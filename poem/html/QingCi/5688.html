<HTML>
<HEAD>
<TITLE>纳兰性德词全集 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/QingCi/">清朝词选</a> <FONT color=#BCB6A0>&gt;&gt;</font> 纳兰性德词全集</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>纳兰性德词全集</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:清朝词选&nbsp;&nbsp;阅读次数:<script language=javascript src="../../hits.php?articleid=5688"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'纳兰性德词全集')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[纳兰性德词全集]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 梦江南
<br>昏鸦尽，小立恨因谁?急雪乍翻香阁絮，轻风吹到胆瓶梅，心字已成灰。
<br>
<br>菩萨蛮
<br>萧萧几叶风兼雨，离人偏识长更苦。欹枕数秋天，蟾蜍下早弦。
<br>夜寒惊被薄，泪与灯花落。无处不伤心，轻尘在玉琴。
<br>
<br>又
<br>催花未歇花奴鼓，酒醒已见残红舞。不忍覆余觞，临风泪数行。
<br>粉香看又别，空剩当时月。月也异当时，凄清照鬓丝。
<br>
<br>又
<br>春云吹散湘帘雨，絮黏蝴蝶飞还住。人在玉楼中，楼高四面风。
<br>柳烟丝一把，暝色笼鸳瓦。休近小阑干，夕阳无限山。
<br>
<br>菩萨蛮
<br>隔花才歇帘纤雨，一声弹指浑无语。梁燕自双归，长条脉脉垂。
<br>小屏山色远，妆薄铅华浅。独自立瑶阶，透寒金缕鞋。
<br>
<br>又
<br>晶帘一片伤心白，云鬟香雾成遥隔。无语问添衣，桐阴月已西。
<br>西风鸣络纬，不许愁人睡。只是去年秋，如何泪欲流。
<br>
<br>临江仙
<br>点滴芭蕉心欲碎，声声催忆当初。欲眠还展旧时书。鸳鸯小字，犹记手生疏。
<br>倦眼乍低缃帙乱，重看一半模糊。幽窗冷雨一灯孤。料应情尽，还道有情无？
<br>
<br>又
<br>昨夜个人曾有约，严城玉漏三更。一钩新月几疏星。夜阑犹未寝，人静鼠窥灯。
<br>原是瞿唐风间阻，错教人恨无情。小阑干外寂无声。几回肠断处，风动护花铃。
<br>
<br>虞美人
<br>春情只到梨花薄，片片催零落。夕阳何事近黄昏，不道人间犹有未招魂。
<br>银笺别梦当时句，密绾同心苣。为伊判作梦中人，长向画图清夜唤真真。
<br>
<br>又
<br>曲阑深处重相见，匀泪偎人颤。凄凉别后两应同，最是不胜清怨月明中。
<br>半生已分孤眠过，山枕檀痕涴。忆来何事最销魂，第一折技花样画罗裙。
<br>
<br>又
<br>银床淅沥青梧老，屧粉秋蛩扫。采香行处蹙连钱，拾得翠翘何恨不能言。
<br>回廊一寸相思地，落月成孤倚。背灯和月就花阴，已是十年踪迹十年心。
<br>
<br>又（秋夕信步）
<br>愁痕满地无人省，露湿琅玕影。闲阶小立倍荒凉。还剩旧时月色在潇湘。
<br>薄情转是多情累，曲曲柔肠碎。红笺向壁字模糊，忆共灯前呵手为伊书。
<br>
<br>鬓云松令
<br>枕函香，花径漏。依约相逢，絮语黄昏后。时节薄寒人病酒，铲地梨花，彻夜东风瘦。
<br>掩银屏，垂翠袖。何处吹箫，脉脉情微逗。肠断月明红豆蔻，月似当时，人似当时否？
<br>
<br>青衫湿　悼亡
<br>近来无限伤心事，谁与话长更？从教分付，绿窗红泪，早雁初莺。
<br>当时领略，而今断送，总负多情。忽疑君到，漆灯风飐，痴数春星。
<br>
<br>沁园春　丁巳重阳前三日，梦亡妇淡装素服，执手哽咽，语多不复能记。但临别有云：“衔恨愿为天上月，年年犹得向郎圆。”妇素未工诗，不知何以得此也，觉后感赋
<br>瞬息浮生，薄命如斯，低徊怎忘。记绣榻闲时，并吹戏雨；雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。
<br>重寻碧落茫茫。料短发、朝来定有霜。便人间天上，尘缘未断；春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。
<br>
<br>于中好　七月初四夜风雨，其明日是亡妇生辰
<br>尘满疏帘素带飘，真成暗度可怜宵。几回偷拭青衫泪，忽傍犀奁见翠翘。
<br>惟有恨，转无聊。五更依旧落花朝。衰杨叶尽丝难尽，冷雨凄风打画桥。
<br>
<br>南乡子　为亡妇题照
<br>泪咽却无声，只向从前悔薄情，凭仗丹青重省识。盈盈。一片伤心画不成。
<br>别语忒分明。午夜鹣鹣梦早醒。卿自早醒侬自梦，更更。泣尽风檐夜雨铃。
<br>
<br>金缕曲　亡妇忌日有感
<br>此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。
<br>重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知已。还怕两人俱薄命，再缘悭、剩月零风里。清泪尽，纸灰起。
<br>
<br>蝶恋花
<br>辛苦最怜天上月，一夕如环，夕夕都成玦。若似月轮终皎洁，不辞冰雪为卿热。
<br>无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。
<br>
<br>蝶恋花
<br>又到绿杨曾折处，不语垂鞭，踏遍清秋路。衰草连天无意绪，雁声远向萧关去。
<br>不恨天涯行役苦，只恨西风，吹梦成今古。明日客程还几许，沾衣况是新寒雨。
<br>
<br>山花子
<br>林下荒苔道韫家，生怜玉骨委尘沙。愁向风前无处说，数归鸦。
<br>半世浮萍随逝水，一宵冷雨葬名花。魂是柳绵吹欲碎，绕天涯。
<br>
<br>清平乐
<br>凄凄切切，惨淡黄花节。梦里砧声浑未歇，那更乱蛩悲咽。
<br>尘生燕子空楼，抛残弦索床头。一样晓风残月，而今触绪添愁。
<br>
<br>又
<br>风鬟雨鬓，偏是来无准。倦倚玉兰看月晕，容易语低香近。
<br>软风吹过窗纱，心期便隔天涯。从此伤春伤别，黄昏只对梨花。
<br>
<br>如梦令
<br>正是辘轳金井，满砌落花红冷。蓦地一相逢，心事眼波难定。谁省，谁省。从此簟纹灯影。
<br>
<br>又
<br>黄叶青苔归路，屧粉衣香何处。消息竟沉沉，今夜相思几许。秋雨，秋雨，一半因风吹去。
<br>
<br>又
<br>纤月黄昏庭院，语密翻教醉浅。知否那人心？旧恨新欢相半。谁见？谁见？珊枕泪痕红泫。
<br>
<br>采桑子
<br>彤霞久绝飞琼字，人在谁边。人在谁边，今夜玉清眠不眠。
<br>香销被冷残灯灭，静数秋天。静数秋天，又误心期到下弦。
<br>
<br>又
<br>谁翻乐府凄凉曲？风也萧萧，雨也萧萧，瘦尽灯花又一宵。
<br>不知何事萦怀抱，醒也无聊，醉也无聊，梦也何曾到谢桥。
<br>
<br>又
<br>冷香萦遍红桥梦，梦觉城笳。月上桃花，雨歇春寒燕子家。
<br>箜篌别后谁能鼓，肠断天涯。暗损韶华，一缕茶烟透碧纱。
<br>
<br>采桑子
<br>桃花羞作无情死，感激东风。吹落娇红，飞入窗间伴懊侬。
<br>谁怜辛苦东阳瘦，也为春慵。不及芙蓉，一片幽情冷处浓。
<br>
<br>又
<br>海天谁放冰轮满，惆怅离情。莫说离情，但值良宵总泪零。
<br>只应碧落重相见，那是今生。可奈今生，刚作愁时又忆卿。
<br>
<br>又
<br>拨灯书尽红笺也，依旧无聊。玉漏迢迢，梦里寒花隔玉箫。
<br>几竿修竹三更雨，叶叶萧萧。分付秋潮，莫误双鱼到谢桥。
<br>
<br>又
<br>凉生露气湘弦润，暗滴花梢。帘影谁摇，燕蹴风丝上柳条。
<br>舞鹍镜匣开频掩，檀粉慵调。朝泪如潮，昨夜香衾觉梦遥。
<br>
<br>又
<br>土花曾染湘娥黛，铅泪难消。清韵谁敲，不是犀椎是凤翘。
<br>只应长伴端溪紫，割取秋潮。鹦鹉偷教，方响前头见玉箫。
<br>
<br>又
<br>白衣裳凭朱阑立，凉月趖西。点鬓霜微，岁晏知君归不归？
<br>残更目断传书雁，尺素还稀。一味相思，准拟相看似旧时。
<br>
<br>采桑子
<br>谢家庭院残更立，燕宿雕粱。月度银墙，不辨花丛那辨香？
<br>此情已自成追忆，零落鸳鸯。雨歇微凉，十一年前梦一场。
<br>
<br>又
<br>而今才道当时错，心绪凄迷。红泪偷垂，满眼春风百事非。
<br>情知此后来无计，强说欢期。一别如斯，落尽犁花月又西。
<br>
<br>画堂春
<br>一生一代一双人，争教两处销魂。相思相望不相亲，天为谁春？
<br>浆向蓝桥易乞，药成碧海难奔。若容相访饮牛津，相对忘贫。
<br>
<br>落花时
<br>夕阳谁唤下楼梯，一握香荑。回头忍笑阶前立，总无语，也依依。
<br>笺书直恁无凭据，休说相思。劝伊好向红窗醉，须莫及，落花时。
<br>
<br>河传
<br>春浅，红怨。掩双环，微雨花间画闲。无言暗将红泪弹。阑珊，香销轻梦还。
<br>斜倚画屏思往事，皆不是，空作相思字。记当时，垂柳丝，花枝，满庭蝴蝶儿。
<br>
<br>浣溪沙
<br>记绾长条欲别难。盈盈自此隔银湾。便无风雪也摧残。
<br>青雀几时裁锦字，玉虫连夜剪春幡。不禁辛苦况相关。
<br>
<br>又
<br>谁念西风独自凉，萧萧黄叶闭疏窗。沉思往事立残阳。
<br>被酒莫惊春睡重，赌书消得泼茶香。当时只道是寻常。
<br>
<br>又
<br>莲漏三声烛半条，杏花微雨湿轻绡，那将红豆寄无聊？
<br>春色已看浓似酒，归期安得信如潮，离魂入夜倩谁招？
<br>
<br>又
<br>风髻抛残秋草生。高梧湿月冷无声。当时七夕记深盟。
<br>信得羽衣传钿合，悔教罗袜葬倾城。人间空唱雨淋铃。
<br>
<br>又
<br>一半残阳下小楼，朱帘斜控软金钩。倚栏无绪不能愁。
<br>有个盈盈骑马过，薄妆浅黛亦风流。见人羞涩却回头。
<br>
<br>摊破浣溪沙
<br>风絮飘残已化萍，泥莲刚倩藕丝萦；珍重别拈香一瓣，记前生。
<br>人到情多情转薄，而今真个悔多情；又到断肠回首处，泪偷零。
<br>
<br>相见欢
<br>落花如梦凄迷，麝烟微，又是夕阳潜下小楼西。
<br>愁无限，消瘦尽，有谁知？闲教玉笼鹦鹉念郎诗。
<br>
<br>减字木兰花
<br>烛花摇影，冷透疏衾刚欲醒。待不思量，不许孤眠不断肠。
<br>茫茫碧落，天上人间情一诺。银汉难通，稳耐风波愿始从。
<br>
<br>又
<br>相逢不语，一朵芙蓉著秋雨。小晕红潮，斜溜鬟心只凤翘。
<br>待将低唤，直为凝情恐人见。欲诉幽怀，转过回阑叩玉钗。
<br>
<br>木兰花令　拟古决绝词
<br>人生若只如初见，何事秋风悲画扇？等闲变却故人心，却道故人心易变。
<br>骊山语罢清宵半，泪雨零铃终不怨。何如薄倖锦衣郎，比翼连枝当日愿。
<br>
<br>浪淘沙
<br>夜雨做成秋，恰上心头，教他珍重护风流。端的为谁添病也，更为谁羞？
<br>密意未曾休，密愿难酬。珠帘四卷月当楼。暗忆欢期真似梦，梦也须留。
<br>
<br>又
<br>红影湿幽窗，瘦尽春光。雨余花外却斜阳。谁见薄衫低髻子，抱膝思量。
<br>莫道不凄凉，早近持觞。暗思何事断人肠。曾是向他春梦里，瞥遇回廊。
<br>
<br>鹧鸪天　离恨
<br>背立盈盈故作羞，手挼梅蕊打肩头。欲将离恨寻郎说，待得郎归恨却休。
<br>云澹澹，水悠悠，一声横笛锁空楼。何时共泛春溪月，断岸垂杨一叶舟。
<br>
<br>生查子
<br>东风不解愁，偷展湘裙衩。独夜背纱笼，影著纤腰画。
<br>爇尽水沉烟，露滴鸳鸯瓦。花骨冷宜香，小立樱桃下。
<br>
<br>又
<br>惆怅彩云飞，碧落知何许？不见合欢花，空倚相思树。
<br>总是别时情，那得分明语。判得最长宵，数尽厌厌雨。
<br>
<br>荷叶杯
<br>知己一人谁是？已矣。赢得误他生。有情终古似无情，别语悔分明。
<br>莫道芳时易度，朝暮。珍重好花天。为伊指点再来缘，疏雨洗遗钿。
<br>
<br>忆江南　宿双林禅院有感
<br>心灰尽，有发未全僧。风雨消磨生死别，似曾相识只孤檠，情在不能醒。
<br>摇落后，清吹那堪听。淅沥暗飘金井叶，乍闻风定又钟声，薄福荐倾城。
<br>
<br>玉连环影
<br>何处几叶萧萧雨。湿尽檐花，花底人无语。掩屏山，玉炉寒。谁见两眉愁聚倚阑干。
<br>（按：此调谱律不载，或亦自度曲）
<br>
<br>浣溪沙
<br>消息谁传到拒霜？两行斜雁碧天长，晚秋风景倍凄凉。
<br>银蒜押帘人寂寂，玉钗敲烛信茫茫。黄花开也近重阳。
<br>
<br>浣溪沙
<br>谁道飘零不可怜，旧游时节好花天，断肠人去自经年。
<br>一片晕红才著雨，几丝柔绿乍和烟。倩魂销尽夕阳前。
<br>
<br>南乡子
<br>烟暖雨初收，落尽繁花小院幽。摘得一双红豆子，低头，说著分携泪暗流。
<br>人去似春休，卮酒曾将酹石尤。别自有人桃叶渡，扁舟，一种烟波各自愁。
<br>
<br>天仙子
<br>月落城乌啼未了，起来翻为无眠早。薄霜庭院怯生衣，心悄悄，红阑绕，此情待共谁人晓？
<br>
<br>蝶恋花
<br>眼底风光留不住，和暖和香，又上雕鞍去。欲倩烟丝遮别路，垂杨那是相思树。
<br>惆怅玉颜成间阻，何事东风，不作繁华主。断带依然留乞句，斑骓一系无寻处。
<br>
<br>谒金门
<br>风丝袅，水浸碧天清晓。一镜湿云清未了，雨晴春草草。
<br>梦里轻螺谁扫。帘外落花红小。独睡起来情悄悄，寄愁何处好？
<br>
<br>金人捧露盘　净业寺观莲，有怀荪友
<br>藕风轻，莲露冷，断虹收，正红窗、初上帘钩。田田翠盖，趁斜阳鱼浪香浮。此时画阁垂杨岸，睡起梳头。
<br>旧游踪，招提路，重到处，满离忧。想芙蓉湖上悠悠。红衣狼藉，卧看桃叶送兰舟。午风吹断江南梦，梦里菱讴。
<br>
<br>梦江南
<br>新来好，唱得虎头词。一片冷香惟有梦，十分清瘦更无诗。标格早梅知。
<br>
<br>清平乐　忆梁汾
<br>才听夜雨，便觉秋如许。绕砌蛩螿人不语，有梦转愁无据。
<br>乱山千叠横江，忆君游倦何方。知否小窗红烛。照人此夜凄凉.
<br>
<br>金缕曲　慰西溟
<br>何事添凄咽？但由他、天公簸弄，莫教磨涅。失意每多如意少，终古几人称屈。须知道、福因才折。独卧藜床看北斗，背高城、玉笛吹成血。听谯鼓，二更彻。
<br>丈夫未肯因人热，且乘闲、五湖料理，扁舟一叶。泪似秋霖挥不尽，洒向野田黄蝶。须不羡、承明班列。马迹车尘忙未了，任西风、吹冷长安月。又萧寺，花如雪。
<br>
<br>又　姜西溟言别，赋此赠之
<br>谁复留君住？叹人生、几翻离合，便成迟暮。最忆西窗同翦烛，却话家山夜雨。不道只、暂时相聚。衮衮长江萧萧木，送遥天、白雁哀鸣去。黄叶下，秋如许。
<br>曰归因甚添愁绪。料强似、冷烟寒月，栖迟梵宇。一事伤心君落魄，两鬓飘萧未遇。有解忆、长安儿女。裘敝入门空太息，信古来、才命真相负。身世恨，共谁语。
<br>
<br>点绛唇
<br>小院新凉，晚来顿觉罗衫薄。不成孤酌，形影空酬酢。
<br>萧寺怜君，别绪应萧索。西风恶，夕阳吹角，一阵槐花落。
<br>
<br>百字令　宿汉儿村
<br>无情野火，趁西风烧遍、天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少。
<br>便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。
<br>
<br>浣溪沙
<br>欲寄愁心朔雁边，西风浊酒惨离颜。黄花时节碧云天。
<br>古戍烽烟迷斥堠，夕阳村落解鞍鞯。不知征战几人还。
<br>
<br>浣溪沙
<br>身向云山那畔行。北风吹断马嘶声。深秋远塞若为情。
<br>一抹晚烟荒戍垒，半竿斜日旧关城。古今幽恨几时平。
<br>
<br>浣溪沙
<br>已惯天涯莫浪愁，寒云衰草渐成秋。漫因睡起又登楼。
<br>伴我萧萧惟代马，笑人寂寂有牵牛。劳人只合一生休。
<br>
<br>浣溪沙
<br>万里阴山万里沙，谁将绿鬓斗霜华。年来强半在天涯。
<br>魂梦不离金屈戍，画图亲展玉鸦叉。生怜瘦减一分花。
<br>
<br>浣溪沙
<br>杨柳千条送马蹄，北来征雁旧南飞，客中谁与换春衣。
<br>终古闲情归落照，一春幽梦逐游丝，信回刚道别多时。
<br>
<br>相见欢
<br>微云一抹遥峰，冷溶溶，恰与个人清晓画眉同。
<br>红蜡泪，青绫被，水沉浓，却与黄茅野店听西风。
<br>
<br>南歌子　古戍
<br>古戍饥乌集，荒城野雉飞。何年劫火剩残灰，试看英雄碧血，满龙堆。
<br>玉帐空分垒，金笳已罢吹。东风回首尽成非，不道兴亡命也，岂人为。
<br>
<br>浪淘沙　望海
<br>蜃阙半模糊，踏浪惊呼。任将蠡测笑江湖。沐日光华还浴月，我欲乘桴。
<br>钓得六鳖无？竿拂珊瑚。桑田清浅问麻姑。水气浮天天接水，那是蓬壶？
<br>
<br>好事近
<br>马首望青山，零落繁华如此。再向断烟衰草，认藓碑题字。
<br>休寻折戟话当年，只洒悲秋泪。斜日十三陵下，过新丰猎骑。
<br>
<br>采桑子　九日
<br>深秋绝塞谁相忆，木叶萧萧。乡路迢迢。六曲屏山和梦遥。
<br>佳时倍惜风光别，不为登高。只觉魂销。南雁归时更寂寥。
<br>
<br>南楼令　塞外重九
<br>古木向人秋，惊蓬掠鬓稠。是重阳、何处堪愁。记得当年惆怅事，正风雨，下南楼。
<br>断梦几能留，香魂一哭休。怪凉蝉、空满衾裯。霜落乌啼浑不睡，偏想出，旧风流。
<br>
<br>点绛唇　黄花城早望
<br>五夜光寒，照来积雪平于栈。西风何限，自起披衣看。
<br>对此茫茫，不觉成长叹。何时旦，晓星欲散，飞起平沙雁。
<br>
<br>蝶恋花　出塞
<br>今古河山无定拒。画角声中，牧马频来去。满目荒凉谁可语？西风吹老丹枫树。
<br>从前幽怨应无数。铁马金戈，青冢黄昏路。一往情深深几许？深山夕照深秋雨。
<br>
<br>长相思
<br>山一程，水一程，身向逾关那畔行，夜深千帐灯。
<br>风一更，雪一更，聒碎乡心梦不成，故园无此声。
<br>
<br>如梦令
<br>万帐穹庐人醉，星影摇摇欲坠。归梦隔狼河，又被河声搅碎。还睡，还睡，解道醒来无味。
<br>
<br>菩萨蛮
<br>朔风吹散三更雪，倩魂犹恋桃花月。梦好莫催醒，由他好处行。
<br>无端听画角，枕畔红冰薄。塞马一声嘶，残星拂大旗。
<br>
<br>菩萨蛮
<br>为春憔悴留春住，那禁半霎催归雨。深巷卖樱桃，雨余红更娇。
<br>黄昏清泪阁，忍便花飘泊。消得一声莺，东风三月情。
<br>（下阙第二句纳兰手迹作“忍共”。）
<br>
<br>菩萨蛮
<br>问君何事轻离别，一年能几团圆月。杨柳乍如丝，故园春尽时。
<br>春归归不得，两桨松花隔。旧事逐寒潮，啼鹃恨未消
<br>
<br>又
<br>榛荆满眼山城路，征鸿不为愁人住。何处是长安，湿云吹雨寒。
<br>丝丝心欲碎，应是悲秋泪。泪向客中多，归时又奈何。
<br>
<br>又
<br>黄云紫塞三千里，女墙西畔啼乌起。落日万山寒，萧萧猎马还。
<br>笳声听不得，入夜空城黑。秋梦不归家，残灯落碎花。
<br>
<br>清平乐
<br>烟轻雨小，望里青难了。一缕断虹垂树杪，又是乱山残照。
<br>凭高目断征途，暮云千里平芜。日夜河流东下，锦书应托双鱼。
<br>
<br>清平乐　发汉儿村题壁
<br>参横月落，客绪从谁托。望里家山云漠漠，似有红楼一角。
<br>不如意事年年，消磨绝塞风烟。输与五陵公子，此时梦绕花前。
<br>
<br>清平乐　弹琴峡题壁
<br>泠泠彻夜，谁是知音者？如梦前朝何处也，一曲边愁难写。
<br>极天关塞云中，人随雁落西风。唤取红襟翠袖，莫教泪洒英雄。
<br>
<br>于中好
<br>谁道阴山行路难。风毛雨血万人欢。松梢露点沾鹰绁，芦叶溪深没马鞍。
<br>依树歇，映林看。黄羊高宴簇金盘。萧萧一夕霜风紧，却拥貂裘怨早寒。
<br>
<br>于中好
<br>别绪如丝睡不成，那堪孤枕梦边城。因听紫塞三更雨，却忆红楼半夜灯。
<br>书郑重，恨分明，天将愁味酿多情。起来呵手封题处，偏到鸳鸯两字冰。
<br>
<br>于中好
<br>雁贴寒云次第飞，向南犹自怨归迟。谁能瘦马关山道，又到西风扑鬓时。
<br>人杳杳，思依依，更无芳树有乌啼。凭将扫黛窗前月，持向今朝照别离。
<br>
<br>生查子
<br>短焰剔残花，夜久边声寂。倦舞却闻鸡，暗觉青绫湿。
<br>天水接冥濛，一角西南白。欲渡浣花溪，远梦轻无力。
<br>
<br>满庭芳
<br>堠雪翻鸦，河冰跃马，惊风吹度龙堆。阴燐夜泣，此景总堪悲。待向中宵起舞，无人处、那有村鸡。只应是，金笳暗拍，一样泪沾衣。
<br>须知今古事，棋枰胜负，翻覆如斯。叹纷纷蛮触，回首成非。剩得几行青史，斜阳下、断碣残碑。年华共，混同江水，流去几时回。
<br>
<br>踏莎行
<br>倚柳题笺，当花侧帽，赏心应比驱驰好。错教双鬓受东风，看吹绿影成丝早。
<br>金殿寒鸦，玉阶春草，就中冷暖和谁道？小楼明月镇长闲，人生何事缁尘老。
<br>
<br>浣溪沙
<br>十里湖光载酒游，青帘低映白苹洲。西风听彻采菱讴。
<br>沙岸有时双袖拥，画船何处一竿收。归来无语晚妆楼。
<br>
<br>渔父
<br>收却纶竿落照红，秋风宁为翦芙蓉。
<br>人淡淡，水濛濛，吹入芦花短笛中。
<br>
<br>点绛唇　咏风兰
<br>别样幽芬，更无浓艳催开处。凌波欲去，且为东风住。
<br>忒煞萧疏，怎耐秋如许？还留取，冷香半缕，第一湘江雨。
<br>
<br>眼儿媚　咏梅
<br>莫把琼花比澹妆，谁似白霓裳。别样清幽，自然标格，莫近东墙。
<br>冰肌玉骨天分付，兼付与凄凉。可怜遥夜，冷烟和月，疏影横窗。
<br>
<br>临江仙　孤雁
<br>霜冷离鸿惊失伴，有人同病相怜。拟凭尺素寄愁边，愁多书屡易，双泪落灯前。
<br>莫对月明思往事，也知消减年年。无端嘹唳一声传，西风吹只影，刚是早秋天。
<br>
<br>卜算子　新柳
<br>娇软不胜垂，瘦怯那禁舞。多事年年二月风，翦出鹅黄缕。
<br>一种可怜生，落日和烟雨。苏小门前长短条，即渐迷行处。
<br>
<br>临江仙　寒柳
<br>飞絮飞花何处是？层冰积雪摧残。疏疏一树五更寒。爱他明月好，憔悴也相关。
<br>最是繁丝摇落后，转教人忆春山。湔裙梦断续应难。西风多少恨，吹不散眉弯。
<br>
<br>采桑子
<br>非关癖爱轻模样，冷处偏佳。别有根芽，不是人间富贵花。
<br>谢娘别后谁能惜，飘泊天涯。寒月悲笳，万里西风瀚海沙。
<br>
<br>减字木兰花　新月
<br>晚妆欲罢，更把纤眉临镜画。准待分明，和雨和烟两不胜。
<br>莫教星替，守取团圆终必遂。此夜红楼，天上人间一样愁。
<br>
<br>望江南　咏弦月
<br>初八月，半镜上青霄。斜倚画阑娇不语，暗移梅影过红桥，裙带北风飘。
<br>
<br>浣溪沙　姜女庙
<br>海色残阳影断霓，寒涛日夜女郎祠。翠钿尘网上蛛丝。
<br>澄海楼高空极目，望夫石在且留题。六王如梦祖龙非。
<br>
<br>又　红桥怀古，和王阮亭韵
<br>无恙年年汴水流。一声水调短亭秋。旧时明月照扬州。
<br>曾是长隄牵锦缆，绿杨清瘦至今愁。玉钩斜路近迷楼。
<br>
<br>于中好　咏史
<br>马上吟成促渡江，分明闲气属闺房。生憎久闭金铺暗，花冷回心玉一床。
<br>添哽咽，足凄凉。谁教生得满身香。只今西海年年月，犹为萧家照断肠。
<br>
<br>采桑子
<br>那能寂寞芳菲节，欲话生平。夜已三更。一阕悲歌泪暗零。
<br>须知秋叶春花促，点鬓星星。遇酒须倾，莫问千秋万岁名。
<br>
<br>点降唇
<br>一种蛾眉，下弦不似初弦好。庚郎未老，何事伤心早？
<br>素壁斜辉，竹影横窗扫。空房悄，乌啼欲晓，又下西楼了。
<br>
<br>朝中措
<br>蜀弦秦柱不关情，尽日掩云屏。已惜轻翎退粉，更嫌弱絮为萍。
<br>东风多事，余寒吹散，烘暖微酲。看尽一帘红雨，为谁亲系花铃？
<br>
<br>天仙子　渌水亭秋夜
<br>水浴凉蟾风入袂，鱼鳞触损金波碎。好天良夜酒盈樽，心自醉，愁难睡，西南月落城乌起。
<br>
<br>浣溪沙
<br>残雪凝辉冷画屏。落梅横笛已三更，更无人处月胧明。
<br>我是人间惆怅客，知君何事泪纵横。断肠声里忆平生。
<br>
<br>浣溪沙
<br>伏雨朝寒悉不胜，那能还傍杏花行。去年高摘斗轻盈。
<br>漫惹炉烟双袖紫，空将酒晕一衫青。人间何处问多情。
<br>
<br>虞美人
<br>残灯风灭炉烟冷，相伴唯孤影。判叫狼藉醉清樽，为问世间醒眼是何人。
<br>难逢易散花间酒，饮罢空搔首。闲愁总付醉来眠，只恐醒时依旧到樽前。
<br>
<br>风流子　秋郊射猎
<br>平原草枯矣，重阳后，黄叶树骚骚。记玉勒青丝，落花时节，曾逢拾翠，忽听吹箫。今来是、烧痕残碧尽，霜影乱红凋。秋水映空，寒烟如织，皂雕飞处，天惨云高。
<br>人生须行乐，君知否。容易两鬓萧萧。自与东君作别，刬地无聊。算功名何许，此身博得，短衣射虎，沽酒西郊。便向夕阳影里，倚马挥毫。
<br>
<br>清平乐
<br>将愁不去，秋色行难住。六曲屏山深院宇，日日风风雨雨。
<br>雨晴篱菊初香，人言此日重阳。回首凉云暮叶，黄昏无限思量。
<br>
<br>琵琶仙　中秋
<br>碧海年年，试问取、冰轮为谁圆缺？吹到一片秋香，清辉了如雪。愁中看好天良夜，知道尽成悲咽。只影而今，那堪重对，旧时明月。
<br>花径里、戏捉迷藏，曾惹下萧萧井梧叶。记否轻纨小扇，又几番凉热。只落得、填膺百感，总茫茫、不关离别。一任紫玉无情，夜寒吹裂。
<br>
<br>菩萨蛮
<br>晓寒瘦著西南月，丁丁漏箭余香咽。春已十分宜，东风无是非。
<br>蜀魂羞顾影，玉照斜红冷。谁唱《后庭花》，新年忆旧家。
<br>
<br>于中好
<br>独背残阳上小楼，谁家玉笛韵偏幽。一行白雁遥天暮，几点黄花满地秋。
<br>惊节序，叹沉浮，秾华如梦水东流。人间所事堪惆怅，莫向横塘问旧游。
<br>
<br>于中好
<br>小构园林寂不哗，疏篱曲径仿山家。昼长吟罢风流子，忽听楸枰响碧纱。
<br>添竹石，伴烟霞。拟凭尊酒慰年华。休嗟髀里今生肉，努力春来自种花。
<br>
<br>水调歌头　题西山秋爽图
<br>空山梵呗静，水月影俱沈。悠然一境人外，都不许尘侵。岁晚忆曾游处，犹记半竿斜照，一抹映疏林。绝顶茅庵里，老衲正孤吟。
<br>云中锡，溪头钓，涧边琴。此生著岁两屐，谁识卧游心。准拟乘风归去，错向槐安回首，何日得投簪。布袜青鞋约，但向画图寻。
<br>
<br>明月棹孤舟　海淀
<br>一片亭亭空凝伫。趁西风霓裳偏舞。白鸟惊飞，菰蒲叶乱，断续浣纱人语。
<br>丹碧驳残秋夜雨。风吹去采菱越女。辘轳声断，昏鸦欲起，多少博山情绪。
<br>
<br>昭君怨
<br>暮雨丝丝吹湿，倦柳愁荷风急。瘦骨不禁秋，总成愁。
<br>别有心情怎说。未是诉愁时节。谯鼓已三更，梦须成。
<br>
<br>赤枣子
<br>风淅淅，雨织织。难怪春愁细细添。记不分明疑是梦，梦来还隔一重帘。
<br>
<br>临江仙
<br>丝雨如尘云著水，嫣香碎拾吴宫。百花冷暖避东风，酷怜娇易散，燕子学偎红。
<br>人说病宜随月减，恹恹却与春同。可能留蝶抱花丛，不成双梦影，翻笑杏梁空。
<br>
<br>酒泉子
<br>谢欲荼蘼，一片月明如水。篆香消，犹未睡，早鸦啼。
<br>嫩寒无赖罗衣薄，休傍阑干角。最愁人，灯欲落，雁还飞。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
