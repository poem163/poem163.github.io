<HTML>
<HEAD>
<TITLE>明词综 卷10-12 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/MingCi/">明朝词选</a> <FONT color=#BCB6A0>&gt;&gt;</font> 明词综 卷10-12</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>明词综 卷10-12</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-09&nbsp;&nbsp;文章类别:明朝词选&nbsp;&nbsp;阅读次数:<script language=javascript src="../../hits.php?articleid=6422"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'明词综 卷10-12')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[明词综 卷10-12]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷十】
<br>
<br>张文秀一首　徐尔铉一首　陈琴溪一首　陆亮辅一首　霍达一首
<br>张卿玉一首　裘律一首　吴桢一首　天随子一首　唐世瀚一首
<br>郭辅畿一首　杜陵生一首　李伊玉一首　沈士一首　无名氏三首
<br>胡文焕一首　沈钟鹤一首　释涵初一首　江广一首　陆释麟一首
<br>道源一首　顾众一首　梁木公一首　今释二首　喻综一首
<br>秦公庸一首　一灵八首　张仲立一首　梁希声一首　张无为一首
<br>倪抚一首　吴莫胜一首
<br>
<br>
<br>★张文秀　见《西湖志余》。
<br>
<br>【念奴娇】
<br>
<br>西湖平湖秋霁，见银蟾、光闪波纹摇绿。天上飘来，风韵细、桂子香生金粟。玉户玲珑，瑶台皎洁，影落嫦娥屋。夜深云际，一声谁弄横竹。
<br>
<br>醉倚六曲雕阑，望中悬白练，两峰垂瀑。净洗尘肠，摛秀句、一唾珠玑千斛。更欲凌空，铿锵环珮，仙驾骖鸾鹄。凤楼人远，独怜不见秦玉。
<br>
<br>
<br>★陆亮辅　字左臣。见《兰皋明词》。
<br>
<br>【桃源忆故人】
<br>
<br>舟次瓜步怀徐姬石莲
<br>
<br>桃花碎影江如靛。隔断相思一半。昨夜曾题纨扇。镜里莲如面。
<br>
<br>无边春草江南怨。好梦被谁偷换。柳外老莺啼遍。报道看花晚。
<br>
<br>
<br>★裘律　见《西湖志余》。
<br>
<br>【小重山】
<br>
<br>湖上春游
<br>
<br>山绕平湖镜绕山。堤边千树柳、绿毵毵。杏花娇倚玉阑干。秦楼畔、小鸟语绵蛮。
<br>
<br>红粉试轻纨。笙歌吹画舫、漾飞鸾。酒旗撩乱系雕鞍。春色暖、芳草弄晴湾。
<br>
<br>
<br>★方文席　字我劬。见《东白堂词选》。
<br>
<br>【河满子】
<br>
<br>客归
<br>
<br>帘下杨花似雪，枕边香腻如云。为我飘零踪不定，几年独自黄昏。谁信桃花依旧，只留月印重门。
<br>
<br>钿剩龙膏不暖，绣残凤履犹存。日暮碧云空自合，漫教燕语殷勤。简得鲛绡红泪，今朝借作招魂。
<br>
<br>
<br>★唐世瀚　字宗之。见《历代诗余》。
<br>
<br>【浣溪沙】
<br>
<br>初夏
<br>
<br>寂寂闲庭雨乍晴。绿阴如幄午风轻。几转柳塘迷断岸，野桥平。
<br>
<br>满架蔷薇花欲谢，趁风燕子掠浮萍。慵卧小窗惊唤醒，被流莺。
<br>
<br>
<br>★李伊玉　见《历代诗余》。
<br>
<br>【惜分飞】
<br>
<br>握扇美人图
<br>
<br>花雨缤纷迷小院。莲步踏残香片。粉汗摇纨扇。轻纱微露黄金钏。
<br>
<br>夕照山横天一线。水影分光上面。锦带随风缠。钗斜为逐双飞燕。
<br>
<br>
<br>★胡文焕　见《兰皋明词》。
<br>
<br>【一剪梅】
<br>
<br>秋感
<br>
<br>云叶银床落井柯。望断关河。肠断关河。年华冉冉去如梭。秋影婆娑。鬓影婆娑。
<br>
<br>越女含情竹上歌。娇敛双蛾。愁敛双蛾。芭蕉冷语咽声多。客里风波。梦里风波。
<br>
<br>
<br>★江广　见《兰皋明词》。
<br>
<br>【昭君怨】
<br>
<br>柳色
<br>
<br>低映垂帘庭院。蝉语不知深浅。断续好风牵。几曾闲。
<br>
<br>侵晚翠筠同茜。浑了云山一片。欹影几条妍。夕阳边。
<br>
<br>
<br>★顾众　一作顾同应。见《兰皋明词》。
<br>
<br>【浪淘沙】
<br>
<br>闺思
<br>
<br>生小弄冰弦。未拨先怜。涩莺娇燕语春烟。一点幽情传未得，残月窥帘。
<br>
<br>铜雀锁婵娟。惊数流年。小桃窗下背花眠。谁唱西陵肠断句，梦到君边。
<br>
<br>
<br>★喻综　见《历代诗余》。
<br>
<br>【南柯子】
<br>
<br>浦滕王阁怀古
<br>
<br>天高气爽，看平楚、落叶动秋声。南国惊霜征雁，带影下寒城。漠漠轻舟过雨，湿帆飞远、几点微星。更萧条鸦集，陌头衰柳，残照万峰青。
<br>
<br>瑟瑟江澄染练，忆从前、何事不凝情。日月销磨今古，不见旧旗旌。青雀黄龙何在，也阶除、惟有树长生。叹去来、月上栏杆，空际水波明。
<br>
<br>
<br>★张仲立　见《兰皋明词》。
<br>
<br>【浣溪沙】
<br>
<br>题情
<br>
<br>浅束深妆最可怜。明眸玉立更娟娟。撩人多在夜灯前。
<br>
<br>旖旎海棠初着雨，飘萧江柳乍含烟。倚窗一样受春妍。
<br>
<br>
<br>★倪抚　字曼倩。见《兰皋明词》。
<br>
<br>【菩萨蛮】
<br>
<br>送春
<br>
<br>年年白放春归去。无端又是风和雨。倦态不成妆。春宵恨转长。
<br>
<br>一灯红夜午。城上闻更鼓。鱼钥锁双扉。愁他梦里归。
<br>
<br>
<br>★徐尔铉　字核庵。见《兰皋明词》。
<br>
<br>【临江仙】
<br>
<br>春尽
<br>
<br>春光不奈人烦恼，夜来也动归心。轻纱敲雨湿窗明。风多花有恨，林暗蝶无情。
<br>
<br>竹杖闲携随径去，斜阳一派松声。茶旗酒阵破愁城。借云邀片月，倩鸟唤新晴。
<br>
<br>
<br>★霍达　字鲁斋。见《兰皋明词》。
<br>
<br>【意难忘】
<br>
<br>雨夜雨颤风摇。正百花时候，夜截春梢。挑灯惊鼠梦，拭泪掩绞绡。钗钿冷、珮环遥。玉鉴远山消。更可怜、心香烬夜，幼子啼宵。
<br>
<br>当年携手游遨。似丁香思结，心展芭蕉。寻花才减绣，话雨暗添膏。思往事、付春潮。赚杀旧魂飘。誓今生、梦长睡短，暮暮朝朝。
<br>
<br>
<br>★吴桢　字永锡。见《历代诗余》。
<br>
<br>【西江月】
<br>
<br>秋泛
<br>
<br>极目烟波渺渺，停舟新秫家家'，橹声咿轧战风鸦。寂寞寒潮西下。
<br>
<br>呼我扫愁红友，看残篱畔黄花。人生适意不须他。竹屋蓬窗聊且。
<br>
<br>
<br>★郭辅畿　字咨署。见《兰皋明词》。
<br>
<br>【浣溪沙】
<br>
<br>春闺
<br>
<br>海比相思尚有涯。轻寒蓦地恼情怀。羞看孤影镜慵揩。
<br>
<br>戏向海棠花下过，惹他珠露湿罗鞋。摘双梅子戴金钗。
<br>
<br>
<br>★沈士　字宝臣。见《历代诗余》。
<br>
<br>【鹊桥仙】
<br>
<br>渔父澄潭集网，寒江垂线。雪白鲈鱼成串。西风吹送酒花香，促步向、垆头索换。
<br>
<br>竹篙枕月，蓑衣遮面。一曲沧浪天半。乾坤水上最清闲，也自分、烟波占断。
<br>
<br>
<br>★沈钟鹤　字同庵。见《历代诗余》。
<br>
<br>【虞美人】
<br>
<br>春雨
<br>
<br>春光九十谁分取。断送晨昏雨。桃花和泪湿胭脂。检点残红一半、未开时。
<br>
<br>长空拟把愁云扫。天梦浑难晓,。柔肠不断却回环，咫尺相思人隔、万重山。
<br>
<br>
<br>★陆释麟　字瞿弥。见《历代诗余》。
<br>
<br>【八声甘州】
<br>
<br>晓发晓风清，滟滟待潮生，潮落始行舟。正鸡声茅店，孤城断角，欹枕悠悠。偶尔掀篷一笑，起舞也风流。问谁人领取，此景清幽。
<br>
<br>极目长空杳霭，但寒烟衰草，江练明楼。羡双双白羽，天水共沉浮。待乘桴、渐穷湖海，莫思量、锦缆与鸣驺。菰蒲里、烟波钓叟，与子为俦-。
<br>
<br>
<br>★梁木公　见《草堂新集》。
<br>
<br>【蝶恋花】
<br>
<br>春景
<br>
<br>野草含烟铺紫陌。海燕来时，芳径多凝碧。影月低枝渐渐侧。惜花微雨轻轻滴。
<br>
<br>静掩朱扉春院寂。芍药栏边(一作"开时")，睡起娇无力。宿鸟不须寻比翼。有人独倚闲亭北。
<br>
<br>
<br>★秦公庸　见《草堂新集》。
<br>
<br>【卜算子】
<br>
<br>忆昔
<br>
<br>忆昔约佳期，花月为盟主。共对花前月下时，幽恨从头数。
<br>
<br>拜月月无言，问花花不语。月转阑干花卸枝，双泪多于雨。
<br>
<br>
<br>★梁希声　见《草堂新集》。
<br>
<br>【浣溪沙】
<br>
<br>清明
<br>
<br>满径残花衬履行。暖风吹薄罗轻。绿杨拖覆小桥横。
<br>
<br>日午绣帘酣睡燕，雨余芳树啭流莺。暮春天气更关情。
<br>
<br>
<br>★吴莫胜　见《草堂新集》。
<br>
<br>【浣溪沙】
<br>
<br>春闺
<br>
<br>午梦谁惊树影摇。玉楼人倦倚红绡。游丝系满杏花梢。
<br>
<br>蜂逐窗棂迷去路，燕寻垒草未归巢。风筝线断傍云高。
<br>
<br>
<br>★陈琴溪　见《草堂新集》。
<br>
<br>【渔家傲】
<br>
<br>荡漾明波晴昼永。淡烟疏柳湖边景。一叶水云深处艇。天未暝。片帆挂破残阳影。
<br>
<br>篷背落霞人半醒。溶溶千顷摇金镜。绣被还愁添暮冷。风不定。芦花飞满双吟鬓。
<br>
<br>
<br>★张卿玉　见《诗余醉》。
<br>
<br>【青门引】
<br>
<br>水曲红波冷。几树小桃摇影。怜春情性未分明，天台人近，一线香风引。
<br>
<br>青阳踏破芳魂醒。十二栏杆静。口脂红印鹦鹉，窗前难数春归恨。天随子见《兰皋明词》。
<br>
<br>【南乡子】
<br>
<br>华亭吊古
<br>
<br>风雨满长亭。鹤唳滩头梦未平。故国王孙何处去，伤情。烟月空濛白苎城。
<br>
<br>往事恨飘零。江上青山云自横。闻说莼鲈秋更好，凄清。漫忆风流张步兵。
<br>
<br>
<br>★杜陵生　见《兰皋明词》。
<br>
<br>【南歌子】
<br>
<br>塞上草暖鸳鸯泊，沙寒鸡鹿城。芦管一声声。故乡千里月，梦难成。
<br>
<br>
<br>★无名氏　见《诗余醉》。
<br>
<br>【踏莎行】
<br>
<br>香罢宵熏，花孤昼赏。粉墙一丈愁千丈。多情春梦苦抛人，寻郎夜夜离罗幌。
<br>
<br>好句刊心，佳期束想。才愁春到还愁往。销魂细柳一时垂，断肠芳草连天长。
<br>又
<br>
<br>佳约偏乖，韶华难驻。柳丝点点江头树。朝来为甚不钩帘，残花飞满帘前路。
<br>
<br>春赏才阑，春归何遽。问春归向何方去。有情燕子不同归，呢喃独伴春愁住。
<br>
<br>【临江仙】
<br>
<br>昨夜惊眠梅雨大，枕前窗上频敲。天明翻觉梦魂遥。起来看女伴，熏袖半香消。
<br>
<br>云锁房栊烟锁竹，卷帘微湿鲛绡。菱花低照映眉梢。玉梳云发润，不喜上兰膏。
<br>
<br>【柳梢青】
<br>
<br>咏萤
<br>
<br>碧焰疏篁。斜飞秋水。轻点莲香。忽影风檐，半明苔壁，又入绳床。
<br>
<br>夜深露冷清光。度残月、乱点苍茫。罗幌眠云，松窗幽磬，心地空凉。
<br>
<br>
<br>★道源　字石林，常熟破山寺僧。有《寄巢集》。
<br>
<br>【浣溪沙】
<br>
<br>寄衍公
<br>
<br>故侣湖南不肯归。水洲贪看野凫飞。竹房辜负绿蕉肥。
<br>
<br>垆冷博山清话隔，簟开湘水倦眠稀。信音莫待寄秋衣。
<br>
<br>
<br>★今释字澹归，杭州人。
<br>
<br>【小重山】
<br>
<br>得程民部诗却寄落落
<br>
<br>寒云晓不流。是谁能寄语、竹窗幽。远怀如画一天秋。钟徐歇、独自倚层楼。
<br>
<br>点点鬓霜稠。十年山水梦、未全收。相期人在别峰头。闲鸥意、烟雨又扁舟。
<br>
<br>【八声甘州】
<br>
<br>留别阿字无兄叹离情
<br>
<br>一往一重来，可似海门潮。已千秋期许，十年建立，两地忧劳。又道如形伴影，彼此不容招。底事扁舟上，回首迢迢。
<br>
<br>待向梅关北去，倩宾鸿寄语，云阔天高。想闻声欲下，转眼失鹪鹩。更有时、连床续梦，怕冰霜、折断岁寒梢。晨钟起、添些风雨，相助萧萧。
<br>
<br>【满庭芳】
<br>
<br>蒲城惜别
<br>
<br>金粟堆边，冰蒲水畔，紫骝迢递迎来。月中惊见，光艳似云开。桑落沾唇半醉，将长笛、弄向秦台。天明去，鞭挥岸曲，愁杀渡人催。
<br>
<br>徘徊。空叹息，桃花易嫁，凤子难媒。和香雨氤氲，飞作尘埃。坠井银瓶永绝，谁复取、仙液盈杯。应知尔，三春绣阁，幽寂委苍苔。
<br>
<br>【浪淘沙】
<br>
<br>春草嫩绿似罗裙。寸寸销魂。春心抽尽为王孙。不分东风吹渐老，色映黄昏。
<br>
<br>蝴蝶不留痕。飞过烟村。红藏几点落花魂。雨过苔边人不见，湿欲生云。
<br>
<br>【一落索】
<br>
<br>杜宇催春从汝。莫催人去。人留即是好春留，更一任、风和雨。
<br>
<br>怕见游丝飞絮。为伊无主。落花争似泪花红，只滴在、分襟处。
<br>
<br>【离亭燕】
<br>
<br>渐到鹧鸪多处。愁作一天风雨。芳草可怜千万里，长共夕阳无主。且莫返乡关，已有断魂飞去。
<br>
<br>云际片帆难驻。江上一竿谁许。空妒白鸥来复往，笑我飘零倦羽。掩泪似春山，终日濛濛洲渚。
<br>
<br>【调笑令】
<br>
<br>芳草。芳草。生向江边太早。连天一片春愁。不管王孙泪流。流泪。流泪。点点桃花吹坠。江城梅花引黄花和我满头霜。怕重阳。又重阳。不分早梅，还与斗寒香。老去看花如雾里，被花恼，一枝枝、总断肠。
<br>
<br>断肠。断肠。苦参商。夜已长。天已凉。一叶一叶，落不尽、悲似潇湘。那得罗浮，清梦到兰房。明月笑人眠太早。飞去也，影徘徊、尚半床。
<br>
<br>【摸鱼儿】
<br>
<br>与友人别
<br>
<br>放兰舟、溯江西上，渺茫云树何处。天涯相见频相别，同作水边风絮。春欲去。恨故苑、莺花总付烟和雨。离情罢诉。教夜半啼鹃、声声向月，为写此愁苦。
<br>
<br>思重会，定在吴阊古渡。吹箫城下应许。英雄失路皆无策，渐使浣纱怜汝。君莫取。鸿鹄在、他时自有凌霄羽。功名粪土。且满酌霜醪，还携渔艇，共醉白苹渚。
<br>
<br>
<br>★张无为　嗣汉四十三代天师，有《岘泉集》，词附。
<br>
<br>【风入松】
<br>
<br>和虞学士韵
<br>
<br>江城淹病酒难酣。疏鬓讶朝簪。暑消已觉秋光遍，红尘远、斜日回骖。蕙帐累留残宿，青霜犹湿春衫。
<br>
<br>秦淮潮定碧如蓝。归燕息呢喃。白云帏幔寒偏早，更谁问、雁字鱼缄。早晚棹声归也，黄花白酒村南。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【卷十一】
<br>
<br>黄氏一首　叶小纨一首　顾道善一首　刘碧一首　沈宪英一首
<br>谢季兰一首　端淑卿一首　项兰贞一首　陈氏一首　顾文婉三首
<br>商景兰一首　张引元一首　袁彤芳一首　李玉照一首　王朗一首
<br>王凤娴二首　叶纨纨二首　吴山一首　陆卿子二首　叶小鸾七首
<br>庞蕙一首　龙辅一首　沈静专一首　沈素嘉一首　徐媛一首
<br>储氏一首　徐元端二首　张鸿逑一首　申蕙一首　周兰秀一首
<br>瞿寄安一首　张娴倩一首　武氏一首　朱盛藻一首　归淑芬一首
<br>翁孺安一首　沈宜修五首　吴绡一首　李端卿一首　张倩倩一首
<br>
<br>
<br>★黄氏　遂安人，杨慎室。《晚香堂清语》：升庵夫人黄氏寄外诗有「日归日归愁岁暮，其雨其雨怨朝阳」之句，传诵人口。又有《满庭芳》、《巫山一段云》诸词，皆为雅丽。或比之赵松雪管夫人，然管工画竹耳，诗词鄙俚，不及黄远矣。
<br>
<br>【巫山一段云】
<br>
<br>巫女朝朝艳，杨妃夜夜娇。行云无力困纤腰。媚眼晕春潮。
<br>
<br>阿母梳云髻，檀郎整翠翘。起来罗袜步兰苕。一饷又魂销!。
<br>
<br>
<br>★刘碧　字映清，安陆人。
<br>
<br>【浪淘沙】
<br>
<br>新秋
<br>
<br>昨夜雨绵绵。寒涩灯烟。薄衾倦拥不成眠。晓起床头看历日，换了秋天。
<br>
<br>桐树小庭偏。碧荫争圆。教他知道也凄然。最是西风消息早，一叶阶前。
<br>
<br>
<br>★端淑卿　当涂人。教谕廷弼女，归芮氏。有《绿窗诗稿》。
<br>
<br>【阮郎归】
<br>
<br>园林春到清明节。花柳愁攀折。人生何事轻离别。水远山重叠。
<br>
<br>杜宇啼，残更月。银皁照明灭。昨宵有梦轻飞蝶。关心犹未说。
<br>
<br>
<br>★顾文婉　自号避秦人。无锡人。
<br>
<br>【浣溪沙】
<br>
<br>风雨妨春苦不宽。开帘怕见嫩红残。锦屏深护早春寒。
<br>
<br>新嫩一身扶不起，愁痕万点镜慵看。空拈斑管写长叹。又晓日凝妆上翠楼。恼人春色遍枝头。湘帘风细荡银钩。
<br>
<br>燕子未归寒恻恻，梅花初落恨悠悠。重门深锁一天愁。
<br>
<br>【西楼子】
<br>
<br>初月
<br>
<br>雕阑漫倚凝眸。月如钩。一段晚香薄雾、织成愁。
<br>
<br>怀人意，思乡味，几时休。除是梦中暂借、广寒游。
<br>
<br>
<br>★袁彤芳　字履贞，吴县人。自称广寒仙客。
<br>
<br>【长相思】
<br>
<br>风满楼。月满楼。月白风清动客愁。征鸿声且留。
<br>
<br>灯半篝。香半篝。灯烬香沉残梦悠。归舟天尽头。
<br>
<br>
<br>★王凤娴　字瑞卿，江南华亭人。进士张本嘉室。有《贯珠集》。
<br>
<br>【浣溪沙】
<br>
<br>郊行
<br>
<br>曲径新篁野草香。随风闪闪蝶衣忙。柳绵飞堕点衣裳。
<br>
<br>人在镜中怜影瘦，燕翻波面舞春长。小桥古渡半斜阳。
<br>
<br>【临江仙】
<br>
<br>珠帘不卷银蟾透，夜凉独自凭阑。瑶琴欲整指生寒。鹤归松露冷，人静井梧残。
<br>
<br>天际一声新度雁，翱翔似觅回滩。浮生几见几多欢。三秋今已半，枫叶醉林丹。
<br>
<br>
<br>★陆卿子　长洲人，尚宝卿师道女，太仓赵宦光室。有《元芝》、《考槃》二集。
<br>
<br>【忆秦娥】
<br>
<br>感旧砧声咽。梅花梦断纱窗月。纱窗月。半枝疏影，一帘凄切。
<br>
<br>心前旧愿难重说。花飞春老流莺绝。流莺绝。今宵试问，几人离别。
<br>
<br>【画堂春】
<br>
<br>晴空烟袅柳丝微。乱红风定犹飞。杏花零落燕空归。门外鸦啼。
<br>
<br>慵病不禁宽带，讳愁无那尖眉。香消斜倚画屏时。此恨谁知。
<br>
<br>
<br>★龙辅　湖广人，有《女红余志》。
<br>
<br>【相见欢】
<br>
<br>黄鹂啄下红林，曲阑晴。笑取泥金小扇、扑蜻蜓。
<br>
<br>牵得住，推不去，是春情。多少柔肠嘱付、护花铃。
<br>
<br>
<br>★徐媛　字小淑，吴县人。范允临室。有《络纬吟》。
<br>
<br>【霜天晓】
<br>
<br>角采石矶
<br>
<br>蛾眉亭双峰斗碧。寒玉横秋壁。两道弯环天际，凝无限、青螺色。
<br>
<br>断岸涛声急。似奏临邛瑟。鸾镜绿窗人去，惟留取、春山迹。
<br>
<br>
<br>★张鸿逑　字琴友，慈溪人，姚与祁室。有《清音词》。孙蕙媛云：每有赓咏，意到即成，不烦推敲，声出金石。
<br>
<br>【点绛唇】
<br>
<br>与冯太君话旧
<br>
<br>相见空怜，许多心事难传与。不如归去。又被黄昏雨。
<br>
<br>明月多情，还照横塘路。添愁绪。幽闺深处。重忆连床语。
<br>
<br>
<br>★瞿寄安　韩敬室。
<br>
<br>【长相思】
<br>
<br>寄于夫人
<br>
<br>朝含颦。暮含颦。风动疏帘疑是君。相思欲断魂。
<br>
<br>试罗裙。褪罗裙。鸳瓦霜飞病又新。天涯两地人。
<br>
<br>
<br>★朱盛藻　字琼蕤，黄州人，楚宗女。
<br>
<br>【蝶恋花】
<br>
<br>柳影
<br>
<br>永日三眠颦较妩。困态初舒，莫遗红妆妒。自有明珠生远浦。舞低恍向楼心觑。
<br>
<br>拂地长条谁是主。露下芙蓉，只恐难留住。好趁烟光凝地护。交枝漫锁长门路。
<br>
<br>
<br>★沈宜修　字宛君，吴江人，叶绍袁室。
<br>
<br>【浣溪沙】
<br>
<br>淡薄轻阴拾翠天。细腰柔似柳飞绵。吹箫闲向画屏前。
<br>
<br>诗句半缘芳草断，鸟啼多为杏花残。夜寒红露湿秋千。
<br>
<br>【虞美人】
<br>
<br>立春
<br>
<br>东风已上堤边柳。雪意还依旧。画罗彩胜学裁新。不道闲愁又送、一番春。
<br>
<br>年华只是侵云鬓。花信何由问。待看双燕几时来。犹忆杏花长对、月徘徊。
<br>
<br>【浣溪沙】
<br>
<br>侍女随春，羞作娇憨之态。诸女咏之，余亦戏作。
<br>
<br>袖惹飞烟绿鬓轻。翠裙拖出粉云屏。飘残柳絮未知情。
<br>
<br>千唤懒回佯看蝶，半含娇雨恰如莺。嗔人无赖恼秦筝。
<br>
<br>【如梦令】
<br>
<br>萧瑟西风初动。又是一番凉送。灯蕊小窗斜，往事不堪新梦。愁重。愁重。绠短银屏水冻。
<br>
<br>【望江南】
<br>
<br>暮秋河畔草，一望尽凄迷。金勒不嘶新寂寞，青袍难觅旧葳蕤。野烧又风吹。
<br>
<br>蝴蝶去，何处问归期。一架秋千寒月老，满庭癊故园非。空自怨萋萋。
<br>
<br>
<br>★张倩倩　吴江人，沈自徵室。
<br>
<br>【蝶恋花】
<br>
<br>丙寅寒夜与宛君话君庸作
<br>
<br>漠漠轻阴笼竹院。细雨无情，泪湿桃花面。落叶西风吹不断。长沟流尽残红片。
<br>
<br>千遍相思才夜半。又听楼前，叫过伤心雁。不恨天涯人去远。三生缘薄吹箫伴。
<br>
<br>
<br>★叶小纨　字蕙绸，吴江人。同邑沈永祯室。
<br>
<br>【浣溪沙】
<br>
<br>为侍女随春作
<br>
<br>髻薄金钗半　轻。佯羞微笑隐湘屏。嫩红染面太多情。
<br>
<br>长怨曲阑看门鸭，惯嗔南陌听啼莺。月明帘下理瑶筝。
<br>
<br>
<br>★沈宪英　字惠思，吴江人。
<br>
<br>【点绛唇】
<br>
<br>忆琼章姊
<br>
<br>帘外轻寒，谢娘风絮无人见。桃花如面。肠断春归燕。
<br>
<br>人去瑶台，只觉东风贱。湘帘卷。绿杨千线。烟锁深深院。
<br>
<br>
<br>★项兰贞　字孟畹，秀水人。黄卯锡室。有《裁云》、《月露》二草。
<br>
<br>【浣溪沙】
<br>
<br>淅淅寒风撼玉钩。起来斜日照红楼。帘外一声鹦鹉唤，唤梳头。
<br>
<br>花发小春情脉脉，笛吹长夜恨悠悠。多少泪珠弹不断，倩谁收。
<br>
<br>
<br>★商景兰　字媚生，会稽人，祁彪佳室。
<br>
<br>【捣练子】
<br>
<br>长相思，久离别。为谁憔悴凭谁说。卷帘贪看月明多，斜风恰打银皁灭。
<br>
<br>
<br>★李玉照　会稽人。吴江沈自徵继室。
<br>
<br>【渔歌子】
<br>
<br>愁思萦怀懒赋诗。黄昏深院月来迟。人静处，漏残时。一片幽情只自知。
<br>
<br>
<br>★叶纨纨　字昭齐，吴江人，叶绍袁女。有《愁言》。
<br>
<br>【蝶恋花】
<br>
<br>尽日重帘垂不卷。庭院萧条，已是秋光半。一片闲愁难自遣。空怜镜里年华换。
<br>
<br>寂寞香残门半掩。脉脉无端，往事思量遍。正是销魂肠欲断。数声新雁南楼晚。
<br>
<br>【浣溪沙】
<br>
<br>几日轻寒懒上楼。重帘低控小银钩。东风深锁一窗幽。
<br>
<br>昼永香消春寂寂，梦残烛跋思悠悠。近来长自只知愁。
<br>
<br>
<br>★叶小鸾　字琼章，吴江人，昆山张立平聘室。有《返生香》。钮玉樵云：小鸾父仲韶风神雅令，工六朝骈体，同沈宜人宛君偕隐汾湖，与子女刻意诗词，以自娱乐。小鸾生十岁，能韵语。秋夜，仲韶命以句云：「桂寒清露湿。」即对曰：「枫冷乱红凋。」是时以为夭折之征。及未婚而殁，见有五彩云捧足而去，知前身为缑岭女仙，今当归月府。适有冥中比丘尼智泐传天台教，起无叶堂，以收女士慧业而早亡者。小鸾从之。泐师审戒，信口答应，如研香制就。夫人字镂雪，吟成幼妇词，凡十余联，皆晚唐名句也。泐师留之堂中，与姊昭齐薰习梵行。所存诗词，皆似不食人间烟火者。
<br>
<br>【南歌子】
<br>
<br>门掩瑶琴静，窗消画卷　。半庭香雾绕阑干。一带淡烟红树、隔楼看。
<br>
<br>云散青天瘦，风来翠袖寒。嫦娥眉又小檀弯。照得满阶花影、只难攀。
<br>
<br>【虞美人】
<br>
<br>灯深深一点红光小。薄缕微烟袅。锦屏斜背汉宫中。曾照阿娇金屋、泪痕浓。
<br>
<br>朦胧穗落轻烟散。顾影浑无伴。香消午夜漫凝思。恰似去年秋夜、雨窗时。
<br>
<br>【点绛唇】
<br>
<br>新柳垂条，困人天气帘慵卷。瘦宽金钏。珠泪流妆面。
<br>
<br>凝伫凭阑，忽睹双飞燕。闲愁倦。黛眉浅淡。谁画青山远。
<br>
<br>【浣溪沙】
<br>
<br>红袖香浓日上初。几番无力倩风扶。绿窗时掩闷妆梳。
<br>
<br>一晌多慵嫌刺绣，近来聊喜学临书。鸟啼春困落花疏。
<br>又
<br>
<br>几日东风倚画楼。碧天清霭半空浮。韶光多半杏梢头。
<br>
<br>垂柳有情留夕照，飞花无计却春愁。但凭天气困人休。
<br>又
<br>
<br>曲曲阑干绕树遮。半庭花影带帘斜。又看暝色入窗纱。
<br>
<br>楼外远山横宝髻，天边明月伴菱花。空教芳草怨年华。
<br>又
<br>
<br>曲榭莺啼翠影重。红妆春恼淡芳容。疏香满院闭帘栊。
<br>
<br>流水画桥愁落日，飞花飘絮怨东风。不禁憔悴一春中。
<br>
<br>【谒金门】
<br>
<br>情脉脉。帘卷西风争入。漫倚危楼窥远色。晚山留落日。
<br>
<br>芳树重重凝碧。影浸澄波欲湿。人向暮烟深处忆。绣裙愁独立。
<br>
<br>
<br>★沈静专　字曼君，宜修妹。归吴氏。有《适适草》。
<br>
<br>【蝶恋花】
<br>
<br>咏蝶
<br>
<br>舞向低檐依嫩绿。翠冷天涯，影断吹愁续。幻就云衣飞态足。粉烟"露枝头浴。
<br>
<br>风动犹疑翻紫玉。引得佳人，误入花阴扑。静敛香须还自宿。蜂媒觅伴仍相促。
<br>
<br>
<br>★储氏　秦州人。兴化成某室。
<br>
<br>【浣溪沙】
<br>
<br>紫燕双双绕画梁。重重朱户锁斜阳。闲来独坐绣鸳鸯。
<br>
<br>芳草盈阶侵砌绿，落花满院隔帘香。空庭寂寞日偏长。
<br>
<br>
<br>★申蕙　字兰芳，长洲人。嘉兴沈某室。有《缝云集》。
<br>
<br>【长相思】
<br>
<br>月满衣。叶满衣。玉漏初停银汉低。砧声到竹扉。
<br>
<br>事已非。人已非。满目凄凉何日归。雁沉梦又稀。
<br>
<br>
<br>★张娴倩　字蓼山，庐州人。有《蕉窗逸韵》。
<br>
<br>【菩萨蛮】
<br>
<br>连城山房
<br>
<br>风卷落花愁不歇。枝头燕翦裁桃叶。花气沁帘香。游丝挂绿窗。
<br>
<br>蕉青鸾翅影。草碧龙须冷。无语对瑶琴。闲花落胆瓶。
<br>
<br>
<br>★归淑芬　字素英，嘉兴人。许某室。有《云和阁静斋诗余》。
<br>
<br>【东坡引】
<br>
<br>泛舟访皆令闺友
<br>
<br>樱桃红已足。日觑苔痕绿。纶竿钓罢清溪曲。一村桑落熟。一村桑落熟。
<br>
<br>闲愁莫展，翠蛾频蹙。强抱清琴对修竹。池边有侣堪联续。山儿画半幅。山儿画半幅。
<br>
<br>
<br>★吴绡　字冰仙，长洲人。常熟许文玉室。有《啸雪庵稿》。
<br>
<br>【忆王孙】
<br>
<br>寒砧风急捣衣秋。木落声中人倚楼。月午凉阴满地愁。梦悠悠。一夜江南千里舟。
<br>
<br>
<br>★顾道善　字静帘，吴江人。许季通室。
<br>
<br>【满江红】
<br>
<br>移居严庄有感
<br>
<br>禾黍斜阳，村皋外、江霞飞灭。回首去、依稀风景，繁华销歇。沼冷鸳鸯荷碎雨，台荒麋鹿松摇月。忽一声、野寺断钟过，疏篱缺。
<br>
<br>清晓怨，帘钩揭。王孙梦，鹃啼竭。问天涯何处，铜仙金阙。猿鹤三秋淹短草，风云万里悲高碣。料明朝、好镜不相瞒，霜侵发。
<br>
<br>
<br>★谢季兰　字湘芷，宁都人。魏禧室。
<br>
<br>【阮郎归】
<br>
<br>秋夜
<br>
<br>数尽更筹梦未成。秋声不忍听。起来且自剔残灯。谁家玉笛声。
<br>
<br>风才定，月初升。清光渐渐生。一行花影上窗棂。动人无限情。
<br>
<br>
<br>★陈氏　江南华亭人。有《梅龛吟》。
<br>
<br>【谒金门】
<br>
<br>春欲暮。帘外落红无数。斜倚曲阑浑不语。笑看双燕舞。
<br>
<br>惆怅夜来风雨。吹散满城花絮。一段夕阳留不住。马嘶芳草去。
<br>
<br>
<br>★张引元　字文殊，江南华亭人。杨安世室。
<br>
<br>【点绛唇】
<br>
<br>答母
<br>
<br>细雨初晴，暖风早入芭蕉院。归期日盼。松尽黄金钏。
<br>
<br>病起南楼，愁睹梅梁燕。无由见。白云天远。十二阑干遍。
<br>
<br>
<br>★王朗　金坛人，彦泓女。
<br>
<br>【浪淘沙】
<br>
<br>闺情
<br>
<br>疏雨滴青籨。花压重檐。绣帏人倦思厌厌。昨夜春寒眠未足，莫卷湘帘。
<br>
<br>罗袖护掺掺。怕拂香奁。兽炉香倩侍儿添。为甚双蛾常锁翠，自也憎嫌。
<br>
<br>
<br>★吴山　字岩子，当涂人。上元卞琳室。有《青山集》。
<br>
<br>【鹊桥仙】
<br>
<br>戊子广陵七夕有感
<br>
<br>思量昨岁，秣陵此夕。正水阁、风清天碧。六朝佳处旧繁华，细草路红灯月白。
<br>
<br>今年萍寄，隋宫咫尺。叹异代、烟花寥寂。情同旅夜起归思，愁绝是隔江寒笛。
<br>
<br>
<br>★庞蕙　字小畹，吴江人。吴玉川室。
<br>
<br>【点绛唇】
<br>
<br>次沈素嘉韵
<br>
<br>十载芳邻，自怜一别还如雨。看云愁绪。隔个江天树。
<br>
<br>佳句曾题，小楷红笺处。频看取。相思难据。一瞬情千缕。
<br>
<br>
<br>★沈素嘉　吴江人。叶学山室。
<br>
<br>【点绛唇】
<br>
<br>寄吴夫人小畹
<br>
<br>隔过墙头，几番同听黄昏雨。别来情绪。向北看春树。
<br>
<br>一院藤花，底是临书处。还分取。绿窗朱户。袅袅茶烟缕。
<br>
<br>
<br>★徐元端　字延香，江都人。范某室。有《绣　集》。
<br>
<br>【清平乐】
<br>
<br>绣窗无那。自卷帘儿坐。羞睹黄莺枝上卧。抛去青梅数颗。
<br>
<br>东风阵阵相摧。胭脂零落苍苔。春色依然归去，为谁留下愁来。
<br>
<br>【南乡子】
<br>
<br>独坐数归期。花影重重日影低。无计徘徊思好句，迟迟。除却春愁没个题。
<br>
<br>闲倚画楼西。芳草青青失旧堤。犹记当时人去处，依依。红杏花边一酒旗。
<br>
<br>
<br>★周兰秀　字弱英，吴江人。平湖孙某室。
<br>
<br>【浣溪沙】
<br>
<br>雨过池塘万绿生。微风吹满绣帘轻。远山一角夕阳明。
<br>
<br>静里荷香来扇底，梦余蕉影倚窗横。关情何处玉箫声。
<br>
<br>
<br>★武氏　三水人，文翔凤室。
<br>
<br>【如梦令】
<br>
<br>画阁闲吟玉案。寂寂薰风庭院。微闷坐花前，独把阑干倚遍。帘卷。帘卷。秋在桐阴一半。
<br>
<br>
<br>★翁孺安　号静和居士，常熟人。适同邑顾氏。有《浣花居遗稿》。
<br>
<br>【浣溪沙】
<br>
<br>雁阵才过字一行。碧天沉影散秋光。凉风初沁白罗裳。
<br>
<br>堕叶井梧旋静砌，含英篱菊护低墙。声声何处捣衣忙。
<br>李端卿　钱塘人。
<br>
<br>【谒金门】
<br>
<br>风乍暖。树底莺声欲啭。窗外小梅香数点。枝头春意浅。
<br>
<br>尽日画屏独掩。闲却绣床金翦。宝枕初回香梦远。乱愁天不管。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【卷十二】
<br>
<br>韩知玥一首　吴朏一首　顾若璞一首　钱氏一首　郭一首
<br>纪映淮一首　黄鸿一首　张红桥一首　范妹一首　钱涓一首
<br>马守贞一首　刘胜一首　杨炎一首　薛素素一首　朱无瑕一首
<br>王毓贞一首　白旃香一首　赵燕二首　马如玉一首　杨宛三首
<br>王微四首　郑妥一首　陈冉一首　花梦月一首　景翩翩一首
<br>张婉一首　朔朝霞一首　王月一首　寇皑如一首　崔嫣然一首
<br>顿文一首　王赛玉一首　尹春一首　呼举一首　沙宛在一首
<br>京师妓一首　苏世让一首　锁懋坚一首　王氏一首　沈静筠一首
<br>元妙洞天少女一首　郑婉娥一首　翠微一首　王秋英一首
<br>
<br>
<br>★韩智　湖州人，金坛于銮室。
<br>
<br>【浣溪沙】
<br>
<br>柬瞿夫人
<br>
<br>玉筯双垂薄袖寒。十离诗就背人看。闲愁赢得许多般。
<br>
<br>月转空阶天欲曙，香萦倦枕梦初阑。相思一夜小梅残。
<br>
<br>
<br>★吴朏　号冰蟾子，江南华亭人。曹某室。
<br>
<br>【满江红】
<br>
<br>雨抹荷池，添艳了、闹红稠绿。更带着、牵鱼藻鉴，浮波凫玉。榴朵辞枝焚碧藓，蝉声送远翻新曲。向幽轩、一枕梦惊回，风敲竹。
<br>
<br>丝雨霁，轻凉足。残照短，纤红续。渐云遮津口，烟黏山麓。凉月照人心似水，此身拟向清虚蹴。记广寒、庭畔素衣中，曾相熟。
<br>
<br>
<br>★顾若璞　字知和，钱塘人。王某室"。有《卧月轩集》。
<br>
<br>【长相思】
<br>
<br>梅子青。豆子青。飞絮飘飘长短亭。风吹罗袖轻。
<br>
<br>恨零星。语零星。正是春归不忍听。流莺啼数声。
<br>
<br>
<br>★钱氏　湖州人，都宪唐世济室。
<br>
<br>【满庭芳】
<br>
<br>古树阴浓，新篁翠浅，乍阴过雨还晴。方塘对岸，留得小红英。消受茶芽蕨笋，皮几净、云母窗明。薰风至，钓丝摇曳，舞处立蜻蜓。
<br>
<br>喜灌园君志，辟　吾职，两意相并。把当前，好景直拟蓬瀛。怎便尘劳尽谢，长无事、心境双清。家园好，藕花如锦，波面想盈盈。
<br>
<br>
<br>★郭郭　字□汝，长洲人。顾某室。
<br>
<br>【思帝乡】
<br>
<br>红烛冷，碧钗留。烛冷钗留人去，恨悠悠。拚得一分憔悴，一分秋。试问眉间心上，几多愁。
<br>
<br>
<br>★纪映淮　上元人。
<br>
<br>【小重山】
<br>
<br>秋闺萧瑟
<br>
<br>幽闺更漏长。庭前丛桂发、暗飘香。月明露白渐生凉。轻风起、时拂郁金裳。
<br>
<br>远雁一行行。相看还伫立、怯空房。幽怀几许总难量。兰缸灺、花影欲窥窗。
<br>
<br>
<br>★黄鸿　字鸿耀，钱塘人。有《广寒集》。
<br>
<br>【蝶恋花】
<br>
<br>着意留春春不许。一阵东风，吹落花无数。记取等闲花落处。重游怕是桃源路。
<br>
<br>门外青丝垂日暮。偏惹离肠，不系征帆住。两两画梁新燕语。双飞又入花间去。
<br>
<br>
<br>★张红桥　闽县人，居红桥之西，因自号。红桥后归福清林鸿。《词约》云：红桥雅丽能诗，豪右委禽皆不纳。长乐王　有诗名，亦拒之。及鸿托邻媪投以绝句云：「桂殿焚香酒半醒，露华如水点银屏。含情欲诉心中事，羞见牵牛织女星。」红桥答云：「梨花寂寂斗婵娟，银汉斜临绣户前。自爱焚香消永夜，从来无事诉青天。」遂缔婚焉。相与唱和，诗甚夥。后鸿适金陵，作《大江东去》一阕，留连惜别。又明年，鸿自金陵寄《摸鱼儿》一阕、绝句四首。张自鸿去后，独坐小楼，顾影欲绝。及见鸿诗词，感念成疾，不数月而卒。惜其词传者绝少。
<br>
<br>【念奴娇】
<br>
<br>凤凰山下，恨声声玉漏，今宵易歇。三叠阳关歌未竟，城上栖乌催别。一缕情丝，两行清泪，渍透千重铁。重来休问，尊前已是愁绝。
<br>
<br>还忆浴罢描眉，梦回携手，踏碎花间月。谩道胸前怀荳蔻，今日总成虚设。桃叶津头，莫愁湖畔，远树云烟叠。剪灯帘幕，相思谁与同说。
<br>
<br>
<br>★范妹　字洛仙，如皋人。有《贯月舫集》。
<br>
<br>【浣溪沙】
<br>
<br>月夜怀延公
<br>
<br>庭竹潇潇弄晚风。月光如洗露华浓。瑶阶花影自重重。
<br>
<br>非爱良宵清不寐，因怜归燕思无穷。夜深独倚画楼东。
<br>
<br>
<br>★钱涓　字□文，嘉兴人。有《抱云吟》。
<br>
<br>【秋波媚】
<br>
<br>芙蓉
<br>
<br>艳质谁教托蓼洲。寂寞更谁俦。半竿落日，几行征雁，一叶归舟。
<br>
<br>那堪风雨频相妒，红粉逐波流。深深绮阁，盈盈罗帐，多少清愁。
<br>
<br>
<br>★马守贞　字月娇，号湘兰，金陵妓。
<br>
<br>【蝶恋花】
<br>
<br>天香馆寄陈湖山
<br>
<br>阵阵东风花作雨。人在高楼，绿水斜阳暮。芳草垂杨新燕羽。湘烟翦破来时路。
<br>
<br>肠断萧郎纸上句。深院啼莺，撩乱春情绪。一点幽怀谁共语。红绒绣上罗裙去。
<br>
<br>
<br>★刘胜　见《青楼韵语》。
<br>
<br>【苏幕遮】
<br>
<br>恨桃花，憎柳絮。何事春来，浪逐东风去。邂逅从君花下语。无那情痴，梦里还凝伫。
<br>
<br>楚台风，巫峡雨。暮暮朝朝，无计重相遇。背处偷弹双玉筯。自笑多情，翻为多情误。
<br>
<br>
<br>★杨炎　字玉香，金陵妓。《词苑丛谈》：闽人林景清，过金陵，与院妓杨玉香狎，许终身焉。临别赋《鹧鸪天》一阕云：「八字娇蛾恨不开。阳台今作望夫台。月方好处人相别，潮未平时仆已催。听属付，莫疑猜。蓬壶有路去还来。毵毵一树垂丝柳，休傍他人门户栽。」遂与诀别。后五六年，再访之，则玉香死矣。
<br>
<br>【如梦令】
<br>
<br>新绿酿成杨柳。帘卷和风微透。独坐抱云和，香篆暗消金兽。回首。回首。花事春光依旧。
<br>
<br>
<br>★薛素素　苏州妓。
<br>
<br>【临江仙】
<br>
<br>唤起提壶池上饮，春残满地红英。忽闻墙外子规声。不如归去也，终是不分明。
<br>
<br>自抱云和弹一曲，曲终还拟湘灵。风前泪眼几时晴。月高星数点，香冷漏三更。
<br>
<br>
<br>★朱无瑕　字泰玉，金陵妓。
<br>
<br>【卜算子】
<br>
<br>梧叶荐新凉，好梦欺人短。数尽铜壶漏更长，别院砧声远。
<br>
<br>疏雨滴芭蕉，肠被西风断。何处寒蛩哀雁中，芦管吟秋怨。
<br>
<br>
<br>★王毓贞　字月妹，扬州妓。
<br>
<br>【如梦令】
<br>
<br>月影被花摇碎。掩映隔帘红袂。倚醉殢春娇，仿佛满头珠翠。难记。难记。人在画屏秋水。
<br>白旃香　字西来，嘉定妓。
<br>
<br>【山花子】
<br>
<br> 
<br>
<br>桁垂杨拂画桡。碧桃花处泛轻舠。六曲纹窗春水碧，赤阑桥。
<br>
<br>绿酒红灯风细细，碧天明月夜迢迢。何事春来频载酒，听吹箫。
<br>
<br>
<br>★赵燕　字彩姬，金陵妓。
<br>
<br>【忆王孙】
<br>
<br>东风恶劣打残红。帘幙轻阴漾碧空。倚薰笼。梦断香消宝鸭中。
<br>
<br>【长相思】
<br>
<br>寄张幼子
<br>
<br>去悠悠。意悠悠。水远山长无尽头。相思何日休。
<br>
<br>见春愁。对春羞。日日春江认去舟。含情空倚楼。
<br>
<br>
<br>★马如玉　字楚屿，金陵妓。
<br>
<br>【凤凰台上忆吹箫】
<br>
<br>清夜无眠，湘帘不卷，潇潇雨打蕉窗。听秋声几点，滴碎秋肠。望断天涯芳讯，人寂寞、偏觉更长。灯花落，枕屏斜倚，睡鸭销香。
<br>
<br>思量。旧欢团扇，只等闲抛却，尘冷兰房。数楼头征雁，影去潇湘。隔院吹来玉笛，声幽咽、渐入伊凉。桐叶响，金风阵阵，寒透罗裳。
<br>
<br>
<br>★杨宛　字宛叔，金陵妓。《古今词话》：宛叔能诗，善草书，与草衣道人王修微为女兄弟，有《金人捧露盘》咏秋海棠云：「记春光，繁华日，万花丛。正李衰、桃谢匆匆。侬家姊妹。妖枝艳蕊笑东风。薄情曾共，春光去、惆怅庭空。到如今，余瘦影，空掩映，夕阳中。珠露点、试沐新红。断肠何处，含芳敛韵绮窗东。好秋谁占，小池畔、休放芙蓉。」
<br>
<br>【太平时】
<br>
<br>袅袅疏枝带露轻。隔帘棂。丝丝牵缀别离情。最难胜。幽恨只凭羌管诉，调凄清。临风半是断肠声。不堪听。
<br>
<br>【浪淘沙】
<br>
<br>海棠尽日若含愁。别样娇羞。晚凉香散上帘钩。带露摘来斜插鬓，一段风流。
<br>
<br>蛩语玉阶幽。又是深秋。相携闲对小妆楼。不解断肠伊似我，我似伊否。
<br>
<br>
<br>★王微　字修微，扬州妓，自号草衣道人。《竹窗词选》：王修微初为青楼，后为黄冠，词集甚富，皆言情之作，多有俳调。施子野云：修微色艺双绝，尤长于诗词，适从性夙斋闻其名，见《忆秦娥》一章，有「多情月，偷云出照无情别」之句，风流蕴藉，不减李清照。明日，入东佘，见修微于眉公山庄之喜庵，方据案作字，逸韵可掬，相与谈笑者久之。日西别去，此情依依，因用其调。他日相见，拈出作一话头耳。周勒卣云：修微本籍华亭，来往竹西，陈仲醇、施子野极赏其才调。而雅致清高，常谒憨山大师于匡庐，题诗石壁上，为白云卷去。时许给事誉卿为东林名人，负重望，修微依之以老。
<br>
<br>【如梦令】
<br>
<br>怀谭友夏月到
<br>
<br>闲庭如昼。修竹长廊依旧。对影黯无言，欲道别来清瘦。春骤。春骤。风底落红僝僽。
<br>
<br>【捣练子】
<br>
<br>心缕缕。愁踽踽。红颜可逐春归去。梦中犹殢惜花心，醒来又听催花雨。
<br>
<br>【忆秦娥】
<br>
<br>多情月。偷云出照无情别。无情别。清辉无奈，暂圆常缺。
<br>
<br>伤心好对西湖说。湖光如梦湖流咽。湖流咽。离愁灯畔，乍明还灭。
<br>
<br>
<br>★郑妥　一名如英，字无美，金陵妓。
<br>
<br>【浪淘沙】
<br>
<br>日午倦梳头。风静帘钩。一窗花影拥香篝。试问别来多少恨，江水悠悠。
<br>
<br>新燕语春秋。泪湿罗裯。何时重话水边楼。梦到天涯芳草暮，不见归舟。
<br>
<br>
<br>★陈冉　字月素，金陵妓。
<br>
<br>【卖花声】
<br>
<br>愁压远山低。此恨谁知。吴绫浅碧湿胭脂。无限秋光憔悴意，残叶疏枝。多病损腰肢。檀袖双垂。纱窗月上影迟迟。漏冷莲花人静也，寒雁来时。
<br>
<br>
<br>★花梦月　字红儿，金陵妓。
<br>
<br>【浣溪沙】
<br>
<br>梳罢鸣蝉浅画眉。习池香鸭篆烟迟。一窗日影到罘罳。
<br>
<br>只说频来桃叶渡，不期犹隔柳花堤。数声风外啭春鹂。
<br>
<br>
<br>★景翩翩　字三妹，建昌妓。
<br>
<br>【忆秦娥】
<br>
<br>秋萧索。西风一夜吹香阁。吹香阁。挑灯独坐，半垂帘幕。
<br>
<br>满阶明月梧桐落。满窗凉露吴衫薄。吴衫薄。菱花闲对，鬓云斜掠。
<br>
<br>
<br>★张婉　字婉仙，松江妓。有《效颦吟》。
<br>
<br>【如梦令】
<br>
<br>陌上莺啼绿柳。楼上花飞宝甃。晴日晚春天，画箧香消荳蔻。消瘦。消瘦。又是断肠时候。
<br>
<br>
<br>★朔朝霞　字曙光，金陵妓。有《红于词》。
<br>
<br>【桂殿秋】
<br>
<br>秦淮渡，碧波流。冷月斜明花外楼。仙人掌满金茎露，桂子香寒玉殿秋。
<br>
<br>
<br>★王月　字微波，金陵妓。
<br>
<br>【破阵子】
<br>
<br>宫粉香消睡鸭，仙衣尘满红绒。寂寞画屏春月白，冷淡花裀夜烛红。谁家玉笛风。
<br>
<br>
<br>★冠皑如　字贞素，金陵妓。有《逊雪堂集》
<br>
<br>【辊绣球】
<br>
<br>柳外袅晴丝，正晴日、迟迟停午。墙头曾见，去年携手，花前欸语。为伊忘却，绣窗鹦鹉。
<br>
<br>不奈韶光如许。对帘箔、几回凝伫。绿酒银灯，甚时欢聚。归来燕子休迟到，画桥飞絮。
<br>
<br>
<br>★崔嫣然　字重文，金陵妓。有《幻影阁集》。
<br>
<br>【谒金门】
<br>
<br>风萧瑟。远听寒砧声急。应念征鸿无信息。夜凉吹玉笛。
<br>
<br>几许红楼岑寂。梦断楚江兰泽。明月梧桐清露滴。暗蛩吟败壁。
<br>
<br>
<br>★顿文　字少文，金陵妓。有《翠拥楼词》。
<br>
<br>【点绛唇】
<br>
<br>才长芭蕉，碧纱窗外风和雨。声声杜宇。不解留春住。　欲问春光，此日归何处。春无语。乱红流去。两岸杨花絮。
<br>
<br>
<br>★王赛玉　字儒卿，金陵妓。
<br>
<br>【点绛唇】
<br>
<br>水院妆残，桐阴满地新凉夜。湘帘轻下。墙角疏更打。
<br>
<br>渐近黄昏，明月移花榭。愁偏惹。珮环休卸。绣鸭熏香麝。
<br>
<br>
<br>★尹春　字子春。金陵妓。
<br>
<br>【醉春风】
<br>
<br>池上残荷尽。篱下黄花嫩。重阳还有几多时，近近近。曾记旧年，那人索句，评香斗茗。
<br>
<br>望断萧郎信。懒去匀宫粉。虾须帘外晚风生，阵阵阵。双袖生寒，一灯明灭，博山香烬。
<br>
<br>
<br>★呼举　字文如，江夏妓。
<br>
<br>【玉楼春】
<br>
<br>夜坐
<br>
<br>一灯半灭愁无数。河畔清蟾凉印户。闲庭细草乱蛩鸣，似共离人分泣露。
<br>
<br>玉楼遥隔湘江浦。黯黯离魂寻得去。秋钟夜半远随风，短梦惊回忘去路。
<br>
<br>
<br>★沙宛在　字嫩儿，金陵妓。
<br>
<br>【醉花阴】
<br>
<br>翡翠楼头风几阵。断送残红尽。薄暮掩罗帏，睡鸭香寒，冷却沉檀印。
<br>
<br>梦回宝枕垂云鬓。愁压蛾弯损。窗外雨声疏，响入芭蕉，又是黄梅信。
<br>
<br>
<br>★京师妓
<br>
<br>【瑞鹧鸪】
<br>
<br>少年曾侍汉梁王。濯锦江边醉几场。拂石坐来衫袖冷，踏花归去马蹄香。
<br>
<br>当初酒盏宁辞满，今日闲愁不易当。暗想胜游还似梦，芙蓉城下水茫茫。
<br>
<br>
<br>★苏世让　朝鲜人。
<br>
<br>【忆王孙】
<br>
<br>和薛萃轩副使
<br>
<br>无端花絮晓随风。送尽春归我又东。雨后岚光翠欲浓。寄征鸿。家在千山万柳中。
<br>
<br>
<br>★锁懋坚　西域人。《词品》：锁懋坚，西域人。善吟咏。成化间，游苕城，朱文理座间索赋其家假山，懋坚赋《沉醉东风》一阕云：「风过处，香生院宇。雨收时，翠湿琴书。移来小朵峰，幻出天然趣。倚阑干、尽日披图。漫说蓬莱本是虚。只此是、神仙洞府。」为一时所称。
<br>
<br>【菩萨蛮】
<br>
<br>送春
<br>
<br>晓钟才到春偏度。一番日永伤迟暮。谁送断肠声。黄鹂知客情。山光青黛湿。仍带伤春泣。绿酒泻杯心。卷帘空抱琴。
<br>
<br>
<br>★王氏　乩仙
<br>
<br>见沈宜修《伊人思》。
<br>
<br>【秋波媚】
<br>
<br>流水东回忆故秋。疏雨滴更愁。雁来楚峡，风凄江渚，瘦损轻柔。
<br>
<br>谁怜绝世娇姿在-，斜倚小妆楼。慵窥宝镜，泪悬情眼，怅锁眉头。
<br>
<br>
<br>★沈静筠　乩仙。《林下词选》：吴江女士沈玉霞，名静筠，吕元洲室。殁后降乩，作《鹧鸪天》一阕云云。
<br>
<br>【鹧鸪天】
<br>
<br>一片春光遍九宵。这回风月也全消。重来绣阁吟残句，不数缑山弄玉箫。
<br>
<br>身外事，等闲抛。万层云路碧迢迢。香南雪北何由见，直比人间午梦遥。
<br>
<br>
<br>★玄妙洞天少女　《词统》：玄之《梦游仙》词序云：夏夜倦寝，神游异境，榜曰「玄妙洞天」。见少女独立朗然，歌《谒金门》云云。歌竟，命侍儿传语曰：「与君有缘，今时未至，请辞。」遂翻然而醒。
<br>
<br>【谒金门】
<br>
<br>闺情真堪惜。锦帐夜长虚掷。挑罢银灯情脉脉。绣花无气力。
<br>
<br>女伴声停刀尺。蟋蟀争吟四壁。自起卷帘窥夜色。天青星欲滴。
<br>
<br>
<br>★郑婉娥　女鬼。《词苑丛谈》：吴江沈韶，洪武初，登琵琶亭，月下闻歌声。明日复往，见一丽人曰：「妾伪汉婕妤郑婉娥，死，葬于亭侧。」为沈歌《念奴娇》。曰：「昨夜郎所闻也.。」
<br>
<br>【念奴娇】
<br>
<br>离离禾黍。叹江山似旧，英雄尘土。石马铜驼荆棘里，阅遍几番寒暑。剑戟灰飞，旌旗鸟散，底处寻楼橹。喑呜叱咤，只今犹说西楚。
<br>
<br>憔悴玉帐虞兮，灯前掩泪，双靥流红雨。凤辇羊车行不返，九曲愁肠漫苦。梅瓣凝妆，杨花翻雪，回首成终古。翠螺青黛，绛仙慵画眉妩。
<br>
<br>
<br>★翠微　女鬼。《词苑丛谈》：嘉靖初，清河邱生，泊舟江陵，有一女子，自称两淮运使何公之妾翠微。引生至一亭就枕。临别赋词云云。明日视之，乃其墓也。
<br>
<br>【忆秦娥】
<br>
<br>杨枝袅。恩情无限天将晓。天将晓。漏穷难唤，教人烦恼。
<br>
<br>邮亭一夜风流少。匆匆后会应难保。应难保。最伤情处，残云风扫。
<br>
<br>
<br>★王秋英　女鬼。《词苑丛谈》：福清诸生韩梦云，嘉靖甲子过石湖山，遇一女子，自称楚人王秋英，从父德育宦闽，遇寇石湖山，投崖而死。
<br>
<br>【潇湘逢】
<br>
<br>故人
<br>
<br>慢春光将暮。见嫩柳拖烟，娇花染雾。顷刻间风雨。把堂上深恩，闺中遗事，赞火留饧，都付却、落花飞絮。又何心、挈榼提壶，斗草踏青盈路。
<br>
<br>子规啼，蝴蝶舞。遍南北山头，纸灰绿醑。奠一丘黄土。叹海角飘零，湘阴凄楚。无主。泉扃也难得，有情鸡黍。画角声、吹落梅花，又带离愁归去。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
