<HTML>
<HEAD>
<TITLE>明词综 卷04-06 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/MingCi/">明朝词选</a> <FONT color=#BCB6A0>&gt;&gt;</font> 明词综 卷04-06</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>明词综 卷04-06</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-09&nbsp;&nbsp;文章类别:明朝词选&nbsp;&nbsp;阅读次数:<script language=javascript src="../../hits.php?articleid=6420"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'明词综 卷04-06')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[明词综 卷04-06]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 
<br>
<br>【卷四】
<br>
<br>陈鎏一首　于未一首　屠隆一首　万士和一首　王世懋一首
<br>冯琦一首　李攀龙一首　王锡爵一首　汤显祖二首　周思兼一首
<br>张凤翼一首　袁黄一首　文彭二首　高濂二首　焦竑二首
<br>王世贞八首　徐渭一首　陈继儒三首　孙楼一首　陈淳一首
<br>王肯堂一首　王好问二首　彭年一首　储昌祚一首　赵大佑一首
<br>林章二首　卓发之一首　邵圭洁一首　夏树芳一首　贺彦发一首
<br>邬仁卿一首　支大纶一首　杨继礼一首　吴邦桢一首　赵南星一首
<br>
<br>
<br>★陈鎏　字子兼，吴县人。嘉靖十八年进士。官四川右布政。有《已宽堂集》。
<br>
<br>【风中柳】
<br>
<br>湖上万顷平湖，胜在吴山高处。两峰间、芦汀鸥渚。随波荡漾，见渔舟无数。云帆外、几村烟树。
<br>
<br>茶磨郊台，千古浮云去住。越溪中、五湖东注。桥边杨柳，已条条金缕。且留连、莫教春去。
<br>
<br>
<br>★万士和　字思节，宜兴人。嘉靖二十年进士，历官礼部侍郎。谥文恭。有《贵行集》。
<br>
<br>【临江仙】
<br>
<br>同杨魏村少参登桐君山
<br>
<br>睡里钓台相失，寻仙且上桐山。乱峰环合碧波寒。笑携黄鹤伴，来坐白云间。
<br>
<br>二十年前游处好，趋庭犹忆红颜。而今狼藉鬓垂斑。西风衰草外，长啸下松关。
<br>
<br>
<br>★李攀龙　字于鳞，历城人。嘉靖二十三年进士。历官河南按察使。有《沧溟集》。
<br>
<br>【长相思】
<br>
<br>秋风清。秋月明。叶叶梧桐槛外声。难教归梦成。
<br>
<br>砌蛩鸣。树鸟惊。塞雁行行天际横。偏伤旅客情。
<br>
<br>
<br>★周思兼　字叔夜，江南华亭人。嘉靖二十六年进士。官工部员外，出为广西提学副使。王元美云：叔夜小词，咸妩媚萧疏，令人自亲。
<br>
<br>【浣溪沙】
<br>
<br>天上青鸾月下逢。玉窗斜掩影重重。吹箫人在画楼中。
<br>
<br>问道绿阴今几许，两竿长日舞春风。潇湘秋色总无穷。
<br>
<br>
<br>★文彭　字寿承。长洲人。官国子监博士。
<br>
<br>【渔父词】
<br>
<br>余有别业在笠泽之上，常课耕于此。偶阅黄太史《渔父词》，喜而继作
<br>
<br>吴淞江上是侬家。每到秋来爱荻花。眠未足，日先斜。妻笑船头看落霞。又夜深结网一灯红。吹笛邻舟搅睡浓。云夜月，雨晴风。都在渔家烂醉中。
<br>
<br>
<br>★王世贞　字元美，太仓人。嘉靖二十六年进士。历官刑部尚书。有《　州四部稿》。《尧山堂外纪》：州少好读书!，骆行简奇之曰：「他日必以文章名世。」汪伯玉云：「诗如孙武、韩信用兵，宫嫔、市人，无不可阵。词则沾沾自喜，亦出人一头地。」李子鳞云：「惟某敢与狎主齐盟，而小词弗逮也。」
<br>
<br>【浣溪沙】
<br>
<br>窗外闲丝自在游。隔花山鸟弄　盇。一庭芳草怨清幽。
<br>
<br>权把束书钩午梦，起沽村釀泼春愁。放教残日过墙头。
<br>
<br>【望江南】
<br>
<br>歌起处，斜日半江红。柔绿篙添梅子雨，淡黄衫耐藕丝风。家在五湖东。
<br>
<br>【重叠金】
<br>
<br>回文
<br>
<br>断风依约愁砧乱。乱砧愁约依风断"。无语对灯孤。孤灯对语无。
<br>
<br>冷香留去影。影去留香冷。思后梦来期。期来梦后思。
<br>
<br>【虞美人】
<br>
<br>摩诃池上金丝柳。惯爱纤纤手。折来将表片时心。记取浅黄柔绿、泪痕深。
<br>
<br>博山香细银灯吐。乍识黄昏雨。娇花欲展半蔫红。错道褪残春事、骂东风。
<br>
<br>又
<br>
<br>浮萍只待杨花去。况更廉纤雨。鸭头虚染最长条。酝造离亭清泪、几时消。
<br>
<br>珊瑚翠色新丰酒。解醉愁人否。薄寒撺送汝南鸡。偏向碧纱厨畔、醒时啼。
<br>
<br>【渔家傲】
<br>
<br>细雨轻烟装小暝。重衾不耐春寒横。袅尽博山孤篆影。闲自省。天涯有个人同病。
<br>
<br>十二巫峰围昼永。黄莺可唤梨花醒。雨点芳波揩不定。临晚镜。真珠簌簌胭脂冷。
<br>
<br>【河满子　】
<br>
<br>卵色遥垂别浦，鱼鳞浅甃平沙。小拂东风无气力，悠扬自在杨花。轻暖轻寒天气，半村半郭人家。
<br>
<br>碧贮莲花露酒，香分谷雨泉茶。呼取自斟还自劝，乌纱任汝欹斜。返照一行归骑，隔林几点残鸦。
<br>
<br>【玉蝴蝶】
<br>
<br>记得秋娘，家住皋桥西弄，疏柳藏鸦。翠袖初翻金缕，钩月晕红牙。启朱唇、含风桂子，唤残醉、微雨梨花。最堪夸。玉纤亲自，浓点新茶。
<br>
<br>嗟呀。颠风妒雨，落英千片，断送年华。海角山尖，不应飘向那人家。惹新愁、高楼燕子，赚人泪、芳草天涯。况浔阳、偶然江上，一曲琵琶。
<br>
<br>
<br>★孙楼　字子虚，常熟人。嘉靖二十五年举人。官湖州府推官。
<br>
<br>【念奴娇】
<br>
<br>用东坡赤壁怀古韵
<br>
<br>红尘深处，转愁肠、却忆江南景物。(　)云开，梅雨霁、一片苍崖翠壁。竹里鸣淙，松间泻瀑，衣袂飞珠雪。流觞递咏，山中谁是奇杰。
<br>
<br>而今归路迢遥，宦途迤逗，弹铗悲歌发。去住无凭，眠未稳、好梦随生随灭。过雁牵情，吟蛩送泪，听里堪华发。青山不负，有时还醉萝月。
<br>
<br>
<br>★王好问　字裕卿，乐亭人。嘉靖二十九年进士。历官南京户部尚书。有《春照斋集》十一卷，词附。赵符庚云：西塘如秋水芙蓉，寒江映月。吴三乐云：西塘诗余可伯仲有宋，无愧作者。
<br>
<br>【贺圣朝】
<br>
<br>寄远
<br>
<br>袅袅西风敛暝烟。日啣山。阴阴杨柳暗长川。水如天。
<br>
<br>一别玉京成远梦，几经年。锦鱼千里为谁传。思依然。
<br>
<br>【点绛唇】
<br>
<br>春愁九十春光，可怜长日空辜负。别离情绪。最怕黄昏雨。
<br>
<br>倚遍楼头，望断春归处。人无语。落花飞絮。又过秋千去。
<br>
<br>
<br>★赵大佑　字世伏，太平人。嘉靖二十八年举人。官泸州知州。
<br>
<br>【菩萨蛮】
<br>
<br>画梁双燕春江曲。翠楼掩映垂杨绿。往事几凭栏。关山风露寒。
<br>
<br>彩云无觅处。回首桃源路。惆怅月华明。新欢旧恨并。
<br>
<br>
<br>★邵圭洁　字伯如，常熟人。嘉靖二十八年举人。
<br>
<br>【谒金门】
<br>
<br>江草碧。又见一年寒食。风雨落花春可惜。卷帘人独立。
<br>
<br>十里青山咫尺。两岸绿杨如织。酌酒赋诗俱未得。浪将光景掷。
<br>
<br>
<br>★邬仁卿　字汝元，丹徒人。嘉靖三十一年举人。官湘潭县知县。
<br>
<br>【沁园春】
<br>
<br>招隐看梅
<br>
<br>十里江城，共向东风，寻到梅花。想三更幽梦，悄移石罅，一枝春影，扶上窗纱。铁骨崚嶒，冰姿修洁，可是神仙萼绿华。今宵醉，且休吹玉笛，只按红牙。
<br>
<br>槎枒。绮席横斜。恨知己、难逢好句赊。但已弃零落，金铃莫系，不甘争媚，锦幕休遮。冷欲侵人，清能绝俗，肯让狂蜂坐晚衙。争怜惜，怕角声吹彻，片片飞霞。
<br>
<br>
<br>★吴邦桢　字子宁，吴江人。嘉靖三十二年进士。官太仆寺卿。
<br>
<br>【虞美人】
<br>
<br>西溪十里渔村路。犹记看梅处。暗香疏影最关情。更怜雪外一枝横。雨初晴。
<br>
<br>而今别去梅花久。梅好应如旧。风霜愧我渐苍颜。长教老鹤怨空山。几时还。
<br>
<br>
<br>★于未　字励庵，金坛人。嘉靖三十四年举人。
<br>
<br>【清江裂】
<br>
<br>石忽见
<br>
<br>推帘起暮鸦。风逼小灯斜。又被打窗雪片，巡檐问、可压梅花。正开缸初试屠苏酒，举杯谁劝、强半惜年华。纵博得、玉壶香暖，毕竟是天涯。
<br>
<br>浑一片云山，四围隐隐飞峦，带不起烟霞。驴背叹行频，垆头暂醉，料醒来孤踪、依旧尘沙。正醒醉含愁，猛听征鸿嘹亮，哀怨过谁家。
<br>
<br>
<br>★王世懋　字敬美，太仓人。嘉靖三十八年进士，官太常寺少卿。有《奉常集词》。
<br>
<br>【如梦令】
<br>
<br>枝上子规犹闹。门外碧梧谁扫。病起不禁秋，倚尽小楼残照。寒峭。寒峭。一夜白苹天老。
<br>
<br>
<br>★王锡爵　字元驭，太仓人。嘉靖四十一年赐进士第一。历官吏部尚书、建极殿大学士。谥文肃。有《文肃集》。
<br>
<br>【南歌子】
<br>
<br>游仙词
<br>
<br>月色依微照，云光浅淡流。卷帘同上最高楼。试看海天万里、好清秋。
<br>
<br>酌酒金螺小。调笙玉指柔。更深鹤背冷飕飕。劝我今朝且住、莫归休。
<br>
<br>
<br>★张凤翼　字伯起，长洲人。嘉靖四十三年举人。
<br>
<br>【如梦令】
<br>
<br>七夕风雨
<br>
<br>狼藉芳筵瓜果，妒煞无情风雨。拆了鹊边桥，怎把佳期留住。知否，知否。一夜泪痕深注。
<br>
<br>
<br>★高濂　字深甫，杭州人。沈词隐云：高深甫词独出清裁，不附会于庸俗者。
<br>
<br>【西江月】
<br>
<br>题情
<br>
<br>有恨不随流水，闲愁惯逐飞花。梦魂无日不天涯。醒处孤灯残夜。
<br>
<br>恩在难忘销骨，情含空自酸牙。重重叠叠剩还他。都在淋漓罗帕。
<br>
<br>【风入松】
<br>
<br>浓烟稠白望中深。雪色云阴。梅花剩有西泠约，携樽不负追寻。荡日冰澌万顷，摇风玉瘦千林。
<br>
<br>寒空倚阁费孤吟。坐有知音。一鸟不飞天影黑，微茫山树俱沉。歌出阳春白雪，情怜远水遥岑。
<br>
<br>
<br>★徐渭　字文清，更字文长。山阴人。有《阙编》、《樱桃馆集》。
<br>
<br>【浣溪沙】
<br>
<br>鉴湖
<br>
<br>浅碧平铺万顷罗。越台南去水天多。幽人爱占白鸥莎。
<br>
<br>十里荷花迷水镜，一行游女惜颜酡。看谁钗子落清波。
<br>
<br>
<br>★陈淳　字道复，长洲人。监生。《柳塘词话》：王父一泉公过姚山，访白阳山人。白阳赠以诗云：「重重烟树锁招提，野客来寻路不迷。才过石桥尘又隔，落花无数鸟争啼。」作擘窠书并咏松《浣溪沙》以为寿。王父作《三台令》以答之云：「酒在孤斟不醉，客来共憩无哗。薄业垂杨江岸，一声横竹渔家。」今阅丧乱后而得手迹于大觉寺，僧家幸也。
<br>
<br>【如梦令】
<br>
<br>吟罢小池杨柳。酌尽玉壶春酒。水面正风来，吹乱一天星斗。消瘦。消瘦。愁在凭阑时候。
<br>
<br>
<br>★彭年　字孔嘉，长洲人。布衣。
<br>
<br>【风入松】
<br>
<br>元州画赠素安联床夜话图
<br>
<br>雨余山阁洗炎嚣。绛烛频烧。故人住近携琴至，岂烦折简相邀。新瓮景山斟酌，小团鸿渐烹调。
<br>
<br>画檐风动响芭蕉。梧竹翛翛。石床凉思清肌骨，纨扇都抛。辨马极谈申旦，闻鸡起舞中宵。
<br>
<br>
<br>★林章　字初文，福清人。万历元年举人。
<br>
<br>孤鸾为谁抛撇。似海燕初分，林莺乍别。回首天涯，满目云山愁绝。东风不怜春色，把一枝、杨花吹折。直恁粘烟带雨，更盈盈似雪。
<br>
<br>奈梦儿、相隔恨难说。想昨夜孤衾，今朝双颊。比这青衫上，有几重啼血。一声晚钟动了，又送人、断肠时节。莫把琵琶乱拨，正春江潮咽。
<br>
<br>【更漏子】
<br>
<br>咏啼
<br>
<br>春山愁，秋水怨。斗下两行珠串。梅子雨，蓼花霜。长亭十里妆。
<br>
<br>和月说。因风咽。一一莺喉燕舌。帕上点，枕边声。声声点点情。
<br>
<br>
<br>★夏树芳　字方卿，江阴人。万历元年举人。有《消集》。
<br>
<br>【醉落魄】
<br>
<br>团冰握雪。天公幻个人孤洁。最怜误向风尘撇。貌似春花，命似晚秋叶。
<br>
<br>酒边灯下曾相洽。重逢不耐匆匆别。新来真个音书绝。欢似浮云，愁似半残月。
<br>
<br>
<br>★支大纶　字心易，嘉善人。万历二年进士。官奉新县知县。有《华苹词》一卷。
<br>
<br>【山花子】
<br>
<br>枫叶霜催暮色残。相思人在碧云间。何处琼箫吹月下，倚阑干。
<br>
<br>梦断雨声鸡塞远。愁移花影凤楼寒。莫恨王孙消息断，万重山。
<br>
<br>
<br>★赵南星　字拱极，高邑人。万历二年进士。历官吏部尚书。谥忠毅。
<br>
<br>【水龙吟】
<br>
<br>杨花用章质甫韵
<br>
<br>春闺忒恁愁人，已看尽落红翻坠。杨花更惨，连空映日，撩人情思。飞过高城，寻来小院，从教门闭。偶苹风乍定，商量暂住，低飞燕，还扶起。
<br>
<br>何处疑花乱玉，几曾堪、髻簪衣缀。兰闺人倦，多愁牵梦，难成易碎。小玉声喧，晴天雪下，香阶无水。忆辽西何处，神魂荡漾，暗抛红泪。
<br>
<br>
<br>★屠隆　字长卿，鄞县人。万历五年进士。官礼部主事。有《由拳集》。
<br>
<br>【清江裂】
<br>
<br>石西湖
<br>
<br>淼淼重湖背郭斜。永日坐蒹葭。四面山青不断，楼阁外、乱水明霞。有画船锦缆载词客，金翘杂珮，强半挟吴娃。水穷处、长林古寺，夏木绿阴遮。
<br>
<br>回首望空明，白鸥隐隐飞来，带一片轻沙。把酒问西湖，今来古往，都不管兴亡、旧恨年华。且与君、棹扁舟，听取哀弦急筑，散发弄荷花。
<br>
<br>
<br>★冯琦　字用韫，临朐人。万历五年进士。历官礼部尚书。谥文敏。有《北海集》。
<br>
<br>【如梦令】
<br>
<br>竹外瑶华千顷。更与素梅掩映。双雀噪寒枝，蹴落飞花无影。相并。相并。明月惊栖不定。
<br>
<br>
<br>★汤显祖　字义仍，临川人。万历十一年进士。官礼部主事。有《玉茗堂词》一卷。《柳塘词话》：义仍精思异彩，见于传奇。出其余绪，以为填词。后人咏其回文，必指为义仍杰作也。
<br>
<br>【好事近】
<br>
<br>帘外雨丝丝，浅恨轻愁碎滴。玉骨近来添瘦，趁相思无力。
<br>
<br>小虫机杼隐秋窗，黯淡烟纱碧。落尽红灰池面，又西风吹急。
<br>
<br>【阮郎归】
<br>
<br>不经人事意相关。牡丹亭梦残。断肠春色在眉弯。倩谁临远山。
<br>
<br>排恨叠，怯衣单。花枝红泪弹。蜀妆晴雨画来难。高唐云影间。
<br>
<br>
<br>★袁黄　字坤仪，嘉善人。万历十四年进士。官兵部郎中。
<br>
<br>【鹧鸪天】
<br>
<br>题村叟屋壁
<br>
<br>数叠烟林散翠鬟。莫嫌此地少青山。酒逢社日添酬应，花到开时费往还。
<br>
<br>松老大，竹平安。柴门虽设不曾关。旁人方讶茅斋窄，鹤栅蜂房割半间。
<br>
<br>
<br>★焦竑　字弱侯，上元人。万历十七年赐进士第一。官修撰。有《澹园集》。
<br>
<br>【菩萨蛮】
<br>
<br>梅花坐对天如水。月明千里人千里。莫上最高楼。长江生别愁。
<br>
<br>百年今夕会。且共樽前醉。明日又离歌。天涯奈尔何。
<br>
<br>【江神子】
<br>
<br>西风吹袂弄新晴。月笼明。小梅横。席上孤琴、又作断肠声。人去青山衰草里，凭谁共，绕花行。
<br>
<br>强拈彩笔赋离情。忆平生。到深更。欲写年来、意思苦难成。但把深杯留客醉，知何日，笑相迎。
<br>
<br>
<br>★陈继儒　字仲醇，江南华亭人。有《晚香堂词》二卷。《柳塘词话》：眉公早岁隐于九峰，工书画，与董宗伯其昌善，为延誉公卿间。每得眉公片楮，辄作天际真人想。但传其居佘山，只吟咏过日，不知宏景当年松风庭院中作何生活。其小词潇洒，不作艳语。
<br>
<br>【摊破浣溪沙】
<br>
<br>梓树花香月半明。棹歌归去草虫鸣。曲曲柳湾茅屋矮，挂鱼罾。
<br>
<br>笑指吾庐何处是，一池荷叶小桥横。修竹纸窗灯火里，读书声。
<br>
<br>又
<br>
<br>蜂欲分衙燕补巢。阴阴落叶遍江皋。一阵窗前风雨到，打芭蕉。
<br>
<br>惊起幽人初睡午。茶烟缭绕出花梢。有个客来琴在背，度红桥。
<br>
<br>【浪淘沙】
<br>
<br>风雨霎时晴。荷叶青青。双鬟捧著小红灯。报道绿纱窗底下，蕉月分明。
<br>
<br>枕簟嫩凉生。茉莉香清。兰花新吐百余茎。扑得流萤飞去也，团扇多情。
<br>
<br>
<br>★王肯堂　字宇泰，金坛人。万历十七年进士。历官福建布政司参政。
<br>
<br>多丽步花阴，满园春色飘零。过横塘、曲阑斜折，崎岖转入荷亭。坐无聊、起看画障，行还倦、闲拨炉薰。暗觉声喧，微窥影乱，映门一线露罗裙。双扉启、缟衣翠袖，相簇度银屏。霎时见，虚窗雪艳，素壁霞明。
<br>
<br>细看伊、莲随步起，果然兰并肌芬。脸盈盈、疑开蛤帐，腰细细、堪试香尘。腻发盘云，修眉偃月，珊瑚一颗蹙朱樱。擎桨处、春纤如削，浑是玉雕成。临别去，流波回觑，障面笑狂生。
<br>
<br>
<br>★储昌祚　字肩宇，宜兴人。万历十七年进士。官四川按察司佥事。
<br>
<br>【清平乐】
<br>
<br>春雪
<br>
<br>雪眠风扫。飘泊知多少。盼断天涯春色杳。一夜青山都老。
<br>
<br>金猊桂橐重燃。烟笼修竹千竿。只有梅花添恨，几枝早落阶前。
<br>
<br>
<br>★卓发之　字左车，仁和人。王阮亭云：左车词尚骏逸，颇有宋人风味。至珂月而格调尖新，语意儇侧，极词家之变态矣。
<br>
<br>【菩萨蛮】
<br>
<br>落花
<br>
<br>小玉楼前风雨急。春光一霎都狼藉。桃叶与桃根。谁家最断魂。
<br>
<br>尊前回首望。昨夜花成浪。总是雨收时。月明空满枝。
<br>
<br>
<br>★贺颜登　丹阳人。
<br>
<br>【菩萨蛮】
<br>
<br>绿窗拥被莺呼醒。红云微皱愁难整。檀炷袅薰笼。罗衣三两重。
<br>
<br>流苏休便揭。欲起愁无力。杨柳小腰肢。春来瘦不支。
<br>
<br>
<br>★杨继礼　字彦履，娄县人。万历二十年进士。官左谕德。
<br>
<br>【浪淘沙】
<br>
<br>锦席绮筵重。兰炷香浓。隔帘鹦鹉唤秋风。六曲阑干　玉处，梦到巫峰。
<br>
<br>金缕翠云中。宝髻轻松。绿窗月色正朦胧。说到飞觞传永夜，怕听飞鸿。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【卷五】
<br>
<br>李日华一首　查应光一首　范凤翼一首　支如玉一首　吴兖一首
<br>费元禄一首　俞彦二首　王衡三首　吴宗达一首　雷迅一首
<br>魏大中一首　陈翼飞一首　吴宗儒一首　焦源溥一首　方于鲁一首
<br>钱士升一首　钱继登一首　刘荣嗣一首　魏浣初一首　阮大铖一首
<br>王坊一首　郑士奇一首　张名由二首　黄承圣一首　莫是龙一首
<br>徐一首　张玮一首　彭绍贤一首　吴鼎芳二首　马洪四首
<br>施绍莘八首　董斯张一首　顾同应二首　冯盛世一首　范文光一首
<br>孙茂芝一首　徐石麒一首　王屋一首　叶绍袁一首　陆锡明一首
<br>汪膺三首　范汭一首　汪廷讷一首
<br>
<br>
<br>★李日华　字君实，嘉兴人。万历二十年进士。官太仆寺少卿。有《紫桃轩杂缀》。
<br>
<br>【玉楼春】
<br>
<br>题柳洲待别图送刘跃如
<br>
<br>轻暖轻寒无意绪。朝来几阵梨花雨。妆成独自倚阑干，暗数落红愁不语。
<br>
<br>杜宇一声人欲去。残云片片依沙渚。横塘十里柳烟浓，维舟正在烟深处。
<br>
<br>
<br>★查应光　字宾王，休宁人。万历二十五年举人。有《丽崎轩词》一卷。
<br>
<br>【浪淘沙】
<br>
<br>白发乱侵头。懒上高楼。朦胧新月曲如钩。槛外苹风惊乍起，暑气潜收。
<br>
<br>宿雨涨回流。喜泛轻鸥。蓼花一望满汀洲。正好开襟延赏处，无限新秋。
<br>
<br>
<br>★范凤翼　字异羽，通州人。万历二十六年进士。历官光禄寺少卿。有《勋卿集》。王阮亭云：勋卿，白狼耆硕，所著小词，旷冽似半山，而风味过之。
<br>
<br>【减字木兰花】
<br>
<br>邗江归思。晴云如絮。霎时飞入银河去。露洗遥空。廿四桥头一笛风。
<br>
<br>客窗无暑。片霎芳塘清晓雨。月冷邗沟。梦破狼峰绝顶秋。
<br>
<br>
<br>★支如玉　字宁瑕，嘉善人。万历二十八年举人。官刑部主事。有《半衲庵集》。
<br>
<br>【酷相思】
<br>
<br>新柳
<br>
<br>月痕初坠。恨春鸟、催人起。想盟言、花片随波逝。欲住也、留无计。欲去也、留无计。
<br>
<br>印旧添新衣上泪。左右拚憔悴。问九峰、桃李曾开未。人远也，书难寄。春尽也，愁难寄。
<br>
<br>
<br>★吴兖　字鲁于，武进人。万历二十八年举人。
<br>
<br>【渔歌子】
<br>
<br>千顷蒹葭一钓翁。家居南浦小桥东。桃花水，鲤鱼风。短笛横吹细雨中。
<br>
<br>
<br>★费元禄　字无学，铅山人"。有《秀甲集》。
<br>
<br>【贺新郎】
<br>
<br>瑞脑烧金鼎。卷重帘、庭阴正午，画堂人静。春落天涯知何处，糁地杨花飞尽。印玉枕、流莺催醒。梅雨纱窗寒欲透，更长年、三月厌厌病。愁不语，懒窥镜。
<br>
<br>江南旧事须重整。隔花阴、传消寄息，月娥难倩。梦断秦楼相思久，芳草佳期未准。倚遍了、梧桐金井。蝴蝶已归煤麝冷，枉教人、揉碎丁香影。谁共我，步香径。
<br>
<br>
<br>★俞彦　字仲茅，上元人。万历二十九年进士。历官光禄寺少卿。《花草蒙拾》：俞仲茅小词云：「轮到相思没处辞，眉间露一丝。」视易安「才下眉头，又上心头」，可谓此儿善盗。
<br>
<br>《词衷》：少卿刻意填词，工于小令，持论极严。且以刻烛赓唱为奇，不无率露语。至其备审源委，不趋佻险，而遵雅淡，独见典型。
<br>
<br>【长相思】
<br>
<br>折花枝。恨花枝。准拟花开人共卮。开时人去时。
<br>
<br>怕相思。已相思。轮到相思没处辞。眉间露一丝。
<br>
<br>【鹧鸪天】
<br>
<br>瓶梅
<br>
<br>浅渚明沙聚碧流。依然春信锁枝头。金徽昨夜初赓曲，羌笛何人更倚楼。
<br>
<br>朝露重，晚烟浮。几回花下月如钩。而今贮向纱窗里，点点寒香入梦愁。
<br>
<br>
<br>★王衡　字辰玉，太仓人。万历二十九年进士。官编修。有《缑山集》。
<br>
<br>【点绛唇】
<br>
<br>送陈仲醇
<br>
<br>湿梦沉沉，芭蕉雨响灯花卸。月儿来也。人又随潮下。
<br>
<br>最怕登高，醉面秋风洒。红堪把。茱萸看罢。半刻重阳假。
<br>
<br>【如梦令】
<br>
<br>芦雁
<br>
<br>风起芦花如醉。历历雁行成字。一点一声寒，霜重晓枫群碎。知未。知未。只在浅深沙际。
<br>
<br>
<br>★吴宗达　字青门，武进人。万历三十二年进士。官大学士。谥文端。
<br>
<br>【满庭芳】
<br>
<br>蕉长青笺，笋抽斑管，闷怀欲写无多。鸾台凤阁，心事久蹉跎。小搆数篆茅屋，但傍取、千顷澄波。扁舟系，酒筒茶灶，随意泊烟萝。
<br>
<br>知音三两客，朝朝暮暮，百遍相过。判冷吟闲醉，雅谑狂歌。风雨不妨闭户，凭栏处、嫩蕊柔柯。君知否，才情标格，千载忆东坡。
<br>
<br>
<br>★雷迅　字圣肃，青浦人。万历三十四年举人。官夔州府推官。
<br>
<br>【苏幕遮】
<br>
<br>惜春柳含丝，梅破萼。报道东风，一夜穿帘幕。春光依旧人非昨。忽讶春光，不是人情薄。
<br>
<br>花前醉，月下乐。只恐韶华，易去难留阁。明朝雨暗胭脂落。莫怨春光，不管人消索。
<br>
<br>
<br>★魏大中　字孔时，嘉善人。万历四十四年进士。历官吏科给事中。谥忠节。
<br>
<br>【临江仙】
<br>
<br>钱唐怀古
<br>
<br>埋没钱塘歌吹里，当年却是皇都。赵家轻掷兴强胡。江山如许大，不用一钱沽。
<br>
<br>只有岳王泉下血，至今泛作西湖。可怜故事眼中无。但供侬醉后，囊句付奚奴。
<br>
<br>
<br>★陈翼飞　字元朋，平和人。万历三十八年进士。官宜兴县知县。有《慧阁集》。
<br>
<br>【字字双】
<br>
<br>戍妇
<br>
<br>长城饮马嘶复嘶。古木寒雅栖复栖。空床独守啼复啼。从军荡子西复西。
<br>
<br>
<br>★吴宗儒　字次鲁，休宁人。有《巢云轩集》。
<br>
<br>【如梦令】
<br>
<br>春暮别张允升
<br>
<br>花落春归时节。满目杨花飞雪。杯酒几多情，愁对东风话别。声咽。声咽。去后相思啼癊。
<br>
<br>
<br>★焦源溥　字涵一，三原人。万历四十一年进士。历官佥都御史，巡抚大同。殉闯难死。王阮亭云：豹人述中丞殉闯难，事甚烈，为选小词登之，正如陈了翁、文信国诸公，令读者爱其寸玑残璧也。
<br>
<br>【醉花阴】
<br>
<br>红缀繁枝莺语巧。弱柳和烟袅。玉勒慢寻芳，踏遍东皋，满眼青青草。
<br>
<br>烟岫重重霞气表。无数山花绕。古寺梵音沉，曲径疏篱，才信郊居好。
<br>
<br>
<br>★方于鲁　字建元，歙县人。有《佳日楼词》一卷。
<br>
<br>【临江仙】
<br>
<br>曹载信来访山中，偕饮溪上酒家
<br>
<br>小市桥横堪系马，双溪水暖浮鸥。青帘风亚酒垆头。垂杨当户牖。芳草带烟流。
<br>
<br>千里故人鸡黍约，百钱挂杖登楼。竹林把臂及春游。休嗟逆旅客，且作醉乡侯。
<br>
<br>
<br>★钱士升　字抑之，嘉善人。万历四十四年赐进士第一。历官太子太保、文渊阁大学士。
<br>
<br>【满庭芳】
<br>
<br>次东坡韵
<br>
<br>往事千端，闲愁万觞，世情无数嵯峨。电光石火，变态阅来多。坐见新亭洒泪，空回首、麦秀兴歌。方悟得，金羁脱去，细草落平坡。
<br>
<br>桃源何处是，忙呼渔艇，来往如梭。长消受，寒芦皓月银波。更喜苹香菱熟，驾舴艋、闲傍苍柯。何多事，羊裘五月，江上好披蓑。
<br>
<br>
<br>★钱继登　字龙门，嘉善人。万历四十四年进士。官饶州府知府。有《壑专堂集》。
<br>
<br>【浣溪沙】
<br>
<br>蝉避浓炎静不哗。东怜伊轧缲丝车。豆棚瓜架野人家。
<br>
<br>翠荚嫩堪浮茗气，黄鸡肥欲待姜芽。闲搔短发日西斜。
<br>
<br>
<br>★刘荣嗣　字敬仲，曲周人。万历四十四年进士。历官工部尚书。有《半舫集》。
<br>
<br>【长相思】
<br>
<br>山悠悠。水悠悠。水远山长湘渚秋。衡阳天尽头。
<br>
<br>风满舟。雨满舟。细雨斜风生暮愁。谁登江上楼。
<br>
<br>
<br>★魏浣初　字仲云，常熟人。万历四十四年进士。历官广东提学参政。有《四如山楼集》。
<br>
<br>【望江南】
<br>
<br>江南忆，佳味忆江鲜。刀鲚霜鳞娄水断，河豚雪乳福山船。齐到试灯前。
<br>
<br>
<br>★阮大铖　字集之，怀宁人。万历四十四年进士。历官兵部尚书。
<br>
<br>【减字木兰花】
<br>
<br>春光渐老。流莺不管人烦恼。细雨窗纱。深巷清晨卖杏花。
<br>
<br>眉峰双蹙。画中有个人如玉。小立檐前。待燕归来始下帘。
<br>
<br>
<br>★王坊　字元表，江南华亭人。万历四十年举人。官信阳州知州。
<br>
<br>【一斛珠】
<br>
<br>落花翻空红雨。多随春信纷纷去。万千绿叶无情绪。连夜生新，占尽花开处。
<br>
<br>一霎辞根无定所。伤心红粉成黄土。怜香只有莺啼树。似劝东风，略做些儿主。
<br>
<br>
<br>★郑士奇　字平子，嘉兴人。万历四十六年举人。官兴国县知县。
<br>
<br>【百字令】
<br>
<br>自述。用东坡韵
<br>
<br>先生拂袖，赋归来、曾见义熙人物。老去懒摇白羽，只爱青林石壁。坐引桐风，书研竹露，诗净峨嵋雪。山中皓首，那知世上豪杰。
<br>
<br>自笑痴兴还浓，紫芝采就，高咏林间发。午后松涛翻雪乳，片缕茶烟明灭。世事如棋，臣心似水，老濯沧浪发。寒梅吹绽，一林香影明月。
<br>
<br>
<br>★张名由　字公路，嘉定人。诸生。有《张公路集》八卷，词附。
<br>
<br>【清平乐】
<br>
<br>绿杨阴里。桃径吹红雨。金勒玉骢何处去。满目天涯飞絮。
<br>
<br>别离情绪难禁。余香犹在罗襟。尽日翠钿慵整，菱芳暗袭芳尘。
<br>
<br>【南歌子】
<br>
<br>新夏
<br>
<br>晚霁收梅雨，轻阴舞楝花。前林烟缕暖残霞。平芜双燕、飞去受风斜。
<br>
<br>怅望迷南浦，愁心水一涯。满沟新涨绕田家。不胜聒耳、青草有鸣蛙。
<br>
<br>
<br>★黄承圣　字奉倩，太仓人。有《萝窗词》一卷。
<br>
<br>【霜天晓】
<br>
<br>角春日小窗独坐，闻鹧鸪声有感
<br>
<br>凄凉晓色。衣带云英湿。芳草春来破冻，阑干外、一痕碧。
<br>
<br>鹧鸪声正急。绿窗人怨泣。休向东皇诉恨，狂风在、女墙侧。
<br>
<br>
<br>★莫是龙　字云卿，以字行。更字廷韩，江南华亭人。以诸生贡入太学。《青浦诗传》云：云卿为方伯如忠子，幼而聪慧，工诗词，又善书画。以贡入太学，时称「翩翩佳公子」。王道思赠以诗云：「风流绝世美何如，一片瑶枝出树初。画舫夜吟留客驻，练裙昼卧有人书。」又尝作《送春赋》，皇甫　称之曰：「以翔鸾翥凤之势，模行云滞雨之情。」王世贞：「若阿娇出长门，小玉枕臂掩泣，殊不胜情。惜勿令少年见之。」年三十而殁。
<br>
<br>【清平乐】
<br>
<br>春光已半。无语空肠断。亭院落花脂粉乱。扫却坐来还满。
<br>
<br>玉关消息难凭。机头锦字初成。愁似故园芳草，东风一夜还生。
<br>
<br>
<br>★徐　字兴公，闽县人。布衣。有《峰集》。
<br>
<br>【望江南】
<br>
<br>城上角，吹动薜萝烟。别意难忘灯下约，归期空向梦中传。消息杳如年。
<br>
<br>孤馆客，今夕不成眠。万井寒碪敲夜月，数声黄叶坠秋天。人在碧云边。
<br>
<br>
<br>★张玮　字韦玉，武进人。万历四十七年进士。官左副都御史。谥清忠。
<br>
<br>【双双燕】
<br>
<br>秋日过横山
<br>
<br>堂披蓬探隐，到幽草溪头，碧阴山曲。竹韵松姿，媚却吟眸诗腹。是处翠峰成簇。更新秋、雨凉如沐。深林宛转芳禽，浅涧琤琮漱玉。
<br>
<br>孤独。简编娱目。有纫佩芳兰，供餐茂菊。藤床闲憩，梦入华胥应乐。好是月明帘轴。恰一枕、清酣睡足。小小花童低报，瓦鼎烹茶刚熟。
<br>
<br>
<br>★彭绍贤　字孔嘉，海盐人。万历间，官参将。有《击壶集》。
<br>
<br>【浣溪沙】
<br>
<br>途次有感
<br>
<br>晓发离亭春日迟。暖风阵阵弄游丝。嫩黄吹上去年枝。
<br>
<br>别恨陡随芳草远，归心先被杜鹃知。落花无赖点征衣。
<br>
<br>
<br>★吴鼎芳　字凝父。吴县人。后为僧，号。《梅墩词话》：吴凝父有《春游曲》云：「雨余芳草绿新齐，亭榭无人丝幕低。忽慢好风传语笑，流莺飞过杏花西。」则诗亦词也。
<br>
<br>【惜分飞】
<br>
<br>闺情
<br>
<br>红界枕痕微褪玉。唤起那禁幽独。好鸟啼春足。归期不准花须卜。
<br>
<br>尽日眉峰双凝绿。十二绣帘低轴。人在阑干曲。杨花却羡无拘束。
<br>
<br>【虞美人】
<br>
<br>海棠不碍窗纱影。鬓　鸳鸯领。绣棚吹落唾花红。但见余香一点、袅晴风。
<br>
<br>柳眠无力轻烟惹。春色撩人也。罗衫闲搭画阑边。日暖融融好个、洗头天。
<br>
<br>
<br>★马洪　字浩澜，仁和人。有《花影集》三卷。《词品》：马鹤窗善咏诗，尤工长短句。虽皓首韦布，而含吐珠玉，锦绣胸肠，褒然若贵介王孙也。词名《花影》，盖取月下灯前，无中生有，以为假则真；谓为实犹虚之意。徐伯龄云：鹤窗与陆清溪同出刘菊庄之门，清溪得诗律，鹤窗得词调，异体齐名，可谓盛矣。
<br>
<br>【少年游】
<br>
<br>弄粉调脂，梳云掠月，次第晓妆成。鹦鹉笼边，秋千墙里，半晌不闻声。
<br>
<br>原来却在瑶阶下，独自踏花行。笑摘朱樱，微揎翠袖，枝上打流莺。
<br>
<br>【行香子】
<br>
<br>红遍樱桃。绿遍芭蕉。锁窗深、春思无聊。双飞燕懒，百啭莺娇。正漏声迟，帘影静，篆香飘。
<br>
<br>惜月前宵。病酒今朝。有谁知、臂玉微销。封题锦字，寄与兰翘。恨树重重，云渺渺，水迢迢。
<br>
<br>【满庭芳】
<br>
<br>落花春老园林，雨余庭院，偏惹蝶骇莺猜。蔫红皱白，狼藉满苍苔。正是愁肠欲断，珠箔外、点点飘来。分明似，身轻飞燕，扶下碧云台。
<br>
<br>当初珍重意，金钱竞买，玉砌新栽。更翠屏遮护，羯鼓催开。谁道天机绣锦，都化作、紫陌尘埃。纱窗里，有人怜惜，无语托香腮。
<br>
<br>【东风第一枝】
<br>
<br>梅花
<br>
<br>饵玉餐香，梦云惜月，花中无此清莹。俨然姑射仙人，华明*新整。五铢衣薄，应怯瑶台凄冷。自骖鸾、来下人间，几度雪深烟暝。
<br>
<br>孤绝处、江波流影。憔悴也、春风销粉。相思千种闲愁，声声翠禽啼醒。西湖东阁，休说当时风景。但留取、一点芳心，他日调羹翠鼎。
<br>
<br>
<br>★施绍莘　字子野，青浦人。有《花影词》四卷。《青浦诗传》云：子野少负隽才，作别业于泖上，又营精舍于西佘，极烟波花药之美。时陈眉公居东佘，管弦书画，兼以名童、妙伎，来往嬉游。故自号浪仙。亦慕宋张三影所作乐府，著《花影集》行世。
<br>
<br>【如梦令】
<br>
<br>日约楼阴初整。风暖烟消人静。早起未梳头，闲扫小园芳径。清净。清净。只剩数枝花影。
<br>
<br>【浣溪沙】
<br>
<br>半是花声半雨声。夜分淅沥打窗棂。薄衾单枕一人听。
<br>
<br>密约不明浑梦境，佳期多半待来生。凄凉情况是孤灯。
<br>
<br>【菩萨蛮】
<br>
<br>春深加倍心情恶。慵歌懒笑梳妆薄。独自掩窗纱。莺啼诉落花。
<br>
<br>梦回刚拭泪。偷立秋千背。风起乱红飞。不知双泪垂。
<br>
<br>【点绛唇】
<br>
<br>泖桥次韵
<br>
<br>寺枕荒塘，时时雪浪吞僧屋。桥头路曲。废井当枯木。
<br>
<br>如此幽闲，恰好闲人宿。窗敲竹。酒醒茶熟。天水鹦歌绿。
<br>
<br>【浣溪沙】
<br>
<br>月夜
<br>
<br>如镜窥妆逗小楼。真珠帘外半痕收。倒簪花影上人头。
<br>
<br>品得秦筝初度曲，花前和露耍千秋。柳丝浓翠拂鞋钩。
<br>
<br>又
<br>
<br>愁卧寒冰六尺藤。懒添温水一枝瓶。乱鸡啼雨要天明。
<br>
<br>等得梦来仍梦别，甫能惊觉又残灯。西江别路绕围屏。
<br>
<br>【谒金门】
<br>
<br>春欲去。如梦一庭空絮。墙里秋千人笑语。花飞撩乱处。
<br>
<br>无计可留春住。只有断肠诗句。万种消魂多寄与。斜阳天外树。
<br>
<br>【满庭芳】
<br>
<br>初夏
<br>
<br>树染橙香。花燃榴火。曲池莲盖初张。槐阴半亩，引起竹床凉。门静闲花自落，小园中、无数新篁。凭栏久，闲调鹦鹉，摘叶戏螗螂。
<br>
<br>日长。真似岁，轻施冰簟，闲梦羲皇。正孤蝉吟树，乳燕依梁。且喜黄梅过也，建兰开、　岕茶香。东斋晚，一壶村酒，新月上松窗。
<br>
<br>
<br>★董斯张　字遐周，乌程人。监生。有《静啸斋词》一卷。《柳塘词话》：浔上董遐周与周永年、茅维为词友。周有《怀响斋词》，茅有《十赍堂词》。而遐周词并不随人口吻，陈黄门大樽谓其风流调笑，情事如见者也。
<br>
<br>【鹊桥仙】
<br>
<br>感悟轻暖轻寒，不晴不雨，辜负韶光九十。落花飞絮两无情，仗千尺、游丝作合。
<br>
<br>涂抹东西，飘零南北，从此扁舟一叶。梦回始觉未归休，恨一点、窥人明月。
<br>
<br>
<br>★顾同应　字仲从，昆山人。万历四十三年副榜。子炎武。
<br>
<br>【柳梢青】
<br>
<br>萤六曲窗纱。夜凉如许，秋在谁家。帘外星移，屋梁月堕，逗得些些。
<br>
<br>玉阶悄忆年华。曾几照、钗横鬓斜。长信宫间，摩诃池冷，光黯秋花。
<br>
<br>【浪淘沙】
<br>
<br>生小教人怜。娇擘瑶笺。春来独自在窗前。谢女帘栊飞柳絮，秀句先传。
<br>
<br>香梦逗春烟。一晌留连。吟情多半为花牵。还忆从郎徵险韵，谱入冰弦。
<br>
<br>
<br>★冯盛世　字念罗，嘉善人。天启元年贡生。官镇海卫训导。
<br>
<br>【感皇恩】
<br>
<br>咏镜
<br>
<br>有福共婵娟，相依白首。看拂双蛾似垂柳。此中何处，有个人儿争瘦。笑效颦难效，肠回九。
<br>
<br>春尘飞处，有时昏黝。洗面还同美人斗。芙蓉映入，疑是潇湘清浏。怪东风起处，吹难皱。
<br>
<br>
<br>★范文光　字仲)，内江人。天启元年举人。历官佥都御史，巡抚川南，后殉难死。
<br>
<br>【浣溪沙】
<br>
<br>再赠梁姬文正
<br>
<br>夙世刚修半面缘。西风吹上五湖船。秋来瘦骨倍堪怜。
<br>
<br>痴想只教魂孟浪，闲情空对影留连。相思同入药炉煎。
<br>
<br>
<br>★孙茂芝　字若英，嘉善人。天启元年副榜，官沔阳州同知。
<br>
<br>【蝶恋花】
<br>
<br>春暮
<br>
<br>柳絮卷将春色去。芳草多情，别作娱人具。宝马香车忙不住。秋千正在阴浓处。
<br>
<br>蝶趁蜂交随满路。画扇轻衫，逐处人争聚。若个醒然归可据。酒香一路青松树。
<br>
<br>
<br>★徐石麒　字宝摩，青浦籍，嘉兴人。天启二年进士。历官刑部尚书。明亡殉节。国朝赐谥忠懿。
<br>
<br>【拂霓裳】
<br>
<br>望中原。故宫锦树障烽烟。惊坐起，凉宵梦断蒋陵前。金人倾宝露，玉女绣苔钱。问当筵。有谁能、醉鼓渐离弦。
<br>
<br>西台哭罢，三户里、识遗贤。欹皂帽，吹箫乞食总堪怜。英雄身未死，屠钓技常连。又何颜。许青门、瓜种故侯田。
<br>
<br>
<br>★王屋　字孝峙，嘉善人。有《草贤堂词》十卷。
<br>
<br>【临江仙】
<br>
<br>顾四城北新居
<br>
<br>独访柴门深竹里，板桥流水斜通。渔舟泊处暮云重。数家横浦上，一径入烟中。
<br>
<br>丛木暗妨樵路远，鹭鹚飞破霞红。轻雷隐隐小池东。藕花鲜着雨，菱蔓弱牵风。
<br>
<br>
<br>★叶绍袁　字仲韶，吴江人。天启五年进士。官工部主事，后为僧。《梅墩词话》：叶天寥水部词，偶见其《浣溪沙》云：「银粉画云乾蝶梦，绣针抛雨湿鹃愁。」「冶笑博开双脸白，春愁不上小眉青。」先辈遂有此新艳过人之句。其词三十三首，名《迁聊集》。
<br>
<br>【水龙吟】
<br>
<br>写怀
<br>
<br>寂寥苹渚蘅皋，道书读罢香销篆。松声入坐，药栏红亚，美人蕉钏。极目平芜，天高水远，莲歌游遍。且藤壶汲煮，青衣小袖，点取凤团香片。
<br>
<br>自把秋棠手洗，粉墙西、翠梳新钿。开帘风动，画屏琴石，轻阴满扇。挹酒盈尊，摘花侵暝，夜凉迎面。更堪娱、又有椒篇，絮句丽词常见。
<br>
<br>
<br>★陆锡明　字幼舆，平湖人。天启五年进士。官江西提学副使。
<br>
<br>【点绛唇】
<br>
<br>琵琶三尺冰弦，夜深弹破青天窍。意中人杳。只有清光到。
<br>
<br>芦荻萧萧，都入相思调。愁怀抱。嫦娥心照。诉与伊知道。
<br>
<br>
<br>★江　膺　字元御，长洲人。天启七年举人。有《寸碧堂集》。
<br>
<br>【浣溪沙】
<br>
<br>薄薄香云稳称肩。凤头刚衬小红笺。朅来堤畔蹋轻烟。
<br>
<br>鸟学新声窥翠幰，蝶知芳气上花钿。个人何处不堪怜。
<br>又
<br>
<br>苦雨-
<br>
<br>宿雨酣花黯未收。绿猗新涨小鳞浮。柳绵欲下不成球。
<br>
<br>飞沫卷珠过水面，湿烟拖雨上云头。多情强半为登楼。
<br>
<br>
<br>★范汭　字东生，乌程人。有《范东生集》。
<br>
<br>【望江怨】
<br>
<br>兰房晓。络纬缫丝声未了。一霎愁多少。桐阴斜压阑干小。人悄悄。罗幕手慵开，惟恐惊栖鸟。
<br>
<br>
<br>★汪廷讷　字昌朝，新安人。
<br>
<br>【玉楼春】
<br>
<br>春怀回文
<br>
<br>画图开处飞莺燕。新涨春湖垂柳线。架书淹日尽穷搜，下帏孤坐棋弹倦。
<br>
<br>挂檐晴翠山当面。如如悟却忘欣厌。泻玉寒泉绕石台，夜中归鹤栖松院。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【卷六】
<br>
<br>冯鼎位五首　吴本泰一首　周世臣一首　葛一龙一首　钱继章四首
<br>王彦泓一首　茅维一首　欧阳铉一首　金俊明一首　卓人月一首
<br>陈子龙十七首　钱应金二首　汤传楹四首　方大猷一首　方以智一首
<br>杨士聪一首　钱棅一首　万日吉一首　万寿祺一首　夏允彝一首
<br>吕福生一首　支如增一首　来集之一首　沈窠一首　刘侗一首
<br>单恂二首　宋存标一首　路迈一首　黄周星一首
<br>
<br>
<br>★冯鼎位　字素人，江南华亭人。崇祯元年拔贡生。官待诏。
<br>
<br>【南乡子】
<br>
<br>花朝晓雾如烟。轻寒细雨嫩晴天。红杏枝头莺对语。飞去。昨夜玉人春梦处。
<br>
<br>【减字木兰花】
<br>
<br>长亭凄绝。去岁伤秋曾送别。杨柳湾头。一曲烟波一曲愁。
<br>
<br>高城何许。正在归鸿欲没处。满袖西风。人倚朱阑第几重。
<br>
<br>【盐角儿】
<br>
<br>春半春分过也。小楼昨夜。棠梨花谢。章台折柳，西园拾翠，暗香随马。
<br>
<br>午风轻，莺声乍。盈盈侣秋千初罢。再相约、黄昏踏月，窗下绿蛾重画。
<br>
<br>【摊破浣溪沙】
<br>
<br>郊行
<br>
<br>迟日青骢缓辔行。轻寒轻暖弄春晴。细草平沙花夹道，有啼莺。
<br>
<br>嫩绿翻风烟样软，小溪过雨镜般明。归近黄昏新月起，晚霞生。
<br>
<br>【子夜歌】
<br>
<br>上西楼、曲屏暮霭，记得烛花红处。自心字香消、彩云飞散，苹踪难聚。春水画桥，烟溪芳草，夜夜相思路。怅重来、情事依然，惟有半帘淡月，照人离绪。
<br>
<br>酒阑后、无聊短梦，尚逐紫箫声去。杨柳梢头，寒梅影里，曾看弓弯舞。想章台信杳，凄凉京兆眉妩。啼帊遗红，唾裙留碧、憔悴莺花主。倩谁传、桃叶桃根，断肠新句。
<br>
<br>
<br>★葛一龙　字震父，吴县人。官云南布政司理问。
<br>
<br>【忆王孙】
<br>
<br>春风吹后满天涯。系马高楼春日斜。归梦悠扬隔柳花。不如他。一路青青直到家。
<br>
<br>
<br>★茅维　字孝若，归安人。《柳塘词话》：盛明以帖括之余而涉为诗词者，十不一工。孝若独浸淫于古，其词以宋人为圭臬，而才情又横放杰出，故一时艳称之。
<br>
<br>【浣溪沙】
<br>
<br>顾默孙纳姬
<br>
<br>四月陂塘水半扉，姬人梳裹入罗帏。佛楼先礼六铢衣。
<br>
<br>花午枕抛红印起，月斜炉绕篆烟微。百花深处玉郎归。
<br>
<br>
<br>★卓人月　字珂月，仁和人。有《寤歌词》十二卷。《花草蒙拾》：卓珂月自负逸才，《词统》一书，搜采鉴别，大有廓清之力。乃其自运"，去宋人门庑尚远。
<br>
<br>王言远云：蕊渊于词家有意出新，独辟生面，但于宋人蕴藉处，不无快意欲尽之病。
<br>
<br>【瑞鹧鸪】
<br>
<br>湖上上元
<br>
<br>城中火树落金钱。城外湖波起碧烟。夜夜夜深歌子夜，年年年节度丁年。
<br>
<br>玻璃一段湖称圣，琥珀千钟酒号贤。自分懒追儿女队，玉梅花下拾花钿。
<br>
<br>
<br>★汤传楹　字卿谋，吴县人。诸生。有《湘中草》一卷。《柳塘词话》：汤子卿谋，多才，早夭。著《宾病秋笺》。卿谋死，其友尤悔庵为文哭之，并为刻《湘中草》小词，特多秀发之句。陆灵长云：卿谋风神俊美，人比之杜宏治、卫叔宝。配丁氏，亦有林下风。每日暮，相与登南楼，烧灯置酒，援毫微咏。旦则成之。诗词皆幽艳。故其散曲云：「秋色冷，晓窗明。浅立银屏弄玉筝。彩笔题残无处赠。妆台画出小眉青。」
<br>
<br>【菩萨蛮】
<br>
<br>垂杨解带围青阁。暖风微拂金铃索。燕子不知愁。衔花上小楼。
<br>
<br>璧车牵梦去。江草萦心住。酒困未全苏。春光一半无。
<br>
<br>【阮郎归】
<br>
<br>玉台晓镜试轻凉。薄施秋水妆。空庭对影怯昏黄。微风吹雾裳。
<br>
<br>珮洛浦，髻巫阳。凭阑问海棠。夜深多露倚谁旁。折来伴绮窗。
<br>
<br>【鹧鸪天】
<br>
<br>一片伤心花影重。美人初出晓云宫。帘前泥落常憎燕，鬓侧花摇数避蜂。
<br>
<br>钩月翠，晕潮红。倚烟欺雨咒东风。碧纱窗掩喁喁处，塞北江南春梦中。
<br>
<br>【风流子】
<br>
<br>西山晚眺
<br>
<br>东风细雨，斜阳外、芳草未曾休。奈锦缆牙樯，香车宝马，还春旧例，谁事清游。聊尔尔、去携金谷酒，来泛木兰舟。云脚垂青，烟梢涨渌，吟魂欲断，望眼频收。
<br>
<br>长堤共搔首，看晚山无数，围住闲愁。度尽篮舆径里，柳岸桥头。看三分诗料，一肩林影，两行归客，几曲春洲。人逐飞鸦争渡，月在中流。
<br>
<br>
<br>★杨士聪　字朝彻，济宁人。崇祯四年进士。官左谕德。
<br>
<br>【阮郎归】
<br>
<br>秋雨
<br>
<br>风吹黄叶客心惊。暗云秋雨生。青山飞霭入楼轻。摽摇连暮声。
<br>
<br>沾垄润，洒溪清。疏烟藏橘橙。江天千里一樽倾。萧萧白发更。
<br>
<br>
<br>★万寿祺　字年少，徐州人。崇祯三年举人。有《湿西草堂集》。
<br>
<br>【眼儿媚】
<br>
<br>赠卞校书
<br>
<br>花弄香纹春满楼。桃叶引江流。个人何事，斜阳独倚、曲曲肠柔。
<br>
<br>垂帘淡淡扑杨球。私心好处投。侍儿敛态，闭门作意，不上金钩。
<br>
<br>
<br>★支如增　字小白，嘉善人。崇祯三年副榜。
<br>
<br>【如梦令】
<br>
<br>春风
<br>
<br>又见东风吹遍。岁岁扰侬庭院。皱了绿萍纹，又皱却桃花面。埋怨。埋怨。忽地暗将人换。
<br>
<br>
<br>★刘侗　字同人，麻城人。崇祯七年进士。除吴县知县，未任卒。王阮亭云：同人《帝京景物》一书，诠志奥轶为善长，《水经注》之继。填词是其余技，亦非纤宕者可比。
<br>
<br>【金菊对芙蓉】
<br>
<br>书壁华紫移枫，荷香在桂，又成一种风光。正轻寒气候，好整衣裳。几时送却堂前燕，计云程、故国烟茫。游人何事，独胜秋色，犹殢他乡。
<br>
<br>空有回文锦句，　听残白露，捱过重阳。任青楼赏遍，酒永歌长。千里平安慵启帙，都忘却、家在湖湘。芦蓼池塘。芙蓉亭沼，橘柚垣墙。
<br>
<br>
<br>★路迈　字广心，宜兴人。崇祯七年进士。
<br>
<br>【浪淘沙】
<br>
<br>暮春闺思
<br>
<br>花柳漫凝眸。谁与同游。晓妆无力倚珠楼。望断天涯眉黛锁，减尽风流。
<br>
<br>燕舞触帘钩。絮语轻柔。纤纤闲整玉搔头。怕听子规啼不住，搅动离愁。
<br>
<br>
<br>★吴本泰　字药师，钱塘人。崇祯七年进士。官吏部郎中。有《绮语障》一卷。
<br>
<br>【满江红】
<br>
<br>和王昭仪
<br>
<br>白雁南飞，摇落尽、汉宫秋色。笳吹起、霓裳声断，绛河仙阙。翡翠巢空金殿里，鸳鸯瓦碎瑶台侧。忆春风、拂槛露华浓，都销歇。
<br>
<br>尘黯淡，灯明灭。蛩语似，支离说。怨琵琶空抱，杜鹃啼血。戍柝惊回鸡帐梦，玉容羞照龙沙月。莫悲伤、环子系罗衣，君恩缺。
<br>
<br>
<br>★钱继章　字尔斐，嘉善人。崇祯九年举人。有《菊农词》一卷。《柳塘词话》：魏里钱尔斐，五十三年填词手也。曾贻我《菊农长短句》，见其编以岁月感慨系之。其词亦整而有法。
<br>
<br>【浣溪沙】
<br>
<br>春尽园林褪闹红。阴阴静绿意从容。须眉俱碧住山翁。
<br>
<br>花卷半阶通履舄，柳开一面出帘栊。管人闲事是东风。
<br>
<br>又
<br>
<br>睡损眉黄澹未添。凤屏残麝透花尖。下阶幽梦背人占。
<br>
<br>柳外疏莺声睨睆，竹边归燕语呢喃。斜风细雨隔重帘。
<br>
<br>【浪淘沙】
<br>
<br>云意压山尖。故故相黏。绕篱败叶夜重添。不见黄花开一点，孤负陶潜。
<br>
<br>闷坐了无欢。旧恨新拈。西风一霎卷茅檐。欲买秋光无计可，笑拾榆钱。
<br>
<br>【谒金门】
<br>
<br>斜阳促。弥望暮烟修竹。弱柳堤边芳草屋。一汀云影簇。
<br>
<br>趁取晚凉新浴。碧槛薄垂冰谷。小院落花香断续。月明风簌簌。
<br>
<br>
<br>★欧阳铉　字子玉，泰和人。崇祯十年进士。官休宁县知县，有《野获堂集》。
<br>
<br>【柳梢青】
<br>
<br>春情
<br>
<br>春去杨花。无情有思，闲到窗纱。暮雨急催，峭寒轻透，香屑慵加。
<br>
<br>小楼孤倚堪嗟。风一剪、云欹鬓斜。燕子飞来，青梅如豆，不奈天涯。
<br>
<br>
<br>★陈子龙　字卧子，青浦人。崇祯十年进士，官兵科给事中，进兵部侍郎。明亡殉节。国朝谥忠裕。有《湘真阁江蓠槛词》二卷。《古今词话》：大樽文高两汉，诗轶三唐，苍劲之色，与节义相符。乃《湘真词》一集，风流婉丽如此。传称河南亮节，作字不胜罗绮；广平铁石，赋心偏爱梅花。吾于大樽益信。《倚声集》：词至《云门》、《湘真》诸集，言内意外，已无遗议。柴虎臣所谓华亭肠断，宋玉魂销，所微短者长篇不足耳。《梅墩词话》：明季词家，竞起妙丽，惟《湘真》一集、《江蓠槛》诸什，如咏黄昏，则云：「青灯冷碧纱烟尽，半晌愁难定。」咏五更则云：「愁时如梦梦时愁，角声吹到小红楼。」咏杏花则云：「微寒着处不胜娇，一番弄雨花梢。」咏春闺则云：「几度东风春意恼，深深院落芳心小。」皆黄门意到之句。王阮亭云：大樽诸词，神韵天然，风味不尽。如瑶台仙子，独立却扇时。而《湘真》一刻，晚年所作，寄意更绵邈凄恻。
<br>
<br>【望江南】
<br>
<br>思往事，花月正朦胧。玉燕风斜云鬓上，金猊香尽画屏中。半醉倚轻红。
<br>
<br>【如梦令】
<br>
<br>红烛逢迎何处。笑倚玉人私语。莫上软金钩，留取水沉香雾。难去。难去。门外杏花春雨。
<br>
<br>【浣溪沙】
<br>
<br>半枕轻寒泪暗流。愁时如梦梦时愁。角声初到小红楼。
<br>
<br>风动残灯摇绣幕，花笼微月澹帘钩。廿年旧恨上心头。
<br>
<br>【丑奴儿令】
<br>
<br>春水
<br>
<br>赤栏桥下烟波急，欲问西洲。莫寄东游。千里清江一线浮。
<br>
<br>落花乱点湘纹皱，昨日琼楼。今日兰舟。为送多情晓夜流。
<br>
<br>【江城子】
<br>
<br>一帘病枕五更钟。晓云空。卷残红。无情春色，去矣几时逢。添我千行清泪也，留不住，苦匆匆。
<br>
<br>楚宫吴苑草茸茸。恋芳丛。绕游蜂。料得来年、相见画屏中。人自伤心花自笑，凭燕子，骂东风。
<br>
<br>【虞美人】
<br>
<br>枝头残雪余寒透。人影花阴瘦。红妆悄立暗消魂。镇日相看无语，又黄昏。
<br>
<br>香云黯淡疏更歇。惯伴纤纤月。冰心寂寞恐难禁。早被晓风零乱、又春深。
<br>
<br>【青玉案】
<br>
<br>海棠枝上流莺啭。试小立、春风面。细草凌波红一线。碧云凝照，绿杨零乱，重锁深深院。
<br>
<br>甘蕉翠滴当心卷。遍写相思空自遣。归去枕函曾梦见。一天星月，满庭风露，吹落梨花片。
<br>
<br>【蝶恋花】
<br>
<br>雨外黄昏花外晓。催得流年，有恨何时了。燕子乍来春又老。乱红相对愁眉扫。
<br>
<br>午梦阑珊归梦杳。醒后思量，踏遍闲庭草。几度东风人意恼。深深院落芳心小。
<br>
<br>又
<br>
<br>袅袅花阴罗袜软。无限芳心，初与春消遣。小试娇莺才半转。海棠枝上东风浅。
<br>
<br>一段行云何处剪。掩过雕阑，送影湘裙展。隔著乱红人去远。画楼今夜珠帘卷。
<br>
<br>【天仙子】
<br>
<br>十二画屏围楚岫。一缕水沉携满袖。小桃纤甲印流霞，听玉漏。人归后。两点横波微晕透。
<br>
<br>荳蔻梢头春雨瘦。云腻暖金灯下溜。镜台斜背解罗衣，芙蓉绣。丁香扣。宝袜酥温红影皱。
<br>
<br>又
<br>
<br>古道棠梨寒恻恻。子规满路东风湿。留连好景为谁愁，归潮急。暮云碧。和雨和晴人不识。
<br>
<br>北望音书迷故国。一江春雨无消息。强将此恨问花枝，嫣红积。莺如织。侬泪未弹花泪滴。
<br>
<br>【山花子】
<br>
<br>杨柳凄迷晓雾中。杏花零落五更钟。寂寂景阳宫外月，照残红。
<br>
<br>蝶化彩衣金缕尽，虫衔画粉玉楼空。惟有无情双燕子，舞东风。
<br>
<br>【画堂春】
<br>
<br>艳阳深染杏花梢。晓烟初注樱桃。满堂春思卷红绡。昨夜春消。
<br>
<br>拾翠绿云斜　，门棋红子闲敲。无边芳草玉骢骄。人去迢迢。
<br>
<br>【千秋岁】
<br>
<br>章台西弄。纤手曾携送。花影下，相珍重。玉鞭红锦袖，宝马青丝鞚。人去后，箫声永断秦楼凤。
<br>
<br>菡萏双灯捧。翡翠香云拥。金缕枕，今谁共。醉中过白日，望里悲青冢。休恨也，黄莺啼破前春梦。
<br>
<br>【清平乐】
<br>
<br>绣帘花散。难与东风算。拈得金针丝又乱。尚剩檀心一半。
<br>
<br>几回黛蹙双蛾。斜添红缕微波。闲看燕泥欲堕，柳绵吹满轻罗。
<br>
<br>【桃源忆故人】
<br>
<br>小楼极望连平楚。帘卷一帆南浦。试问晚风吹去。狼藉春何处。
<br>
<br>相思此路无从数。毕竟天涯几许。莫听娇莺私语。怨尽梨花雨。
<br>
<br>【醉红妆】
<br>
<br>咏萤
<br>
<br>空庭星露暗香消。冷荧荧，烟外飘。一帘凉影点清宵。明还灭，弄花梢。
<br>
<br>多情飞上翠云翘。倩他照，晚妆娇。更喜玉纤轻拂下，偏不见，落红绡。
<br>
<br>
<br>★方大猷　字鸥余，德清人。崇祯十年进士。
<br>
<br>【南歌子】
<br>
<br>秋思
<br>
<br>蓬鬓惊堆雪，衰容艳拒霜。莫持琼管弄清商。吹得万千林叶、一时黄。
<br>
<br>谁道春如剪，裁成百样芳。那知秋色是干将。天外群峰处处、割愁肠。
<br>
<br>
<br>★钱棅　字仲驭。嘉善人。崇祯十年进士。
<br>
<br>【浣溪沙】
<br>
<br>秋思
<br>
<br>小立幽阶数绿苔。鸳鸯未绣怕人催。深秋帘幙几曾开。
<br>
<br>霜叶半随溪鸟去，寒烟独裹暮钟来。一番消瘦自惊猜。
<br>
<br>
<br>★夏允彝　字彝仲，江南华亭人。崇祯十年进士。官吏部考功司主事。明亡殉节。国朝赐谥忠节。
<br>
<br>【千秋岁】
<br>
<br>引丽谯泽国微茫，海滨寥廓。万堞孤城逼天角。云外龙车碧树悬，霜前雁字当窗落。苧城花，秦山月，都萧索。
<br>
<br>刺史风流推琴鹤。暇日高吟倚轩阁。酾酒新亭几忘却。三泖沙明绕郡楼，九峰岚翠扶城郭。铜壶响，晓更催，宛如昨。
<br>
<br>
<br>★来集之　字元成，萧山人。崇祯十二年举人。
<br>
<br>【玉楼春】
<br>
<br>窗外松篁初过雨。半天爽气开烟雾。狂怀无计奈花飞，倚楼独自和莺语。
<br>
<br>偏是春来无意绪。只身没个安排处。溪流一派送愁来，山围四面裹愁住。
<br>
<br>
<br>★单恂　字质生，江南华亭人。崇祯十三年进士。官麻城县知县。有《竹庵词》。《柳塘词话》：曾见莼生与同学论词，所尚当行者，选旨遥深，含情丽楚。纵复弦中防露，衿里回文，要不失三百篇与骚赋、古乐府之遗意。故其《竹香庵词》工于言情，而藻思丽句，复不犹人也。
<br>
<br>【采桑子】
<br>
<br>画帘微雨春风暮，最苦今番。罗袖痕斑。留待归时逐点看。
<br>
<br>桃花门巷无人到，蹙损蛾弯。手约云鬟。斜倚残红第几阑。
<br>
<br>【浣溪沙】
<br>
<br>荳蔻花红满眼明。小帘贴燕雨如尘。踏青时节又因循。
<br>
<br>倦蝶有情随鬓　，远山无赖学眉颦。冷清清地奈何春。
<br>
<br>
<br>★黄周星　字九烟，上元人。崇祯十三年进士。官户部主事。
<br>
<br>【满庭芳】
<br>
<br>送友人还会稽
<br>
<br>新绿方浓，残红尽落，多情正自凝眸。不堪南浦，又复送归舟。便倩江郎作赋，也难写、别恨离愁。消魂久，斜阳芳草，天际水悠悠。
<br>
<br>问君何处去，若耶溪畔，宛委山头。有千岩竞秀，万壑争流。愧我江湖迹遍，到如今、仍坐书囚。迟君至，开襟散发，咏月醉南楼。
<br>
<br>
<br>★周世臣　字颖侯，宜兴人。崇祯十三年进士。官汉川县知县。
<br>
<br>【应天长】
<br>
<br>春日田家乐
<br>
<br>溪南溪北桥横木。赖得行人影孤独。柳数围，传新绿。刚覆三间茆屋。
<br>
<br>床头栖野鹜，闲个篱边眠犊。黄土矮墙坚筑。安顿初添竹。
<br>
<br>【蝶恋花】
<br>
<br>舟中有怀
<br>
<br>今夜相思有几许。又怕他宵，无计安排去。野岸萧萧芦自语。各天默默人无据。
<br>
<br>好事岂教长久聚。强把鸳俦，一霎分何处。睡眼朦胧多恶绪。披衣坐觑东方曙。
<br>
<br>
<br>★王彦泓　字次回，金坛人。《古今诗话》：王次回喜作小艳诗，最多而工，《疑雨集》二卷，见者沁人肝脾，里俗为之一变。几于小元白云。词不多作，而善改昔人词，殊有加毫颊上之致。
<br>
<br>【满江红】
<br>
<br>眼角眉端，谁道是、便成抛散。怕向那、定情帘下，诉愁窗畔。几度卸装垂手望，无端梦觉低声唤。猛思量、此际正天涯，啼珠溅。
<br>
<br>欲寄语，加餐饭。难嘱付，凭鱼雁。隔云山牵挽，寸心如线。善病每逢春月卧，长愁多向花前叹。况如今、憔悴已难堪，何曾惯。
<br>
<br>
<br>★金俊明　字孝章，吴县人。诸生。
<br>
<br>【生查子】
<br>
<br>北平驿秋夜
<br>
<br>逼暝转深林，瑟瑟松涛沸。日落旅魂惊，嘶马停还未。灯萦独夜情，剑吼清秋气。凉月照无眠，应见征人泪。
<br>
<br>
<br>★钱应金　字而介，嘉兴人。有《古处堂词》二卷。
<br>
<br>【忆秦娥】
<br>
<br>珠帘揭。东君欲别莺声咽。莺声咽。乱堆柳絮，平铺荷叶。
<br>
<br>玉人午梦残妆怯。落花愁杀双飞蝶。双飞蝶。可怜风雨，送春时节。
<br>
<br>【踏莎行】
<br>
<br>铜雀春深，纸鸢书暖。绣床无力抛针倦。朝来不是懒看花，羞颜怕与花相见。
<br>
<br>粉　啼痕，罗消裙襴。红泉脉脉流松　。湘琴一曲美人愁，云连猿路秋连雁。
<br>
<br>
<br>★方以智　字密之，桐城人。崇祯十三年进士。官检讨。有《浮山集》。
<br>
<br>【忆秦娥】
<br>
<br>花如雪。东风夜扫苏堤月。苏堤月。香销南国，几回圆缺。
<br>
<br>钱塘江上潮声歇。江边杨柳谁攀折。谁攀折。西陵渡口，古今离别。
<br>
<br>
<br>★万日吉　字允康，黄冈人。崇祯十三年进士。官昆山县知县。
<br>
<br>【踏莎行】
<br>
<br>春寒
<br>
<br>芍药香凝，海棠丝袅。东风吹透相思草。绿纱深处自调筝，一弦一柱寒声早。
<br>
<br>苔满阶庭，月留昏晓。萋迷碧砌残红少。画梁燕子未归来，黄昏春锁花关小。
<br>
<br>
<br>★吕福生　字吉士，会稽人。
<br>
<br>多丽夜未央，蛩声一片侵床。漏滴沥、云颓雨咽，谱成半枕凄凉。空怅望、纤林带月，不堪闻、孤雁啼霜。灯泪红残，香心字冷，难将樽酒倩疏狂。恨人去，天涯路远，抛却好春光。向只道，相思有梦，毕竟荒唐。
<br>
<br>破愁烦、蝇头绣句，花笺印叠鸳鸯。更关情、楼西倚闷，最消魂、灯下凝妆。月不长圆，花原易落，一时也抵百年长。终凝恋、斜阳衰草，别袂共离觞。一点点，鲛衫欲湿，界破檀黄。
<br>
<br>
<br>★沈窠　字木公，嘉善人。
<br>
<br>【菩萨蛮】
<br>
<br>朦胧倦蝶和花睡。一钩新月啣山翠。鹦鹉梦偏惊，小鬟帘外灯。
<br>
<br>画图披粉墨。树树留春色。忽忆旧时情。双眉柳样青。
<br>
<br>
<br>★宋存标　字子建，江南华亭人。官翰林院孔目。
<br>
<br>【醉花阴】
<br>
<br>香散飞花衣袖窄。浪浴双鸳翼。明月爱随人，一缕红云，暗里争颜色。
<br>
<br>独立回廊闻太息。梦里曾相识。玉指映柔荑，欲折花枝，睡起娇无力。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
