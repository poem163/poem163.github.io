<HTML>
<HEAD>
<TITLE>明词综 卷07-09 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/MingCi/">明朝词选</a> <FONT color=#BCB6A0>&gt;&gt;</font> 明词综 卷07-09</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>明词综 卷07-09</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-09&nbsp;&nbsp;文章类别:明朝词选&nbsp;&nbsp;阅读次数:<script language=javascript src="../../hits.php?articleid=6421"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'明词综 卷07-09')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[明词综 卷07-09]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷七】
<br>
<br>朱一是二首　钱棻一首　关键一首　魏学濂二首　吴易一首
<br>王泰际一首　宫伟癿一首　沈龙一首　徐远一首　吴闻礼一首
<br>夏完淳五首　沈泓一首　吴熙一首　沈麖二首　沈自炳三首
<br>韩曾驹一首　归庄一首　张纲孙一首　周永年一首　许友一首
<br>韩洽四首　蒋平阶一首　于儒颖一首　周积贤二首　吴骐一首
<br>计南阳二首　张天湜一首　金是瀛一首　沈谦十一首　李标一首
<br>
<br>
<br>★朱一是　字近修，海宁人。崇祯十五年举人。有《梅里词》一卷。
<br>
<br>【忆少年】
<br>
<br>怨别
<br>
<br>沉沉永夜，阑干芍药。娇容沾雨。分明五更梦，也泪流如许。
<br>
<br>云水漫漫江北路。盼不到、客帆停处。鸳鸯渡边树，记郎从此去。
<br>
<br>【二郎神】
<br>
<br>登燕子矶
<br>
<br>秋眺岷峨万里，见渺渺、水流东去。指远近关山，参差宫阙，起灭长空烟雾。南望沧溟天边影，辨不出、微茫尽处。叹三楚英雄，六朝王霸，消沉无数。
<br>
<br>从古。长江天堑，飞艎难渡。自玉树歌残，金莲舞罢，倏忽飞乌走免。燕子堂前，凤凰台畔，冷落丹枫白露。但坐看、狎鸥随浪，渔父扁舟朝暮。
<br>
<br>
<br>★钱
<br>
<br>　字仲芳，嘉善人。崇祯十五年举人。
<br>
<br>【踏莎行】
<br>
<br>园居万乘徒空，一丘　足。小园但种千竿竹。苍阴深处掩高斋，黄鹂啼过山头屋。
<br>
<br>壁挂嵇琴，村疑阮曲。白云邀我同歌宿。幽花绕砌不知名，柴门秋水添新绿。
<br>
<br>
<br>★关键　字六钤，钱塘人。崇祯十六年进士。
<br>
<br>【鹊踏花】
<br>
<br>翻落梅澹沲琼妆，悠缟袂，临期肠断风流尽。怜伊似水年光，和梦心情，难忘林下风前韵。飘萧絮扑玉楼遥，迷离雪拥金炉近。
<br>
<br>借问玉貌，几时消损。笛声三弄空贻恨。未见杏靥梨涡，柳绵桃绶，早与春风趁。罗浮仙梦不堪追，夜寒月冷谁传信。
<br>
<br>
<br>★魏学濂　字子一，嘉善人。崇祯十六年进士。官检讨。
<br>
<br>【阮郎归】
<br>
<br>去年抛菂种池塘。今年坠粉香。几时得藕便丝长。何曾解断肠。
<br>
<br>驱燕子，打鸳鸯。摘莲偷卜郎。擘开多半是空房。羞看枕簟双。
<br>
<br>【浣溪沙】
<br>
<br>漠漠微寒到水滨。半秋无恙似初春。鸳鸯来啄影中人。
<br>
<br>柳拂浪痕轻似梦，苔沿侬步细于尘。釀成闲恨为谁颦。
<br>
<br>
<br>★吴易　字日生。吴江人。崇祯十六年进士。官兵部主事，授尚书。明亡殉节。国朝赐谥节愍。有《南湖倡和词》二卷。
<br>
<br>【满江红】
<br>
<br>斗大江山，经几度、兴亡事业。瞥眼处、英雄成败，底须重说。香水锦帆歌舞罢，虎丘鹤市精灵歇。尚翻来、吴越旧春秋，伤心切。
<br>
<br>伍胥耻，荆城雪。申胥恨，秦庭咽。羞比肩种蠡，一时人杰。花月烟横西子黛，鱼龙沫歕鸱夷血。到而今、薪胆向谁论，冲冠发。
<br>
<br>
<br>★王泰际　字丙三，嘉定人。崇祯十六年进士。有《冰抱集》。
<br>
<br>【浪淘沙】
<br>
<br>高阁掩春残。香冷衾单。满城桃李尽朱颜。自分与花同福命，长是心关。
<br>
<br>道远寄书难。盼煞平安。多因身在翠微间。归看双鸾妆镜里，一样春山。
<br>
<br>
<br>★宫伟　字子元，泰州籍，静海人。崇祯十六年进士。有《采山外纪》、《入燕集》。
<br>
<br>【念奴娇】
<br>
<br>别意用辛稼轩韵
<br>
<br>萧娘楼畔，恰匆匆过了，菊花时节。帆影拖霜逢小至，画舫水嬉微怯。绣阁春心，芳洲密约，执手何曾别。玉楼人去，此情谁与传说。
<br>
<br>漫道青邸朱帘，彩毫长擅，对引金波月。旧梦燕山看不尽，新梦涛声千叠。喜得今宵，锦屏瞥见，展放双眉折。悄声低问，多情付与华发。
<br>
<br>
<br>★沈龙　字友夔，江南华亭人。崇祯十六年进士。有《雪初堂集》。
<br>
<br>【踏莎行】
<br>
<br>施公村居九日
<br>
<br>水满江天，沿堤钓艇。空村客远风烟冷。丹枫消翠草堂开，天晴衬出重阳景。
<br>
<br>竹扫茶烟，鹤窥香鼎。芙蓉照面潮红醒。一痕淡月上峨眉，松台人散乌纱影。
<br>
<br>
<br>★徐远　字届甫，嘉善人。崇祯十六年进士。
<br>
<br>【踏莎行】
<br>
<br>零雨初收，金波乍转。捣衣双袖临风卷。银床玉簟陡生凉，迟眠且扑流萤扇。
<br>
<br>草绿长门，荷残别院。如丝情绪如云乱。无端蟋蟀响西堂，井梧叶叶关心颤。
<br>
<br>
<br>★吴闻礼　字去非，休宁人。崇祯十六年进士。
<br>
<br>【浪淘沙】
<br>
<br>水宿
<br>
<br>枕畔水泠泠。并作秋声。布衾初拥别愁生。风露自寒天自远，梦隔江城。
<br>
<br>篷底漏疏星。何处渔灯。桐江钓后一裘轻。宦海不如归去稳，烟渚芦汀。
<br>
<br>
<br>★夏完淳　一名复，字存古，江南华亭人。允彝子。官中书舍人，年十七，以明亡殉节。国朝赐谥节愍。有《玉樊堂词》一卷。《柳塘词话》：夏存古《玉樊堂词》，向得之曹顾庵五集中，见其词致，慷慨淋漓，不须易水悲歌，一时凄感，闻者不能为怀。留此数阕，以当《东京梦华录》也。
<br>
<br>【卜算子】
<br>
<br>秋色到空闺，夜扫梧桐叶。谁料同心结不成，翻就相思结。
<br>
<br>十二玉阑干，风有灯明灭。立尽黄昏泪几行，一片鸦啼月。王阮亭云：寓意即工，自是再来人。
<br>
<br>【一翦梅】
<br>
<br>咏柳
<br>
<br>无限伤心夕照中。故国凄凉，剩粉余红。金沟御水日西东。昨岁陈宫。今岁隋宫。
<br>
<br>往事思量一饷空。飞絮无情，依旧烟笼。长条短叶翠濛濛。才过西风。又过东风。
<br>
<br>【千秋岁】
<br>
<br>忆
<br>
<br>旧几番薄幸。无限伤心景。眉前事，心头病。残灯余一点，却把罗衣整。窗棂外，一枝带雨梨花影。
<br>
<br>独步东风静。访当时花径。寒悄悄，花光净。人去多时也，往事犹堪省。飘红泪，银缸露满秋千冷。
<br>
<br>【鱼游春】
<br>
<br>水春
<br>
<br>暮离愁心上住。卷尽重帘推不去。帘前青草，又送一番愁句。凤楼人远箫如梦，鸳枕诗成机不语。两地相思，半林烟树。
<br>
<br>犹忆那回去路。暗浴双鸥催晚渡。天涯几度书回，又逢春暮。流莺已为啼鹃妒，蝴蝶更禁丝雨误。十二时中，情怀无数。
<br>
<br>【烛影摇】
<br>
<br>红辜负天工，九重自有春如海。佳期一梦断人肠，静倚银皁待。隔浦红兰堪采。上扁舟伤心欸乃。梨花带雨，柳絮迎风，一番愁债。
<br>
<br>回首当年，绮楼画阁生光彩。朝弹瑶瑟夜银筝，歌舞人潇洒。一自市朝更改，暗销魂、繁华难再。金钗十二，珠履三千，凄凉千载。
<br>
<br>
<br>★沈泓　字临秋，嘉善人。崇祯十六年进士。后为僧，名宏坚。
<br>
<br>【江城子】
<br>
<br>村居
<br>
<br>长堤细柳隐虹桥。弄笙箫。伴渔樵。醉倚枫林、仰面挂诗瓢。释卷正逢秋水涨，临古渡，放轻舠。
<br>
<br>夕阳西下暗窗绡。雁声高。笛声遥。碧簟凉生、细雨燕辞巢。隔岸篝灯孤艇泊，沽浊酒，短扉敲。
<br>
<br>
<br>★吴熙　字止仲，嘉善人。有《非水居词》三卷。
<br>
<br>【临江仙】
<br>
<br>村居
<br>
<br>醉里衡门聊自适，短垣松竹萧森。日斜罗幕掩清阴。心孤闻远磬，愁重理瑶琴。
<br>
<br>几点落英寒著地，行来寂寞空林。有人闲坐爱微吟。平桥新涨水，一径野云深。
<br>
<br>
<br>★沈麖　字天鹿。江南华亭人。一作秀水人。有《荑庵遗集》二卷，词附。
<br>
<br>【如梦令】
<br>
<br>醉后题画兰赠陈姬
<br>
<br>月枕纱笼酒后。打点玉容柔瘦。洒墨乱春妆，香雨沾人衣袖。成就。成就。今夜风情消受。
<br>
<br>【江城子】
<br>
<br>秋日行舟
<br>
<br>浮萍潆曲小桥边。似荷钱。似花钿。秋艇宜人、一路棹添烟。三径高情来访菊，无事尔，此身前。
<br>
<br>新生野水碧涓涓。跃鱼渊。钓丝牵。疏柳依依、坡岸弄轻妍。日落残霞分夜影，钟断处，塔铃传。
<br>
<br>
<br>★沈自炳　字君晦，吴江人。官中书舍人。
<br>
<br>【中兴乐】
<br>
<br>芙蓉池上露初凉。桐花月转回廊。秋满纹帘，孤灯漏长。
<br>
<br>梦入红楼画墙。见萧娘。觉来枕畔，玉钗犹响，无限思量。
<br>
<br>【更漏子】
<br>
<br>忆情人，南浦去。携手向人低语。眉样浅，翠衣轻。莺啼画舫行。
<br>
<br>香闺掩，珠帷敛。春剩杨花千点。愁不禁，黯销魂。黄昏独倚门。
<br>
<br>【虞美人】
<br>
<br>春景
<br>
<br>竹篱阵阵飞花雨。栖燕衔香语。孤云细草小溪晴。攀梅拾豆打流莺。短桥横。
<br>
<br>杨花一似郎情薄。相见还飘泊。空余三月断肠春。万重山外楚江滨。有行人。
<br>
<br>
<br>★韩曾驹　字人谷，乌程人。有《悟雪斋集》。
<br>
<br>【虞美人】
<br>
<br>落花不为随春去。别有闲情绪。寻花偶过野人家。偏是菜花开尽、见桃花。
<br>
<br>无情每恨良宵月。圆少翻多缺。上弦数到下弦时。问有几多明月、上花枝。
<br>
<br>
<br>★归庄　字元恭，昆山人。有《恒轩集》。王阮亭云：元恭为太仆文孙，诗歌、行草，无不遒丽卓绝，小词疏快，直逼六一原唱。
<br>
<br>【朝中措】
<br>
<br>平山堂和欧公韵
<br>
<br>山连霄汉草连空。楼阁碧虚中。第五泉边试酌，飒然两腋生风。
<br>
<br>千秋胜概，残阳绿树，暮霭疏钟。非复当年栏槛，风流犹想仙翁。
<br>
<br>
<br>★张纲孙　字祖望，钱塘人。
<br>
<br>【浣溪沙】
<br>
<br>红桥白舫
<br>
<br>青帘映碧流。西风初透芰荷秋。玉箫声里度扬州。
<br>
<br>二十四桥今寂寞，隋堤芳草莫添愁。如淮美酒醉红楼。
<br>
<br>
<br>★周永年　字安期，吴江人。有《怀响斋词》一卷。《柳塘词话》：安期以博洽著名，冢宰白川之孙，固世其家学者。虞山钱氏撰《列朝诗选》，从中补辑，与有力焉。著《词规》未竟而殁。《怀响斋词》如「宿雨揩磨新月色，晚风抬举好花枝」，新艳如是。
<br>
<br>【山花子】
<br>
<br>夏夜
<br>
<br>低髻拢花梦半醒。重携枕簟向闲庭。何处玉箫风送远，倚阑听。
<br>
<br>趁着萤光看络纬，卷开珠网放蜻蜓。不是夜长愁不寐，候双星。
<br>
<br>
<br>★许友　字有介，侯官人。有《米友堂集》。
<br>
<br>【眼儿媚】
<br>
<br>精魂石上忆三生。寒夜与君盟。帘前明月，窗间小饮，楼上残更。
<br>
<br>而今闲坐记芳情。庞儿较可憎。　肩倚案，低头弄笔，斜眼挑灯。
<br>
<br>
<br>★韩洽　字君望，长洲人。诸生。有《蟾香堂集》。
<br>
<br>【菩萨蛮】
<br>
<br>疏帘淡月和烟入。琵琶深夜愁弦涩。莫奏踏罗裳。沙寒闻雁娘。
<br>
<br>重衾宵梦午。梦忆莲花浦。归棹带星澜。隔船窥舞鸾。
<br>又
<br>
<br>王氏园
<br>
<br>玉鳞狼藉残梅片。轻禽倒挂垂杨线。春沼绿波融。香吹蝶翅风。
<br>
<br>峰峦横小翠，竹径通幽邃。缩取六桥山。移来绣陌间。
<br>
<br>【法曲献仙音】
<br>
<br>拟周美成
<br>
<br>迟日笼晴，温飚荐暑，入夏炎光初烁。扇翦轻纨，裙裁白苎，松吹半掀华幕。看槐柳、浓阴满，翛然似岩壑。
<br>
<br>,寥寞。恨佳游、星分雨散，流年换、憔悴几孤旧约。仿佛绿琴声，记秦楼、欢笑如昨。岁月欺人，惧芳华、先秋摇落。任花开花谢，谁叩草玄亭阁。
<br>
<br>【潇湘逢故人】慢拟王和甫
<br>
<br>园亭晴敞，正梁飞旧燕，林唱新蝉。望清景无边。有青峰回合，碧渚相连。葛衣纱帻，对南薰、一曲虞弦。起无限、乡心别恨，潇湘夜雨朝烟。
<br>
<br>曲终也，余韵在，见游鱼浴鹭、出没波间。爱褥草芊绵。更穠柳垂池，翠柏参天。日长人倦，向北窗、欹枕高眠。愁魂绕、沧浪云梦，片时行尽三千。
<br>
<br>
<br>★蒋平阶　字大鸿，江南华亭人。官兵部司务，迁御史。
<br>
<br>【浣溪沙】
<br>
<br>红桥即事
<br>
<br>柳外高楼一带遮。门前偷下六萌车。玉环双臂绾红纱。
<br>
<br>十二阑干闲倚遍，黄莺啼上内人斜。隔江愁听后庭花。
<br>
<br>
<br>★于儒颖　字　仲，金坛人。
<br>
<br>【浣溪沙】
<br>
<br>一片心情眼底柔。倦容疏态越风流。未经惆怅不知愁。
<br>
<br>鸳谱怪来针线减，工夫强半为梳头。日西初见下妆楼。
<br>
<br>
<br>★周积贤　字寿王，江南华亭人。
<br>
<br>【南歌子】
<br>
<br>玉篆沉凫永，金铺小凤斜。杜娘无力绣春纱。闲倚绿萍池畔，数杨花。
<br>
<br>【望江南】
<br>
<br>遥想忆，残泪湿轻纱。斜倚画楼帘半卷，东风微雨落杨花。肠断七香车。
<br>
<br>
<br>★吴骐　字日千，江南华亭人。沈去矜云：日千词专工小令，读之不纤不诡，不浅不深，生色真香，在离即之间。
<br>
<br>【蝶恋花】
<br>
<br>闺情
<br>
<br>淡月溶溶花映绿。琴底离愁，吹满相思曲。频整罗裳檀钮束。碧纱明灭红膏烛。
<br>
<br>玉漏声低良夜促。斗帐莲钩，半挂鸾绡幅。倚枕梦成风晓触。潇潇乱击窗前竹。
<br>
<br>
<br>★计南阳　字子山，江南华亭人。
<br>
<br>【花非花】
<br>
<br>同心花，合欢树。四更风，五更雨。画眉山上鹧鸪啼，画眉山下郎行去。王阮亭云：可作古乐府读。
<br>
<br>【如梦令】
<br>
<br>纪事
<br>
<br>长乐晨钟初动。睡熟紫绡娇凤。翠辇一时移，十骑红妆云拥。如梦。如梦。城上乌啼相送。
<br>
<br>
<br>★张天湜　字止鉴，江南华亭人。
<br>
<br>【归自谣】
<br>
<br>更漏歇。一夜珠帘风自揭。寒鸦影碎梧桐月。
<br>
<br>玉关征戍音尘绝。当年别。江南莺语花时节。
<br>
<br>
<br>★金是瀛　字天石，江南华亭人。
<br>
<br>【河满子】
<br>
<br>忆在玉窗金户，弯环晓月西斜。城角数声留不住，暗香携得还家。梁上双栖燕子，庭中一树梨花。
<br>
<br>
<br>★沈谦　字去矜，仁和人。有《东江词》二卷。《柳塘词话》：去矜列名于西泠十子，填词称最。大意以《薄幸》一篇，语真挚，情幽折以胜人。宋歇浦特以书规之。及贻我《东江别集》有云：「野桥南去不逢人，濛濛一片杨花雪」。此即小山「梦魂惯得无拘束，又踏杨花过谢桥」也。谁谓其仅仅言情者乎？
<br>
<br>【清平乐】
<br>
<br>罗带香罗曾寄。小凤盘云腻。要识春来腰更细。剩得许多垂地。
<br>
<br>玉钩移孔难寻。有时捻着沉吟。踪迹可知无定。两头都结同心。
<br>
<br>【浣溪沙】
<br>
<br>绣领垂髫不解愁。小眉如画眼波秋。翠球风定袅香球。
<br>
<br>窗下悔棋曾握臂，帐前临镜看梳头。粉云今日障红楼。
<br>
<br>【苏幕遮】
<br>
<br>立春
<br>
<br>树莺藏，兰雪拥。浪说春回，又被东君哄。面药口脂呵复冻。一样愁颦，便觉朝来重。
<br>
<br>负深盟，思好梦。懒簇酥山，花影帘钩控。此夜歌楼谁与共。火照堆鸦，胜里金人动。
<br>
<br>又
<br>
<br>闺病
<br>
<br>燕声娇，花影碎，日过窗西，犹自厌厌睡。一线情丝常似醉。九十春光，半拥鸳鸯被。
<br>
<br>靥销红，眉敛翠。便到沉身，总是多情泪。说与东风都不会。镜子裙儿，晓得人憔悴。
<br>
<br>【鹊桥仙】
<br>
<br>早梅
<br>
<br>粉痕微坼，檀痕尚浅，迤逦因香寻著。一枝偷采雪中春，敢莺燕、全然未觉。
<br>
<br>银瓶水暖，翠鬟手腻，又把软帘垂却。溪桥烟冷月初斜，怎消受五更寒角。
<br>
<br>【月笼沙】
<br>
<br>九日题南楼壁间
<br>
<br>帘外潺潺暮雨，江边隐隐寒潮。乱鸿缥渺寄书遥。满地黄花人病酒，蜂蝶空劳。
<br>
<br>自惜明珠离掌，谁怜小带垂腰。画楼西畔是虹桥。只恐粉云遮不断，怕杀登高。
<br>
<br>又
<br>
<br>半暖阑边玉手，微温帐里兰胸。杨花漠漠水溶溶。隔水隔花看不见，恨煞银骢。
<br>
<br>旅店催将鞍卸，孤衾尚觉香浓。晓莺啼过画楼空。料得那人眠未稳，斜靠熏笼。
<br>
<br>【东风无力】
<br>
<br>南楼春望
<br>
<br>翠密红疏，节候乍过寒食。燕冲帘，莺睨树，东风无力。正斜阳楼上独凭阑，万里春愁直。
<br>
<br>情思恹恹，纵写遍新诗，难寄归鸿双翼。玉簪恩，金钿约，竟无消息。但蒙天卷地是杨花，不辨江南北。
<br>
<br>【满江红】
<br>
<br>咏柳
<br>
<br>一翦莺梭，早织就、千丝万缕。最苦是、苏堤欲晓，灞桥将暮。媚眼未醒开又合，纤腰半倚扶难住。又沉沉、搭在玉阑干，和烟雨。
<br>
<br>还记得，长亭路。曾折送，行人去。恁牵缠似我，别时情绪。帘黑梦回应有泪，楼高目断浑无语。隔青山、不见紫骝归，蒙天絮。
<br>
<br>【喜迁莺】
<br>
<br>寄俞季
<br>
<br>慄水鸠鸣屋。见春阴不散、渐飞　。小燕初来，闲花又落。故把余香频蹴。烟迷半林深翠，风翦一池轻縠。忆旧日，正此时相见，掌杯盈绿。
<br>
<br>幽独。衰更甚，云拥乱山，咫尺欢难续。王粲情多，江淹才尽，晚节真成碌碌。途穷笑吾增恸，雅奏须君终曲。春难待，怕城南握手，樱桃将熟。
<br>
<br>【一萼红】
<br>
<br>春情漫窥帘。爱桃花万树，新雨拆红缄。近水无言，随风有恨，欹斜直恁娇憨。栖不稳、画梁双燕，为营巢、终日语呢喃。似喜仍忧，乍暄还冷，情绪恹恹。
<br>
<br>尽道西郊堪赏，便倡条冶叶，谁再沾黏。泪岂因花，病非中酒，羞称宋玉江淹。生受尽、孤眠况味，眠又起、真欲似春蚕。忽见隔墙山影，想杀眉尖。
<br>
<br>
<br>★李标　字子建，嘉善人。有《东山遗稿》。
<br>
<br>【踏莎行】
<br>
<br>砚点飞花，檐沾弱絮。炉烟小误湘帘暮。春风不解动人情，人情怕送春归去。
<br>
<br>细草粘天、斜阳挂树。天涯离别人何处。休休莫更倚危栏，远山正是愁人路。
<br>
<br>
<br>
<br>
<br>
<br>
<br>
<br>
<br>
<br>
<br>【卷八】
<br>
<br>魏允柟一首　钱继振一首　孟称舜一首　张逸一首　张杞一首
<br>王化龙一首　李元组一首　于玉班一首　蒋尔□一首　李明岳一首
<br>沈懋德一首　周珽二首　胡偕行一首　查维宏一首　邵梅芳十二首
<br>程馞三首　胡介一首　邵嶙一首　张大烈二首　顾德基一首
<br>徐士俊一首　程可中一首　俞汝言一首　殳丹生一首　秦瀚先一首
<br>戈止一首
<br>
<br>
<br>★魏允柟　字交让，嘉善人。有《维风集》。
<br>
<br>【金明池】
<br>
<br>金陵怀古
<br>
<br>燕子矶边，凤凰山上，又是狂风骤雨。金砌玉阶何处问，尽燕麦兔葵满路。问秦淮、桂楫兰桡，却只是、衰草垂垂将暮。叹绛阙蛛萦，纱窗尘渍，一片晚鸦来去。
<br>
<br>想王谢风流何处。便紫燕黄莺，一时无主。看当日、词臣狎客，空剩得、白杨黄土。最伤心、景物三春，教苑里蛙声、公私相诉。但渡口寒烟，亭中皓月，兀自依依芳树。
<br>
<br>
<br>★张逸　字泰庵，嘉兴人。
<br>
<br>【桂枝香】
<br>
<br>寄友村居
<br>
<br>天高气肃。正一派秋声，悲吟万木。潇洒远山抹翠，澄溪漾玉。故人家住残阳外，小枫村、低低茅屋。烟生芦渚，霜沾菊圃，酒香茶熟。
<br>
<br>疏篱畔、山中野服。想竹栏琴韵，松窗棋局。四壁清幽，闲挂云林几幅。鲤鱼风起天横雁，待一叶寻他剡曲。开樽长啸，池边蟹紫，墙头橘绿。
<br>
<br>
<br>★李元组　字子占，嘉兴人。
<br>
<br>【望江东】
<br>
<br>一幅春光明更美。莺满院，啼花碎。飞絮落红相点缀。人立在、秋千背。
<br>
<br>长思短忆供憔悴。算只有、花前泪。已将心事随流水。阑干下、金钗坠。
<br>
<br>
<br>★李明岳　字青来，嘉兴人。
<br>
<br>【阿那曲】
<br>
<br>舟中待友
<br>
<br>几回闲夜停机杼。支枕蓬窗风许许。吹尽苹香不见人，绕塘寒月癕癗语。
<br>
<br>
<br>★胡偕行　字与行，太仓人。贡生。
<br>
<br>【离亭燕】
<br>
<br>白下怀叶君实师
<br>
<br>归雁行行啼哢。唤破一宵秋梦。梦醒封题忙寄与，又不会将书送。怅望碧山头，遥嘱几声珍重。
<br>
<br>踏遍长安何用。满目烟云寒冻。檐外铮铮风弄咽，急战雨声还恐。多少客金陵，今夜离愁谁共。
<br>
<br>
<br>★程馞　字墨仙，休宁人。有《石交堂集》。《柳塘词话》：休宁程墨仙不为金粉遮障，闺　铺张之语，而情至之作，自能沁人心脾。如《玉楼春》之密怨、《蝶恋花》之忆别，推闺情第一。要不数严次山也。
<br>
<br>【西江月】
<br>
<br>秋兴
<br>
<br>尽日荷锄治圃，有时捉杖寻泉。山翁招我坐桥边。笑指菊花开遍。
<br>
<br>隔岸重重竹树，近溪点点潭烟。滩头流下小鱼船。转过芦花不见。
<br>
<br>【玉楼春】
<br>
<br>子规啼过杨花路。缄泪函情无寄处。君如南浦往来潮，妾似西陵朝暮雨。
<br>
<br>当年只恨传金缕。何必相逢成别苦。夜深蜀国十三弦，紫女青皇私自语。
<br>
<br>【锦堂春】
<br>
<br>秋怨
<br>
<br>玉簟寒生暮雨，冰绡泪染朝霞。多情记得还家未，丛桂已无花。
<br>
<br>谱入银筝恨切，窥来宝镜愁加。无端雁去书难寄，飞尽总由他。
<br>
<br>
<br>★张大烈　字言冲，钱塘人。有《诗余类函》。
<br>
<br>【阮郎归】
<br>
<br>立夏
<br>
<br>绿阴铺野换新光。薰风初昼长。小荷贴水点横塘。蝶衣晒粉忙。
<br>
<br>茶鼎熟，酒卮扬。醉来诗兴狂。燕雏似惜落花香。双御归画梁。
<br>
<br>【少年游】
<br>
<br>秋思
<br>
<br>萧瑟秋风古渡桥。江风壮晚潮。夕阳衰柳，何堪轻拆，瘦损小蛮腰。
<br>
<br>碧云澹远澄波静，惨怨散林皋。山海情深，石尤风急，留住远征桡。
<br>
<br>
<br>★程可中　字仲权，休宁人。
<br>
<br>【浣溪沙】
<br>
<br>来青阁
<br>
<br>复道悬空踏翠微。芳林过雨湿胭脂。卷帘岚气扑人衣。
<br>
<br>半榻午阴销剩暑，一窗寒碧送斜晖。曲阑十二绿成围。
<br>
<br>
<br>★秦瀚先　字会洋，无锡人。
<br>
<br>【如梦令】
<br>
<br>九月晦日尚未得归
<br>
<br>亭外桂花香满。秋入芙蓉过半。衰柳不禁风，黄叶乱飘无限。目断。目断。愁望故乡偏远。
<br>
<br>
<br>★钱继振　字尔玉，嘉善人。
<br>
<br>【捣练子】
<br>
<br>春睡足，落花平。草架荼睸送晚晴。梅子弄黄茶炙翠，梢头犹剩一声莺。
<br>
<br>
<br>★张杞　字迂公，黄陂人。有《和花间词》。《词统》：西蜀南唐而下，独开北宋之垒，又转为南宋之派。《花间》致语，几于尽矣。黄陂张迂公起而全和之，使人不流于庸滥之句，谓非其大力与？
<br>
<br>【浣溪沙】
<br>
<br>苔草无人半入泥。妒风狂雨绿窗西。闲来梦断苦莺啼。
<br>
<br>蝶媚常黏飞絮浦，燕娇惯舞落花溪。晓天深夜冷幽闺。
<br>
<br>
<br>★于玉班　字清卿，金坛人。
<br>
<br>【念奴娇】
<br>
<br>茉莉檐栊午寂，正阴阴窥见，后堂芳树。绿遍长丛花事杳，忽见琼葩丰度。艳雪肌肤，蕊珠标格，消尽人间暑。还忧风日，曲屏罗幙遮护。
<br>
<br>长记歌酒阑珊，微闻暗麝，笑觅衣沾露。月没阑干天似水，相伴谢娘窗户。浴后轻鬟，凉生滑簟，无限风流处。惹人幽梦，枕边零乱如许。
<br>
<br>
<br>★沈懋德　字云嵩，嘉善人。有《湖目斋词》。
<br>
<br>【菩萨蛮】
<br>
<br>江游
<br>
<br>江声汹汹鱼龙老。云情烟色从空绕。千里一扁舟。看完无限秋。
<br>
<br>苹花随浪急。白鹭迎风立。天外倚高楼。有人添暮愁。
<br>
<br>
<br>★查维宏　字彦符，休宁人。有《悬藻亭词》。
<br>
<br>【临江仙】
<br>
<br>庭院深深愁几许，落花妒杀东风。天涯人远思无穷。绿窗梦觉，扶起玉钗松。
<br>
<br>漫忆当年行乐处，而今酒懒诗慵。卷帘悄步曲廊东。恼人燕子，双舞夕阳中。
<br>
<br>
<br>★胡介　初名士登，字彦远，钱塘人。诸生。有《河渚词》。
<br>
<br>【满江红】
<br>
<br>走马归来，西陵下、斜阳满树。回首处、酒垆犹在，河山非故。久客不知家远近，重来却怪人惊顾。听啼鹃、也道不如归，归何处。
<br>
<br>草玄阁，兰台署。扬州梦"，秦淮渡。走人间未遍，苍凉日暮。惆怅辽东丁令鹤，当年华表谁为主。但相逢、莫负故人心，三生路。
<br>
<br>
<br>★顾德基　字用晦，常熟人。
<br>
<br>【祝英台】
<br>
<br>近饮将阑，天欲曙。无奈逼人去。唱罢阳关，折柳惹飞絮。断魂画角尊前，锦帆江上，但私祝、东风留住。
<br>
<br>更相觑。且问甚日归来，叮咛不多句。把袂踟蹰，欲判泪如雨。长年不管人愁，扬舲方遽，知此夜、棹停何处。
<br>
<br>
<br>★俞汝言　字右吉，秀水人。诸生。
<br>
<br>【浪淘沙】
<br>
<br>芳草遍天涯。几引流霞。小楼宛转暮云遮。记得当时歌舞地，眷柳怜花。归路一鞭斜。断送年华。红阑几曲碧窗纱。酒醒更残灯又灺，梦落谁家。
<br>
<br>
<br>★戈止　字永清，嘉善人。贡生。官松江府教授。
<br>
<br>【风入松】
<br>
<br>漫兴
<br>
<br>生涯应作浣花翁。事事疏慵。结庐恰喜尘嚣外，栽花地、雨碧霜红。家在乱云深处，人来流水声中。
<br>
<br>年年相识旧东风。排我小帘栊。榆钱落尽萍钱落，奚囊在、不畏诗穷。夜泛试移短棹，晓眠常过高舂。
<br>
<br>
<br>★孟称舜　字子塞，乌程人。
<br>
<br>【卜算子】
<br>
<br>回首望西陵，隔别入南浦。缥缈孤云自往来，寂寞归时路。蓼渚小鸿飞，梦断风吹雨。江外峰青似剑，难割愁肠去。
<br>
<br>
<br>★王化龙　字封可，广汉人。
<br>
<br>【蝶恋花】
<br>
<br>小院幽窗风弄晓。柳织烟笼，开罢棠梨了。枝上流莺啼更早。惜花人共春花老。
<br>
<br>金鸭香深檐外袅。绣到鸳鸯，转惹侬情恼。镜掩孤鸾羞独照。眉山一点愁多少。
<br>
<br>
<br>★蒋尔□　字鲁镇，诸暨人。
<br>
<br>【浣溪沙】
<br>
<br>剪剪轻云片片霞。玉钩纤月短屏遮。黄昏风睯绣帘斜。
<br>
<br>花蕊半含多抱蝶，柳条犹软不胜鸦。一番春梦落天涯。
<br>
<br>
<br>★周珽　字上衡，嘉善人。有《疑梦词》。
<br>
<br>【如梦令】
<br>
<br>深院一番风起。狼藉残红满地。点点露珠浓，应是别离人泪。无寐。无寐。闲却半床鸳被。
<br>
<br>【定风波】
<br>
<br>客园看桂
<br>
<br>蟋蟀声寒黯淡风。谢家池馆九秋中。丛桂四山香满院。一片。妆成金屋画阑东。
<br>
<br>对酒不知身是客。堪惜。夕阳容易散晴空。却待夜深明月好。须早。扁舟隔岸采芙蓉。
<br>
<br>
<br>★邵梅芳　字景悦，青浦人。贡生。
<br>
<br>【点绛唇】
<br>
<br>上元车马三更，香风一带笙歌路。月华初度。万点春星曙。
<br>
<br>曾记当初，今夜相逢处。君休去。玉箫声住。帘卷梅花树。
<br>
<br>【柳梢青】
<br>
<br>春雨昨夜今宵。东风不断，细雨丝飘。暗锁银塘，微沾玉砌，草绿兰皋。
<br>
<br>落红一溜江潮。香断处、平芜画桥。杨柳烟低，梨花雪重，多半春销。
<br>
<br>【望江南】
<br>
<br>春光好，芳草绿初齐。新雨翠摇雕槛外，轻潮红涨画楼西。约伴著罗衣。
<br>
<br>何处去，桃李更芳菲。凤额帐深垂柳带，鸦头袜染落花泥。憔悴踏青期。
<br>
<br>【西江月】
<br>
<br>咏雪
<br>
<br>柳絮空中吹早，梨花槛外开迟。红炉翠幌玉堂西。欲堕因风扶起。
<br>
<br>望去一山明月，踏来几寸银泥。春光寒峭暮烟低。小立早梅香里。
<br>
<br>【忆汉月】
<br>
<br>咏萤
<br>
<br>芳草谁知前度。正值寒塘欲暮。因风零乱玉阶前，偷炤绮罗香处。
<br>
<br>怜他垂柳外，千万点、长堤碧树。黄昏细雨情无人，管取夜深来去。
<br>
<br>【眼儿媚】
<br>
<br>咏燕
<br>
<br>东风一剪过池塘。曾识旧纱窗。乌衣未改，红妆如昨，稳上雕梁。
<br>
<br>年年花下相逢处，何事更商量。多应是诉，来时春短，别后秋长。
<br>
<br>【少年游】
<br>
<br>晓别
<br>
<br>五更天晓渐鸡鸣。斜月半床横。树杪风疏，马啼霜滑，银汉带疏星。
<br>
<br>看他渺渺垂鞭去，望里不分明。一线江流，几层山色，千里隔长亭。
<br>
<br>【浣溪沙】
<br>
<br>水殿凉生咽暮蝉。亭台百尺映清泉。数声雨过小荷钱。
<br>
<br>纨扇轻摇圆似月，冰绡斜映薄如烟。鬓云撩乱堕香肩。
<br>
<br>【风中柳】
<br>
<br>落花一夜东风，南陌落红吹急。正芳时、画桥寒食。秋千庭外，挂游丝百尺。怎凄凉、粉愁香泣。
<br>
<br>半启朱扉，又是青阴如织。更凝眸、有谁怜惜。但教飞去，向铜沟流出。及早透、三春消息。
<br>
<br>【醉花阴】
<br>
<br>病起闲愁消永昼。香钮松金扣。时节近清明，燕子双来，翠幄轻寒透。
<br>
<br>杏花新雨池塘后。莫道春依旧。昨夜更东风，一树海棠，零落胭脂瘦。
<br>
<br>【秋蕊香】
<br>
<br>落叶
<br>
<br>门外秋声不绝。簌簌空阶吹彻。寒枝影乱鸦啼歇。满院清霜斜月。
<br>
<br>和风带雨难分别。还凄切。绮窗敲处灯明灭。梦醒三更时节。
<br>
<br>【南柯子】
<br>
<br>杏雨新沾砌，梨花冷闭门。几重映色上湘纹。断送墙腰长日、又黄昏。
<br>
<br>澹澹斜阳下，微微碧树分。楼高莫倚数归人。望去浮云千里、怨王孙。
<br>
<br>
<br>★邵嶙　字云章，青浦人。
<br>
<br>【贺新凉】
<br>
<br>雁声睡觉秋窗罅。正闲阶、商　萧飒，明蟾低亚。嘹唳数声天际响，直透茆檐竹瓦。这凄怨、凭谁堪话。辛苦塞垣千万里，又明星、几点湘烟挂。稻粱好，究须怕。
<br>
<br>娟娟凉露横空洒。好似听、哀弦密拍，楚歌悲咤。难比闲鸥和野骛，随意鲈乡蟹舍。任沙觜、沿缘上下。今夜重帏寒信紧，又荳棚、络纬萧萧者。铜仙泪，泫然泻。
<br>
<br>
<br>★徐士俊　字野君，钱塘人。有《雁楼词》一卷。《柳塘词话》：野君与余论诗，如康庄九逵，车驱马骤，易为假步。词如深岩曲径，丛条幽花，源几折而始流，桥独木而方渡，非具骚情赋骨者，未易染指。其言正为吾辈长价。
<br>
<br>【好事近】
<br>
<br>剪乱海棠丝，抛却春心不管。杨柳那知人意，惹莺儿啼怨。
<br>
<br>脸红眉翠不堪销，拥着半床懒。二十四番花信，数春宵愈短。
<br>
<br>
<br>★殳丹生　字彤实，嘉善人。
<br>
<br>【金明池】
<br>
<br>秣陵怀古
<br>
<br>断雁西风，瘦驴黄叶，又是关门日暮。仙梵度、清凉山寺，对凤阙绛云留处。见长干、宝塔0飞，总阅尽、天界茫茫尘土。任沽酒南冈，垆头人老，莫问少年归去。
<br>
<br>裙屐风流叹如许。便画面薰衣，隐囊挥麈。倚司马、长城却敌，空剩春灯燕语'。再休言、六代繁华，与半壁乾坤，残棋孤注。想虎踞龙蟠，江山形势，都付冷烟疏雨。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【卷九】
<br>
<br>钱澄之一首　钱光绣一首　季孟莲一首　贺裳二首　李炜二首
<br>王翃一首　沈自徵一首　沈际飞一首　姜实节一首　钱士贲一首
<br>杜濬一首　纪映钟一首　陆嘉淑一首　韩纯玉六首　周珽六首
<br>朱茂睭二首　孙绍祖一首　顾朝桢一首　顾志一首　裘昌今一首
<br>张草四首
<br>
<br>
<br>★钱澄之　字饮光，初名秉镫，桐城人。有《藏山阁藁》、《田间集》。
<br>
<br>【鹤冲天】
<br>
<br>题莼　小像和葆　原韵
<br>
<br>云沙月渚。梦里曾游处。春草夜来生，催佳句。为金门待诏，总交付，渔家住。赖诗朋酒侣。唱和新声，谱入舞巾歌苧。
<br>
<br>扁舟晓暮"。难趁秋风去。觅取故乡鲈，和烟煮。又飞觞刻烛，且同听、燕山雨。吾衰心未许。扶醉追欢，不减旧年情绪。
<br>
<br>
<br>★钱光绣　字圣月，宁波人。
<br>
<br>【临江仙】
<br>
<br>春情
<br>
<br>酒国投时辄醉，砚田荒久慵耕。不堪落叶两三声。病从秋后减，愁向雨中生。
<br>
<br>拊剑还歌白石，焚香闲展黄庭。徘徊山寺又钟鸣。鸦啼归晓树，蛩语伴疏灯。
<br>
<br>
<br>★季孟莲　字叔房，无为州人。
<br>
<br>【满江红】
<br>
<br>春情
<br>
<br>燕子何时，衔去了、旧年人约。镇帘栊、恹恹春睡，东风遍恶。夜雨忽添窗外草，晓晴乱惹楼头鹊。算赢来、一段好相思，何曾学。
<br>
<br>而今事，当初错。别时泪，空流落。怕归来重问，有词难却。天远梦随骢马倦，昼长人并风筝弱。望河桥、万柳织黄烟，愁遮幕。
<br>
<br>
<br>★贺裳　字黄公，丹阳人。有《红牙词》一卷。王阮亭云：《红牙》咏燕词：「斜日拖花，微风扑絮。」不独措语之工，正如柳塘花坞之诗，读之便觉春光骀宕。彭羡门云：《红牙》一集，其刻划迷离处，西陵松柏，北里菖蒲，屦遗缨绝，宛然在目。邹程村云：余过金阊，拓庵为余言：黄公少时风流倜傥，在青楼桃叶间，大有佳话。《醉花阴》即事入之《北里志》中，犹令读者想十四楼风味也。
<br>
<br>【蝶恋花】
<br>
<br>暮春
<br>
<br>薄暮银塘风色静。闲倚雕阑，自赏娉婷影。一簇芙蓉相掩映。唾花落处游鳞竞。
<br>
<br>女伴潜呼浑未醒。横睇回波，才讶红妆并。飞尽残霞天又暝。柳梢笑指新悬镜。
<br>
<br>【渔家傲】
<br>
<br>晓别
<br>
<br>啼罢荒鸡衰雁接。荧荧寒焰窗犹黑。欲别重将酥手执。行又立。门前瘦马嘶残月。
<br>
<br>递得金鞭红袖湿。回头已被疏林隔。独倚高楼看去辙。铃音绝。纤腰凭久雕阑热。
<br>
<br>
<br>★李炜　字赤茂，嘉善人。
<br>
<br>【浣溪沙】
<br>
<br>修竹天寒倚翠娥。鸳鸯霜重雁声过。更长无寐倚云和。
<br>
<br>桃叶渡头频问信，石尤江上怨风波。人生憔悴是情多。
<br>
<br>【南乡子】
<br>
<br>感怀
<br>
<br>谈笑解吴钩。客满西园花满洲。记得河桥分手路，悠悠。哀笛山阳几度秋。
<br>
<br>洒落向神州。极浦遥天不尽愁。花月春江浑是梦，休休。老作人间马少游。
<br>
<br>
<br>★王翃　字介人，嘉兴人。布衣。有《二槐堂词》。陈卧子云：介人词有俊逸之韵，深刻之思，与升元父子、汴京诸公联镳竞逐，何得有下驷。王迈人云：余兄介人专习词集，必备诸调，调复备诸体。《二槐堂稿》遂以千计，迨遭盗，尽沉之江，身亡，无有存者。余儿援闻鹿城何太初有选本，求得之，乃十之二三也。陈大樽序之，余梓之，以俟世之阅者。
<br>
<br>【水龙吟】
<br>
<br>落花
<br>
<br>春阳恰照空园，晓莺啼倦残红冷。芳魂无据，冰帘斜扑，乱抛芳径。力弱丝游，心疏蝶过，召还烟景。问余春未远，悠扬何事，依然就，风中影。
<br>
<br>门外晚寒犹逞。正无聊、断肠人醒。新巢燕子，衔来尚湿，小楼初暝。露重晨留，泥香夜葬，沾衣微省。更一溪、暗水吹成罨画，绣萍千顷。
<br>
<br>
<br>★沈自徵　字君庸，吴江人。朱竹　云：沈氏多才，自词隐生　订正《九宫谱》，为审音者所宗，君庸亦善填词，所撰《鞭歌伎》、《灞亭秋》诸杂剧，慨当以慷，世有续《录鬼簿》者，当目为第一流。
<br>
<br>【凤凰台上忆吹箫】
<br>
<br>阅古今名媛诗集
<br>
<br>雾锁春风，烟埋秋月，一生心事全休。恰雨窗吊古，检点鸳俦。多少名姝珠泪，虚染就、锦笔银钩。伤情处，金环不见，玉叶空留。
<br>
<br>抬头。斜阳荒冢，原来是绮阁妆楼。怅尘缘虽破，梦境难收。说甚裁云好手，也几度、惊彻鸡筹。沉吟久，知音罕嗣，若个能酬。
<br>
<br>
<br>★沈际飞　字天羽，昆山人。
<br>
<br>【虞美人】
<br>
<br>春晚
<br>
<br>阶前嫩绿和愁长。坐忆眠还想。花红破梦似相怜。起望小林残萼、损容颜。
<br>
<br>双莺又向愁人絮。春也知归去。个人只是不思家。生却杨花心性、落天涯。
<br>
<br>
<br>★姜实节　字学在，莱阳人。
<br>
<br>【临江仙】
<br>
<br>纪游梦
<br>
<br>断罗帏春睡浅，小楼风竹频敲。溪流一曲抹山腰。雨香初拂柳，日气渐烘桃。
<br>
<br>笑解金龟同买醉，故人雅集金宵。阄诗量酒兴还饶。晓钟齐女墓，残月大姑桥。
<br>
<br>
<br>★钱士贲　字岩烛，嘉善人。
<br>
<br>【行香子】
<br>
<br>溪上
<br>
<br>桃浪溶溶。丝袅晴空。喜盟鸥、独自携筇。春衣催浣，试付奚童。见苔痕染，酒痕渍，墨痕浓。
<br>
<br>水流云去，相看无尽，爱吾庐、近隔溪东。晚厨烟翠，归步从容。有柴桑柳，辋川杏，瀼西松。
<br>
<br>
<br>★杜
<br>
<br>字于皇，黄冈人。
<br>
<br>【浣溪沙】
<br>
<br>红桥即事
<br>
<br>曲曲红桥涨碧流。荷花荷叶几经秋。谁翻水调唱凉州。
<br>
<br>更欲放船何处去，平山堂下古今愁。不如歌笑十三楼。
<br>
<br>
<br>★纪映钟　字伯紫，上元人。
<br>
<br>【风中柳】
<br>
<br>春晓
<br>
<br>春尽荒城，白水溶溶一片。小桥横、绿杨如线。幽禽罢浴，相唤平沙软。昼偏长、凭阑人倦。
<br>
<br>朱轮宝骑，尽与年光流转。问王孙、归期何晚。连山芳草，遮断天涯面。悄冥冥、珠帘频卷。
<br>
<br>
<br>★陆嘉淑　字冰修，海宁人。诸生。有《辛斋遗稿》。
<br>
<br>【汉宫春】
<br>
<br>客中九日
<br>
<br>极目平芜，见疏林萧飒，远水弥漫。举头一声哀雁，别泪空弹。秋容惨淡，但心伤、行路艰难。何况是、重阳时节，天涯风景凄然。
<br>
<br>长恨征途憔悴，叹敝裘风雨，疲马关山。为问故园黄菊，知有谁看。风吹破帽，漫凭高、一醉尊前。浑未解、远游何意，白云回首江天。
<br>
<br>
<br>★韩纯玉　字子蘧，归安人。有《蘧庐词》一卷。
<br>
<br>【虞美人】
<br>
<br>一帘花影春风夜。月到蔷薇架。绮疏一半晚犹开，只为画梁双燕、未归来。
<br>
<br>挑灯约莫黄昏过。犹自薰香坐。星河耿耿傍阑干。留取小窗相对、晚妆残。
<br>
<br>【浣溪沙】
<br>
<br>手卷虾须上玉钩。疏疏急雨下梧楸。韶光生怕付东流。红叶窗中无俗事，白云乡里有温柔。好留双鬓莫教秋。
<br>
<br>【菩萨蛮】
<br>
<br>夏日访潘子见归舟作
<br>
<br>夹山一带山平远。湘溪问字归家晚。荷气晚来多。斜阳雨半蓑。
<br>
<br>吾生何所寄。泛宅浮家去。苕水碧于天。孤舟独往还。
<br>
<br>【清平乐】
<br>
<br>春来消息。早过三之一。乍暖余寒无气力。二十四番风急。
<br>
<br>日长花事相宜。只愁开到荼　。偶向晴窗弄墨，拈诗又是无题。
<br>
<br>【小重山】
<br>
<br>和稼轩韵
<br>
<br>万顷玻璃水接空。雨蓑烟笠下、一渔翁。荷香断续柳西东。秋光好、两岸插芙蓉。
<br>
<br>十里水晶宫。有时随浪去、笑儿童。三秋几阵鲤鱼风。斜阳外、沉醉荻花中。
<br>
<br>【江城子】
<br>
<br>眉峰烟锁未分明。过秦青。恨零星。一树樱桃、微雨梦难醒。月在当头杯在手，愁似海，总填平。
<br>
<br>春宵三五好心情。绕红亭。笑声盈。促席传觞、倚醉听搊筝。嫌煞铜壶银漏短，香灺烬，烛花横。
<br>
<br>
<br>★周珽　字青士，嘉兴人。布衣。
<br>
<br>【生查子】
<br>
<br>切切乱蛩悲，暗与羁魂语。深夜苦怀人，卧听芭蕉雨。烟雾障林峦，秋梦行何处。孤雁落西风，声咽寒芦渚。又径转翠屏开，一片荼　雪。不待晚妆成，自下香阶折。莺是故园莺，月是当时月。谁分比来心，只觉看承别。
<br>
<br>【踏莎行】
<br>
<br>芦月凝霜，蕉风作雨。飘飘叶落梧桐树。蛩吟底事动哀音，不知人在愁深处。
<br>
<br>鹤怨空鸣，鸿孤远度。伤心又被秋光误。怪他有梦不归来，云山岂碍魂归路。
<br>
<br>【蝶恋花】
<br>
<br>芳草生烟横野渡。绿到春山，山色深于树。离恨年年萦别绪。桃根桃叶秦淮路。
<br>
<br>眼底韶华容易度。燕子斜阳，说与归期误。婪尾余花春已暮。柳丝不解牵伊住。
<br>
<br>【东风第一枝】
<br>
<br>春日
<br>南浦拏舟，东郊列幕，中旬准拟携酒。恁教压雨欺烟，几时小桃红透。鱼笺讯远，要修褉、山阴人旧。倩好风、为扫苔茵，池水尽他吹皱。
<br>
<br>更明日、垂杨绕堠。早今日、芳兰密牖。丽词一曲歌成，那寻雪儿绣口。无多春色，总莫负、燕前莺后。可怜是、几个黄昏，多半忆君时候。
<br>
<br>又
<br>
<br>游峡山六寺烟深，双峰黛冷，嬉游时际暄暖。曲塘画癋参差，曦来荻芽沙浅。娇春罗绮，映绿净、波纹吹软。尽瘦生、掌上谁擎，漫认倚风轻燕。
<br>
<br>帘乍卷、垂杨拂眼。门半掩、小桃窥面。歌云日趁新妆，泪竹几巡古苑。微茫林角，挂一抹、残杨如线。怕后游、晴雨无凭，有约也应难见。
<br>
<br>
<br>★朱茂　字子容，秀水人。诸生。
<br>
<br>【蓦山溪】
<br>
<br>云蓝小袖。约素随堤柳。翠黛远山横，描不就、一双眉秀。娇波明盼，著处更留人，情初逗。杯残酒。双陆垂纤手。
<br>
<br>芳心半有。玉纽教郎扣。不道解相思，恁花枝、为谁消瘦。幽窗曲槛，灯火二更余，欢未久。宵空负、那正归时候。
<br>
<br>【选冠子】
<br>
<br>闻秋虫有感
<br>
<br>半枕留寒，一帘凝露，四壁秋虫愁听。凄其诉月，断续吟风，不管孤眠不稳。还似初离别时，絮语喁喁，柔情耿耿。助幽怀作出，悲凉情绪，伴他长恁。
<br>
<br>记那日、步袜宫弯，苍苔移印，写尽梧桐清影。回廊笑织，曲槛鸣丝，携手红楼娇俊。谁分今宵对伊，荒馆败篱，唤人孤另。叹行云何日，重逢枉忆，露台玉井。
<br>
<br>
<br>★孙绍祖　字君裘，嘉善人。诸生。
<br>
<br>【谒金门】
<br>
<br>春雨足。香嫩枝头微绿。渭水清清寒漱玉。客来茶正熟。
<br>
<br>午倦不堪重读。点就乳花飞瀑。七碗可人凉气肃。潇潇风助竹。
<br>
<br>
<br>★顾朝桢　字以宁，有《匏园初集》。
<br>
<br>【菩萨蛮】
<br>
<br>次尔斐韵
<br>
<br>笼烟弱柳丝如带。莺梭织就朱阑外。芳草意绵连，王孙醉欲眠。
<br>
<br>新萝荫古壁。牛背斜阳笛。杜宇月三更。凄清分外明。
<br>
<br>
<br>★顾志　字存英，有《晖吉堂稿》。
<br>
<br>【生查子】
<br>
<br>腊梅幽香度月迟，瘦骨凌霜老。潇洒自天然，驿路花开早。从教纤手栽，眉黛晨妆巧。独有岁寒心，别笛声吹晓。
<br>
<br>
<br>★裘昌今　字梅倩，有《书仙阁词》。
<br>
<br>【醉花阴】
<br>
<br>雨夜
<br>
<br>窗前疏雨冷潇潇。银灯暗复挑。断肠清漏永，声声叶上，滴碎可怜宵。
<br>
<br>半闲衾枕转无聊。相思兴复饶。□□□□□。楚天人远，倩得梦儿娇。
<br>
<br>
<br>★张草　字石阳，有《绣香集》。
<br>
<br>【生查子】
<br>
<br>秋怨
<br>
<br>寒井下梧桐，叶叶秋风绕。何处寄相思，月落灯残了。
<br>
<br>泪界脸波红，梦怪巫山杳。记得别郎时，鸡唱千林晓。
<br>
<br>【南乡子】
<br>
<br>芳草翠烟浓。蕉叶零零夜雨中。无数浮萍风皱转，情同。残梦天涯断远钟。
<br>
<br>独立在帘栊。双燕新扶柳岸风。□癊冲寒花事晚，繁红。滴湿胭脂落几丛。
<br>
<br>【河满子】
<br>
<br>中秋
<br>
<br>月破秋寒洒背，霜沾露影侵床。玉笛几声今夜起，记来曲子霓裳。孤杵愁连村落，吹笳梦入潇湘。
<br>
<br>铅水泻如清泪，江枫绚似红妆。啼雁半行芦荻老，晶晶波下横塘。往事思君一夜，明朝直欲回肠。
<br>
<br>【金菊对芙蓉】
<br>
<br>闺怨
<br>
<br>寒漏初更，枕函虚冷，恼来索性思量。见临风败叶，月下清光。樽前恨满孤帏寂，灞陵路、烟水茫茫。竹声动处，个人不见，影到纱窗。
<br>
<br>空房几遍回肠。想寻闲斗草，遣闷吟香。奈燕僝莺僽，空误年芳。生盟念念犹难冷，轻离别、屡变星霜。最伤情是，春花啼癊，秋雨鸣□。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
