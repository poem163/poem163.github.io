<HTML>
<HEAD>
<TITLE>苏轼诗全集（七） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 苏轼诗全集（七）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>苏轼诗全集（七）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5839"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'苏轼诗全集（七）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[苏轼诗全集（七）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【题冯通直明月湖诗后】
<br>老衍清篇墨未枯，小冯新作语尤殊。呼儿净洗涵星砚，为子赓歌堕月湖。闻道牂江空抱珥，年来合浦自还珠。请君多酿莲花酒，准拟王乔下履凫。南诏有西珥河，即古牂牁江也，河形如月抱珥，故名之西珥云。
<br>【次韵郑介夫二首】
<br>一落泥途迹愈深，尺薪如桂米如金。长庚到晓空陪月，太岁今年合守心。相与啮毡持汉节，何妨振履出商音。孤云倦鸟空来往，自要闲飞不作霖。
<br>一生忧患萃残年，心似惊蚕未易眠。海上偶来期汗漫，苇间犹得见延缘。良医自要经三折，老将何妨败两甄。收取桑榆种梨枣，祝君眉寿似增川。
<br>【昔在九江与苏伯固唱和其略曰我梦扁舟浮震泽雪浪横江千顷白觉来满眼是庐山倚天无数开青壁盖实梦也昨日又梦伯固手持乳香婴儿示予觉而思之盖南华赐物也岂复与伯固相见于此耶今得来书已在南华相待数日矣感叹不已故先寄此诗】
<br>扁舟震泽定何时，满眼庐山觉又非。春草池塘惠连梦，上林鸿雁子卿归。水香知是曹溪口，眼净同看古佛衣。不向南华结香火，此生何处是真依。
<br>【次韵韶守狄大夫见赠二首】
<br>华发萧萧老遂良。褚河南帖云，即日遂良须发尽白，盖谪长沙时也。一身萍挂海中央。无钱种菜为家业，有病安心是药方。才疏正类孔文举，痴绝还同顾长康。万里归来空泣血，七年供奉殿西廊。迩英阁，在延和殿西廊下。
<br>森森画戟拥朱轮，坐咏梁公觉有神。白傅闲游空诵句，事见白乐天《吴郡诗石记》。拾遗穷老敢论亲。事见子美《赠狄明府诗》。东海莫怀疏受意，西风幸免庾公尘。为公过岭传新唱，催发寒梅一信春。
<br>【次韵韶倅李通直二首】
<br>一篇泷吏可书绅，莫向长沮更问津。老去常忧伴新鬼，归来且喜是陈人。曾陪令尹苍髯古，又见郎君白发新。回首天涯一惆怅，却登梅岭望枫宸。
<br>青山只在古城隅，万里归来卜筑初。会见四山朝鹤驾，更看二李控鲸鱼。欲従抱朴传家学，应怪中郎得异书。待我丹成驭风去，借君琼佩与霞裾。仆昔为开封幕，先公为赤令，暇日相与论内外丹，且出其丹示仆。今三十年，而见君曲江，同游南华，行山水间数日，道旧感叹，且劝我卜居于舒，故诗中皆及之。
<br>【狄韶州煮蔓菁芦菔羹】
<br>我昔在田间，寒疱有珍烹。常支折脚鼎，自煮花蔓菁。中年失此味，想像如隔生。谁知南岳老，解作东坡羹。中有芦菔根，尚含晓露清。勿语贵公子，従渠醉膻腥。
<br>【李伯时画其弟亮功旧宅图】
<br>乐天早退今安有，摩诘长闲古亦无。五亩自栽池上竹，十年空看辋川图。近闻陶令开三径，应许扬雄寄一区。晚岁与君同活计，如云牲鸭散平湖。
<br>【赠龙光长老】
<br>一题：东坡居士过龙光，求大竹作肩舆，得两竿。南华珪首座方受请为此山长老。乃留一偈院中，须其至，授之，以为他时语录中第一问。
<br>斫得龙光竹两竿，持归岭北万人看。竹中一滴曹溪水，涨起西江十八滩。
<br>【赠岭上老人】
<br>鹤骨霜髯心已灰，青松合抱手亲栽。问翁大庾岭头住，曾见南迁几个回。
<br>【赠岭上梅】
<br>梅花开尽百花开，过尽行人君不来。不趁青梅尝煮酒，要看细雨熟黄梅。
<br>【予昔过岭而南题诗龙泉钟上今复过而北次前韵】
<br>秋风卷黄落，朝雨洗绿净。人贪归路好，节近中原正。下岭独徐行，艰险未敢忘。遥知叔孙子，已致鲁诸生。
<br>【过岭】
<br>暂著南冠不到头，却随北雁与归休。平生不作兔三窟，今古何殊貉一丘。当日无人送临贺，至今有庙祀潮州。剑关西望七千里，乘兴真为玉局游。
<br>【留题显圣寺】
<br>渺渺疏林集晚鸦，孤村烟火梵王家。幽人自种千头橘，远客来寻百结花。浮石已干霜后水，焦坑闲试雨前茶。只疑归梦西南去，翠竹江村绕白沙。
<br>【予初谪岭南过田氏水阁东南一峰丰下锐上俚人谓鸡笼山予更名独秀峰今复过之戏留一绝】
<br>倚天巉绝玉浮屠，肯与彭郎作小姑。独秀江南知有意，要三二别四三壶。
<br>【乞数珠一首赠南禅湜老】
<br>従君觅数珠，老境仗消遣。未敢转千佛，且従千佛转。儒生推变化，乾策数大衍。道士守玄牝，龙虎看舒卷。我老安能为，万劫付一喘。默坐阅尘界，往来八十反。区区我所寄，蹙缩蚕在茧。适従海上回，蓬莱又清浅。
<br>【郁孤台再过虔州，和前韵】
<br>吾生如寄耳，岭外亦闲游。赣石三百里，寒江尺五流。楚山微有霰，越瘴久无秋。望断横云峤，魂飞咤雪洲。晓钟时出寺，暮鼓各鸣楼。归路迷千嶂，劳生阅百州。不随猿鹤化，甘作贾胡留。只有貂裘在，犹堪买钓舟。
<br>【虔守霍大夫监郡许朝奉见和此诗复次前韵】
<br>大邦安静治，小院得闲游。赣水雨已涨，廉泉春水流。同烹贡茗雪，一洗瘴茅秋。秋思生莼鲙，寒衣待橘洲。扬雄未有宅，王粲且登楼。老景无多日，归心梦几州。敢因逃酒去，端为和诗留。旧箧藏新语，清风自满舟。
<br>【赠虔州术士谢君】
<br>属国新従海外归，君平且莫下帘帷。前生恐是卢行者，后学过呼韩退之。死后人传戒定慧，生时宿直斗牛箕。凭君为算行年看，便数生时到死时。
<br>【虔州景德寺荣师湛然堂】
<br>卓然精明念不起，兀然灰槁照不灭。方定之时慧在定，定慧寂照非两法。妙湛总持不动尊，默然真入不二门。语息则默非对语，此话要将周易论。诸方人人把雷电，不容细看真头面。欲知妙湛与总持，更问江东三语掾。
<br>【和阳行先用郁孤台韵】
<br>室空惟法喜，心定有天游。摩诘元无病，须洹不入流。苦嫌寻直枉，坐待寸田秋。虽未麒麟阁，已逃鹦鹉洲。酒醒风动竹，梦断月窥楼。众谓元德秀，自称阳道州。拔葵终相鲁，辟谷会封留。用舍俱无碍，飘然不系舟。
<br>【用数珠韵赠湜长老】
<br>嗣宗虽不言，叔宝犹理遣。东坡但熟睡，一夕一展转。南迁昔虞翻，却扫今冯衍。古佛既手提，诸方皆席卷。当年清隐老，鹤瘦龟不喘。和我弹丸诗，百发亦百反。耆年日凋丧，但有犊角茧。时来窥方丈，共笑虎毛浅。
<br>【和犹子迟赠孙志举】
<br>轩裳大炉鞲，陶冶一世人。従衡落模范，谁复甘饥贫。可怜方回痴，初不疑嘉宾。颇念怀祖黠，瞋儿与兵姻。失身堕浩渺，投老无涯垠。回看十年旧，谁似数子真。孙郎表独立，霜戟交重闉。深居不汝觌，岂问亲与邻。连枝皆秀杰，英气推伯仁。我従海外归，喜及崆峒春。新年得异书，西郭有逸民。阳行先以《登真隐诀》见借。小孙又过我，欢若平生亲。清诗五百言，句句皆绝伦。养火虽未伏，要是丹砂银。我家六男子，朴学非时新。诗词各璀璨，老语徒周谆。愿言敦夙好，永与竹林均。六子岂可忘，従我屡厄陈。
<br>【南禅长老和诗不已故作六虫篇答之】
<br>凤凰览德辉，远引不待遣。鷾鸸恋庭宇，倏忽来千转。那将坐井蛙，而比谈天衍。蠹鱼著文字，槁死犹遭卷。老牛疲耕作，见月亦妄喘。东坡方三问，南禅已五反。老人但目击，侍者方足茧。最后六虫篇，深寄恨语浅。
<br>【明日南禅和诗不到故重赋数珠篇以督之二首】
<br>未来不可招，已过那容遣。中间现在心，一一风轮转。自従一生二，巧历莫能衍。不如袖手坐，六用都怀卷。风雷生謦欬，万窍自号喘。诗人思无邪，孟子内自反。大珠分一月，细绠合两茧。累然挂禅床，妙用夫岂浅。
<br>朝来取饭化，乃是维摩遣。全锋虽未露，半藏已曾转。说有陋裴頠，谈无笑王衍。看经聊尔耳，遮眼初不卷。三咤故自醒，一吷何由喘。请归视故椟，静夜珠当反。安居三十年，古衲磨山茧。持珠尚默坐，岂是功用浅。
<br>【用前韵再和霍大夫】
<br>文字先生饮，谓刘执中。江山清献游。典刑传父老，樽俎继风流。度岭逢梅雨，还家指麦秋。自惭鸿雁侣，争集稻粱洲。野阔横双练，城坚耸百楼。行看凤尾诏，却下虎头州。君意已吴越，我行无去留。归途应食粥，乞米使君舟。
<br>【用前韵再和许朝奉】
<br>高门元世旧，客路晚追游。清绝闻诗语，疏通岂法流。传家有衣钵，断狱尽春秋。邂逅陪车马，寻芳谢朓洲。凄凉望乡国，得句仲宣楼。恨赋投湘水，悲歌祀柳州。何如五字律，相与一樽留。更约登尘外，归时月满舟。
<br>【用前韵再和孙志举】
<br>人众者胜天，天定亦胜人。邓通岂不富，郭解安得贫。惊飞贺夏燕，走散入幕宾。醉眠中山酒，梦结南柯姻。宠辱能几何，悲欢浩无垠。回视人间世，了无一事真。洒扫古玉局，香火通帝闉。我室思无邪，我堂德有邻。所至为乡里，事贤友其仁。之子富经术，蔚如井大春。蜿蟺楚南极，淑气生此民。唱高和自寡，非我谁当亲。譬彼嶰谷竹，剪栽待伶伦。俗学吁可鄙，纸缯配刍银。聊将调痴鬼，亦复争华新。愿子事笃实，浮言扫谵谆。穷通付造物，得丧理本均。期子如太仓，会当发陈陈。
<br>【崔文学甲携文见过萧然有出尘之姿问之则孙介夫之甥也故复用前韵赋一篇示志举】
<br>象服盛簪珥，岂是邢夫人。敝衣破冠履，可怜范叔贫。君看崔员外，晚就观国宾。当年颇赫赫，翁媪争为姻。事见退之《赠崔员外诗》。蹭蹬阻风水，横斜挂边垠。青衫映白发，今似梅子真。道存百无害，甘守吴市闉。自言总角岁，慈母为择邻。邦人惊似舅，矫矫恶不仁。诗文非他师，家法乃富春。岂非空同秀，为国产隽民。挺然齐鲁生，近出姬姜亲。为文不在多，一颂了伯伦。清诗要锻炼。乃得铅中银。自我迁岭外，七见槐火新。著书已绝笔，一默含千谆。蕢桴和苇籥，天节非人均。时时自娱嬉，岂为俗子陈。
<br>【画车诗二首】
<br>何人画此双轮车，便是当年欹器图。上易下难须审细，左提右契免疏虞。
<br>九衢歌舞颂王明，谁恻寒泉独自清。赖有千车能散福，化为膏雨满重城。
<br>【虔州吕倚承事年八十三读书作诗不已好收古今帖贫甚至食不足】
<br>一作：吕倚梦得承事借示古今书一轴作诗代跋尾倚年八十一
<br>扬雄老无子，冯衍终不遇。不识孔方兄，但有灵照女。家藏古今帖，墨色照箱筥。饥来据空案，一字不堪煮。枯肠五千卷，磊落相撑拄。吟为蜩蛩声，时有岛可句。为语里长者，德齿敬已古。如翁有几人，薄少可时助。
<br>【王子直去岁送子由北归往反百舍今又相逢赣上戏用旧韵作诗留别】
<br>米尽无人典破裘，送行万里一邹游。解舟又欲携君去，归舍聊须与妇谋。闻道年来丹伏火，不愁老去雪盈头。剩买山田添鹤口，庙堂新拜富民侯。
<br>【次韵江晦叔二首】
<br>人老家何在，龙眠雨未惊。酒船回太白，稚子候渊明。幸与登仙郭，同依坐啸成。小楼看月上，剧饮到参横。
<br>钟鼓江南岸，归来梦自惊。浮云世事改，孤月此心明。雨已倾盆落，诗仍翻水成。二江争送客，木杪看桥横。
<br>【次韵江晦叔兼呈器之】
<br>横空初不跨鹏鳌，位觉胡床步步高。器之言尝梦飞，自觉身与所坐床皆起空中。一枕昼眠春有梦，扁舟夜渡海无涛。归来又见颠茶陆，往在钱塘尝语晦叔，陆羽茶颠，君亦然。多病仍逢止酒陶。陶渊明有《止酒》诗。器之少时饮量无敌，今不复饮矣。笑说南荒底处所，只今榕叶下亭皋。
<br>【寒食与器之游南塔寺寂照堂】
<br>城南钟鼓斗清新，端为投荒洗瘴尘。总是镜空堂上客，谁为寂照境中人。红英扫地风惊晓，绿叶成阴雨洗春。记取明年作寒食，杏花曾与此翁邻。
<br>【器之好谈禅不喜游山山中笋出戏语器之可同参玉版长老作此诗】
<br>丛林真百丈，法嗣有横枝。玉版、横枝，竹笋也。不怕石头路，来参玉版师。聊凭柏树子，与问箨龙儿。瓦砾犹能说，此君那不知。
<br>【永和清都观谢道士童颜鬒发问其年生于丙子盖与予同求此诗】
<br>镜湖敕赐老江东，未似西归玉局翁。羁枕未容春梦断，清都宛在默存中。每逢佳境携儿去，试问流年与我同。自笑馀生消底物，半篙清涨百滩空。予与刘器之同发虔州，江水忽清涨丈余，赣石三百里无一见者。至永和，器之解舟先去，予独游清都，作此诗。
<br>【赠诗僧道通】
<br>雄豪而妙苦而腴，只有琴聪与蜜殊。钱塘僧思聪总角善琴，后舍琴而学诗，复弃诗而学道，其诗似皎然而加雄放。安州僧仲殊诗敏捷立成，而工妙绝人远甚。殊辟谷，常啖蜜。语带烟霞従古少，李太白云，他人之文，如山无烟霞，春无草木。气含蔬笋到公无。谓无酸馅气也。香林乍喜闻薝卜，古井惟愁断辘轳。为报韩公莫轻许，従今岛可是诗奴。
<br>【张竞辰永康所居万卷堂】
<br>君家四壁如相如，卷藏天禄吞石渠。岂惟邺侯三万轴，家有世南行秘书。儿童拍手笑何事，笑人空腹谈经义。未许中郎得异书，且共扬雄说奇字。清江萦山碧玉环，下有老龙千古闲。知君好事家有酒，化为老人夜扣关。留侯之孙书满腹，玉函宝方何用读。濠梁空复五车多，圯上従来一篇足。
<br>【刘壮舆长官是是堂】
<br>闲燕言仁义，是非安可无。非非义之属，是是仁之徒。非非近乎讪，是是近乎谀。当为感麟翁，善恶分锱铢。抑为阮嗣宗，臧否两含糊。刘君有家学，三世道益孤。陈古以刺今，史行天诛。皎如大明镜，百陋逢一姝。鹗立时四顾，何由扰群狐。作堂名是是，自说行坦途。孜孜称善人，不善自远徂。愿君置座右，此语禹所谟。
<br>【予昔作壶中九华诗其后八年复过湖口则石已为好事者取去乃和前韵以自解云】
<br>江边阵马走千峰，问讯方知冀北空。尤物已随清梦断，刘梦得以九华为造物一尤物。真形犹在画图中。道藏有《五岳真形图》。归来晚岁同元亮，却扫何人伴敬通。赖有铜盆修石供，仇池玉色自璁珑。家有铜盆，贮仇池石，正绿色，有洞水达背。予又尝以怪石供佛印师，作《怪石供》一篇。
<br>【次韵郭功甫观予画雪雀有感二首】
<br>早知臭腐即神奇，海北天南总是归。九万里风安税驾，云鹏今悔不卑飞。
<br>可怜倦鸟不知时，空羡骑鲸得所归。玉局西南天一角，万人沙苑看孤飞。
<br>【次韵法芝举旧诗】
<br>春来何处不归鸿，非复羸牛踏旧踪。但愿老师真似月，谁家瓮里不相逢。
<br>【次韵赠清凉长老】
<br>过淮入洛地多尘，举扇西风欲污人。但怪云山不改色，岂知江月解分身。安心有道年颜好，遇物无情句法新。送我长芦舟一叶，笑看雪浪满衣巾。
<br>【睡起闻米元章冒热到东园送麦门冬饮子】
<br>一枕清风直万钱，无人肯买北窗眠。开心暖胃门冬饮，知是东坡手自煎。
<br>【梦中作寄朱行中】
<br>舜不作六器，谁知贵玙璠。哀哉楚狂士，抱璞号空山。相如起睨柱，头璧相与还。何如郑子产，有礼国自闲。虽微韩宣子，鄙夫亦辞环。至今不贪宝，凛然照尘寰。
<br>【答径山琳长老】
<br>与君皆丙子，各已三万日。一日一千偈，电往那容诘。大患缘有身，无身则无疾。平生笑罗什，神咒真浪出。
<br>
<br>卷二十六
<br>◎诗七十七首
<br>【霅上访道人不遇】
<br>花光红满栏，草色绿无岸。不逢青眼人，长歌白石涧。
<br>【送淡公二首此诗当为孟郊作】
<br>燕本冰雪骨，越淡莲花风。五言双宝刀，联响高飞鸿。翰苑钱舍人，诗韵铿雷公。识本不识淡，仰咏嗟无穷。清韵生物表，朗玉倾壶中。常于冷竹坐，相语道意冲。崧洛兴不薄，稽江事难同。明日若不来，我作黄石翁。何以兀其心，为君学虚空。
<br>坐重青草公，意合沧海滨。渺渺独见水，悠悠不闻人。镜浪洗手渌，剡花人心春。虽然防外触，眼前绕衣新。行当译文字，慰此吟殷勤。
<br>【上韩持国】
<br>韩氏三虎秉枢极，中有一虎似伟节。端居隐几学无心，夙驾入朝常正色。犯时独行太畏畾，回天不忌真药石。辇致归来荷二圣，推排使至有众力。吾侪小人但饱饭，不有君子何能国。西湖醉卧春水船，如何为人作丰年。
<br>【送别】
<br>鸭头春水浓如染，水面桃花弄春脸。衰翁送客水边行，沙衬马蹄乌帽点。昂头问客几时归，客道秋风落叶飞。系马绿杨开口笑，傍山依约见斜晖。
<br>【琴枕】
<br>清眸作金徽，素齿为玉轸。响泉竟何用，金带常苦窘。斓斑渍珠泪，宛转堆云鬒。君若安七弦，应弹卓氏引。
<br>【黄州此诗当为欧阳修作】
<br>南山一尺雪，雪尽山苍然。涧谷深自暖，梅花应已繁。使君厌骑従，车马留山前。行歌招野叟，共步青林间。长松得高荫，盘石堪醉眠。只乐听山鸟，携琴写幽泉。爱之欲忘返，但苦世俗牵。归来始觉远，明月高峰颠。
<br>【常山赠刘鎡】
<br>刘侯年少日，骏马拊便面。援弓雁自落，不待白羽贯。
<br>【古风此秦观诗】
<br>精神洞元化，白日升高旻。俯仰凌倒景，龙行逸如神。半道过紫府，弭节聊逡巡。金床设宝几，璀璨明月珍。仙者二三子，眷然骨肉亲。饮我霞石杯，放杯恍如春。遂朝玉虚上，冠剑班列真。无端拜失仪，放弃令自新。云霄难遽返，下土多埃尘。淮南守天庖，嗟我复何人。
<br>【游杭州山】
<br>山平村坞迷，野寺钟相答。晚阴云失莽，一作杪，落日犹在塔。行招两社僧，共步青山月。送客渡石桥，迎客出林樾。幽寻本真性，往事听徐说。钱王方壮年，此邦事轻侠。乡人鄙贫贱，异类识英杰。立石像兴王，遗址今岌AA40。功勋三吴定，富贵四海甲。归来父老藏，崇高畏倾压。诗人工讥病，此欲恣挑抉。流传后世人，谈笑资口舌。是非今已矣，兴废何仓卒。持归问禅翁，笑指浮沤没。
<br>【游三游洞游洞之日有亭吏乞诗既为留三绝句于洞之石壁明日至峡州吏又至意若未足乃复以此诗授之】
<br>一径绕山翠，萦纡去似蛇。忽惊溪水急，争看洞门呀。滑磴攀秋蔓，飞桥踏古槎。三扉迎北吹，一穴向西斜。叹息烟云去，追思岁月遐。唐人昔未到，古俗此为家。洞暖无风雪，山深富鹿豭。相逢衣尽草，环坐髻应髽。灶突依岩黑，樽罍就石洼。洪荒无传记，想像在羲娲。此事今安有，遗踪我独嗟。山翁劝留句，强为写槎牙。
<br>【和穆父新凉】
<br>家居妻儿号，出仕猿鹤怨。未能逐什一，安敢抟九万。常恐樗栎身，坐缠冠盖蔓。受恩如负债，粗报乃焚券。但知眠牛衣，宁免刺虎圈。清风来既雨，新稻香可饭。紫螯应已肥，白酒谁能劝。君今崔蔡手，政比张赵健。三公行可致，一语先自献。幸推江湖心，适我鱼鸟愿。
<br>【无题此为白居易诗】
<br>引手攀红樱，红樱落如线。仰首看红日，红日走如箭。年光与时景，顷刻互衰变。何当血肉身，安得常强健。人心苦执迷，富贵忧贫贱。忧色常在眉，欢容不上面。吾今头半白，把镜非不见。惟应花下杯，更待他人劝。
<br>【十一月十三日与几先自竹西来访庆老不见独与君卿供奉蟾知客东阁道话久之惠州追录】
<br>
<br>卷卷长廊走黄叶，席帘垂地香烟歇。主人待来终不来，火红销尽灰如雪。
<br>【古意】
<br>儿童鞭笞学官府，翁怜儿痴旁笑侮。翁出坐曹鞭复呵，贤于群儿能几何。儿曹鞭人以为戏，公怒鞭人血流地。等为戏剧谁能先，我笑谓翁儿更贤。
<br>【用定国韵赠其侄震】
<br>衡门老苔藓，行柏千兵屯。开樽邀落日，未对乌鸟言。清风举吹籁，散乱书帙翻。传呼一何急，人马従车奔。贫居少宾客，邻妇窥篱藩。墙头过春酒，绿泛田家盆。比来伏青蒲，坐捉白兽樽。王猷修润色，亦有簿领烦。朝廷贵二陆，屡闻天语温。犹能整笔阵，愧我非韩孙。
<br>【闻潮阳吴子野出家或为苏过作】
<br>子昔少年日，气盖里闾侠。自言似剧孟，叩门知缓急。千金已散尽，白首空四壁。烈士叹暮年，老骥悲伏枥。妻孥真敝履，脱弃何足惜。四大犹幻座，衣冠矧外物。一朝发无上，顾老灵山宅。世事子如何，禅心久空寂。世间出世间，此道无两得。故应入枯槁，习气要除拂。丈夫生岂易，趣舍志匪石。当为师子吼，佛法无南北。
<br>【补唐文宗柳公权联句并引】
<br>．宋玉对楚王：“此独大王之雄风也，庶人安得而共之？”讥楚王知己而不知人也。柳公权小子与文宗联句，有美而无箴，故为足成其篇云。
<br>人皆苦炎热，我爱夏日长。薰风自南来，殿阁生微凉。一为居所移，苦乐永相忘。愿言均此施，清阴分四方。
<br>【食槟榔】
<br>月照无枝林，夜栋立万础。眇眇云间扇，荫此九月暑。上有垂房子，下绕绛刺御。风欺紫凤卵，雨暗苍龙乳。裂包一堕地，还以皮自煮。北客初未谙，劝食俗难阻。中虚畏泄气，始嚼或半吐。吸津得微甘，著齿随亦苦。面目太严冷，滋味绝媚妩。诛彭勋可策，推毂勇宜贾。瘴风作坚顽，导利时有补。药储固可尔，果录讵用许。先生失膏粱，便腹委败鼓。日啖过一粒，肠胃为所侮。蛰雷殷脐肾，藜藿腐亭午。书灯看膏尽，钲漏历历数。老眼怕少睡，竟使赤眦努。渴思梅林咽，饥念黄独举。柰何农经中，收此困羁旅。牛舌不饷人，一斛肯多与。乃知见本偏，但可酬恶语。
<br>【古别离送苏伯固一作：送苏伯固效韦苏州】
<br>三度别君来，此别真迟暮。白尽老髭须，明日淮南去。酒罢月随人，泪湿花如雾。后夜逐君还，梦绕湖边一作江南路。
<br>【次韵鲁直书伯时画王摩诘】
<br>前身陶彭泽，后身韦苏州。欲觅王右丞，还向五字求。诗人与画手，兰菊芳春秋。又恐两皆是，分身来入流。
<br>【雷州八首此为秦观作】
<br>白发坐钩党，南迁濒海州。灌园以餬口，身自杂苍头。篱落秋暑中，碧花蔓牵牛。谁知把锄人，旧日东陵侯。
<br>荔子无几何，黄柑遽如许。迁臣不惜日，恣意移寒暑。层巢俯云木，信美非吾土。草芳自有时，鶗何关汝。
<br>下居近流水，小巢依岭岑。终日数椽间，但闻鸟遗音。炉香入幽梦，海月明孤斟。鹪鹩一枝足，所恨非故林。
<br>培塿无松柏，驾言此焉游。读书与意会，却扫可忘忧。尺蠖以时屈，其伸亦非求。得归良不恶，未归且淹留。
<br>粤岭风俗殊，有疾时勿药。束带趋房祀，用史巫纷若。弦歌荐茧栗，奴至洽觞酌。呻吟殊未央，更把鸡骨灼。
<br>粤女市无常，所至辄成区。一日三四迁，处处售鰕鱼。青裙脚不袜，臭味猿与狙。孰云风土恶？白洲生绿珠。
<br>海康腊己酉，不论冬孟仲。杀牛挝鼓祭，城郭为倾动。虽非尧颁历，自我先人用。苦笑荆楚人，嘉平腊云梦。
<br>旧时日南郡，野女出成群。此去尚应远，东风已如云。蚩氓托丝布，相就通殷勤。可怜秋胡子，不遇卓文君。
<br>【妒佳月】
<br>狂云妒佳月，怒飞千里黑。佳月了不嗔，曾何污洁白。爰有谪仙人，举酒为三客。今夕偶不见，泛澜念风伯。毋烦风伯来，彼也易灭没。支颐少待之，寒空净无迹。粲粲黄金盘，独照一天碧。玉绳惨无辉，玉露洗秋色。浩瀚玻璃盏，和光入胸臆。使我能永延，约君为莫逆。
<br>【追和沈辽赠南华诗】
<br>善哉彼上人，了知明镜台。欢然不我厌，肯致远公材。莞尔无心云，胡为出岫来。一堂安寂灭，卒岁扃苍苔。
<br>【梦雪】
<br>残杯失春温，破被生夜悄。开门千山白，俯仰同一照。虽时出圭角，固自绝瑕窍。儿童勿惊怪，调汝得一笑。
<br>【雪林砚屏率鲁直同赋】
<br>西山无时春，巉岩锁顽阴。分明倚天壁，点缀无风林。物固为人出，兴谁于此深。穷奇真自蠹，诗句且娱心。
<br>【南屏谦师妙于茶事自云得之于心应之于手非可以言传学到者十月二十七日闻轼游寿星寺远来设茶作此诗赠之一题送南屏谦师，而以现题为引。】
<br>道人晓出南屏山，来试点茶三昧手。忽惊午盏兔毫斑，打作春瓮鹅儿酒。天台乳花世不见，玉川风腋今安有。东坡有意续茶经，会使老谦名不朽。
<br>【申王画马图或谓为蔡肇作】
<br>天宝诸王爱名马，千金争致华轩下。当时不独玉花骢，飞电流云绝潇洒。两坊岐薛甯与申，凭陵内厩多清新。肉汗血尽龙种，紫袍玉带真天人。骊山射猎包原隰，御前急诏穿围入。扬鞭一蹙破霜蹄，万骑如风不能及。雁飞兔走惊弦开，翠华按辔従天回。五家锦绣变一作遍山谷，百里舄珥遗纤埃。青骡蜀栈两一作西超忽，高准浓娥散荆棘。回首追风趁日飞，一作苜茫连天鸟自飞，五陵佳气春萧瑟。
<br>【奉和成伯大雨中会客解嘲】
<br>乐事难并真实语，坐排用意多乖误。兴来取次或成欢，瓦钩却胜黄金注。我生祸患久不择，肯为一时风雨阻。天公变化岂有常，明月行看照归路。
<br>【和公济饮湖上一作：袁公济饮客湖上，东坡来为不速】
<br>昨夜醉归还独寝，晓来宿雨鸣孤枕。扁舟小棹截湖来，正见青山驳云锦。须知老人兴不浅，莫学公荣不共饮。与君歌鼓乐丰年，唤取千夫食陈廪。
<br>【赠僧】
<br>道人自嫌三世将，弃家十年今始壮。玉骨犹含富贵余，漆瞳已照人天上。去年相见古长干，众中矫矫如翔鸾。今年过我江西寺，病瘦已作霜松寒。朱颜不办供岁月，风中蒿火汤中雪。如问君家面黄翁，乞得摩尼照生灭。莫学王郎与支遁，臂鹰走马怜神骏。还君图画君自收，不如木人骑土牛。
<br>【周教授索枸杞因以诗赠录呈广倅萧大夫】
<br>邺侯藏书手不触，嗟我嗜书终日读。短檠照字细如毛，怪底眼花悬两目。扶衰赖有王母杖，名字于今挂仙录。荒城古堑草露寒，碧叶丛低红菽粟。春根夏苗秋著子，尽付天随耻充腹。兰伤桂折缘有用，尔独何损丹其族。赠君慎勿比薏苡，采之终日不盈掬。外泽中干非尔俦，敛藏更借秋阳曝。鸡壅桔梗一称帝，堇也虽尊等臣仆。时复论功不汝遗，异时谨事东篱菊。
<br>【次韵黄夷仲茶磨】
<br>前人初用茗饮时，煮之无问叶与骨。浸穷厥味臼始用，复计其初碾方出。计尽功极至于磨，信哉智者能创物。破槽折杵向墙角，亦其遭遇有伸屈。岁久讲求知处所，佳者出自衡山窟。巴蜀石工强镌凿，理疏性软良可咄。予家江陵远莫致，尘土何人为披拂。
<br>【送公为游淮南此诗为晁补之作】
<br>负米万里缘其亲，运甓无度忧其身。读书莫学流麦士，挟策莫比亡羊人。乃翁辛苦到白首，汝今强勉当青春。昔时管鲍以君霸，此两士贾宁非贫。
<br>【谢苏自之惠酒】
<br>高士例须怜曲糵，此语尝闻退之说。我今有说殆不然，曲糵未必高士怜。醉者坠车庄生言，全酒未若全于天。达人本自不亏缺，何暇更求全处全。景山沉迷阮籍傲，毕卓盗窃刘伶颠。贪狂嗜怪无足取，世俗喜异矜其贤。杜陵诗客尤可笑，罗列八子参群仙。流涎露顶置不说，为问底处能逃禅。我今不饮非不饮，心月皎皎长孤圆。有时客至亦为酌，琴虽未去聊忘弦。吾宗先生有深意，百里双罂远将寄。且言不饮固亦高，举世皆同吾独异。不如同异两俱冥，得鹿亡羊等嬉戏。决须饮此勿复辞，何用区区较醒醉。
<br>【西山戏题武昌王居士并引】
<br>．予往在武昌，西山九曲亭上有题一句云：玄鸿横号黄槲岘。九曲亭即吴王岘山，一山皆槲叶，其旁即元结陂湖也，荷花极盛。因为对云：皓鹤下浴红荷湖。坐客皆笑，同请赋此诗。
<br>江干高居坚关扃，犍耕躬稼角挂经。篙竿系舸菰茭隔，笳鼓过军鸡狗惊。解襟顾景各箕踞，击剑赓歌几举觥。荆笄供脍愧搅聒，干锅更戛甘瓜羹。
<br>【戏和正辅一字韵】
<br>故居剑阁隔锦官，柑果姜蕨交荆菅。奇孤甘挂汲古绠，侥觊敢揭钩金竿。已归耕稼供藁秸，公贵干蛊高巾冠。改更句格各蹇吃，姑因狡狯加间关。王方平谓麻姑云：姑固少年，吾老矣，不复作此狡狯变化也。
<br>【池上二首】
<br>小池新凿会天雨，一部鼓吹従何来。有蟾正碧乱草色，时泅出没东南隈。井干跳梁亦足乐，洞庭鱼龙何有哉。能歌德声莫入月，清池与尔俱忘回。
<br>不作太白梦日边，还同乐天赋池上。池上新年有荷叶，细雨鱼儿噞轻浪。男儿学易不应举，幽人一友吾得尚。此池便可当长江，欲榜茅斋来荡漾。
<br>【赠仲素寺丞致仕归隐潜山】
<br>潜山隐君七十四，绀瞳绿发方谢事。腹中灵腋变丹砂，江上幽居连福地。彭城为我驻三日，明月满舟同一醉。丹书细字口传诀，顾我沉迷真弃耳。年来四十发苍苍，始欲求方救憔悴。他年若访潜山居，慎勿逃人改名字。
<br>【鲁直以诗馈双井茶次韵为谢】
<br>江夏无双种奇茗，汝阴六一夸新书。磨成不敢付僮仆，自看汤雪生玑珠。列仙之儒瘠不腴，只有病渴同相如。明年我欲东南去，画舫何妨宿太湖。《归田录》草茶以双井为第一。画舫宿太湖，比渚贡茶故事。
<br>【扬州以土物寄少游此诗为秦观作】
<br>鲜鲫经年秘醽AA41，团脐紫蟹脂填腹。后春莼茁活如酥，先社姜芽肥胜肉。鸟子累累何足道，点缀盘餐亦时欲。淮南风俗事瓶罂，方法相传竟留蓄。且同千里寄鹅毛，何用孜孜饮麋鹿。
<br>【赠昙秀】
<br>白云出山初无心，栖乌何必恋山林。道人偶爱山水故，纵步不知湖岭深。空岩已礼百千相，曹溪更欲瞻遗像。要知水味孰冷暖，始信梦时非幻妄。袖中忽出贝叶书，中有璧月缀星珠。人间胜绝略已遍，匡庐南岭并西湖。西湖北望三千里，大堤冉冉横秋水。诵师佳句说南屏，瘴云应逐秋风靡。胡为只作十日欢，杖策复寻归路难。留师笋蕨不足道，怅望荔子何时丹。
<br>【再过泗上二首此二诗为张耒作】
<br>眼明初见淮南树，十客相逢九吴语。旅程已付夜帆风，客睡不妨背船雨。黄柑紫蟹见江海，红稻白鱼饱儿女。殷勤买酒谢船师，千里劳君勤转橹。
<br>系舟淮北雨折轴，系舟淮南风断桥。客行有期日月疾，岁事欲晚霜雪骄。山根浪头作雷吼，缩手敢试舟师篙。不用燃犀照幽怪，要须拔剑斩长蛟。
<br>【赠李AA42彦威秀才】
<br>魏王大瓠实五石，种成濩落将安适。可怜公子持十牛，海上三年竟何得。先生少负不羁才，従车数到单于台。天山直欲三箭取，白衣将军何人哉。夜逢怪石曾饮羽，戏中戟枝何足数。誓将马革裹尸还，肯学班超苦儿女。封侯卫霍知几许，老矣先生困羁旅。酒酣聊复说平生，结袜犹堪一再鼓。弃书捐剑学万人，纨绔儒冠皆误身。穷途政似不龟手，与世羞为西子颦。如今惟有谈天口，云梦胸中吞八九。世间万事寄黄粱，且与先生说乌有。
<br>【次韵谢子高读渊明传此诗为黄庭坚作】
<br>枯木嵌空微黯淡，古器虽在无古弦。袖中正有南风手，谁为听之谁为传。风流岂落正始后，甲子不数义熙前。一山黄菊平生事，无酒令人意缺然。
<br>庞公此诗为沈辽作。据文意当为两首诗讹成，现据外集分。外集题第二首为《戏书》。
<br>襄阳庞公少检束，白发不髡亦不俗。世所奔趋我独弃，我已有馀彼不足。鹿门有月树下行，虎溪无风舟上宿。不识当年捕鱼客，但爱长康画金粟。杜口如今不复言，庞公为人不曲局。东西有人问老翁，为道明灯照华屋。
<br>五言七言正儿戏，三行五行亦偶尔。我性不饮只解醉，正如春风弄群卉。四十年来同幻事，老去何须别愚智。古人不住亦不灭，我今不作亦不止。寄语悠悠世上人，浪生浪死一埃尘。洗墨无池笔无象，聊尔作戏悦我神。
<br>【送吕行甫司门倅河阳】
<br>结交不在久，倾盖如平生。识子今几日，送别亦有情。子生公相家，高义久峥嵘。天才既超诣，世故亦屡更。譬如追风骥，岂免羁与缨。念我山中人，久与麋鹿并。误出挂世网，举动俗所惊。归田虽未果，已觉去就轻。河阳岂云远，出处恐异程。便当従此别，有酒无徒倾。
<br>【食雉】
<br>雄雉曳修尾，惊飞向日斜。空中纷格斗，彩羽落如花。喧呼勇不顾，投网谁复嗟。百钱得一双，新味时所佳。烹煎杂鸡鹜，爪距漫槎牙。谁知化为蜃，海上落飞鸦。
<br>【双凫观在叶县】
<br>王乔古仙子，时出观人寰。常为汉郎吏，厌世去无还。双凫偶为戏，聊以惊世顽。不然神仙迹，罗网安能攀。纷纷尘埃中，铜印纡青纶。安知无隐者，窃笑彼愚奸。
<br>郭纶纶本河西弓箭手，屡战有功，不赏。自黎州都监官满，贫不能归。今权嘉州监税。
<br>河西猛士无人识，日暮津亭阅过船。路人但觉骢马瘦，不知铁槊大如椽。因言西方久不战，截发愿作万骑先。我当凭轼与寓目，看君飞矢射蛮毡。
<br>【初发嘉州】
<br>朝发鼓阗阗，西风猎画旃。故乡飘已远，往意浩无边。锦水细不见，蛮江清更鲜。奔腾过佛脚，旷荡造平川。野市有禅客，钓台寻暮烟。相期定先到，久立水潺潺。是日期乡僧宗一，会别钓鱼台下。
<br>【犍为王氏书楼】
<br>树林幽翠满山谷，楼观突兀起江滨。云是昔人藏书处，磊落万卷今生尘。江边日出红雾散，绮窗画阁青氛氲。山猿悲啸谷泉响，野鸟戛岩花春。借问主人今何在，被甲远戍长苦辛。先登搏战事斩级，区区何者为三坟。书生古亦有战阵，葛巾羽扇挥三军。古人不见悲世俗，回首苍山空白云。
<br>【过宜宾见夷中乱山】
<br>江寒晴不知，远见山上日。朦胧含高峰，晃荡射峭壁。横云忽飘散，翠树纷历历。行人挹孤光，飞鸟投远碧。蛮荒谁复爱，穠秀安可适。岂无避世士，高隐炼精魄。谁能従之游，路有豺虎迹。
<br>【夜泊牛口】
<br>日落红雾生，系舟宿牛口。居民偶相聚，三四依古柳。负薪出深谷，见客喜且售。煮蔬为夜餐，安识肉与酒。朔风吹茅屋，破壁见星斗。儿女自咿AA43，亦足乐且久。人生本无事，苦为世味诱。富贵耀吾前，贫贱独难守。谁知深山子，甘与麋鹿友。置身落蛮荒，生意不自陋。今予独何者，汲汲强奔走。
<br>【牛口见月】
<br>掩窗寂已睡，月脚垂孤光。披衣起周览，飞露洒我裳。山川同一色，浩若涉大荒。幽怀耿不寐，四顾独彷徨。忽忆丙申年，京邑大雨滂。蔡河中夜决，横浸国南方。车马无复见，纷纷操伐郎。新秋忽已晴，九陌尚汪洋。龙津观夜市，灯火亦煌煌。新月皎如昼，疏星弄寒芒。不知京国喧，是谓江湖乡。今来牛口渚，见月重凄凉。却思旧游处，满陌沙尘黄。
<br>【舟中听大人弹琴】
<br>弹琴江浦夜漏水，敛衽窃听独激昂。风松瀑布已清绝，更爱玉佩声琅珰。自従郑卫乱雅乐，古器残缺世已忘。千家寥落独琴在，有如老仙不死阅兴亡。世人不容独反古，强以新曲求铿锵。微音淡弄忽变转，数声浮脆如笙簧。无情枯木今尚尔，何况古意堕渺茫。江空月出人响绝，夜阑更请弹文王。
<br>【泊南牛口期任遵圣长官到晚不及见复来】
<br>江上有微径，深榛烟雨埋。崎岖欲取别，不见又重来。下马未及语，固已慰长怀。江湖涉浩渺，安得与之偕。
<br>【江上看山】
<br>船上看山如走马，倏忽过去数百群。前山槎牙忽变态，后岭杂沓如惊奔。仰看微径斜缭绕，上有行人高缥渺。舟中举手欲与言，孤帆南去如飞鸟。
<br>【留题仙都观】
<br>山前江水流浩浩，山上苍苍松柏老。舟中行客去纷纷，古今换易如秋草。空山楼观何峥嵘，真人王远阴长生。飞符御气朝百灵，悟道不复诵《黄庭》。龙车虎驾来下迎，去如旋风抟紫清。真人厌世不回顾，世间生死如朝暮。学仙度世岂无人，餐霞绝粒长辛苦。安得独従逍遥君，泠然乘风驾浮云，超世无有我独行。
<br>【屈原塔在忠州，原不当有塔于此，意者后人追思，故为作之】
<br>楚人悲屈原，千岁意未歇。精魂飘何处，父老空哽咽。至今沧江上，投饭救饥渴。遗风成竞渡，哀叫楚山裂。屈原古壮士，就死意甚烈。世俗安得知，眷眷不忍决。南宾旧属楚，山上有遗塔。应是奉佛人，恐子就沦灭。此事虽无凭，此意固已切。古人谁不死，何必较考折。名声实无穷，富贵亦暂热。大夫知此理，所以持死节。
<br>【西山诗和者三十余人再次前韵为谢】
<br>此诗卷十六已收，题：再用前韵。
<br>【新滩】
<br>扁舟转山曲，未至已先惊。白浪横江起，槎牙似雪城。番番従高来，一一投涧坑。大鱼不能上，暴鬣一作腮滩下横。小鱼散复合，瀺灂如遭烹。鸬鹚不敢下，飞过两翅轻。白鹭夸瘦捷，插脚还欹倾。区区舟上人，薄技安敢呈。只应滩头庙，赖此牛酒盈。
<br>【新滩阻风】
<br>北风吹寒江，来自两山口。初闻似摇扇，渐觉平沙走。飞云满岩谷，舞雪穿窗牖。滩下三日留，识尽滩一作山前叟。孤舟倦鸦轧，短缆困牵揉。尝闻不终朝，今此何其久。只应留远人，此意固亦厚。吾今幸无事，闭户为饮酒。
<br>【昭君村】
<br>昭君本楚人，艳色照江水。楚人不敢娶，谓是汉妃一作家子。谁知去乡国，万里为胡鬼。人言生女作门楣，昭君当时忧色衰。古来人事尽如此，反覆纵横安可知。
<br>【黄牛庙】
<br>江边石壁高无路，上有黄牛不服箱。庙前行客拜且舞，击鼓吹箫屠白羊。山下耕牛苦硗确，两角磨崖四蹄湿。青刍半束长苦饥，仰看黄牛安可及。
<br>【虾蟆培】
<br>蟆背似覆盂，蟆颐如偃月。谓是月中蟆，开口吐月液。根源来甚远，百尺苍崖裂。当时龙破山，此水随龙出。入江江水浊，犹作深碧色。禀受苦洁清，独与凡水隔。岂惟煮茶好，酿酒应无敌。
<br>【留题峡州甘泉寺姜诗故居】
<br>轻舟横江来，吊古悲纯孝。逶迤寻远迹，婉娈见遗貌。清泉不可挹，涸尽空石窖。古人飘何之，惟有风竹闹。行行玩村落，户户悬网罩。民风坦和平，开户夜无钞。丛林富笋茹，平野绝虎豹。嗟哉此乐乡，毋乃姜子教。
<br>【寄题清溪寺在峡州，鬼谷子之故居】
<br>口舌安足恃，韩非死说难。自知不可用，鬼谷乃真奸。遗书今未亡，小数不足观。秦仪固新学，见利不知患。嗟时无桓文，使彼二子颠。死败无足怪，夫子固使然。君看巧更穷，不若愚自安。遗宫若有神，颔首然吾言。
<br>【荆门惠泉】
<br>泉源従高来，走下随石脉。纷纷白沫乱，隐隐苍崖坼。萦回成曲沼，清澈见肝膈。众泻为长溪，奔驶荡蛙蝈。初开不容椀，渐去已如帛。传闻此山中，神物懒遭谪。不能致雷雨，滟滟吐寒碧。遂令山前人，千古灌稻麦。
<br>
<br>卷二十七
<br>◎诗六十六首
<br>【次韵答荆门张都官维见和惠泉诗】
<br>楚人少井饮，地气常不泄。蓄之为惠泉，坌若有所折。泉源本无情，岂问浊与澈。贪愚彼二水，终古耻莫雪。只应所处然，遂使语异别。泉傍地平衍，泉上山嵽嵲。君子慎所居，此义安可缺。古人贵言赠，敢用况高节。不为冬霜干，肯畏夏日裂。泠泠但不已，海远要当彻。
<br>【浰阳早发】
<br>富贵本先定，世人自荣枯。嚣嚣好名心，嗟我岂独无。不能便退缩，但使进少徐。我行念西国，已分田园芜。南来竟何事，碌碌随商车。自进苟无补，乃是懒且愚。人生重意气，出处夫岂徒。永怀江阳叟，种藕春满湖。
<br>【夜行观星】
<br>天高夜气严，列宿森就位。大星光相射，小星闹若沸。天人不相干，嗟彼本何事。世俗强指摘，一一立名字。南箕与北斗，乃是家人器。天亦岂有之，无乃遂自谓。迫观知何如，远想偶有以。茫茫不可晓，使我长叹喟。
<br>【汉水】
<br>舍棹忽逾月，沙尘困远行。襄阳逢汉水，偶似蜀江清。蜀江固浩荡，中有蛟与鲸。汉水亦云广，欲涉安敢轻。文王化南国，游女俨如卿。洲中浣纱子，环珮锵锵鸣。古风随世变，寒水空泠泠。过之不敢慢，伫立整冠缨。
<br>【万山】
<br>西行度连山，北出临汉水。汉水蹙成潭，旋转山之趾。禅房久已坏，古甃含清泚。下有仲宣栏，绠刻深容指。回头望西北，隐隐龟背起。传云古隆中，万树桑柘美。月炯转山曲，山上见洲尾。绿水带平沙，盘盘如抱珥。山川近且秀，不到懒成耻。问之安能详，画地费簪箠。
<br>【隆中】
<br>诸葛来西国，千年爱未衰。今朝游故里，蜀客不胜悲。谁言襄阳野，生此万乘师。山中有遗貌，矫矫龙之姿。龙蟠山水秀，龙去渊潭移。空馀蜿蜒迹，使我寒涕垂。
<br>【竹叶酒】
<br>楚人汲汉水，酿酒古宜城。春风吹酒熟，犹似汉江清。耆旧何人在，丘坟应已平。惟余竹叶在，留此千古情。
<br>【鳊鱼】
<br>晓日照江水，游鱼似玉瓶。谁言解缩项，贪饵每遭烹。杜老当年意，临流忆孟生。吾今又悲子，辍筋涕纵横。
<br>【望夫台在忠州南数十里】
<br>山头孤石远亭亭，江转船回石似屏。可怜千古长如昨，船去船来自不停。浩浩长江赴沧海，纷纷过客似浮萍。谁能坐待山月出，照见寒影高伶俜。
<br>【永安宫今夔之永安门，即宫之遗址也】
<br>千古陵谷变，故宫安得存。徘徊问耆老，惟有永安门。游人杂楚蜀，车马晚喧喧。不见重楼好，谁知昔日尊。吁嗟蜀先主，兵败此亡魂。只应法正死，使公去遭燔。
<br>【八阵碛】
<br>平沙何茫茫，仿佛见石蕝。纵横满江上，岁岁沙水啮。孔明死已久，谁复辨行列。神兵非学到，自古不留诀。至人已心悟，后世徒妄说。自従汉道衰，蜂起尽奸杰。英雄不相下，祸难久连结。驱民市无烟，战野江流血。万人赌一掷，杀尽如沃雪。不为久远计，草草常无法。孔明最后起，意欲扫群孽。崎岖事节制，隐忍久不决。志大遂成迂，岁月去如瞥。六师纷未整，一旦英气折。惟余八阵图，千古壮夔峡。
<br>【诸葛盐井】
<br>井有十四，自山下至山上，其十三井常空，盛夏水涨，则盐泉迤逦迁去，常去于江水之所不及。
<br>五行水本咸，安择江与井。如何不相入，此意复谁省。人心固难足，物理偶相逞。犹嫌取未多，井上无闲绠。
<br>【颍大夫庙颍考叔也，庙在汝州颍桥】
<br>人情难强回，天性可微感。世人争曲直，苦语费摇撼。大夫言何柔，暴主意自惨。荒祠旁孤冢，古隧有残坎。千年惟茅焦，世亦贵其胆。不解此微言，脱衣徒勇敢。
<br>【许州西湖】
<br>西湖小雨晴，滟滟春渠长。来従古城角，夜半传新响。使君欲春游，浚沼役千掌。纷纭具畚锸，闹若蚁运壤。夭桃弄春色，生意寒犹怏。惟有落残梅，标格若矜爽。游人坌已集，挈榼三且两。醉客卧道傍，扶起尚偃仰。池台信宏丽，贵与民同赏。但恐城市欢，不知田野怆。颍川七不登，野气长苍莽。谁知万里客，湖上独长想。
<br>【江上值雪效欧阳体限不以盐玉鹤鹭絮蝶飞舞之类为比仍不使皓白洁素等字】
<br>缩颈夜眠如冻龟，雪来惟有客先知。江边晓起浩无际，树杪风多寒更吹。青山有似少年子，一夕变尽沧浪髭。方知阳气在流水，沙上盈尺江无澌。随风颠倒纷不择，下满坑谷高陵危。江空野阔落不见，入户但觉轻丝丝。沾掌细看若刻镂，岂有一一天工为。霍然一挥遍九野，吁此权柄谁执持。世间苦乐知有几，今我幸免沾肤肌。山夫只见压樵担，岂知带酒飘歌儿。天王临轩喜有麦，宰相献寿嘉及时。冻吟书生笔欲折，夜织贫女寒无帏。高人著履踏冷冽，飘拂巾帽真仙姿。野僧斫路出门去，寒液满鼻清淋漓。洒袍入袖湿靴底，亦有执板趋阶墀。舟中行客何所爱，愿得猎骑当风披。草中咻咻有寒兔，孤隼下击千夫驰。敲冰煮鹿最可乐，我虽不饮强倒卮。楚人自古好弋猎，谁能往者我欲随。纷纭旋转従满面，马上操笔为赋之。
<br>【渚宫】
<br>渚宫寂寞依古郢，楚地荒茫非故基。二王台阁已卤莽，湘东王、高氏。何况远问纵横时。楚王猎罢击灵鼓，猛士操舟张水嬉。钓鱼不复数鱼鳖，大鼎千石烹蛟螭。当时郢人架宫殿，意思绝妙般与倕。飞楼百尺照湖水，上有燕赵千峨眉。临风扬扬意自得，长使宋玉作楚词。秦兵西来取钟虡，故宫禾黍秋离离。千年壮观不可复，今之存者盖已卑。池空野迥楼阁小，惟有深竹藏狐狸。台中绛帐谁复见，台下野水一作鸭浮清漪。绿窗朱户春昼闭，想见深屋弹朱丝。腐儒亦解爱声色，何用白首谈孔姬。沙泉半涸草堂在，破窗无纸风飔飔。陈公踪迹最未远，七瑞寥落今何之。百年人事知几变，直恐荒废成空陂。谁能为我访遗迹，草中应有湘东碑。
<br>【出峡】
<br>入峡喜巉岩，出峡爱平旷。吾心淡无累，遇境即安畅。东西径千里，胜处颇屡访。幽寻远无厌，高绝每先上。前诗尚遗略，不录久恐忘。忆従巫庙回，中路寒泉涨。汲归真可爱，翠碧光满盎。忽惊巫峡尾，岩腹有穿圹。仰见天苍苍，石室开南向。宣尼古庙宇，丛木作帏帐。铁楯横半空，俯瞰不计丈。古人谁架构，下有不测浪。石窦见天囷，瓦棺悲古葬。新滩阻风雪，村落去携杖。亦到龙马溪，茅屋沽村酿。玉虚悔不至，实为舟人诳。闻道石最奇，寤寐见怪状。峡山富奇伟，得一知几丧。苦恨不知名，历历但想像。今朝脱重险，楚水渺平荡。鱼多客庖足，风顺行意王。追思偶成篇，聊助舟人唱。
<br>【神女庙】
<br>大江従西来，上有千仞山。江山自环拥，恢诡富神奸。深渊鼍鳖横，去声，巨壑蛇龙顽。旌阳斩长蛟，雷雨移苍湾。蜀守降老蹇，至今带连环。纵横若无主，荡逸侵人寰。上帝降瑶姬，来处荆巫间。神仙岂在猛，玉座幽且闲。飘萧驾风驭，弭节朝天关。倏忽巡四方，不知道里艰。古妆具法服，邃殿罗烟鬟。百神自奔走，杂沓来趋班。云兴灵怪聚，云散鬼神还。茫茫夜潭静，皎皎秋月弯。还应摇玉佩，来听水潺潺。
<br>【巫山】
<br>瞿塘迤逦尽，巫峡峥嵘起。连峰稍可怪，石色变苍翠。天工运神巧，渐欲作奇伟。坱轧势方深，结构意未遂。旁观不暇瞬，步步造幽邃。苍崖忽相逼，绝壁凛可悸。仰观八九顶，俊爽凌颢气。晃荡天宇高，崩腾江水沸。孤超兀不让，直拔勇无畏。攀缘见神宇，憩坐就石位。巉巉隔江波，一一问庙吏。遥观神女石，绰约诚有以。俯首见斜鬟，拖霞弄修帔。人心随物变，远觉含深意。野老笑吾旁，少年尝屡至。去随猿猱上，反以绳索试。石笋倚孤峰，突兀殊不类。世人喜神怪，论说惊幼稚。楚赋亦虚传，神仙安有是。次问扫坛竹，云此今尚尔。翠叶纷下垂，婆娑绿凤尾。风来自偃仰，若为神物使。绝顶有三碑，诘曲古篆字。老人那解读，偶见不能记。穷探到峰背，采斫黄杨子。黄杨生石上，坚瘦纹如绮。贪心去不顾，涧谷千寻缒。山高虎狼绝，深入坦无忌。洪濛草树密，葱茜云霞腻。石窦有洪泉，甘滑如流髓。终朝自盥漱，冷冽清心胃。浣衣挂树梢，磨斧就石鼻。徘徊云日晚，归意念城市。不到今十年，衰老筋力惫。当时伐残木，牙蘖已如臂。忽闻老人说，终日为叹喟。神仙固有之，难在忘势利。贫贱尔何爱，弃去如脱屣。嗟尔若无还，绝粮应不死。
<br>【观大水望朝阳岩作此诗为沈辽作】
<br>朝阳岩前不结庐，下眺江水百步余。春泉溅溅出乳窦，青莎白石半洿途。不到津头二三日，谁知江水涨天墟。遥望横杯不敢济，岩口正有人罾鱼。
<br>【沧洲亭怀古此诗为沈辽作】
<br>湘水悠悠天际来，夹江古木抱山回。城中人物若可数，日晏市散多苍苔。九嶷巉天古云埋，遥想帝子龙车回。心衰目极何可望，九歌寂寂令人哀。
<br>【柏家渡此诗为沈辽作】
<br>柏家渡西日欲落，青山上下猿鸟乐。欲因新月望吴云，遥看北斗挂南岳。一梦愔愔四十秋，古人不死终未休。草舍萧条谁与语，香风欲过白蘋州。
<br>【清远舟中寄耘老】
<br>小寒初渡梅花岭，万壑千岩背人境。清远聊为泛宅行，一梦分明堕乡井。觉来满眼是湖山，鸭绿波摇凤凰影。海陵居士无云梯，岁晚结庐颍水湄。山腰自悬苍玉佩，野马不受黄金羁。门前车盖猎猎走，笑倚清流数鬓丝。汀洲相见春风起，白蘋吹花散烟水。万里飘蓬未得归，目断沧浪泪如洗。北雁南来遗素书，苦言大浸没我庐。清斋十日不然鼎，曲突往往巢龟鱼。今年玉粒贱如水，青铜欲买囊已虚。人生百年如寄尔，七十朱颜能有几。有子休论贤与愚，倪生枉却带经锄。天南看取东坡叟，可是平生废读书。
<br>【书堂屿此诗为沈辽作】
<br>苍山古木书堂屿，北出湘水百余步。谁为往来亏世界，至今人指安禅处。岂无惊蛇与飞鸟，后来那复知其趣。不知我身今是否，空记名称作堂住。
<br>【醉睡者】
<br>有道难行不如醉，有口难言不如睡。先生醉卧此石间，万古无人知此意。
<br>【戏咏子舟画两竹两瞿鹆此诗为黄庭坚作】
<br>风晴日暖摇双竹，竹间对语双瞿鹆。瞿鹆之肉不可食，人生不才果为福。子舟之笔利如锥，千变万化皆天机。未知笔下瞿鹆语，何似梦中蝴蝶飞。
<br>【老翁井此诗当为苏洵作】
<br>井中老翁误年华，白沙翠石公之家。公来无踪去无迹，井面团圆水生花。翁今与世两何与，无事纷纷惊牧竖。改颜易服与世同，无使世人知有翁。
<br>【赠山谷子此诗当为陈师道作】
<br>黄童三尺世无双，笔头衮衮悬秋江。不忧老子难为父，平生崛强今心降。我来喜共阿戎语，应敌纵横如急雨。生子还如孙仲谋，豚犬谩多何足数。黄家小儿名拾得，眉如长松眼如漆。只今数岁已动人，老人留眼看他日。笑君老蚌生明珠，自笑此物吾家无。君当置酒我当贺，有儿传业更何须。
<br>【观子玉郎中草圣】
<br>柳侯运笔如电闪，子云寒悴羊欣俭。百斛明珠便可扛，此书非我谁能双。
<br>【鳆鱼行】
<br>渐台人散长弓射，初啖鳆鱼人未识。西陵衰老繐帐空，肯向北河亲馈食。两雄一律盗汉家，嗜好亦若肩相差。莽、操皆嗜鳆鱼。食每对之先太息，不因噎呕缘疮痂。中间霸据关梁隔，一枚何啻千金直。百年南北鲑菜通，往往残馀饱臧获。东随海舶号倭螺，异方珍宝来更多。磨沙瀹沈成大胾，剖蚌作脯分馀波。君不闻蓬莱阁下驼棋岛，八月边风备胡獠。舶船跋浪鼋鼍震，长镵铲处崖谷倒。膳夫善治荐华堂，坐令雕俎生辉光。肉芝石耳不足数，醋芼鱼皮真倚墙。中都贵人珍此味，糟浥油藏能远致。割肥方厌万钱厨，决眦可醒千日醉。三韩使者金鼎来，方奁馈送烦舆台。辽东太守远自献，临淄掾吏谁为材。吾生东归收一斛，包苴未肯钻华屋。分送羹材作眼明，却取细书防老读。
<br>【次韵水官诗并引原收有老泉水官诗，今删】
<br>净因大觉琏师，以阎立本画水官遗编礼公。公既报之以诗，谓某：汝亦作。某顿首再拜次韵，仍录二诗为一卷以献。
<br>高人岂学画，用笔乃其天。譬如善游人，一一能操船。阎子本逢掖，畴昔慕云渊。丹青偶为戏，染指初尝鼋。爱之不自已，笔势如风翻。传闻贞观中，左衽解椎鬟。南夷羞白雉，佛国贡青莲。诏令拟王会，别殿写戎蛮。熊冠金络额，豹袖拥幡AA44。传入应门内，俯伏脱剑弮。天姿俨龙凤，杂沓朝鹏鳣。神功与绝迹，后世两莫扳。自従李氏亡，群盗窃山川。长安三日火，至宝随飞烟。尚有脱身者，漂流出东关。三官岂容独，得此今已编。吁嗟至神物，会合当有年。京城诸权贵，欲取百计难。赠以玉如意，岂能动高禅。信应一篇诗，皎若画在前。
<br>【吊徐德占并引】
<br>．余初不识德占，但闻其初为吕惠卿所荐，以处士用。元丰五年三月，偶以事至蕲水。德占闻余在传舍，惠然见访，与之语，有过人者。是岁十月，闻其遇祸，作诗吊之。
<br>美人种松柏，欲使低映门。栽培虽易长，流恶病其根。哀哉岁寒姿，肮脏谁与伦。竟为明所误，不免刀斧痕。一遭儿女污，始觉山林尊。従来觅栋梁，未免傍篱藩。南山隔秦岭，千树龙蛇奔。大厦若果倾，万牛何足言。不然老岩壑，合抱枝生孙。死者不可悔，吾将遗后昆。
<br>【题李伯时渊明东篱图】
<br>彼哉嵇阮曹，终以明自膏。靖节固昭旷，归来侣蓬蒿。新霜著疏柳，大风起江涛。东篱理黄华，意不在芳醪。白衣挈壶至，径醉还游遨。悠然见南山，意与秋气高。
<br>【李白谪仙诗此诗或谓李白作】
<br>我居青空里，君隐黄埃中。声形不相吊，心事难形容。欲乘明月光，访君开素怀。天杯饮清露，展翼登蓬莱。佳人持玉尺，度君多少才。玉尺不可尽，君才无时休。对面一笑语，共蹑金鳌头。绛宫楼阙百千仞，霞衣谁与云烟浮。
<br>【数日前梦一僧出二镜求诗僧以镜置日中其影甚异其一如芭蕉其一如莲花梦中与作诗】
<br>君家有二镜，光景如湛卢。或长如芭蕉，或圆如芙蕖。飞电着子壁，明月入我庐。月下合三壁，日月跳明珠。问子是非我，我是非文殊。
<br>【饮酒四首此诗为秦观作】
<br>我观人间世，无如醉中真。虚空为锁殒，况乃百忧身。惜哉知此晚，坐令华发新。圣人骤难得，日且致贤人。
<br>左手持蟹螯，举觞瞩云汉。天生此神物，为我洗忧患。山川同恍惚，鱼鸟共萧散。客至壶自倾，欲去不得闲。
<br>有客远方来，酌我一瓯茗。我醉方不啜，强啜忽复醒。既凿浑沌氏，遂远华胥境。操戈逐儒生，举觞还酩酊。
<br>雷觞淡于水，经年不濡唇。爰有扰龙裔，为造英灵春。英灵韵甚高，蒲萄难与邻。他年血食汝，当配杜康神。
<br>【大雪独留尉氏】
<br>古驿无人雪满庭，有客冒雪来自北。纷纷笠上已盈寸，下马登堂面苍黑。苦寒有酒不能饮，见之何必问相识。我酌徐徐不满觥，看客倒尽不留湿。千门昼闭行路绝，相与笑语不知夕。醉中不复问姓名，上马忽去横短策。
<br>【阮籍啸台在尉氏】
<br>阮生古狂达，遁世默无言。犹余胸中气，长啸独轩轩。高情遗万物，不与世俗论。登临偶自写，激越荡乾坤。醒为啸所发，饮为醉所昏。谁能与之较，乱世足自存。
<br>【留别叔通元弼坦夫】
<br>田三昔同寮，向我每倾倒。当年或龃龉，反覆看愈好。寇三我部民，孝悌化邻保。有如袁伯业，苦学到衰老。石生吾邑子，劲立风中草。宦游甑生尘，菽水媚翁媪。我穷交旧绝，计拙集枯槁。三子尤见存，往复纷纻缟。迎我淮水北，送我睢阳道。愿存金石契，凛凛贯华皓。
<br>【余归自道场何山遇大风因憩耘老溪亭命官奴秉烛捧砚写风竹一枝题诗云】此诗四句系卷十一“与客游道场何山得鸟字”一诗倒数第六至三句，只最后一句作“怜此腰肢袅”，文字小异。当为讹成无疑。
<br>【和寄天选长官此诗为释道潜作】
<br>寓形宇宙间，佚我方以老。流光安足恃，百岁同过鸟。顷子萦网罗，文采缘自表。自古山林人，何曾识机巧。但记寒岩翁，论心秋月皎。黄香十年旧，禅学参众妙。虚怀养天和，肯徇奔走闹。官居职事理，晨起何用早。桐阴满西斋，叱吏供洒扫。眷予东南来，野饭煮芹蓼。葆光既清尚，令尹亦高蹈。相将古寺行，软语颓晚照。公家有畸人，公有族人，隐嵩山。虚缘能自保。卜筑嵩山阳，何一作行当従结好。中山饶胜景，一览未易饱。何时命巾车，共陟云外峤。翻然一作思筋力疲，不复追踊跳。公诗拟《南山》，雄拔千丈峭。形容逼天真，邂逅识其要。藩篱吾未窥，敢议穷阃奥。
<br>【昭陵六马唐文皇战马也琢石象之立昭陵前客有持此石本示予为赋之】
<br>此诗为张耒作。
<br>天将刬隋乱，帝遣六龙来。森然风云姿，飒爽毛骨开。飙驰不及视，山川俨莫回。长鸣视八表，扰扰万驽骀。秦王龙凤姿，鲁鸟不足摧。腰间大白羽，中物如风雷。区区数竖子，搏取若提孩。手持扫天帚，六合如尘埃。艰难济大业，一一非常才。维时六骥足，绩与英卫陪。功成锵八鸾，玉辂行天街。荒凉昭陵阙，古石埋苍苔。
<br>【颜阖】
<br>颜阖古有道，躬耕自衣食。区区鲁小邦，不足隐明德。轺轩来我门，聘币继金璧。山门应使者，耕稼不谋国。但疑误将命，非敢惮行役。使者反锡命，户庭空履迹。薄俗徇世荣，截趾履之适。所重易所轻，隋珠弹飞翼。伊人畏照影，独往就阴息。鼎俎荐忠贤，谁能死燔炙。念彼藏衣冠，安知获尧客。
<br>送朱世昌使蜀七首此诗卷二十已收，题：“送运判朱朝奉入蜀七首。”
<br>【赠狄崇班季子】
<br>狄生臂鹰来，见客不会揖。踞床咤得隽，借箸数禽入。短后掬豹裘，犹溅猩血湿。指呼索酒尝，快把长鲸吸。半酣论刀槊，怒发欲起立。北方老猘子，狂突尚不絷。要须此慓悍，气压边烽急。夜走追锋车，生斩活离级。持归献天王，封侯稳可拾。何为走猎师，日使群毛泣。
<br>【题卢鸿学士堂图此诗当为苏辙作】
<br>昔为太室花，卢岩在东麓。直上登封坛，一夜茧生足。径归不复往，蛮壑空在目。安知有千老，舒卷不盈轴。一处一卢生，裘褐荫乔木。方为世外人，行止何须录。百年入箧笥，犬马同一束。嗟予缚世累，归未有茆屋。江干百亩田，清泉映修竹。尚欲逃世名，岂须上图轴。
<br>【寄周安孺茶】
<br>大哉天宇内，植物知几族。灵品独标奇，迥超凡草木。名従姬旦始，渐播桐君录。赋咏谁最先，厥传惟杜育。唐人未知好，论著始于陆。常李亦清流，当年慕高躅。遂使天下士，嗜此偶于俗。岂但中土珍，兼之异邦鬻。鹿门有佳士，博览无不瞩。邂逅天随翁，篇章互赓续。开园颐山下，屏迹松江曲。有兴即挥毫，灿然存简牍。伊予素寡爱，嗜好本不笃。粤自少年时，低回客京毂。虽非曳裾者，庇荫或华屋。颇见绮纨中，齿牙厌粱肉。小龙得屡试，粪土视珠玉。团凤与葵花，式砆杂鱼目。贵人自矜惜，捧玩且缄椟。未数日注卑，定知双井辱。于兹自研讨，至味识五六。自尔入江湖，寻僧访幽独。高人固多暇，探究亦颇熟。闻道早春时，携AA45赴初旭。惊雷未破蕾，采采不盈掬。旋洗玉泉蒸，芳罄岂停宿。须臾布轻缕，火候谨盈缩。不惮顷间劳，经时废藏蓄。髹筒净无染，箬笼匀且复。苦畏梅润侵，暖须人气燠。有如刚耿性，不受纤芥触。又若廉夫心，难将微秽渎。晴天敞虚府，石碾破轻绿。永日遇闲宾，乳泉发新馥。香浓夺兰露，色嫩欺秋菊。闽俗竞传夸，丰腴面如粥。自云叶家白，颇胜中山AA41。好是一杯深，午窗春睡足。清风击两腋，去欲凌鸿鹄。嗟我乐何深，水经亦屡读。陆子咤中泠，次乃康王谷。麻培顷曾尝，瓶罂走僮仆。如今老且懒，细事百不欲。美恶两俱忘，谁能强追逐。姜盐拌白土，稍稍従吾蜀。沿欲外形体，安能徇心腹。由来薄滋味，日饭止脱粟。外慕既已矣，胡为此羁束。昨日散幽步，偶上天峰麓。山圃正春风，蒙茸万旗簇。呼儿为佳客，采制聊亦复。地僻谁我従，包藏置厨簏。何尝较优劣，但喜破睡速。况此夏日长，人间正炎毒。幽人无一事，午饭饱蔬菽。困卧北窗风，风微动窗竹。乳瓯十分满，人世真局促。意爽飘欲仙，头轻快如沐。昔人固多癖，我癖良可赎。为问刘伯伦，胡然枕糟曲。
<br>【余自城中还道中云气自山中来如群马奔突以手掇开笼收其中归家云盈笼开而放之作攓云篇此诗一题“攓云篇”，而以现题为引。】
<br>物役会有时，星言従高驾。道逢南山云，烦AA46吸如电过。竟谁使令之，衮衮従空下。龙移相排拶，风舞或颓亚。散为东郊雾，冻作枯树稼。或飞入吾车，逼仄人肘胯。搏取置笥中，提携反茅舍。开缄乃放之，掣去仍变化。云兮汝归山，无使达官怕。
<br>【游山呈通判承议写寄参寥师此诗为释道潜作】
<br>煌煌世胄余，夫子非碌碌。由来有诗书，所以能绝俗。得官本河朔，瓜期未易促。扁舟下南来，逸驾追鸣鹄。遇胜即徜徉，风餐兼露宿。嗟余偶倾盖，一笑外羁束。杖策每过従，相携访山谷。东风披鲜云，绣错出林麓。松门有时尽，幽景无断续。崖转闻钟声，林疏见华屋。衔山余落景，归迹犹踯躅。谁云邺下欢，往事不可复。吾曹二三事，取乐亦云足。愿公寄新诗，一一能见录。船头行北归，囊橐有美玉。尘埃京洛人，亦与洗心目。
<br>【和郭功父韵送芝道人游隐静】
<br>观音妙智力，应感随缘度。芝师访东坡，宁辞万里步。道义偶相契，十年同去住。行穷半世间，又欲浮杯渡。我愿焚囊钵，不作陈俗具。会取却归时，只是而今路。
<br>【次韵鲁直戏赠】
<br>昨夜试微凉，汗衾初退红。我愿偕秋风，随身入房栊。君王不好事，只作好惊鸿。细看卷虿尾，我家真栗蓬。
<br>【夜坐与迈联句】
<br>清风来无边，明月翳复吐。自
<br>松声满虚空，竹影侵半户。迈
<br>暗枝有惊鹊，坏壁鸣饥鼠。自
<br>露叶耿高梧，风萤落空庑。迈
<br>微凉感团扇，古意歌白纻。自
<br>乐哉今夕游，复此陪杖屦。迈
<br>传家诗律细，已自过宗武。短诗膝上成，聊以慰怀祖。自
<br>【寄傲轩】
<br>先生英妙年，一扫千兔秃。仕进固有余，不肯践场屋。通阛何所傲，傲名非傲俗。定知轩冕中，享荣不偿辱。岂无自安计，得失犹转毂。先生独扬扬，忧患莫能渎。得如虎挟乙，失若龟藏六。茅檐聊寄寓，俯仰亦自足。东坡无边春，方寸尽藏蓄。醉哦旁若无，独侑一樽AA41。床头车马道，残月挂疏木。朝客纷扰时，先生睡方熟。
<br>【榆】
<br>我行汴堤上，厌见榆阴绿。千株不盈亩，斩伐同一束。及居幽囚中，亦复见此木。蠹皮溜秋雨，病叶埋墙曲。谁言霜雪苦，生意殊未足。坐待春风至，飞英覆空屋。
<br>【槐】
<br>忆我初来时，草木向衰歇。高槐虽经秋，晚蝉犹抱叶。淹留未云几，离离见疏荚。栖鸦寒不去，哀叫饱啄雪。破巢带空枝，疏影挂残月。岂无两翅羽，伴我此愁绝。
<br>【竹】
<br>今日南风来，吹乱庭前竹。低昂中音会，甲刃纷相触。萧然风雪意，可折不可辱。风霁竹已一作亦回，猗猗散青玉。故山今何有，秋雨荒篱菊。此君知健否，归扫南轩绿。
<br>【柏】
<br>故园多珍木，翠柏如蒲苇。幽囚无与乐，百日看不已。时来拾流胶一作肪，未忍践落子。当年谁所种，少长与我齿。仰视苍苍干，所阅固多矣。应见李将军，胆落温御史。
<br>
<br>卷二十八
<br>◎诗一百十首
<br>问渊明或曰：东坡此诗与渊明反，此非知言也。盖亦相引以造意言者，未始相非也。元祐五年十月十四日。
<br>子知神非形，何复异人天。岂惟三才中，所在靡不然。我引而高之，则为星斗悬。我散而卑之，宁非山与川。三皇虽云没，至今在我前。八百要有终，彭祖非永年。皇皇谋一醉，发此露槿妍。有酒不辞醉，无酒斯饮泉。立善求我誉，饥人食馋涎。委运忧伤生，忧一作运去生亦还。纵浪大化中，正为化所缠。应尽便须尽，宁复事此言。
<br>【题云龙草堂石磬】
<br>折为督邮腰，悬作山人室。殊非濮上音，信是泗滨石。
<br>【朱亥墓俗谓屠儿原】
<br>昔日朱公子，雄豪不可追。今来游故国，大冢屈称儿。平日轻公相，千金弃若遗。梁人不好事，名字寄当时。鲁史盗齐豹，求名谁复知。慎无怨世俗，犹不遭仲尼。
<br>【严颜碑在忠州。颜即巴郡太守，事见《蜀志·张飞传》】
<br>先主反刘璋，兵意颇不义。孔明古豪杰，何乃为此事。刘璋固庸主，谁为死不二。严子独何贤，谈笑傲碪几。国亡君已执，嗟子死谁为。何人刻山石，使我空涕泪。吁嗟断头将，千古为病悸。
<br>【岘山】
<br>远客来自南，游尘昏岘首。过关无百步，旷荡吞楚薮。登高忽惆怅，千载意有偶。所忧谁复知，嗟我生苦后。团团山上桧，岁岁阅榆柳。大才固已殊，安得同永久。可怜山前客，倏忽星过溜。贤愚未及分，来者当自剖。
<br>【骊山此诗为李廌作】
<br>君门如天深几重，君王如帝坐法宫。人生难处是安稳，何为来此骊山中。复道凌云接金阙，楼观隐烟横翠空。林深雾暗迷八骏，朝东暮西劳六龙。六龙西幸峨眉栈，悲风便入华清院。霓裳萧散羽衣空，麋鹿来游猿鹤怨。我上朝元春半老，满地落花无人扫。羯鼓楼高挂夕阳，长生殿古生青草。可怜吴楚两醯鸡，筑台未就已堪悲。长杨五柞汉幸免，江都楼成隋自迷。由来留连多丧国，宴安鸩毒因奢惑。三风十愆古所戒，不必骊山可亡国。
<br>【和子由除日见寄】
<br>薄官驱我西，远别不容惜。方愁后会远，未暇忧岁夕。强欢虽有酒，冷酌不成席。秦烹惟羊羹，陇馔有熊腊。念为儿童岁，屈指已成昔。往事今何追，忽若箭已释。感时嗟事变，所得不偿失。府卒来驱傩，矍铄惊远客。愁来岂有魔，烦汝为攘磔。寒梅与冻杏，嫩萼初似麦。攀条为惆怅，玉蕊何时折。不忧春艳晚，行见弃夏核。人生行乐耳，安用声名籍。胡为独多感，不见膏自炙。诗来苦相宽，子意远可射。依依见其面，疑子在咫尺。兄今虽小官，幸忝佐方伯。北池近所凿，中有汧水碧。临池饮美酒，尚可消永日。但恐诗力弱，斗健未免馘。诗成十日到，谁谓千里隔。一月寄一篇，忧愁何足掷。
<br>【过巴东县不泊闻颇有莱公遗迹】
<br>莱公昔未遇，寂寞在巴东。闻道山中树，犹余手种松。江山养豪俊，礼数困英雄。执版迎官长，趋尘拜下风。当年谁刺史，应未识三公。
<br>【白帝庙】
<br>朔风催入峡，惨惨去何之。共指苍山路，来朝白帝祠。荒城秋草满，古树野藤垂。浩荡荆江远，凄凉蜀客悲。迟回问风俗，涕泗悯兴衰。故国依然在，遗民岂复知。一方称警跸，万乘拥旌旗。远略初吞汉，雄心岂在夔。崎岖来野庙，闵默愧常时。破甑蒸山麦，长歌唱竹枝。荆邯真壮士，吴柱本经师。失计虽无及，图王固已奇。犹余帝王号，皎皎在门楣。
<br>【戎州】
<br>乱山围古郡，市易带群蛮。庾岭春耕少，孤城夜漏闲。往时边有警，征马去无还。自顷方従化，年来亦款关。颇能贪汉布，但未脱金钚。何足争强弱，吾民尽玉颜。
<br>【孔周翰尝令仙源中秋以事留东武时陈君荣右王君建中皆在郡后十七年中秋周翰持节过郡二君已亡感时怀旧留诗于壁又五年中秋轼与客饮超然台闻周翰乞此郡客有诵其诗者乃次其韵二篇以为他日一笑此诗一题“和鲁人孔周翰题诗二首”，而以现题为引。底本原收孔诗，今删。】
<br>坏壁题诗已五年，故人风物两依然。定知来岁中秋月，又照先生枕曲眠。
<br>更邀明月说明年，记取孤吟孟浩然。此去宦游如传舍，拣枝惊鹊几时眠。
<br>【获鬼章二十二韵】
<br>青唐有逋寇，白首已穷妖。窃据临洮郡，潜通讲渚桥。庙谋周召虎，边帅汉班超。坚垒千兵破，连航一炬烧。擒奸従窟穴，奏捷上烟霄。诡异人图像，欢娱路载谣。千诛非一事，伐叛自先朝。取道经陵寝，前期告庙祧。西来闻几日，面缚见今朝。二圣临云陛，千官溢海潮。载囚车轳辘，失主马萧条。横拜如蹲犬，胡装尚衣貂。理卿辞具服，译长舌初调。缓死恩殊厚，求生尾屡摇。慈仁逢太母，宽厚戴唐尧。赤手真擒虎，和羹未赐枭。藁街虚授首，东市偶全腰。困兽何须杀，遗雏或可招。威声西振夏，武节北通辽。帝道有强弱，天时或长消。羌情防报复，军胜忌矜骄。慎重关西将，奇功勿再要。
<br>【光禄庵二首】
<br>文章恨不见文园，礼乐方将访石泉。何事庵中着光禄，枉教闲处笔如椽。
<br>城中太守的何人，林下先生非我身。若向庵中觅光禄，雪中履迹镜中真。
<br>【过木枥观】
<br>石壁高千尺，微踪远欲无。飞檐如剑寺，出剑门东，望上寺宇仿佛可见。古柏似仙都。许子尝高遁，行舟悔不迂。斩蛟闻猛烈，提剑想崎岖。寂寞棺犹在，修崇世已愚。隐居人不识，化去俗争吁。洞府烟霞远，人间爪发枯。飘飘乘倒景，谁复顾遗躯。
<br>【观开西湖次吴左丞韵此诗为道潜作】
<br>伟人谋议不求多，事定纷纷自唯阿。尽放龟鱼还绿净，肯容萧苇障前坡。一朝美事谁能纪，百尺苍崖尚可磨。天上列星当亦喜，月明时下浴明波。
<br>【荆州十首】
<br>游人出三峡，楚地尽平川。北客随南贾，吴樯间蜀船。江侵平野断，风卷白沙旋。欲问兴亡意，重城自古坚。
<br>南方旧战国，惨澹意犹存。慷慨因刘表，凄凉为屈原。废城犹带井，古姓聚成村。亦解观形胜，升平不敢论。
<br>楚地阔无边，苍茫万顷连。耕牛未尝汗，投种去如捐。农事谁当劝，民愚亦可怜。平生事游惰，那得怨凶年。
<br>朱槛城东角，高王此望沙。江山非一国，烽火畏三巴。战骨沦秋草，危楼倚断霞。百年豪杰尽，扰扰见鱼虾。
<br>沙头烟漠漠，来往厌喧卑。野市分獐闹，官帆过渡迟。游人多问卜，伧叟尽携龟。日暮江天静，无人唱楚辞。
<br>太守王夫子，山东老俊髦。壮年闻猛烈，白首见雄豪。食雁君应厌，驱车我正劳。中书有安石，慎勿赋离骚。
<br>残腊多风雪，荆人重岁时。客心何草草，里巷自嬉嬉。爆竹惊邻鬼，驱傩逐小儿。故人应念我，相望各天涯。
<br>江水深成窟，潜鱼大似犀。赤鳞如琥珀，老枕胜玻璃。上客举雕俎，佳人摇翠篦。登疱更作器，何以免屠刲。
<br>北雁来南国，依依似旅人。纵横遭折翼，感恻为沾巾。平日谁能挹，高飞不可驯。故人持赠我，三嗅若为珍。
<br>柳门京国道，驱马及春阳。野火烧枯草，东风动绿芒。北行运许邓，南去极衡湘。楚境横天下，怀王信弱王。
<br>【渝州寄王道矩】
<br>曾闻五月到渝州，水拍长亭砌下流。惟有梦魂长缭绕，共论唐史更绸缪。舟经故国岁时改，霜落寒江波浪收。归梦不成冬夜永，厌闻船上报更筹。
<br>【过安乐山闻山上木叶有文如道士篆符云此山乃张道陵所寓二首】
<br>天师化去知何在，玉印相传世共珍。故国子孙今尚死，满山秋叶岂能神。
<br>真人已不死，外慕堕空虚。犹余好名意，满树写天书。
<br>【涪州得山胡善鸣，出黔中】
<br>终日锁筠笼，回头惜翠茸。谁知声画画，亦自意重重。夜宿烟生浦，朝鸣日上峰。故巢何足恋，鹰隼岂能容。
<br>【巫山庙上下数十里有乌鸢无数取食于行舟之上舟人神之，故亦不敢害】
<br>群飞来去噪行人，得食无忧便可驯。江上饥乌无足怪，野鹰何事亦频频。
<br>【夷陵县欧阳永叔至喜堂】
<br>夷陵虽小邑，自古控荆吴。形胜今无用，英雄久已无。谁知有文伯，远谪自王都。人去年年改，堂倾岁岁扶。追思犹咎吕，感叹亦怜朱。时朱太守为公筑此堂。旧种孤楠老，新霜一橘枯。清篇留峡洞，醉墨写邦图。三游洞有诗，《夷陵图》后有留题处。故老问行客，长官今白须。著书多念虑，许国减欢娱。寄语公知否，还须数倒壶。
<br>【入峡】
<br>自昔怀幽赏，今兹得纵探。长江连楚蜀，万派泻东南。合水来如电，黔波绿似蓝。余流细不数，远势竞相参。入峡初无路，连山忽似龛。萦纡收浩渺，蹙缩作渊潭。风过如呼吸，云生似吐含。坠崖鸣窣窣，垂蔓绿毵毵。冷翠多崖竹，孤生有石楠。飞泉飘乱雪，怪石走惊骖。绝涧知深浅，樵童忽两三。人烟偶逢郭，沙岸可乘篮。野戍荒州县，邦君古子男。放衙鸣晚鼓，留客荐霜柑。闻道黄精草，丛生绿玉篸。尽应充食饮，不见有彭聃。气候冬犹暖，星河夜半涵。遗民悲昶衍，孟昶従此入觐，王衍亦蜀主。旧俗接鱼蚕。版屋漫无瓦，岩居窄似庵。伐薪常冒崄，得米不盈甔。叹息生何陋，劬劳不自惭。叶舟轻远氵斥，大浪固尝谙。矍铄空相视，呕哑莫与谈。蛮荒安可驻，幽邃信难妉。独爱孤栖鹘，高超百尺岚。横飞应自得，远飏似无贪。振翮游霄汉，无心顾雀鹌。尘劳世方病，局促我何堪。尽解林泉好，多为富贵酣。试看飞鸟乐，高遁此心甘。
<br>【题赠田辨之琴姬】
<br>流水随弦滑，清风入指寒。坐中有狂客，莫近绣帘弹。
<br>【四十年前元夕与故人夜游得此句】
<br>午夜胧胧淡月黄，梦回犹有暗尘香。纵横满地霜槐影，寂寞莲灯半在亡。
<br>【戏孙公素】
<br>投扇昔年笑温峤，握刀晚岁战刘郎。不须戚戚如冯衍，便与时时说李阳。
<br>【南康望湖亭一本云过洞庭】
<br>八月渡长湖，萧条万象疏。一本云潇湘景物疏。秋风片帆急，暮蔼一本作雨一山孤。许国心犹在，康时术已术，一作业。虚。岷峨家万里，投老得归无。
<br>【半山亭】
<br>登岭势巍巍，莲峰太华齐。凭栏红日早，回首白云低。松柏月中老，猿猴物外啼。禅师吟绝后，千古指人迷。
<br>【儋耳山此诗为孔平仲作】
<br>突兀隘空虚，他山总不如。君看道傍石，尽是补天余。
<br>【次韵闻复上人此诗卷二十二已收，收时题作“次韵聪上人见寄”】
<br>【宋复古画潇湘晚景图三首】
<br>西征忆南国，堂上画潇湘。照眼云山出，浮空野水长。旧游心自省，信手笔都忘。会有衡阳客，来看意渺茫。
<br>落落君怀抱，山川自屈蟠。经营初有适，挥洒不应难。江市人家少，烟村古木攒。知君有幽意，细细为寻看。
<br>咫尺殊非少，阴晴自不齐。径蟠趋后崦，水会赴前溪。自说非人意，曾经是马蹄。他年宦游处，应话剑山西。
<br>【儋州二首此诗卷二十三已收，为“新年五首”之第四第五首】
<br>【海上道人传以神守气诀】
<br>但向起时作，还于作处收。蛟龙莫放睡，雷雨直须休。要会无穷火，尝观未尽油。夜深人散后，惟有一灯留。
<br>【曹溪夜观传灯录灯花落一僧字上口占】
<br>山堂夜岑寂，灯下看传灯。不觉灯花落，茶毗一个僧。
<br>【赠包安静先生茶三首】
<br>皓色生瓯面，堪称雪见羞。东坡调诗腹，今夜睡应休。偶谒大中精蓝中，遇故人烹日注茶，果不虚示，故诗以记之。
<br>建茶三十片，不审味如何。奉赠包居士，僧房战睡魔。昨日点日注极佳，点此，复云罐中余者，可示及舟中涤神耳。
<br>野菜初出珍又珍，送与安静病酒人。便须起来和热吃，不消洗面裹头巾。
<br>【杭州次周焘韵游天竺观激水一题作“次周焘韵”】
<br>道眼转丹青，常于寂处鸣。早知雨是水，不作两般声。
<br>【过海得子由书】
<br>经过废来久，有弟忽相求。门外三竿日，江关一叶秋。萧疏悲白发，漫浪散穷愁。世事江声外，吾生幸且休。
<br>【去岁与子野游逍遥堂日欲没因并西山叩罗浮道院至已二鼓矣遂宿于西堂今岁索居儋耳子野复来相见作诗赠之】
<br>往岁追欢地，寒窗梦不成。笑谈惊半夜，风雨暗长檠。鸡唱山椒晓，钟鸣霜外声。只今那复见，仿佛似三生。
<br>【元祐五年十二月十二日同景文义伯圣途次元伯固蒙仲游七宝寺题竹上】
<br>结根岂殊众，修柯独出林。孤高不可恃，岁晚霜风侵。
<br>【泗州过仓中刘景文老兄戏赠一绝】
<br>即聚伏波米，还数魏舒筹。应笑苏夫子，侥幸得湖州。
<br>【戏题巫山县用杜子美韵此诗为黄庭坚作】
<br>巴俗深留客，吴侬但忆归。直知难共语，不是故相违。东县闻铜臭，江陵换夹衣。丁宁巫峡雨，慎莫暗朝晖。
<br>【初贬英州过杞赠马梦得】
<br>万古他池穴，归心负雪堂。殷勤竹林咏，犹得比晁山王。
<br>【答晁以道索书此诗为陈师道作】
<br>阅世真难记，如公自不忘。其于书太简，正以懒相妨。
<br>【大老寺竹间阁子】
<br>残花带叶暗，新笋出林香。但见竹阴绿，不知汧水黄。树高倾陇鸟，池浚落河鲂。栽种良辛苦，孤僧瘦欲尫。
<br>【和庐山上人竹轩】
<br>洞外复空中，千千万万同。劳师向竹颂，清是阿谁风。
<br>【款塞来享】
<br>蠢尔氐羌国，天诛亦久稽。既能知面内，不复议征西。斥堠销烽火，边城息鼓鼙。输忠修贡职，弃过为黔黎。雪满流沙静，云沉太白低。巍巍二圣治，盛德古难齐。
<br>【观台】
<br>三界无所住，一台聊自宁。尘劳付白骨，寂照起黄庭。残磬风中袅，孤灯雪后青。须防童子戏，投瓦犯清泠。
<br>【吴江岸或谓为苏舜钦作】
<br>晓色兼秋色，蝉声杂鸟声。壮怀销铄尽，回首尚心惊。
<br>【嘲子由】
<br>堆几盏埃简，攻之如蠹虫。谁知圣人意，不在古书中。曲尽弦犹在，器成机见空。妙哉斫轮手，堂下笑桓公。
<br>【无题】
<br>六秩行当启，区中缘更疏。不贪为我宝，安步当君车。故国多乔木，先人有敝庐。誓将闲散好，不著一行书。
<br>【元祐九年立春】
<br>此诗四句，前人向以为是卷二十二“立春日小集呈李端叔”一诗中的“白啖本河朔”以下四句讹成，其说有理，但因字面差别较大，故不删。
<br>熊白来北山，猪红削剑南。春盘得青韭，腊酒寄黄柑。
<br>【扶风天和寺】
<br>远望若可爱，朱栏碧瓦沟。聊为一驻足，且慰百回头。水落见山石，尘高昏市楼。临风莫长啸，遗涕浩难收。
<br>【再赠常州报恩长老】
<br>此诗卷十五已收，为“赠常州报恩长老二首”之第二首。
<br>【闻洮西捷报】
<br>汉家将军一丈佛，诏赐天池八尺龙。露布朝驰玉关塞，捷书夜到甘泉宫。似闻指挥筑上郡，已觉谈笑无西戎。牧臣不见天颜喜，但惊草木放一作皆。春容。
<br>【三萼牡丹】
<br>风雨何年别，留真向此邦。至今遗恨在，巧过不成双。
<br>【己未十月十五日狱中恭闻太皇太后不豫有赦作诗】
<br>庭柏阴阴昼掩门，乌知有赦闹黄昏。汉宫自种三生福，楚客还招九死魂。纵有锄犁及田亩，已无面目见丘园。只应圣主如尧舜，犹许先生作正言。
<br>【题李景元画】
<br>闻说神仙郭恕先，醉中狂笔势澜翻。百年寥落何人在，只有华亭李景元。
<br>【谢人惠云巾方舄二首】
<br>燕尾称呼理未便，剪裁云叶却天然。无心只是青山物，覆顶宜归紫府仙。转觉周家新样俗，头巾起后周。未容陶令旧名传。鹿门佳士勤相赠，黑雾玄霜合比肩。皮袭美《赠天随子纱巾》诗云：掩敛乍疑裁黑雾，轻明浑似带玄霜。
<br>胡靴短靿格粗疏，古雅无如此样殊。妙手不劳盘作凤，晋永嘉中，有凤头鞋。轻身只欲化为凫。魏风褊俭堪羞葛，楚客豪华可笑珠。拟学梁家名解脱，武帝有解脱履。便於禅坐作跏趺。
<br>【谢宋汉杰惠李承晏墨】
<br>老松烧尽结轻花，妙法来従北李家。翠色冷光何所似，墙东鬒发堕寒鸦。
<br>【被命南迁途中寄定武同僚】
<br>人事千头及万头，得时何喜失时忧。只知紫绶三公贵，不觉黄粱一梦游。适见恩纶临定武，忽遭分职赴英州。南行若到江干侧，休宿浔阳旧酒楼。
<br>【李委吹笛并引】
<br>．元丰五年十二月十九日，东坡生日也。置酒赤壁矶下，踞高峰，俯鹊巢。酒酣，笛声起于江上。客有郭、石二生，颇知音，谓坡曰：“笛声有新意，非俗工也。”使人问之，则进士李委，闻坡生日，作新曲曰《鹤南飞》以献。呼之使前，则青巾紫裘要笛而已。既奏新曲，又快作数弄，嘹然有穿云裂石之声。坐客皆引满醉倒。委袖出嘉纸一幅，曰：“吾无求于公，得一绝句足矣。”坡笑而従之。
<br>山头孤鹤向南飞，载我南游到九嶷。下界何人也吹笛，可怜时复犯龟兹。
<br>【书黄筌画翎毛花蝶图二首】
<br>短翎长喙喜喧卑，曳练双翔亦自奇。赖有黄鹂斗嬛好，独依藓石立多时。
<br>绿阴青子已愁人，忍见中庭燕麦新。周怅刘郎今白首，时来看卷觅余春。
<br>【次韵王定国得晋卿酒相留夜饮】
<br>短衫压手气横秋，更着仙人紫绮裘。使我有名全是酒，従他作病且忘忧。诗无定律君应将，醉有真乡我可侯。且倒余樽尽今夕，睡蛇已死不须钩。
<br>【偶于龙井辨才处得歙砚甚奇作小诗】
<br>罗细无纹角浪平，半丸犀璧浦云泓。午窗睡起人初静，时听西风拉瑟声。
<br>【秋晚客兴或为沈括作】
<br>草满池塘霜送梅，疏林野色近楼台。天围故越侵云尽，潮上孤城带月回。客梦冷随枫叶断，愁心低逐雁行来。流年又喜经重九，可意黄花是处开。
<br>【陈伯比和回字复次韵此诗为晁补之作】
<br>下里冯生宁屑去，湖海陈侯犹肯来。诗书好在家四壁，蒲柳蓊然城一隈。骑上下山亦疏矣，鲦従容出何为哉。市桥十步即尘土，晚雨潇潇殊未回。
<br>【广陵后园题申公扇子】
<br>露叶风枝晓自匀，绿阴青子净无尘。闲吟绕屋扶疏句，须信渊明是可人。
<br>【山光寺回次芝上人韵一作扬州同晁无咎、芝上人游山光寺和芝韵】
<br>闹里清游借隙光，醉时真境发天藏。梦回拾得吹来句，十里南风草木香。
<br>【与道源游西庄遇齐道人同往草堂为齐书此此诗为王安石作】
<br>桑麻已零落，藻荇复销沉。园宅在人境，岁时伤我心。强穿南埭路，遥望北山岑。欲与道人语，跨鞍聊一寻。
<br>【寒食夜】
<br>漏声透入碧窗纱，人静秋千影半斜。沉麝不烧金鸭冷，淡云笼月照梨花。
<br>【答子勉三首此诗为黄庭坚作】
<br>君不登郎省，还应上谏坡。才高殊未识，岁晚幸无他。枥马羸难出，邻鸡冻不歌。寒炉余几火，灰里拨阴何。
<br>惊人得佳句，或以傲王公。处士还清节，滑稽安足雄。深沉似康乐，简远到安丰。一点无俗气，相期林下风。
<br>欲舞腰身柳一窠，小梅催拍大梅歌。舞余片片梨花落，争奈当涂风物何。
<br>【送杨奉礼】
<br>谱牒推关右，风流出靖恭。时情任险陂，家法故雍容。南去河千顷，大水中相别。余惟酒一钟。更谁哀老子，令得放疏慵。
<br>【别东武流杯】
<br>莫笑官居如传舍，故应人世等浮云。百年父老知谁在，惟有双松识使君。
<br>【走笔谢吕行甫惠子鱼】
<br>卧沙细肋吾方厌，通印长鱼谁肯分。好事东平贵公子，贵人不与与苏君。
<br>【访詹使君食槐芽一作叶冷淘】
<br>此诗卷二十三已收，题为“二月十九日携白酒鲈鱼过詹使君食槐叶冷淘”
<br>【赠虔州慈云寺鉴老】
<br>居士无尘堪洗沐，道人有句借宣扬。窗间但见蝇钻纸，门外唯闻佛放光。遍界难藏真薄相，一丝不挂且逢场。却须重说圆通偈，千眼熏笼是法王。
<br>【和方南圭寄迓周文之三首】
<br>其中后二首卷二十四已收，题为“又次韵二守同访新居二首”。
<br>共惜相従一寸阴，酒杯虽浅意殊深。且同月下三人影，聊豁一作莫作天涯万里心。东岭旧一作近开松竹径，南堂初绝斧斤音。知君善颂如张老，犹望携壶更一临。
<br>【壶中九华诗】
<br>．湖口人李正臣蓄异石九峰，玲珑宛转，若窗棂然。余欲以百金买之，与仇池石为偶，方南迁未暇也。名之曰壶中九华，且以诗识之。
<br>我家岷蜀最高峰，一作清溪电转失云峰。梦里犹惊翠扫空。五岭莫愁千嶂外，九华今在一壶中。天池水落层层见，一作石泉影落涓涓滴。玉女窗明处处通。念我仇池太孤绝，百金归买小一作碧玲珑。
<br>【留别登州举人】
<br>身世相忘久自知，此行闲看古黄腄。自非北海孔文举，谁识东莱太史慈。落笔已吞云梦客，抱琴欲访水仙师。莫嫌五日匆匆守，归去先传乐职诗。
<br>【过海此诗卷二十五收时，题为“六月二十日夜渡海”】
<br>【过岭寄子由三首此诗第三首为子由作】
<br>七年来往我何堪，又试曹溪一勺甘。梦里似曾迁海外，醉中不觉到江南。波生濯足鸣空涧，雾绕征衣滴翠岚。谁遣山鸡忽惊起，半岩花雨落毵毵。
<br>投章献策谩多谈，能雪冤忠死亦甘。一片丹心天日下，数行清泪岭云南。光荣归佩呈佳瑞，瘴疠幽居弄晚岚。従此西风庾梅谢，却迎谁与马毵毵。
<br>山林瘴雾老难堪，归去中原茶亦甘。有命谁怜终反北，无心却笑亦巢南。蛮音惯习疑伧语，脾病萦缠带岭岚。赖有祖师清净水，尘埃一洗落毵毵。
<br>【歇白塔铺】
<br>甘山庐阜郁长望，林隙依稀一作熹微漏日光。吴国晚蚕初断叶，占城早稻欲移秧。迢迢涧水随人急，冉冉岩花扑马香。望眼尽従一作穷飞鸟远，白云深处是吾乡。
<br>【西蜀杨耆二十年前见之甚贫今见之亦贫所异于昔者苍颜华发耳女无美恶富者妍士无贤不肖贫者鄙使其逢时遇合岂减当世之士哉顷宿长安驿舍闻泣者甚怨问之乃昔富而今贫者乃作一诗今以赠杨君一题赠杨耆，而以现题为引。】
<br>孤村渐一作微雨逐秋凉，逆旅愁人怨夜长。不寐相看惟枥马，愁吟一作悲歌互答有寒螀。天寒滞穗犹横亩，岁晚空机尚倚墙。劝尔一杯聊复睡，人间贫富海茫茫。
<br>【赠人】
<br>别后休论信息疏，仙凡自古亦殊途。蓬山路远人难到，霜柏威高道转孤。旧赏未应亡楚国，新诗闻已满皇都。谁怜泽畔行吟者，目断长安貌欲枯。
<br>【赵成伯家有姝丽仆忝乡人不肯开樽徒吟春雪谨依元韵以当一笑】
<br>绣帘朱户未曾开，谁见梅花落镜台。试问高吟三十韵，俗云检验死秀才衣带上，有诗三十韵。何如低唱两三杯。世传陶谷学士买得党太尉家故妓，遇雪，陶取雪水烹团茶，谓妓曰：“党家应不识此？”妓曰：“彼粗人安有此景，但能于销金暖帐下浅斟低唱，吃羊羔儿酒耳。”陶默然愧其言。莫嫌衰鬓聊相映，须得纤腰与共回。知道文君隔青琐，梁园赋客敢言才。聊答来句，义取妇人而已，罪过，罪过。
<br>
<br>卷二十九
<br>◎诗一百十六首
<br>【观湖二首】
<br>乘槎远引神仙客，万里清风上海涛。回首不知沙界小，飘衣犹觉色尘高。须弥有顶低垂日，兜率无根下戴鳌。释梵茫然齐劫火，飞云不觉醉陶陶。
<br>朝阳照水红光开，玉涛银浪相徘徊。山分宿雾尽宽远，云驾高风驰送来。升霞影色欹残火，及物气焰明纤埃。可怜极大不知已，浮生野马悠悠哉。
<br>【寄高令】
<br>满地春风扫落花，几番曾醉长官衙。诗成锦绣开胸臆，论极冰霜绕齿牙。别后与谁同把酒，客中无日不思家。田园知有儿孙委，早晚扁舟到海涯。
<br>【狱中寄子由二首】
<br>一作：予以事系御史台狱，狱吏稍见侵，自度不能堪，死狱中，不得一别子由，故和二诗授狱卒梁成，以遗子由。二首
<br>圣主如天万物春，小臣愚暗自忘身。百年未满先偿债，十口无归更累人。是处青山可埋骨，他年夜雨独伤神。与君世世为兄弟，更结人间未了因。
<br>柏台霜气夜凄凄，风动琅珰月向低。梦绕云山心似鹿，魂飞汤火命如鸡。眼中犀角真吾子，身后牛衣愧老妻。百岁神游定何处，桐乡知葬浙江西。狱中闻湖杭民为余作解厄斋经月，所以有此句也。朱邑葬桐乡。犀角，杜琮事。
<br>【出狱次前韵二首】
<br>一作：十二月二十八日蒙恩责授检校水部员外郎黄州团练副使复用前韵二首
<br>百日归期恰及春，残生乐事最关身。出门便旋风吹面，走马联翩鹊啅人。却对酒杯浑是梦，试拈诗笔已如神。此灾何必深追咎，窃禄従来岂有因。
<br>平生文字为吾累，此去声名不厌低。寒上纵归他日马，城中不斗少年鸡。休官彭泽贫无酒，隐几维摩病有妻。堪笑睢阳老従事，为余投檄向江西。子由闻余下狱，乞以官爵赎余罪，贬筠州监酒。
<br>【寄子由】
<br>厌暑多应一向慵，银钩秀句益疏通。也知堆案文书满，未暇开轩砚墨中。湖面新荷空照水，城头高柳漫摇风。吏曹不是尊贤事，谁把前言语化工。
<br>【徐州送交代仲达少卿】
<br>此身无用且东来，赖有江山慰不才。旧尹未嫌衰废久，清尊犹许再三开。满城遗爱知谁继，极目扁舟挽不回。归去青云还记否，交游胜绝古城隈。
<br>【次韵马元宾】
<br>流落江湖万里归，相逢自慰已差池。初闻好句惊人倒，悔过东庭识面迟。握手宁知无贺监，结交谁复许袁丝。塞鸿正欲摩天去，垂老追攀岂可期。
<br>【喜王定国北归第五桥】
<br>白露凄风洗瘴烟，梦回相对两凄然。雀罗廷尉非当日，鸠杖先生愈少年。世事饱谙思缩手，主恩未报耻归田。谁怜第五桥东水，独照台州老郑虔。
<br>【次韵完夫再赠之什某已卜居毗陵与完夫有庐里之约云】
<br>柳絮飞时笋箨斑，风流二老对开关。雪芽我为求阳羡，乳水君应饷惠山。竹簟水风眠昼永，玉堂制草落人间。应容缓急烦闾里，桑柘聊同十亩闲。
<br>【和林子中待制】
<br>两翁留滞各皤然，人笑迂疏老更坚。共把鹅儿一作鸱夷一樽酒，相逢卵色五湖天。江边遗爱啼斑白，海上先声入管弦。早晚渊明赋归去，浩歌长笑老斜川。
<br>【九日袁公济有诗次其韵】
<br>古来静治得清闲，我愧真常也一班。举酒东荣挹江海，回樽落日劝湖山。平生倾盖悲欢里，早晚抽身簿领间。笑指西南是归路，倦飞弱羽久知还。
<br>【和吴安持使者迎驾】
<br>小雪疏烟杂瑞光，清波寒引御沟长。曈曈日色笼丹禁，杳杳鞭声出建章。鹓鹭偶叨陪下列，天阍聊启望中央。归来喜气倾新句，满座疑闻锦绣香。
<br>【鹿鸣宴】
<br>连骑匆匆画鼓喧，喜君新夺锦标还。金罍浮菊催开宴，红蕊将春待入关。他日曾陪探禹穴，白头重见赋南山。何时共乐升平事，风月笙箫一夜间。
<br>【次韵张甥棠美昼眠此诗为晁补之作】
<br>炎歊五月北窗凉，更觉甘如饭稻粱。宰我粪墙讥敢避，孝先经笥谑兼忘。忧虞心谢知时雁，安稳身同挂角羊。要识熙熙不争兢，华胥别是一仙乡。
<br>【真兴寺阁祷雨】
<br>太守亲従千骑祷，神翁远借一杯清。云阴黯黯将嘘遍，雨意昏昏欲酝成。已觉微风吹袂冷，不堪残日傍山明。今年秋熟君知否，应向江南饱食粳。
<br>【惠州近城数小山类蜀道春与进士许毅野步会意处饮之且醉作诗以记适参寥专使欲归使持此以示西湖之上诸友庶使知余未尝一日忘湖山也】
<br>夕阳飞絮乱平芜，万里春前一酒壶。铁化双鱼沉远素，剑分二岭隔中区。花曾识面香仍好，鸟不知名声自呼。梦想平生消未尽，满林烟月到西湖。
<br>【送蜀僧去尘此诗为苏洵作】
<br>十年读《易》费膏火，尽日吟诗愁肺肝。不解丹青追世好，欲将芹芷荐君盘。谁为善相宁嫌瘦，复有知音可废弹。拄杖挂经须倍道，故乡春蕨已阑干。
<br>【同曾元恕游龙山吕穆仲不至】
<br>青春不觉老朱颜，强半销磨簿领间。愁客倦吟花以酒，佳人休唱日衔山。共知寒食明朝过，且赴僧窗半日闲。命驾吕安邀不至，浴沂曾点暮方还。
<br>【黄河】
<br>活活何人见混茫，昆仑气脉本来黄。浊流若解污清济，惊浪应须动太行。帝假一源神禹迹，世流三患梗尧乡。灵槎果有仙家事，试问青天路短长。
<br>【壬寅重九不预会独游普门寺僧阁有怀子由】
<br>花开酒美盍不归，来看南山冷翠微。忆弟泪如云不散，望乡心与雁南飞。明年纵健人应老，昨日追欢意正违。不问秋风强吹帽，秦人不笑楚人讥。
<br>【小饮公瑾舟中】
<br>青泥赤日午相烘，走访一作和船窗柳影中。辍我东坡无限睡，赏君南浦不赀风。坐观邸报谈迂叟，闲说滁山忆醉翁。此去澄江三万顷，只应明月照还空。郑，滁人也。是日坐中观邸报，云叟已押入门下省。
<br>【和子由次王巩韵如囊之句可为一噱此诗为子由作】
<br>平生未省为人忙，贫贱安闲气味长。粗免趋时头似葆，稍能忍事腹如囊。简书见迫身今老，樽酒闻呼首一昂。欲挹天河聊自洗，尘埃满面鬓眉黄。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
