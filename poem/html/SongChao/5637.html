<HTML>
<HEAD>
<TITLE>陆游诗全集（六） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（六）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（六）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5637"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（六）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（六）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 古风 
<br>
<br>少年慕黄老，雅志在山林。
<br>火食亦强勉，宁有婚宦心。
<br>失脚堕世网，衰病忽侵寻。
<br>放逐适天幸，独恨山未深。
<br>一床元不睡，翛然横素琴。
<br>开门毛发冷，湖阔月欲沈。
<br>
<br>古风
<br>
<br>贺监未尝死，江天醉初醒；
<br>逸少亦度世，弭节过兰亭。
<br>吾本淡荡人，转徙如蓬萍。
<br>聊凭一杯绿，驻此双鬓青。
<br>邂逅两仙翁，笙鹤游青冥。
<br>还家不能食，浊世纷膻腥。
<br>
<br>古风
<br>
<br>功名如博戏，大叫或作卢。
<br>文辞组绣耳，初不系贤愚。
<br>负恃已可笑，憎嫉真区区。
<br>平生学金丹，我岂斯人徒？
<br>啸歌醉自和，颜鬓老不枯。
<br>却後五百年，烟雨钓镜湖。
<br>
<br>古风
<br>
<br>牺象荐清庙，余材弃沟中；
<br>二者虽甚远，残生其实同。
<br>人当贵其身，岂复论穷通。
<br>宁为原上草，一寸摇春风。
<br>
<br>古风
<br>
<br>木生虽拱把，鲜不困斧斤。
<br>枯朽亦可全，又以芗故焚。
<br>嘉禾终銍艾，岂独草见耘。
<br>此理讲已熟，要当尊所闻。
<br>
<br>古井
<br>
<br>道傍有古井，久废无与汲。
<br>邻里共浚之，寒泉稍来集。
<br>驾言欲漱濯，冀远尘土袭。
<br>踌躇复弃去，绠短安能及？
<br>
<br>古梅
<br>
<br>梅花吐幽香，百卉皆可屏。
<br>一朝见古梅，梅亦堕凡境。
<br>重叠碧藓晕，夭矫苍蚪枝。
<br>谁汲古涧水，养此尘外姿？
<br>
<br>古诗
<br>
<br>能自得我心，无入不自得。
<br>灵府长优闲，蕉鹿乌能惑。
<br>浊醪吞数升，浩气漫漫塞。
<br>醉来隐几酣，屡到华胥国。
<br>人生贵适情，何当调语默。
<br>
<br>古寿人至闻五郎颇有老态作长句自遣
<br>
<br>齿落发斑儿亦老，志衰力惰我宁悲？
<br>埋盆便可为池看，折竹何妨作马骑。
<br>点诵内篇庄叟语，长歌半格白公诗。
<br>此身未死须安顿，除却山村百不宜。
<br>
<br>古寺
<br>
<br>秋草荒无路，来游感废兴。
<br>残僧仅粥饭，古像冷香灯。
<br>扶病惊重到，题名记昔曾。
<br>自量难笑汝，一叹倚枯藤。
<br>
<br>古藤杖歌
<br>
<br>我有古藤杖，夭矫蛟龙形。
<br>生於峭壁绝上，乃是会稽山阴之兰亭。
<br>历吴入楚上巴硖，北游直看秦山青。
<br>夜飞或随暴雨去，旦归常带流漦腥。
<br>与子扶携各老大，勿复狡狯夸神灵。
<br>愔愔从此常倚壁，听我夜诵黄庭经。
<br>
<br>古谓不如意事十常八九虽出于好功名者之言闲中亦未免此叹戏作七字一首
<br>
<br>归志初谐老遽催，良辰常与病俱来。
<br>酒虽已熟恨无菊，雪苦不成空见梅。
<br>朋旧乖离心每折，山川悠邈首频回。
<br>人生败意无穷达，莫厌相逢笑口开。
<br>
<br>古兴二首各五韵
<br>
<br>草衰何预人，每起徂年悲。
<br>日月才几何，又见青青时。
<br>青青虽满眼，行矣当复衰。
<br>盛衰还无端，其理可前知。
<br>人生死则已，千载无还期。
<br>
<br>古兴二首各五韵
<br>
<br>月出横林上，宿鸟无定枝。
<br>物生各畏祸，所托辄蹈危。
<br>老人倚壁坐，大鼾惊群儿。
<br>虽云差自适，见事亦太迟。
<br>犹有一可喜，永谢世俗羁。
<br>
<br>古驿
<br>
<br>古驿桥边艇子横，每因羁旅惬幽情。
<br>窗间月落无花影，枕上潮来有橹声。
<br>旧友凋零归梦想，新诗邂逅得天成。
<br>今朝有喜君知否？秋雨晴时小疾平。
<br>
<br>古意
<br>
<br>绁足饲饥鹰，鹰饱意未平；
<br>伏枥岂不安，老骥终悲鸣。
<br>士生固欲达，又惧徒富贵。
<br>素愿有未伸，五鼎淡无味。
<br>茅屋秋雨漏，稻陂春水深。
<br>长歌倾浊酒，举世不知心。
<br>
<br>古意
<br>
<br>千金募战士，万里筑长城。
<br>何时青冢月，却照汉家营？
<br>
<br>古意
<br>
<br>夜泊武昌城，江流千丈清。
<br>宁为雁奴死，不作鹤媒生！
<br>
<br>古筑城曲
<br>
<br>筑城声酸嘶，汉月傍城低。
<br>白骨若不掩，高与长城齐。
<br>
<br>古筑城曲
<br>
<br>长城高际天，三十万人守。
<br>一日诏书来，扶苏先授首。
<br>
<br>古筑城曲
<br>
<br>百丈筑城身，千步掘城壕。
<br>咸阳三月火，始悔此徒劳。
<br>
<br>古筑城曲
<br>
<br>峄山访秦碑，断裂无完笔。
<br>惟有筑城词，哀怨如当日。
<br>
<br>骨相
<br>
<br>骨相元知薄，功名敢自期？
<br>病侵强健日，闲过圣明时。
<br>形胜轮台地，飞腾瀚海师。
<br>江湖虽万里，犹拟缀声诗。
<br>
<br>鼓楼舖醉歌
<br>
<br>书生迫饥寒，一饱轻三巴。
<br>三巴未云已，北首趋褒斜。
<br>匆匆出门去，裘马不复华。
<br>短帽障赤日，烈风吹黄沙。
<br>俶装先晨鸡，投鞭後昏鸦。
<br>壮哉利阆间，崖谷何谽谺。
<br>地荒多牧卒，往往闻芦笳。
<br>我行春未动，原野今无花。
<br>稚子入旅梦，挽须劝还家。
<br>起坐不能寐，愁肠如转车。
<br>四方丈夫事，行矣勿咨嗟。
<br>
<br>故里
<br>
<br>故里淳风比结绳，归耕况遇岁丰登。
<br>已侵钟漏行安往？略有园庐退可凭。
<br>万事宁容媿天地，一心常若蹈渊冰。
<br>区区僻见君无怪，人固终身有不能。
<br>
<br>故里
<br>
<br>漏尽钟鸣有夜行，几人故里得归耕？
<br>摧伤自喜消前业，疾恙天教学养生。
<br>邻曲新传秧马式，房栊静听纬车声。
<br>芋魁菰首君无笑，老子看来是大烹。
<br>
<br>故袍
<br>
<br>青衫犹是国工裁，破箧尘侵手自开。
<br>莫笑浑如霜叶闇，两朝曾见圣君来。
<br>
<br>故人赵昌甫久不相闻寄三诗皆杰作也辄以长句奉酬
<br>
<br>海内文章有阿昌，数能著句寄龟堂。
<br>就令觌面成三倒，未若冥心付两忘。
<br>道义极知当负荷，风波那得易禁当。
<br>相思命驾应无日，且约陶然寓醉乡。
<br>
<br>故山
<br>
<br>功名莫苦怨天悭，一棹归来到死闲。
<br>傍水无家无好竹，卷帘是处是青山。
<br>满篮箭茁瑶簪白，压担棱梅鹤顶殷。
<br>野兴尽时尤可乐，小江烟雨趁潮还。
<br>
<br>故山
<br>
<br>禹祠行乐盛年年，绣毂争先罨画船。
<br>十里烟波明月夜，万人歌吹早莺天。
<br>花如上苑常成市，酒似新丰不直钱。
<br>老子未须悲白发，黄公垆下且闲眠。
<br>
<br>故山
<br>
<br>老尉鸿飞隐市门，千年犹有旧巢痕。
<br>陆生於此寓棋局，曾丈时来开酒樽。
<br>渺渺帆樯遥见海，冥冥蒲苇不知村。
<br>数僧也复投诗社，零落今无一二存。
<br>
<br>故山
<br>
<br>落涧泉奔舞玉虹，护丹松老卧苍龙。
<br>霜柑篱角寒初熟，野碓云边夜自舂。
<br>挈榼人沽村市酒，打包僧趁寺楼钟。
<br>幽寻自是年来嬾，枉道山灵不见容。
<br>
<br>故山葛仙翁丹井有偃松覆其上夭矫可爱寄题
<br>
<br>葛翁炼丹一千年，翁去丹飞余此泉；
<br>炯如古镜不拂拭，俯听缺甃时锵然。
<br>老龙受命护泉卧，蜿蜒直恐从天堕；
<br>人言神物老愈灵，夜半声酣风雨过。
<br>放翁还山亦何有，闭门吟啸龙为友。
<br>客来相对聊曲肱，但酌此泉胜酌酒。
<br>
<br>故蜀别苑在成都西南十五六里梅至多有两大树夭矫若龙相传之梅龙予初至蜀为作诗自此岁常访之今复赋一首丁酉十一月也
<br>
<br>昔年曾赋西郊梅，茫茫去日如飞埃。
<br>即今衰病百事嬾，陈迹未忘犹一来。
<br>蜀王故苑犁已遍，散落尚有千雪堆。
<br>珠楼玉殿一梦破，烟芜牧笛遗民哀。
<br>两龙卧稳不飞去，鳞甲脱落生莓苔。
<br>精神最遇雪月见，气力苦战冰霜开。
<br>羁臣放士耿独立，淑姬静女知谁媒。
<br>摧伤虽多意愈厉，直与天地争春回。
<br>苍然老气压桃杏，笑我白发心尚孩。
<br>微风故为作妩媚，一片吹入黄金罍。
<br>
<br>故纸
<br>
<br>时来偶见收，过时自当退，
<br>岂惟裁纸尾，亦或用牍背。
<br>人情有贵贱，志士感兴废。
<br>库中九万张，视我犹前辈。
<br>
<br>关山月
<br>
<br>和戎诏下十五年，将军不战空临边。
<br>朱门沉沉按歌舞，厩马肥死弓断弦。
<br>戍楼刁斗催落月，三十从军今白发。
<br>笛里谁知壮士心，沙头空照征人骨。
<br>中原干戈古亦闻，岂有逆胡传子孙。
<br>遗民忍死望恢复，几处今宵垂泪痕！
<br>
<br>观长安城图
<br>
<br>许国虽坚鬓已斑，山南经岁望南山。
<br>横戈上马嗟心在，穿堑环城笑虏孱。
<br>日暮风烟传陇上，秋高刁斗落云间。
<br>三秦父老应惆怅，不见王师出散关。
<br>
<br>观潮
<br>
<br>江平无风面如镜，日午楼船帆影正。
<br>忽看千尺涌涛头，颇动老子乘桴兴。
<br>涛头汹汹雷山倾，江流却作镜面平。
<br>向来壮观虽一快，不如帆映青山行。
<br>嗟余往来不知数，惯见买符官发渡。
<br>云根小筑幸可归，勿为浮名老行路。
<br>
<br>观村童戏溪上
<br>
<br>雨余溪水掠堤平，闲看村童谢晚晴。
<br>竹马踉蹡冲淖去，纸鸢跋扈挟风鸣。
<br>三冬暂就儒生学，千耦还从父老耕。
<br>识字粗堪供赋役，不须辛苦慕公卿。
<br>
<br>观大散关图有感
<br>
<br>上马击狂胡，下马草军书。
<br>二十抱此志，五十犹臞儒。
<br>大散陈仓间，山川郁盘纡，
<br>劲气锺义士，可与共壮图。
<br>坡陀咸阳城，秦汉之故都，
<br>王气浮夕霭，宫室生春芜。
<br>安得从王师，汛扫迎皇舆？
<br>黄河与函谷，四海通舟车。
<br>士马发燕赵，布帛来青徐。
<br>先当营七庙，次第画九衢。
<br>偏师缚可汗，倾都观受俘。
<br>上寿大安宫，复如正观初。
<br>丈夫毕此愿，死与蝼螘殊。
<br>志大浩无期，醉胆空满躯。
<br>
<br>观邸报感怀
<br>
<br>六圣涵濡寿域民，耄年肝胆尚轮囷。
<br>难求壮士白羽箭，且岸先生乌角巾。
<br>幽谷主盟猿鹤社，扁舟自适水云身。
<br>却看长剑空三叹，上蔡临淮奏捷频。
<br>
<br>观渡江诸人诗
<br>
<br>中朝文有汉唐风，南渡诗人尚数公。
<br>正使词源有深浅，病懹羁思亦相同。
<br>
<br>观方外书
<br>
<br>司马遗书有坐忘，顗翁止观略相当。
<br>龟堂闭户常终日，时得相从一炷香。
<br>
<br>观华严阁僧斋
<br>
<br>拂剑当年气吐虹，喑呜坐觉朔庭空。
<br>早知壮志成痴绝，悔不藏名万衲中。
<br>
<br>观画山水
<br>
<br>古北安西志未酬，人间随处送悠悠。
<br>骑驴白帝城边雨，挂席黄陵庙外秋。
<br>大纲截江鱼可脍，高楼临路酒如油。
<br>老来无复当年快，聊对丹青作卧游。
<br>
<br>观梅至花泾高端叔解元见寻
<br>
<br>春暖山中云作堆，放翁艇子出寻梅。
<br>不须问讯道傍叟，但觅梅花多处来。
<br>
<br>观梅至花泾高端叔解元见寻
<br>
<br>春晴闲过野僧家，邂逅诗人共晚茶。
<br>归见诸公问老子，为言满帽插梅花。
<br>
<br>观棋
<br>
<br>一枰翻覆战枯棋，庆吊相寻喜复悲。
<br>失马翁言良可信，牧猪奴戏未妨为。
<br>白蛇断处真成快，黑帜空时又一奇。
<br>歛付两奁来对酒，泠泠听我诵新诗。
<br>
<br>观身
<br>
<br>欲去浮华累，先观老病身。
<br>浊醪何负汝，淡饭最宜人。
<br>意气随年往，工夫媿日新。
<br>只将闲送老，虚作太平民。
<br>
<br>观蔬圃
<br>
<br>松芥可葅芹可羹，晚风咿＊桔槔声。
<br>白头孤宦成何味，悔不畦蔬过此生。
<br>
<br>观苏沧浪草书绢图歌
<br>
<br>天孙独处河之湄，龙梭夜织冰蚕丝，
<br>机头翦落光陆离。骑鲸仙人醉题诗，
<br>字大如斗健欲飞，利刃猛斫生蛟螭，
<br>墨渴字燥尤怪奇，百潜影神灵悲。
<br>呜呼束云作笔兮海为砚，激水上腾龙野战；
<br>乾坤震荡人始惊，笔未落时谁得见？
<br>
<br>观小孤山图
<br>
<br>江平风不生，镜面渺千里。
<br>轲峨万斛舟，远望一点耳。
<br>大孤江中央，四面峭插水。
<br>小孤特奇丽，丹翠凌云起。
<br>重楼邃殿神之家，帐中美人粲如花。
<br>游人徙倚栏干处，俊鹘横江东北去。
<br>
<br>观音院读壁间苏在廷少卿两小诗次韵
<br>
<br>扬鞭暮出锦官城，小院无僧有月明。
<br>不信道人心似铁，隔城犹送捣衣声。
<br>
<br>观音院读壁间苏在廷少卿两小诗次韵
<br>
<br>老去痴顽不受镌，姓名身後更须传
<br>世间商略无归处，只合长斋绣佛前。
<br>
<br>观月
<br>
<br>清风发疏林，皦月上素壁。
<br>悠然倚庭楯，爱此风月夕。
<br>人间好时节，俯仰成宿昔。
<br>少年不痛饮，老大空叹息。
<br>
<br>观运粮图
<br>
<br>王师北伐如宣王，风驰电击复土疆。
<br>中军歌舞入洛阳，前军已渡河流黄。
<br>马声萧萧阵堂堂，直跨井陉登太行。
<br>壼浆箪食满道傍，刍粟岂复烦车箱？
<br>不须绝漠追败亡，亦勿分兵取河湟；
<br>但令中夏歌时康，千年万年无馈粮！
<br>
<br>观张提刑周鼎
<br>
<br>他人富贵堆金璧，曼舞妖歌夸坐客。
<br>清心好古谁似公？汉庭诸人推博识。
<br>一朝得此周庙器，买不论赀空四壁，
<br>苔痕洗尽铜色见，坐卧摩挲欲忘食。
<br>蛮童捧出客为起，恍如清庙陪剑履。
<br>腹中奇字粲虫鱼，峄山之碑那得比。
<br>知公原是功名人，看罢握手同悲辛。
<br>镐京洛邑在何许？漠漠秋风吹虏尘。
<br>
<br>观诸将除书
<br>
<br>百链刚非绕指柔，貂蝉要是出兜鍪。
<br>得官若使皆齐虏，对泣何疑效楚囚。
<br>
<br>官居书事
<br>
<br>早涉人间足畏涂，一麾投老向江湖。
<br>年光已上星星鬓，日力犹供急急符。
<br>本自阳狂无藉在，更堪羸病不枝梧。
<br>灭胡意气嗟谁许，泪尽神州赤县图。
<br>
<br>官居书事
<br>
<br>走遍人间老更穷，强寻一笑与谁同？
<br>簿书衮衮呻吟里，歌舞纷纷困睡中。
<br>手版倒持悲末路，寒江独钓媿高风。
<br>知心赖有谭夫子，时遣书来问放翁。
<br>
<br>官居戏咏
<br>
<br>万里飘然似断蓬，桐庐江上又秋风。
<br>判余牍尾栖鸦湿，衙退庭中立雁空。
<br>灯火市楼知酒贱，歌呼村路觉年丰。
<br>谁言病守无欢意，也与邦人一笑同。
<br>
<br>官居戏咏
<br>
<br>说著功名即自羞，暮年世味转悠悠。
<br>一庭落叶楸梧老，万里悲风鼓角秋。
<br>怀绶不为明日计，登楼且散异乡愁。
<br>渔舟大似非凡子，能拣溪山胜处留。
<br>
<br>官居戏咏
<br>
<br>城头闲倚一枝藤，病起清羸不自胜。
<br>衙鼓有期催晚坐，绦铃无赖唤晨兴。
<br>爱书习气嗟犹在，寡过工夫愧未能。
<br>寂寞已无台省梦，诸公衮衮自飞腾。
<br>
<br>官舍夙兴
<br>
<br>朝阳淡淡挂窗棂，桐叶无风忽自零。
<br>不复扶头倾白堕，但知临目养黄宁。
<br>新蔬带露来幽圃，修绠飞泉洒广庭。
<br>一出文书又围绕，正应高卧尽颓龄。
<br>
<br>馆中书怀
<br>
<br>流落逢明主，恩光集晚途。
<br>题名惊手战，拜阁藉人扶。
<br>枉辱三华组，终归一腐儒。
<br>库书时取读，犹足补东隅。
<br>
<br>馆中营缮方一新而右文殿生芝草甚异
<br>
<br>丹碧参差盛一时，殿楹三秀见金芝。
<br>汉庭漫道多才杰，天马何劳作颂诗！
<br>
<br>灌园
<br>
<br>八十身犹健，生涯学灌园。
<br>溪风吹短褐，村雨暗衡门。
<br>眼正魔军怖，心安疾竖奔。
<br>午窗无一事，梨枣弄诸孙。
<br>
<br>灌园
<br>
<br>少携一剑行天下，晚落空村学灌园。
<br>交旧凋零身老病，轮囷肝胆与谁论？
<br>
<br>广都道中呈季长
<br>
<br>天上石渠郎，能来伴楚狂。
<br>风雪朝并辔，灯火夜连床。
<br>江水不胜绿，梅花无赖香。
<br>剧谈那得住，出处要平章。
<br>
<br>广都江上作
<br>
<br>微波不摇江，纤云不行天。
<br>我来倚杖立，天水相澄鲜。
<br>平远望不尽，日落自生烟。
<br>梅花耿独立，雪树明前川。
<br>好风吹我衣，春色已粲然。
<br>东村闻酒美，买醉上渔船。
<br>
<br>广慧法师赞
<br>
<br>东土震旦，西方极乐。
<br>一緉草鞋，到处行脚。
<br>
<br>归次樊江
<br>
<br>芳草东西路，绿杨长短亭。
<br>人生岂匏系，吾志本鸿冥。
<br>征袖朝沾雨，归帆夜戴星。
<br>长鱼幸能买，且复倒残瓶。
<br>
<br>归次汉中境上
<br>
<br>云栈屏山阅月游，马蹄初喜蹋梁州。
<br>地连秦雍川原壮，水下荆杨日夜流。
<br>遗虏孱孱宁远略，孤臣耿耿独私忧。
<br>良时恐作他年恨，大散关头又一秋。
<br>
<br>归耕
<br>
<br>随牒人间鬓欲疏，归耕且复补东隅。
<br>甑炊地碓新舂米，衣拆天吴旧绣图。
<br>有圃免烦官送菜，叩门翻喜吏徵租。
<br>不愁问字无来客，惟欠杨雄宅一区。
<br>
<br>归老
<br>
<br>两脚走万里，归老樵风溪，
<br>虽远京雒尘，穷巷还多泥。
<br>累累丧家狗，喔喔失旦鸡。
<br>幸非徙比景，何恨栖会稽。
<br>今年更可笑，伛偻自灌畦。
<br>荣虽不满眼，悔亦免噬脐。
<br>万事付一尊，师友阮与嵇。
<br>
<br>归老
<br>
<br>归老何妨驾鹿车，平生风雪惯骑驴。
<br>鬓毛白尽犹耽酒，目力衰来转爱书。
<br>止足极知于道近，痴顽更喜与人疏。
<br>著身莫怪无闲处，地肺天台尽有余。
<br>
<br>归三山入秋益凉欣然有赋
<br>
<br>药物扶持美食眠，镜湖仍遇素秋天。
<br>一年强起归犹健，百口相看喜欲颠。
<br>碧瓦朱甍无杰屋，乌篷画楫有新船。
<br>道山顶上虽清绝，万顷烟波始是仙。
<br>
<br>归兴
<br>
<br>轻雷轣辘断梅初，残箨纵横过笋余。
<br>饱有期程新买犊，睡无厌足久捐书。
<br>白苹满渚闲挥榜，绿树连村独跨驴。
<br>夏日尽长归亦暮，水边灯火已疏疏。
<br>
<br>归兴
<br>
<br>古道迢迢人迹稀，羸骖欹帽远村归。
<br>正看日暮羊牛下，又见月明乌鹊飞。
<br>僧院疏钟出林岫，渔家微火耿窗扉。
<br>闲游要是幽人事，草露从教湿短衣。
<br>
<br>归云门
<br>
<br>万里归来值岁丰，解装乡墅乐无穷。
<br>甑炊饱雨湖菱紫，篾络迎霜野柿红。
<br>坏壁尘埃寻醉墨，孤灯饼饵对邻翁。
<br>微官行矣闽山去，又寄千岩梦想中。
<br>
<br>归州重五
<br>
<br>斗舸红旗满急湍，船窗睡起亦闲看。
<br>屈平乡国逢重五，不比常年角黍盘。
<br>
<br>龟堂
<br>
<br>莫笑龟堂老，残年所得多。
<br>赋诗传海估，说法度天魔。
<br>天矫竹如意，鳞皴松养和。
<br>拈来示诸子，无事数相过。
<br>
<br>龟堂
<br>
<br>莫笑龟堂陋，生涯实有余。
<br>春寒拥重褐，晨饭富藏蔬。
<br>薄技雕虫尔，虚名画饼如。
<br>儿时论语在，敢负此心初。
<br>
<br>龟堂
<br>
<br>障日松棚正策功，幅巾聊得受微风。
<br>蝉声不断草堂静，潦水已归村路通。
<br>拄杖闲行穿荦确，孤云时见起巃嵷。
<br>东阳醇酎无由到，知负今年几碧筩？
<br>
<br>龟堂避暑
<br>
<br>缥缈纱幮覆象床，蛮童擎粥进黄粱。
<br>砚池湛湛一泓墨，衣焙霏霏半篆香。
<br>团扇题诗无滞思，清泉洒地有余凉。
<br>更须风伯开云阵，准拟今宵月满廊。
<br>
<br>龟堂晨起
<br>
<br>培火螭炉起宝熏，滴泉鏊矸聚玄云。
<br>屏围燕几成山字，簟展凉轩作水纹。
<br>绝口不谈浮世事，洗心聊策退居勋。
<br>耄年犹健非无自，一卷丹经受郑君。
<br>
<br>龟堂初暑
<br>
<br>沦漪一曲遶茅堂，葛帔纱巾喜日长。
<br>多事林鸠管晴雨，依人海燕度炎凉。
<br>深枝著子櫐櫐熟，幽草开花冉冉香。
<br>安得此时江海上，与君袖手看人忙？
<br>
<br>龟堂东窗戏弄笔墨偶得绝句
<br>
<br>身如蚕老已三眠，一茧何妨自裹缠。
<br>豆饭藜羹支永日，槿篱竹屋送余年。
<br>
<br>龟堂东窗戏弄笔墨偶得绝句
<br>
<br>一樽且复罄幽欢，不是痴顽强自宽。
<br>死去何忧累儿子，千钱可买市成棺。
<br>
<br>龟堂东窗戏弄笔墨偶得绝句
<br>
<br>北庵睡起坐东厢，无事方知日月长。
<br>天与诗人送诗本，一双黄蝶弄秋光。
<br>
<br>龟堂东窗戏弄笔墨偶得绝句
<br>
<br>老衰有验诗先退，勋业无心梦渐稀。
<br>浅浦小山孤绝处，数家烟火自相依。
<br>
<br>龟堂东窗戏弄笔墨偶得绝句
<br>
<br>老人孤寂似无家，午枕初回日已斜。
<br>偶得风和身亦健，舍南舍北探梅花。
<br>
<br>龟堂独酌
<br>
<br>幅巾萧散饯余龄，江左诸贤可乞灵。
<br>护枕小屏图紫阁，映窗矮卷写黄庭。
<br>旷怀与世元难合，幽句何人可遣听？
<br>一酌兰溪遗万事，时看墙底卧长瓶。
<br>
<br>龟堂独酌
<br>
<br>一榼兰溪自献酬，徂年不肯为人留。
<br>巴山频入初寒梦，江月偏供独夜愁。
<br>越石壮心鸡喔喔，子卿归信雁悠悠。
<br>天生我辈初何用，病骨支离又过秋。
<br>
<br>龟堂独坐遣闷
<br>
<br>发已凋疏齿已摇，高谈谁与慰无聊？
<br>苦心虽呕何由出，病骨非谗亦自销。
<br>玉雪细尘烹瑞草，烟脂小把斸灵苗。
<br>贺公吴语吾能似，太息遗魂不可招。
<br>
<br>龟堂独坐遣闷
<br>
<br>放逐还山八见春，枯颅槁项雪霜新。
<br>大床不解除豪气，凡眼安能识贵人？
<br>食有淖糜犹足饱，衣存短褐未全贫。
<br>北窗坐卧君无笑，拈起乌藤捷有神。
<br>
<br>龟堂偶题
<br>
<br>文章何物求渠力，诗亦安能使汝穷？
<br>春水一池花百本，此生未易报天公。
<br>
<br>龟堂偶题
<br>
<br>细肋卧沙来左辅，巨螯斫雪出东吴。
<br>不知一饱摩便腹，得似茅檐荠糁无？
<br>
<br>龟堂晚兴
<br>
<br>九日春阴一日晴，回塘闲院惬幽情。
<br>小鱼出水圆纹见，轻燕穿帘折势成。
<br>今日掩关真佚老，向来涉世亦遗名。
<br>巡檐更有欣然处，新笋初抽四五茎。
<br>
<br>龟堂一隅开窗设榻为小憩之地
<br>
<br>栟榈薝卜障斜阳，旋置临阶八尺床。
<br>小展窗扉无大费，略加苫盖有余凉。
<br>老来愈觉岁时速，梦裹不知途路长。
<br>试问神游向何处？月明挥榜上潇湘。
<br>
<br>龟堂雨後作
<br>
<br>泽国春多雨，龟堂病少悰。
<br>虽名旧朝士，其实老耕农。
<br>一点苇间火，数声烟外钟。
<br>诗材故不乏，处处起衰慵。
<br>
<br>龟堂杂题
<br>
<br>龟堂端是无能者，妄想元无一事成。
<br>最後数年尤可笑，饱餐甘寝送浮生。
<br>
<br>龟堂杂题
<br>
<br>痴顽老子老无能，游惰农夫酒肉僧。
<br>闭著庵门终日睡，任人来唤不曾应。
<br>
<br>龟堂杂题
<br>
<br>长腰玉粒出新舂，秋获真成亩一钟。
<br>衣食麤供官赋足，何妨世世作耕农。
<br>
<br>龟堂杂题
<br>
<br>冷雨萧萧涩不晴，乱书围坐正纵横。
<br>忽闻小瓮新醅熟，急唤儿童洗破觥。
<br>
<br>龟堂杂兴
<br>
<br>方石斛栽香百合，小盆山养水黄杨。
<br>老翁不是童儿态，无奈庵中白日长！
<br>
<br>龟堂杂兴
<br>
<br>少年身寄市朝中，俗论纷纷聒耳聋。
<br>清绝宁知有今日，高眠终夜听松风。
<br>
<br>龟堂杂兴
<br>
<br>二三邻曲偶相寻，小醉悠然卧竹阴。
<br>醒後自看还自笑，溪云犹未是无心。
<br>
<br>龟堂杂兴
<br>
<br>蒲团安坐地炉温，无位真人出面门。
<br>世上不知何岁月，断钟残角送黄昏。
<br>
<br>龟堂杂兴
<br>
<br>道妙从来亦麤闻，闭门方用十年勤。
<br>笔端小技深知悔，旧稿如山欲尽焚。
<br>
<br>龟堂自咏
<br>
<br>龟堂一老翁，短褐立秋风。
<br>时过同蓠菊，身衰似井桐。
<br>新霜万瓦白，朝日数棂红。
<br>且复寻书卷，悠然度岁穷。
<br>
<br>龟堂自咏
<br>
<br>采藤持织履，剥楮治为冠。
<br>看剑心空壮，骑驴骨本寒。
<br>病多辞酒伴，老甚解祠官。
<br>赖有扁舟在，秋涛万里宽。
<br>
<br>癸丑七夕
<br>
<br>风露中庭十丈宽，天河仰视白漫漫。
<br>难寻仙客乘槎路，且伴吾儿乞巧盘。
<br>秋早时闻桐叶坠，夜凉已怯紵衣单。
<br>民无余力年多恶，退士私忧实万端。
<br>
<br>癸丑七月二十七夜梦游华岳庙
<br>
<br>驿树秋风急，关城暮角悲。
<br>平生忠愤意，来拜华山祠。
<br>
<br>癸丑上元三夕皆大雨雪
<br>
<br>雨雪连三日，孤城冷欲冰。
<br>泥深唯响屐，风恶更吹灯。
<br>空恼追欢客，何关在定僧。
<br>一杯尝豉煎，寒影对崚嶒。
<br>
<br>癸丑十一月下旬温燠如春晦日忽大风作雪
<br>
<br>今年一冬晴日多，草木萌甲风气和。
<br>百钱布被未议赎，老翁曝背儿行歌。
<br>吾侪小人虑不远，积雪苦寒来岂晚？
<br>青天方行三足乌，不料黑云高高嵼。
<br>明朝雪恶冻复饿，儿啼颊皴翁噤卧。
<br>九重巍巍那得知，合门催班百官贺。
<br>
<br>癸丑正月二日
<br>
<br>朱颜不老画中人，绿酒追欢梦里身。
<br>堪笑三山衰病叟，闭门寂寂过新春。
<br>
<br>癸丑正月二日
<br>
<br>菊丛抽绿满枯荄，绕舍梅花已遍开。
<br>须信今春春事早，江乡开岁有奔雷。
<br>
<br>癸丑重九登山亭追怀顷在兴元常以是日猎中梁山下乐甚慨然赋诗予于是生六十有九年矣
<br>
<br>生年六十九重阳，辙遍秦吴岁月长。
<br>南郑从戎嗟尚壮，中梁纵猎最难忘。
<br>离披雉拂雕鞍堕，独（左单人右束）狐穿古冢藏。
<br>梦断酒醒今万里，亦逢佳节重悲伤。
<br>
<br>癸亥初冬作
<br>
<br>开岁忽八十，古来应更稀。
<br>我存人尽死，今是昨皆非。
<br>爱酒陶元亮，还乡丁令威。
<br>目前寻故物，惟有钓鱼矶。
<br>
<br>癸亥正月十日夜梦三山竹林中笋出甚盛欣然大作
<br>
<br>新春身不到家园，东崦西村役梦魂。
<br>一夜四出雷雨起，满林无数长龙孙。
<br>
<br>癸巳夏旁郡多苦旱惟汉嘉数得雨然未足也立秋夜三鼓雨至明日晡後未止高下沾足喜而有赋
<br>
<br>画檐鸣雨早秋天，不喜新凉喜有年。
<br>眼里香粳三万顷，寄声父老共欣然。
<br>
<br>癸巳夏旁郡多苦旱惟汉嘉数得雨然未足也立秋夜三鼓雨至明日晡後未止高下沾足喜而有赋～又
<br>
<br>五十衰翁发半华，犹能把酒醉天涯。
<br>丝毫美政何曾有，惟把丰年赠汉嘉。
<br>
<br>郭氏山林十六詠閟雲关
<br>
<br>白雲如高人，择友尚傲世。
<br>朱门客三千，一点不可致。
<br>
<br>郭氏山林十六詠飞雪
<br>
<br>我昔游青城，六月对雪山。
<br>吴蜀渺万里，安得在此间。
<br>
<br>郭氏山林十六詠高碧巖
<br>
<br>我诵明逸诗，豹林不可到。
<br>斯山幸不远，何日欹纱帽。
<br>
<br>郭氏山林十六詠桂壑
<br>
<br>小山有桂枝，名自骚人傳。
<br>我欲辨其族，衰病空慨然。
<br>
<br>郭氏山林十六詠壶天阁
<br>
<br>吾廬在目中，日可理轻策。
<br>乃知壶中天，端勝缩地脈。
<br>
<br>郭氏山林十六詠倾月
<br>
<br>種梧待鳳雏，此计乃可笑。
<br>不如看月墮，与子舒清啸。
<br>
<br>郭氏山林十六詠清旷亭
<br>
<br>勝游谢车马，從此始青鞵。
<br>俗士洗褊心，達人增旷怀。
<br>
<br>郭氏山林十六詠笙鹤亭
<br>
<br>茲山多异域，飞仙亦税驾。
<br>勿遣俗客来，恐妨笙鹤下。
<br>
<br>郭氏山林十六詠石井
<br>
<br>酌泉咽冰玉，肺腑生惨凛。
<br>老夫桑苧家，颇欲續水品。
<br>
<br>郭氏山林十六詠小爛柯
<br>
<br>山中一枰棋，塵世底事无。
<br>若复计勝负，与彼亦何殊。
<br>
<br>郭氏山林十六詠藥圃
<br>
<br>采芝夏黄公，賣藥韩伯休。
<br>吾友子郭子，高趣可与侔。
<br>
<br>郭氏山林十六詠倚剑
<br>
<br>懸瀑若剑立，空潭如镜平。
<br>未能照魑魅，且用斩长鲸。
<br>
<br>郭氏山林十六詠玉佩
<br>
<br>羣仙停鹤驭，玉佩摇空山。
<br>金丹定分子，往缀通明班。
<br>
<br>郭氏山林十六詠玉泉
<br>
<br>摘玉毁珠璣，蒙莊有深旨。
<br>向郭不能傳，千载付吾子。
<br>
<br>郭氏山林十六詠月峡
<br>
<br>我昔泝三峡，仰天如匹练。
<br>安得中天月，正用此时见。
<br>
<br>郭氏山林十六詠韫玉巖
<br>
<br>苍崖韫白璧，欲上渺无路。
<br>但照太史占，虹气贯寳婺。
<br>
<br>郭西
<br>
<br>鹊下川原黑，船行浦漵空。
<br>桥灯摇水影，楼角散天风。
<br>野眺飞埃外，渔歌冷翠中。
<br>不须嘲病翼，要是脱樊笼。
<br>
<br>果州驿
<br>
<br>驿前官路堠累累，叹息何时送我归？
<br>池馆莺花春渐老，窗扉灯火夜相依。
<br>孤鸾怯舞愁窥镜，老马贪行强受鞿。
<br>到处风尘常扑面，岂惟京洛化人衣。
<br>
<br>过采石有感
<br>
<br>短衣射虎早霜天，叹息南山又七年。
<br>唾手每思双羽箭，快心初见万楼船。
<br>平波漫漫看浮马，高柳阴阴听乱蝉。
<br>明日重寻石头路，醉鞍谁与共联翩？
<br>
<br>过村店有感
<br>
<br>细篾络丹柿，枯篱悬碧花。
<br>炊烟生旅灶，野水漱寒沙。
<br>栖鸟争投树，归牛自识家。
<br>恍然游蜀路，搔首忆天涯。
<br>
<br>过村舍
<br>
<br>碓舍临山路，牛栏隔草烟。
<br>问今何岁月，恐是结绳前。
<br>
<br>过大蓬岭度绳桥至杜秀才山庄
<br>
<br>度筰临千仞，梯山蹑半空。
<br>湿云朝暮雨，阴壑古今风。
<br>亭观参差见，阑干诘曲通。
<br>柳空丛筱出，松偃翠萝蒙。
<br>负笼银钗女，鉏畲鹤发翁。
<br>何由有余俸，小筑此山中。
<br>
<br>过东邻归小憩
<br>
<br>篮舆过邻曲，绿野喜新晴。
<br>暖日生花气，丰年入碓声。
<br>筑陂乡竭作，买犊户深耕。
<br>归舍还寻睡，残书傍枕横。
<br>
<br>过东滩入马肝峡
<br>
<br>书生就食等奔逃，道路崎岖信所遭。
<br>船上急滩如退鷁，人缘绝壁似飞猱。
<br>口夸远岭青千叠，心忆平波绿一篙。
<br>犹胜溪丁绝轻死，无时来往驾（舟加同）艚。
<br>
<br>过杜浦桥
<br>
<br>桥外波如鸭头绿，杯中酒作鹅儿黄。
<br>山茶花下醉初醒，却过西村看夕阳。
<br>
<br>过杜浦桥
<br>
<br>桥北雨余春水生，桥南日落暮山横。
<br>问君对酒胡不乐？听取菱歌烟外声。
<br>
<br>过放生池追怀江公民表谏议池盖公所创也
<br>
<br>钓台先生谏大夫，建中初元起江湖，
<br>是是非非玉座侧，身可死徙志不渝。
<br>烟汀月岛二十载，白发短＊藏菰蒲。
<br>晚蒙湔洗得一障，上奏犹自称粗疏。
<br>此公造处直奇特，竺乾先生分半席。
<br>九州看如掌中果，天不遣为吁可惜！
<br>径归歛手筑陂池，也活龟鱼论万亿。
<br>骨冷桐山唤不闻，停车怅望春波碧。
<br>
<br>过广安吊张才叔谏议
<br>
<br>春风疋马遇孤城，欲吊先贤涕已倾。
<br>许国肺肝知激烈，照人眉宇尚峥嵘。
<br>中原成败宁非数，後世忠邪自有评。
<br>叹息知人真未易，流芳遗臭尽书生。
<br>
<br>过湖上僧庵
<br>
<br>西庵每过未尝开，邂逅清言始此回。
<br>陶令巾车寻壑去，巳公茅屋赋诗来。
<br>奇香炷罢云生岫，瑞茗分成乳泛杯。
<br>便恐从今往还熟，入门猿鸟不惊猜。
<br>
<br>过建阳县以双鹅赠东观道士为长生鹅观俯大溪鹅得其所矣武夷险绝处有仙船架崖壁间数日前大风吹堕船木数寸坚硬如石予偶得之皆此行奇事也各赋一诗
<br>
<br>闲泛晴波唼绿萍，却冲微雨傍烟汀。
<br>会稽内史如相遇，换取黄庭一卷经。
<br>
<br>过江山县浮桥有感
<br>
<br>堪笑行人日日忙，又扶衰病过浮梁。
<br>滩流急处水禽下，桑叶空时村酒香。
<br>枯＊敢怀贪雨露，饥鸿自悯犯风霜。
<br>宦途商略无安处，早晚归耕剡曲旁。
<br>
<br>过江萧山县驿东轩海棠已谢
<br>
<br>星星两鬓怯年华，幽馆无人江月斜。
<br>惆怅过江迟一夕，晓风吹尽海棠花。
<br>
<br>过邻家
<br>
<br>老病在臂踝，终日不喜动，
<br>溪云忽过前，袖手以目送。
<br>今晨光景佳，霁色入鸟哢，
<br>驾言出柴荆，暂作湖山梦。
<br>东村望鹤巢，西阜过獾峒。
<br>父老意欣然，为我拨春瓮，
<br>岂惟浇舌燥，亦用软脚痛。
<br>形骸去绳检，谈笑得少纵。
<br>吴蚕初上簇，陂稻亦己种。
<br>端五数日间，更约同解粽。
<br>
<br>过邻家
<br>
<br>今日病良已，筇枝发兴新。
<br>高居遗世事，一笑过吾邻。
<br>夕照明丹叶，秋风老白苹。
<br>素衣虽化尽，不为犯京尘。
<br>
<br>过邻家
<br>
<br>扶杖过吾邻，相夸自在身。
<br>年丰称贷少，酒贱往来频。
<br>群散鸡归栅，声喧雀噪囷。
<br>丁宁语儿子；切勿厌沉沦。
<br>
<br>过邻家
<br>
<br>病去诗情动，寒深酒戒开。
<br>儿孙扶每出，邻里唤还来。
<br>云重时飞雪，春迟未见梅。
<br>山园多芋栗，夜话且燔煨。
<br>
<br>过邻家
<br>
<br>初寒偏著苦吟身，情话时时过近邻，
<br>嘉穟连云无水旱，齐民转壑自酸辛。
<br>室庐封鐍多逋户，市邑萧条少醉人。
<br>甑未生尘羹有糁，吾曹切勿怨常贫。
<br>
<br>过邻家戏作
<br>
<br>老脱朝冠岸幅巾，时时乘兴过比邻。
<br>缾无储粟吾犹乐，步有新船子岂贫？
<br>醅瓮香浮花露熟，药栏土润玉芝新。
<br>相从觅笑真当勉，又过浮生一岁春。
<br>
<br>过邻曲
<br>
<br>黄云卷尽绿针齐，夏木阴阴满古堤。
<br>耆老往来无负戴，比邻问道有提携。
<br>暑天渐近便餐酪，吴俗相传尚鱠齑。
<br>共喜丰年多乐事，扶归先判醉如泥。
<br>
<br>过林黄中食柑子有感学宛陵先生体
<br>
<br>博士得黄柑，甚爱不忍擘，
<br>持献太夫人，远附海上舶。
<br>故山饶氛雾，可使酒杯窄，
<br>岂无荔枝好，餍饫恐不摘。
<br>相去三千里，无异娱旁侧，
<br>乃知母子意，更远未尝隔。
<br>我昨往见君，从容弄书册，
<br>药分腊剂香，茶泛春芽白。
<br>主意顾未厌，筐筥自搜索，
<br>敢谓甘旨余，亦及此下客。
<br>霜包才三四，气可压千百；
<br>重是慈孝物，不敢吐其核。
<br>甘寒虽遶齿，悲感已横臆；
<br>半生无欢娱，初不为湮厄。
<br>
<br>过灵石三峰
<br>
<br>奇峰迎马骇衰翁，蜀岭吴山一洗空。
<br>拔地青苍五千仞，劳渠蟠屈小诗中。
<br>
<br>过灵石三峰
<br>
<br>晓日曈曨雪未残，三峰杰立插云间。
<br>老夫合是征西将，胸次先收一华山。
<br>
<br>过六和塔前江亭小憩
<br>
<br>断岸孤亭日暮时，栏边聊试葛巾欹。
<br>偶观挂席乘潮快，便觉悬车纳禄迟。
<br>痛饮相如无奈渴，清言叔宝不胜羸。
<br>年来亲友凋零尽，惟有江山是旧知。
<br>
<br>过鲁墟先太傅旧隐
<br>
<br>桑竹萧条带夕阳，故居依约古河傍。
<br>颓垣壤甃伙寻处，父老犹言学士庄。
<br>
<br>过绿杨桥
<br>
<br>过县东驰十里遥，行吟不觉度溪桥。
<br>磑轮激水无时息，酒旆迎风尽日摇。
<br>半掩店门灯煜煜，横穿村市马萧萧。
<br>秦吴万里行几遍，莫恨尊前绿鬓凋。
<br>
<br>过能仁光孝寺欲访听老会府中速客遂不果入
<br>
<br>春日城南过宝坊，驰驱不得驻车箱。
<br>高门临道净如拭，杰屋凌空势欲翔。
<br>斋近钟鱼初送响，风微松桧自生香。
<br>暂来堪笑忙如许，坐羡高人白昼长。
<br>
<br>过武连县北柳池安国院煮泉试日铸顾渚茶院有二泉皆甘寒传云唐僖宗幸蜀在道不豫至此饮泉而愈赐名报国灵泉云
<br>
<br>滴沥珠玑翠壁间，遭时曾得奉龙颜。
<br>栏倾甃缺无人管，满院松风昼掩关。
<br>
<br>过武连县北柳池安国院煮泉试日铸顾渚茶院有二泉皆甘寒传云唐僖宗幸蜀在道不豫至此饮泉而愈赐名报国灵泉云
<br>
<br>行殿凄凉迹已陈，至今父老记南巡。
<br>一泓寒碧无今古，付与闲人作主人。
<br>
<br>过武连县北柳池安国院煮泉试日铸顾渚茶院有二泉皆甘寒传云唐僖宗幸蜀在道不豫至此饮泉而愈赐名报国灵泉云
<br>
<br>我是江南桑苎家，汲泉闲品故园茶。
<br>只应碧缶苍鹰爪，可压红囊白雪芽。
<br>
<br>过修觉山不果登览
<br>
<br>前日泛江时，雨昏失南山；
<br>今日迎我马，＊鬌拥髻鬞。
<br>白塔映朱阁，间见青林间。
<br>问我岂忘之，扬鞭亟西还。
<br>西还亦聊尔，行矣来凭栏。
<br>扰扰红尘中，岂无一日闲。
<br>会复赓此诗，大书榜其颜。
<br>但恐厄风雨，清游天所悭。
<br>
<br>过野人家有感
<br>
<br>纵辔江皋送夕晖，谁家井臼映荆扉。
<br>隔篱犬吠窥人过，满箔蚕饥待叶归。
<br>世态十年看烂熟，家山万里梦依稀。
<br>躬耕本是英雄事，老死南阳未必非。
<br>
<br>过夷陵适值祈雪与叶使君清饮谈括苍旧游既行舟中雪作戏成长句奉寄
<br>
<br>巴楚夷陵酒最醇，使君风味更清真。
<br>少年恨不从豪饮，薄宦那知托近邻。
<br>本拟笙歌娱病客，却催雨雪恼行人。
<br>朝来冻手题诗寄，莫笑欹斜字不匀。
<br>
<br>过猷讲主桑渎精舍
<br>
<br>寂寞衡门傍水开，放翁曳杖此徘徊。
<br>林疏时见钓篷过，风急忽闻菱唱来。
<br>讲罢绳床悬尘柄，斋余童子供茶杯。
<br>解衣许我闲摩腹，又作幽窗梦一回。
<br>
<br>过鱼蛇市小寺
<br>
<br>六月苦多雨，肩舆走江村。
<br>过市居人集，陟险兵子喧。
<br>日昳休野寺，汛扫开北轩。
<br>雾气如苍虯，夭矫出洞门。
<br>溪清见白石，纠结菖蒲根。
<br>游鱼去甚健，投饵弃不吞。
<br>嗟予独何为，贪禄忘故园。
<br>驰驱不自恤，面有风沙痕。
<br>俯仰二十年，竟孤明主恩。
<br>寄谢众君子，努力苏元元。
<br>
<br>过玉山辱芮国器检详留语甚勤因寄此诗兼呈韩无咎右司
<br>
<br>辽东归老白襦裙，名字何堪遗世闻。
<br>便谓舆公长契阔，不知留语故殷懃。
<br>诗章有便犹应寄，禄米无多切莫分。
<br>倘见右司烦说似，每因风月怆离群。
<br>
<br>过张王行庙
<br>
<br>烈士生不遇，栖栖为旅人；
<br>英魂死不没，凛凛为明神。
<br>明神受帝命，庙食福我民，
<br>牲酒可足言，压抑姑少伸。
<br>火旱千里赤，与人下雷雨，
<br>降水不反壑，谈笑出平土。
<br>善人锡之福，奸伪亦击汝。
<br>岂若世上人，吞声气如缕。
<br>
<br>过茱萸舖青松朱户前临大道绝似西陲亭驿怅然有作
<br>
<br>茱萸小驿夕阳愁，搔首临风感旧游。
<br>浑似军行散关路，但无鼓吹动凉州。
<br>
<br>过筰桥道中龙祠小留
<br>
<br>江边龙庙何年作，白浪花中插朱阁。
<br>朝暾渐上宿雾收，春气已动晨霜薄。
<br>私来倚栏一怅然，芦花满空如柳绵。
<br>安得身为双白鹭，飞上滩头却飞去。
<br>
<br>海气
<br>
<br>浴罢来水浒，适有渔舟横。
<br>浩然纵棹去，漫漫菰蒲声。
<br>海祲乃尔奇，万象空际生；
<br>骖驔牧龙马，夭矫腾蛟鲸，
<br>或如搴大旗，或如执长兵。
<br>我欲记其变，忽已天宇清。
<br>成坏须臾间，使我叹且惊。
<br>世事正如此，何者非强名？
<br>
<br>海山
<br>
<br>补落迦山访旧游，庵摩勒果隘中州。
<br>秋涛无际明人眼，更作津亭半日留。
<br>
<br>海上作
<br>
<br>厌逐纷纷儿女曹，挂帆江海寄吾豪。
<br>鲸吞鼍作浑闲事，要看秋涛天际高。
<br>
<br>海棠
<br>
<br>今日春已半，风雨停出游。
<br>缾中海棠花，数酌相献酬。
<br>尚想锦官城，花时乐事稠。
<br>金鞭过南市，红烛宴西楼。
<br>千林夸盛丽，一枝赏纤柔。
<br>狂吟恨未工，烂醉死即休。
<br>那知茅檐底，白发见花愁。
<br>花亦如病姝，掩抑向客羞。
<br>尤物终动人，要非桃杏俦。
<br>东风万里恨，浩荡不可收。
<br>
<br>海棠
<br>
<br>月下看荼醾，烛下看海棠。
<br>此是看花法，不可轻傳扬。
<br>荼醾暗处看，纷纷满架雪。
<br>海棠明处看，滴滴万点血。
<br>
<br>海棠
<br>
<br>谁道名花独故宫，东城盛丽足争雄。
<br>横陈锦障阑干外，尽吸红云酒醆中。
<br>贪看不辞持夜烛，倚狂直欲擅春风。
<br>拾遗旧咏悲零落，瘦损腰围拟未工。
<br>
<br>海棠
<br>
<br>十里迢迢望碧鸡，一城晴雨不曾齐。
<br>今朝未得平安报，便恐飞红已作泥。
<br>
<br>海棠
<br>
<br>蜀地名花擅古今，一枝气可压千林。
<br>讥弹更到无香处，常恨人言太刻深。
<br>
<br>海棠歌
<br>
<br>我初入蜀鬓未霜，南充樊亭看海棠；
<br>当时已谓目未睹，岂知更有碧鸡坊。
<br>碧鸡海棠天下绝，枝枝似染猩猩血；
<br>蜀姬艳妆肯让人，花前顿觉无颜色。
<br>扁舟东下八千里，桃李真成仆奴尔。
<br>若使海棠根可移，扬州芍药应羞死。
<br>风雨春残杜鹃哭，夜夜寒衾梦还蜀。
<br>何从乞得不死方，更看千年未为足。
<br>
<br>海棠图
<br>
<br>人间奇草木，天必付名流。
<br>菊待陶元亮，竹须王子猷。
<br>我为西蜀客，辱与海棠游。
<br>再见应无日，开图特地愁。
<br>
<br>海中醉题时雷雨初霁天水相接也
<br>
<br>羁游那复恨，奇观有南溟。
<br>浪蹴半空白，天梁无尽青。
<br>吐吞交日月，澒洞战雷霆。
<br>醉後吹横笛，鱼龙亦出听。
<br>
<br>寒食
<br>
<br>小市禁烟余，东郊展墓初。
<br>桐阴覆碧井，泉脉入清渠。
<br>贫悴停游舫，龙锺废荷鉏。
<br>西窗斜日在，且复勘残书。
<br>
<br>寒食
<br>
<br>峡云烘日欲成霞，瀼水成纹浅见沙。
<br>又向蛮方作寒食，强持扈酒对梨花。
<br>物如巢燕年年客，心羡游僧处处家。
<br>赖有春风能领略，一生相伴遍天涯。
<br>
<br>寒食临川道中
<br>
<br>百卉千花了不存，堕溪飞絮看无痕。
<br>家人自作清明节，老子来穿绿暗村。
<br>日落啼鸦随野祭，雨余荒蔓上颓垣。
<br>道边醉饱休相避，作吏堪羞甚乞墦。
<br>
<br>寒食日九里平水道中
<br>
<br>晓雨丝丝熟食时，泥深辙断客行迟。
<br>乱云重叠藏山寺，野水纵横入稻陂。
<br>马鬣松阴封旧陇，龟趺道左立新碑。
<br>扶衰此出知能几？清泪临风不自持。
<br>
<br>寒食省九里大墓
<br>
<br>陌上箫声正卖饧，篮舆兀兀雨冥冥。
<br>人来平野一点白，山压乱云千叠青。
<br>石马朱门松下路，冻齑冷饭柳阴亭。
<br>华颠尚记儿童日，抚事兴怀涕自零。
<br>
<br>寒暑
<br>
<br>寒暑侵陵日夜衰，坐令齿发不支持。
<br>爱憎徇物去忘反，神气养形谁复知？
<br>布帔九条晨入静，柏床五尺夜精思。
<br>旧交勿恨江湖别，云海神山会有期。
<br>
<br>寒夕
<br>
<br>夜扣铜壶彻旦吟，了无人会此时心。
<br>灯残焰作孤萤小，火冷灰如积雪深。
<br>风急江天无过雁，月明庭户有疏碪。
<br>此身毕竟归何许？但忆藏舟黄苇林。
<br>
<br>寒夜
<br>
<br>脱叶争辞木，寒云巧护霜。
<br>羁游少驩乐，短景极匆忙。
<br>吟苦虫催织，鸣哀雁断行。
<br>幽怀谁晤语，惆怅此灯光。
<br>
<br>寒夜
<br>
<br>小隐谢城市，新寒寻褐袍。
<br>秋灯依壁暗，夜雨夹风豪。
<br>俗自随时异，身宁与世鏖。
<br>残年更何事，持蟹酌松醪。
<br>
<br>寒夜
<br>
<br>闭户岁云暮，翻书夜向阑。
<br>足僵知火尽，目钝觉灯残。
<br>跃浦鱼惊獭，穿林犬逐獾。
<br>三年纳微禄，无媿得心安。
<br>
<br>寒夜
<br>
<br>败屋颓垣对短檠，课书聊自限三更。
<br>萧条草木寒无色，窸窣狐狸出有声。
<br>半榼浊醪求火暖，一篇疑义与儿评。
<br>未须遽起穷愁叹，明日寻梅雪正晴。
<br>
<br>寒夜
<br>
<br>坚冰塞川厚莫测，断雁叫群声可哀。
<br>草围小瓮酒未熟，霜压瘦枝梅不开。
<br>稚子忍寒守蠹简，老夫忘睡画炉灰。
<br>低头就世吾所讳，千载伯鸾安在哉！
<br>
<br>寒夜读书
<br>
<br>老去无他嗜，书中有独欣。
<br>月窗鸡喔喔，霜野犬狺狺。
<br>虽叹吾何适，犹尊昔所闻。
<br>从今倘未死，一日亦当勤。
<br>
<br>寒夜读书
<br>
<br>北窗暖焰满炉红，夜半涛翻古桧风。
<br>老死爱书心不厌，来生恐堕蠹鱼中。
<br>
<br>寒夜读书
<br>
<br>韦编屡绝铁砚穿，口诵手钞那计年。
<br>不是爱书即欲死，任从人笑作书颠。
<br>
<br>寒夜读书
<br>
<br>忆昨从戎出渭滨，秋风金鼓震咸秦。
<br>鸢肩竟欠封侯相，三尺檠边老此身。
<br>
<br>寒夜歌
<br>
<br>陆子七十犹穷人，空山度此冰雪晨。
<br>既不能挺长剑以抉九天之云，又不能持斗魁以回万物之春，
<br>食不足以活妻子，化不足以行乡邻。
<br>忍饥读书忽白首，行歌拾穗将终身。
<br>论事愤叱目若炬，望古踊跃心生尘。
<br>三万里之黄河入东海，五千仞之太华磨苍旻。
<br>坐令此地没胡虏，两京宫阙悲荆榛。
<br>谁施赤手驱蛇龙？谁恢天纲致凤麟？
<br>君看煌煌艺祖业，志士岂得空酸辛！
<br>
<br>寒夜将旦作
<br>
<br>白发垂肩无二毛，胸中消尽少年豪。
<br>河倾月没夜将旦，木落草枯秋已高。
<br>窗下灯残候虫语，墙隅栖冷老鸡号。
<br>曲肱不复更成寐，起视寒空如断鳌。
<br>
<br>寒夜偶怀壮游书感
<br>
<br>畴昔西游万里还，狂吟散落满人间。
<br>买空禄水桥边酒，看遍青城县里山。
<br>梅蕊疏疏春欲动，川云漠漠雪犹悭。
<br>偶思五十年来事，顾影灯前自笑顽。
<br>
<br>寒夜遣怀
<br>
<br>临觞本不饮，忧多自成醉。
<br>四方行万里，不见埋忧地。
<br>忆昔入京都，宝马摇香鬃。
<br>酣饮青楼夜，歌声在半空。
<br>去日不可挽，华发忽垂领。
<br>娟娟峨眉月，相对作凄冷。
<br>月落照空床，不寐听寒螿。
<br>早知忧随人，何用去故乡。
<br>
<br>寒夜思饮酒不果与律同噉药渣鱼戏作
<br>
<br>我老畏作病，杯酒久不持；
<br>读书寒雨中，比夕颇思之。
<br>呼童欲洗酌，顾以病自疑。
<br>清坐叹寂寞，痛饮愁淋漓。
<br>三爵醒醉间，此理当徐思。
<br>一掬琴高鱼，且复伴吾儿。
<br>
<br>寒夜移疾
<br>
<br>南山北山高嶙峋，朝雨暮雨断江津。
<br>时人正作市朝梦，老子已成云水身。
<br>希世强颜心自媿，闭门谢病客生嗔。
<br>天公何日与一饱，短艇湘湖自采蓴？
<br>
<br>寒夜移疾
<br>
<br>走遍天涯白发生，晚叨微禄卧山城。
<br>知章自识狂供奉，士季那容醉步兵。
<br>斸药有时携短鑱，奏书无路请长缨。
<br>此心拟说还休去，付与空阶夜雨声。
<br>
<br>寒夜吟
<br>
<br>仕宦孰不愿美官，无如两膊耸耸寒。
<br>可怜误信纸上语，至死功名心未阑。
<br>肮脏得倚门，矍栎犹据鞍，
<br>何如百年中，尽付一渔竿。
<br>布襦可以度雪夕，麦饭可以支朝餐。
<br>但知禅龛著身稳，莫和诗人行路难。
<br>
<br>寒夜枕上
<br>
<br>屋老霜寒睡不成，迢迢漏鼓过三更。
<br>乌啼林外月初上，犬吠水边船夜行。
<br>市有歌呼知岁乐，亭无枹鼓喜时平。
<br>吾诗欲写还慵起，卧看残灯翳复明。
<br>
<br>寒雨中偶赋
<br>
<br>鬓毛萧飒齿根浮，徂岁翩翩肯暂留？
<br>穷巷多泥谁问疾，空阶滴雨又经秋。
<br>自营可笑夸三窟，善守宁须筑百楼？
<br>但使胸中机事尽，一樽随处送悠悠。
<br>
<br>寒雨中偶赋
<br>
<br>暮年心事与谁同？到处飘然一病翁。
<br>断梦凄凉灯影里，残诗零落雨声中。
<br>莫惊颜鬓浑非昨，略数朋侪已半空。
<br>祠禄上还犹负媿，何功班缀冠僊蓬？
<br>
<br>寒雨中夜坐
<br>
<br>江村风雨晚冥冥，闭户添衣怆客情。
<br>炉爇松肪如蜡爨，鼎煎茶浪起滩声。
<br>团乐赖有儿同话，剥啄应无客可迎。
<br>聊举一杯生耳热，颓然酣枕到窗明。
<br>
<br>韩幹马圖
<br>
<br>唐人画马如相马，□□不在驪与共。
<br>天機入神即挥灑，气脱毫素先腾骧。
<br>昔年曾画穆王游八极，八龙之骏雲五色。
<br>後来又寫越影超光脱丹碧，後来又寫汉武窮渥洼。
<br>复见神驹来汉家，势走滅没開风沙。
<br>壮哉此马健且雄，玉花徧身雲满鬉。
<br>首如渴烏眼如电，皎如疋练横晴空。
<br>使之陷阵当破敌，万马不敢先秋风。
<br>如何解鞍脱其馽，纵尔俶儻如游龙。
<br>君不见四海罷征战，九夷尽梯航。
<br>方将却尔宛水之西，归尔华山之陽。
<br>幸逢韩供奉寫尔神，杜拾遗歌尔良。
<br>赠尔支道林，愛尔神骏懸高堂。
<br>
<br>韩太傅生日
<br>
<br>珥貂中使传天语，一片惊麈飞辇路。
<br>清霜粲瓦初作寒，天为明时生帝傅。
<br>黄金饰奁雕玉觞，上尊御食传恩光，
<br>紫驼之峰玄熊掌，不数沙苑千群羊。
<br>通天宝带连城价，受赐雍容看拜下。
<br>神皇外孙风骨殊，凛凛英姿不容画。
<br>问今何人致太平？绵地万里皆春耕。
<br>身际风云手扶日，异姓真王功第一。
<br>
<br>杭湖夜归
<br>
<br>昔如架上九秋鹰，今似窗间十月蝇。
<br>无复櫜鞬思出塞，不妨粥饭略同僧。
<br>白苹洲晚初回棹，绿树村深已上灯。
<br>莫谓陶诗恨枯槁，细看字字可铭膺。
<br>
<br>杭湖夜归
<br>
<br>野艇迢迢信所之，归来常及欲昏时。
<br>陂塘烟重怨姑恶，林薄月明悲子规。
<br>出谷寺钟初缥缈，穿篱绩火已参差。
<br>欣然笑向应门说，又了浮生一首诗。
<br>
<br>杭头晚兴严州
<br>
<br>山色苍寒野色昏，下程初闭驿亭门。
<br>不须更把浇愁酒，行尽天涯惯断魂。
<br>
<br>杭头晚兴严州
<br>
<br>落叶孤村晚下程，痴云残日半阴晴。
<br>篝炉火暖床敷稳，卧听黄鸦谷谷声。
<br>
<br>航海
<br>
<br>我不如列子，神游御天风；
<br>尚应似安石，悠然云海中。
<br>卧看十幅蒲，弯弯若张弓。
<br>潮来涌银山，忽复磨青铜。
<br>饥鹘掠船舷，大鱼舞虚空。
<br>流落何足道，豪气荡肺胸。
<br>歌罢海动色，诗成天改容。
<br>行矣跨鹏背，弭节蓬莱宫。
<br>
<br>航海
<br>
<br>我老卧丘园，百事习慵惰，
<br>惟有汗漫游，未语意先可。
<br>或挂风半帆，或贮云一舸，
<br>趁潮乱鸣橹，过碛细扶柁，
<br>近辄凌烟海，自笑一何果。
<br>邂逅得奇观，造物岂付我？
<br>古湫石蜿蜒，孤岛松磊砢。
<br>湘竹閟娥祠，淮怪深禹锁，
<br>鬼神骇犀炬，天地赫龙火。
<br>瑰奇穷万变，鲲鹏尚么麽。
<br>纷纭旋或忘，追记今亦颇。
<br>作诗配齐谐，发子笑齿瑳。
<br>
<br>合江夜宴归马上作
<br>
<br>零露中宵湿绿苔，江郊纵饮亦荒哉！
<br>引杯快似黄河泻，落笔声如白雨来。
<br>纤指醉听筝柱促，长檠时看烛花摧。
<br>头颅自揣应虚死，马上长歌寄此哀。
<br>
<br>何元立示九日诗卧病累日乃能次韵
<br>
<br>何郎戏写菊花秋，落笔纵横岂易酬。
<br>豪士乃能为老伴，寓公那得称遨头。
<br>早衰不耐危亭冷，独卧空惊画角愁。
<br>病起尚思寻宿约，一樽从子醉东楼。
<br>
<br>和陈鲁山十诗以孟夏草木长遶屋树扶疏为韵
<br>
<br>言语日益工，风节顾弗竞。
<br>杞柳为桮棬，此岂真物性。
<br>病夫背俗驰，梁甫时一咏。
<br>奈何七尺躯，贵贱视赵孟。
<br>
<br>和陈鲁山十诗以孟夏草木长遶屋树扶疏为韵
<br>
<br>唐虞亦人耳，四海可高谢。
<br>哀哉斗升故，谄妄两凭架。
<br>心明物自宾，能整故能暇。
<br>会当弃人事，面壁度九夏。
<br>
<br>和陈鲁山十诗以孟夏草木长遶屋树扶疏为韵
<br>
<br>大父昔在朝，腾上唯恐早。
<br>淡然清班中，灰寒而木槁。
<br>议论主中和，人才进耆老。
<br>至今下马坟，不生刺人草。
<br>
<br>和陈鲁山十诗以孟夏草木长遶屋树扶疏为韵
<br>
<br>樱酪事已过，角黍配夏熟。
<br>尚忆少小时，彩缕系腕玉。
<br>此生本幻戏，衰态转眼足。
<br>三郎老无憀，始解叹丝木。
<br>
<br>和陈鲁山十诗以孟夏草木长遶屋树扶疏为韵
<br>
<br>门无容车高，庭止旋马广。
<br>富贵固易耳，正恐卿惭长。
<br>时情竞脂韦，家法独肮脏。
<br>静处看纷纷，枯槔劳俯仰。
<br>
<br>和陈鲁山十诗以孟夏草木长遶屋树扶疏为韵
<br>
<br>至人贵其身，不使事物遶。
<br>捐身易富贵，明珠弹飞鸟。
<br>我愿称善人，题作墓上表。
<br>从来尺鷃乐，不羡飞鸿矫。
<br>
<br>和陈鲁山十诗以孟夏草木长遶屋树扶疏为韵
<br>
<br>匆匆过三十，梦境日已蹙。
<br>谁知叹亡羊，但有喜得鹿。
<br>本来作何面，认此逆旅屋。
<br>逢人吹布毛，出世不忍独。
<br>
<br>和陈鲁山十诗以孟夏草木长遶屋树扶疏为韵
<br>
<br>杜门殊省事，百巧输一粗。
<br>烧香净扫地，袖手了朝暮。
<br>君看瓦抠手，端自胜金注。
<br>尘机早见贷，不待鸡竿树。
<br>
<br>山十诗以孟夏草木长遶屋树扶疏为韵
<br>
<br>万物备於我，本来无欠余。
<br>窭儒可怜生，西抹复东涂。
<br>斯文如大厦，倾壤要力扶。
<br>犬子真鼠辈，辛苦卖子虚。
<br>
<br>和陈鲁和陈鲁山十诗以孟夏草木长遶屋树扶疏为韵
<br>
<br>风花怜寂寞，起舞为我娱。
<br>举酒谢风花，吾道殊不疏。
<br>汝开何自有？汝落何自无？
<br>居然会此理，吾汝皆如如。
<br>
<br>和范待制秋日书怀二首游自七月病起蔬食止酒故诗中及之
<br>
<br>闲窗贝叶对旁行，不觉城笳报夕阳。
<br>嗜酒步兵犹未达，拂衣司谏亦成忙。
<br>室无摩诘持花女，囊有娑婆等价香。
<br>欲与众生共安隐，秋来梦不到鲈乡。
<br>
<br>和范待制秋日书怀二首游自七月病起蔬食止酒故诗中及之
<br>
<br>故人无字寄相思，敢向穷途怨不知。
<br>老病已全惟欠死，贪嗔虽断尚余痴。
<br>数茎雪鬓江湖远，九转金丹日月迟。
<br>畲粟山苗俱可饱，明年东去隐峨眉。
<br>
<br>和范待制秋兴
<br>
<br>策策桐飘已半空，啼螿渐觉近房栊。
<br>一生不作牛衣泣，万事从渠马耳风。
<br>名姓已甘黄纸外，光阴全付绿尊中。
<br>门前剥啄谁相觅，贺我今年号放翁。
<br>
<br>和范待制秋兴
<br>
<br>睡脸余痕印枕纹，秋衾微润覆炉熏。
<br>井桐摇落先霜尽，衣杵凄凉带月闻。
<br>佛屋纱灯明小像，经奁鱼蠹蚀真文。
<br>身如病骥惟思卧，谁许能空万马群。
<br>
<br>和范待制秋兴
<br>
<br>山泽沉冥气尚豪，鬓丝未遽叹萧骚。
<br>已忘海运鲲鹏化，那计风微燕雀高。
<br>万里客魂迷楚峡，五更归梦隔胥涛。
<br>故知有酒当勤醉，自古宁闻死可逃？
<br>
<br>和范待制月夜有感
<br>
<br>榆枋正复异鹏飞，等是垂头受馽鞿。
<br>坐客笑谈嘲远志，故人书札寄当归。
<br>醉思蒪菜黏篙滑，馋忆鲈鱼坠钓肥，
<br>谁遣贵人同此感，夜来风月梦苔矶。
<br>
<br>和范舍人病後二诗末章兼呈张正字
<br>
<br>放衙元不为春酲，澹荡江天气未清。
<br>欲赏园花先梦到，忽闻檐雨定心惊。
<br>香云不动熏笼暖，蜡泪成堆斗帐明。
<br>关陇宿兵胡未灭，祝公垂意在尊生。
<br>
<br>和范舍人病後二诗末章兼呈张正字
<br>
<br>士生不及庆历初，下方元佑当勿疏。
<br>请看蛟龙得云雨，岂比鸟雀驯阶除。
<br>舍人起视北门草，学士归著东观书。
<br>剑外老农亦吐气，酿酒畦花常晏如。
<br>
<br>和范舍人书怀
<br>
<br>岁月如奔不可遮，即今杨柳已藏鸦。
<br>客中常欠尊中酒，马上时看檐上花。
<br>末路凄凉老巴蜀，少年豪举动京华。
<br>天魔久矣先成佛，多病维摩尚在家。
<br>
<br>和范舍人永康青城道中作
<br>
<br>风驱雨压无浮埃，骖騿千骑东方来。
<br>胜游公自辈王谢，净社我亦追宗雷。
<br>岷山楼上一徙倚，如地始辟天初开。
<br>廓然眼界三万里，山一螘垤水一杯。
<br>世间幻妄几变灭，正自不满吾曹咍。
<br>丈夫本愿布衣老，达士讵畏苍颜催。
<br>君看神君岁食羊四万，处处弃骨高成堆。
<br>西山老翁饱松麦，造物赋予何辽哉！
<br>
<br>和高子长参议道中二绝
<br>
<br>梁州四月晚莺啼，共忆扁舟罨画溪。
<br>莫作世间儿女态，明年万里驻安西。
<br>
<br>和高子长参议道中二绝
<br>
<br>丰年食少厌儿啼，觅得微官落五溪。
<br>大似无家老禅衲，打包还度栈云西。
<br>
<br>和谭德称送牡丹
<br>
<br>洛阳春色擅中州，檀晕鞓红总胜流。
<br>憔悴剑南人不管，问渠情味似侬不？
<br>
<br>和谭德称送牡丹
<br>
<br>吾生何拙亦何工，忧患如山一笑空。
<br>犹有余情被花恼，醉搔华发倚屏风。
<br>
<br>和曾待制游两山
<br>
<br>翰林碑立崔嵬上，待制诗题杳霭间。
<br>人天八万四千塔，便合推为第一山。
<br>
<br>和张功父见寄
<br>
<br>举世何人念此翁？敢期相问寂寥中。
<br>回思旧社惊年往，细读来书恨纸穷。
<br>我用荷锄为事业，君将高枕示神通。
<br>叮宁一语宜深听，信笔题诗勿太工。
<br>
<br>和张功父见寄
<br>
<br>佐命貂蝉再世孙，手鉏瓜垄傍青门。
<br>超腾已得丹换骨，恋著肯求香返魂？
<br>正复悲秋如骑省，可令病渴似文园？
<br>庭前柏树西来意，握手何时得共论？
<br>
<br>和周元吉右司过弊居追怀南郑相从之作
<br>
<br>梁益东西六十州，大行台出北防秋。
<br>阅兵金鼓震河渭，纵猎狐兔平山丘。
<br>露布捷书天上去，军谘祭酒幄中谋。
<br>岂知今日诗来处，日落风生芦荻洲。
<br>
<br>河桥晚归
<br>
<br>曲巷连新市，层楼近小桥。
<br>青帘犹滴雨，绿浦恰通潮。
<br>帘影晴方见，笙声冷未调。
<br>斜阳觅归路，偏爱玉骢骄。
<br>
<br>荷锄
<br>
<br>五亩畦蔬地，秋来日荷锄。
<br>何曾笑尔辈，但觉爱吾庐。
<br>胆怯沽官酿，瞳昏读监书。
<br>区区尚多事，未解杂樵渔。
<br>
<br>荷花
<br>
<br>风露青冥水面凉，旋移野艇受清香。
<br>犹嫌翠盖红妆句，何况人言似六郎！
<br>
<br>荷花
<br>
<br>南浦清秋露冷时，凋红片片已堪悲。
<br>若教具眼高人看，风折霜枯似更奇。
<br>
<br>横塘
<br>
<br>横塘南北埭西东，拄杖飘然乐未穷。
<br>农事渐兴人满野，霜寒初重雁横空。
<br>参差楼阁高城上，寂历村墟细雨中。
<br>新买一蓑苔样绿，此生端欲伴渔翁。
<br>
<br>衡门
<br>
<br>小聚风烟外，衡门水竹间。
<br>疏沟分北涧，翦木见南山。
<br>人笑谋生拙，天教到死闲。
<br>犹存拄杖子，遇兴即跻攀。
<br>
<br>衡门
<br>
<br>曲径衡门短短篱，槐楸阴里倚筇枝。
<br>老来百事不入眼，惟爱青山如旧时。
<br>
<br>衡门独立
<br>
<br>春归堪笑又匆匆，水白秧青细雨蒙。
<br>溪鸟低飞画桥外，路人相值绿阴中。
<br>宋清药券贫来积，李贺诗囊病後空。
<br>惟有剧谈能一洗，芳尊那得故人同？
<br>
<br>衡门感旧
<br>
<br>苍烟屯不散，疋素横郊原。
<br>雨细不湿衣，著水始见痕，
<br>踌躇意自佳，未遽掩衡门。
<br>一一送归鸦，枫林犹未昏。
<br>念昔寿州归，绍兴初纪元，
<br>阖门过百口，一身今独存。
<br>不死实有命，送老三家村。
<br>躬耕幸得食，万事不足论。
<br>
<br>衡门晚眺
<br>
<br>幽居端似玉川生，茅屋支撑不更营。
<br>青旆荒寒增酒兴，锦囊零落负诗情。
<br>残无色榇斜阳远，落叶飞如野鸟轻。
<br>徂岁峥嵘忽如许？雁来又过会稽城。
<br>
<br>红梅
<br>
<br>苎萝山下越溪女，戏作长安时世妆。
<br>白白朱朱虽小异，断知不是百花香。
<br>
<br>红梅
<br>
<br>云里溪头已占春，小园又试晚妆新。
<br>放翁老去风情在，恼得梅花醉似人。
<br>
<br>宏智禅师真赞
<br>
<br>死诸葛走生仲達，死姚崇賣生张说。
<br>看渠临了一著子，诸方倒退三十里。
<br>
<br>洪雅葛仙砚
<br>
<br>异砚出汉嘉，温润苍玉质。
<br>因形作兽背，得墨如点漆。
<br>才高德亦全，终月不更笔。
<br>蛮溪大沱辈，乌敢相甲乙。
<br>从我归吴中，略计将万日。
<br>摩拂不去手，有若琴在膝。
<br>名晦知者稀，体重盗计窒。
<br>惟当草太玄，不污管商术。
<br>
<br>後陵永庆院在大西门外不及一里盖王建墓也有二石幢时物又有太后墓琢石为人马甚伟
<br>
<br>陵阙凄凉俯旧邦，恨流衮衮似长江。
<br>穿残已叹金凫尽，缺落空余石马双。
<br>攫饭饥乌占寺鼓，避人飞鼠上经幢。
<br>阿和乳臭崇韬耄，堪笑昏童束手降。
<br>
<br>後书感
<br>
<br>贫贱终身志不移，闭关涵泳赖书诗。
<br>唐虞未远如亲见，周孔犹存岂我欺？
<br>九学正须忘寝食，少年误计事文辞。
<br>
<br>後死
<br>
<br>後死非初望，余生只自悲。
<br>旧交孤剑在，壮志短檠知。
<br>行步虽依杖，光阴未付棋。
<br>为农自当力，不为学豳诗。
<br>
<br>後一日复雨
<br>
<br>一雨三日水抹堤，南村北村云凄凄。
<br>天公约束龙反穴，不忍嘉谷沈涂泥。
<br>日光清薄潦未缩，起视又叹行云西。
<br>初才淅沥洒窗户，俄已湍泻鸣沟溪。
<br>丰凶相乘若翻手，振救小缓辄噬脐。
<br>穷阎腐儒不预此，且收芋栗宽儿啼。
<br>
<br>後寓叹
<br>
<br>貂蝉未必出兜鍪，要是苍鹰忆下韝。
<br>彭泽往归端为酒，轻车已老岂须侯？
<br>千年精卫心平海，三日於菟气食牛。
<br>会与高人期物外，摩挲铜狄濡城秋。
<br>
<br>後园独步有怀张季长正字
<br>
<br>斯世元知少赏音，道存何恨死山林。
<br>半生去国风埃面，一片忧时铁石心。
<br>闲看断云成小立，偶穿修竹得幽寻。
<br>故人已到梁州未？尺纸东来抵万金。
<br>
<br>後园闲步
<br>
<br>木叶勾萌喜小春，鬓毛萧飒媿陈人。
<br>今朝忽破簿书梦，此地暂还风月身。
<br>闲岸纶巾照清浅，却扶藤杖上嶙峋。
<br>人生要是便疏豁，金马银台莫问津。
<br>
<br>後杂兴
<br>
<br>腊雪瑞我麦，春雨嘉我谷。
<br>老农无他求，一饱万事足。
<br>
<br>後杂兴
<br>
<br>日上明我窗，月出缟我庭。
<br>朝暮得佳时，一榼醉复醒。
<br>
<br>後杂兴
<br>
<br>曾合惜日短，别离愁夜长。
<br>人老爱吾庐，客归悲故乡。
<br>
<br>後杂兴
<br>
<br>俚医刀匕药，老巫半榼酒。
<br>拜况不敢忘，淡薄最耐久。
<br>
<br>忽得京书有感
<br>
<br>白发苍颜七十翁，朽株枯木略相同。
<br>如山储药难医拙，齐斗堆金不换穷。
<br>昨梦已抛空劫外，残年全付醉眠中。
<br>故人苦未知心事，一纸空烦寄断鸿。
<br>
<br>忽忽
<br>
<br>忽忽复悠悠，频惊岁月遒。
<br>若无船贮酒，将奈斛量愁。
<br>列炬燕宫夜，呼鹰汉庙秋。
<br>凋年莫多感，梦境付沧洲。
<br>
<br>胡无人
<br>
<br>须如蝟毛磔，面如紫石棱。
<br>丈夫出门无万里，风云之会立可乘。
<br>追奔露宿青海月，夺城夜蹋黄河冰。
<br>铁衣度碛雨飒飒，战鼓上陇雷凭凭。
<br>三更穷虏送降款，天明积甲如丘陵。
<br>中华初识汗血马，东夷再贡霜毛鹰。
<br>群阴伏，太阳升，
<br>胡无人。宋中兴。
<br>丈夫报主有如此，笑人白首篷窗灯。
<br>
<br>湖边小聚
<br>
<br>小聚远尘嚣，淳风独未浇。
<br>鸣机灯煜煜，饮犊雨萧萧。
<br>异味常交致，新醪亦苦邀。
<br>人间交道绝，令我慕渔樵。
<br>
<br>湖边晓行
<br>
<br>蹇驴清晓掠湖堤，缓辔迎凉帽影低。
<br>露拆渚莲红渐闹，雨催陂稻绿初齐。
<br>先秋叶已时时堕，失旦鸡犹续续啼。
<br>不是老来忘睡美，戴星南亩惯扶犁。
<br>
<br>湖村
<br>
<br>四十来居湖上村，翩翩七见改初元。
<br>风梢解箨竹过母，露叶成阴桐有孙。
<br>渴鹿出林窥药井，驯鸥掠水傍棋轩。
<br>老人不用夸顽健，时看孙曾浴画盆。
<br>
<br>湖村春兴
<br>
<br>桑柘相望雨露新，桃源自隐不缘秦。
<br>稻陂正满初投种，蚕子方生未忌人。
<br>酒借鹅儿成浅色，鱼凭云母作修鳞。
<br>赛神归晚比邻醉，一笑犹关老子身。
<br>
<br>湖村秋晓
<br>
<br>剑阁秦山不计年，却寻剡曲故依然。
<br>尽收事业渔舟里，全付光阴酒榼边。
<br>平野晓闻孤唳鹤，澄湖秋浸四垂天。
<br>九关虎豹君休问，已向人间得地仙。
<br>
<br>湖村野兴
<br>
<br>十里疏钟到野堂，五更残月伴清霜。
<br>已知无奈姮娥冷，瘦损梅花更断肠。
<br>
<br>湖村野兴
<br>
<br>山色空蒙雨点微，醉中不觉湿蓑衣。
<br>何妨乞与丹青本，一棹横冲翠霭归。
<br>
<br>湖村月夕
<br>
<br>客路风尘化素衣，闲愁冉冉鬓成丝。
<br>平生不负月明处，神女庙前闻竹枝。
<br>
<br>湖村月夕
<br>
<br>锦城曾醉六重阳，回首秋风每断肠。
<br>最忆铜壼门外路，满街歌吹月如霜。
<br>
<br>湖村月夕
<br>
<br>金尊翠杓犹能醉，狐帽貂裘不怕寒。
<br>安得骅骝三万疋，月中鼓吹渡桑乾。
<br>
<br>湖村月夕
<br>
<br>谁持绿酒醉幽人？鹤氅筇枝发兴新。
<br>今夜湖边有奇事，青山缺处涌冰轮。
<br>
<br>湖堤
<br>
<br>新月纤纤淡欲无，时闻鱼跃隔菰蒲。
<br>篮舆小放湖堤上，信有人间白玉壶。
<br>
<br>湖堤暮归
<br>
<br>出郭并湖无十里，我归蟹舍过鱼梁。
<br>川云苍白不成雨，汀树青红初著霜。
<br>俗孝家家供菽水，农勤处处筑陂塘。
<br>乐哉追逐乡三老，半醉行歌咏岁穰。
<br>
<br>湖山
<br>
<br>逐鹿心虽壮，乘骓势已穷。
<br>终全盖世气，绝意走江东。
<br>
<br>湖山
<br>
<br>湖上多甘井，磑泉尤得名。
<br>何时枕白石，静听辘轳声？
<br>
<br>湖山
<br>
<br>山崦桑麻路，柴门鸟雀声。
<br>老巫祈社雨，小妇饷春耕。
<br>
<br>湖山
<br>
<br>坡陀度小岭，轩豁见平湖。
<br>但醉梅花下，民家酒可沽。
<br>
<br>湖山
<br>
<br>浅井供茶灶，分流浣布沙。
<br>此泉吾所爱，百用给山家。
<br>
<br>湖山
<br>
<br>故堞无遗迹，萧然数十家。
<br>茶烟映山起，酒旆傍堤斜。
<br>
<br>湖山
<br>
<br>汀月生眉黛，溪梅试额妆。
<br>幽闺元不出，莫道嫁彭郎。
<br>
<br>湖山
<br>
<br>城边小市聚，烟水淡秋容。
<br>南走兰亭路，迢迢云外钟。
<br>
<br>湖山
<br>
<br>东西二十里，相望两平桥。
<br>傍水多投钓，穿云有负樵。
<br>
<br>湖山寻梅
<br>
<br>镜湖渺渺烟波白，不与人间通地脉。
<br>骑龙古仙绝火食，惯住空山啮冰雪。
<br>东皇高之置度外，正似人中巢许辈。
<br>万木僵死我独存，本来长生非返魂。
<br>
<br>湖山寻梅
<br>
<br>小雪湖上寻梅时，短帽乱插皆繁枝。
<br>路人看者窃相语：此老胸中常有诗。
<br>归来青灯耿窗扉，心镜忽入造化机。
<br>墨池水浅笔锋燥，笑拂吴笺作飞草。
<br>
<br>湖山杂赋
<br>
<br>门前天镜倒千峰，舍後菰蒲与海通。
<br>乘兴出游无远近，烟波何处觅孤篷？
<br>
<br>湖山杂赋
<br>
<br>一生到处贾胡留，身属官仓不自由。
<br>白首归来更何恨，十年烂醉石帆秋。
<br>
<br>湖山杂赋
<br>
<br>东西相望两湖桥，来往无时一画桡。
<br>买酒每寻村市步，煮蔬时就野僧寮。
<br>
<br>湖山杂赋
<br>
<br>不到梅山二十霜，望中常似隔他乡。
<br>一杯甖粟纱灯下，最忆初寒宿上方。
<br>
<br>湖山杂赋
<br>
<br>烟中一棹小江秋，忆上牛头倚寺楼。
<br>今日篱边残照里，却从西北望牛头。
<br>
<br>湖上
<br>
<br>今朝雨初晴，湖上好天色；
<br>落梅纷可藉，桑柳亦已拆。
<br>老夫病良已，并水散轻策。
<br>冉冉春物新，忽忽衰发白。
<br>四方岂不乐，嬾惰畏远客。
<br>惟当勤买酒，东城复南陌。
<br>
<br>湖上
<br>
<br>寒食初过谷雨前，轻衫短帽影翩翩。
<br>独辕碾破新堤路，双耜犁残古庙壖。
<br>万事不禁刘毅掷，诸人谁著祖生鞭？
<br>市垆处处夸新酿，且就花阴一醉眠。
<br>
<br>湖上
<br>
<br>三伏无多暑渐微，登临清晓试缣衣。
<br>风高病木初凋叶，潦退流萍尚半扉。
<br>白首重来空感昔，清尊相属欲忘归。
<br>犹怜不负湖山处，好在平生旧钓矶。
<br>
<br>湖上
<br>
<br>飘然世外更何求，终日桥边弄钓舟。
<br>回视老身犹长物，纵无炊米莫闲愁。
<br>烟生墟落垂垂晚，雁下陂湖处处秋。
<br>欲觅高人竟安在，又闻长笛起沧州。
<br>
<br>湖上
<br>
<br>石帆山下旧苔矶，回首平生念念非。
<br>秋早明河低接地，夜深白露冷侵衣。
<br>风生古戍茄争发，月过横塘鹊独飞。
<br>却看宦途倾夺地，怳然败将脱重围。
<br>
<br>湖上
<br>
<br>纶巾羽扇影翩翩，湖上彷徉莫计年。
<br>桃李已忘畴昔分，禽鱼犹结後来缘。
<br>山前虚市初多笋，江外人家不禁烟。
<br>莫恨幽情无与共，一双白鹭导吾前。
<br>
<br>湖上赋
<br>
<br>冉冉秋将至，沉沉夜向晨。
<br>河随天渐转，露洗月如新。
<br>瘦竹过眉杖，轻纱折角巾。
<br>渔歌四面起，烟水浩无津。
<br>
<br>湖上赋
<br>
<br>清绝追凉地，平生得未曾。
<br>似尝仙掌露，如嚼玉壶冰。
<br>狂学菱舟曲，闲寻竹院僧。
<br>更思生羽翼，散发醉巴陵。
<br>
<br>湖上急雨
<br>
<br>溪烟一缕起前滩，急雨俄吞四面山。
<br>造化等闲成壮观，月明却送钓船还。
<br>
<br>湖上今岁游人颇盛戏作
<br>
<br>龙船看罢日平西，柳闇花穠步步迷。
<br>射的山前朱舫小，樵风泾上紫骝嘶。
<br>
<br>湖上今岁游人颇盛戏作
<br>
<br>画船鼓吹载凉州，不到三更枉出游。
<br>忽有歌声出霄汉，谁家开宴五云楼？
<br>
<br>湖上今岁游人颇盛戏作
<br>
<br>翠阜青林烟叠重，朱楼画阁雨空蒙。
<br>禹祠西走兰亭路，一片湖山锦绣中。
<br>
<br>湖上今岁游人颇盛戏作
<br>
<br>台府官醅岁岁新，兰亭春胜镜湖春。
<br>三山小瓮虽堪笑，也向湖边作醉人。
<br>
<br>湖上秋夜
<br>
<br>湖上山衔落月明，钓筒收罢叶舟横。
<br>不知身世在何许，一夜萧萧芦荻声。
<br>
<br>湖上笋盛出戏作长句
<br>
<br>戢戢穿苔玳瑁簪，按行日夜待成林。
<br>养渠百尺干霄气，见我平生及物心。
<br>剩插藩篱忧玉折，豫期风雨听龙吟。
<br>明年又徙囊衣去，谁与平安报好音？
<br>
<br>湖上晚归
<br>
<br>地僻多幽事，官闲慰古心。
<br>晚花藏密叶，新笋补疏林。
<br>硕果畦丁献，芳醪稚子斟。
<br>碧云遮日尽，归路更萧森。
<br>
<br>湖上晚归
<br>
<br>蓬山再别四经秋，来日翩翩去日遒。
<br>无酒可倾殊省事，有诗浑忘亦良筹。
<br>梅花遮路如撩客，槲叶飘风已满沟。
<br>湖上榜舟归薄暮，斜阳红入寺家楼。
<br>
<br>湖上晚望
<br>
<br>闲人无处破除闲，待得渔舟一一还。
<br>峰顶夕阳烟际水，分明六幅巨然山。
<br>
<br>湖上小阁
<br>
<br>蒲萄初紫柿初红，小阁凭阑万里风。
<br>莫怪年来增酒量，此中能著太虚空。
<br>
<br>湖上夜归
<br>
<br>满镜新霜奈老何！扁舟日日醉颜酡。
<br>乐如逐兔牵黄犬，快似麾兵卷白波。
<br>霜近菊花犹未见，雨余橙子已堪搓。
<br>湖桑小市人无数，争看山翁击橶歌。
<br>
<br>湖上遇道翁乃峡中旧所识也
<br>
<br>大骂长歌尽放颠，时时一语却超然。
<br>扫空百局无棋敌，倒尽千锺是酒仙。
<br>巴峡相逢如昨日，山阴重见亦前缘。
<br>细思合辱先生友，二十年来不负天。
<br>
<br>湖上作
<br>
<br>鹅儿泾口晓山横，蜻蜓港头春水生。
<br>兰亭之北是茶市，柯桥以西多橹声。
<br>
<br>湖上作
<br>
<br>耳目聪明手足轻，应酬幽事未忘情。
<br>百年日向渔樵过，千里云从几席生。
<br>樽酒每招邻父共，图书时与小儿评。
<br>但余烟水无俦侣，堪笑沙鸥欲抗衡。
<br>
<br>湖上作
<br>
<br>东泾西泾花极望，红云照波锦裹山。
<br>路似掌平身自倦，酒如土贱箧常悭。
<br>
<br>湖水愈缩戏作
<br>
<br>瓜垄从来几邵平？镜湖复有一玄英。
<br>今秋雨少烟波窄，堪笑沙鸥也败盟。
<br>
<br>湖塘晚眺
<br>
<br>绿树暗村墟，青山绕草庐。
<br>奉祠神禹旧，驰道暴秦余。
<br>浦色沉烟网，畦声入雨鉏。
<br>清秋又如许，幽愤若为摅？
<br>
<br>湖塘晚眺
<br>
<br>病起闲无事，时来古渡头。
<br>烟中卖鱼市，月下采莲舟。
<br>帆鼓娥江晚，菱歌姥庙秋。
<br>长吟无杰句，聊以散吾愁。
<br>
<br>湖塘夜归
<br>
<br>渔翁江上佩笭箵，一卷新传范蠡经。
<br>郁郁林间桑椹紫，芒芒水面稻苗青。
<br>云边筑舍分南北，陌上逢人半醉醒。
<br>莫恨西村归路远，行前点点有飞萤。
<br>
<br>湖中暮归
<br>
<br>弄楫渔舟水溅衣，兴阑却傍柳边归。
<br>风平别浦沈新月，日落前村锁夕霏。
<br>乍起鹭行横野去，欲栖鸦阵暗天飞。
<br>诗情自合江湖老，敢恨功名与愿违。
<br>
<br>湖中微雨戏作
<br>
<br>搓罢青梅指爪香，一杯聊复答年光。
<br>莫言老子无人顾，犹得西施作淡妆。
<br>
<br>虎洞
<br>
<br>空山秋高木叶黄，茫茫百草凋秋霜。
<br>逶迤深谷白昼静，群鸦竞噪众鸟翔。
<br>洞中有虎何猛烈，牙如利刀爪如铁。
<br>奋髯掉尾初出穴，昂头四顾吐其舌。
<br>双睛忽动飞电回，层崖长啸阴风来。
<br>山中藜藿谁敢采，野外狐兔皆悲哀。
<br>嗟虎之猛有如此，自是贪残日无已。
<br>岂无壮士裴将军，弯弓射之殄其类。
<br>方今上有明圣君，广爱民物怀深仁，
<br>推诚不但祝罗网，登用牧守需贤人。
<br>四郊无事民安静，有若刘昆多善政。
<br>嗟虎虽猛当如何，胡为饮泉卷久阿？
<br>明当负子东渡河！
<br>
<br>护国天王院故神霄玉清万寿宫也废圮略尽而规模尚极壮丽过之有感
<br>
<br>太霄帝君神霄府，一日玺书行海寓。
<br>筑宫奔走谁敢後，万牛挽材山作础。
<br>步虚夜半落云间，玉磬漻漻鸾鹤舞。
<br>帝师丞相领使名，侍晨校籍纷如雨。
<br>洛阳临淮小睥睨，御史立奏投裔土。
<br>从来桑门喜嘲竞，举国冠巾噤无语。
<br>古传东海会扬尘，君看此地亦荆榛。
<br>霓旌仙仗空遗堵，甃缺台倾知几春！
<br>牧儿驱牛啮庭草，谁记剑佩来朝真？
<br>斜阳却上笋舆去，沟水泠泠愁杀人！
<br>
<br>花时遍游诸家园
<br>
<br>看花南陌复东阡，晓露初乾日正妍。
<br>走马碧鸡坊里去，市人唤作海棠颠。
<br>
<br>花时遍游诸家园
<br>
<br>为爱名花抵死狂，只愁风日损红芳。
<br>绿章夜奏通明殿，乞借春阴护海棠。
<br>
<br>花时遍游诸家园
<br>
<br>花阴扫地置清尊，烂醉归时夜已分。
<br>欲睡未成欹倦枕，轮囷帐底见红云。
<br>
<br>花时遍游诸家园
<br>
<br>宣华无树著啼莺，惟有摩诃春水生。
<br>故老能言当日事，直将宫锦裹宫城。
<br>
<br>花时遍游诸家园
<br>
<br>枝上猩猩血未曦，尊前红袖醉成围。
<br>应须直到三更看，画烛如椽为发辉。
<br>
<br>花时遍游诸家园
<br>
<br>重萼丹砂品最高，可怜寂寞弃蓬莴。
<br>会当车载金钱去，买取春归亦足豪。
<br>
<br>花时遍游诸家园
<br>
<br>丝丝红萼弄春柔，不似疏梅只惯愁。
<br>常恐夜寒花索寞，锦茵银烛按凉州。
<br>
<br>花时遍游诸家园
<br>
<br>飞花尽逐五更风，不照先生社酒中。
<br>输与新来双燕子，衔泥犹得带残红。
<br>
<br>花时遍游诸家园
<br>
<br>海棠已过不成春，丝竹凄凉锁暗尘。
<br>眼看燕脂吹作雪，不须零落始愁人。
<br>
<br>花下小酌
<br>
<br>柳色初深燕子回，猩红千点海棠开。
<br>鮆鱼莼菜随宜具，也是花前一醉来。
<br>
<br>花下小酌
<br>
<br>云开太华插遥空，我是山中采药翁。
<br>何日胡尘扫除尽，敷溪道上醉春风。
<br>
<br>华发
<br>
<br>华发萧萧老蜀关，倦飞可笑不知还。
<br>人生只似驹过隙，世事莫惊雷破山。
<br>光景半销樽酒里，英豪或隐博徒间。
<br>车帷闭置真何乐，书剑飘然未厌闲。
<br>
<br>华亭院僧房
<br>
<br>半阖朱门见绿苔，幽花仍傍小山开。
<br>剑南七月暑未退，明日更携棋簟来。
<br>
<br>华亭院僧房
<br>
<br>悠悠马上困思茶，休歇僧房到日斜。
<br>殿背无人绿钱满，小盆零落珊瑚花。
<br>
<br>
<br>
<br>
<br>
<br>
<br>化成院 
<br>翠围至化成，七里几千盘，
<br>肩舆掀泞淖，叹息行路难。
<br>缘坡忽入谷，蜒蜿苍龙蟠。
<br>孤塔插空起，双柟当夏寒。
<br>飞屐到上方，渐觉所见宽。
<br>前山横一几，稻陂白漫漫。
<br>肥僧大腰腹，呀喘趋迎官，
<br>走疾不得语，坐定汗未乾。
<br>高人遗世事，跏趺穴蒲团；
<br>作此望尘态，岂如返巾冠！
<br>日落闻鹿鸣，感我平生欢。
<br>客游殊未已，芳岁行当阑。
<br>
<br>怀故山
<br>
<br>老怯京麈化素衣，无端抛掷钓鱼矶。
<br>碧云又见日将暮，芳草不知人念归。
<br>万事莫论羁枕梦，一身方堕乱书围。
<br>岷山学士无消息，空想灯前语入微。
<br>
<br>怀镜中故庐
<br>
<br>临水依山偶占家，数间茆屋半欹斜。
<br>云边腰斧入秦望，雨外舞蓑归若耶。
<br>从宦只思乘下泽，忤人常悔读南华。
<br>病来更怯还乡梦，频鬻廉泉试露芽。
<br>
<br>怀旧
<br>
<br>身是人间一断蓬，半生南北任秋风。
<br>琴书昔作天涯客，蓑笠今成泽畔翁。
<br>梦破江亭山驿外，诗成灯影雨声中。
<br>不须强觅前人比，道似香山实不同。
<br>
<br>怀旧
<br>
<br>鹤鸣山下竹连云，凤集城边柳胦门。
<br>当日不知为客乐，如今回首却消魂。
<br>
<br>怀旧
<br>
<br>骏骡西过雨漫天，千里江山在眼边。
<br>二十四年如昨梦，凭谁问讯带枷僊？
<br>
<br>怀旧
<br>
<br>狼烟不举羽书稀，幕府相从日打围。
<br>最忆定军山下路，乱飘红叶满戎衣。
<br>
<br>怀旧
<br>
<br>翠崖红栈郁参差，小盆初程景最奇。
<br>谁向豪端收拾得，李将军画少陵诗？
<br>
<br>怀旧
<br>
<br>回龙寺壁看维摩，最得曹吴笔意多。
<br>风雨尘埃昏欲尽，何人更著手摩挲？
<br>
<br>怀旧
<br>
<br>嶓冢山头是汉源，故祠寂寞掩朱门。
<br>击鲜藉草无穷乐，送老那知江上村。
<br>
<br>怀旧
<br>
<br>扇子硖中有隐士，清江一曲照柴荆。
<br>当时船急失一见，至今空忆暮猿声。
<br>
<br>怀旧
<br>
<br>青城之西溪谷深，道翁巢居独鼓琴。
<br>一杯松留我宿，夜半虎啸风生林。
<br>
<br>怀旧用昔人蜀道诗韵
<br>
<br>曩自白帝城，一马独入蜀，
<br>昼行多水湄，夜宿必山麓。
<br>时闻木客啸，常忧射工毒，
<br>蜿蜓蛇两头，踸踔夔一足；
<br>岂惟耳目骇，直恐性命促。
<br>稍历葭萌西，遂出剑阁北，
<br>奴僵不敢诉，马病犹尽力，
<br>我亦困人客，一日带屡束。
<br>最忆苍溪县，送客一亭绿，
<br>豆枯狐兔肥，霜早柿栗熟，
<br>酒酸压查梨，妓野立土木。
<br>主别意益勤，我去疲已极，
<br>行行求旅店，借问久乃得。
<br>溪声答歌长，灯焰照影独，
<br>村深寒更甚，薪尽烧箦竹。
<br>须臾风雨至，终夕苦漏屋。
<br>於时厌道途，自誓弃微禄。
<br>犹几三十年，始谢祝史职。
<br>君恩念笃老，内阁使寓直。
<br>亦思秋豪报，力惫蓺黍稷。
<br>却寻少时书，开卷有惭色。
<br>
<br>怀南郑旧游
<br>
<br>南山南畔昔从戎，宾主相期意气中。
<br>渴骥奔时书满壁，饿鸱鸣处箭凌风。
<br>千艘粟漕鱼关北，一点烽传骆谷东。
<br>惆怅壮游成昨梦，戴公亭下伴渔翁。
<br>
<br>怀青城旧游
<br>
<br>宦途到处不黔突，惟有剑南縻岁月。
<br>屡游老泽苍玉嶂，疑是虚皇白银阙。
<br>松肪捣麦具晨餐，槲叶作衣胜短褐。
<br>泥饮不容繁杏落，浩歌常送寒蝉没。
<br>水边洞口适有遇，握手一言换凡骨。
<br>少陵老子未识真，欲倚黄精除白发。
<br>
<br>怀绍兴间往还诸公
<br>
<br>早岁从诸杰，森然尽国华。
<br>辞工出月胁，笔健拔鲸牙。
<br>道在穷何憾，年徂生有涯。
<br>湖山元不改，老泪湿风沙。
<br>
<br>怀谭德称
<br>
<br>谭子文章旧有声，几年同客锦官城。
<br>江楼列炬千锺饮，花市联鞍一字行。
<br>人世绝知非昨梦，天真堪笑博浮名。
<br>空斋独夜萧萧雨，枕上诗成梦不成。
<br>
<br>怀王美
<br>
<br>理发侵霜白，酡颜借酒红。
<br>故人千里别，何日一樽同！
<br>魂梦徒劳蝶，音书不见鸿。
<br>抱琴虽有意，无语倚西风。
<br>
<br>怀昔
<br>
<br>昔遇高皇帝，华缨接俊游。
<br>年光一弹指，世事几浮沤。
<br>故国但青嶂，羁臣今白头。
<br>平生笑李广，痴绝望封侯。
<br>
<br>怀昔
<br>
<br>昔者戍梁益，寝饭鞍马间。
<br>一日岁欲暮，扬鞭临散关。
<br>增冰塞渭水，飞雪暗岐山。
<br>怅望钓璜公，英概如可还。
<br>挺剑刺乳虎，血溅貂裘殷；
<br>至今传军中，尚媿壮士颜。
<br>岂知堕老境，槁木蒙霜菅。
<br>泽国气侯晚，仲冬雪犹悭。
<br>曩事空梦想，拥褐自笑孱。
<br>胡星未霣地，大弓何时弯？
<br>
<br>怀昔
<br>
<br>偶住人间日月长，细思方觉少年狂。
<br>众中论事归多悔，醉後题诗醒已忘。
<br>鼍作鲸吞吁莫测，谷堙山堑浩难量。
<br>老来境界全非昨，卧看萦帘一缕香。
<br>
<br>怀友
<br>
<br>酒家旗下分携久，山驿灯前感慨频。
<br>人事已随双鬓改，柳条又见一年新。
<br>
<br>还东
<br>
<br>还东寒暑几推移，渐近黄梅细雨时。
<br>窗下兴阑初掩卷，花前技痒又成诗。
<br>囊钱不贮还成癖，官事都捐未免痴。
<br>赖是病躯差胜旧，一杯藜粥且扶衰。
<br>
<br>还都
<br>
<br>平生薄名宦，所愿得早休。
<br>奔走三十年，镜中霜鬓秋。
<br>归踏长安道，恍然皆旧游，
<br>处处见题名，始惊岁月遒。
<br>西湖隔城门，放浪输白鸥。
<br>当时见种柳，已足系巨舟。
<br>挂冠当自决，安用从人谋；
<br>勿以有限身，常供无尽愁。
<br>
<br>还家
<br>
<br>富贵元须早致身，白头岂复市朝人。
<br>数声鹎鵊呼残梦，一架酴醾送晚春。
<br>叠嶂出云明客眼，澄江涨雨濯京尘。
<br>逢人枉道哦诗瘦，下语今年尚未亲。
<br>
<br>还家
<br>
<br>天津桥上醉骑驴，一锦囊诗一束书。
<br>作客况当多病後，还家已过暮春初。
<br>泥深村巷人谁顾，草满园畦手自鉏。
<br>不为衰迟思屏迹，此心元向利名疏。
<br>
<br>还舍
<br>
<br>剩欲衔杯乐太平，新愁还续旧愁生。
<br>出门始觉春来早，处处帘栊笑语声。
<br>
<br>还县
<br>
<br>霁色清和日已长，纶巾萧散意差强。
<br>飞飞鸥鹭陂塘绿，郁郁桑麻风露香。
<br>南陌东村初过社，轻装小队似还乡。
<br>哦诗忘却登车去，枉是人言作吏忙。
<br>
<br>浣花女
<br>
<br>江头女儿双髻丫，常随阿母供桑麻。
<br>当户夜织声咿哑，地炉豆秸煎土茶。
<br>长成嫁与东西家，柴门相对不上车。
<br>青裙竹笥何所嗟，插髻烨烨牵牛花。
<br>城中妖姝脸如霞，争嫁官人慕高华。
<br>青骊一出天之涯，年年伤春抱琵琶。
<br>
<br>浣花赏梅
<br>
<br>老子人间自在身，插梅不惜损乌巾。
<br>春回积雪层冰里，香动荒山野水滨。
<br>带月一枝低弄影，背风千片远随人。
<br>石家楼上贪吹笛，肯放朝朝玉树新。
<br>
<br>黄祊小店野饭示子坦子聿
<br>
<br>山林久衰病，生世几清明？
<br>未作松根卧，犹寻溪上行。
<br>食新炊麦饭，尝饁啜蓴羹。
<br>孺子虽知学，家贫且力耕。
<br>
<br>黄犊
<br>
<br>卖刀买黄犊，用以事耕稼。
<br>凄风山北秋，缺月溪西夜。
<br>小童拾竹枝，相呼聊一跨。
<br>秋来作栏成，参差出林罅。
<br>青烟起草积，微火近茅舍。
<br>未言东作功，此景已可画。
<br>
<br>黄鹤楼
<br>
<br>手把仙人绿玉枝，吾行忽及早秋期。
<br>苍龙阙角归何晚，黄鹤楼中醉不知。
<br>江汉交流波渺渺，晋唐遗迹草离离。
<br>平生最喜听长笛，裂石穿云何处吹？
<br>
<br>黄昏小雨中蹔憩苍头在傍云初未尝得瞑予乃甚适若熟寐者作五字记之
<br>
<br>人看初无寐，形劳幸少休。
<br>梦魂虽栩栩，鼻息未齁齁。
<br>轻若风中絮，浮如水上沤。
<br>死生君了否？试向此中求。
<br>
<br>黄牛峡庙
<br>
<br>三峡束江流，崖谷互吐纳。
<br>黄牛不负重，云表恣蹴蹋。
<br>吴船与蜀舸，有请神必答。
<br>谁怜马遭刵，百岁创未合。
<br>柂师浪奔走，烹彘陈酒榼。
<br>纷然餕神余，羹炙争嘬陀。
<br>空庭多落叶，日暮声飒飒。
<br>奇文粲可辨，高古篆籀杂。
<br>村女卖秋茶，簪花髻鬟匝，
<br>襁儿著背上，帖妥若在榻。
<br>山寒雪欲下，虎出门早阖。
<br>我行忽至此，临风久呜唈。
<br>
<br>黄山塔
<br>
<br>风吹旗脚西南开，挂帆槌鼓何快哉！
<br>转头已失望夫石，黄山孤塔迎人来。
<br>黄山劝汝一杯酒，送往迎来殊耐久。
<br>明年我作故乡归，还对黄山一搔首。
<br>
<br>黄氏冲和堂
<br>
<br>冲和堂中和气袭，堆笏满床群从集。
<br>宜州太史一纸书，百年笔墨犹山立。
<br>使君所学何超然？要是胸中不负天。
<br>王畿奉使才廿日，忠厚风流天下传。
<br>国家多事民力困，正要设施先百郡。
<br>但令一念与天通，河南南阳亦可问。
<br>
<br>黄蜀葵
<br>
<br>开时闲淡歛时愁，兰菊应容预胜流。
<br>剩欲持杯相领略，一庭风露不禁秋。
<br>
<br>黄亭夜雨
<br>
<br>未到名山梦已新，千峰拔地玉嶙峋。
<br>黄亭一夜风吹雨，似为游人洗俗尘。
<br>
<br>黄鸦吟
<br>
<br>嗟哉黄鸦一何陋！性喜隐翳藏荒囿。
<br>烟深翅重飞不起，鸣声谷谷知雨候。
<br>夜与妖鵩群，又似恶白昼。
<br>羽毛不足辱弹射，滋味不足登俎豆。
<br>捕之既无用，鬻之又不售。
<br>譬之人以支离而全，木以拥肿而寿。
<br>若予者智不能知农圃，学不能举孝秀，
<br>名不哗世，动得嘲诟，
<br>是亦天下不材之尤，尚何议乎汝後！
<br>
<br>黄州
<br>
<br>局促常悲类楚囚，迁流还叹学齐优。
<br>江声不尽英雄恨，天意无私草木秋。
<br>万里羁愁添白发，一帆寒日过黄州。
<br>君看赤壁终陈迹，生子何须似仲谋！
<br>
<br>挥手
<br>
<br>挥手群玉府，说驾石帆山。
<br>偶与片云出，却随孤鹤还。
<br>松风暮萧瑟，石溜夜淙潺。
<br>阿敏读书处，更添茆一间。
<br>
<br>会稽
<br>
<br>海近风云恶，城高鼓角雄。
<br>山川横惨淡，楼阁半虚空。
<br>故国千年鹤，征途万里蓬。
<br>余生犹几日，尽合付杯中。
<br>
<br>会稽行
<br>
<br>我欲游蓬壶，安得身插羽；
<br>我欲隐嵩华，叹息非吾土。
<br>会稽多名山，开迹自往古；
<br>岂惟颂刻秦，乃有庙祀禹。
<br>山形舞鸾凤，泉脉流湩乳。
<br>家家富水竹，处处生兰杜。
<br>方舟泛曹娥，健席拂天姥，
<br>朱楼入烟霄，白塔临云雨，
<br>修梁看龙化，遗箭遣鹤取。
<br>茶荈可作经，杨梅亦著谱，
<br>湖蓴山蕨辈，一一难遽数。
<br>终年游不厌，冰玉生肺腑。
<br>诵诗有樵童，乞字到俚妪。
<br>况复青青衿，盛不减邹鲁。
<br>古诗三千篇，安知阙吴楚；
<br>土风聊补亡，吾言岂夸诩。
<br>
<br>晦前二日夜欲晓自湖上归对残月独酌
<br>
<br>小阁对寒蟾，山尊尽更添。
<br>方看一轮满，又叹两头纤。
<br>脉脉离云峤，娟娟傍画檐。
<br>五更清露下，不恨客衣沾。
<br>
<br>晦日西窗怀故山
<br>
<br>今朝休日仍无客，茶罢西窗卧解衣。
<br>白发已侵残梦境，绿苔应满旧渔矶。
<br>桃源鸡犬尘凡隔，杜曲桑麻梦想归。
<br>赖有小山聊慰眼，幽篁丛桂雨霏霏。
<br>
<br>或问余近况示以长句
<br>
<br>天亦知予嬾是真，暮年乞与自由身。
<br>幽寻东浦鹭迎棹，独卧北窗莺唤人。
<br>野卉满头狂取醉，草庐容膝乐忘贫。
<br>死时是处堪藏骨，不用要离更作邻。
<br>
<br>或遗木瓜有双实者香甚戏作
<br>
<br>宣城绣瓜有奇香，偶得并蔕置枕傍。
<br>六根互用亦何常？我以鼻嗅代舌尝。
<br>
<br>或遗以两大瓢因寓物外兴
<br>
<br>槲叶为衣草结庐，生涯正付两葫芦。
<br>名山历遍家何有？尘念空来梦欲无。
<br>野鹤巢云元自瘦，涧松埋雪定非枯。
<br>悠然但觅高楼醉，何处人间无酒徒？
<br>
<br>或以予辞酒为过复作长句
<br>
<br>陆生酒户如蠡迮，痛酒岂能堪大白；
<br>正缘一快败万事，往往吐茵仍堕帻。
<br>尔来人情甚不美，似欲杀我以麴蘖。
<br>满倾不许计性命，傍睨更复腾颊舌。
<br>醉时狂呼不复觉，醒後追思空自责。
<br>即今愿与交旧约，三爵甫过当亟彻。
<br>解衣摩腹午窗明，茶磑无声看霏雪。
<br>
<br>饥寒吟
<br>
<br>夜寒每达旦，怀抱安得宽；
<br>朝饥或过午，忍此良亦难。
<br>饥寒诚吾忧，忧有甚饥寒。
<br>弹琴不终曲，推去发永叹。
<br>大儿破绿襦，三岁待一官；
<br>小儿学耕稼，饭牛歌夜阑；
<br>老翁垂八十，扪壁行蹒跚。
<br>傍观勿嘲笑，穷死心所安！
<br>
<br>饥坐戏咏
<br>
<br>衰鬓萧然满镜霜，一庵归老镜湖傍。
<br>有怀每恨交朋远，无食方知日月长。
<br>落笔未妨诗衮衮，闭门犹喜气扬扬。
<br>晚来袖手蒲团稳，笑唤儿童代夜香。
<br>
<br>鸡犬
<br>
<br>乡村年久竞农务，秋歛春耕恐失时。
<br>我老元无夙兴事，嬾鸡啼晓恰相宜。
<br>
<br>鸡犬
<br>
<br>贫家也复谨朝昏，小犬今年乞近村。
<br>糖秕无多深媿汝，狺狺终夜护篱门。
<br>
<br>箕卜
<br>
<br>孟春百草灵，古俗迎紫姑。
<br>厨中取竹箕，冒以妇裙襦，
<br>竖子夹扶持，插笔祝其书，
<br>俄若有物凭，对答不须臾。
<br>岂必考中否，一笑聊相娱，
<br>诗章亦间作，酒食随所须。
<br>兴阑忽辞去，谁能执其袪。
<br>持箕畀灶婢，弃笔卧墙隅。
<br>几席亦已彻，狼藉果与蔬。
<br>纷纷竟何益，人鬼均一愚！
<br>
<br>稽山
<br>
<br>我识康庐面，亦抚终南背，
<br>平生爱山心，於此可无悔。
<br>晚归古会稽，开门与山对。
<br>奇峰绾髻鬟，横岭扫眉黛。
<br>岂亦念孤愁，一日变万态。
<br>风月娱朝夕，云烟阅明晦。
<br>一洗故乡悲，更益吾庐爱。
<br>东偏得山多，寝食鲜不在。
<br>宁无度世人，谈笑见英概。
<br>御风倘可留，为我倾玉瀣。
<br>
<br>稽山道中
<br>
<br>文章事业初何有，钟鼎山林本自同。
<br>昨暮钓鱼天镜北，今朝采药石帆东。
<br>
<br>稽山道中
<br>
<br>禹陵草木初沾露，谢墅人家已闭门。
<br>八十年间几来往，痴顽不料至今存。
<br>
<br>稽山农
<br>
<br>华胥氏之国，可以卜吾居，
<br>无怀氏之民，可以为吾友。
<br>眼如岩电不看人，腹似鸱夷惟贮酒。
<br>周公礼乐寂不传，司马兵法亡亦久。
<br>赖有神农之学存至今，扶犁近可师野叟。
<br>粗缯大布以御冬，黄粱黑黍身自舂，
<br>园畦翦韭胜肉美，社瓮拨醅如粥醲。
<br>安得天下常年丰，老死不见传边烽；
<br>利名画断莫挂口，子孙世作稽山农。
<br>
<br>稽山行
<br>
<br>稽山何巍巍，浙江水汤汤，
<br>千里亘大野，勾践之所荒。
<br>春雨桑柘绿，秋风粳稻香。
<br>村村作蟹椴，处处起鱼梁。
<br>陂放万头鸭，园覆千畦姜。
<br>舂碓声如雷，私债逾官仓。
<br>禹庙争奉牲，兰亭共流觞。
<br>空巷看竞渡，倒社观戏场。
<br>项里杨梅熟，采摘日夜忙，
<br>翠篮满山路，不数荔枝筐，
<br>星驰入侯家，那惜黄金偿。
<br>湘湖蓴菜出，卖者环三乡。
<br>何以共烹煮，鲈鱼三尺长。
<br>芳鲜初上市，羊酪何足当。
<br>镜湖滀众水，自汉无旱蝗。
<br>重楼与曲槛，潋灩浮湖光。
<br>舟行以当车，小繖遮新妆。
<br>浅坊小陌间，深夜理丝簧。
<br>我老述此诗，妄继古乐章；
<br>恨无季札听，大国风泱泱。
<br>
<br>稽山雪
<br>
<br>高人采药来禹穴，骨瘦巉然鬓眉白。
<br>结茅分得野鹿场，一夜北风三尺雪。
<br>明朝过午势愈恶，虎兕交迹人声绝。
<br>虚窗纵横丛竹入，幽涧荒寂孤松折。
<br>冻吟孰窥袁安户，僵卧秃尽苏武节。
<br>人生饥寒固亦有，养气不动真豪杰。
<br>希名後世吾所耻，姓字宁与身俱灭。
<br>班马复生无自书，我作此歌空激烈。
<br>
<br>羁怀
<br>
<br>羁怀不复耐悲欢，清镜朝朝雪鬓繁。
<br>谢傅畏逢亲友别，庞公思遗子孙安。
<br>残骸累岁归民伍，半俸今春上县官。
<br>闭户惟须学坚坐，不知更败几蒲团？
<br>
<br>汲东山下井
<br>
<br>从来耽酒须微禄，绝禄三年酒盏疏。
<br>百尺辘轳新浚井，一杯聊慰渴相如。
<br>
<br>即事
<br>
<br>我本区中士，偶来湖上居。
<br>时寻一枕梦，闲展数行书。
<br>得醉常欢甚，无炊亦晏如。
<br>今朝好天气，一笑命柴车。
<br>
<br>即事
<br>
<br>成败归青史，悲驩付浩歌。
<br>病从之岁减，诗比去春多。
<br>高枕观浮世，持杯养太和。
<br>功名亦易尔，难负此渔蓑。
<br>
<br>即事
<br>
<br>陶令常耽酒，庞翁不出家。
<br>安贫炊麦饭，省事嚼茶芽。
<br>池满浮雏鸭，庭荒噪渴蛙。
<br>诗成赏音绝，自向小儿夸。
<br>
<br>即事
<br>
<br>归卧已如狐首丘，不妨解剑换吴牛。
<br>扫空身外闲荣辱，阅尽樽前旧辈流。
<br>学道漫希僧坐夏，忧时常媿士防秋。
<br>一年历日开强半，叹息人间岁月遒。
<br>
<br>即事
<br>
<br>皋夔无近用，芝术少奇功。
<br>上寿当徐致，沉奇忌力攻。
<br>医传三世久，事历百年中。
<br>畏与庸人说，终身托病聋。
<br>
<br>即事
<br>
<br>萧骚白发满纶巾，犹是人间诗酒身。
<br>湖上悲秋新有作，眼边败意绝无人。
<br>稻粱栖亩雁初下，烟水粘天鸥自驯。
<br>堪笑推移成老大，时时几杖接乡邻。
<br>
<br>即事
<br>
<br>组绣纷纷衒女工，诗家於此欲途穷。
<br>语君白日飞升法，正在焚香听雨中。
<br>
<br>即事
<br>
<br>云本无心木不材，平生得丧信悠哉！
<br>钓鱼每过桐江宿，卖药新从剡县回。
<br>山圃莴蔓晨灌溉，地炉芋栗夜燔煨。
<br>人情万变吾何预，笑口何妨处处闻。
<br>
<br>即事
<br>
<br>塈壁编茅养病翁，五更拥褐听霜风。
<br>老鸡栖冷啼偏早，宿火灰深拨更红。
<br>知我向来惟断简，会心终竟在孤篷。
<br>东归已卖腰间剑，鲁叟从今不讳穷。
<br>
<br>即事
<br>
<br>万里山河拱至尊，羽林铁骑若云屯。
<br>群公先正不复作，故国世臣谁尚存！
<br>河洛可令终左衽，刍荛何自达修门？
<br>王师一日临榆塞，小丑黄头岂足吞！
<br>
<br>即事
<br>
<br>渭水岐山不出兵，欲携琴剑锦官城。
<br>醉来身外穷通小，老去人间毁誉轻。
<br>扪虱雄豪空自许，屠龙工巧竟何成。
<br>雅闻崏下多区芋，聊试寒炉玉糁羹。
<br>
<br>即事
<br>
<br>心与岩泉静，形如野鹤臞。
<br>朝餐美藜藿，夜学讲唐虞。
<br>婢老无钗泽，僮寒阙裤襦。
<br>所欣惟一事，无吏督残租。
<br>
<br>即事
<br>
<br>穄饭流匙滑，葵羹出釜香。
<br>有时留野客，亦复饷邻墙。
<br>老圃传占法，行僧遗药方。
<br>未为全绝物，终胜利名场。
<br>
<br>即事
<br>
<br>日上小窗东，禽鸣高树中。
<br>乐哉容膝地，著此曲肱翁。
<br>香迮常迟散，儿来亦旋通。
<br>所惭贪坐睡，铅椠少新功。
<br>
<br>即事
<br>
<br>纸洁晴窗暖，粳新午饭香。
<br>嗜眠为至乐，省事是奇方。
<br>孤蝶弄秋色，乱鸦啼夕阳。
<br>诗情随处有，信笔自成章。
<br>
<br>即事
<br>
<br>井税无余负，川原已饱犁。
<br>樵歌归市步，帆影过河堤。
<br>野实丹兼漆，村醪蜜与齑。
<br>虽云有丰约，不废醉如泥。
<br>
<br>即事
<br>
<br>还乡吴语熟，伏枕越吟悲。
<br>接客寒温简，过邻几杖随。
<br>独嗟亲旧少，不觉岁时移。
<br>陌上人争看，风欹白接篱。
<br>
<br>即事
<br>
<br>云起山容改，湖生浦面宽。
<br>寒鸦先雁到，乌桕後枫丹。
<br>年迈狐装帽，时新豆捣团。
<br>非关嗜温饱，更事耐悲欢。
<br>
<br>即事
<br>
<br>遯居无外事，白日不胜长。
<br>诗为穷差进，琴虽老未忘。
<br>映窗精试墨，闭合苦留香。
<br>年少无相诮，功名事更狂。
<br>
<br>即事
<br>
<br>老来百事似婴儿，美睡甘餐只自知。
<br>陋屋略如营窟世，淳风不减结绳时。
<br>
<br>即事
<br>
<br>鸿冥固自辞矰缴，樗散犹能谢斧斤。
<br>况是溪山幽绝地，有人高卧百重云。
<br>
<br>即事
<br>
<br>烟雨凄迷晚不收，疏帘曲几寄悠悠。
<br>一双蛱蝶来可许？点尽青青百草头。
<br>
<br>即事
<br>
<br>生来骨相本酸寒，天遣沙头把钓竿。
<br>但称山人擫耳帽，敢希楚客切云冠。
<br>
<br>即事
<br>
<br>鱼鳅群出天将雨，蛙黾争鸣草满庭。
<br>莫道归休便无事，时时襏襫伴园丁。
<br>
<br>即事
<br>
<br>高人鬻骆放柳枝，豪士骏马换蛾眉。
<br>人间解事谁如我？小蹇山童自谓宜。
<br>
<br>即事
<br>
<br>小阁凭栏望远空，天河横贯斗牛中。
<br>他年鼓角榆关路，马上遥看与此同。
<br>
<br>即事
<br>
<br>幽鸟呼人出睡乡，层层露叶漏朝阳。
<br>临池只欲消残醉，无奈鹅儿似酒黄。
<br>
<br>即事
<br>
<br>身向人间阅事多，杜门聊得养天和。
<br>盛衰莫问萧京兆，壮老空悲马伏波。
<br>日暮城楼传戍角，风生岭路下樵歌。
<br>君知此段神通否？竖拂能降百万魔。
<br>
<br>即事
<br>
<br>唐虞千载仰巍巍，太息儒生每背驰。
<br>经未尽亡君更考，古无不死我何悲。
<br>钓耕本是求贤地，宵旰今逢愿治时。
<br>寄谢公卿各努力，为吾君筑太平基。
<br>
<br>即事
<br>
<br>我爱湖山清绝地，抱琴携鹤住茆堂。
<br>药苗自采盘蔬美，菰米新舂钵饭香。
<br>南浦风烟无限好，北轩雷雨不胜凉。
<br>旧交散落无消息，借问黄尘有底忙？
<br>
<br>即事
<br>
<br>放翁老去未忘情，镜里森然白发生。
<br>一片常愁见花落，三声最怕听猿鸣。
<br>年年双双路傍堠，夜夜短长城上更。
<br>晚悟一条差似可，孤舟渔火看潮平。
<br>
<br>即事
<br>
<br>翁自析薪儿负薪，一生不似此年贫。
<br>折除却得常强健，天定方知果胜人。
<br>
<br>即事
<br>
<br>草衣木食更何求，穴处巢居过即休。
<br>尚恨未能全省事，一竿风月钓沧洲。
<br>
<br>即事
<br>
<br>闲行静坐乐谁如，红饭青蔬美有余。
<br>常笑痴人不更事，时时愁叹欲何须？
<br>
<br>即事
<br>
<br>有人叩户皆吾友，得屋施床即我家。
<br>缓步东西行饭耳，元非看竹探梅花。
<br>
<br>即事
<br>
<br>秃尾驴嘶小市门，侧蓬帆过古城村。
<br>此生感慨知何限？斗酒新丰不足论。
<br>
<br>即事
<br>
<br>楸垂落索槐吐花，溪女采莲童抱瓜。
<br>一年光景又将半，愈老愈知生有涯。
<br>
<br>即事示儿辈
<br>
<br>今岁霜迟殊未寒，篱东乌桕叶才丹。
<br>病轻渐喜免求药，老甚难夸能据鞍。
<br>邻舍僧贫分米少，酒坊人熟督钱宽。
<br>晚来笑向儿孙说，且得无生一话团。
<br>
<br>即事示子遹
<br>
<br>四十已悲非少年，耄期何事每欢然？
<br>游山夜雨眠僧院，沽酒秋风上钓船。
<br>诸友诗章来亹亹，小儿笔势亦翩翩。
<br>眼边不是常萧索，终忆巢居访老仙。
<br>
<br>即席
<br>
<br>解鞅名园眼倍明，殷勤翠袖劝飞觥。
<br>海棠红杏欲无色，蛱蝶黄鹂俱有情。
<br>去日不留春渐老，归舟已具客将行。
<br>倦游短鬓无多绿，生怕尊前唱渭城。
<br>
<br>即席
<br>
<br>稚荷出水榴花开，长苖圜鼙送举杯。
<br>村邻相乐君勿笑，要是安健无凶灾。
<br>
<br>即席
<br>
<br>醉中起舞递相属，坐上戴花常作先。
<br>要知吾辈不凡处，一吸已乾双玉船。
<br>
<br>即席
<br>
<br>长鱼腹腴羊臂臑，馋想久矣无秋毫。
<br>今朝林下煨苦笋，更觉此君风味高。
<br>
<br>即席
<br>
<br>小山榴花照眼明，青梅自堕时有声。
<br>柳桥东岸倚筇立，聊借水风吹宿酲。
<br>
<br>急雨
<br>
<br>阴云屯硖口，急雨过城头。
<br>白舫投沙峡，青帘卷市楼。
<br>漂摇争阖户，壅溢共疏沟。
<br>抽得驱蝇手，题诗慰旅愁。
<br>
<br>急雨
<br>
<br>触热支离老病增，忽看东北片云兴。
<br>疾雷载雨输膏泽，茂树生风洗郁蒸。
<br>采药喜逢岷下客，说诗曾对剡中僧。
<br>坐令身在羲皇上，绕坐何烦更设冰。
<br>
<br>急雨
<br>
<br>云从西南兴，风自东北至；
<br>老农占雨候，速若屈伸臂。
<br>乱点俄打窗，新凉已生袂。
<br>经旬苦肺渴，得此亦少慰。
<br>呼儿持故襦，买酒具一醉。
<br>薄言煮园蔬，雉兔未可议。
<br>
<br>急雨
<br>
<br>炎炎赤日当空烧，簿书围坐如居窑。
<br>黑云压檐忽迢嶢，急雨鼎来风驾潮。
<br>弹压旱气苏枯焦，祝融退听不敢骄。
<br>父老歌舞看稻苗，杀鸡买酒更相邀。
<br>我亦巾褐凉萧萧，酒醒点滴闻梧蕉。
<br>珍簟不御扇罢摇，安用万里登凌歊。
<br>
<br>急雨
<br>
<br>急雨清风发土香，灵台如受宝犀凉，
<br>华胥一枕蘧然觉，却听蝉声送夕阳。
<br>
<br>急雨
<br>
<br>蜗庐四壁仅容身，赫赫炎曦不贷人。
<br>正喜风清三伏暑，已看雨压九衢尘。
<br>寒泉不减中（左氵右霝）味，贡茗初尝正焙新。
<br>安得凌空双健羽，径随猿鹤上嶙峋？
<br>
<br>急雨遽凉
<br>
<br>急雨消残暑，旷然天地秋。
<br>露萤矜熠熠，风叶送飕飕。
<br>凉篻惟添睡，明河不洗愁。
<br>流年又如此，随处怯登楼。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
