<HTML>
<HEAD>
<TITLE>黄庭坚诗全集（六） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 黄庭坚诗全集（六）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>黄庭坚诗全集（六）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5834"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'黄庭坚诗全集（六）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[黄庭坚诗全集（六）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 行役县西喜雨寄任公渐大夫
<br>
<br>行役劳人望县斋，心如枯井喜尘埃。
<br>青灯帘外萧萧雨，破梦山根殷殷雷。
<br>新麦欲连天际好，浓云犹傍日边来。
<br>田歌已有丰年意，令尹眉头相豁开。
<br>
<br>休堂颂
<br>
<br>头上安头，如何得休。
<br>杀佛杀祖，方得按堵。
<br>北郁单越，西瞿耶尼。
<br>事同一家，吃饭著衣。
<br>向上一路，千圣贬眼。
<br>韩信打关，张良烧栈。
<br>
<br>秀江亭
<br>
<br>因循不到此江头，匹马黄埃三十秋。
<br>旧舍只今人共老，清波常与月分流。
<br>羡君潇洒成佳趣，感我凄凉念旧游。
<br>沽酒买鱼终不负，何时相与泛扁舟。
<br>
<br>虚飘飘
<br>
<br>虚飘飘，虚飘飘，
<br>花飞不到地，虹起漫成桥。
<br>入梦云千叠，游空绦万条。
<br>蜃楼百尺耸沧海，雁字一行书绛霄。
<br>虚飘飘，北人生命犹坚牢。
<br>
<br>徐孺子祠堂
<br>
<br>乔木幽人三亩宅，生刍一束向谁论。
<br>藤萝得意干云日，箫鼓何心进酒樽。
<br>白屋可能无孺子，黄堂不是欠陈蕃。
<br>古人冷淡今人笑，湖水年年到旧痕。
<br>
<br>宣九家赋雪
<br>
<br>都城穷腊月半破，晚来雪云应朝课。
<br>虚檐稍闻飘瓦声，六花连空若推堕。
<br>翩翩恐逐歌吹来，皎皎不受尘泥涴。
<br>试寻高处望双阙，佳气葱葱寒贴妥。
<br>遥知万马驾紫宸，把烛天街听宫鏁。
<br>吾人岂解占丰年，但喜酒樽宜附火。
<br>石鼎香浮北焙茶，洪炉壳爆宣城果。
<br>陆珍海异厌下箸，别索百种烦烹和。
<br>仆奴睥睨费呼叱，主人爱客无不可。
<br>凭向江船问子猷，山阴夜醉何如我。
<br>北邻长吉最能诗，怯寒正想重裘坐。
<br>故遣长须屡送来，犹得王孙嘲饭颗。
<br>
<br>薛乐道自南阳来入都留宿会饮作诗饯行
<br>
<br>薛侯本贵胄，射策一矢中。
<br>金兰托平生，瓜葛比诸从。
<br>数面尚成亲，况乃居连栋。
<br>交游及父子，讲学连伯仲。
<br>奴人通使令，孩稚接戏弄。
<br>相怜负米勤，同力采兰供。
<br>每持君家书，平安觑款缝。
<br>秦人与吾炙，忧乐一体共。
<br>释之廷尉曹，微过成系讼。
<br>从此张长公，不肯为时用。
<br>丘阿无梧桐，曲直不在凤。
<br>生涯谷口耕，世事邯郸梦。
<br>自君抱忧端，酒椀未忍齅。
<br>高秋自南归，意气稍宽纵。
<br>黄花尚满篱，白蚁方浮瓮。
<br>私言助燕喜，且莫戒辎重。
<br>霜风猎帷幕，银烛吐螮蝀。
<br>密坐幸颇欢，剧饮宁辞痛。
<br>疏钟鸣晓撞，小雨作寒霿。
<br>厩马萧萧鸣，征人稍稍动。
<br>九衢槐柳中，纵缓青丝鞚。
<br>朱楼豪士集，红袖清歌送。
<br>河鲤献鱠材，江橙解包贡。
<br>蟹擘鹅子黄，酒倾琥珀冻。
<br>举觞遥酌我，发嚏知见颂。
<br>行行鞭箠倦，短句烦屡讽。
<br>
<br>学许氏说文赠诸弟
<br>
<br>六书章句苦支离，非复黄神太古时。
<br>鸟迹虫纹皆有法，犹胜双陆伴儿嬉。
<br>
<br>学元翁作女儿浦口诗
<br>
<br>五老峰前万顷江，女儿浦口鸳鸯双。
<br>惊飞何处沙上宿，夜雨钓船灯照窗。
<br>
<br>雪後登南禅茅亭简张仲谋二首
<br>
<br>雪後凭高望洛都，万峰遮眼白模糊。
<br>相将阆苑楼台上，展尽山阴水墨图。
<br>
<br>雪後登南禅茅亭简张仲谋二首
<br>
<br>风入村墟摇酒旆，云埋行径罢樵苏。
<br>狐裘年少宜追猎，正有饥鹰待一呼。
<br>
<br>雪中连日行役戏书简同僚
<br>
<br>简书催出似驱鸡，闻道饥寒满屋啼。
<br>炙背巿眠榾柮火，嚼冰晨饭萨波虀。
<br>风如利剑穿狐腋，雪似流沙饮马蹄。
<br>官小责轻聊自慰，犹胜擐甲去征西。
<br>
<br>浔阳江口阻风三日
<br>
<br>枯桑最知天风高，旅人更觉时序迫。
<br>去年解官出北门，犹缆江船依贾客。
<br>狙公七芧富贵天，喜四怒三俱可怜。
<br>湖口县前教战鼓，声到浔阳渡头船。
<br>
<br>压沙寺梨花
<br>
<br>压沙寺後千株雪，长乐坊前十里香。
<br>寄语春风莫吹尽，夜深留与雪争光。
<br>
<br>延寿寺见红药小魏扬州号为醉西施
<br>
<br>醉红如堕珥，奈此恼人香。
<br>政尔无言笑，未应吴国亡。
<br>
<br>延寿寺僧小轩极萧洒予为名曰林乐取庄生所谓林乐而无形者并为赋诗
<br>
<br>积雨灵香润，晚风红药翻。
<br>盥手散经帙，烹茶洗睡昏。
<br>野僧甚淳古，养拙贲邱园。
<br>风怀交四境，蓬藋底百椽。
<br>山林皋壤欤，可为知音言。
<br>而我与人乐，因之名此轩。
<br>孟夏妪万物，正昼晦郊原。
<br>隔墙见牛羊，定知春笋繁。
<br>俄顷倒干戈，水攻仰翻盆。
<br>地中鸣鼓角，百万薄悬门。
<br>部曲伏床下，少定未寒暄。
<br>疾雷将雨电，破柱取蛟蚖。
<br>我初未知尔，宴坐漱灵根。
<br>谅知岑寂地，竟可安元元。
<br>
<br>岩下放言五首之博山台
<br>
<br>石蕴璵璠，山得其来之泽。
<br>木无牺象，天开不材之祥。
<br>屹金炉之突兀，其山海之来翔。
<br>然以明哲之火，熏以忠信之香。
<br>俯仰一时，非智所及；付与万世，
<br>其存者长。
<br>
<br>岩下放言五首之池亭
<br>
<br>水嬉者游鱼，林乐者啼鸟。
<br>志士仁人观其大，薪翁笱妇利其小。
<br>有美一人，独燕居万物之表。
<br>
<br>岩下放言五首之钓台
<br>
<br>林居野处，而贯万事。
<br>花落鸟啼，而成四时。
<br>物有才德，水为官师。
<br>空明湛群木之影，搏击下诸峰之巘。
<br>游鱼静而知机，君子乐而忘归。
<br>
<br>岩下放言五首之冠鳌台
<br>
<br>石生涯于寒藤，藤耈造于崖树。
<br>鳌插翼而成鹏，隘六合而未翥。
<br>我来兮自东，攀桂枝兮容与。
<br>倚嵌岩兮顾同来，谓公等其皆去。
<br>
<br>岩下放言五首之灵椿台
<br>
<br>苍苔古木，相依涧壑之滨；
<br>黄葛女萝，自致风云之上。
<br>人就阴而息迹，鸟投暮而来归。
<br>水影林光，常相助发，
<br>溪声斧响，直下称提。
<br>
<br>颜阖
<br>
<br>颜阖无事人，躬耕自衣食。
<br>翩翩鲁公子，要我从事役。
<br>轺轩来在门，驷马先拱璧。
<br>出门应使者，陇上不谋国。
<br>心知误将命，非敢惮行役。
<br>使人返锡命，户庭空履迹。
<br>中随卫侯书，起作太子客。
<br>谁能明吾心，君子蘧伯玉。
<br>
<br>颜徒贫乐斋二首
<br>
<br>衡门低首过，环堵容膝坐。
<br>四旁无给侍，百衲自缠裹。
<br>论事直如弦，观书曲肱卧。
<br>饥来或乞食，有道无不可。
<br>
<br>颜徒贫乐斋二首
<br>
<br>小山作友朋，义重子舆桑。
<br>香草当姬妾，不须珠翠妆。
<br>鸟乌窥冻砚，星月入幽房。
<br>儿报无炊米，浩歌绕屋梁。
<br>
<br>演雅
<br>
<br>桑蚕作茧自缠裹，蛛蝥结网工遮逻。
<br>燕无居舍经始忙，蝶为风光勾引破。
<br>老鶬衔石宿水饮，穉蜂趋衙供蜜课。
<br>鹊传吉语安得闲，鸡催晨兴不敢卧。
<br>气陵千里蝇附骥，枉过一生蚁旋磨。
<br>虱闻汤沸尚血食，雀喜宫成自相贺。
<br>晴天振羽乐蜉蝣，空穴祝儿成蜾蠃。
<br>蛣蜣转丸贱苏合，飞蛾赴烛甘死祸。
<br>井边蠹李螬苦肥，枝头饮露蝉常饿。
<br>天蝼伏隙录人语，射工含沙须影过。
<br>训狐啄屋真行怪，蠨蛸报喜太多可。
<br>鸬鹚密伺鱼虾便，白鹭不禁尘土涴。
<br>络纬何尝省机织，布谷未应勤种播。
<br>五技鼯鼠笑鸠拙，百足马蚿怜跛鳖。
<br>老蚌胎中珠是贼，醯鸡瓮里天几大。
<br>螳螂当辙恃长臂，熠燿宵行矜照火。
<br>提壶犹能劝沽酒，黄口只知贪饭颗。
<br>伯劳饶舌世不问，鹦鹉才言便关鏁。
<br>春蛙夏蜩更嘈杂，土蚓壁蟫何碎琐。
<br>江南野水碧于天，中有白欧闲似我。
<br>
<br>杨凝式行书
<br>
<br>俗书只识兰亭面，欲换凡骨无金丹。
<br>谁知落阳杨风子，下笔便到乌丝阑。
<br>
<br>杨朴墓
<br>
<br>三尺孤坟一布衣，人言无复似当时。
<br>千秋万岁还来此，月笛烟莎世不知。
<br>
<br>仰山简和尚真赞
<br>
<br>不戒而六和恭敬，不禅而十方清净。
<br>不学而文理井井，不吏而施於有政。
<br>寿八十余，阅人三世。
<br>孝於塔库，勤力勤礼。
<br>百室崇成，檀者亹亹。
<br>齐始如终，薪穷於指。
<br>耋老而精明，丰肉而神清。
<br>和同而不浊，退屈而不陵。
<br>是谓大雅之士，惜乎其不发诸朝庭。
<br>
<br>养斗鸡
<br>
<br>峥嵘已介季氏甲，更以黄金饰两戈。
<br>虽有英心甘斗死，其如纪渻木鸡何。
<br>
<br>药名诗奉送杨十三子问省亲清江
<br>
<br>杨侯济北使君子，幕府从容理文史。
<br>府中无事吏早休，陟厘秋兔写银勾。
<br>驼峰桂蠹樽酒绿，樗蒲黄昏唤烧烛。
<br>天南星移醉不归，爱君清如寒水玉。
<br>葳蕤韭荠煮饼香，别筵君当归故乡。
<br>诸公为子空青眼，天门东边虚荐章。
<br>为言同列当推毂，岂有妒妇反专房。
<br>射工含沙幸人过，水章独摇能腐肠。
<br>山风轰轰虎须怒，千金之子戒垂堂。
<br>寿亲颊如木丹色，胡麻炊饭玉为浆。
<br>婆娑石上舞林影，付与一世专雌黄。
<br>寂寥吾意立奴会，可忍冬花不尽觞。
<br>春阴满地肤生粟，琵琶催醉喧啄木。
<br>艳歌惊落梁上尘，桃叶桃根断肠曲。
<br>高帆驾天冲水花，湾头东风转柁牙。
<br>飞廉吹尽别时雨，江愁新月夜明沙。
<br>
<br>夜发分宁寄杜涧叟
<br>
<br>阳关一曲水东流，灯火旌阳一钓舟。
<br>我自只如常日醉，满川风月替人愁。
<br>
<br>夜观蜀志
<br>
<br>盖世英雄不自知，暮年初志各参差。
<br>南阳陇底卧龙日，北固樽前失者时。
<br>霸主三分割天下，宗臣十倍胜曹丕。
<br>寒炉夜发尘书读，似覆输筹一局棋。
<br>
<br>夜闻邻舟崔家儿歌
<br>
<br>半夜闻歌客寝惊，空余缥缈渡江声。
<br>湘妃舞罢波纹冷，月欲衔山天未明。
<br>
<br>一夕风雨花药都尽唯有豨莶一丛濯濯得意戏题
<br>
<br>红药山丹逐晓风，春荣分到豨莶丛。
<br>朱颜颇欲辞镜去，煮叶掘根傥见功。
<br>
<br>宜阳别元明用觞字韵
<br>
<br>霜须八十期同老，酌我仙人九酝觞。
<br>明月湾头松老大，永思堂下草荒凉。
<br>千林风雨莺求友，万里云天雁断行。
<br>别夜不眠听鼠啮，非关春茗搅枯肠。
<br>
<br>姨母李夫人墨竹二首
<br>
<br>深闺静几试笔墨，白头腕中百斛力。
<br>荣荣枯枯皆本色，悬之高堂风动壁。
<br>
<br>姨母李夫人墨竹二首
<br>
<br>小竹扶疏大竹枯，笔端真有造化炉。
<br>人间俗气一点无，健妇果胜大丈夫。
<br>
<br>颐轩诗六首
<br>
<br>金石不随波，松竹知岁寒。
<br>冥此芸芸境，回向自心观。
<br>
<br>颐轩诗六首
<br>
<br>知足是灵龟，无厌乃朵颐。
<br>虚心万物表，寒暑自四时。
<br>
<br>颐轩诗六首
<br>
<br>无外一精明，六合同出自。
<br>公能知本源，佛亦不相似。
<br>
<br>颐轩诗六首
<br>
<br>辱莫辱多欲，乐莫乐无求。
<br>人生强学耳，万古一东流。
<br>
<br>颐轩诗六首
<br>
<br>枢机要发迟，饮食戒味厚。
<br>渔人溺於波，君子溺於口。
<br>
<br>颐轩诗六首
<br>
<br>泾流不浊渭，种桃无李实。
<br>养心去尘缘，光明生虚室。
<br>
<br>乙卯宿清泉寺
<br>
<br>税舆陟高冈，却立倚天壁。
<br>就舆乱清溪，转石飞霹雳。
<br>十步一沮洳，五步一枳棘。
<br>上方未言返，豁见平土宅。
<br>田家鸡犬归，佛庙檀栾碧。
<br>莲荡落红衣，泉泓数白石。
<br>人如安巢鸟，稍就一枝息。
<br>钟鱼各知时，吾亦自得力。
<br>
<br>乙未移舟出口
<br>
<br>江湖吞天胸，蛟龙垂涎口。
<br>养躯无千金，特为亲故厚。
<br>本心非华轩，而与马争走。
<br>聘妇缉落毛，教儿耨葱韭。
<br>衣食端须几，将老犹掣肘。
<br>安能诡随人，曲折作杞柳。
<br>桓公瓮盎瘿，楚国不龟手。
<br>生涯但如此，那问托婚友。
<br>久阴快夜晴，天文若科斗。
<br>村南鬼火寒，村北风虎吼。
<br>野人驱鸡豚，缚落坚缠守。
<br>刘郎弓石八，猛气厌冯妇。
<br>一试金仆姑，归饮软臂酒。
<br>
<br>以古铜壶送王观复
<br>
<br>随俗易汩没，从公常纠纷。
<br>我观王隆化，入莸不改薰。
<br>未见蛇起陆，已看豹成文。
<br>爱君古人风，古壶投赠君。
<br>酌酒时在傍，可用弭楚氛。
<br>问君何以报，直谅与多闻。
<br>
<br>以虎臂杖送李任道二首
<br>
<br>走送书堂倚绛纱，瘦藤七尺走惊蛇。
<br>晴沙每要交头拄，寻偏渔翁野老家。
<br>
<br>以虎臂杖送李任道二首
<br>
<br>未衰筋力先扶杖，能救衰年十二三。
<br>八百老彭嗟杖晚，可怜矍铄马征南。
<br>
<br>以金沙酴醾送公寿
<br>
<br>天遣酴醾玉作花，紫绵揉色染金沙。
<br>凭君著意樽前看，便与春工立等差。
<br>
<br>以酒渴爱江清作五小诗寄廖明略学士兼简初和父主簿
<br>
<br>将发沔鄂间，尽醉竹林酒。
<br>二三石友辈，未肯弃老朽。
<br>借问坐客谁，卢溪紫髯叟。
<br>此翁今惜醉，旧不论升斗。
<br>
<br>以酒渴爱江清作五小诗寄廖明略学士兼简初和父主簿
<br>
<br>平生思故人，江汉不解渴。
<br>谁言放逐地，烧烛饮至跋。
<br>忧予先狗马，劝以爱肤发。
<br>有罪当窜流，但惧不得活。
<br>
<br>以酒渴爱江清作五小诗寄廖明略学士兼简初和父主簿
<br>
<br>廖侯劝我酒，此亦雅所爱。
<br>中年刚制之，常惧作灾怪。
<br>连台盘拗倒，故人不相贷。
<br>谁能知许事，痛饮且一快。
<br>
<br>以酒渴爱江清作五小诗寄廖明略学士兼简初和父主簿
<br>
<br>竹林文章伯，国士无与双。
<br>比来少制作，非以弱故降。
<br>景阳机中锦，犹衣被丘江。
<br>时时能度曲，秀句入新腔。
<br>
<br>以酒渴爱江清作五小诗寄廖明略学士兼简初和父主簿
<br>
<br>斯人绝少可，白眼视公卿。
<br>每与俗物逢，三沐取洁清。
<br>我亦漫浪者，君何许同盟。
<br>试问卢溪叟，犹得多可名。
<br>
<br>以潞公所惠拣芽送公择次旧韵
<br>
<br>庆云十六升龙样，国老元年密赐来。
<br>披拂龙纹射牛斗，外家英鉴似张雷。
<br>
<br>以梅馈晁深道戏赠二首
<br>
<br>带叶连枝摘未残，依依茶坞竹篱间。
<br>相如病渴应须此，莫与文君蹙远山。
<br>
<br>以梅馈晁深道戏赠二首
<br>
<br>渴梦吞江起解颜，诗成有味齿牙间。
<br>前身邺下刘公干，今日江南庾子山。
<br>
<br>以皮鞋底赠石推官三首
<br>
<br>道人不凋琢，万镜自明己。
<br>愿公勤此履，深彻法源底。
<br>
<br>以皮鞋底赠石推官三首
<br>
<br>毗卢足趺光，照耀世界海。
<br>旋岚黑风起，到岸得自在。
<br>
<br>以皮鞋底赠石推官三首
<br>
<br>鼻孔随人走，日中忽见斗。
<br>踏定太冲脉，壁上挂著口。
<br>
<br>以十扇送徐天隐
<br>
<br>人贫鹅雁聒邻墙，公贫琢诗声绕梁。
<br>坐客有毡吾不爱，暑榻无扇公自凉。
<br>党锢诸生尊孺子，建安七人先伟长。
<br>遣奴送箑非为好，恐有佳客或升堂。
<br>
<br>以双井茶送孔常父
<br>
<br>校经同省并门居，无日不闻公读书。
<br>故持茗椀浇舌本，要听六经如贯珠。
<br>心知韵胜舌知腴，何似宝云与真如。
<br>汤饼作魔应午寝，慰公渴梦吞江湖。
<br>
<br>以天坛灵寿杖送莘老
<br>
<br>王屋千霜老紫藤，扶公休沐对亲朋。
<br>异时驷马安车去，拄到天坛愿力能。
<br>
<br>以同心之言其臭如兰为韵寄李子先
<br>
<br>往日三语掾，解道将无同。
<br>我观李校书，超迈有古风。
<br>谈道屡入微，闭门长蒿蓬。
<br>谁能赏远韵，太守似安丰。
<br>
<br>以同心之言其臭如兰为韵寄李子先
<br>
<br>流水鸣无意，白云出无心，
<br>水得平淡处，渺渺不厌深。
<br>云行不能雨，还归碧山岑。
<br>斯人似云水，廊庙等山林。
<br>
<br>以同心之言其臭如兰为韵寄李子先
<br>
<br>俗士得失重，舍龟观朵颐。
<br>六经成市道，驵侩以为师。
<br>吾学淡如水，载行欲安之。
<br>惟有无心子，白云相与期。
<br>
<br>以同心之言其臭如兰为韵寄李子先
<br>
<br>摧藏褫冠冕，寂寞归丘园。
<br>一瓢俱好学，伯仲吹篪埙。
<br>正以此易彼，高车择朱门。
<br>得失固有在，难为欲人言。
<br>
<br>以同心之言其臭如兰为韵寄李子先
<br>
<br>携手力不足，七年坐乖离。
<br>愁思不能眠，起视夜何其。
<br>残月挂破镜，寒星满天垂。
<br>明明故人心，维斗终不移。
<br>
<br>以同心之言其臭如兰为韵寄李子先
<br>
<br>穷阎蒿蔓膻，富屋酒肉臭。
<br>酒肉令人肥，蒿蔓令人瘦。
<br>欲从钟鼎食，复恐忧患构。
<br>秦时千户侯，寂寞种瓜後。
<br>
<br>以同心之言其臭如兰为韵寄李子先
<br>
<br>客从济南来，遗我故人书。
<br>墨淡字疏行，故人情有余。
<br>上言犹健否，次问意何如。
<br>只今意何有，思食故溪鱼。
<br>
<br>以同心之言其臭如兰为韵寄李子先
<br>
<br>吾子有嘉德，譬如含薰兰。
<br>清风不来过，岁晚蒿艾间。
<br>古来百夫雄，白首在涧盘。
<br>非关自取重，直为知人难。
<br>
<br>以团茶洮州绿石砚赠无咎文潜
<br>
<br>晁子智囊可以括四海，张子笔端可以回万牛。
<br>自我得二士，意气倾九州。
<br>道山延阁委竹帛，清都太微望冕旒。
<br>贝宫胎寒弄明月，天网下罩一日收。
<br>此地要须无不有，紫皇访问富春秋。
<br>晁无咎，赠君越侯所贡苍玉璧，
<br>可烹玉尘试春色。浇君胸中过秦论，
<br>斟酌古今来活国。张文潜，
<br>赠君洮州绿石含风漪，能淬笔锋利如锥。
<br>请书元佑开皇极，第入思齐访落诗。
<br>
<br>以峡州酒遗益修复继前韵
<br>
<br>令节不把酒，新诗徒拜嘉。
<br>颇忆宋玉赋，登高气成霞。
<br>渚宫但衰柳，朝云为谁夸。
<br>吾宗怀古恨，流涎过麴车。
<br>一壶浇往事，聊送解愁嗟。
<br>
<br>以香烛团茶琉璃献花碗供布袋和尚颂
<br>
<br>一钵千家饭，孤身万里浮。
<br>知音若相问，不住涅盘州。
<br>弥勒真弥勒，分身千百亿。
<br>若问下生时，不打这鼓笛。
<br>
<br>以小团龙及半挺赠无咎并诗用前韵为戏
<br>
<br>我持玄圭与苍璧，以暗投人渠不识。
<br>城南穷巷有佳人，不索宾郎常晏食。
<br>赤铜茗椀雨斑斑，银粟翻光解破颜。
<br>上有龙文下棋局，探囊赠君诺已宿。
<br>此物已是元丰春，先皇圣功调玉烛。
<br>晁子胸中开典礼，平生自期莘与渭。
<br>故用浇君磊隗胸，莫令鬓毛雪相似。
<br>曲几团蒲听煮汤，煎成车声绕羊肠。
<br>鸡苏胡麻留渴羌，不应乱我官焙香。
<br>肥如瓠壶鼻雷吼，幸君饮此勿饮酒。
<br>
<br>以椰子茶瓶寄德孺二首
<br>
<br>硕果霣林梢，可以代悬匏。
<br>携持二十年，煮茗当酒肴。
<br>我今御魑魅，学打衲僧包。
<br>聊持坚重器，遗我金石交。
<br>
<br>以椰子茶瓶寄德孺二首
<br>
<br>炎丘椰木实，入用随茗椀。
<br>譬如楛矢砮，但贵从来远。
<br>往时万里物，今在篱落间。
<br>知公一拂拭，想我瘴雾颜。
<br>
<br>以椰子小冠送子予
<br>
<br>浆成乳酒醺人醉，肉截鹅肪上客盘。
<br>有核如匏可雕琢，道装宜作玉人冠。
<br>
<br>以右军书数种赠邱十四
<br>
<br>邱郎气如春景晴，风暄百果草木生。
<br>眼如霜鹘齿玉冰，拥书环坐爱窗明。
<br>松花泛砚摹真行，字身藏颖秀劲清，
<br>问谁学之果兰亭。我昔颇复喜墨卿，
<br>银勾虿尾烂箱籯，赠君铺案黏曲屏。
<br>小字莫作痴冻蝇，乐毅论胜遗教经。
<br>大字无过瘗鹤铭，官奴作草欺伯英。
<br>随人作计终後人，自成一家始逼真。
<br>卿家小女名阿潜，眉目似翁有精神。
<br>试留此书他日学，往往不减卫夫人。
<br>
<br>蚁蝶图
<br>
<br>胡蝶双飞得意，偶然毕命网罗。
<br>群蚁争数坠翼，策勋归去南柯。
<br>
<br>义松赞
<br>
<br>西山之松，有岁寒之质。
<br>怀其同气耶，既分矣复合而为一。
<br>涔露云雨，老大霜雪。
<br>匠石辍斤，樵夫叹息。
<br>人之同气，去本未远。
<br>宰上之杞，蔽芾成阴。
<br>有其干戈日寻，余不知其何心。
<br>
<br>忆邢惇夫
<br>
<br>诗到随州更老成，江山为助笔纵横。
<br>眼看白璧埋黄壤，何况人间父子情。
<br>
<br>易生画麞猿猴獾赞
<br>
<br>穴居木处，相安以饮食生。
<br>渴饥爱憎，无师而自能。
<br>其皮之美也，自立辟。
<br>其肉之肴也，故多兵。
<br>风林露壑，伐木丁丁。
<br>雄雌同声，去之远而犹鸣。
<br>彼其不同臭味，故眴目而相惊。
<br>惟虫能虫，惟虫能天。
<br>余是以觏万物之情。
<br>
<br>弈棋二首呈任公渐
<br>
<br>偶无公事负朝暄，三百枯棋共一樽。
<br>坐隐不知岩穴乐，手谈胜与俗人言。
<br>簿书堆积尘生案，车马淹留客在门。
<br>战胜将骄疑必败，果然终取敌兵翻。
<br>
<br>弈棋二首呈任公渐
<br>
<br>偶无公事客休时，席上谈兵校两棋。
<br>心似蛛丝游碧落，身如蜩甲化枯枝。
<br>湘东一目诚甘死，天下中分尚可持。
<br>谁谓吾徒犹爱日，参横月落不曾知。
<br>
<br>翌日阻雨次前韵
<br>
<br>愁云垂垂雨淫淫，野馆重赋思归吟。
<br>老农那问客心苦，但喜粟粒如黄金。
<br>
<br>因六祖举太和山语而成颂贵此话大行
<br>
<br>峨眉山中老，千颂自成集。
<br>持问太和山，鹘臭当风立。
<br>
<br>饮城南即事
<br>
<br>阴阴花柳一百五，吹空白绵乱红雨。
<br>已看燕子飞入帘，未有黄莺学人语。
<br>斗鸡走狗轻薄儿，衣裾相鲜气相许。
<br>半是墦闲醉饱人，还家骄色羞妇女。
<br>顾侯邀客出城南，晓蹋天街已尘土。
<br>春风游丝人到狂，何况客醉日当午。
<br>著作文章名誉早，不愧汉庭御史祖。
<br>元城茂宰民父母，境不飞蝗河渡虎。
<br>何侯家世看丰碑，墨摹万卷心奇古。
<br>颍阴从事江左贤，八咏楼高风月苦。
<br>刘郎曾眠武陵源，好在桃花迷虎所。
<br>鄙夫漫有腹便便，懒书欲眠谁比数。
<br>一笑相懽自难得，看朱成碧更起舞。
<br>任他小儿拍手笑，插花走马及严鼓。
<br>顾侯三酌似已多，明日花飞奈老何。
<br>
<br>饮韩三家醉後始知夜雨
<br>
<br>醉卧人家久未曾，偶然樽俎对青灯。
<br>兵厨欲罄浮蛆瓮，馈妇初供醒酒冰。
<br>只见眼前人似月，岂知帘外雨如绳。
<br>浮云不负青春色，未觉新诗减杜陵。
<br>
<br>饮李氏园三首
<br>
<br>小摘来禽兴未厌，蔬畦经雨绿纤纤。
<br>坐分紫石蒲萄下，不怕龙须罥帽檐。
<br>
<br>饮李氏园三首
<br>
<br>日暮凉风特特来，醉呼红烛更传杯。
<br>歌阑兴尽须归去，不用繁蝉抵死催。
<br>
<br>饮李氏园三首
<br>
<br>手挼红杏醉繁香，回首春前梦一场。
<br>便与经营百船酒，再来应是菊花黄。
<br>
<br>饮南禅梅下戏题
<br>
<br>新春江上使星回，不为离人寄早梅。
<br>爱惜幽香意如此，一樽岂是等闲来。
<br>
<br>饮润父家
<br>
<br>斋合寒麝薰，书帙映斜景。
<br>偶来樽俎同，延此笑言顷。
<br>宫线添尺余，朝来日未永。
<br>一醉解语花，万事画地饼。
<br>要似虎头痴，何须樗里瘿。
<br>
<br>隐梅福处
<br>
<br>吴门不作南昌尉，上疏归来朝市空。
<br>笑拂岩花问尘世，故人子是国师公。
<br>
<br>迎醇甫夫妇
<br>
<br>陈甥归约柳青初，麦陇纤纤忽可鉏。
<br>望子从来非一日，因人略不寄双鱼。
<br>园中鸟语劝沽酒，窗下日长宜读书。
<br>策马得行休更秣，已令僮稚割生刍。
<br>
<br>咏伯时画冯奉世所获大宛象龙图
<br>
<br>上党良家子，挽强如屈肘。
<br>三十学春秋，岂为莎车首。
<br>谁言冯光禄，不如甘延寿。
<br>虽无千户封，乃得六龙友。
<br>
<br>咏伯时画太初所获大宛虎脊天马图
<br>
<br>笔端那有此，千里在胸中。
<br>四蹄雷电去，一顾马群空。
<br>谁能乘此物，超俗驾长风。
<br>逸材归辔勒，岁在执徐同。
<br>
<br>咏李伯时摹韩干三马次子由韵简伯时兼寄李德素
<br>
<br>太史琐窗云雨垂，试开三马拂蛛丝。
<br>李侯写影韩干墨，自有笔如沙画锥。
<br>绝尘超日精爽紧，若失其一望路驰。
<br>马官不语臂指挥，乃知仗下非新羁。
<br>吾尝览观在垧马，惊骀成列无权奇。
<br>缅怀胡沙英妙质，一雄可将千万雌。
<br>决非皂枥所成就，天骥生驹人得之。
<br>千金市骨今何有，士或不价五羖皮。
<br>李侯画隐百僚底，初不自期人误知。
<br>戏弄丹青聊卒岁，身如阅世老禅师。
<br>
<br>咏萍
<br>
<br>白发已侵残梦境，绿苔应忆旧渔矶。
<br>桃源鸡犬尘凡隔，韦曲桑麻念想归。
<br>
<br>咏清水岩呈郭明叔
<br>
<br>尝闻清水岩，空洞极明好。
<br>虎狼迁部曲，钟鼓天击考。
<br>云生卧龙石，水入炼丹灶。
<br>有意携管弦，山只应洒扫。
<br>
<br>咏史呈徐仲车
<br>
<br>诸葛见益州，释耒答三顾。
<br>川流恨未平，武功原上路。
<br>杜微对诸葛，舆致但求去。
<br>倾心倚经纶，坐上漫书疏。
<br>白鸥渺蒹葭，霜鹘在指呼。
<br>借问诸葛公，如何迎主簿。
<br>
<br>咏雪奉呈广平公
<br>
<br>连空春雪明如洗，忽忆江清水见沙。
<br>夜听疏疏还密密，晓看整整复斜斜。
<br>风回共作婆娑舞，天巧能开顷刻花。
<br>正使尽情寒至骨，不妨桃李用年华。
<br>
<br>咏子舟小山丛竹
<br>
<br>病竹犹能冠丛，夏篁解箨匆匆。
<br>细草因依岑寂，小山紫翠嵌空。
<br>
<br>用几复韵题白氏思堂
<br>
<br>夫子勤於蘧伯玉，洗心观道得灵龟。
<br>开门择友尽三益，清坐不言行四时。
<br>风与蛛丝游碧落，日将槐影下隆墀。
<br>天空地迥何处觅，岁计有余心自知。
<br>
<br>用明发不寐有怀二人为韵寄李秉彝德叟
<br>
<br>竹贯四时清，月通云气明。
<br>外弟有佳质，妙年推老成。
<br>後凋对霜雪，不昧处阴晴。
<br>盛德当如此，古人畏後生。
<br>
<br>用明发不寐有怀二人为韵寄李秉彝德叟
<br>
<br>在昔授子书，髧彼垂两发。
<br>乖离今十年，树立映先达。
<br>青灯哦妙句，如酌春酒滑。
<br>把书念携手，惆怅至明发。
<br>
<br>用明发不寐有怀二人为韵寄李秉彝德叟
<br>
<br>人生不如意，十事恒八九。
<br>未见历下人，徒倾历城酒。
<br>从来亲骨肉，不免相可不。
<br>但愿崇事实，虚名等箕斗。
<br>
<br>用明发不寐有怀二人为韵寄李秉彝德叟
<br>
<br>蚤知鹊山亭，李杜发佳思。
<br>弥年听传夸，登览通梦寐。
<br>遥怜坐清旷，落笔富新制。
<br>尚因宾客集，沥酒使我醉。
<br>
<br>用明发不寐有怀二人为韵寄李秉彝德叟
<br>
<br>往在舅氏旁，获拚堂上帚。
<br>六经观圣人，明如夜占斗。
<br>索居废旧闻，独学无新有。
<br>羡子杞梓材，未曾离矫揉。
<br>
<br>用明发不寐有怀二人为韵寄李秉彝德叟
<br>
<br>安诗无恙时，学行超辈侪。
<br>华屋落丘山，百忧满人怀。
<br>此士如不亡，仲子抱奇材。
<br>不独典刑在，神明还观来。
<br>
<br>用明发不寐有怀二人为韵寄李秉彝德叟
<br>
<br>少时诵诗书，贯穿数万字。
<br>迩来窥陈编，记一忘三二。
<br>光阴如可玩，老境翻手至。
<br>良医曾折足，说病乃真意。
<br>
<br>用明发不寐有怀二人为韵寄李秉彝德叟
<br>
<br>桃李春成径，本自不期人。
<br>历下两寒士，箪瓢能悦亲。
<br>耻蒙伐国问，肯卧覆车尘。
<br>子既得此友，从之求日新。
<br>
<br>用前韵戏公静
<br>
<br>偶逢携酒便与饮，竟别我为何等人。
<br>兔月龙团不当惜，长卿消渴肺生尘。
<br>
<br>用前韵谢子舟为予作风雨竹
<br>
<br>子舟诗书客，画手睨前辈。
<br>挹袂拍其肩，余力左右逮。
<br>摩拂造化炉，经营鬼神会。
<br>光煤叠乱叶，世与作者背。
<br>看君回腕笔，犹喜汉仪在。
<br>岁寒十三本，与可可追配。
<br>小山苍苔面，突兀谢憎爱。
<br>风斜兼雨重，意出笔墨外。
<br>吾闻绝一源，战胜自十倍。
<br>荣枯转时机，生死付交态。
<br>狙公倒七芧，勿用嗔喜对。
<br>此物当更工，请以小喻大。
<br>
<br>游愚溪
<br>
<br>意行到愚溪，竹舆鸣担肩。
<br>冉溪昔居人，埋没不知年。
<br>偶托文字工，遂以愚溪传。
<br>柳侯不可见，古木荫溅溅。
<br>罗氏家潇东，潇西读书园。
<br>笋茁不避道，檀栾摇春烟。
<br>下入朝阳岩，次山有铭镌。
<br>藓石破篆文，不辨瞿李袁。
<br>嵌宝响笙磬，洞中出寒泉。
<br>同游三五客，拂石弄潺湲。
<br>俄顷生白云，似欲驾我仙。
<br>吾将从此逝，挽牵遂回船。
<br>
<br>游张公洞
<br>
<br>古洞深沉白昼间，烟霞出没绝尘寰。
<br>落红满地花初歇，啼鸟一声春自闲。
<br>丹灶苔荒仙去远，松坛月冷鹤飞还。
<br>我来几欲重登眺，削壁题诗兴不悭。
<br>
<br>有怀半山老人再次韵二首
<br>
<br>短世风惊雨过，成功梦迷酒酣。
<br>草玄不妨准易，论诗终近周南。
<br>
<br>有怀半山老人再次韵二首
<br>
<br>啜羹不如放麑，乐羊终愧巴西。
<br>欲问老翁归处，帝乡无路云迷。
<br>
<br>有惠江南帐中香者戏答六言二首
<br>
<br>百链香螺沈水，宝薰近出江南。
<br>一穟黄云绕几，深禅想对同参。
<br>
<br>有惠江南帐中香者戏答六言二首
<br>
<br>螺甲割昆仑耳，香材屑鹧鸪斑。
<br>欲雨鸣鸠日永，下帷睡鸭春闲。
<br>
<br>有闻帐中香以为熬蝎者戏用前韵二首
<br>
<br>海上有人逐臭，天生鼻孔司南。
<br>但印香严本寂，不必丛林徧参。
<br>
<br>有闻帐中香以为熬蝎者戏用前韵二首
<br>
<br>我读蔚宗香传，文章不减二班。
<br>误以甲为浅俗，却知麝要防闲。
<br>
<br>又答斌老病愈遣闷二首
<br>
<br>百痾从中来，悟罢本谁病。
<br>西风将小雨，凉入居士径。
<br>苦竹遶莲塘，自悦鱼鸟性。
<br>红荷倚翠盖，不点禅心静。
<br>
<br>又答斌老病愈遣闷二首
<br>
<br>风生高竹凉，雨送新荷气。
<br>鱼游悟世网，鸟语入禅味。
<br>一挥四百病，智刃有余地。
<br>病来每厌客，今乃思客至。
<br>
<br>又答寄糖霜颂
<br>
<br>远寄蔗霜知有味，胜於崔浩水精盐。
<br>正宗扫地从谁说，我舌犹能及鼻尖。
<br>
<br>又和二首
<br>
<br>西风鏖残暑，如用霍去病。
<br>疏沟满莲塘，扫叶明竹迳。
<br>中有寂寞人，自知圆觉性。
<br>心猿方睡起，一笑六窗静。
<br>
<br>又和二首
<br>
<br>外物攻伐人，钟鼓作声气。
<br>待渠弓箭尽，我自味无味。
<br>宴安衽席间，蛟鳄垂涎地。
<br>君子履微霜，即知坚冰至。
<br>
<br>又寄王立之
<br>
<br>南人羁旅不成归，梦绕南枝与北枝。
<br>安得孤根连夜发，要当雪月并明时。
<br>
<br>又借答送蟹韵并戏小何
<br>
<br>草泥本自行郭索，玉人为开桃李颜。
<br>恐似曹瞒说鸡肋，不比东阿举肉山。
<br>
<br>又借前韵见意
<br>
<br>招潮瘦恶无永味，海镜鑯毫只强颜。
<br>想见霜脐当大嚼，梦回雪压摩围山。
<br>
<br>又戏呈康国
<br>
<br>整冠行客莫先尝，杨子家无数仞墙。
<br>假借肃霜令弄色，勾添寒日与争黄。
<br>
<br>又戏题下岩
<br>
<br>往往携家来托宿，裙襦参错佛衣巾。
<br>未嫌满院油头臭，蹋破苔钱最恼人。
<br>
<br>又戏为双井解嘲
<br>
<br>山芽落磑风回雪，曾为尚书破睡来。
<br>勿以姬姜弃蕉萃，逢时瓦釜亦鸣雷。
<br>
<br>予既不得叶遂过洛滨醉游累日
<br>
<br>瘿民见我亦悠悠，瘿木累累满道周。
<br>飞舄已随王令化，真龙甯为叶公留。
<br>未能洗耳箕山去，且复吹笙洛浦游。
<br>舍故趋新归有分，令人何处欲藏舟。
<br>
<br>予去岁在长沙数与处度元实相从把酒自过岭来不复有此乐感叹之余戏成一绝
<br>
<br>玄霜捣尽音尘绝，去作湖南万里春。
<br>想见山川佳绝地，落花飞絮转愁人。
<br>
<br>予欲金玉汝赠黄从善
<br>
<br>汪山复重兮朋友失，长处幽篁兮隔离天日。
<br>鸟声无人兮我友来即，久矣不闻德人之言兮，
<br>为余发药。嘉若人兮甚好修，
<br>兰薰而时发兮，水删德而用柔。
<br>有璞连城，方谟匠兮，
<br>忍其与斗筲议之。螫吾手而不砭兮，
<br>举百体而弃之。为民父母兮，
<br>灼子之肤，何能忍。
<br>顾白日临辰兮，臣何爱不与俱来。
<br>古之人偿责言兮，虽九死其犹未悔。
<br>虹气贯斗牛兮，岂用俗人之町畦。
<br>予爱兰而莫与予佩兮，曰斯其不情。
<br>帝关九牡兮，照下土孔明。
<br>予将观东海兮，蛙说予以坎井。
<br>盍尝视吾宝兮，兹有重於岑鼎。
<br>予欲金玉汝兮，汝既金玉。
<br>揭日月以适四方兮，殆而按剑以为戮。
<br>雁以不鸣烹，木以材而斲。
<br>天下皆羿兮，矢来无乡，
<br>惟应以无名之朴。
<br>
<br>余成诗
<br>
<br>丹籍生涯无列鼎，白头忠信可专城。
<br>自非车骑将军势，愧使王尼常作兵。
<br>
<br>渔父二首
<br>
<br>秋风淅淅苍葭老，波浪悠悠白鬓翁。
<br>范子几年思狡兔，吕公何处兆非熊。
<br>天寒两岸识渔火，日落几家收钓筒。
<br>不困田租与王役，一船妻子乐无穷。
<br>
<br>渔父二首
<br>
<br>草草生涯事不多，短船身外岂知他。
<br>蒹葭浩荡双蓬鬓，风雨飘零一钓蓑。
<br>春鲔出潜留客鱠，秋蕖遮岸和儿歌。
<br>莫言野父无分别，解笑沈江捐汨罗。
<br>
<br>与胡彦明处道饮融师竹轩
<br>
<br>井寒茶鼎甘，竹密午阴好。
<br>瓜尝邵平种，酒为何侯倒。
<br>倦须盘礡赢，归可倒著帽。
<br>欲去更少留，道人谈药草。
<br>
<br>与李公择道中见两客布衣班荆而坐对戏弈秋因作一绝
<br>
<br>两客班荆覆局图，看人车马溷泥涂。
<br>文昌八座邻枢极，天上归来愧不如。
<br>
<br>与六祖长老颂
<br>
<br>昨夜三更，有人点烛。
<br>烧尽十方，天堂地狱。
<br>不知是谁家之子，都无面目。
<br>但只向深草中藏，莫向孤峰上宿。
<br>斋时有饭，天明有粥。
<br>自然而得，山青水绿。
<br>
<br>与黔倅张茂宗
<br>
<br>静居门巷似乌衣，文采风流众所归。
<br>别乘同来二千石，化民曾寄十三徽。
<br>寒香亭下方遗爱，吏隐堂中已息机。
<br>暂与计司参婉画，百城官吏借光辉。
<br>
<br>雨过至城西苏家
<br>
<br>飘然一雨洒青春，九陌净无车马尘。
<br>渐散紫烟笼帝阙，稍回晴日丽天津。
<br>花飞衣袖红香湿，柳拂鞍鞯绿色匀。
<br>管领风光唯痛饮，都城谁是得闲人。
<br>
<br>雨花岩颂彭泽三岩
<br>
<br>孤峰中流分江南，马当大雷无一帆。
<br>波涛抓空鸟不度，天花雨我读书岩。
<br>
<br>雨晴过石塘留宿赠大中供奉
<br>
<br>长虹垂地若篆字，晴岫插天如画屏。
<br>耕夫荷耡解襏襫，渔父晒网投笭箵。
<br>子期闻笛正怀旧，车胤当窗方聚萤。
<br>独卧萧斋已无月，夜深犹听读书声。
<br>
<br>雨中登岳阳楼望君山二首
<br>
<br>投荒万死鬓毛斑，生出瞿塘灩澦关。
<br>未到江南先一笑，岳阳楼上对君山。
<br>
<br>雨中登岳阳楼望君山二首
<br>
<br>满川风雨独凭栏，绾结湘娥十二鬟。
<br>可惜不当湖水面，银山堆里看青山。
<br>
<br>玉京轩
<br>
<br>苍山其下白玉京，五城十二楼，郁仪结邻常杲杲。
<br>紫云黄雾鏁玄关，雷驱不祥电挥扫。
<br>上有千年来归之白鹤，下有万世不凋之瑶草。
<br>野僧云卧对开轩，一鉢安巢若飞鸟。
<br>北风卷沙过夜窗，枕底鲸波撼蓬岛。
<br>个中即是地行仙，但使心闲自难老。
<br>
<br>玉醴颂
<br>
<br>北郭子，竹林居。
<br>酝玉醴，拨浮蛆。
<br>味橘露，色鹅雏。
<br>春盎盎，想可(左奭右页)。
<br>鱼枕蕉，正阙渠。
<br>来问字，傥借书。
<br>扫三径，待双鱼。
<br>
<br>玉泉长老不受承天衬因作颂
<br>
<br>达摩从西来，不受梁武衬。
<br>却面少林墙，衣钵一万贯。
<br>
<br>玉笥山
<br>
<br>上天下地似探梯，怪石巉岩衬马蹄。
<br>拟是客程行不得，隔林犹听杜鹃啼。
<br>
<br>玉照泉
<br>
<br>仙人持玉照，留在灊西峰。
<br>一往不返顾，尘痕废磨砻。
<br>想当光溢匣，云山叠万重。
<br>有井洌寒泉，照影互相容。
<br>得名未觉晚，学士古人风。
<br>持节按九城，乐此水一钟。
<br>税车束上饭，谈笑考百工。
<br>金瓶煮山腴，茗椀不暇攻。
<br>苏侯亦静者，疏凿济成功。
<br>排遣尘滓行，石奁清如空。
<br>能令水源浊，鱼虾来其中。
<br>生子岁月多，往往隐蛟龙。
<br>玉照不见影，盘桓蜗螺宫。
<br>一朝揭源去，枯渎草蒙茸。
<br>
<br>玉芝园
<br>
<br>春生潇湘水，风鸣涧谷泉。
<br>过雨花漠漠，弄晴絮翩翩。
<br>名园上朱阁，观後复观前。
<br>借问昔居人，岑绝无炊烟。
<br>人生须富贵。河水清且涟。
<br>百年共如此，安用涕潺湲。
<br>蒋侯真好事，杖屦喜接连。
<br>车载溪中骨，推排若差肩。
<br>厌看孔壬面，丑石反成妍。
<br>感君劝我醉，吾亦无间然。
<br>乱我朱碧眼，空花坠便翾。
<br>行动须人扶，那能金石坚。
<br>爱君雷氏琴，汤汤发朱弦。
<br>但恨赏音人，大半随逝川。
<br>平生有诗罪，如痼不可痊。
<br>今当痛自改，三衅复三湔。
<br>
<br>元丰癸亥经行石潭寺见旧和栖蟾诗甚可笑因削柎灭藁别和一章
<br>
<br>千里追奔两蜗角，百年得意大槐宫。
<br>空余祗夜数行墨，不见伽朵一臂风。
<br>俗眼只如当日白，我颜非复向来红。
<br>浮生不作游丝上，即在尘沙逐转蓬。
<br>
<br>元师自荣州来追送余于泸之江安绵水驿因复用旧所赋此君轩诗韵赠之并简元师法弟周彦公
<br>
<br>岁行辛巳建中年，诸公起废自林泉。
<br>王师侧闻陛下圣，抱琴欲奏南风弦。
<br>孤臣蒙恩已三命，望尧如日开金镜。
<br>但忧衰疾不敢前，眼前黑花耳闻磬。
<br>岂如道人山绕门，开轩友此岁寒君。
<br>能来作诗赏劲节，家有晓事扬子云。
<br>箨龙森森新间旧，父翁老苍孙子秀。
<br>但知战胜得道肥，莫问无肉令人瘦。
<br>是师胸中抱明月，醉翁不死起自说。
<br>竹影生凉到屋椽，此声可听不可传。
<br>
<br>元翁坐中见次元寄到和孔四饮王夔玉家长韵因次韵率元翁同作寄湓城
<br>
<br>雨罢山泽明，日长花柳困。
<br>游丝上天衢，观物得无闷。
<br>时从顾曲人，笋馔酌春酝。
<br>季子未识面，想见眉目俊。
<br>新诗如鸣弦，快读开鄙吝。
<br>铜官鲁诸生，事道三无愠。
<br>比来工五字，句法妙何逊。
<br>枯棋覆吴图，青简玩秦烬。
<br>叶暗黄鸟时，风号报花信。
<br>遥仰吟思苦，江锦割向尽。
<br>应烦王公子，又破黄封印。
<br>
<br>圆通玑禅师赞
<br>
<br>诸法坐处坐，诸佛行处行。
<br>如来无简择，清镜坦然平。
<br>有人借问谁家曲，眨目眉毛何似生。
<br>
<br>袁州刘司法亦和予摩字诗因次韵寄之
<br>
<br>袁州司法多兼局，日暮归来印几窠。
<br>诗罢春风荣草木，书成快剑斩蛟鼍。
<br>遥知吏隐清如此，应问卿曹果是何。
<br>颇忆病余居士否，在家无意饮萝摩。
<br>
<br>云盖智和尚真赞
<br>
<br>哆哆啝啝，搭猱左科。
<br>吃十方饭，唱快活歌。
<br>任疏慵，没礼数。
<br>赶则去，招则住。
<br>住似著衫，去如脱袴。
<br>禅徒苦口劝和光，捏聚虚空要泊路。
<br>
<br>云居佑禅师烧香颂
<br>
<br>一身入定千身出，云居不打这鼓笛。
<br>虎驮太华入高丽，波斯鼻孔撑白日。
<br>
<br>杂诗
<br>
<br>古风萧索不言归，贫贱交情富贵非。
<br>世祖本无天下量，子陵何慕钓鱼矶。
<br>
<br>杂诗
<br>
<br>迷情淡荡不知津，老却平生梦幻身。
<br>满眼纷华心寂寞，长安市上酒家人。
<br>
<br>杂诗
<br>
<br>迷时今日如前日，悟後今年似去年。
<br>随食随衣随事办，谁知佛印祖师禅。
<br>
<br>杂诗七首
<br>
<br>此身天地一蘧庐，世事消磨绿鬓疏。
<br>毕竟几人真得鹿，不知终日梦为鱼。
<br>
<br>杂诗七首
<br>
<br>营巢燕燕几时休，在处成家春复秋。
<br>岁岁自来还自去，主人无厌客无求。
<br>
<br>杂诗七首
<br>
<br>馆甥宫里叹才难，当日同朝听百官。
<br>光武早知尧舜事，只今那得子陵滩。
<br>
<br>杂诗七首
<br>
<br>少年不爱万金身，歌舞寻春愁送春。
<br>满眼纷华心寂寞，长安市上酒家人。
<br>
<br>杂诗七首
<br>
<br>薰炉茶鼎偶然同，晴日鸦啼柿叶风。
<br>万事尽还麴居士，百年常在大槐宫。
<br>
<br>杂诗七首
<br>
<br>古屋清寒雪未消，小窗晴日展芭蕉。
<br>酸甘荔子尝春酒，更碾新芽荐菊苗。
<br>
<br>杂诗七首
<br>
<br>碧窗凉簟唯便睡，露井无尘荫绿槐。
<br>梦入醉乡犹病渴，辘轳声到枕边来。
<br>
<br>杂诗四首
<br>
<br>扁舟江上未归身，明月清风作四邻。
<br>观化悟来俱是妄，渐疏人事与天亲。
<br>
<br>杂诗四首
<br>
<br>佛子身归乐国遥，至人神会碧天寥。
<br>劫灰沈尽还生妄，但向平沙看海潮。
<br>
<br>杂诗四首
<br>
<br>小德有为因有累，至神无用故无功。
<br>须知广大精微处，不在存亡得失中。
<br>
<br>杂诗四首
<br>
<br>黄帝炼丹求子母，神农尝药辨君臣。
<br>如何苦思形中事，忧患从来为有身。
<br>
<br>杂言赠罗茂衡
<br>
<br>嗟来茂衡，学道如登。
<br>欲与天地为友，欲与日月并行。
<br>万物峥嵘，本由心生。
<br>去子之取舍与爱僧，惟人自缚非天黥。
<br>堕子筋骨，堂堂法窟。
<br>九邱四溟，同一眼精。
<br>不改五官之用，而透声色；常为万物之宰，
<br>而无死生。念子坐幽室，
<br>炉香思青冥。是谓蛰虫欲作，
<br>吾惊之以雷霆。
<br>
<br>杂吟
<br>
<br>城中蛾眉女，珂佩响珊珊。
<br>鹦鹉花间弄，琵琶月下弹。
<br>长歌三日绕，短舞万人看。
<br>未必长如此，芙蓉不耐寒。
<br>
<br>再次孔四韵寄怀元翁兄弟并致问毅甫
<br>
<br>书帙蠹鱼乾，炉香眠鸭困。
<br>佳人来无期，诗句且排闷。
<br>遥知乌衣游，棋局具肴酝。
<br>争道嘲不恭，鏖兵劳得俊。
<br>颇寻文献盟，不落市井吝。
<br>四月明朱夏，南风解人愠。
<br>风前怀二陆，家法窥抗逊。
<br>身有三尺桐，爨下得余烬。
<br>端可张洞庭，寥阔世未信。
<br>为我谢孔君，举酒取快尽。
<br>世故安足存，青天飞鸟印。
<br>
<br>再次前韵
<br>
<br>春工调物似盐梅，一一根中生意回。
<br>风日安排催岁换，丹青次第与花开。
<br>
<br>再次前韵
<br>
<br>久狎渔樵作往还，晓风宫殿梦催班。
<br>邻娃似与春争道，酥滴花枝彩剪幡。
<br>
<br>再次前韵
<br>
<br>酒有全功笔有神，可将心付白头新。
<br>春盘一任人争席，莫道前衔是近臣。
<br>
<br>再次韵
<br>
<br>穷奇投有北，鸿鹄止丘隅。
<br>我已魑魅御，君方燕雀俱。
<br>道应无蒂芥，学要尽工夫。
<br>莫斩猿狙杙，明堂待栋桴。
<br>
<br>再次韵呈廖明略
<br>
<br>吾观三江五湖口，汤汤谁能议升斗。
<br>物诚有之士则然，晚得廖子喜往还。
<br>学如云梦吞八九，文如壮士开黄间。
<br>十年呻吟江湖上，青枫白鸥付心赏。
<br>未减北郭汉先生，五府交书不到城。
<br>相者举肥骥空老，山中无人桂自荣。
<br>君既不能如锺世美，匦函上书动天子。
<br>且向华阴郡下作参军，要令公怒令公喜。
<br>君不见晁家乐府可管弦，惜无倾城为一弹。
<br>从军补掾百僚底，九关虎豹何由攀。
<br>男儿身健事未定，且莫著书藏名山。
<br>
<br>再次韵呈明略并寄无咎
<br>
<br>夏云凉生土囊口，周鼎汤盘见科斗。
<br>清风古气满眼前，乃是户曹报章还。
<br>只今书生无此语，已在贞元元和间。
<br>一夫鄂鄂独无望，千夫唯唯皆论赏。
<br>野人泣血漫相明，和氏之璧无连城。
<br>参军拄笏看云气，此中安知枯与荣。
<br>我梦浮天波万里，扁舟去作鸱夷子。
<br>两士风流对酒樽，四无人声鸟语喜。
<br>梦回扰扰仍世间，心如伤弓怯虚弹。
<br>不堪市井逐乾没，且愿朋旧相追攀。
<br>寄声小掾笃行李，落日东面空云山。
<br>
<br>再次韵答吉老二首
<br>
<br>水宿风餐甚劳苦，勉旃吾子富春秋。
<br>我愧疲民欲归去，麦田春雨把锄头。
<br>
<br>再次韵答吉老二首
<br>
<br>贤劳王事一归休，霜落园林失九秋。
<br>想得君家乌鹊喜，蛛丝萦绕玉搔头。
<br>
<br>再次韵奉答子由
<br>
<br>虿尾银钩写珠玉，剡藤蜀茧照松烟。
<br>似逢海若谈秋水，始觉醯鸡守瓮天。
<br>何日清扬能觌面，只今黄落又凋年。
<br>万钱买酒从公醉，一鉢行歌听我颠。
<br>
<br>再次韵和吉老
<br>
<br>今日仆姑晴自语，愁阴前日雪铺床。
<br>三冬一雨禾头湿，百斛几痕牛领疮。
<br>民欲与翁归作腊，公方无事可开场。
<br>相勤冻坐真成恶，愧我偷闲饱太仓。
<br>
<br>再次韵寄子由
<br>
<br>想见苏耽携手僊，青山桑柘冒寒烟。
<br>骐驎堕地思千里，虎豹憎人上九天。
<br>风雨极知鸡自晓，雪霜宁与菌争年。
<br>何时确论倾樽酒，医得儒生自圣颠。
<br>
<br>再次韵兼简履中南玉三首
<br>
<br>李侯诗律严且清，诸生赓载笔纵横。
<br>句中稍觉道战胜，胸次不使俗尘生。
<br>山绕楼台钟鼓晚，江触石矶踸杵鸣。
<br>锁江主人能致酒，愿渠久住莫终更。
<br>
<br>再次韵兼简履中南玉三首
<br>
<br>江津道人心源清，不系虚舟尽日横。
<br>道机禅观转万物，文采风流被诸生。
<br>与世浮沈惟酒可，随人忧乐以诗鸣。
<br>江头一醉岂易得，事如浮云多变更。
<br>
<br>再次韵兼简履中南玉三首
<br>
<br>锁江亭上一樽酒，山自白云江自横。
<br>李侯短褐有长处，不与俗物同条生。
<br>经术貂蝉续狗尾，文章瓦釜作雷鸣。
<br>古来寒士但守节，夜夜抱关听五更。
<br>
<br>再次韵四首
<br>
<br>隆儒殿阁对横经，咫尺清都雨露零。
<br>见说文星环北极，人间无路仰天庭。
<br>
<br>再次韵四首
<br>
<br>风櫺倒影日光寒，尧日当中露正乾。
<br>殿上给扶鸣汉履，螭头簪笔见秦冠。
<br>
<br>再次韵四首
<br>
<br>万国归心天不言，诸儒争席异临轩。
<br>圣功典学形歌颂，更觉曹刘不足吞。
<br>
<br>再次韵四首
<br>
<br>延和西路古槐阴，不隔朝宗夙夜心。
<br>公有胸中五色线，平生补衮用功深。
<br>
<br>再次韵戏赠道夫
<br>
<br>名教自乐地，思君相与娱。
<br>囊锥见末疾，椟玉待时沽。
<br>雨歇鸣鸠树，薰销睡鸭炉。
<br>不来应梦起，子学□啼歈。
<br>
<br>再答并简康国兄弟四首
<br>
<br>瞿昙不解祖师机，却许狸奴白牯知。
<br>道人只要贫到骨，沈却黄金卖笊离。
<br>
<br>再答并简康国兄弟四首
<br>
<br>妙舌寒山一居士，净居金粟几如来。
<br>玄关无键直须透，不得春风花不开。
<br>
<br>再答并简康国兄弟四首
<br>
<br>须弥椎打虚空鼓，撼得毗卢海月昏。
<br>四海无波安乐住，陈家松下小柴门。
<br>
<br>再答并简康国兄弟四首
<br>
<br>日中一饭蒙头睡，黄叶堆门莫扫除。
<br>夜半枕前师子吼，起来烧却野狐书。
<br>
<br>再答景叔
<br>
<br>女三为粲当献王，三珍同盘乃得尝。
<br>甘泉下浇藜苋肠，令我诗句挟风霜。
<br>小人食珍敢取足，都城一饭炊白玉。
<br>赐钱千万民犹饥，雪後排檐冻银竹。
<br>
<br>再答静翁并以筇竹一枝赠行四首
<br>
<br>南鸿北雁年年客，有个生涯主不知。
<br>撼动从来忧乐事，夜窗风叶响棠梨。
<br>
<br>再答静翁并以筇竹一枝赠行四首
<br>
<br>栽松道者身先老，放下锄头好再来。
<br>八万四千关捩子，与公一个锁匙开。
<br>
<br>再答静翁并以筇竹一枝赠行四首
<br>
<br>一筇九节添行李，用得人间处处尊。
<br>只要上山行饱饭，莫将风雪打人门。
<br>
<br>再答静翁并以筇竹一枝赠行四首
<br>
<br>万事实头方稳当，十分足陌莫跷除。
<br>困来展席日里睡，读尽空中鸟迹书。
<br>
<br>再答冕仲
<br>
<br>丘壑诗书虽数穷，田园芋栗颇时丰。
<br>小桃源口雨繁红，春溪蒲稗没凫翁。
<br>投身世网梦归去，摘山鼓声雷隐空。
<br>秋堂一笑共灯火，与公草大臭味同。
<br>安用茗浇垒块胸，他日过饭随家风，
<br>买鱼贯柳鸡著笼。更当力贫开酒椀，
<br>走谒邻翁称子本。
<br>
<br>再答明略二首
<br>
<br>挟策读书计糊口，故人南箕与北斗。
<br>江南江北万重山，千里寄书声不还。
<br>当时朱弦写心曲，果在高山深水间。
<br>沽桐满腹生蛛网，忍向时人觅清赏。
<br>廖侯文字得我惊，五岳纵横守严城。
<br>万夫之下不称屈，定知名满四海非真荣。
<br>富於春秋已如此，他日卜邻长儿子。
<br>一丘各自有林泉，扶将白头亲燕喜。
<br>秋风日暮衣裳单，深巷落叶已如弹。
<br>数来会面复能几，六龙去人不可攀。
<br>短歌溷公更一和，聊乞淮南作小山。
<br>
<br>再答明略二首
<br>
<br>廖侯言如不出口，铨量古今胆如斗。
<br>度越崔张与二班，古风萧萧笔追还。
<br>前日辞家来射策，声名藉甚诸公间。
<br>华阴白云锁千嶂，胜日一谈谁能赏。
<br>君不见曩时子产识然明，知音郁郁闭佳城。
<br>勿以匣中之明月，计较粪上之朝荣。
<br>我去丘园十年矣，种桑可蚕犊生子。
<br>使年七十今中半，安能朝四暮三浪忧喜。
<br>据席谈经只强颜，不安时论取讥弹。
<br>爱君草木同臭味，颇似瓜葛相依攀。
<br>我有仙方煮白石，何时期君蓝田山。
<br>
<br>再答元舆
<br>
<br>君不能入身帝城结子公，又不能击强有如诸葛丰。
<br>法当顦顇百僚底，五十天涯一秃翁。
<br>问君何自今为郎，便殿作赋声摩空。
<br>偶然樽酒相劳苦，牛铎调与黄锺同。
<br>安得朱轓各凭熊，江南楼阁白蘋风，
<br>劝归啼鸟晓窗笼。男儿邂逅功补衮，
<br>鸟倦归巢叶归本。
<br>
<br>再和答为之
<br>
<br>林君维闽英，数面成瓜葛。
<br>邻居接杖藜，过饭厌疏粝。
<br>读书饱工夫，论事极精核。
<br>奋身君子场，勇若怒未泄。
<br>穷年栖旅巢，由命非由拙。
<br>王良驱八骏，方驾度九折。
<br>学堂疏雨余，石砌长苔发。
<br>弟子肥如瓠，先生瘦惟骨。
<br>北门一都会，尘埃人卒卒。
<br>高盖如秋荷，势利相奔谒。
<br>惟君尚寂寞，来观草玄笔。
<br>斯文未易陈，正当高阁束。
<br>金马事陆沈，市门逐乾没。
<br>未须相贤愚，聊自嘲迂阔。
<br>忆昨戏赠诗，乃辱报明月。
<br>极知推挽意，我车君欲辖。
<br>屠龙真强言，奔马不及舌。
<br>赐书盈五车，直舍方二墨。
<br>意会便欣然，余事过窗日。
<br>尚恐素餐钱，诸生在城阙。
<br>
<br>再和答为之
<br>
<br>君勿嘲广文，冱寒被絺葛。
<br>君勿嘲广文，穷年饭粢粝。
<br>常恐俎豆予，与世充肴核。
<br>凡木不愿材，木折小枝泄。
<br>栎依曲辕社，聊用神其拙。
<br>吾家本江南，一丘藏曲折。
<br>濒溪荫苍筤，萧酒可散发。
<br>既无使鬼钱，又无封侯骨。
<br>薄禄庇闲曹，且免受逼卒。
<br>为此懒出门，徒弊怀中谒。
<br>直斋宾客退，风物供落笔。
<br>诗成著床头，不知今几束。
<br>君何向予勤，见诗叹埋没。
<br>嗣宗须酒浇，未信胸怀阔。
<br>自状一片心，碧潭浸寒月。
<br>令德感来教，为君赋车辖。
<br>君思扬雄吒，何似张仪舌。
<br>此意恐太狂，愿为引绳墨。
<br>正使此道非，改过从今日。
<br>报章望琼琚，勿使音尘阙。
<br>
<br>再和答张仲谋陈纯益兄弟
<br>
<br>渡江羁宦襄江北，红尘染尽春衫色。
<br>春畲辍耕草苒苒，瘦妻病余废组织。
<br>官仓得粟何常饱，清夜饥肠吟唧唧。
<br>西风吹梦到故乡，千里关山云水白。
<br>可怜夺却田园乐，何异万金输一掷。
<br>乱辙曾无长者车，经年不造先生席。
<br>张侯少年二陈俊，倾盖能如旧相识。
<br>凉秋夏日数来过，要与六经生羽翼。
<br>贫家虽无樽酒懽，小径曾鉏待三益。
<br>剧谈莫问井阑干，坐须山月吐半璧。
<br>
<br>再和公择舅氏杂言
<br>
<br>外家有金玉，我躬之道术。
<br>有衣食我家之德心，使我蝉蜕俗学之市，
<br>乌哺仁人之林。养生事亲汔师古，
<br>炊玉爨桂能至今。岁暮三十裘，
<br>食口三百指。寒不缉江南之落毛，
<br>饥不拾狙公之橡子。平生荆鸡化黄鹄，
<br>今日江鸥作樊雉。人言无忌似牢之，
<br>挽入书林觑文字。更蒙著鞭翰墨场，
<br>赠研水苍珪玉方。蓬门系马晚色净，
<br>茅檐垂虹秋气凉。湔拂垢面生寒光，
<br>汉隶书吕规其阳。吕翁之治与天通，
<br>不但澄埿烧铅黄。初疑蛮溪水中骨，
<br>不见鸲鹆目突兀。但见受墨无声松花发，
<br>颇似龙尾琢紫烟。不见罗縠纹粼粼，
<br>但见含墨不泄如寒渊。往在海濒时，
<br>晨夕亲几杖。恪居有官次，
<br>遣吏问无恙。抚摩宝泓置道山，
<br>郁郁秀气似舅眉宇间。其重可以回进躁之首，
<br>其温可以解横逆之颜。乌虖端是万乘器，
<br>红丝潭石之际知才难。
<br>
<br>再和寄蓝六
<br>
<br>南极一星淮上老，承家令子气横秋。
<br>万端只要称心耳，五鼎何如委吏优。
<br>海燕催归人作社，江花欲动雨含愁。
<br>追思二十年前会，棠棣飘零叹鄂不。
<br>
<br>再和寄子瞻闻得湖州
<br>
<br>天下无相知，得一已当半。
<br>桃僵李为仆，芝焚蕙增叹。
<br>佳人在江湖，照影自娱玩。
<br>一朝入汉宫，扫除备冗散。
<br>何如终流落，长作朝云伴。
<br>相思欲面论，坐起鸡五旦。
<br>身惭尸廪禄，有罪未见案。
<br>公文雄万夫，皦皦不自乱。
<br>臧谷皆亡羊，要以道湔盥。
<br>传声向东南，王事不可缓。
<br>春波下数州，快若七札贯。
<br>椎鼓张风帆，相见泪衰懦。
<br>空文不传心，千古付煨炭。
<br>安得垂天云，飞就吴兴馆。
<br>鱼餍柳絮肥，笋煮溪沙暖。
<br>解歌使君词，樽前有三粲。
<br>
<br>再和元礼春怀十首
<br>
<br>回肠无奈别愁煎，待得鸾胶续断弦。
<br>最忆钱塘风物苦，西湖月落采菱船。
<br>
<br>再和元礼春怀十首
<br>
<br>吴中风物最娇饶，百里春风酒旆摇。
<br>往往贵人留骑从，少年丛里贳金貂。
<br>
<br>再和元礼春怀十首
<br>
<br>行云行雨迷三峡，归凤求凰振九苞。
<br>月白花红倾酒满，不将春色等闲抛。
<br>
<br>再和元礼春怀十首
<br>
<br>红紫欲疏啼百劳，洞宫春色醉蟠桃。
<br>虚窗酒病扶头起，强取金钗痒处搔。
<br>
<br>再和元礼春怀十首
<br>
<br>抹裙彩凤盘宫锦，插鬓真珠络贝多。
<br>酒恶花愁梦多魇，灵砂犀角费频魔。
<br>
<br>再和元礼春怀十首
<br>
<br>玉壶躭躭浸晴霞，庭有三春接续花。
<br>准拟只无难白发，金炉谁为煮黄芽。
<br>
<br>再和元礼春怀十首
<br>
<br>雨余花色倍鲜明，最是春深多晚晴。
<br>美酒壮人如敌国，千金一笑买倾城。
<br>
<br>再和元礼春怀十首
<br>
<br>风光琰琰动春华，回首烟波万里赊。
<br>山似翠屏西子国，溪如罨画越王家。
<br>
<br>再和元礼春怀十首
<br>
<br>双盘锦带丁香结，窄袖春衫甘草黄。
<br>旧赠恐能开宝匣，新年时候梦残妆。
<br>
<br>再和元礼春怀十首
<br>
<br>滞梦停愁乱性灵，安眠灭念闭幽扃。
<br>体中忽觉有佳处，读易一肩如酒醒。
<br>
<br>再留几复
<br>
<br>客兴敝鹑衣，囊金罄褭蹄。
<br>羸骖多断辔，垢发不胜篦。
<br>道德千年事，穷通一理齐。
<br>晚田犹溉种，稺子且归妻。
<br>径欲眠漳浦，几成访剡溪。
<br>鄙心须澡雪，莲藕在淤泥。
<br>
<br>再用旧韵寄孔毅甫
<br>
<br>鉴中之发蒲柳望秋衰，眼中之人风雨俱星散。
<br>往者托礼同青山，健者漂零不相见。
<br>庾公楼上有诗人，平生落笔泻河汉。
<br>置驿勤来索我诗，自说中郎识元叹。
<br>我方冻坐酒官曹，为公然薪炙冰砚。
<br>不解穷愁著一书，岂有文章名九县。
<br>如星结柳送文穷，退倚北窗睡松风。
<br>太阿耿耿截归鸿，夜思龙泉号匣中。
<br>斗柄垂天霜雨空，独雁叫群云万重。
<br>何时握手香炉峰，下看寒泉濯卧龙。
<br>
<br>再用前韵咏子舟所作竹
<br>
<br>森萷一山竹，壮士十三辈。
<br>自干云天去，草芥肯下逮。
<br>虚心听造物，颠沛风云会。
<br>荣枯偶同时，终不相弃背。
<br>谁云湖州没，笔力今尚在。
<br>阿筌虽墨妙，好以桃李配。
<br>国工裁主意，冷淡恐不爱。
<br>子舟落心画，荣观不在外。
<br>耆年道机熟，增胜当倍倍。
<br>祖述今百家，小纸弄姿态。
<br>虽云出湖州，卷置懒开对。
<br>非公笔如椽，孰能为之大。
<br>
<br>再用前韵赠子勉四首
<br>
<br>胸中有度泽人，事上无心活身。
<br>只麽情亲鱼鸟，傥然图画麒麟。
<br>
<br>再用前韵赠子勉四首
<br>
<br>行要争光日月，诗须皆可紘歌。
<br>著鞭莫落人後，百年风转蓬科。
<br>
<br>再用前韵赠子勉四首
<br>
<br>句法俊逸清新，词源广大精神。
<br>建安才六七子，开元数两三人。
<br>
<br>再用前韵赠子勉四首
<br>
<br>醉乡闲处日月，鸟语花中管弦。
<br>有兴勤来把酒，与君端欲忘年。
<br>
<br>再赠陈季张拒霜花二首之一
<br>
<br>鼓盆庄叟赋情浓，天遣霜华慰此公。
<br>想见尚能迷蝶梦，移栽闻说自蚕丛。
<br>酒倾玉醆垂莲尽，鱠簇金盘下箸空。
<br>秉烛栏边连夜饮，全藤折与卖花翁。
<br>
<br>再赠陈季张拒霜花二首之二
<br>
<br>倒著接（上四下离）吾素风，当时酩酊似山公。
<br>且看小槛新花蕊，休泥他家晚菊丛。
<br>顾笑千金延客醉，解酲五斗为君空。
<br>欢娱尽属少年事，白发欺人作老翁。
<br>
<br>再作答徐天隐
<br>
<br>建德真乐国，万里渺中州。
<br>除荡俗氛尽，心如九天秋。
<br>满船载明月，乃可与同游。
<br>平生期斯人，共挟风雅輈。
<br>定知诗客来，夜虹贯斗牛。
<br>执斧修月轮，链石补天陬。
<br>破的千古下，乃可泣曹刘。
<br>危柱鸣哀筝，知音初见求。
<br>成功在漏刻，尧舜去共吺。
<br>收此文章戏，往作活国谋。
<br>开纳倾万方，皇极运九畴。
<br>闭奸有要道，新旧随才收。
<br>
<br>早行
<br>
<br>失枕惊先起，人家半梦中。
<br>闻鸡凭早晏，占斗辨西东。
<br>辔湿知行露，衣单觉晓风。
<br>秋阳弄光影，忽吐半林红。
<br>
<br>赠别几复
<br>
<br>风惊鹿散豫章城，邂逅相逢食楚蘋。
<br>佳友在门忘燕寝，故人发药见平生。
<br>只今满坐且樽酒，後夜此堂还月明。
<br>契阔愁思已知处，西山影落暮江清。
<br>
<br>赠别李次翁
<br>
<br>利欲薰心，随人翕张。
<br>国好骏马，尽为王良。
<br>不有德人，俗无津梁。
<br>德人天游，秋月寒江。
<br>映彻万物，玲珑八窗。
<br>于爱欲泥，如莲生塘。
<br>处水超然，出泥而香。
<br>孔窍穿穴，明冰其相。
<br>维乃根华，其本含光。
<br>大雅次翁，用心不忘。
<br>日问月学，旅人念乡。
<br>能如斯莲，汔可小康。
<br>在俗行李，密密堂堂。
<br>观物慈哀，涖民爱庄。
<br>成功万年，付之面墙。
<br>草衣石质，与世低昂。
<br>
<br>赠别李端叔
<br>
<br>我观江南山，如目不受垢。
<br>忆食江南薇，子独于我厚。
<br>在北思江山，如怀冰雪颜。
<br>千峰上云雨，岑绝何由攀。
<br>当时喜文章，各有儿子气。
<br>尔来颔须白，有儿能拜起。
<br>读书浩湖海，解意开春冰。
<br>成山更崇崛，顾我丑丘陵。
<br>白玉著石中，与物本落落。
<br>泾渭相将流，世不名清浊。
<br>乞言既不易，赠言良独难。
<br>古来得道人，挂舌屋壁间。
<br>牧羊金华道，载酒太玄宅。
<br>支颐听晤语，愿君喙三尺。
<br>我行风雨夜，船窗闻远鸡。
<br>故人不可见，故人心可知。
<br>
<br>赠陈公益
<br>
<br>陈子善学问，正色鉏其骄。
<br>束身居言前，析理在意标。
<br>心随出处乐，性与寂寞超。
<br>安安而雅雅，不以行险徽。
<br>王良驭骥子，冉弱六辔调。
<br>自吾与之游，忘味如闻韶。
<br>志道斯近神，庄生说承蜩。
<br>顾恐陈子止，谁能中道要。
<br>我求一饭饱，黄绶强折腰。
<br>取舍不由己，悲哉马衔镳。
<br>长啸天地闲，搔首独无聊。
<br>雅约青山云，伊人与逍遥。
<br>有如渝此盟，白日尚昭昭。
<br>平时多英豪，楚楚在本朝。
<br>吾徒固长物，分当老箪瓢。
<br>
<br>赠陈师道
<br>
<br>陈侯学诗如学道，又似秋虫噫寒草。
<br>日晏肠鸣不俛眉，得意古人便忘老。
<br>君不见向来河伯负两河，观海乃知身一蠡。
<br>旅床争席方归去，秋水黏天不自多。
<br>春风吹园动花鸟，霜月入户寒皎皎。
<br>十度欲言九度休，万人丛中一人晓。
<br>贫无置锥人所怜，穷到无锥不属天。
<br>呻吟成声可管弦，能与不能安足言。
<br>
<br>赠陈元舆祠部
<br>
<br>武成园木锁中秋，久得汀州刺史游。
<br>招唤丁宁方邂逅，谁言天网漏吞舟。
<br>
<br>赠成都六祖沙弥文信颂
<br>
<br>尘是文信，界是沙弥。
<br>积尘成世界，析界作微尘。
<br>界喻人天果，尘为有漏因。
<br>尘因因不实，界果果非真。
<br>因果皆如幻，堂堂出世人。
<br>
<br>赠答晁次膺
<br>
<br>次膺豪健如霜鹘，空拳误挂田犬牙。
<br>果输司空城旦作，付与步兵厨人家。
<br>野马横郊作凝水，牵牛引竹上寒花。
<br>无酒醉公不甚惜，诵公五字使人嗟。
<br>
<br>赠法轮齐公
<br>
<br>法轮法眷有齐公，曾探斑斑虎穴中。
<br>不必老夫亲到也，自然千里便同风。
<br>
<br>赠高子勉四首
<br>
<br>文章瑞世惊人，学行刳心润身。
<br>沅江求九肋鳖，荆州见一角麟。
<br>
<br>赠高子勉四首
<br>
<br>张侯海内长句，晁子庙中雅歌。
<br>高郎少加笔力，我知三杰同科。
<br>
<br>
<br>赠高子勉四首
<br>
<br>妙在和光同尘，事须钩深入神。
<br>听他下虎口著，我不为牛後人。
<br>
<br>赠高子勉四首
<br>
<br>拾遗句中有眼，彭泽意在无弦。
<br>顾我今六十老，付公以二百年。
<br>
<br>赠花光老
<br>
<br>浙江衲子静无尘，个个庄严服余新。
<br>何似乾明能效古，渠知北斗里藏身。
<br>
<br>赠惠洪
<br>
<br>数面欣羊胛，论诗喜雉膏。
<br>眼横湘水暮，云献楚天高。
<br>堕我玉麈尾，乞君宫锦袍。
<br>月清放舟舫，万里渺云涛。
<br>
<br>赠李辅圣
<br>
<br>交盖相逢水急流，八年今复会荆州。
<br>已回青眼追鸿翼，肯使黄尘没马头。
<br>旧管新收几妆镜，流行坎止一虚舟。
<br>相看绝叹女博士，笔研管弦成古丘。
<br>
<br>赠李彦深
<br>
<br>琼枝虽疗渴，萱草忘人忧。
<br>李君气萧萧，翠竹摇清秋。
<br>步竹来过门，日色在帘钩。
<br>开云睹白雉，临水对虚舟。
<br>言少常造极，色夷似无求。
<br>醉尉厅索寞，寒泉沃茶瓯。
<br>四坐愁水厄，并缾犹屡投。
<br>斮锡碎玉札，闲荐当众羞。
<br>微物不足贵，且延君少留。
<br>行役阻相见，心如旆悠悠。
<br>春鱼出清涔，社酒欲胜篘。
<br>时来得晤语，呼客尽更筹。
<br>
<br>赠刘静翁颂四首
<br>
<br>念念皆空更莫疑，心王本自绝多知。
<br>艰勤长向途中觅，掉却甜桃摘醋梨。
<br>
<br>赠刘静翁颂四首
<br>
<br>一瓶一钵非难办，住得山时更莫来。
<br>千年粪扫堆头物，优钵罗花特地开。
<br>
<br>赠刘静翁颂四首
<br>
<br>万缘空处真如佛，八面风中不动尊。
<br>困便横眠饥吃饭，十方无壁又无门。
<br>
<br>
<br>赠刘静翁颂四首 
<br>净名庞老摠垂须，君幸元无免破除。
<br>心若出家身若住，何须更觅剃头书。
<br>
<br>赠黔南贾使君
<br>
<br>绿发将军领百蛮，横戈得句一开颜。
<br>少年圯下传书客，老去崆峒问道山。
<br>春入莺花空自笑，秋成梨枣为谁攀。
<br>何时定作风光主，待得征西鼓吹还。
<br>
<br>赠秦少仪
<br>
<br>汝南许文休，马磨自衣食。
<br>但闻郡功曹，满世名籍籍。
<br>渠命有显晦，非人作通塞。
<br>秦氏多英俊，少游眉最白。
<br>颇闻鸿雁行，笔皆万人敌。
<br>吾早知有靓，而不知有觌。
<br>少仪袖诗来，剖蚌珠的皪。
<br>乃能持一镞，与我箭锋直。
<br>自吾得此诗，三日卧向壁。
<br>挽士不能寸，推去辄数尺。
<br>才难不其然，有亦未易识。
<br>
<br>赠清隐持正禅师
<br>
<br>清隐开山有胜缘，南山松竹上参天。
<br>擗开华岳三峰手，参得浮山九带禅。
<br>水鸟风林成佛事，粥鱼斋鼓到江船。
<br>异时折脚铛安稳，更种平湖十顷莲。
<br>
<br>赠石敏若
<br>
<br>才似谪仙惟欠酒，情如宋玉更逢秋。
<br>相看领会一谈胜，注目长江天际流。
<br>
<br>赠嗣直弟颂十首
<br>
<br>饥渴随时用，悲欢触事真。
<br>十方无壁落，中有昔怨人。
<br>
<br>赠嗣直弟颂十首
<br>
<br>去日撒手去，来时无与偕。
<br>若将来去看，还似不曾斋。
<br>
<br>赠嗣直弟颂十首
<br>
<br>正观心地时，丝发亦无有。
<br>却来观世间，冬後数九九。
<br>
<br>赠嗣直弟颂十首
<br>
<br>涪陵萨埵子，且道也旁行。
<br>亦嚼横陈蜡，不爱孔方兄。
<br>
<br>赠嗣直弟颂十首
<br>
<br>江南鸿雁行，人言好兄弟。
<br>无端风忽起，纵横不成字。
<br>
<br>赠嗣直弟颂十首
<br>
<br>万里唯将我，回观更有谁。
<br>初无卓锥地，今日更无锥。
<br>
<br>赠嗣直弟颂十首
<br>
<br>江南十兄弟，长被时一共。
<br>梦时各自境，独与君同梦。
<br>
<br>赠嗣直弟颂十首
<br>
<br>虽受然灯记，不从然灯得。
<br>若会翻身句，弥勒真弥勒。
<br>
<br>赠嗣直弟颂十首
<br>
<br>向上关捩子，未曾说似人。
<br>困来一觉睡，妙绝更通神。
<br>
<br>赠嗣直弟颂十首
<br>
<br>往日非今日，今年似去年。
<br>九关多虎豹，聊作地行仙。
<br>
<br>赠送张叔和
<br>
<br>张侯温如邹子律，能令阴谷黍生春。
<br>有齐先君之季女，十年择对无可人。
<br>箕帚扫公堂上尘，家风孝友故相亲。
<br>庙中时荐南涧蘋，儿女衣袴得补纫。
<br>两家俱为白头计，察公与人意甚真。
<br>吏能束缚老奸手，要使鳏寡无颦呻。
<br>但回此光还照己，平生倦学皆日新。
<br>我提养生之四印，君家所有更赠君。
<br>百战百胜不如一忍，万言万当不如一默。
<br>无可简择眼界平，不藏秋毫心地直。
<br>我肱三折得此医，自觉两踵生光辉。
<br>团蒲日静鸟吟时，炉薰一炷试观之。
<br>
<br>赠王环中
<br>
<br>丹霞不蹋长安道，生涯萧条破席帽。
<br>囊中收得劫初铃，夜静月明狮子吼。
<br>那伽定後一炉香，牛没马回观六道。
<br>耆域归来日未西，一锄识尽婆娑草。
<br>
<br>赠无咎八音歌
<br>
<br>金马避世客，谈谐玩汉朝。
<br>石门抱关人，长往闭寂寥。
<br>丝虫日夜织，劳苦则以食。
<br>竹生罹斧斤，高林乃其贼。
<br>匏樽酌吾子，虽陋意不浅。
<br>土德贵重迟，水德贵深远。
<br>革能谈鲲鹏，晚乃得庄周。
<br>木雁两不居，相期无待游。
<br>
<br>赠吴道士
<br>
<br>吴山十二棋，一击玄关应。
<br>探人怀中事，如月入清镜。
<br>
<br>赠希孝
<br>
<br>金玉虽满堂，一去谁能守。
<br>石交千秋期，程婴报杵臼。
<br>丝随丹青染，变态非复旧。
<br>竹杖寒苍苍，草木黄落後。
<br>匏从曲沃来，管是汶阳有。
<br>土性本高明，天材更浑厚，
<br>革之成国器，实假匠伯手。
<br>木平非斧斤，是事公信否。
<br>
<br>赠谢敞王博喻
<br>
<br>高哉孔孟如秋月，万古清光仰照临。
<br>千里特来求骥马，两生於此敌南金。
<br>文章最怨随人後，道德无多只本心。
<br>废轸断弦尘漠漠，起予惆怅伯牙琴。
<br>
<br>赠益阳成之主簿
<br>
<br>两祖门中种阴德，名塞四海世有人。
<br>诸儿莫断诗书种，解有无双耸搢紳。
<br>人间卿相何足道，胸次诗书要不忘。
<br>男儿邂逅起屠钓，何如林下日月长。
<br>
<br>赠元发弟放言
<br>
<br>亏功一篑，未成丘山。
<br>凿井九阶，不次水泽。
<br>行百里者半九十，小狐汔济濡其尾。
<br>故曰时乎，时不再来。
<br>终终始始，是谓君子。
<br>
<br>赠张仲谋
<br>
<br>车如鸡栖马如狗，闭门常多出门少。
<br>去天尺五张公子，官居城南池馆好。
<br>健儿快马紫游缰，迎我不知沙路长。
<br>高榆老柳媚寒日，枯荷小鸭冻野航。
<br>津人刺船起应客，遥知故人一水隔。
<br>下马索酒呼三迟，骑奴笑言客竟痴。
<br>向来情义比瓜葛，万事略不置町畦。
<br>追数存亡异忧乐，烛如白虹贯酒卮。
<br>开轩临水弄长笛，吹落残月风凄凄。
<br>城头漏下四十刻，破魔惊睡听新诗。
<br>君诗清壮悲节物，正与秋虫同一律。
<br>迩来更觉苦语工，思妇霜碪捣寒月。
<br>朱颜绿发深误人，不似草木长青春。
<br>洁身好贤君自有，今日相看进于旧。
<br>以兹敢倾一杯酒，为太夫人千万寿。
<br>
<br>赠郑交
<br>
<br>高居大士是龙象，草堂丈人非熊罴。
<br>不逢坏衲乞香饭，唯见白头垂钓丝。
<br>鸳鸯终日爱水镜，菡萏晚风雕舞衣。
<br>开径老禅来煮茗，还寻密竹迳中归。
<br>
<br>赠赵言
<br>
<br>饶阳赵方士，眼如九秋鹰。
<br>学书不成不学剑，心术妙解通神明。
<br>医如俯身拾地芥，相如仰面观天星。
<br>自言方术杂鬼怪，万种一贯皆天成。
<br>大梁卜肆倾宾客，二十余年声籍籍。
<br>得钱满屋不经营，散与世人还寄食。
<br>北门尘土满衣襟，广文直舍官槐阴。
<br>白云劝酒终日醉，红烛围棋清夜深。
<br>大车驷马不回首，强项老翁来见寻。
<br>向人忠信去表襮，可喜正在无机心。
<br>轻谈祸福邀重糈，所在多于竹苇林。
<br>翁言此辈无足听，见叶知根论才性。
<br>飞腾九天沈九渊，自种自收皆在行。
<br>先期出语骇传闻，事至十弓中时病。
<br>轮囷离奇惜老大，成器本可千万乘。
<br>自叹轻霜白发新，又去惊动都城人。
<br>都城达官老于事，嫌翁出言不妩媚。
<br>有手莫炙权门火，有口莫辩荆山玉。
<br>吴宫火起燕焚巢，当时下和斮两足。
<br>千里辞家却入门，三春荣木会归根。
<br>我有江南黄篾舫，与翁长入白鸥群。
<br>
<br>赠知命弟离戎州
<br>
<br>道人终岁学陶朱，西子同舟泛五湖。
<br>船窗卧读书万卷，还有新诗来起予。
<br>
<br>赠朱方李道人
<br>
<br>观骨横穿寿门过，年比数珠剩三颗。
<br>横吹铁笛如怒雷，国初旧人惟有我。
<br>
<br>张大同写予真请自赞
<br>
<br>秀眉广宇，不如鲁山。
<br>槁项黄馘，不如漆园。
<br>韬光匿名，将在双井。
<br>谈玄说妙，热谩两川。
<br>枯木突兀，死灰不然。
<br>虚舟送物，成百漏船。
<br>
<br>张仲谟许送河鲤未至戏督以诗
<br>
<br>浮蛆琰琰动春醅，张仲临津许鱠材。
<br>盐豉欲催蓴菜熟，霜鳞未贯柳条来。
<br>日晴鱼网应曾晒，风软河冰必暂开。
<br>莫误晓窗占食指，仍须持取报章回。
<br>
<br>张仲谋家堂前酴醾委地
<br>
<br>沈水衣笼白玉苗，不蒙湔拂苦无聊。
<br>烦君斫取西庄柳，扶起春风十万条。
<br>
<br>张子谦写予真请自赞
<br>
<br>见人金玉满堂而不贪，看人凤阁鸾台而不妒。
<br>自疑是南岳懒瓒师，人言是前身黄叔度。
<br>
<br>招戴道士弹琴
<br>
<br>春愁如发不胜梳，酒病绵绵困未苏。
<br>欲听淳音消妄想，抱琴端为一来无。
<br>
<br>招吉老子范观梅花
<br>
<br>播糠眯眼丞良苦，鸣鼓连村尉始归。
<br>及取江梅来一醉，明朝花作玉尘飞。
<br>
<br>招隐寄李元中
<br>
<br>吾闻李元中，学为古人青出蓝。
<br>眉目之闲如太华，一段翠气连终南。
<br>我欲从之路阻长，朱颜日夜惊波往。
<br>苍梧玉琯生蛛网，老翁忘味倾心赏。
<br>眼前记一不识十，谷中白驹閟音响。
<br>灊山南闲卧青牛，万壑松声不得游。
<br>愿君为阿阁之紫凤，莫作江湖之白鸥。
<br>
<br>招子高二十二韵兼简常甫世弼
<br>
<br>我行向厌次，夏扇日在摇。
<br>甘瓜未除垄，高柳尚鸣蜩。
<br>驾言聊摄归，飞霜晓封条。
<br>负薪泣裘褐，公子御狐貂。
<br>岁月坐晼晚，鬓颜飒然凋。
<br>道德千古事，斯文非一朝。
<br>往者我不及，後生多见超。
<br>吾党二三子，士林耸孤标。
<br>小谢抱周易，忘言独参寥。
<br>崔郎楚左史，二典考舜尧。
<br>王生风雅学，谈辩秋江潮。
<br>洒笔惊有司，小敌谓可骄。
<br>安和摴蒱局，临关败三枭。
<br>三生数步隔，屡赴茗碗邀。
<br>小谢殊未来，我觉百里遥。
<br>问之忧菽水，心虑极无聊。
<br>父怜母不诃，日以浊酒浇。
<br>此道如鼎实，念子羹未调。
<br>古来有亲养，回也乐一瓢。
<br>不田鹑生宎，在物乃为妖。
<br>吾言有师承，可信如斗杓。
<br>诗以解子忧，亦用当子招。
<br>
<br>赵景仁弹琴舞鹤图赞
<br>
<br>无山而隐，不褐而禅。
<br>听松风以度曲，按舞鹤而忘年。
<br>铿尔舍琴而对吏，忽坌入而来前。
<br>察朱墨之如蚁，初不病其超然。
<br>
<br>赵令答诗约携山妓见访
<br>
<br>晴波鸂鶒漾潭隈，能使游人判不回。
<br>风入园林寒漠漠，日移宫殿影枚枚。
<br>未尝绿蚁何妨拨，宿戒红妆莫待催。
<br>缺月西南光景少，仍须挽取烛笼来。
<br>
<br>赵令许载酒见过
<br>
<br>玉马何时破紫苔，南溪水满绿徘徊。
<br>买鱼斫鱠须论网，扑杏供盘不数枚。
<br>广汉威名知讼少，平原樽俎费诗催。
<br>草玄寂寂下帘幙，稍得闲时公合来。
<br>
<br>赵子充示竹夫人诗盖凉寝竹器憩臂休膝似非夫人之职予为名曰青奴并以小诗取之二首
<br>
<br>青奴元不解梳妆，合在禅斋梦蝶床。
<br>公自有人同枕箪，肌肤冰雪助清凉。
<br>
<br>赵子充示竹夫人诗盖凉寝竹器憩臂休膝似非夫人之职予为名曰青奴并以小诗取之二首
<br>
<br>穠李四弦风拂席，昭华三弄月侵床。
<br>我无红袖堪娱夜，正要青奴一味凉。
<br>
<br>谪居黔南十首
<br>
<br>相望六千里，天地隔江山。
<br>十书九不到，何用一开颜。
<br>
<br>谪居黔南十首
<br>
<br>霜降水反壑，风落木归山。
<br>冉冉岁华晚，昆虫皆闭关。
<br>
<br>谪居黔南十首
<br>
<br>冷淡病心情，暄和好时节。
<br>故园音信断，远郡亲宾绝。
<br>
<br>谪居黔南十首
<br>
<br>山郭灯火稀，峡天星汉少。
<br>年光东流水，生计南枝鸟。
<br>
<br>谪居黔南十首
<br>
<br>冥怀齐远近，委顺随南北。
<br>归去诚可怜，天涯住亦得。
<br>
<br>谪居黔南十首
<br>
<br>老色日上面，欢悰日去心。
<br>今既不如昔，後当不如今。
<br>
<br>谪居黔南十首
<br>
<br>啧啧雀引雏，梢梢箸成竹。
<br>时物感人情，忆我故乡曲。
<br>
<br>谪居黔南十首
<br>
<br>苦雨初入梅，瘴云稍含毒。
<br>泥秧水畦稻，灰种畲田粟。
<br>
<br>谪居黔南十首
<br>
<br>轻纱一幅巾，小簟六尺床。
<br>无客尽日静，有风终夜凉。
<br>
<br>芝赞
<br>
<br>不生甘泉铜池边，一茎九叶媚神天。
<br>伴余西去御魑魅，马湖江上看蛮船。
<br>
<br>知命弟观音赞
<br>
<br>普陀岩大圣，应身三十二。
<br>慈悲视众生，八万四千眼。
<br>救一切苦难，八万四千声。
<br>依归观世音，是先得道者。
<br>南无黄居士，具足神通力。
<br>亦具智方便，何不自观音。
<br>瞿唐风浪中，归命施无畏。
<br>一人自归依，诸人皆解脱。
<br>
<br>侄梠随知命舟行
<br>
<br>莫去沙边学钓鱼，莫将百丈作辘轳。
<br>清江濯足窗下坐，燕子日长宜读书。
<br>
<br>直舍寄陈子惠
<br>
<br>广文宾退下帘重，凉气微生笔砚中。
<br>不得朱弦写流水，绿槐阴合鸟呼风。
<br>
<br>至乐词寄黄几复
<br>
<br>余泛观於天下兮，何者乐而谁者足忧。
<br>忧於窘窘不得兮，乐尽万物而无求。
<br>翫声色而弊形性兮，维造化之螟蠹。
<br>将逍遥炉锤之外兮，尚何俛首而婴此细故。
<br>百年存亡得失兮，吾既视奕棋与摴蒲。
<br>寒暑浅夜极则迁兮，有满则有虚。
<br>应龙之不拘系乎，宁与羸马帖耳而求刍。
<br>云升雨降兮，上下有无。
<br>入与神会兮，出与化俱。
<br>无对於天下兮，制命在予。
<br>贾群嚣而我静兮，岂其跨一世以求直。
<br>乃有德人相与友兮，忘我於忘言之域。
<br>廓宇宙以为量兮，奚自适而不通，
<br>遂风休而水释。
<br>
<br>致政王殿丞逍遥亭
<br>
<br>漆园著书五十二，致意最在逍遥游。
<br>後来作者逐音响，百一未必知庄周。
<br>幽人往往泥出处，俗士不可与庄语。
<br>逍遥如何，一蛇一龙。
<br>以无为当有，以守雌为雄。
<br>与物无对，无内无外。
<br>与民成功，有物有对。
<br>左肘生杨观物化，右臂为鸡即时夜。
<br>果若乘气有待游，如何六气无穷谢。
<br>天之苍苍非正色，道真微妙安可得。
<br>利害丛中火甚多，此心寂寞谁能识。
<br>丈人春秋诚未高，视听聪明齿牙牢。
<br>所为淳拙有深越，持置酷似巨山陶。
<br>平生刚直折不得，目送飞鸿向宾客。
<br>早束衣冠林底眠，非关暮年俗眼白。
<br>种田百亩初为酒，买地一区今有宅。
<br>家人岁计不婴心，两儿长不能措画。
<br>迩来信己不问天，万事逍遥只眼前。
<br>何必读书始晓事，此翁暗合庄生意。
<br>
<br>稚川约晚过进叔次前韵赠稚川并呈进叔
<br>
<br>人骑一马钝如蛙，行向城东小隐家。
<br>道上风埃迷皂白，堂前水竹湛清华。
<br>春归河曲定寒食，公到江南应削瓜。
<br>樽酒光阴俱可惜，端须连夜发园花。
<br>
<br>中秋
<br>
<br>灏气才中兔魄圆，众躔韬彩独娟娟。
<br>魏宫乌绕空枝上，汉苑桐凋露井前。
<br>金液万重涵渤海，玉沙千里对江边。
<br>遥知此夕多情思，三级萧台枕碧涟。
<br>
<br>种决明
<br>
<br>后皇富嘉种，决明著方术。
<br>耘锄一席地，时至观茂密。
<br>缥叶资芼羹，缃花马蹄实。
<br>霜丛风雨余，簸簸场功毕。
<br>枕囊代曲肱，甘寝听芬苾。
<br>老眼愿力余，读书真成癖。
<br>
<br>众人观俳优
<br>
<br>众人观俳优，诚有可笑时。
<br>侏儒笑人後，所笑动未知。
<br>非桀是尧舜，诸生同一词。
<br>不能解其会，何笑侏儒为。
<br>桓公方读书，轮扁释斧凿。
<br>借问作书人，已归蒿里宅。
<br>至精固不传，所说乃糟粕。
<br>使道如怀珍，分我赡人贫。
<br>人将遗朋友，谁不献君亲。
<br>喁喁来噍食，泯泯去游魂。
<br>昭穆才弟兄，愚智已子孙。
<br>愚游智者笼，智受万物役。
<br>奔奔相後先，成则自为德。
<br>劳神不知疲，求所不能知。
<br>深心著文字，有如鸟粘黐。
<br>败新为故袴，何独郑人妻。
<br>鹄卵待啄菢，自怜非荆鸡。
<br>谁能起千载，化此故纸痴。
<br>
<br>重答
<br>
<br>莫怪东墙掷果频，沈郎眉宇正青春。
<br>自言多病腰围减，依旧琼林照映人。
<br>
<br>重赠徐天隐
<br>
<br>建极临万邦，稽古陛下圣。
<br>除书日日下，有耳家相庆。
<br>满意见升平，父老扶杖听。
<br>平生所传闻，似仁祖德性。
<br>定鼎百世长，橐弓四夷静。
<br>执事当前朝，官冷殊未称。
<br>破帽风攲攲，简易不骑乘。
<br>危颠相扶持，泉石供嘲咏。
<br>成乐涧阿中，傲世似未敬。
<br>收潦下秋船，期公拜嘉命。
<br>开元贞观事，身得见全盛。
<br>闭门长蓬蒿，或许老夫病。
<br>
<br>舟子
<br>
<br>黄须客子居水滨，水行水宿忘冬春。
<br>莽渺三江五湖外，短船无地不知津。
<br>弓弯夜月射鸣雁，舷系晓风歌采蘋。
<br>时望青旗沽白酒，醉煮白鱼羹紫蓴。
<br>平生未识州县路，鸥鸟蒹葭成四邻。
<br>市人诱我利三倍，辍棹一出几危身。
<br>古来有道处渔钓，岂与荷担为儓臣。
<br>欲论旧业谁知者，满地车轮来往尘。
<br>言归明月沧波上，依旧操舟妙若神。
<br>
<br>朱道人下世
<br>
<br>桑户居然同物化，青灯犹在读书檠。
<br>身如陌上狂风过，心似夜来新月明。
<br>
<br>竹颂
<br>
<br>深根藏器时，寸寸抱奇节。
<br>遭时上风云，故可傲冰雪。
<br>
<br>竹下把酒
<br>
<br>竹下倾春酒，愁阴为我开。
<br>不知临水语，更得几回来。
<br>
<br>竹轩咏雪呈外舅谢师厚并调李彦深
<br>
<br>破腊春未融，土膏寒不发。
<br>数声鸣条风，一夜洒窗雪。
<br>开轩万物晓，落势良未歇。
<br>铿铿青琅玕，阅此岁凛冽。
<br>摧埋头抢地，意气终自洁。
<br>君子谓此君，全身斯明哲。
<br>屋头维女贞，额色少泽悦。
<br>稍能窥藩篱，亦有固穷节。
<br>佳兴冉冉生，门外无车辙。
<br>写之朱丝弦，清坐待明月。
<br>
<br>竹枝词二首
<br>
<br>三峡猿声泪欲流，夔州竹枝解人愁。
<br>渠侬自有回天力，不学垂杨绕指柔。
<br>
<br>竹枝词二首
<br>
<br>塞上柳枝且莫歌，夔州竹枝奈愁何。
<br>虚心相待莫相误，岁寒望君一来过。
<br>
<br>竹枝词二首
<br>
<br>撑崖拄谷蝮蛇愁，入箐攀天猿掉头。
<br>鬼门关外莫言远，五十三驿是皇州。
<br>
<br>竹枝词二首
<br>
<br>浮云一百八盘萦，落日四十八渡明。
<br>鬼门关外莫言远，四海一家皆弟兄。
<br>
<br>驻舆遣人寻访後山陈德方家
<br>
<br>江雨蒙蒙作小寒，雪飘五老发毛斑。
<br>城中咫尺云横栈，独立前山望後山。
<br>
<br>追和东坡壶中九华
<br>
<br>有人夜半持山去，顿觉浮岚暖翠空。
<br>试问安排华屋处，何如零落乱云中。
<br>能回赵璧人安在，已入南柯梦不通。
<br>赖有霜钟难席卷，袖椎来听响玲珑。
<br>
<br>追和东坡题李亮功归来图
<br>
<br>今人常恨古人少，今得见之谁谓无。
<br>欲学渊明归作赋，先烦摩诘画成图。
<br>小池已筑鱼千里，隙地仍栽芋百区。
<br>朝市山林俱有累，不居京洛不江湖。
<br>
<br>追忆余泊舟
<br>
<br>老大无机如汉阴，白鸟不去相知深。
<br>往事刻舟求坠剑，怀人挥泪著亡簪。
<br>城南鼓罢吹画筒，城北归帆落晚风。
<br>人烟犬吠西山麓，鬼火狐鸣春竹丛。
<br>
<br>拙轩颂
<br>
<br>觅巧了不可，得拙从何来。
<br>打破沙盆一问，狂子因此眼开。
<br>弄巧成拙，为蛇画足。
<br>何况头上安头，屋下盖屋。
<br>毕竟巧者有余，拙者不足。
<br>
<br>酌别世弼
<br>
<br>王郎婚友平生期，学问文章过吾党。
<br>一见悬知白璧奇，三年未负青云赏。
<br>苏秦六印自多金，陶朱再相宜藏镪。
<br>贫贱相知乃为贵，功名所在何须枉。
<br>邺王城下倒清樽，子云书中幂蛛网。
<br>樽前惜别语万千，门外催发人三两。
<br>自从相见开青眼，无处会面如天上。
<br>倾壶倒树驻车马，岂但呼灯照甖瓬。
<br>平生相从忘岁月，手足割裂诚迷惘。
<br>譬如旁人看疥癞，未易能去肤发痒。
<br>但愿自思恩爱闲，勿以眼前剧愁想。
<br>
<br>酌姨母崇德君寿酒
<br>
<br>日月行当寿星纪，仙人初出阆风时。
<br>欲将何物献寿酒，天上千秋桂一枝。
<br>
<br>子产库
<br>
<br>区区小郑多君子，谁若公孙用意深。
<br>监巫执节诛腹诽，不除乡校独何心。
<br>
<br>子范徼巡诸乡捕逐群盗几尽辄作长句劳苦行李
<br>
<br>白发尉曹能挽弓，著鞭跨马欲生风。
<br>乃兄本是文章伯，此老真成矍铄翁。
<br>枹鼓诸村宵警报，牛羊几处暮牢空。
<br>得公万户开门卧，看取三年治最功。
<br>
<br>子瞻继和复答二首
<br>
<br>置酒未容虚左，论诗时要指南。
<br>迎笑天香满袖，喜公新赴朝参。
<br>
<br>子瞻继和复答二首
<br>
<br>迎燕温风旎旎，润花小雨斑斑。
<br>一炷烟中得意，九衢尘里偷闲。
<br>
<br>子瞻去岁春侍立迩英子由秋冬间相继入侍作诗各述所怀予亦次韵四首
<br>
<br>赤壁归来入紫清，堂堂心在鬓雕零。
<br>江沙踏破青鞋底，却结丝絇侍禁庭。
<br>
<br>子瞻去岁春侍立迩英子由秋冬间相继入侍作诗各述所怀予亦次韵四首
<br>
<br>胸蟠万卷夜光寒，笔倒三江砚滴乾。
<br>大似不蒙稽古力，只今犹著侍臣冠。
<br>
<br>子瞻去岁春侍立迩英子由秋冬间相继入侍作诗各述所怀予亦次韵四首
<br>
<br>封掌丝纶罢记言，职亲黄屋傍尧轩。
<br>雁行飞上犹回首，不受青云富贵吞。
<br>
<br>子瞻去岁春侍立迩英子由秋冬间相继入侍作诗各述所怀予亦次韵四首
<br>
<br>乐天名位聊相似，却是初无富贵心。
<br>只欠小絩蛮素在，我知造物爱公深。
<br>
<br>子瞻诗句妙一世乃云效庭坚体盖退之戏效孟郊樊宗师之比以文滑稽耳恐後生不解故次韵道之
<br>
<br>我诗如曹郐，浅陋不成邦。
<br>公如大国楚，吞五湖三江。
<br>赤壁风月笛，玉堂云雾窗。
<br>句法提一律，坚城受我降。
<br>枯松倒涧壑，波涛所舂撞。
<br>万牛挽不前，公乃独力扛。
<br>诸人方嗤点，渠非晁张双。
<br>但怀相识察，床下拜老庞。
<br>小儿未可知，客或许敦厖。
<br>诚堪婿阿巽，买红缠酒缸。
<br>
<br>子瞻题狄引进雪林石屏要同作
<br>
<br>翠屏临研滴，明窗翫寸阴。
<br>意境可千里，摇落江上林。
<br>百醉歌舞罢，四郊风雪深。
<br>将军貂狐暖，士卒多苦心。
<br>
<br>子瞻以子夏丘明见戏聊复戏答
<br>
<br>化工见弹太早计，端为失明能著书。
<br>迩来似天会事发，泪睫见光犹陨珠。
<br>喜公新赐紫琳腴，上清虚皇对久如。
<br>请天还我读书眼，愿载轩辕讫鼎湖。
<br>
<br>自巴陵略平江临湘入通城无日不雨至黄龙奉谒清禅师继而晚晴邂逅禅客戴道纯款语作长句呈道纯
<br>
<br>山行十日雨沾衣，幕阜峰前对落晖。
<br>野水自添田水满，晴鸠却唤雨鸠归。
<br>灵源大士人天眼，双塔老师诸佛机。
<br>白发苍颜重到此，问君还是昔人非。
<br>
<br>自门下後省归卧酺池寺观卢鸿草堂图
<br>
<br>黄尘逆帽马辟易，归来下帘卧书空。
<br>不知绣鞍万人立，何如卢郎驾飞鸿。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>诗入鸡林市，书邀道士鹅。
<br>云间晏公子，风月兴如何。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>春风马上梦，樽酒故人持。
<br>犹作狂时语，邻家乞侍儿。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>忆同稽阮辈，醉卧酒家床。
<br>今日垆边客，初无人姓黄。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>春风马上梦，樽酒故人持。
<br>犹作狂时语，邻家乞侍儿。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>忆同稽阮辈，醉卧酒家床。
<br>今日垆边客，初无人姓黄。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>对酒诚独难，论诗良不易。
<br>人生如草木，臭味要相似。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>红梅定自开，有酒无人对。
<br>归时应好在，常恐风雨晦。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>东南万里江，缘净一杯酒。
<br>王孙江南去，更得消息否。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>献笑果不情，貌亲初不爱。
<br>谁言百年交，投分一倾盖。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>四十垂垂老，文章岂更新。
<br>鼻端如可斲，犹拟为挥斤。
<br>
<br>自咸平至太康鞍马间得十小诗寄怀晏叔原并问王稚川行李鹅儿黄似酒对酒爱新鹅此他日醉时与叔原所咏因以为韵
<br>
<br>土气昏风日，人嚣极雁鹅。
<br>寻河著绳墨，诗思略无多。
<br>
<br>宗室公寿挽词二首
<br>
<br>昔在熙宁日，葭莩接贵游。
<br>题诗奉先寺，横笛宝津楼。
<br>天网恢中夏，宾筵禁列侯。
<br>但闻刘子政，头白更清修。
<br>
<br>宗室公寿挽词二首
<br>
<br>昧旦鸣珂路，春朝禁殿班。
<br>方看分宝玉，何意作丘山。
<br>燕入风荣舞，花开日笑颜。
<br>空余杜陵泪，一为汉中潸。
<br>
<br>邹操
<br>
<br>归欤怀哉，此邦不可以游。
<br>眷吾车而有柅，非河浒之无舟。
<br>政何君而莫与，君何国而莫求。
<br>岁荏荏而老至，慨时运之不逑。
<br>洋洋乎水哉，丘之不得济也。
<br>昊天不吊，仁者此无罪也。
<br>揽国辟而家擅，几何而不殆也。
<br>心病不可药，手足未有害也。
<br>鸟覆巢於主人，凤摩天而逝也。
<br>求所用生丧其生，吾不忍幪此虿也岂曰如之何，
<br>然後求诸蔡也。已乎已乎！鸟兽山林，
<br>则以食也。天下有道，
<br>丘不与易也。归我休矣，
<br>奉帝则也。大同至小，
<br>天地德也。小物自私，
<br>智之贼也。国无知兮，
<br>我非伤悲兮。驺御委辔，
<br>四牡驰兮。心不慊於前驱，
<br>又欲下而走兮。中园有林，
<br>斧所相兮。大厦峨峨，
<br>不谋匠兮。往者不可及，
<br>来者吾犹望兮。
<br>
<br>邹松滋寄苦竹泉橙麴莲子汤三首
<br>
<br>松滋县西竹林寺，苦竹林中甘井泉。
<br>巴人漫说虾蟆培，试裹春芽来就煎。
<br>
<br>邹松滋寄苦竹泉橙麴莲子汤三首
<br>
<br>天将金阙真黄色，借与洞庭霜後橙。
<br>松滋解作逡巡麴，压倒江南好事僧。
<br>
<br>邹松滋寄苦竹泉橙麴莲子汤三首
<br>
<br>新收千百秋莲菂，剥尽红衣捣玉霜。
<br>不假参同成气味，跳珠椀里绿荷香。
<br>
<br>走笔谢王朴居士拄杖
<br>
<br>投我木瓜霜雪枝，六年流落放归时。
<br>千岩万壑须重到，脚底危时幸见持。
<br>
<br>走答明略适尧民来相约奉谒故篇未及之
<br>
<br>君不见生不愿为牛後，宁为鸡口。
<br>吾闻向来得道人，终古不忒如维斗。
<br>希价咸阳诸少年，可推令往挽令还。
<br>俗学风波能自拔，我识廖侯眉宇间。
<br>省庭无人与争长，主司得之如受赏。
<br>东家一笑市尽倾，略无下蔡与阳城。
<br>生珠之水砂砾润，生玉之山草木荣。
<br>观君词章亦如此，谅知躬行有君子。
<br>更约探囊阅旧文，蛛丝灯花助我喜。
<br>贤乐堂前竹影斑，好鸟自语莫令弹。
<br>北邻著作相劳苦，整驾谒子邀同攀。
<br>应烦下榻煮茶药，坐待月轮衔屋山。
<br>
<br>阻风入长芦寺
<br>
<br>福公开百室，不借邻国权。
<br>法筵森龙象，天乐下管弦。
<br>我来雨花地，依旧薰炉烟。
<br>金碧动江水，钟鱼到客船。
<br>茗椀洗昏著，经行数徂年。
<br>岁寒风落山，故乡喜言旋。
<br>林回负赤子，白璧乃可捐。
<br>侍亲如履冰，风雨淼暗川。
<br>
<br>阻风铜陵
<br>
<br>顿舟古铜官，昼夜风雨黑。
<br>洪波漰奔去，天地无限隔。
<br>船人谨维笮，何暇思挂席。
<br>凭江裂嵌空，中有暗水滴。
<br>洞视不敢前，潭潭蛟龙宅。
<br>网师登长鱣，贾我腥釜鬲。
<br>斑斑被文章，突兀喙三尺。
<br>言语竟不通，噞喁亦何益。
<br>魁梧类长者，卒以筌饵得。
<br>浮沉江湖中，波友永相失。
<br>有生甚苦相，细大更噉食。
<br>安得无垢称，对榻忘语默。
<br>
<br>阻水泊舟竹山下
<br>
<br>竹山虫鸟朋友语，讨论阴晴怕风雨。
<br>丁宁相教防祸机，草动尘惊忽飞去。
<br>提壶归去意甚真，柳暗花浓亦半春。
<br>北风几日铜官县，欲过五松无主人。
<br>
<br>阻水戏呈几复二首
<br>
<br>秋风落木秋天高，月入金樽动酒豪。
<br>过眼衰荣等昏晓，勿嗟迟速把心劳。
<br>
<br>阻水戏呈几复二首
<br>
<br>月明遥夜见秋高，桂影依稀数兔豪。
<br>散发行歌野田上，一樽可慰百年劳。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
