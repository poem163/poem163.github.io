<HTML>
<HEAD>
<TITLE>王安石诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 王安石诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>王安石诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5646"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'王安石诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[王安石诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 哀贤亭 
<br>
<br>黄鸟哀子车，强埋非天为。
<br>天夺不待老，还能使人悲。
<br>马侯东南秀，鞭策要路驰。
<br>归骨万里州，乃当强壮时。
<br>墓门闭空原，白日无履綦。
<br>苍苍柏与松，浩浩山风吹。
<br>我初羞夷吾，鲍叔亦我知。
<br>终欲往一恸，咏言慰孤嫠。
<br>
<br>爱日
<br>
<br>雁生阴沙春，冬息阳海澨。
<br>冥冥取南北，岂以食为累。
<br>咨予愁病躯，朴鄙人所戏。
<br>无人治时难，量力当自弃。
<br>岂知塞上霜，飘然亦何事。
<br>高堂已白发，爱日负明义。
<br>悲风吹平原，秣马聊一愒。
<br>含怀孰与语，仰屋思汉喟。
<br>孟母知身从，莱妻耻人制。
<br>一肉傥易谋，万锺非得计。
<br>
<br>安丰张令修芍陂
<br>
<br>桐乡振廪得周旋，芍水修陂道路传。
<br>日想僝功追往事，心知为政似当年。
<br>鲂鱼鱍鱍归城市，粳稻纷纷载酒船。
<br>楚相祠堂仍好在，胜游思为子留篇。
<br>
<br>八公山
<br>
<br>淮山但有八公名，鸿宝烧金竟不成。
<br>身与仙人守都厕，可能鸡犬得长生。
<br>
<br>八功德水
<br>
<br>雪山马口出琉璃，闻说诸天与护持。
<br>此水遥连八功德，供人真净四威仪。
<br>当时迦叶无尘染，何事阌乡有土思。
<br>道力起缘非一路，但知瓢饮是生疑。
<br>
<br>八月十九日试院梦冲卿
<br>
<br>空庭得秋长漫漫，寒露入暮愁衣单。
<br>喧喧人语已成市，白日未到扶桑间。
<br>永怀所好却成梦，玉色彷佛开心颜。
<br>逆知後应不复隔，谈笑明月相与闲。
<br>
<br>跋黄鲁直画
<br>
<br>江南黄鹌飞满野，徐熙画此何为者。
<br>百年幅纸无所直，公每玩之常在把。
<br>
<br>白沟行
<br>
<br>白沟河边蕃塞地，送迎蕃使年年事。
<br>蕃使常来射狐兔，汉兵不道传烽燧。
<br>万里锄耰接塞垣，幽燕桑叶暗川原。
<br>棘门灞上徒儿戏，李牧廉颇莫更论。
<br>
<br>白鹤吟示觉海元公
<br>
<br>白鹤声可怜，红鹤声可恶。
<br>白鹤静无匹，红鹤喧无数。
<br>百鹤招不来，红鹤挥不去。
<br>长松受秽死，乃以红鹤故。
<br>北山道人曰，美者自美，
<br>吾何为而喜。恶者自恶，
<br>吾何为而怒。去自去耳，
<br>吾何阙而追。来自来耳，
<br>吾何妨而拒。吾岂厌喧而求静，
<br>吾岂好丹而非素。汝谓松死吾无依邪，
<br>吾方舍阴而坐露。
<br>
<br>白鸥
<br>
<br>江鸥好羽毛，玉雪无尘垢。
<br>灭没波浪间，生涯亦何有。
<br>雄雌屡惊矫，机弋常纷纠。
<br>顾我独无心，相随如得友。
<br>飘然纷华地，此物乖隔久。
<br>白发望东南，春江绿如酒。
<br>
<br>白日不照物
<br>
<br>白日不照物，浮云在寥廓。
<br>风涛吹黄昏，屋瓦更纷泊。
<br>行观蔡河上，负土私力弱。
<br>隋堤散万家，乱若春蚕箔。
<br>仍闻决数道，且用宽城郭。
<br>妇子夜号呼，西南漫为壑。
<br>
<br>白云
<br>
<br>英英白云浮在天，下无根蒂旁无连。
<br>西风来吹欲消散，落日起望心悠然。
<br>愿回羲和借光景，常使秀色当檐边。
<br>时来不道能为雨，直以无心最可怜。
<br>
<br>白云然师
<br>
<br>白首一山中，形骸槁木同。
<br>苔争庵径路，云补衲穿空。
<br>尘土随车辙，波涛信柂工。
<br>昏昏老南北，应谢此高风。
<br>
<br>白紵山
<br>
<br>白紵众山顶，江湖所萦带。
<br>浮云卷晴明，可见九州外。
<br>肩舆上寒空，置酒故人会。
<br>峰峦张锦绣，草木吹竽籁。
<br>登临信地险，俯仰知天大。
<br>留欢薄日晚，起视飞鸟背。
<br>残年苦局束，往事嗟摧坏。
<br>歌舞不可求，桓公井空在。
<br>
<br>半山春晚即事
<br>
<br>春风取花去，酬我以清阴。
<br>翳翳陂路静，交交园屋深。
<br>床敷每小息，杖屦或幽寻。
<br>惟有北山鸟，经过遗好音。
<br>
<br>宝应二三进士见送乞诗
<br>
<br>少喜功名尽坦涂，那知干世最崎岖。
<br>草庐有客歌梁甫，狗监无人荐子虚。
<br>解玩山川消积愤，静忘岁月赖群书。
<br>惭君枉盖如平昔，不笑谋生万事疏。
<br>
<br>鲍公水
<br>
<br>村南鲍公山，山北鲍公水。
<br>高穴逗远源，泠泠落山嘴。
<br>玉色与饴味，不可他味比。
<br>竹树四蒙密，翠藤相披靡。
<br>漫郎昔少年，幽居得之此。
<br>临窥若有遇，爱叹无时已。
<br>浮名未污染，永矢终焉尔。
<br>奈何中弃入长安，十载风载化旧颜。
<br>欢嚣满耳不可洗，此水泠泠空在山。
<br>
<br>陂麦
<br>
<br>陂麦连云惨淡黄，绿阴门巷不多凉。
<br>更无一片桃花在，借问春归有底忙。
<br>
<br>悲哉孔子没
<br>
<br>悲哉孔子没，千岁无麒麟。
<br>蚩蚩尽鉏商，此物谁能珍。
<br>汉武得一角，燔烹诬鬼神。
<br>更以铸黄金，传夸後世人。
<br>
<br>北陂杏花
<br>
<br>一陂春水绕花身，花影妖饶各占春。
<br>纵被春风吹作雪，绝胜南陌碾成尘。
<br>
<br>北窗
<br>
<br>病与衰期每强扶，鸡壅桔梗亦时须。
<br>空花根蒂难寻摘，梦境烟尘费扫除。
<br>耆域药囊真妄有，轩辕经匮或元无。
<br>北窗枕上春风暖，漫读毗耶数卷书。
<br>
<br>北客置酒
<br>
<br>紫衣操鼎置客前，巾韝稻饭随粱饘。
<br>引刀取肉割啖客，银盘擘臑槁与鲜。
<br>殷勤勤侑邀一饱，卷牲归馆觞更传。
<br>山蔬野果杂饴蜜，獾脯豕腊如炰煎。
<br>酒酣众史稍欲起，小胡捽耳争留连。
<br>为胡止饮且少安，一杯相属非偶然。
<br>
<br>北山
<br>
<br>北山输绿涨横陂，直渐回塘滟滟时。
<br>细数落花因坐久，缓寻芳草得归迟。
<br>
<br>北山
<br>
<br>刳木为舟数丈余，卧看风月映芙蕖。
<br>清香一阵浑无暑，时有惊榔跃出鱼。
<br>
<br>北山道人栽松
<br>
<br>阳坡风暖雪初融，度谷遥看积翠重。
<br>磊砢拂天吾所爱，他生来此听楼钟。
<br>
<br>北山洊亭
<br>
<br>西崦水泠泠，沿冈有洊亭。
<br>自从春草长，遥见只青青。
<br>
<br>北山暮归示道人
<br>
<br>千山复万山，行路有无间。
<br>花发蜂递绕，果垂猿对攀。
<br>独寻寒水度，欲趁夕阳还。
<br>天黑月未上，儿童初掩关。
<br>
<br>北山三咏其一——宝公塔
<br>
<br>道林真骨葬青霄，窣堵千秋未寂寥。
<br>宝势旁连大江起，尊形独受众山朝。
<br>云泉别寺分三径，香山幽人止一瓢。
<br>我亦鹫峰同听法，岁时歌员岂辞遥。
<br>
<br>北山三咏其二——觉海方丈
<br>
<br>往来城府住山林，诸法翛然但一音。
<br>不与物违真道广，每随缘起自禅深。
<br>舌根已净谁能坏，足迹如空我得寻。
<br>岁晚北窗聊寄傲，蒲萄零落半床阴。
<br>
<br>北山三咏其三——道光泉
<br>
<br>箨龙将雨绕山行，注远投深静有声。
<br>云涌浴槽朝自暖，虹垂斋镬午还晴。
<br>铜瓶各满幽人意，玉甃因高正士名。
<br>神力可嗟妨智巧，桔槔零落便苔生。
<br>
<br>北望
<br>
<br>欲望淮南更白头，杖藜萧飒倚沧洲。
<br>可怜新月为谁好，无数晚山相对愁。
<br>
<br>被召作
<br>
<br>荣禄嗟何及，明恩愧未酬。
<br>欲寻西掖路，更上北山头。
<br>
<br>迸月
<br>
<br>迸月川鱼跃，开云岭鸟翻。
<br>径斜荒草恶，台废治花繁。
<br>
<br>碧芜
<br>
<br>碧芜平野旷，黄菊晚村深。
<br>客倦留甘饮，身闲累苦吟。
<br>
<br>汴水
<br>
<br>汴水无情日夜流，不肯为我少淹留。
<br>相逢故人昨夜去，不知今日到何州。
<br>州州人物不相似，处处蝉鸣令客愁。
<br>可怜南北意不就，二十起家今白头。
<br>
<br>别方劭秘校
<br>
<br>迢迢建业水，中有武昌鱼。
<br>别後应相忆，能忘数寄书。
<br>
<br>别葛使君
<br>
<br>邑屋为儒知善政，市门多粟见丰年。
<br>追攀更觉相逢晚，谈笑难忘欲别前。
<br>客幙雅游皆置榻，令堂清坐亦鸣弦。
<br>轻舟後夜沧江北，回首春城空黯然。
<br>
<br>别和甫赴南除
<br>
<br>都城落日马萧萧，雨压春风暗柳条。
<br>天际归艎那可望，只将心寄海门潮。
<br>
<br>别雷国辅之皖山
<br>
<br>侍郎忧国最贤劳，太尉西州第一豪。
<br>家庙比来闻泽厚，公孙今果见才高。
<br>明时尚使龙蛇蛰，壮志空传虎豹韬。
<br>莫厌皖山穷绝处，不妨云水助风骚。
<br>
<br>别马秘丞
<br>
<br>伯夷恶一世，季也皆乡人。
<br>吾尝论夫子，有似季之伦。
<br>人情路万殊，近世颇荆榛。
<br>唯君游其间，坦坦得所循。
<br>意君诚恺悌，慕向从宿昔。
<br>奈何初相欢，鷁首已云北。
<br>莓莓郊原青，漠漠风雨黑。
<br>冠盖满津亭，君今去何适。
<br>
<br>别灊阁
<br>
<br>一溪清泻百山重，风物能留邴曼容。
<br>後夜肯思幽兴极，月明孤影伴寒松。
<br>
<br>别灊皖二山
<br>
<br>乡垒新恩借旧朱，欲辞灊皖更踌蹰。
<br>攒峰列岫应讥我，饱食穷年报礼虚。
<br>
<br>别孙莘老
<br>
<br>逢原未熟我，已与子相知。
<br>自吾得逢原，知子更不疑。
<br>把手湖上舟，望子欲归时，
<br>茫然乃分散，独背东南驰。
<br>寥寥西城居，邂逅与子期。
<br>鸡鸣入省门，朱墨来纷披。
<br>含意不自得，强颜聊尔为。
<br>会合常在夜，青灯照书诗。
<br>往往并衾语，至明不言疲。
<br>匆匆舍我去，使我当从谁。
<br>送子不出门，我身方羁縻。
<br>我心得自如，今与子相随。
<br>随子至湖上，逢原所尝嬉。
<br>想见荷叶尽，北风卷寒漪。
<br>已怀今日愁，更念昔日悲。
<br>相逢亦何有，但有镜中丝。
<br>
<br>别皖口
<br>
<br>浮烟漠漠细沙平，飞雨溅溅嫩水生。
<br>异日不知来照影，更添华发几千茎。
<br>
<br>别谢师宰
<br>
<br>阊阖城西地如水，鸡鸣黄尘波浪起。
<br>穷年一马望扶桑，东得省门身辄止。
<br>簿书期会老纷纷，邂逅论心喜有君。
<br>数日未多还舍我，相看愁思乱於云。
<br>
<br>别鄞女
<br>
<br>行年三十已衰翁，满眼忧伤只自攻。
<br>今夜扁舟来诀汝，死生从此各西东。
<br>
<br>丙申八月作
<br>
<br>秋风摧剥利如刀，漠漠昏烟玩日高。
<br>眼看南山露崖窾，心随东水转波涛。
<br>归期正自凭蓍蔡，生理应须问酒醪。
<br>还有诗书能慰我，不多霜雪上颠毛。
<br>
<br>丙戌五日京师作二首
<br>
<br>北风阁雨去不下，惊沙苍茫乱昏晓。
<br>传闻城外八九里，雹大如拳死飞鸟。
<br>
<br>丙戌五日京师作二首
<br>
<br>浮云离披久不合，太阳独行乾万物。
<br>谁令昨夜雨霶沱，北风萧萧寒到骨。
<br>
<br>病起
<br>
<br>稚金敷新凉，老火灺残浊。
<br>桃枝暖淟涊，散发曦晓捉。
<br>烦痾脱然愈，静若遗身觉。
<br>移榻欹独眠，欣佳恐难数。
<br>
<br>病起过宝觉
<br>
<br>执手乍欣怅，霜毛应更新。
<br>依然旧童子，却想梦前身。
<br>
<br>病中睡起折杏花数枝二首
<br>
<br>独卧南窗榻，翛然五六旬。
<br>已闻邻杏好，故挽一枝春。
<br>
<br>病中睡起折杏花数枝二首
<br>
<br>独卧无心起，春风闭寂寥。
<br>鸟声谁唤汝，屋角故相撩。
<br>
<br>伯牙
<br>
<br>千载朱弦无此悲，欲弹孤绝鬼神疑。
<br>故人舍我闭黄壤，流水高山心自知。
<br>
<br>泊船瓜洲
<br>
<br>京口瓜洲一水间，锺山只隔数重山。
<br>春风自绿江南岸，明月何时照我还。
<br>
<br>泊雁
<br>
<br>泊雁鸣深渚，收霞落晚川。
<br>柝随风敛阵，楼映月低弦。
<br>漠漠汀帆转，幽幽岸火然。
<br>壑危通细路，沟曲绕平田。
<br>
<br>泊姚江
<br>
<br>山如碧浪翻江去，水似青天照眼明。
<br>唤取仙人来住此，莫教辛苦上层城。
<br>
<br>泊姚江
<br>
<br>轧轧橹声急，苍苍江日低。
<br>吾行有定止，潮汐自东西。
<br>
<br>泊舟姑苏
<br>
<br>朝游盘门东，暮出阊门西。
<br>四顾茫无人，但见白日低。
<br>荒林带昏烟，上有归鸟啼。
<br>物皆得所托，而我无安栖。
<br>
<br>不到太初兄所居遂已十年以诗攀寄
<br>
<br>一水衣巾翦翠绡，九峰环佩刻青瑶。
<br>生才故有山川气，卜筑兼无市井嚣。
<br>三叶素风门阀在，十年陈迹履綦销。
<br>归荣早晚重携手，莫负幽人久见招。
<br>
<br>残菊
<br>
<br>黄昏风雨打园林，残菊飘零满地金。
<br>擸得一枝犹好在，可怜公子惜花心。
<br>
<br>仓颉
<br>
<br>仓颉造书，不诘自明。
<br>於乎多言，只误後生。
<br>
<br>藏春坞诗献刁十四丈学士
<br>
<br>蒜山东渡得林丘，邂逅篮舆亦少留。
<br>今日更知莱氏隐，暮年长忆武陵游。
<br>欲营垣屋随穿斸，尚叹尘沙隔献酬。
<br>遥约勾吴亭下路，春风深驻五湖舟。
<br>
<br>曹参
<br>
<br>束发河山百战功，白头富贵亦成空。
<br>华堂不著新歌舞，却要区区一老翁。
<br>
<br>草端无华滋
<br>
<br>草端无华滋，阴气已盘固。
<br>暄妍却如春，岁晚曾不寤。
<br>一裘可以暖，贫士终难豫。
<br>忽忽远枝空，寒虫欲坏户。
<br>
<br>草堂
<br>
<br>草堂今寂寞，往事翳山椒。
<br>蕙帐空留鹤，萝衣终换貂。
<br>生皆堕天秩，隐或寄公朝。
<br>叠颖何劳怒，东风汝自摇。
<br>
<br>草堂一上人
<br>
<br>一公持一钵，想复度遥岑。
<br>地瘦无黄犊，春来草更深。
<br>
<br>长干释普济坐化
<br>
<br>投老唯公最故人，相寻长恨隔城闉。
<br>百年俯依随薪尽，画手空传净戒身。
<br>
<br>长干寺
<br>
<br>梵馆清闲侧布金，小塘回曲翠文深。
<br>柳条不动千丝直，荷叶相依万盖阴。
<br>漠漠岑云相上下，翩翩沙鸟自浮沈。
<br>羇人乐此忘归思，忍向西风学越吟。
<br>
<br>长垣北
<br>
<br>揽辔长垣北，貂寒不自持。
<br>霜风急鼓吹，烟月暗旌旗。
<br>骑火流星点，墙桑亚戟枝。
<br>柴荆掩春梦，谁见我行时。
<br>
<br>偿薛肇明秀才桤木
<br>
<br>濯锦江边木有桤，小园封植伫华滋。
<br>地偏或免桓魋伐，岁晚聊同庾信移。
<br>
<br>朝日一曝背
<br>
<br>朝日一曝背，欣然忘夜寒。
<br>樵松煮涧水，既食取琴弹。
<br>弹作南风歌，歌罢坐长叹。
<br>寤彼栖栖者，遗世良独难。
<br>
<br>嘲白发
<br>
<br>久应飘转作蓬飞，眷惜冠巾未忍违。
<br>种种春风吹不长，星星明月照还稀。
<br>
<br>嘲叔孙通
<br>
<br>马上功成不喜文，叔孙绵蕝共经论。
<br>诸君可笑贪君赐，便许当时作圣人。
<br>
<br>车螯
<br>
<br>海於天地间，万物无不容。
<br>车螯亦其一，埋没沙水中。
<br>独取常苦易，卫生乏明聪。
<br>机缄谁使然，含蓄略相同。
<br>坐欲肠胃得，要令汤火攻。
<br>置之先生盘，噉客为一空。
<br>蛮夏怪四坐，不论壳之功。
<br>狼籍堆左右，弃置任儿童。
<br>何当强收拾，持问大医工。
<br>
<br>车螯二首
<br>
<br>车螯肉甚美，由美得烹燔。
<br>壳以无味弃，弃之能久存。
<br>予尝怜其肉，柔弱甘咀吞。
<br>又尝怪其壳，有功不见论。
<br>醉客快一噉，散投墙壁根。
<br>宁能为收拾，持用讯医门。
<br>
<br>车螯二首
<br>
<br>车螯肉之羽，恃壳保厥身。
<br>自非身有求，不敢微启唇。
<br>尚恐擉者得，泥沙常埋墂。
<br>往往汤火间，身尽壳空存。
<br>维海错万物，口牙且咀吞。
<br>尔无如彼何，可畏宁独人。
<br>无为久自苦，含匿不暴陈。
<br>豁然从所如，游荡四海滣。
<br>清波濯其污，白日晒其昏。
<br>死生或有在，岂遽得烹燔。
<br>
<br>车载板二首
<br>
<br>荒哉我中园，珍果所不产。
<br>朝暮惟有鸟，自呼车载板。
<br>楚人闻此声，莫有笑而莞。
<br>而我更歌呼，与之相往返。
<br>视遇若抟黍，好音而睍睆。
<br>壤壤生死梦，久知无可拣。
<br>物弊则归土，吾归其不晚。
<br>归欤汝随我，可相蒿里挽。
<br>
<br>车载板二首
<br>
<br>鸟有车载板，朝暮尝一至。
<br>世传鵩似鴞，而此与鴞似。
<br>唯能预人死，以此有名字。
<br>疑即贾长沙，当时所遭值。
<br>洛阳多少年，扰扰经世意。
<br>粗闻方外语，便释形骸累。
<br>吾衰久捐书，放浪无复事。
<br>尚自不见我，安知汝为异。
<br>怜汝好毛羽，言音亦清丽。
<br>胡为太多知，不默而见忌。
<br>楚人既憎汝，弹射将汝利。
<br>且长随我游，吾不汝羹胾。
<br>
<br>陈动之秘丞挽辞二首
<br>
<br>年高汉贾谊，官过楚荀卿。
<br>望古君无憾，论今我未平。
<br>有风吹画翣，无日照佳城。
<br>空复文章在，流传世上名。
<br>
<br>陈动之秘丞挽辞二首
<br>
<br>人间三十六，追逐孔鸾飞。
<br>似欲来为瑞，如何去不归。
<br>琴樽已寂寞，笔墨尚光辉。
<br>空复平生友，西华岂易依。
<br>
<br>陈君式大夫恭轩
<br>
<br>恭轩静对北堂深，新斸檀栾一亩阴。
<br>膝下往来前日事，眼中封植去年心。
<br>每怀樽斝沾余沥，独喜弦歌有嗣音。
<br>肯构会须门阀大，世资何用满籯金。
<br>
<br>陈桥
<br>
<br>走马黄昏渡河水，夜争归路春风里。
<br>指点韦城太白高，投鞭日午陈桥市。
<br>杨柳初回陌上尘，烟脂洗出杏花匀。
<br>纷纷塞路堪追惜，失却新年一半春。
<br>
<br>陈师道宰乌程县
<br>
<br>尝闻太丘长，德不负公卿。
<br>墟暮今千载，昆云亦一城。
<br>本怀深闭蓄，余论略施行。
<br>故自有仁政，能传家世声。
<br>
<br>晨兴望南山
<br>
<br>晨兴望南山，不见南山根。
<br>草树露颠顶，樛枝空复繁。
<br>铜瓶取井水，已至尚余温。
<br>天风一吹拂，的皪成璵璠。
<br>
<br>成字说後与曲江谭君丹阳蔡君同游齐安
<br>
<br>据梧枝策事如毛，久苦诸君共此劳。
<br>遥望南山堪散释，故寻西路一登高。
<br>
<br>呈陈和叔
<br>
<br>毁车为屋仅容身，三岁相要薄主人。
<br>昼寓椁砖常至夜，冬沿沟彴复寻春。
<br>南陔不洎公归里，苍墓垂成我丧亲。
<br>後会纵多无此乐，山林投老一伤神。
<br>
<br>呈陈和叔二首
<br>
<br>数椽生草覆莓苔，一径墙阴斸雪开。
<br>王吉囊衣新徙舍，杖藜从此为君来。
<br>
<br>呈陈和叔二首
<br>
<br>数椽庳屋茨生草，三亩荒园种晚蔬。
<br>永日终无一杯酒，可能留得故人车。
<br>
<br>呈柳子玉同年
<br>
<br>三年不上邺王台，鸿雁归时又北来。
<br>水底旧波吹岁换，柳梢新叶卷春回。
<br>尘沙浂漠凋双鬓，箫鼓匆匆把一杯。
<br>劳事欲歌无与和，衰颜思见故人开。
<br>
<br>城北
<br>
<br>青青千里乱春袍，宿两催红出小桃。
<br>回首北城无限思，日酣川净野云高。
<br>
<br>城东寺菊
<br>
<br>黄花漠漠弄秋晖，无数蜜蜂花上飞。
<br>不忍独醒孤尔去，殷懃为折一枝归。
<br>
<br>乘日
<br>
<br>乘日塞垣入，御风塘路归。
<br>胡皆跃马去，雁却背人飞。
<br>烟水吾乡似，家书驿使稀。
<br>匆匆照颜色，恨不洗征衣。
<br>
<br>鸱
<br>
<br>依倚秋风气象豪，似欺黄雀在蓬蒿。
<br>不知羽翼青冥上，腐鼠相随势亦高。
<br>
<br>池上看金沙花数枝过酴醾架盛开
<br>
<br>故作酴醾架，金沙只谩栽。
<br>似矜颜色好，飞度雪前开。
<br>
<br>池上看金沙花数枝过酴醾架盛开二首
<br>
<br>午阴宽占一方苔，映水前年坐看栽。
<br>红蕊似嫌尘染污，青条飞上别枝开。
<br>
<br>池上看金沙花数枝过酴醾架盛开二首
<br>
<br>酴醾一架最先来，夹水金沙次第栽。
<br>浓绿扶疏云对起，醉红撩乱雪争开。
<br>
<br>池雁
<br>
<br>羽毛摧落向人愁，当食哀鸣似有求。
<br>万里衡阳冬欲暖，失身元为稻粱谋。
<br>
<br>迟明
<br>
<br>欹枕浩无情，蘧蘧独迟明。
<br>霜繁红树老，云澹素蟾清。
<br>倦鹊犹三尤，寒鸡未一鸣。
<br>故山何处所，应有晓猿惊。
<br>
<br>冲卿席上得行字
<br>
<br>二年相值喜同声，并辔尘沙眼亦明。
<br>新诏各从天上得，残樽同向月边倾。
<br>已嗟後会欢难必，更想前官责尚轻。
<br>黾勉敢忘君所勖，古人忧乐有违行。
<br>
<br>冲卿席上得作字
<br>
<br>咨予乏时才，始愿乃丘壑。
<br>强走十五年，朱颜已非昨。
<br>低回大梁下，屡叹风沙恶。
<br>所欣同舍郎，诱我文义博。
<br>古声无慆淫，真味有淡泊。
<br>追攀风月久，貌简非心略。
<br>君思忽推徙，所望颇乖错。
<br>尚怜得经过，未比参辰各。
<br>留连惜余景，从子至日落。
<br>明灯照亲友，环坐倾杯杓。
<br>别离宽後悲，笑语尽今乐。
<br>论诗知不如，兴至亦同作。
<br>
<br>崇禧给事同年马兄挽辞二首
<br>
<br>庆历公偕起，元丰我独伤。
<br>两楹终昔梦，五鼎继前丧。
<br>薰歇曾攀桂，甘留所憩棠。
<br>素风知不坠，能世有诸郎。
<br>
<br>崇禧给事同年马兄挽辞二首
<br>
<br>藏室亡三箧，得之公最多。
<br>露曦当晚景，川逝作前波。
<br>惠寄舆人诵。悲传挽者歌。
<br>竹西携手处，清泪邈山河。
<br>
<br>崇政殿後春晴即事
<br>
<br>悠悠独梦水西轩，百舌枯头语更繁。
<br>山鸟不应知地禁，亦逢春暖即啾喧。
<br>
<br>崇政殿详定幕次偶题
<br>
<br>娇云漠漠护层轩，嫩水溅溅不见源。
<br>禁柳万条金细捻，宫花一段锦新翻。
<br>身闲始更知春乐，地广还同僻世喧。
<br>不恨玉盘冰未赐，清谈终日自蠲烦。
<br>
<br>愁台
<br>
<br>颓垣断渐有平沙，老木荒榛八九家。
<br>河势东南吹地坼，天形西北倚城斜。
<br>倾壶语罢还登眺，岸帻诗成却叹嗟。
<br>万事因循今白发，一年容易即黄花。
<br>
<br>筹思亭
<br>
<br>昔人何计亦何思，许国忧民适此时。
<br>寓兴中园为远趣，托名华榜有新诗。
<br>数株碧柳苍苔地，一丈红蕖渌水池。
<br>坐听楚谣知岁美，想衔杯酒问花期。
<br>
<br>酬冲卿见别
<br>
<br>同官同齿复同科，朋友婚姻分最多。
<br>两地尘沙今龃龉，二年风月共婆娑。
<br>朝伦孰与君材似，使指将如我病何。
<br>升黜会应从此异，愿偷闲暇数经过。
<br>
<br>酬冲卿月晦夜有感
<br>
<br>夜云不见天，况乃星与月。
<br>萧萧暗尘走，坎坎寒更发。
<br>楼歌客尚饮，酪酊不畏雪。
<br>巷哭复有人，邻风送幽咽。
<br>纷然各所遇，悲喜孰优劣。
<br>君方感庄周，浩荡摆羁絏。
<br>归来亦置酒，玉指调弦拨。
<br>独我坐无为，青灯对明灭。
<br>
<br>酬和甫祥源观醮罢见寄
<br>
<br>窃禄祠官久见容，每持金石荐宸衷。
<br>钧天忽忽清都梦，方丈寥寥羽水风。
<br>知结胜缘人意外，想寻陈迹马蹄中。
<br>新诗起我超然兴，更感锺山蕙帐空。
<br>
<br>酬淮南提刑邵不疑学士
<br>
<br>曾咏常州送主人，岂知身得两朱轮。
<br>田畴泛滥川方壅，厨传萧条市以贫。
<br>以我薄材思拊伛，赖君余教得因循。
<br>询有求有风谣在，不独鑱诗尚未泯。
<br>
<br>酬净因长老楼上翫月见怀有疑君魂梦在清都之句
<br>
<br>道人心与世无求，隐几萧然在此楼。
<br>坐对高梧倾晓月，看翻清露洗新秋。
<br>登临更欲邀元亮，披写还能拟惠休。
<br>顾我不知天上乐，虚疑昨夜梦仙游。
<br>
<br>酬慕容员外
<br>
<br>初驾王门学者师，晚漂湖海众人悲。
<br>吹毛未识腰间剑，刺股犹藏袖里锥。
<br>卫霍功名还有命，苏张才气久非时。
<br>江尤亦见应须饮，莫放穷愁入两眉。
<br>
<br>酬裴如晦
<br>
<br>二年羁旅越人吟，乞得东南病更侵。
<br>殇子未安庄氏义，寿亲还慰鲁侯心。
<br>鲜鲜细菊霜前蕊，漠漠疏桐日下阴。
<br>浊酒一杯秋满眼，可怜同意不同斟。
<br>
<br>酬宋廷评请序经解
<br>
<br>未曾相识已相怜，香火灵山亦有缘。
<br>训释虽工君尚少，不应急务世人传。
<br>
<br>酬王伯虎
<br>
<br>吾闻人之初，好恶尚无朕。
<br>帝与凿耳目，贤愚遂殊品。
<br>尔来百千年，转化薄愈甚。
<br>父翁相贩卖，浮诈谁能审。
<br>睢盱猴缨冠，狼籍鼠穴寝。
<br>沧海恐值到，谁论鱼鳖淰。
<br>鴞声虽云恶，革去在食葚。
<br>嗟谁职教化，独使此风稔。
<br>恬观不知救，坐费太官廪。
<br>予生少而戆，好古乃天禀。
<br>念此俗衰坏，何尝敢安枕。
<br>有时不能平，悲吒失食饮。
<br>唯子同我病，亦或涕沾衽。
<br>谓予可告语，密以诗来谂。
<br>烂然辞满纸，秋水濯新锦。
<br>穷观何拳拳，静念复凛凛。
<br>贱贫欲救世，无宁犹拾渖。
<br>说穷且版筑，尹咄唯烹饪。
<br>逢时岂遽废，避俗聊须噤。
<br>徂年幸未暮，此意可勤恁。
<br>
<br>酬王督贤良松泉二诗其一·泉
<br>
<br>宋兴古刹今长干，灵曜喜殿荒檀栾。
<br>二泉相望弃不渫，西泉尚絫三石盘。
<br>其流散漫为沮洳，稍集小砾生微澜。
<br>车泉土梗久蔽塞，穿治乃见甃甓完。
<br>道人慈哀波及远，沟荡两取合土山。
<br>山前灌输各自足，辘轳罢转井口闲。
<br>取遥比甘觉近美，与旧争冽知新寒。
<br>爞爞夏秋百源乾。抱瓮复道愁蹒跚。
<br>疾倾横逗势未足，嗟此善利何时殚。
<br>虑长易脆有大檀，伐坚羌庐窟孱颜。
<br>金多匠手肯出巧，风水千里安知难。
<br>没羽之虎行林间，箨龙失赋因藏跧。
<br>循除静投悲瑟瑟，映瓦微见清潺潺。
<br>三年营之一日就，有口共以成为欢。
<br>论功信可侈後观，何似当时万竹蟠。
<br>
<br>酬王督贤良松泉二诗其一·松
<br>
<br>世传寿可三松倒，此语难为常人道。
<br>人能百岁自古稀，松得千年未为老。
<br>我移两松苦不早，岂望见渠身合抱。
<br>但怜众木总漂摇，颜色青青终自保。
<br>兔丝茯苓会当有，邂逅食之能寿考。
<br>不知篝火定何人，且看森垂覆荒草。
<br>君诗爱我亦古意，秀眉昔比南山栲。
<br>复谓留侯不及我，人或笑君无白皁。
<br>求仙辟谷彼诚悞，未见赤松饥已槁。
<br>岂如强饭适志游，封殖苍官荫华皓。
<br>赤松复自无特操，上下随烟何慅慅。
<br>苍官受命与舜同，真可从之忘发缟。
<br>诗虽祝我以再黑，积雪已多安可扫。
<br>试问苍官值岁寒，戴白孰与苍然好。
<br>
<br>酬王太祝
<br>
<br>一马常随世事驰，岂论江激与河湄。
<br>已成白发潘常侍，更似青衫杜拾遗。
<br>勋业傥来知有命，文章聊欲见无期。
<br>喜君材俊能从我，力学何妨和子思。
<br>
<br>酬王微之
<br>
<br>一雨回飙助蓐收，炎曦不复畏金流。
<br>君家咫尺堪乘兴，想岸乌纱对奕秋。
<br>
<br>酬王檐叔奉使江南访茶法利害见寄
<br>
<br>余闻古之人，措法贻厥後。
<br>命官惟贤材，职事又留狃。
<br>止能权轻重，王府则多有。
<br>岂尝搉其子，而为民父母。
<br>当时所经营，今十已毁九。
<br>其一虽幸在，漂摇亦将朽。
<br>公卿患才难，州县固多苟。
<br>诏令虽数下，纷纷谁与守。
<br>官居甚传舍。位以声势受。
<br>既不责施为，安能辨贤不。
<br>区区欲捄弊，万谤不容口。
<br>天下大安危，谁当执其咎。
<br>劳心适有罪，养誉终天丑。
<br>岂惟祖子孙，教戒及朋友。
<br>贵者大其领，诗人歌四牡。
<br>至尊空独忧，不敢乐饮酒。
<br>哿矣富阡陌，哀哉此无糗。
<br>乡闾人所怀，今或弃而走。
<br>岂无济无术，使尔安畎亩。
<br>故今二三公，戮尹思矫揉。
<br>永惟东南害，茶法盖其首。
<br>私藏与窃贩，犴狱常纷纠。
<br>输将一不足，往往死鞭杻。
<br>贩陈彼杂恶，强卖曾非诱。
<br>已云困关市，且复搔林薮。
<br>将更百年弊，谓民知可否。
<br>出节付群材，询谋欲经久。
<br>朝廷每若此，自可跻仁寿。
<br>因知从今始，渐欲人财阜。
<br>吾宗恢奇士，选使自朝右。
<br>聪明谅多得，为上归析剖。
<br>王程虽薄遽，邦法难卤莽。
<br>愿君博谘诹，无择壮与考。
<br>余知茶山民，不必生皆厚。
<br>独当征求任，尚恐难措手。
<br>孔称均无贫，此语今可取。
<br>譬欲轻万钧，当令众人负。
<br>强言岂宜当，聊用报琼玖。
<br>
<br>酬微之梅暑新句
<br>
<br>江梅落尽雨昏昏，去马来牛漫不分。
<br>当此沈阴无白日，岂知炎旱有彤云。
<br>琴弦欲缓何妨促，画蠹微生故可熏。
<br>回首凉秋知未远，会须重曝阮郎褌。
<br>
<br>酬吴季野见寄
<br>
<br>漫披陈蠹学经纶，捧檄生平祗为亲。
<br>闻道不先从事早，课功无状取官频。
<br>岂堪置足青冥上，终欲回身寂寞滨。
<br>俯仰谬恩方自歉，惭君将比洛阳人。
<br>
<br>酬吴仲庶小园之句
<br>
<br>旧年台榭扫流尘，职闭朱门岁又新。
<br>花影隙中看袅袅，车音墙外去辚辚。
<br>相逢岂少佳公子，一醉何妨薄主人。
<br>只向东风邀载酒，定知无奈帝城春。
<br>
<br>酬俞秀老
<br>
<br>洒扫东庵置一床，於君独觉故情长。
<br>有言未必输摩诘，无法何曾泥饮光。
<br>天壤此身知共弊，江湖他日要相忘。
<br>犹贪半偈归思索，却恐提桓妄揣量。
<br>
<br>酬郑闳中
<br>
<br>萧条行路欲华颠，回首山林尚渺然。
<br>三釜只知为养急，五浆非敢在人先。
<br>文章满世吾谁慕，行义如君众所传。
<br>宜有至言来助我，可能空寄好诗篇。
<br>
<br>出城
<br>
<br>惯作野人多野兴，欲为时用少时材。
<br>出城偶与沙尘背，转觉溪山入眼来。
<br>
<br>出城访无党因宿斋馆
<br>
<br>关外寻君信马蹄，漫成诗句任天倪。
<br>花枝到眼春相照，山色侵衣晚自迷。
<br>今日笑谈还喜共，经年劳逸固难齐。
<br>生涯零落归心懒，多谢殷懃杜宇啼。
<br>
<br>出定力院作
<br>
<br>江上悠悠不见人，十年尘垢梦中身。
<br>殷懃为解丁香结，放出枝间自在春。
<br>
<br>出巩县
<br>
<br>昭陵落月烟雾昏，篝火度谷行山根。
<br>投鞭委辔涉数村，寤出巩县城东门。
<br>向来宫阙不可见，但有洛水流浑浑。
<br>
<br>出郊
<br>
<br>川原一片绿交君，深树冥冥不见花。
<br>风日有情无处著，初回光景到桑麻。
<br>
<br>出金陵
<br>
<br>白石冈头草木深，春风相与散衣襟。
<br>浮云映郭留佳气，飞鸟随人作好音。
<br>
<br>出塞
<br>
<br>涿州沙上饮盘桓，看舞春风小契丹。
<br>塞雨巧催燕泪落，蒙蒙吹湿汉衣冠。
<br>
<br>初到金陵
<br>
<br>江湖归不及花时，空绕扶疏绿玉枝。
<br>夜直去年看蓓蕾，昼眠今日对纷披。
<br>
<br>初憩和州
<br>
<br>衣足一囊弊，粟余三釜陈。
<br>犹依食贫地，已愧省烦人。
<br>尘土病催老，风波愁过春。
<br>诗书今在眼，还欲诗经纶。
<br>
<br>初晴
<br>
<br>幅巾慵整露苍华，度陇深寻一径斜。
<br>小雨初晴好天气，晚花残照野人家。
<br>
<br>初晴
<br>
<br>一抹明霞黯淡红，瓦沟已见雪花融。
<br>前山末放晓寒散，犹锁白云三两峰。
<br>
<br>初去临川
<br>
<br>东浮溪水渡长林，上坂回头一拊心。
<br>已觉省烦非仲叔，安能养志似曾参。
<br>忧伤遇事纷纷出，疾病乘虚亹亹侵。
<br>未有半分求自赎，恐填沟壑更沾襟。
<br>
<br>初夏即事
<br>
<br>石梁茅屋有弯碕，流水溅溅度两陂。
<br>晴日暖风生麦气，绿阴幽草胜花时。
<br>
<br>楚天
<br>
<br>楚天如梦水悠悠，花底残红漫不收。
<br>独绕去年挥泪处，还将牢落对沧洲。
<br>
<br>处士葛君挽辞
<br>
<br>楚人黄歇地，晋代葛洪家。
<br>特擅山川秀，相承黻冕华。
<br>猗君有清尚，於世不雄夸。
<br>令子能传业，流光未可涯。
<br>
<br>传神自赞
<br>
<br>此物非他物，今吾即故吾。
<br>今吾如可状，此物若为摹。
<br>
<br>传神自赞
<br>
<br>我与丹青两幻身，世间流转会成尘。
<br>但知此物非他物，莫问今人犹昔人。
<br>
<br>垂虹亭
<br>
<br>三江五湖口，地与天不隔。
<br>日月所蔽亏，东西渺然白。
<br>漫漫浸北斗，浩浩浮南极。
<br>谁投此虹蜺，欲济两间厄。
<br>中流杂蜃气，栏楯相承翼。
<br>初疑神所为，灭没在顷刻。
<br>晨兴坐其上，傲兀至中昃。
<br>犹怜变化功，不谓因人役。
<br>今君持酒浆，谈笑顾宾客。
<br>颇夸九州物，壮丽此无敌。
<br>荧煌丹砂柱，璀璨黄金壁。
<br>中家不虑始，助我皆豪殖。
<br>喟予独感此，剥烂有终极。
<br>改作不可无，还当采民力。
<br>
<br>垂虹亭
<br>
<br>坐觉尘襟一夕空，人间似得羽翰通。
<br>暮天窈窈山衔日，爽气駸駸客御风。
<br>草木韵沉高下外，星河影落有无中。
<br>飘然更待乘桴伴，一到扶桑兴未穷。
<br>
<br>春从沙碛底
<br>
<br>春从沙碛底，转上青天际。
<br>霭霭桑柘墟，浮云变姿媚。
<br>游人出暄暖，鸟语辞阴翳。
<br>心知归有日，我亦无愁思。
<br>所嗟独季子，尚客江湖澨。
<br>万里卜凤凰，飘飘何时至。
<br>
<br>春风
<br>
<br>春风过柳绿如缲，晴日烝红出小桃。
<br>池暖水香鱼出处，一环清浪涌亭皋。
<br>
<br>春风
<br>
<br>春风吹园杂花开，青天露坐始此回。
<br>一杯一杯复一杯，笑言溢口何欢咍。
<br>古人白骨生青苔，我独不饮何为哉。
<br>何时出得禁酒国，垒麴便筑糟丘台。
<br>
<br>春风
<br>
<br>一马春风北首燕，却疑身得旧山川。
<br>阳浮树外沧江水，尘涨原头野火烟。
<br>日借嫩黄初著柳，两催新绿稍归田。
<br>回头不见辛夷发，始觉看花是去年。
<br>
<br>春寒
<br>
<br>春风满地月如霜，拂晓锺声到景阳。
<br>花底裌衣朝宿卫，柳边新火起严妆。
<br>冰残玉甃泉初动，水涩铜壶漏更长。
<br>从此暄妍知几日，便应鶗鴂损年芳。
<br>
<br>春江
<br>
<br>春江渺渺抱墙流，烟草茸茸一片愁。
<br>吹尽柳花人不见，青旗催日下城头。
<br>
<br>春郊
<br>
<br>青秧漫漫出初齐，鸡犬遥闻路却迷。
<br>但见山花流出水，那知不是武陵溪。
<br>
<br>春晴
<br>
<br>新春十日雨，雨晴门始开。
<br>静看苍苔纹，莫上人衣来。
<br>
<br>春日
<br>
<br>冉冉春行暮，菲菲物竞华。
<br>莺犹求旧友，雁不背贫家。
<br>室有贤人酒，门无长者车。
<br>醉眠聊自适，归梦到天涯。
<br>
<br>春日
<br>
<br>柴门照水见青苔，春绕花枝漫漫开。
<br>路远游人行不到，日长啼鸟去还来。
<br>
<br>春日即事
<br>
<br>池北池南春水生，桃花深处好闲行。
<br>细思扰扰梦中事，何用悠悠身後名。
<br>
<br>春日晚行
<br>
<br>门前杨柳二三月，枝条绿烟花白雪。
<br>呼僮羁我果下骝，欲寻南冈一散愁。
<br>绿冈初日沟港净，与我门前绿相映。
<br>隔淮仍见袅袅垂，伫立怊怅去年时。
<br>杏花园西光宅路，草暖沙晴正好渡。
<br>兴尽无人檝迎我，却随倦鸦归薄暮。
<br>
<br>春日席上
<br>
<br>十年流落负归期，临水登山客有思。
<br>今日樽前千万恨，不堪频唱鹧鸪辞。
<br>
<br>春入
<br>
<br>春入园林百草香，池塘冰散水生光。
<br>身闲是处堪携手，何事低徊两鬓霜。
<br>
<br>春山
<br>
<br>春山春水流，曲折方屡渡。
<br>荒乘不知疲，行到水穷处。
<br>依然旧童子，要予竹西去。
<br>归时始觉远，草蔓已多露。
<br>
<br>春雪
<br>
<br>春雪堕如簁，浑家醉不知。
<br>泥留虎斗迹，愁杀路傍儿。
<br>
<br>春雨
<br>
<br>苦雾藏春色，愁霖病物华。
<br>幽奇无可奈，强釂一杯霞。
<br>
<br>春雨
<br>
<br>城云如梦柳僛僛，野水横来强满池。
<br>九十日春浑得雨，故应留润作花时。
<br>
<br>春怨
<br>
<br>扫地待花落，惜花轻著尘。
<br>游人少春恋，踏去却寻春。
<br>
<br>纯甫出释惠崇画要予作诗
<br>
<br>画史纷纷何足数，惠崇晚出吾最许。
<br>旱云六月涨林莽，移我翛然堕洲渚。
<br>黄芦低摧雪翳土，凫雁静立将俦侣。
<br>往时所历今在眼，沙平水澹西江浦。
<br>暮气沈舟暗鱼罟，欹眠呕轧如闻橹。
<br>颇疑道人三昧力，异域山川能断取。
<br>方诸承水调幻药，洒落生绡变寒暑。
<br>金坡巨然山数堵，粉墨空多真漫与。
<br>大梁崔白亦善画，曾见桃花净初吐。
<br>酒酣弄笔起春风，便恐漂零作红雨。
<br>流莺探枝婉欲语，蜜蜂掇蕊随翅股。
<br>一时二子皆绝艺，裘马穿羸久羁旅。
<br>华堂岂惜万黄金，苦道今人不如古。
<br>
<br>慈圣光献皇后挽辞二首
<br>
<br>国赖姜任盛，门归马邓高。
<br>关雎求窈窕，卷耳念勤劳。
<br>圣淑才难拟，休明运继遭。
<br>冈原今献卜，帷扆正攀号。
<br>
<br>慈圣光献皇后挽辞二首
<br>
<br>涂山女德茂，京室母才难。
<br>具美多前志。余光永後观。
<br>遗衣迁馆御，祖载出宫菆。
<br>终始神孙孝，长留万国欢。
<br>
<br>次昌叔韵
<br>
<br>寄公无国寄锺山，垣屋青松晻霭间。
<br>长以声音为佛事，野风萧飒水潺湲。
<br>
<br>次青阳
<br>
<br>十载九华边，归期尚渺然。
<br>秋风一乘传，更觉负林泉。
<br>
<br>次吴氏女子韵
<br>
<br>孙陵西曲岸乌纱，知汝凄凉正忆家。
<br>人世岂能无聚散，亦逢佳节且吹花。
<br>
<br>次杨乐道韵六首其一——後殿朝次偶题
<br>
<br>百年文物士优游，万国今方似缀旒。
<br>发策东堂招儁乂，回舆北苑罢倡优。
<br>忽随诸彦登龙尾，尚忆当年应鹄头。
<br>独望清光无补报，更惭虚食太官羞。
<br>
<br>次杨乐道韵六首其二——御沟
<br>
<br>渺渺金河涨欲平，数支分绿报清明。
<br>常萦辇路漂花去，更引流杯送酒行。
<br>静见金舆穿树影，清含玉漏过墙声。
<br>衰颜一照自多感，回首江南春水生。
<br>
<br>次杨乐道韵六首其三——幕次忆汉上旧居
<br>
<br>汉水泱泱绕凤林，岘山南路白云深。
<br>如何忧国忘家日，尚有求田问舍心。
<br>直以文章供润色，未应风月负登临。
<br>超然便欲遗荣去，却恐元龙会见侵。
<br>
<br>次杨乐道韵六首其四——後苑详定书怀
<br>
<br>文墨由来妙禁中，家传岂独赋河东。
<br>平生听想风声早，数日追随笑语同。
<br>御水新如鸭头绿，宫花更有鹤翎红。
<br>看花弄水聊为乐，不晚朝廷相弱翁。
<br>
<br>次杨乐道韵六首其五——五上巳闻苑中乐声书事
<br>
<br>苑中谁得从春游，想见渐台瓦欲流。
<br>御水曲随花影转，宫云低绕乐声留。
<br>年华未破清明节，日暮初回祓禊舟。
<br>更觉至尊思虑远，不应全为拙倡优。
<br>
<br>次杨乐道韵六首其六——用乐道舍人韵书十日事呈乐道舍人圣从待制
<br>
<br>东门人物乱如麻，想见新鞯照路华。
<br>午鼓已传三刻漏，从官初赐一杯茶。
<br>匆匆殿下催分首，扰扰宫前听卖花。
<br>归去莫言天上事，但知呼客饮流霞。
<br>
<br>次叶致远韵
<br>
<br>生涯聊占水中洲，岂即乘桴逐圣丘。
<br>身与凫飞仍雁集，心能茅靡亦波流。
<br>由来杞梓常先伐，谁谓菰蒲可久留。
<br>乘兴吾庐知未厌，故移修竹拟延驺。
<br>
<br>次俞秀老韵
<br>
<br>解我葱珩脱孟劳，暮年甘与子同袍。
<br>新诗比旧增奇峭，若许追攀莫太高。
<br>
<br>次御河寄城北会上诸友
<br>
<br>客路花时只搅心，行逢御水半晴阴。
<br>背城野色云边尽，隔屋春声树外深。
<br>香草已堪回步履，午风聊复散衣襟。
<br>忆君载酒相追处，红萼青跗定满杯。
<br>
<br>次韵昌叔怀灊楼读书之乐
<br>
<br>志食长年不得休，一巢无地拙於鸠。
<br>聊为薄宦容身者，能免高人笑我不。
<br>道德文章吾事落，尘埃波浪此生浮。
<br>看君别後行藏意，回顾灊楼只自羞。
<br>
<br>次韵昌叔岁暮
<br>
<br>城云漏日晚，树冻裹春深。
<br>糁密鱼虽暖，巢危鹤更阴。
<br>横风高弓弩，残溜细鸣琴。
<br>岁换儿童喜，还伤老大心。
<br>
<br>次韵昌叔咏尘
<br>
<br>尘土轻扬不自持，纷纷生物更相吹。
<br>翻成地上万烟雾，散在人间要路岐。
<br>一世竞驰甘睬目，几家清坐得轩眉。
<br>超然只有江湖上，还见波涛恐我时。
<br>
<br>次韵陈学士小园即事
<br>
<br>墙屋虽无好鸟鸣，池塘亦未有蛙声。
<br>树含宿雨红初入，草倚朝阳绿更生。
<br>万物天机何得丧，百年心事不将迎。
<br>与君杖策聊观化，搔首春风眼尚明。
<br>
<br>次韵冲卿除日立春
<br>
<br>犹残一日腊，并见两年春。
<br>物以终为始，人从故得新。
<br>迎阳朝翦彩，守岁夜倾银。
<br>恩赐随嘉节，无功只自尘。
<br>
<br>次韵冲卿过睢阳
<br>
<br>宫庙此神乡，留亲泊楚艎。
<br>天开今壮丽，地积古悲凉。
<br>不改山河旧，犹余草木荒。
<br>还闻足宾客，谁是汉邹阳。
<br>
<br>次韵冲卿上元从架至集禧观偶成
<br>
<br>昭陵持橐从游人，更见熙宁第四春。
<br>宝称中开移玉座，华灯错出映朱尘。
<br>辇前时看新歌舞，仗外还如旧徼巡。
<br>投老逢时追往事，却含愁思度天津。
<br>
<br>次韵酬昌叔羁旅之作
<br>
<br>君方困旅食，予亦误朝簪。
<br>自索东方米，谁多季子金，
<br>高门万马散，穷巷一灯深。
<br>客主竟何事，萧条梁父吟。
<br>
<br>次韵酬邓子仪二首
<br>
<br>清溪相值各青春，老去临流辄损神。
<br>事事只随波浪去，年年空得鬓毛新。
<br>论心未忍遗横目，干世还忧近逆鳞。
<br>嘉句感君邀我厚，自嗟才不异常人。
<br>
<br>次韵酬邓子仪二首
<br>
<br>金陵邂逅府东偏，手得新蒲每共编。
<br>采石偶耕垂百日，青溪并钓亦三年。
<br>君才有用方求禄，我志无成稍问田。
<br>一笑欲论心迹事，白头相就且欹眠。
<br>
<br>次韵酬府推仲通学士雪中见寄
<br>
<br>朝来看雪咏君诗，想见朱衣在赤墀。
<br>为问火城将策试，何如云屋听窗知。
<br>曲墙稍觉吹来密，穷巷终怜扫去迟。
<br>欲访故人非兴尽，自缘无路得传巵。
<br>
<br>次韵酬龚深甫二首
<br>
<br>恩容楚老护松楸，复得一龚从我游。
<br>讲肄剧谈兼祖谢，舞雩高蹈异求由。
<br>北寻五作故未憖，东挽三杨仍有樛。
<br>陟巘降原从此始，但无瑶玉与君舟。
<br>
<br>次韵酬龚深甫二首
<br>
<br>握手东冈雪满簪，後期惆怅老吴蚕。
<br>芳辰一笑真难值，暮齿相思岂久堪。
<br>他日杜诗传渭北，几时周宅对漳南。
<br>百年邂逅能多少，且可勤来共草庵。
<br>
<br>次韵酬宋妃六首
<br>
<br>洗雨吹风一月春，山红漫漫绿纷纷。
<br>褰裳远野谁从我，散策空陂忽见君。
<br>青眼坐倾新岁酒，白头追诵少年文。
<br>因嗟涉世终无补，久使高材雍上闻。
<br>
<br>次韵酬宋妃六首
<br>
<br>东风渺渺客天涯，病眼先春已见花。
<br>远欲报君羞强聒，老知随俗厌雄夸。
<br>穷通往事真如梦，得失秋毫岂更嗟。
<br>邂逅故人唯有醉，醉中衣帻任欹斜。
<br>
<br>次韵酬宋妃六首
<br>
<br>城中灯火照青春，远引吾方避纠纷。
<br>游衍水边追野马，啸歌林下应山君。
<br>愁寻径草无求仲，喜对檐花有广文。
<br>邂逅一樽聊酩酊，声名身後岂须闻。
<br>
<br>次韵酬宋妃六首
<br>
<br>远迹荒郊谢儁豪，春风谁与驻干旄。
<br>故交重趼恩何厚，新句连篇韵更高。
<br>美似狂酲初噉蔗，快如衰病得观涛。
<br>久佑坏冶成天巧，岂与人间共一陶。
<br>
<br>次韵酬宋妃六首
<br>
<br>无能私愿只求田，时物安能学计然。
<br>凿井未成歌击壤，射熊犹得梦钧天。
<br>遥思故国归来日，留滞新恩已去年。
<br>携手与君游最乐，春风波上水溅溅。
<br>
<br>次韵酬宋妃六首
<br>
<br>山陂畴昔从吾亲，诸父先生各佩纷。
<br>零落长年谁语此，迟回故地却逢君。
<br>衣冠偶坐论经术，襁褓当时刺绣文。
<br>更怪高材终未遇，有司何日选方闻。
<br>
<br>次韵酬宋中散二首
<br>
<br>初见彤庭赐履双，便参东阁寄南邦。
<br>时闻正论除疑网，每读高辞折慢幢。
<br>陈迹欲寻无复日，旧恩思报有如江。
<br>风流今见佳公子，投老心旌一片降。
<br>
<br>次韵酬宋中散二首
<br>
<br>超然京洛谅难双，处在家庭誉在邦。
<br>道义门中窥户牖，风骚坛上见麾幢。
<br>素书款款谁怜杜，彩笔遒遒独胜江。
<br>信美贤公有才子，笃诚真复类尨降。
<br>
<br>次韵酬王太祝
<br>
<br>尘土波澜不自期，飘然身与愿相违。
<br>衰根要路知难植，病羽长年欲退飞。
<br>高论已嗟能听少，力行还恨赋材微。
<br>惭君俊少今知我，一见心如客得归。
<br>
<br>次韵酬微之赠池纸并诗
<br>
<br>微之出守秋浦时，椎冰看捣万谷皮。
<br>波工龟手咤今样，鱼网肯数荆州池。
<br>霜纨夺色贾不售，虹玉丧气山无辉。
<br>方船稳载献天子，善价徐取供吾私。
<br>十年零落尚百一，持以赠我随清诗。
<br>君宁久寄金谷地，方执赐笔磨坳螭。
<br>当留此物朝上国，日侍帝侧书新仪。
<br>不然名山副史本，褒拔元凯诛穷奇。
<br>咨予文章非世用，画镂空尔靡冰脂。
<br>挥毫才足记姓字，窃学又耻从师宜。
<br>匆匆点污亦何忍，嘉贶但觉难为辞。
<br>篇终有意责赵璧，穷国恐误连城归。
<br>倾囊倒箧聊一报，安敢坐以秦为雌。
<br>
<br>次韵酬吴彦珍见寄二首
<br>
<br>君作新诗故起予，一吟聊复报双鱼。
<br>杖藜高径谁来往，散帙空堂自卷舒。
<br>树外鸟啼催晚种，花间人语趁朝虚。
<br>春风处处堪携手，何事临池苦学书。
<br>
<br>次韵酬吴彦珍见寄二首
<br>
<br>篁竹荒茅五亩余，生涯山蕨与泉鱼。
<br>家贫殖货羞端木，乡里传书比仲舒。
<br>白日忆君聊远望，青林嗟我似逃虚。
<br>春风渺渺乌塘尾，漫得东来一纸书。
<br>
<br>次韵酬徐仲元
<br>
<br>投老逍遥屺与堂，天刑真已脱桁杨。
<br>缘源静翳无鱼淰，度谷深追有鸟颃。
<br>每苦交游寻五柳，最嫌尸祝扰庚桑。
<br>相看不厌唯夫子，风味真如顾建康。
<br>
<br>次韵酬朱昌叔五首
<br>
<br>点也自殊由与求，既成春服更何忧。
<br>拙於人合且天合，静与道谋非食谋。
<br>未爱京师传谷口，但知乡里胜壶头。
<br>嗟予老矣无一事，复得此君相与游。
<br>
<br>次韵酬朱昌叔五首
<br>
<br>去年音问隔淮州，百谪难知亦我忧。
<br>前日杯盘共江渚，一欢相属岂人谋。
<br>山蟠直渎输淮口，水抱长干转石头。
<br>乘兴舟舆无不可，春风从此与公游。
<br>
<br>次韵酬朱昌叔五首
<br>
<br>乌榜登临兴未休，共言何许更消忧。
<br>联裾萧寺寻真觉，方驾孙陵吊仲谋。
<br>语罢每开欢笑口，诗来仍掉苦吟头。
<br>已知轩冕真吾累，且可追随马少游。
<br>
<br>次韵酬朱昌叔五首
<br>
<br>白下门东春水流，相看一噱散千忧。
<br>穿梅入柳曾莫逆，度坠缘冈初不谋。
<br>世事但如吹剑首，官身难即问刀头。
<br>长临锻龟真自苦，有兴复来从我游。
<br>
<br>次韵酬朱昌叔五首
<br>
<br>乐世闲身岂易求，岩居川观更何忧。
<br>放怀自事如初服，买宅相招亦本谋。
<br>名誉子真矜谷口，事功新息困壶头。
<br>知君於此皆无累，长得追随圹埌游。
<br>
<br>次韵酬子玉同年
<br>
<br>盛德无心漠北窥，蕃胡亦恐势方羸。
<br>塞垣高垒深沟地，幕府轻裘缓带时。
<br>赵将时皆思李牧，楚音身自感锺仪。
<br>惭君许我论边锁，俎豆平生却少知。
<br>
<br>次韵春日事
<br>
<br>人间尚有薄寒侵，和气先薰草树心。
<br>丹白自分齐破蕾，青黄相向欲交阴。
<br>潺潺嫩水生幽谷，漠漠轻烟动远林。
<br>病得一官随太守，班春无助愧周任。
<br>
<br>次韵答陈正叔二首
<br>
<br>青衫憔悴北归来，发有霜根面有埃。
<br>群吠我方憎猘子，一鸣谁更识龙媒。
<br>功名落落求难值，日月沄沄去不回。
<br>胜事与身何等近，酒樽诗卷数须开。
<br>
<br>次韵答陈正叔二首
<br>
<br>田宅荒凉去复来，诗书颜发两尘埃。
<br>忘机自许鸥相狎，得祸谁期鹤见媒。
<br>此道未行身有待，古人不见首空回。
<br>何当水石他年住，更把韦编静处开。
<br>
<br>次韵答丁端州
<br>
<br>莫嗟荒僻又离群，且喜风谣岭北闻。
<br>铜柱虽然蛮徼接，竹符还是汉家分。
<br>春书来逐衡阳雁，秋骑归看陇首云。
<br>相见会知南望苦，病骸今似沈休文。
<br>
<br>次韵答平甫
<br>
<br>高蝉抱壳悲声切，新鸟争巢谇语忙。
<br>长树老阴欺夏日，晚花幽艳敌春阳。
<br>云归山去当檐静，风过溪来满坐凉。
<br>物物此时皆可赋，悔予千里不相将。
<br>
<br>次韵答彦珍
<br>
<br>手得封题手自开，一篇美玉缀玫瑰。
<br>众知圆媚难论报，自顾穷愁敢角才。
<br>君卧南阳惟畎亩，我行西路亦风埃。
<br>相逢不必嗟劳事，尚欲赓歌咏起哉。
<br>
<br>次韵东厅韩侍郎斋居晚兴
<br>
<br>斋禁虽严异太常，萧然高卧意何长。
<br>烟含欲暝宫庭紫，日映新秋省闼黄。
<br>壮节易摧行踽踽，华年相忠去堂堂。
<br>追攀坐叹风尘隔，空听钧天梦帝乡。
<br>
<br>次韵董伯懿松声
<br>
<br>天机自动岂关情，能作人间物外声。
<br>暝聒一堂无客梦，晓悲千嶂有猿惊。
<br>庙中奏瑟沈三叹，堂下吹箫失九成。
<br>俚耳纷纷多郑卫，直须闻此始心清。
<br>
<br>次韵范景仁二月五日夜风雪
<br>
<br>何知此邂逅，谈笑接清扬。
<br>对雪知春浅，回灯焟夜长。
<br>密云通炫晃，残月堕冥茫。
<br>故有临邛客，抽毫兴未忘。
<br>
<br>次韵奉酬觉之
<br>
<br>久知乘传入西州，鸡黍从容本不谋。
<br>户外惊尘尺书至，眼中飞浪片帆收。
<br>山林病骨烦三顾，湖海离肠欲万周。
<br>尚有光华贲岑寂，箧中佳句得长留。
<br>
<br>次韵奉酬李质夫
<br>
<br>逸少池边有旧山，几年征泪染衣斑。
<br>驽骀自饱方争路，騕褭长饥不在闲。
<br>雪涨江南归浩荡，烟埋河朔去间关。
<br>劳歌一听皆愁思，况我心非木石顽。
<br>
<br>次韵奉和蔡枢密南京种山药法
<br>
<br>区种抛来六七年，春风条蔓想宛延。
<br>难追老圃莓苔径，空对珍盘玳瑁筵。
<br>嘉种勿传河右壤，灵苗更长阙西偏。
<br>故畦穿斸知何日，南望锺山一慨然。
<br>
<br>次韵耿天骘大风
<br>
<br>云埋月缺晖寒灰，飚发齐如巨象豗。
<br>纵勇万川冰柱立，纷披千障土囊开。
<br>鲁门未怪爰居至，郑圃何妨御寇来。
<br>终夜不眠谁与共，坐忘唯有一颜回。
<br>
<br>次韵公辟正议书公戏语申之以祝助发一笑
<br>
<br>故人辞禄未忘情，语我犹能作捍城。
<br>身不自遭如贡薛，儿应堪教比韦平。
<br>老罴岂得长高卧，雏凤仍闻已闲生。
<br>把盏祝公公莫拒，缁衣心为好贤倾。
<br>
<br>次韵和甫春日金陵登台
<br>
<br>锺山漠漠水洄洄，西有陵云百尺台。
<br>万物已随和气动，一樽聊与故人来。
<br>天边幽鸟鸣相和，地上晴烟扫不开。
<br>愁眼看春长恐尽，直须去取六龙回。
<br>
<br>次韵和甫咏雪
<br>
<br>奔走风云四面来，坐看山垄玉崔嵬。
<br>平治险秽非无德，润泽焦枯是有才。
<br>势合便疑包地尽，功成终欲放春回。
<br>寒乡不念丰年瑞，只忆青天万里开。
<br>
<br>次韵和吴仲庶池州斋山画图
<br>
<br>省中何忽有崔嵬，六幅生绡坐上开。
<br>指点便知岩石处，登临新作使君来。
<br>雅怀重向丹青得，胜势兼随翰墨回。
<br>更想杜郎诗在眼，一江春雪下离堆。
<br>
<br>次韵和张仲通见寄三绝句
<br>
<br>高山流水意无穷，三尺空弦膝上桐。
<br>默默此时谁会得，坐凭江阁看飞鸿。
<br>
<br>次韵和张仲通见寄三绝句
<br>
<br>收拾乾坤付一壶，世间无物直锱铢。
<br>醉乡旧业抛来久，更欲因君稍问涂。
<br>
<br>次韵和张仲通见寄三绝句
<br>
<br>欹枕狂歌击唾壶，直将轩冕等锱铢。
<br>醉乡岐路君知否，不似人间足畏涂。
<br>
<br>次韵景仁雪霁
<br>
<br>新声生屋溜，残点著垣衣。
<br>委翳无多在，飘云不更飞。
<br>坳中余宿润，暖处自朝晖。
<br>稍见青青色，还从柳上归。
<br>
<br>次韵乐道送花
<br>
<br>沁水名园好物华，露盘分送子云家。
<br>新妆欲应何人面，彩笔知书几叶花。
<br>曾和郢中歌白雪，亦陪天上饮流霞。
<br>春风已得同心赏，更拟携诗载酒夸。
<br>
<br>次韵刘著作过茆山今平甫往游因寄
<br>
<br>华阳仙伯有茆卿，官府今传在赤城。
<br>三鹤不归犹地胜，二君能到亦心清。
<br>诗中慷慨悲陈迹，篇末殷懃奖後生。
<br>遥想青云知可附，坐看闾巷得名声。
<br>
<br>次韵留题僧假山
<br>
<br>态足万峰奇，功才一篑微。
<br>愚公谁助徙，灵鹫却愁飞。
<br>窦雪藏银镒，檐曦散玉辉。
<br>未应颓蚁壤，方此镇禅扉。
<br>物理有真伪，僧言无是非。
<br>但知名尽假，不必故山归。
<br>
<br>次韵陆定远以谪往来求诗
<br>
<br>牢落何由共一樽，相望空复叹芝焚。
<br>济时尚负生平学，慰我应多别後文。
<br>可但风流追甫白，由来家世出机云。
<br>行吟强欲偷新格，自笑安能到万分。
<br>
<br>次韵陪驾观灯
<br>
<br>绣筤含风下玉除，宫商挟奏斐然殊。
<br>福祥周室流为火，恩泽尧樽散在衢。
<br>伏枕但能知广乐，挥毫何以报明珠。
<br>愿留巾箧归田日，追咏公欢每自娱。
<br>
<br>次韵平甫村墅春日
<br>
<br>昨日青青尚未齐，忽看春色满高低。
<br>陂梅弄影争先舞，叶鸟藏身自在啼。
<br>樵蹻踏云归旧径，渔蓑背雨向前溪。
<br>似知我欲逃轩冕，谈笑相过各有携。
<br>
<br>次韵平甫金山会宿寄亲友
<br>
<br>天末海门横北固，烟中沙岸似西兴。
<br>已无船舫犹闻笛，远有楼台祗见灯。
<br>山月入松金破碎，江风吹水雪崩腾。
<br>飘然欲作乘浮计，一到扶桑恨未能。
<br>
<br>次韵平甫喜唐公自契丹归
<br>
<br>留犁挠酒得戎心，绣袷通欢岁月深。
<br>奉使由来须陆贾，离亲何必强曾参。
<br>燕人候望空瓯脱，胡马追随出蹛林。
<br>万里春风归正好，亦逢佳客想挥金。
<br>
<br>次韵平甫赠三灵山人程惟象
<br>
<br>家山松菊半荒芜，杖策穷年信所如。
<br>占见地灵非卜筮，算知人贵自陶渔。
<br>久谙郭璞言多验，老比颜含意更疏。
<br>只欲勒成方士传，借君名姓在新书。
<br>
<br>次韵舍弟常州官舍应客
<br>
<br>霜雪纷纷上鬓毛，忧时自悔目空蒿。
<br>桑麻只欲求三亩，势利谁能算一毫。
<br>此地旧传公子札，吾心真慕伯成高。
<br>飘然更有乘桴兴，万里寒江正复艚。
<br>
<br>次韵舍弟江上
<br>
<br>岸红归欲稠，渚绿合犹晚。
<br>晴沙上屐轻，暖水随帆远。
<br>吹波戏鱼动，掠叶飞禽返。
<br>著意觅幽蹊，桃花悞刘阮。
<br>
<br>次韵舍弟赏心亭即事二首
<br>
<br>槛折檐倾野水傍，台城佳气已消亡。
<br>难披榛莽寻千古，独倚青冥望八荒。
<br>坐觉尘沙昏远眼，忽看风雨破骄阳。
<br>扁舟此日东南兴，欲尽江流万里长。
<br>
<br>次韵舍弟赏心亭即事二首
<br>
<br>霸气消磨不复存，旧朝台殿只空村。
<br>孤城倚薄青天近，细雨侵凌白日昏。
<br>稍觉野云成晚霁，却疑山月是朝暾。
<br>此时江海无穷兴，醒客忘言醉客喧。
<br>
<br>次韵舍弟遇子固忆少述
<br>
<br>归计何时就一廛，寒城回首意茫然。
<br>野林细错黄金日，溪岸宽围碧玉天。
<br>飞兔已闻追騕褭，太阿犹恨失龙泉。
<br>遥知更忆河滨友，从事能忘我独贤。
<br>
<br>次韵十四叔赐诗留别
<br>
<br>穷冬追路出西津，得侍茫然两见春。
<br>发丹久嗟淹国士，起家初命慰乡人。
<br>行辞北阙楼台丽，归佐南州县邑新。
<br>班草数行衣上泪，何时杖屦却相亲。
<br>
<br>次韵宋次道忆太平早梅
<br>
<br>大梁春费宝刀催，不似湖阴有早梅。
<br>今日盘中看翦彩，当时花下就传杯。
<br>纷纷自向江城落，杳杳难随驿使来。
<br>知忆旧游还想见，西南枝上月徘徊。
<br>
<br>次韵送程给事知越州
<br>
<br>千骑东方占上头，如何误到北山游。
<br>清明若睹兰亭月，暖热因忘蕙帐秋。
<br>投老始知欢可惜，通宵豫以别为忧。
<br>西归定有诗千首，想肯重来贲一丘。
<br>
<br>
<br>
<br>次韵唐公三首其一——东阳道中 
<br>山蔽吴天密，江蟠楚地深。
<br>浮云堆白玉，落日泻黄金。
<br>渺渺随行旅，纷纷换岁阴。
<br>强将诗咏物，收拾济时心。
<br>
<br>次韵唐公三首其二——江行
<br>
<br>材非当世用，毂有故人推。
<br>使节春冬换，征帆日夜开。
<br>南游取干越，东望得州来。
<br>试尽风波恶，生涯亦可哀。
<br>
<br>次韵唐公三首其三——旅思
<br>
<br>此身南北老，愁见问征途。
<br>地大蟠三楚，天低入五湖。
<br>看云心共远，步月影同孤。
<br>慷慨秋风起，悲歌不为鲈。
<br>
<br>次韵唐彦猷华亭十咏其一顾林亭
<br>
<br>寥寥湖上亭，不见野王居。
<br>平林岂旧物，岁晚空扶疏。
<br>自古圣贤人，邑国皆丘墟。
<br>不朽在名德，千秋想其余。
<br>
<br>次韵唐彦猷华亭十咏其二寒穴
<br>
<br>神泉冽冰霜，高穴与云平。
<br>空山渟千秋，不出呜咽声。
<br>山风吹更寒，山月相与清。
<br>北客不到此，如何洗烦酲。
<br>
<br>次韵唐彦猷华亭十咏其三吴王猎场
<br>
<br>吴王好射虎，但射不操戈。
<br>匹马掠广场，万兵助遮罗。
<br>时平事非昔，此地桑麻多。
<br>猛兽亦已尽，牛羊在田坡。
<br>
<br>次韵唐彦猷华亭十其四始皇驰道
<br>
<br>穆王得八骏，万事得期修。
<br>茫茫万载间，复此好远游。
<br>车轮与马迹，此地亦尝留。
<br>想当治道时，劳者尸如丘。
<br>
<br>次韵唐彦猷华亭十咏其五柘湖
<br>
<br>柘林著湖山，菱叶蔓湖滨。
<br>秦女亦何事，能为此湖神。
<br>年年赛鸡豚，渔子自知津。
<br>幽妖窟险阻，祸福易欺人。
<br>
<br>次韵唐彦猷华亭十咏其六陆瑁养鱼池
<br>
<br>野人非昔人，亦复水上居。
<br>纷纷水中游，岂是昔时鱼。
<br>吹波浮还没，竞食糟糠余。
<br>吞舟不可见，守此岁月除。
<br>
<br>次韵唐彦猷华亭十咏其七华亭谷
<br>
<br>巨川非一源，源亦在众流。
<br>此谷乃清浅，松江能覆舟。
<br>虫鱼何所知，上下相沉浮。
<br>徒嗟大盈北，浩浩无春愁。
<br>
<br>次韵唐彦猷华亭十咏其八陆机宅
<br>
<br>故物一已尽，嗟此岁年深。
<br>野桃自著花，荒棘自生鍼。
<br>芊芊谷水阳，郁郁昆山阴。
<br>俛仰但如昨，游者不可寻。
<br>
<br>次韵唐彦猷华亭十咏其九昆山
<br>
<br>玉人生此山，山亦传此名。
<br>崖风与穴水，清越有余声。
<br>悲哉世所珍，山出受欹倾。
<br>不如鹤与猿，栖息尚全生。
<br>
<br>次韵唐彦猷华亭十咏其十三女岗
<br>
<br>自古世上雄，慷慨擅功名。
<br>当时岂有力，能使死者生。
<br>三女共一丘，此憾亦难平。
<br>音容若有作，无力倾人城。
<br>
<br>次韵王胜之咏雪
<br>
<br>万户千门车马稀，行人却返鸟休飞。
<br>玲珑翦水空中堕，的皪装春树上归。
<br>素发联华惊老大，玉颜争好羡轻肥。
<br>朝来已贺丰年瑞，更问田家果是非。
<br>
<br>次韵王禹玉平戎庆捷
<br>
<br>熙河形势压西陲，不觉连营列汉旗。
<br>天子坐筹星两两，将军归佩印累累。
<br>称觞别殿传新曲，衔璧名王按旧仪。
<br>江汉一篇犹未美，周宣方事伐淮夷。
<br>
<br>次韵微之即席
<br>
<br>酿成吴米野油囊，却爱清谈气味长。
<br>闲日有僧来北阜，平时无盗出南塘。
<br>风亭对竹酬孤峭，雪迳寻梅认暗香。
<br>江水中（左氵右霝）应未变，一杯终欲就君尝。
<br>
<br>次韵吴冲卿召赴资政殿听读诗义感事
<br>
<br>周南麟趾圣人风，未有驺虞系召公。
<br>雅颂兼陈为四始，笙歌合奏以三终。
<br>讨论诏使成书上，休澣恩容著籍通。
<br>墙面岂能知奥义，延陵听赏自为聪。
<br>
<br>次韵吴季野题岳上人澄心亭
<br>
<br>高亭五月尚寒生，回首尘沙自郁蒸。
<br>砌水乱流空石底，槛云高出蔽出层。
<br>跻攀欲绝人间世，缔构知从物外僧。
<br>肠胃坐来清似洗，神奇未怪佛图澄。
<br>
<br>次韵吴季野再见寄
<br>
<br>衣裘南北弊风尘，志趣卑污已累亲。
<br>流俗尚疑身察察，交游方笑党频频。
<br>远同鱼乐思濠上，老使鸥惊耻海滨。
<br>邂逅得君还恨晚，能明吾意久无人。
<br>
<br>次韵吴仲庶省中画壁
<br>
<br>画史虽非顾虎头，还能满壁写沧洲。
<br>九衢京洛风沙地，一片江湖草树秋。
<br>行数鯈鱼宾共乐，卧看鸥鸟吏方休。
<br>知君定有扁舟意，却为丹青肯少留。
<br>
<br>次韵信都公石枕蕲簟
<br>
<br>端溪琢枕绿玉色，蕲水织簟黄金纹。
<br>翰林所宝此两物，笑视金玉如浮云。
<br>都城六月招客语，地上赤日流黄尘。
<br>烛龙中天进无力，客主歊然各疲剧。
<br>形骸直欲坐弃忘，冠带安能强修饰。
<br>恃公宽贷更不疑，箕倨岂复论官职。
<br>笛材平莹家故藏，砚璞坳清此新得。
<br>扫除堂屋就阴翳，公不自眠分与客。
<br>知公用意每如此，真能与物同其适。
<br>岂比法曹空自私，却愿天日长炎赫。
<br>公才卓牵人所惊，久矣四海流声名。
<br>天方选取欲扶世，岂特使以文章鸣。
<br>深探力取常不寐，思以正议排纵横。
<br>奈何甘心一榻上，欲卧颍尾为洁清。
<br>贤愚劳佚非一轨，顾我病昏惟未死。
<br>心於万事久翛然，身寄一官真偶尔。
<br>便当买宅归偃休，白发溪山如愿始。
<br>看公肋力就太平，却上青天跨箕尾。
<br>
<br>次韵杏花三首
<br>
<br>只愁风雨劫春回，怕见枝头烂熳开。
<br>野鸟不知人意绪，啄教零乱点苍苔。
<br>
<br>次韵杏花三首
<br>
<br>心怜红蕊与移栽，不惜年年粪壤培。
<br>风雨无时谁会得，欲教零乱强催开。
<br>
<br>次韵杏花三首
<br>
<br>看时高艳先惊眼，折处幽香易满怀。
<br>野女强簪看亦丑，少教憔悴逐荆钗。
<br>
<br>次韵徐仲元咏梅二首
<br>
<br>溪杏山桃欲占新，高梅放蕊尚娇春。
<br>额黄映日明飞燕，肌粉含风冷太真。
<br>玉笛悲凉吹易散，冰纨生涩画难亲。
<br>争妍喜有君诗在，老我翛然敢效颦。
<br>
<br>次韵徐仲元咏梅二首
<br>
<br>旧挽青条冉冉新，花迟亦度柳前春。
<br>肌冰绰约如姑射，肤雪参差是太真。
<br>摇落会应伤岁晚，攀翻剩欲寄情亲。
<br>终无驿使传消息，寂寞知谁笑与颦。
<br>
<br>次韵杨乐道述怀之作
<br>
<br>素心非不慕前修，自怪因循欲白头。
<br>猎较趣时终琐琐，画墁营职信悠悠。
<br>濠梁最忆知鱼乐，牢策翻惭为彘谋。
<br>尚有故人能慰我，诗成珠玉每相投。
<br>
<br>次韵游山门寺望文脊山
<br>
<br>宣城百山间，文脊尤奇峰。
<br>拔出飞鸟上，图画难为容。
<br>闻昔有幽人，扪萝追赤松。
<br>遗形此古室，孤坐鹿裘重。
<br>人去邈不反，洞壑空藏龙。
<br>侧行苍崖烟，俯仰求灵踪。
<br>游者如可得，甘弃万户封。
<br>安能久尘土，倾倒相迎逢。
<br>
<br>次韵元厚之平戎庆捷
<br>
<br>朝廷今日四夷功，先以招怀後殪戎。
<br>胡地马牛归陇底，汉人烟火起湟中。
<br>投戈更讲诸儒艺，免胄争趋上将风。
<br>文武佐时惭吉甫，宣王征伐自肤公。
<br>
<br>次韵约之谢惠诗
<br>
<br>鱼跳桑柳阴，鸟落蒲苇侧。
<br>已无溪姑祠，何有江令宅。
<br>故人耽田里，老脱尚方舄。
<br>开亭捐百金，於此扫尘迹。
<br>地偏人罕至，心远境常寂。
<br>我行西州旋，税驾候颜色。
<br>相随望南山，水际因一息。
<br>公时指岸木，谓此可寻尺。
<br>伐之营中沚，持用自怡怿。
<br>欢言俟其成，邀我堂上食。
<br>百忧每多违，一诺还自惕。
<br>春风檐楹新，坐久膝前席。
<br>翛然忘故约，北郭疑有适。
<br>长淫舒永怀，伫想对以臆。
<br>摛辞甚有理，窃比书石鷁。
<br>知公不欺我，把玩果心恻。
<br>嘉肴既夙设，丽藻仍虚掷。
<br>左车公自迎，右券吾敢责。
<br>闻说芼羹臛，芬香出邻壁。
<br>妇休机杼事，儿失刀椠职。
<br>何胶胶扰扰，而纷纷籍籍。
<br>携持欲一往，继此方如织。
<br>元龙但高眠，司马勿亲涤。
<br>几能孩童旧，握手皆鬓白。
<br>有兴即联络，东阡与南陌。
<br>
<br>次韵再游城西李园
<br>
<br>京师花木类多奇，常恨春归人未归。
<br>车马喧喧走尘土，园林处处锁芳菲。
<br>残红已落香犹在，羁客多伤涕自挥。
<br>我亦悠悠无事者，约君联骑访郊圻。
<br>
<br>次韵张德甫奉议
<br>
<br>知君非我载醪人，终日相随免污茵。
<br>赏尽高山见流水，唱残白雪值阳春。
<br>中分香积如来钵，对现毗耶长者身。
<br>谁拂定林幽处壁，与君图写继吾真。
<br>
<br>次韵张氏女弟咏雪
<br>
<br>天上空多地上稀，初寒风力故应微。
<br>那能镇压黄尘起，强欲侵凌白日飞。
<br>邑犬横来矜意气，窟蟾偷出助光辉。
<br>都城只有袁安惫，我亦年年幸赐衣。
<br>
<br>次韵张唐公马上
<br>
<br>揭节初悲力不任，赐身终愧谬恩临。
<br>病来气弱归宜早，偷取官多责恐深。
<br>膏泽未施空谤怨，疮痍犹在岂讴吟。
<br>黄昏信马江城路，欲访何人话此心。
<br>
<br>次韵张仲通水轩
<br>
<br>池雨含烟暝不收，草根长见水交流。
<br>爱君古锦囊中句，解道今秋似去秋。
<br>
<br>次韵张子野秋中久雨晚晴
<br>
<br>天沉四山黑，池涨百泉黄。
<br>苦湿欲千里，愿晴非一乡。
<br>埽除供晚色，洗刷放秋光。
<br>菊泣花犹重，粳肥穗稍长。
<br>积阴消户牖，返照媚林塘。
<br>想见阳台路，神归发彩凉。
<br>
<br>次韵张子野竹林寺二首
<br>
<br>涧水横斜石路深，水源穷处有丛林。
<br>青鸳几世开兰若，黄鹤当年瑞卯金。
<br>败壁数峰连粉墨，凉烟一穗起檀沈。
<br>十年亲友半零落，回首旧游成古今。
<br>
<br>次韵张子野竹林寺二首
<br>
<br>京岘城南隐映深，两牛鸣地得禅林。
<br>风泉隔屋撞哀玉，竹月缘阶贴碎金。
<br>藻井仰窥尘漠漠，青灯对宿夜沈沈。
<br>扁舟过客十年事，一梦此山愁至今。
<br>
<br>次韵质夫兄使君同年
<br>
<br>楼堞相望一日程，春风吹急似摇旌。
<br>莫言乐国无愁梦，赖把新诗有故情。
<br>客舍五浆非所愿，私田三径会须成。
<br>青云自致归公等，如我何缘得此声。
<br>
<br>次韵致远木人洲二首
<br>
<br>迷子山前涨一洲，木人图志失编收。
<br>年多但有柳生肘，地僻独无茅盖头。
<br>河侧鲍生乾尚立，江边屈子槁将投。
<br>未妨他日称居士，能使君疑福可求。
<br>
<br>次韵致远木人洲二首
<br>
<br>杌尔何年客此洲，飘流谁弃止谁收。
<br>无心使口肝使目，有干作身根作头。
<br>暴露神灵难寄托，祷祠村落几依投。
<br>纷纷翦纸真虚负，立槁安知富可求。
<br>
<br>次韵子履远寄之作
<br>
<br>飘然逐客出都门，士论应悲玉石焚。
<br>高位纷纷谁得志，穷途往往始能文。
<br>柴桑今日思元亮，天禄何时召子云。
<br>直使声名传後世，穷通何必较功勋。
<br>
<br>次韵祖择之登紫微阁二首
<br>
<br>漠漠秋阴护掖垣，青云只在两楹间。
<br>宫楼唱罢鸡人远，门阙朝归虎士闲。
<br>华盖北瞻夭帝座，蓬莱东想道家山。
<br>却惭久此随诸彦，文采初无豹一斑。
<br>
<br>次韵祖择之登紫微阁二首
<br>
<br>掖门相对敞铜鐶，（巘去山加车）（巘去山加车）飞甍在两间。
<br>润色平生知地禁，登临此日愧身闲。
<br>浮云倒影移窗隙，落木回飙动屋山。
<br>忽忆初来秋尚早，紫微花点绿苔斑。
<br>
<br>次张唐公韵
<br>
<br>忆昨同追八马蹄，约公投老此山栖。
<br>公乘白凤今何处，我适新年值白鸡。
<br>
<br>赐也
<br>
<br>赐也能言未识真，误将心许汉阴人。
<br>桔槔俯仰妨何事，抱瓮区区老此身。
<br>
<br>促织
<br>
<br>金屏翠幔与秋宜，得此年年醉不知。
<br>只向贫家促机杼，几家能有一絇丝。
<br>
<br>达本
<br>
<br>未能达本且归根，真照无知岂待言。
<br>枯木岩前犹失路，那堪春入武陵原。
<br>
<br>答陈正叔
<br>
<br>天马志万里，驾盐不如闲。
<br>壮士困局束，不如弃之完。
<br>利行有厄辙，势涉无恬澜。
<br>明明千年羞，促促一日欢。
<br>孰肯避此世，引身取平宽。
<br>超然子有意，为我歌考盘。
<br>予方慕孔氏，委吏久盘桓。
<br>得失未云殊，聊各趋所安。
<br>
<br>答冲卿
<br>
<br>风作九衢黄，南窗坐正凉。
<br>破瓜青玉美，浮荈白云香。
<br>诗懒犹能强，官闲肯便忘。
<br>贤愚各有用，尺寸果谁长。
<br>
<br>答韩持国
<br>
<br>知公尚忆洛城中，醉里穿花满袖风。
<br>花亦有知还有恨，今为红药主人翁。
<br>
<br>答韩持国芙蓉堂二首
<br>
<br>投老归来一幅巾，尚私荣禄备藩臣。
<br>芙蓉堂下疏秋水，且与龟鱼作主人。
<br>
<br>答韩持国芙蓉堂二首
<br>
<br>乞得胶胶扰扰身，五湖烟水替风尘。
<br>只将凫雁同为侣，不与龟鱼作主人。
<br>
<br>答客
<br>
<br>士常疑西伯，何至羑里辱。
<br>瞽鳏亲父子，尚脱井廪酷。
<br>昏主虽圣臣，飞祸安可卜。
<br>致命遂其志，虽穷不为戮。
<br>
<br>答刘季孙
<br>
<br>偶著儒冠敢陋今，自怜多负少时心。
<br>轾轩已任人前後，揭厉安知世浅深。
<br>挟策有思悲慷慨，负新无力病侵淫。
<br>愧君绿绮虚投赠，更觉贫家报乏金。
<br>
<br>答裴煜道中见寄
<br>
<br>君游苦数归苦晚，一驿险有千里远。
<br>知君陟降旦暮间，马力不劲厌长坂。
<br>雨脚坠地花枝低，风头入溪蒲叶偃。
<br>此处登临不奈愁，琼树森森遮叠巘。
<br>
<br>答瑞新十远
<br>
<br>远水悠然碧，远山天际苍。
<br>中有山水人，寄我十远章。
<br>我时在高楼，徙倚观八荒。
<br>亦复有远意，千载不相忘。
<br>
<br>答孙正之
<br>
<br>无才处处是穷涂，两地谁传万里书。
<br>节物峥嵘催岁暮，溪山萧洒入吾庐。
<br>南归犹喜寻同志，北去还闻困索居。
<br>佳句不须论旧约，相随阳羡有篮舆。
<br>
<br>答熊本推官金陵寄酒
<br>
<br>郁金香是兰陵酒，枉入诗人赋咏来。
<br>庭下北风吹急雪，坐间南客送寒醅。
<br>渊明未得归三径，叔夜犹同把一杯。
<br>吟罢想君醒醉处，锺山相向白崔嵬。
<br>
<br>答许秀才
<br>
<br>高阳有才子，负笈求晨饘。
<br>所趣少知者，其辞多慨然。
<br>樵妻竟谢绝，漂母尝哀怜。
<br>尚友古之人，于今犹壮年。
<br>
<br>答扬州刘原甫
<br>
<br>少食苦不足，一官聊自谋。
<br>为生晚更拙，怀禄尚迟留。
<br>黾勉讵有补，强颜包众羞。
<br>谓我古人风，知君以相优。
<br>君实高世才，主思正绸缪。
<br>哿矣哀此民，华簪宁易投。
<br>
<br>答俞秀老
<br>
<br>诸偶缘安有，实相非相偶。
<br>虽神如季咸，终亦失而走。
<br>
<br>答虞醇翁
<br>
<br>辍学以从仕，仕非吾本谋。
<br>欲归谅不能，非敢忘林丘。
<br>临餐耻苟得，冀以尽心酬。
<br>万事等画墁，虽勤亦何收。
<br>扬扬古之人，彼职乃无忧。
<br>感子抚我厚，欲言秪惭羞。
<br>
<br>答曾子固南丰道中所寄
<br>
<br>吾子命世豪，术学穷无闲。
<br>直意慕圣人，不问闵与颜。
<br>彼昏何为者，诬构来（左口右颜）（左口右颜）。
<br>应逮犯秋阳，动为人所叹。
<br>不恤我躬瘁，乃嗟天泽悭。
<br>令人念公卿，烨烨趋王班。
<br>泊无悯世意，狙猿而佩环。
<br>爱子所守卓，忧予不能攀。
<br>永矢从子游，合如扉上鐶。
<br>愿言借余力，迎浦疏潺潺。
<br>亦有衣上尘，可攀裨泰山。
<br>大江秋正清，岛溆相萦弯。
<br>四盼浩无主，日暮烟霞斑。
<br>水竹密以劲，霜枫衰更殷。
<br>常托亦云健，行矣非闲关。
<br>相期东北游，致馆淮之湾。
<br>无为袭宁嬴，悠然及温还。
<br>
<br>答张奉议
<br>
<br>五马渡江开国处，一牛吼地作庵人。
<br>结蟠茅竹才方丈，穿筑沟园未过旬。
<br>我久欲忘言语道，君今来见句文身。
<br>思量何物堪酬对，棒喝如今总不亲。
<br>
<br>代白发答
<br>
<br>从衰得白自天机，未怪长青与愿违。
<br>看取春条随日长，会须秋叶向人稀。
<br>
<br>代陈景元书于太一宫道院壁
<br>
<br>官身有吏责，触事遇嫌猜。
<br>野性岂堪此，庐山归去来。
<br>
<br>代答
<br>
<br>破车伤马亦天成，所托虽高岂自营。
<br>四海不无容足地，行人何事此中行。
<br>
<br>戴不胜
<br>
<br>昔在宋王所，皆非薛居州。
<br>区区一不胜，辛苦亦何求。
<br>怀禄讵有耻，知命乃无忧。
<br>此士自可怜，能复识此不。
<br>
<br>到家
<br>
<br>五年羁旅倦风埃，旧里依然似梦回。
<br>猿鸟不须怀怅望，溪山应亦笑归来。
<br>身闲自觉贫无累，命在谁论进有材。
<br>秋晚吾庐更萧洒，沙边烟树绿洄回。
<br>
<br>到郡与同官饮
<br>
<br>泻碧沄沄横带郭，浮苍霭霭遥连阁。
<br>草木犹疑夏郁葱，风云已见秋萧索。
<br>荒歌野舞同醉醒，水果山肴互酬酢。
<br>自嫌多病少欢颜，独负嘉宾此时乐。
<br>
<br>到舒州次韵答平甫
<br>
<br>夜别江船晓解骖，秋城气象亦潭潭。
<br>山从树外责争出，水向沙边绿半涵。
<br>行问墙夫多不记，坐论公瑾少能谈。
<br>只愁地僻无鑋客，旧学从谁得指南。
<br>
<br>悼慧休
<br>
<br>休公遂不起，难料复难忘。
<br>玉骨随薪尽，空留一分香。
<br>
<br>悼四明杜醇
<br>
<br>杜生四五十，孝友称乡里。
<br>隐约不外求，耕桑有妻子，
<br>藜杖牧鸡豚，筠筒钓鲂鲤。
<br>岁时沽酒归，亦不乏甘旨。
<br>天涯一杯饭，风昔相逢喜。
<br>谈辞足诗书，篇咏又清泚。
<br>都城问越客，安否常在耳。
<br>日月未渠央，如何弃予死。
<br>古风久凋零，好学少为己。
<br>悲哉四明山，此士今已矣。
<br>
<br>悼王致处士
<br>
<br>处士生涯水一瓢，行年七十更萧条。
<br>老妻稻下分遗秉，弱子松间拾堕樵。
<br>岂有声名高後世，遂无饘粥永今朝。
<br>穷魂散漫知何处，甬水东西不可招。
<br>
<br>道逢文通北使归
<br>
<br>朱颜使者锦貂裘，笑语春风入贝州。
<br>欲报京都近消息，传声车马少淹留。
<br>行人尽道还家乐，骑士能吹出塞愁。
<br>回首此时空慕羡，惊尘一段向南流。
<br>
<br>道旁大松人取以为明
<br>
<br>龙甲虬髯不可攀，亭亭千丈荫南山。
<br>应嗟无地逃斤斧，岂愿争明爝火间。
<br>
<br>道人北山来
<br>
<br>道人北山来，问松我东冈。
<br>举手指屋脊，云今如此长。
<br>开田故岁收，种果今年尝。
<br>告叟去复来，耘锄尚康强。
<br>死狐正首丘，游子思故乡。
<br>嗟我行老矣，坟墓安可忘。
<br>
<br>道中寄吉父
<br>
<br>白雾青烟入马蹄，朝寒瑟瑟树声悲。
<br>平山断垄回环失，鸣鸟游鱼上下随。
<br>庙算末闻收策士，瘴乡谁与择军麾。
<br>忧时自欲寻君语，行路何妨更有诗。
<br>
<br>得书知二弟附陈师道舟上汴
<br>
<br>儿童闻太丘，邂逅两心投。
<br>与汝今为伴，知吾不复忧。
<br>园桃已解萼，沙水欲惊舟。
<br>一见南飞雁，江边肯更留。
<br>
<br>得孙正之诗因寄呈曾子固
<br>
<br>一岁已阑人意倦，出门风物更萧然。
<br>水摇疏树荒城路，日带浮云欲雪天。
<br>未有诗书论进退，谩期身世托林泉。
<br>因思漠北离群久，此日穷居赖见贤。
<br>
<br>得曾子固书因寄
<br>
<br>始吾居扬日，重问每见及。
<br>云将自亲侧，万里同讲习。
<br>子行何舒舒，石望已汲汲。
<br>穷年梦东南，颜色不可挹。
<br>仁贤岂欺我，正恐事维絷。
<br>严亲抱忧衰，生理赖以给。
<br>不然航江外，天寒北风急。
<br>无乃山路恶，仆弱马行涩。
<br>孤怀未肯开，岁物忽如蛰。
<br>朅来高邮住，巷屋颇卑湿。
<br>蓬蒿稍芟除，茅竹随补葺。
<br>苟云御风气，尚恐忧雨汁。
<br>故人莫在眼，屡独开巾笈。
<br>忠信盖未见，吾敢诬兹邑。
<br>出关谁与语，念子百忧集。
<br>眺听聊自放，日暮城头立。
<br>徐归坐当户，使者操书入。
<br>时开识子意，如渴得美湆。
<br>骊驹日就道，玉手行可执。
<br>旧学待镌磨，新文得删拾。
<br>重登城头望，喜气满原隰。
<br>
<br>登宝公塔
<br>
<br>倦童疲马放松门，自把长筇倚石根。
<br>江月转空为白昼。岭云分暝与黄昏。
<br>鼠摇岑寂声随起，鸦矫荒寒影对翻。
<br>当此不知谁客主，道人忘我我忘言。
<br>
<br>登大茅公
<br>
<br>一峰高出众山颠，疑隔尘沙道里千。
<br>俯视烟云来不极，仰攀萝茑去无前。
<br>人间已换嘉平帝，地下谁通句曲天。
<br>陈迹是非今草莽，纷纷流俗尚师仙。
<br>
<br>登飞来峰
<br>
<br>飞来山上千寻塔，闻说鸡鸣见日升。
<br>不畏浮云遮望眼，自缘身在最高层。
<br>
<br>登景德塔
<br>
<br>放身千仞高，北望太行山。
<br>邑屋如螘蚁，蔽亏尘雾间。
<br>念此屋中人，当复几人闲。
<br>鸡鸣起四散，暮夜相与还。
<br>物物各自我，谁为贤与顽。
<br>贱气即易凌，贵气即难攀。
<br>愧予心未齐，俛首一破颜。
<br>
<br>登西楼
<br>
<br>楼影侵云百尺斜，行人楼上忆天涯。
<br>情多自悔登临数，目极应惊怅望赊。
<br>一曲平芜连古树，半分残日带明霞。
<br>潘郎何用悲秋色，只此伤春发已华。
<br>
<br>登小茅公
<br>
<br>扪萝路到半天穷，下视淮洲杳霭中。
<br>物外真游来几席，人间荣愿付苓通。
<br>白云坐处龙池杳，明月归时鹤驭空。
<br>回首三君谁更似，子房家世有高风。
<br>
<br>登越州城楼
<br>
<br>越山长青水长白，越人长家山水国。
<br>可怜客子无定宅，一梦三年今复北。
<br>浮云缥缈抱城楼，东望不见空回头。
<br>人间未有归耕处，早晚重来此地游。
<br>
<br>登中茅公
<br>
<br>翛然杖履出尘嚣，鸡犬无声到泬寥。
<br>欲见五芝茎叶老，尚攀三鹤羽翰遥。
<br>容溪路转迷横彴，仙几风来得堕樵。
<br>兴罢日斜归亦懒，更磨碑藓认前朝。
<br>
<br>钓者
<br>
<br>钓国平生岂有心，解甘身与世浮沉。
<br>应知渭水车中老，自是君王著意深。
<br>
<br>叠翠亭
<br>
<br>烟笼远浦迷芳草，日照澄湖浸碧峰。
<br>幸有清樽堪酩酊，忍陪良友不从容。
<br>
<br>蝶
<br>
<br>翅轻於粉薄於缯，长被花牵不自胜。
<br>若信庄周尚非我，岂能投死为韩凭。
<br>
<br>丁年
<br>
<br>丁年结客盛游从，宛洛毡车处处逢。
<br>吟尽物华愁笔老，醉消春色爱醅浓。
<br>垆间寂寞相如病，锻处荒凉叔夜慵。
<br>早晚青云须自致，立谈平取彻侯封。
<br>
<br>定林
<br>
<br>定林青木老参天，横贯东南一道泉。
<br>六月杖藜寻石路，午阴多处弄潺湲。
<br>
<br>定林
<br>
<br>漱甘凉病齿，坐旷息烦襟。
<br>因脱水边屦，就敷岩上衾。
<br>但留云对宿，仍值月相寻。
<br>真乐非无寄，悲虫亦好音。
<br>
<br>定林示道原
<br>
<br>昨登定林山，俯视东南陔。
<br>但见一方白，莫知所从来。
<br>湿银注寒晶，奁以青培堆。
<br>迢迢晻霭中，疑有白玉台。
<br>是夕清风兴，烦云豁然开。
<br>常娥攀桂枝，顾景久徘徊。
<br>杖藜忽高秋，陈迹与子陪。
<br>壮观非复昔，平芜夜莓苔。
<br>
<br>定林寺
<br>
<br>众木凛交覆，孤泉静横分。
<br>楚老一枝筇，於此傲人群。
<br>城市少美蔬，想今困惔焚。
<br>且凭东北风，持寄岭头云。
<br>
<br>定林所居
<br>
<br>屋绕湾溪竹绕山，溪山却在白云间。
<br>临溪放艇依山坐，溪鸟山花共我闲。
<br>
<br>定林院昭文斋
<br>
<br>定林斋後鸣禽散，只有提壶守屋檐。
<br>苦劝道人沽美酒，不应无意引陶潜。
<br>
<br>东陂二首
<br>
<br>东陂风两卧黄云，塍水翻沟隔垄分。
<br>舂玉取新知不晚，腰鎌今日已纷纷。
<br>
<br>东陂二首
<br>
<br>荷叶初开笋渐抽，东陂南荡正堪游。
<br>无端垄上翛翛麦，横起寒风占作秋。
<br>
<br>东城
<br>
<br>昔予出东城，初见垄上耕。
<br>忽忽日北至，岁月良可惊。
<br>虽云一草死，万物尚华荣。
<br>谁能当此时，叹息微阴生。
<br>
<br>东方朔
<br>
<br>平原狂先生，隐翳世上尘。
<br>材多不可数，射覆亦绝伦。
<br>谈辞最诙怪，发口如有神。
<br>以此得亲幸，赐予颇不贫。
<br>金玉本光莹，泥沙岂能堙。
<br>时时一悟主，惊动汉庭臣。
<br>不肯下儿童，敢言诋平津。
<br>何知夷与惠，空复忤时人。
<br>
<br>东冈
<br>
<br>东冈岁晚一登临，共望长河映远林。
<br>万窍怒呺风丧我，千波竞涌水无心。
<br>
<br>东皋
<br>
<br>东皋揽结知新岁，西崦攀翻忆去年。
<br>肘上柳生浑不管，眼前花发即欣然。
<br>
<br>东皋
<br>
<br>起伏晴云径，纵横暖水陂。
<br>草长流翠碧，花远没黄鹂。
<br>楚制从人笑，吴吟得自怡。
<br>东皋兴不浅，游走及芳时。
<br>
<br>东江
<br>
<br>东江木落水分洪，伐尽黄芦洲渚空。
<br>南涧夕阳烟自起，西山漠漠有无中。
<br>
<br>东流顿令罢官阻风示文有按风伯奏天阍之语答以四句
<br>
<br>令尹犀舟失去期，怃然凭几占文移。
<br>劝君慎莫谗风伯，会有开帆破浪时。
<br>
<br>东门
<br>
<br>东门白下亭，摧甓蔓寒葩。
<br>浅沙杙素舸，一水宛秋蛇。
<br>渔商数十室，门巷隐桑麻。
<br>翰林谪仙人，往岁酒姥家。
<br>调笑此水上，能歌杨白花。
<br>杨花飞白雪，枝袅绿烟斜。
<br>舞袖卷烟雪，绮裘明紫霞。
<br>风流翳蓬颗，故地使人嗟。
<br>迢迢陌头青，空复可藏鸦。
<br>
<br>
<br>东门
<br>
<br>东门白下亭，摧甓蔓寒葩。
<br>浅沙杙素舸，一水宛秋蛇。
<br>渔商数十室，门巷隐桑麻。
<br>翰林谪仙人，往岁酒姥家。
<br>调笑此水上，能歌杨白花。
<br>杨花飞白雪，枝袅绿烟斜。
<br>舞袖卷烟雪，绮裘明紫霞。
<br>风流翳蓬颗，故地使人嗟。
<br>迢迢陌头青，空复可藏鸦。
<br>
<br>
<br>冬至
<br>
<br>都城开博路，佳节一阳生。
<br>喜见儿童色，欢传市井声。
<br>幽闲亦聚集，珍丽各携擎。
<br>却忆他年事，关商闭不行。
<br>
<br>董伯懿示裴晋公平淮右题名碑诗用其韵和酬
<br>
<br>元和伐蔡何危哉，朝廷百口无一谐。
<br>盗伤中丞偶不死，利剑白日投天街。
<br>裹疮入相议军旅，国火一再更檀槐。
<br>上前慷慨语发涕，誓出按抚除睽乖。
<br>指撝光颜战洄曲，阚如怒虎搏虺豺。
<br>愬能捕虏取肝鬲，护送密乞完形骸。
<br>笞兵夜半投死地，雪湿不敢燃薪点。
<br>空城竖子已可缚，中使尚作唬儿哇。
<br>退之道此尤俊伟，当镂玉牒东燔柴。
<br>欲编诗书播後嗣，笔墨虽巧终类俳。
<br>唐从天宝运中圮，廊庙往往非忠佳。
<br>诸侯纵横代割据，疆土岂得无离（左亻右瓜）。
<br>德宗末年惩战祸，一矢不试尘蒙（左革右义）。
<br>宪皇初起众未信，意欲立扫除昏霾。
<br>追还清明救薄蚀，屦敕主府拘穷蛙。
<br>王师伤夷征赋窘，千里亦忌毫厘差。
<br>小夫偷安自非计，长者远虑或可怀。
<br>桓桓晋公忠且壮，时命适与功名偕。
<br>是非末世主成败，烜赫今古谁讥排。
<br>贤哉韦纯议北赦，仓卒两伐尤难皆。
<br>重华声明弥万国，服苗干羽舞两阶。
<br>宣王侧身内修政，常德立武能平淮。
<br>昔人经纶初若缓，欲弃此道非吾侪。
<br>千秋事往踪迹在，岳石款记如湘崖。
<br>文严字丽皆可喜，黄埃蔽没苍藓埋。
<br>当时将佐尽豪杰，想此兵祷陪祠斋。
<br>君曾西边为拓本，濡麝割蜜亲劘揩。
<br>新篇波澜特浩荡，把卷熟读迷津涯。
<br>褒贤乐善自为美，当挂庙壁为诗牌。
<br>
<br>读汉功臣表
<br>
<br>汉家分土建忠良，铁券丹书信哲长。
<br>本待山河如带砺，何缘葅醢赐侯王。
<br>
<br>读汉书
<br>
<br>京房刘向各称忠，诏狱当时迹自穷。
<br>毕竟论心异恭显，不妨迷国略相同。
<br>
<br>读後汉书
<br>
<br>锢党纷纷果是非，当时高士见精微。
<br>可怜窦武陈蕃辈，欲与天争汉鼎归。
<br>
<br>读开成事
<br>
<br>奸罔纷纷不为明，有心天下共无成。
<br>空令执笔螭头者，日记君臣口舌争。
<br>
<br>读眉山集爱其雪诗能用韵复次韵一首
<br>
<br>靓妆严饰曜金鸦，比兴难工漫百车。
<br>水种所传清有骨，天机能织皦非花。
<br>蝉娟一色明千里，绰约无心熟万家。
<br>长此赏怀甘独卧，袁安交戟岂须叉。
<br>
<br>读眉山集次韵雪诗五首
<br>
<br>若木昏昏末有鸦，冻雷深闭阿香车。
<br>抟云忽散簁为屑，翦水如分缀作花。
<br>拥帚尚怜南北巷，持杯能喜两三家。
<br>戏挼弄掬输儿女，羔袖龙锺手独叉。
<br>
<br>读眉山集次韵雪诗五首
<br>
<br>神女青腰宝髻鸦，独藏云气委飞车。
<br>夜光往往多联璧，白小纷纷每散花。
<br>珠网纚连拘翼座，瑶池淼漫阿环家。
<br>银为宫阙寻常见，岂即诸天守夜叉。
<br>
<br>读眉山集次韵雪诗五首
<br>
<br>惠施文字黑如鸦，於此机缄漫五车。
<br>皭若易缁终不染，纷然能幻本无花。
<br>观空白足宁知处，疑有青腰岂作家。
<br>慧可忍寒真觉晚，为谁将手少林叉。
<br>
<br>读眉山集次韵雪诗五首
<br>
<br>寄声三足阿环鸦，问讯青腰小驻车。
<br>一一煦肌宁有种，纷纷迷眼为谁花。
<br>争妍恐落江妃手，耐冷疑连月姊家。
<br>长恨玉颜春不久，画图时展为君叉。
<br>
<br>读眉山集次韵雪诗五首
<br>
<br>戏摇微缟女鬟鸦，试咀流酥已颊车。
<br>历乱稍埋冰揉粟，消沉时点水圆花。
<br>岂能舴艋真寻我，且与蜗牛独卧家。
<br>欲挑青腰还不敢，直须诗胆付刘叉。
<br>
<br>读墨
<br>
<br>谁为尧舜徒，孔子而已矣。
<br>人皆是尧舜，未必知孔子。
<br>伯夷不辱身，柳下援而止。
<br>孔子尚有言，我则异於是。
<br>兼爱为无父，排斥固其理。
<br>孔墨必相用，自古宁有此。
<br>退之嘲鲁连，顾未知之耳。
<br>如何蔽於斯，独有见於彼。
<br>凡人工自私，翟也信奇伟。
<br>惜乎不见正，遂与中庸诡。
<br>退之醇孟轲，而駮荀杨氏。
<br>至其趣舍间，亦又蔽於己。
<br>化而不自知，此语孰云俚。
<br>咏言以自警，吾诗非好诋。
<br>
<br>读秦汉间事
<br>
<br>秦徵天下材，入作阿房宫。
<br>宫成非一木，山谷为穷空。
<br>子羽一炬火，骊山三月红。
<br>能令扫地尽，岂但焚人功。
<br>
<br>读史
<br>
<br>自古功名亦苦辛，行藏终欲付何人。
<br>当寺黮闇犹承误，末俗纷纭更乱真。
<br>糟粕所传非粹美，丹青难写是精神。
<br>区区岂尽高贤意，独守千秋纸上尘。
<br>
<br>读蜀志
<br>
<br>千载纷争共一毛，可怜身世两徒劳。
<br>无人语与刘玄德，问舍求田意最高。
<br>
<br>读唐书
<br>
<br>志士无时亦少成，中才随世就功名。
<br>并汾诸子何为者，坐与文章立太平。
<br>
<br>读维摩经有感
<br>
<br>身如泡沫亦如风，刀割香涂共一空。
<br>宴坐世间观此理，维摩虽病有神通。
<br>
<br>读诏书
<br>
<br>去秋东出汴河梁，已见中州旱势强。
<br>日射地穿千里赤，风吹沙度满城黄。
<br>近闻急诏收群策，颇说新年又亢阳。
<br>贱术纵工难自献，心忧天下独君王。
<br>
<br>独饭
<br>
<br>窗明两不借，榻净一籧篨。
<br>栩栩幽人梦，夭夭老者居。
<br>安能问香积，谁可告华胥。
<br>独饭墙阴转，看云坐久如。
<br>
<br>独归
<br>
<br>锺山独归雨微冥，稻畦夹冈半黄青。
<br>疲农心知水未足，看云倚木车不停。
<br>悲哉作劳亦已久，暮歌如哭难为听。
<br>而我官闲幸无事，北窗枕簟风泠泠。
<br>於时荷花拥翠盖，细浪嬲雪千娉婷。
<br>谁能欹眠共此乐，秋港虽浅可扬舲。
<br>
<br>独山梅花
<br>
<br>独山梅花何所似，半开半谢荆棘中。
<br>美人零落依草木，志士憔悴守蒿蓬。
<br>亭亭孤艳带寒日，漠漠远香随野风。
<br>移栽不得根欲老，回首上林颜色空。
<br>
<br>独卧有怀
<br>
<br>午鸠鸣春阴，独卧林壑静。
<br>微云过一雨，淅沥生晚听。
<br>红绿纷在眠，流芳与时竞。
<br>有怀无与言，伫立锺山暝。
<br>
<br>独行
<br>
<br>朱颜日夜不如故，深感杏花相映红。
<br>尽日独行春色里，醉吟谁肯伴衰翁。
<br>
<br>杜甫画像
<br>
<br>吾观少陵诗，为与元气侔。
<br>力能排天斡九地，壮颜毅色不可求。
<br>浩荡八极中，生物岂不稠。
<br>丑妍巨细千万殊，竟莫见以何雕锼。
<br>惜哉命之穷，颠倒不见收。
<br>青衫老更斥，饿走半九州。
<br>瘦妻僵前子仆後，攘攘盗贼森戈矛。
<br>吟哦当此时，不废朝廷忧。
<br>常愿天子圣，大臣各伊周。
<br>宁令吾庐独破受冻死，不忍四海寒飕飕。
<br>伤屯悼屈止一身，嗟时之人死所羞。
<br>所以见公像，再拜涕泗流。
<br>惟公之心古亦少，愿起公死从之游。
<br>
<br>度麾岭寄莘老
<br>
<br>区区随传换冬春，夜半悬崖托此身。
<br>岂慕王尊能许国，直缘毛义欲私亲。
<br>施为已坏生平学，梦想犹归寂寞滨。
<br>风月一歌劳者事，能明吾意可无人。
<br>
<br>段约之园亭
<br>
<br>爱公池馆得忘机，初日留连至落晖。
<br>菱暖紫鳞跳复没，柳阴黄鸟啭还飞。
<br>径无凡草唯生竹，盘有嘉蔬不采薇。
<br>胜事阆州虽或有，终非吾土岂如归。
<br>
<br>对客
<br>
<br>窗壁风回午枕凉，清谈相对一胡床。
<br>心知帝力同天地，能使人间白日长。
<br>
<br>对棋与道源至草堂寺
<br>
<br>北风吹人不可出，清坐且可与君棋。
<br>明朝投局日未晚，从此亦复不吟诗。
<br>
<br>发馆陶
<br>
<br>促辔数残更，似闻鸡一鸣。
<br>春风马上梦，沙路月中行。
<br>笳鼓远多思，衣裘寒始轻。
<br>稍知田父稳，灯火闭柴荆。
<br>
<br>发廪
<br>
<br>先王有经制，颁布上所行。
<br>後世不复古，贫穷主兼并。
<br>非民独如此，为国赖以成。
<br>筑台尊寡妇，入粟至公卿。
<br>我尝不忍此，愿见井地平。
<br>大意苦未就，小官苟营营。
<br>三年佐荒州，市有弃饿婴。
<br>驾言发富藏，云以救鳏惸。
<br>崎岖山谷间，百室无一盈。
<br>乡豪已云然，罢弱安可生。
<br>兹地昔丰实，土沃人良耕。
<br>他州或呰窳，贫富不难评。
<br>幽诗出周公，根本讵宜轻。
<br>愿书七月篇，一寤上聪明。
<br>
<br>发粟至石陂寺
<br>
<br>蓦水穿山近更赊，三更燃火饭僧家。
<br>乘田有秩难逃责，从事虽勤敢叹嗟。
<br>
<br>法喜寺
<br>
<br>门前白道自萦回，门下青莎间绿苔。
<br>杂树绕花莺引去，坏檐无幕雁归来。
<br>寂寥谁共樽前酒，牢落空留案上杯。
<br>我忆故乡诚不浅，可怜鶗鴂重相催。
<br>
<br>法云
<br>
<br>法云但见脊，细路埋桑麻。
<br>扶舆度焰水，窈窕一川花。
<br>一川花好泉亦好，初晴涨绿深於草。
<br>汲泉养之花不老，花底幽人自衰槁。
<br>
<br>泛舟青溪入水门登高斋奉呈叔康
<br>
<br>簿领纷纷惜此时，起携佳客散沈迷。
<br>十围但见诸营柳，九曲难寻故国溪。
<br>牵埭欲随流水远，放船终碍画桥低。
<br>子猷清兴何曾尽，想忆高斋更一跻。
<br>
<br>饭祈泽寺
<br>
<br>驾言东南游，午饭投僧馆。
<br>山白梅蕊长，林黄柳芽短。
<br>笭箵沙际来，略彴桑闲断。
<br>春映一川明，雪消千壑漫。
<br>鱼随竹影浮，鸟误人声散。
<br>翫物岂能留，干时吾自懒。
<br>
<br>范雎
<br>
<br>范雎相秦倾九州，一言立断魏齐头。
<br>世间祸故不可忽，箦中死尸能报雠。
<br>
<br>范增二首
<br>
<br>中原秦鹿待新羁，力战纷纷此一时。
<br>有道吊民天即助，不知何用牧羊儿。
<br>
<br>范增二首
<br>
<br>鄛人七十漫多奇，为汉敺民了不知。
<br>谁合军中称亚父，直须推让外黄儿。
<br>
<br>芳草
<br>
<br>芳草知谁种，缘阶已数丛。
<br>无心与时竞，何苦绿匆匆。
<br>
<br>访隐者
<br>
<br>童子穿云晚未归，谁收松下著残棋。
<br>先生醉卧落花里，春去人间总不知。
<br>
<br>放鱼
<br>
<br>捉鱼浅水中，投置最深处。
<br>当暑脱煎熬，翛然泳而去。
<br>岂无良庖者，可使供七箸。
<br>物我皆畏苦，舍之宁啖茹。
<br>
<br>飞雁
<br>
<br>雁飞冥冥时下泊，稻粱虽少江湖乐。
<br>人生何必慕轻肥，辛苦将身到沙漠。
<br>汉时苏武与张骞，万里生还值偶然。
<br>丈夫许国当如此，男子辞亲亦可怜。
<br>
<br>凤凰山
<br>
<br>欢乐欲与少年期，人生百年常苦迟。
<br>白头富贵何所用，气力但为忧勤衰。
<br>愿为五陵轻薄儿，生在贞观开元时。
<br>斗鸡走犬过一生，天地安危两不知。
<br>
<br>凤凰山
<br>
<br>驱马信所适，落日望九州。
<br>青山满天地，何往为吾丘。
<br>贫贱身秖辱，富贵道足羞。
<br>涉句谅如此，惜哉去无由。
<br>
<br>奉酬圣从侍制
<br>
<br>班行想望岁空多，知有龙门未敢过。
<br>和近圣人师展季，勇为君子盗荆轲。
<br>三刀旧协庭闱梦，五腨今传里巷歌。
<br>复道谏书尝满箧，不唯诗句似阴何。
<br>
<br>奉酬杨乐道
<br>
<br>邂逅联裾殿阁春，却愁容易即离群。
<br>相知不必因相识，所得如今过所闻。
<br>近代声名出庐骆，前朝笔墨数渊云。
<br>与公家世由来事，愧我初无百一分。
<br>
<br>奉酬永叔见赠
<br>
<br>欲传道义心犹在，强学文章力已穷。
<br>他日若能窥孟子，终身何敢望韩公。
<br>抠衣最出诸生後，倒屣尝倾广座中，
<br>只恐虚名因此得，嘉篇为贶岂宜蒙。
<br>
<br>奉酬约之见招
<br>
<br>君家段干木，为义畏人侵。
<br>冯轼信厚礼，逾垣终褊心。
<br>川坻宁有此，园屋谅非今。
<br>雨过梅柳净，潮来蒲稗深。
<br>种芳弥近渚，伐翳取遥岑。
<br>清节亦难尚，旷怀差易寻。
<br>子猷怜水竹，逸少惬山林。
<br>况复能招我，亲题汉上襟。
<br>
<br>奉和景纯十四丈三绝
<br>
<br>身先诸老斡枢机，再见王门阖左扉。
<br>但恨东归相值晚，岂知临别更心违。
<br>
<br>奉和景纯十四丈三绝
<br>
<br>几年相约在林丘，眼见京江更阻游。
<br>遗我珠玑何以报，恨无瑶玉与公舟。
<br>
<br>奉和景纯十四丈三绝
<br>
<br>藏春花木望中迷，水复山长道阻跻。
<br>怊怅老年尘世累，无因重到武陵溪。
<br>
<br>奉寄子思以代别
<br>
<br>南北蹉跎成两翁，悲欢邂逅笑言同。
<br>全家欲出岭云外，匹马肯寻山雨中。
<br>趋府折腰嗟踽踽，听泉分手借匆匆。
<br>寄声但有加餐饭，才业如君岂久穷。
<br>
<br>奉使道中寄育王山长老常坦
<br>
<br>道人少贾海上游，海舶破散身沈浮。
<br>抱金满箧人所寄，吹簸偶得还中州。
<br>臝身归金不受报，秖取斗酒相献酬。
<br>欢娱慈母终一世，脱弃妻子藏岩幽。
<br>苍烟寥寥池水漫，白玉菡萏吹高秋。
<br>夜燃柏子煮山药，忆此东望无时休。
<br>塞垣春枯积雪溜，沙砾盛怒黄云愁。
<br>五更匹马随雁起，想见鄮郭花今稠。
<br>百年夸夺终一丘，世上满眼真悠悠。
<br>寄声万里心绸缪，莫道异趣无相求。
<br>
<br>奉招吉甫
<br>
<br>经纶无地委蓬蒿，凛凛胸怀且自韬。
<br>谁奋长谋平岭海，犹将余力寄风骚。
<br>名惭随俗分中役，恨未收身恨外高。
<br>永夜西堂霜月冷，邀君相伴有松醪。
<br>
<br>芙蕖
<br>
<br>芙蕖耐夏复宜秋，一种今年便满沟。
<br>南荡东陂无此物，但随深浅见游鯈。
<br>
<br>复至曹娥堰寄剡县丁元珍
<br>
<br>溪水浑浑来自北，千山抱水清相射。
<br>山深水急无艇子，欲从故人安可得。
<br>故人昔日此水上，樽酒扁舟慰行役。
<br>津亭把手坐一笑，我喜满怀君动色。
<br>论新讲旧惜未足，落日低徊已催客。
<br>离心自醉不复饮，秋果寒花空满席。
<br>今年却坐相逢处，怊怅难求别时迹。
<br>可怜溪水自南流，安得溪船问消息。
<br>
<br>赴召道中
<br>
<br>海气冥冥涨楚氛，汀洲回薄水横分。
<br>青松十里锺山路，只隔西南一片云。
<br>
<br>赋枣
<br>
<br>种桃昔所传，种枣予所欲。
<br>在实为美果，论材又良木。
<br>余甘入邻家，尚得馋妇逐。
<br>况余秋盘中，快噉取餍足。
<br>风包堕朱缯，日颗皱红玉。
<br>贽享古已然，豳诗自宜录。
<br>沔怀青齐间，万树荫平陆。
<br>谁云食之昏，匿知乃成俗。
<br>广庭觞圣寿，以此参肴蔌。
<br>愿比赤心投，皇明傥予烛。
<br>
<br>甘棠梨
<br>
<br>甘棠诗所歌，自足夸众果。
<br>爱其凌秋霜，万玉悬磊砢。
<br>园夫盛采摘，市贾争包裹。
<br>车输动盈箱，舟载辄连柁。
<br>朝分不知数，暮在知几颗。
<br>但使甘有余，何伤小而椭。
<br>主人捐千金，飣餖留四坐。
<br>柑椑与橙栗，在口亦云可。
<br>都城纷华地，内热易生火。
<br>问客尚此时，蠲烦孰如我。
<br>
<br>感事
<br>
<br>贱子昔在野，心哀此黔首。
<br>丰年不饱食，水旱尚何有。
<br>虽无剽盗起，万一且不久。
<br>特愁吏之为，十室灾八九。
<br>原田败粟麦，欲诉嗟无赇。
<br>间关幸见省，笞扑随其後。
<br>况是交冬春，老弱就僵仆。
<br>州家闭仓庾，县吏鞭租负。
<br>乡邻铢两徵，坐逮空南亩。
<br>取赀官一毫，奸桀已云富。
<br>彼昏方怡然，自谓民父母。
<br>朅来佐荒郡，檩檩常惭疚。
<br>昔之心所哀，今也执其咎。
<br>乘田圣所勉，况乃余之陋。
<br>内讼敢不勤，同忧在僚友。
<br>
<br>高魏留
<br>
<br>魏留十七助防边，埋没盐州十八年。
<br>衣屦穷空委胡妇，糗粮辛苦待山田。
<br>关河旧路频回首，腹背他时两受鞭。
<br>邂逅得归耶战死，母随人去亦萧然。
<br>
<br>歌元丰五首
<br>
<br>水满陂塘谷满篝，漫移蔬果亦多收。
<br>神林处处传箫鼓，共赛元丰第二秋。
<br>
<br>歌元丰五首
<br>
<br>露积成山百种收，渔梁亦自富虾鳟。
<br>无羊说梦非真事，岂见元丰第二秋。
<br>
<br>歌元丰五首
<br>
<br>湖海元丰岁又登，稆生犹足暗沟塍。
<br>家家露积如山垄，黄发咨嗟见未曾。
<br>
<br>歌元丰五首
<br>
<br>放歌扶杖出前林，遥和丰年击壤音。
<br>曾侍土阶知帝力，曲中时有誉尧心。
<br>
<br>歌元丰五首
<br>
<br>豚栅鸡埘晻霭间，暮林摇落献南山。
<br>丰年处处人家好，随意飘然得往还。
<br>
<br>葛郎中挽辞二首
<br>
<br>卷卷繐帷轻，空堂昼哭声。
<br>衣冠遗故物，杯案若平生。
<br>白马有悲送，赤车非古行。
<br>低徊九原日，光景在铭旌。
<br>
<br>葛郎中挽辞二首
<br>
<br>蛮荆长往地，湖海独归时。
<br>旅榇蛟龙护，铭旌雁鹜随。
<br>此生要有尽，何物告无期。
<br>一片幽堂石，公知我不欺。
<br>
<br>葛兴祖挽辞
<br>
<br>忆随诸彦附青云，场屋声名看出群。
<br>孙宝暮年犹主簿，卜商今日更修文。
<br>山川凛凛平生气，草木萧萧数尺坟。
<br>欲写此哀终不尽，但令千载少知君。
<br>
<br>葛蕴作巫山高爱其飘逸因亦作两篇
<br>
<br>巫山高，十二峰。
<br>上有往来飘忽之猨猱，下有出没瀺灂之蛟龙，
<br>中有倚薄缥缈之神宫。神人处子冰雪容，
<br>吸风饮露虚无中。千岁寂寞无人逢，
<br>邂逅乃与襄王通。丹崖碧嶂深重重，
<br>白月如日明房栊。象床玉几来自从，
<br>锦屏翠幔金芙蓉。阳台美人多楚语，
<br>秖有纤腰能楚舞，争吹凤管鸣鼍鼓。
<br>那知襄王梦时事，但见朝朝暮暮长云雨。
<br>
<br>葛蕴作巫山高爱其飘逸因亦作两篇
<br>
<br>巫山高，偃薄江水之滔滔。
<br>水於天下实至险，山亦起伏为波涛。
<br>其巅冥冥不可见，崖崖斗绝悲猿猱。
<br>赤枫青栎生满谷，山鬼白日樵人遭。
<br>窈窕阳台彼神女，朝朝暮暮能云雨。
<br>以云为衣月为褚，乘光服暗无留阻。
<br>昆仑曾城道可取，方丈蓬莱多伴侣。
<br>块独守此嗟何求，况乃低徊梦中语。
<br>
<br>庚申正月游齐安
<br>
<br>水南水北重重柳，山後山前处处梅。
<br>未即此身随物化，年年长趁此时来。
<br>
<br>庚申正月游齐安有诗云水南水北重重柳壬戌正月再游
<br>
<br>招提诗壁漫黄埃，忽忽笼纱两过梅。
<br>老值白鸡能不死，复随春色破寒来。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
