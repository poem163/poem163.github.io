<HTML>
<HEAD>
<TITLE>陆游诗全集（十八） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（十八）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（十八）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5825"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（十八）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（十八）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 野寺
<br>
<br>僧壁题名半阙讹，重来叹息屡摩挲。
<br>林蝉欲断暮复急，竹露如倾秋更多。
<br>半俸渐偿赊酒券，故衫已换钓鱼蓑。
<br>西窗一看枯棋罢，归去还忧烂斧柯。
<br>
<br>野堂
<br>
<br>野堂萧飒雪侵冠，历尽人间行路难。
<br>病马不收烟草暝，孤桐半落井床寒。
<br>长瓶浊酒犹堪醉，败箧残编更细看。
<br>此兴不随年共老，未容城角动忧端。
<br>
<br>野堂
<br>
<br>姓名无复世人闻，静处何妨独策勋。
<br>久矣不堪东阁客，归哉无媿北山文。
<br>横林霜近有丹叶，平野雨余多断云。
<br>更喜鸬鹚来渐熟，一溪烟水与中分。
<br>
<br>野堂
<br>
<br>野堂地僻无车马，草径柴门昼亦扃。
<br>栗里虽贫储旧粟，玉川终老抱遗经。
<br>病身凛凛残秋叶，故友寥寥欲旦星。
<br>赖有吾儿堪暖眼，夜阑常共一灯青。
<br>
<br>野堂
<br>
<br>鼓缶酣歌乐太平，野堂窗户极疏明。
<br>弃官正为愚无用，谢客新缘病有名。
<br>闲入乡人赛神社，时从长者放鱼行。
<br>驩然更有关心处，打稻家家趁晚晴。
<br>
<br>野外剧饮示坐中
<br>
<br>悲歌流涕遣谁听？酒隐人间已半生。
<br>但恨见疑非节侠，岂忘小忍就功名。
<br>江湖舟楫行安往，燕赵风尘久未平。
<br>饮罢别君携剑起，试横云海翦长鲸。
<br>
<br>野望
<br>
<br>偶携一小竖，徙倚望南山。
<br>船笛为谁怨？溪云如我闲。
<br>洲长归雁下，天迥暮鸦还。
<br>安得一竿去，终年烟水间。
<br>
<br>野兴
<br>
<br>溪涨侵庵路，山光压钓矶。
<br>荒畦荷鉏去，小艇载犁归。
<br>世态那堪看，吾言可自违。
<br>从今谢人事，终日掩荆扉。
<br>
<br>野兴
<br>
<br>晨炊畲粟荐园蔬，默计生涯已有余。
<br>举世方夸稽古力，满怀空贮活人书。
<br>闷呼赤脚行沽酒，出遣苍头旋僦驴。
<br>不为归休习疏嬾，爱闲元与市朝疏。
<br>
<br>野兴
<br>
<br>莽莽宽野间，悠悠旷达身。
<br>气从林下吐，言向醉中真。
<br>社栎元当寿，江鸥岂易驯。
<br>兴来无远近，随处岸纶巾。
<br>
<br>野兴
<br>
<br>荷锄通北涧，腰斧上东峰。
<br>秋水清见底，晓云深几重？
<br>冬冬传社鼓，渺渺度楼钟。
<br>归觅村桥路，诗情抵酒浓。
<br>
<br>野兴
<br>
<br>蓍草晨占大易爻，松肪夜借隐书抄。
<br>饥时每就猿分果，宿处时从鹤寄巢。
<br>旋卖荆薪持取醉，偶逢野叟即论交。
<br>颓然坐阅人间事，耐辱禁愁却自嘲。
<br>
<br>野兴
<br>
<br>寓馆无常地，轻装不宿谋。
<br>迷途问耕叟，过渡上渔舟。
<br>野饭香炊玉，村醪滑泻油。
<br>还家亦无事，随处送悠悠。
<br>
<br>野兴
<br>
<br>红饭青蔬美莫加，邻翁能共一瓯茶。
<br>舍西日紧花房敛，港北风生柳脚斜。
<br>筇杖不妨闲有伴，茆檐终胜老无家。
<br>自惊七十犹强健，采药归来见暮鸦。
<br>
<br>野兴
<br>
<br>东望城闉十里遥，野人生计日萧条。
<br>棋枰弃置机心息，肉食蠲除业境消。
<br>送药时时过邻父，放鱼日日度溪桥。
<br>自怜爱物还成癖，门巷春来草没腰。
<br>
<br>野兴
<br>
<br>玉门关外何妨死，饭颗山头不怕穷。
<br>春瓮已成花欲动，了无一事著胸中。
<br>
<br>野兴
<br>
<br>身似孤鸿铩羽翰，悲鸣饮啄住江干。
<br>酒阑客思多新感，病起衰颜失故丹。
<br>倦枕忽闻中夜雨，疏砧又报一年寒。
<br>幽窗晤语无来客，空倚诗情强自宽。
<br>
<br>野兴
<br>
<br>扫尽红麈闭是非，舍傍好在旧苔矶。
<br>壶中春色松肪酒，江上秋风槲叶衣。
<br>一片共知云偶出，千年谁识鹤重归？
<br>勿言野外无供给，雪後连山药草肥。
<br>
<br>野兴
<br>
<br>来日无多去日遒，朱颜那肯为人留。
<br>檐声点滴无时雨，野气苍茫极目秋。
<br>朝出钓鱼来北渚，夜耕驱犊上西畴。
<br>此心所要常无媿，寂寞衡门死即休。
<br>
<br>野兴
<br>
<br>小雨迎藜杖，微风入葛巾。
<br>宁甘结袜系，不作拜车尘。
<br>施药乡邻喜，忘机鸟雀驯。
<br>家山又初夏，好在不赀身。
<br>
<br>野兴
<br>
<br>鬓边莫笑久星星，造物常锺我辈情。
<br>每带余酲蹋花影，又和残梦听莺声。
<br>轩窗风过书签乱，洲渚潮生钓艇横。
<br>韩子未除豪气在，文章都待不平鸣。
<br>
<br>野兴
<br>
<br>涉涧穿林信意行，翠崖朱栈惬幽情。
<br>关关幽鸟将雏语，簌簌幽皇解箨声。
<br>藉草一壶消永日，出门几屐了平生。
<br>川云正作遮山计，浩荡南风又快晴。
<br>
<br>野兴
<br>
<br>老去痴顽百不能，非醒非醉日腾腾。
<br>敲门惟有徵租吏，好事元无送米僧。
<br>旧俗不还谁复念，古书虽在渐难凭。
<br>平生意气今如此，惆怅西窗半夜灯！
<br>
<br>野兴
<br>
<br>楼兰勋业竟悠悠，聊作人间汗漫游。
<br>半谷云霞丹灶熟，一天雷雨剑池秋。
<br>徜徉药市经旬醉，问讯巢仙数夕留。
<br>却过故庐应一叹，岸边犹系采菱舟。
<br>
<br>野兴
<br>
<br>江湖萧散葛天民，敕放还山一幅巾。
<br>老去饥羸惟恃粥，病来举动每须人。
<br>道穷举世知心少，学进吾儿著语亲。
<br>更有一端差自慰，短檠不作白头新。
<br>
<br>野兴
<br>
<br>山豁逢孤寺，林穷渡小沟。
<br>松声乱僧梵，雨点杂鱼游。
<br>皁纛三军帅，金章万户侯。
<br>人生各有愿，未肯换肩舟。
<br>
<br>野兴
<br>
<br>残水涓涓入野塘，菊花犹放数枝黄。
<br>闷思野步便晴日，病怯冬温喜薄霜。
<br>汤饼煮成新兔美，脍齑捣罢绿橙香。
<br>人间富贵知何得？商略山林却味长。
<br>
<br>野兴
<br>
<br>早见高皇宇宙新，耄年犹作太平民。
<br>虚名仅可欺横目，戆论曾经犯逆鳞。
<br>原野暮云低欲雨，陂湖秋水浩无津。
<br>萧条生计君无笑，一钵藜羹敌八珍。
<br>
<br>野兴
<br>
<br>去去历山寸，行行并庙垣。
<br>湍流鱠鱼小，仄径鮓花繁。
<br>白鹭飞如导，青萝险可扪。
<br>归途不寂寞，迎笑有诸孙。
<br>
<br>野兴
<br>
<br>饱见人间行路难，暂陪鵷鹭意先阑。
<br>集仙院床三题石，神武门前两挂冠。
<br>饥卧了无千里志，倦飞元怯九霄寒。
<br>客来莫笑蓬窗陋，若比巢居已太宽。
<br>
<br>野兴
<br>
<br>水作縠纹微起伏，天如卵色半阴晴。
<br>偶来竹下搘颐坐，却向藤阴曳杖行。
<br>西埭人喧荻船过，东村灯上纬车鸣。
<br>幽居应接真无暇，莫讶经年嬾入城。
<br>
<br>野性
<br>
<br>野性从来与世疏，俗尘自不到吾庐。
<br>醉中往往得新句，梦里时时见异书。
<br>稚子那偷服药酒，家僮尚护放生鱼。
<br>今朝更有欣然处，引得清泉灌晚蔬。
<br>
<br>野意
<br>
<br>堤长逾十里，村小只三家。
<br>山客弛樵担，溪翁鸣钓车。
<br>花深迷蝶梦，雨急散蜂衙。
<br>衰疾新年减，青鞋上若耶。
<br>
<br>野意
<br>
<br>久忝明恩返故乡，全家衣食出耕桑。
<br>诗才适意宁求好？醉即成眠不暇狂。
<br>小雨荷鉏分药品，乍凉扶杖看优场。
<br>此身已作农夫死，却媿时贤独未忘。
<br>
<br>野意
<br>
<br>小东门外曳筇枝，白葛乌纱自一奇。
<br>闲客消遥无吏责，茂阴清润胜花时。
<br>茶经每向僧窗读，菰米仍於野艇炊。
<br>便觉眼边归路近，镜湖禹庙见参差。
<br>
<br>野饮
<br>
<br>春雨行路难，春寒客衣薄；
<br>客衣薄尚可，泥深畏驴弱。
<br>溪桥有孤店，村酒亦可酌，
<br>凫茈小甑炊，丹柿青篾络。
<br>人生忧患窟，骇机日夜作；
<br>野饮君勿轻，名宦无此乐。
<br>
<br>野饮
<br>
<br>绿岸波生染麴尘，碧天云细蹙鱼鳞。
<br>山居剩得舒长日，野饮自无拘忌人。
<br>酒瓮石边孤店晚，樵风溪畔早梅春。
<br>怀章正可惊奴辈，未胜行歌独负薪。
<br>
<br>野饮
<br>
<br>农事未兴思一笑，春荠可采鱼可钓。
<br>霏霏小雨忽已晴，堤上相携踏残照。
<br>村场酒薄亦有力，把醆相娱不辞釂。
<br>眼花耳热言语多，霍然已醒如过烧。
<br>人生百年会有尽，世事万变谁能料？
<br>酒空人散寂无声，为君试作苏门啸。
<br>
<br>野饮
<br>
<br>青山千载老英雄，浊酒三杯失厄穷。
<br>访古颓垣荒堑里，觅交屠狗卖浆中。
<br>平堤渐放春芜绿，细浪遥翻夕照红。
<br>已把残年付天地，骑牛吹笛伴村童。
<br>
<br>野饮夜归戏作
<br>
<br>青海天山战未鏖，即今尘暗旧戎袍。
<br>风高乍觉弓声劲，霜冷初增酒兴豪。
<br>未办大名垂宇宙，空成恸哭向蓬蒿。
<br>灞亭老将归常夜，无奈人间儿女曹！
<br>
<br>叶相最高亭
<br>
<br>高亭新筑冠鳌峰，眼力超然信不同。
<br>肤寸油云泽天下，大千沙界纳胸中。
<br>春游到处群花拥，夜宴欢时百榼空。
<br>刘白老来忘世味，只思诗酒伴裴公。
<br>
<br>曳杖
<br>
<br>曳杖寄彷徉，徐行转曲廊。
<br>病知贪酒害，老悔爱花狂。
<br>庭树云收影，帘旌雨浥香。
<br>悠然有住处，物我两相忘。
<br>
<br>夜半池上作
<br>
<br>夜永空斋睡不成，起扶藤杖傍池行。
<br>露浓双鹊移枝宿，风急孤萤堕草明。
<br>断续更筹传古戍，纵横河汉接高城。
<br>寒泉未漱神先爽，静听铜瓶汲井声。
<br>
<br>夜半读书罢出门徙倚久之归赋长句
<br>
<br>浩歌曳杖出柴扉，不管三更露湿衣。
<br>拟看林梢残月上，偶逢浦口断云归。
<br>惊鸿脱网寒相倚，饥鹘思巢夜亦飞。
<br>却掩北窗谁晤语，聊凭香碗洗尘鞿。
<br>
<br>夜泊
<br>
<br>小聚近江干，中春尚尔寒。
<br>钓船随鹭宿，烟月伴钟残。
<br>冉冉岁时速，茫茫天地宽。
<br>推篷一搔首，无处著悲欢。
<br>
<br>夜泊合江县月中小舟谒西凉王祠
<br>
<br>悬瀑雪飞舞，奇峰玉嶙峋。
<br>摇碎一江月，来谒西凉神。
<br>我虽不识神，知是山水人。
<br>不敢持笏来，裋褐整幅巾。
<br>出我囊中香，羞我南溪苹，
<br>杯湛玻璃春，盘横水精鳞。
<br>出门意惝怳，烟波浩无津。
<br>安得结茆地，与神永为邻。
<br>
<br>夜泊龙庙回望建康有感
<br>
<br>我醉行水上，身轻如飞烟。
<br>鱼龙互悲啸，伴我夜不眠。
<br>羽扇挥浮云，月挂牛斗间。
<br>河汉横复斜，风露方浩然。
<br>坡陀石头城，寂寞七百年。
<br>世事感予怀，竦身入青天。
<br>
<br>夜泊水村
<br>
<br>腰间羽箭久凋零，太息燕然未勒铭。
<br>老子犹堪绝大漠，诸君何至泣新亭。
<br>一身报国有万死，双鬓向人无再青。
<br>记取江湖泊船处，卧闻新雁落寒汀。
<br>
<br>夜不能寐复呼灯起坐戏作
<br>
<br>吴中秋半暑未退，今岁雨多如许凉。
<br>药鼎荧荧伴孤寂，三更袖手听啼螿。
<br>
<br>夜步
<br>
<br>市人莫笑雪蒙头，北陌南阡信脚游。
<br>风递钟声云外寺，水摇灯影酒家楼。
<br>鹤归辽海逾千岁，枫落吴江又一秋。
<br>却掩船扉耿无寐，半窗落月照清愁。
<br>
<br>夜步庭下有感
<br>
<br>夜遶中庭百匝行，秋风传漏忽三更。
<br>星辰北拱疏还密，河汉西流纵复横。
<br>惊鹊遶枝栖不稳，冷萤穿竹远犹明。
<br>书生老抱平戎志，有泪如江未敢倾。
<br>
<br>夜出偏门还三山
<br>
<br>月行南斗边，人归西郊路。
<br>水风吹葛衣，草露湿芒履。
<br>渔歌起远汀，鬼火出破墓，
<br>凄清醒醉魂，荒怪入诗句。
<br>到家夜已半，伫立叩蓬户。
<br>樨子犹读书，一笑慰迟暮。
<br>
<br>夜窗
<br>
<br>性中汝本具光明，蔽障除时道自成。
<br>手刈茆苫数椽屋，身鉏菜煮一杯羹。
<br>天人迭胜谁能测，祸福无常不待评。
<br>惟有吾心终可恃，夜窗袖手听松声。
<br>
<br>夜从父老饮酒村店作
<br>
<br>旗亭浊酒典衣沽，蟹舍老翁折简呼。
<br>夜中醉归骑草驴，嵬昂不须宗武扶。
<br>丹徒布衣有筹略，渔阳突骑莫枝梧。
<br>床头金尽何足道，肝胆轮囷横九区。
<br>
<br>夜大雪歌
<br>
<br>朔风吹雪飞万里，三更蔌蔌鸣窗纸。
<br>初疑天女下散花，复恐麻姑行掷米。
<br>异哉冻砚已生冰，信矣重衾如泼水。
<br>山中卧涧松竹折，庭前蔽地乌鸢死。
<br>昨日之暖殊昏昏，桃李欲坼春满园。
<br>阴阳错缪世或有，物穷则变古所言。
<br>虽云明年幸一麦，冻馁沟壑知谁存？
<br>呜呼今夕之雪未足论，所忧明日嵼高塞门！
<br>
<br>夜大雨连明晨起乃知之
<br>
<br>黄紬被稳枕慵移，夜雨淋浪了不知。
<br>水长坏陂初复後，鸠鸣去妇却还时。
<br>芳蹊入夏多青子，白发今年有黑丝。
<br>剩欲披衣湖上去，满村芳草正离离。
<br>
<br>
<br>
<br>
<br>
<br>夜登白帝城楼怀少陵先生 
<br>拾遗白发有谁怜，零落歌诗遍两川。
<br>人立飞楼今已矣，浪翻孤月尚依然。
<br>升沉自古无穷事，愚智同归有限年。
<br>此意凄凉谁共语，夜阑鸥鹭起沙边。
<br>
<br>夜登城楼
<br>
<br>上天何苍苍，四序浩旋斡。
<br>异哉今年热，炊鬻不可活。
<br>夜分睡复起，摇箑腕欲脱。
<br>强登城西楼，月露渺空阔。
<br>凭栏弄清影，凉颸入蕉葛。
<br>湿萤沾草根，惊鹘起木末。
<br>亦知难久留，襟袍资一豁。
<br>人事迭废兴，天理交予夺。
<br>羲和不停驭，去若弦上筈。
<br>此热曾当衰，岁晚备裘褐。
<br>
<br>夜登江楼
<br>
<br>平生胸中无滞留，旷然独与造物游。
<br>天风驾我周宇县，夜半忽过江边楼。
<br>楼前茫茫天地阔，万顷月浸空江秋。
<br>云阶无尘鸾鹤舞，玉笛裂石鱼龙愁。
<br>肺肝澄澈纳灏气，毛发惨栗临寒流。
<br>世间回首真一梦，谁能更念酬恩雠！
<br>
<br>夜登千峰榭
<br>
<br>夷甫诸人骨作尘，至今黄屋尚东巡。
<br>度兵大岘非无策，收泣新亭要有人。
<br>薄酿不浇胸垒块，壮图空负胆轮囷。
<br>危楼插斗山衔月，徙倚长歌一怆神！
<br>
<br>夜登山亭
<br>
<br>飞观峥嵘天宇宽，幽人半醉凭阑干。
<br>三山渺渺鸾鹤远，七泽茫茫蓑笠寒。
<br>清吹拂林横玉笛，紫云覆鼎熟金丹。
<br>童颜绿鬓无人识，回首尘寰一梦残。
<br>
<br>夜登小南门城上
<br>
<br>曳杖上江城，清宵破二更。
<br>月回高树影，风壮急滩声。
<br>野艇鱼罾举，优场炬火明。
<br>湖塘正如此，回首忆柴荆。
<br>
<br>夜抵葭萌惠照寺寓榻小阁
<br>
<br>亭驿驱驰髀肉消，故山归梦愈迢迢。
<br>夜行触尉那能避，旦过随僧不待招。
<br>雨後风云犹惨澹，霜前草木已萧条。
<br>衰迟事事非平日，醉里题诗亦复聊。
<br>
<br>夜读兵书
<br>
<br>孤灯耿霜夕，穷山读兵书。
<br>平生万里心，执戈王前驱。
<br>战死士所有，耻复守妻孥。
<br>成功亦邂逅，逆料政自疏。
<br>陂泽号饥鸿，岁月欺贫儒。
<br>叹息镜中面，安得长肤腴？
<br>
<br>夜读兵书
<br>
<br>八月风雨夕，千载孙吴书。
<br>老病虽惫甚，壮气颇有余。
<br>长缨果可请，上马不踌躇，
<br>岂惟鏖臮兰，直欲封狼居。
<br>万乘久巡狩，两京尽丘墟；
<br>此责在臣子，忧愧何时摅？
<br>南郑筑坛场，隆中顾草庐；
<br>邂逅未可知，旄头方扫除。
<br>
<br>夜读岑嘉州诗集
<br>
<br>汉嘉山水邦，岑公昔所寓。
<br>公诗信豪伟，笔力追李杜。
<br>常想从军时，气无玉关路。
<br>至今蠹简传，多昔横槊赋。
<br>零落财百篇，崔嵬多杰句。
<br>工夫刮造化，音节配韶頀。
<br>我後四百年，清梦奉巾屦。
<br>晚途有奇事，随牒得补处。
<br>群胡自鱼肉，明主方北顾。
<br>诵公天山篇，流涕思一遇。
<br>
<br>夜读东京记
<br>
<br>海东小胡辜覆冒，敢据神州窃名号
<br>幅员万里宋乾坤，五十一年雠未报。
<br>煌煌艺祖中天业，东都实宅神明隩。
<br>即今犬豕穴宫殿，安得旄头下除扫。
<br>宝玉大弓久不获，臣子义敢忘巨盗。
<br>景灵太庙威神在，北乡恸哭犹可告。
<br>壮士方当弃躯命，书生讵忍开和好。
<br>孤臣白首困西南，有志不伸空自悼。
<br>
<br>夜读范至能揽辔录言中原父老见使者多挥涕感其事作绝句
<br>
<br>公卿有党排宗泽，帷幄无人用岳飞。
<br>遗老不应知此恨，亦逢汉节解沾衣。
<br>
<br>夜读巩仲至闽中诗有怀其人
<br>
<br>诗思寻常有，偏於客路新。
<br>能追无尽景，始见不凡人。
<br>细读公奇作，都忘我病身。
<br>兰亭尽名士，逸少独清真。
<br>
<br>夜读了翁遗文有感
<br>
<br>秋雨萧萧夜不眠，挑灯开卷意凄然。
<br>吾曹自欲期千载，世论何曾待百年。
<br>当日公卿笑迂阔，即今河洛污腥膻。
<br>阴阳消长从来事，玩易深知屡绝编。
<br>
<br>夜读刘伯伦传戏作
<br>
<br>生本无心死可知，徐徐掩骨未为迟。
<br>一奴仅可供薪水，那得闲人荷锸随？
<br>
<br>夜读吕化光文章抛尽爱功名之句戏作
<br>
<br>玉关西望气横秋，肯信功名不自由？
<br>却是文章差得力，至今知有吕衡州。
<br>
<br>夜读隐书有感
<br>
<br>平生志慕白云乡，俯仰人间每自伤。
<br>倦鹤摧颓宁望料，寒龟蹙缩且支床。
<br>力探鸿宝寻奇诀，剩采青精试秘方。
<br>常鄙臞仙老山泽，要令仰首看飞翔。
<br>
<br>夜读唐诸人诗多赋烽火者因记在山南时登城观塞上传烽追赋一首
<br>
<br>我昔游梁州，军中方罢战。
<br>登城看烽火，川迥风裂面。
<br>青荧并骆谷，隐翳连鄠县。
<br>月黑望愈明，雨急灭复见。
<br>初疑云罅星，又似山际电。
<br>岂无酒满尊，对此不能咽。
<br>低头媿虎韔，零落白羽箭。
<br>何时复关中？却照甘泉殿。
<br>
<br>夜二鼓留西城门归三山
<br>
<br>秉炬夜离驿，戴星出西关。
<br>舟人飞画楫，门锁响铜环。
<br>渔火明遥浦，溪风解醉颜。
<br>邻家亦惊起，迎我笑坚顽。
<br>
<br>夜泛湖中
<br>
<br>水鸭鵁鶄拍拍飞，菰蒲深处弄烟霏。
<br>唤回二十年前梦，半醉姑溪棹月归。
<br>
<br>夜泛蜻蜓浦
<br>
<br>四顾水无际，三更月未生。
<br>偶成摇楫去，不减御风行。
<br>烟浦渔歌断，芦洲鬼火明。
<br>还家人已睡，小立叩柴荆。
<br>
<br>夜泛西湖示桑甥世昌
<br>
<br>嗟我客上都，忽已见暮春。
<br>骑马出闇门，眯眼吹红尘。
<br>西湖商贾区，山僧多市人；
<br>谁令污泉石，只合加冠巾。
<br>黄冠更可憎，状与屠沽邻，
<br>齁齁酒肉气，吾辈何由亲！
<br>少须一哄散，境寂鸥自驯。
<br>举手邀素月，移舟采青苹。
<br>钟从南山来，殷殷浮烟津。
<br>鹤发隐者欤？长歌收钓缗。
<br>畏冷不竟夕，恨此老病身。
<br>明发复扰扰，吾诗其绝麟。
<br>
<br>夜分不寐起坐园中至旦
<br>
<br>凉气苏衰疾，幽情入杖藜。
<br>月惊孤鹊起，天带众星西。
<br>松菊今彭泽，山川古会稽。
<br>清吟殊未惬，喔喔已晨鸡。
<br>
<br>夜分读书有感
<br>
<br>光阴百岁已中分，拟结茅茨老白云。
<br>万里谁怜新卧疾，九重犹记旧能文。
<br>枕边得句题屏叠，马上看山隔帽裙。
<br>终恨无劳糜廪粟，夜窗聊策读书勋。
<br>
<br>夜分复起读书
<br>
<br>愁极不成寐，起开窗下书。
<br>似囚逢纵释，如痒得爬梳。
<br>灯火夜过半，风霜岁欲除。
<br>平生济时意，却作爱吾庐。
<br>
<br>夜赋
<br>
<br>月晕知将雨，风声报近秋。
<br>暗廊行熠燿，深树啸鸺鶹。
<br>老幸传家事，狂犹为国忧。
<br>相齐虽已矣，且复饭吾牛。
<br>
<br>夜赋
<br>
<br>檐滴新春雨，窗昏半夜灯。
<br>病无诗一字，穷赖酒三升。
<br>世路涩如棘，祠官冷欲冰。
<br>残年只此是，年少解飞腾。
<br>
<br>夜赋
<br>
<br>练色亭皋月，江声木杪风。
<br>开书灯煜煜，传漏鼓冬冬。
<br>流落诸生老，呻吟四壁空。
<br>生涯君勿笑，淡话有儿同。
<br>
<br>夜赋
<br>
<br>夜窗搔首发鬅鬙，病不胜衣倚瘦藤。
<br>堪笑颜回忍饥面，常依韩愈看书灯。
<br>残生已与灰俱冷，旧友谁如几可凭？
<br>月落风生忽增气，掠檐劲翮有归鹰。
<br>
<br>夜赋
<br>
<br>八十衰翁久挂冠，今年无酒敌春寒。
<br>乱云入户雨方急，断雁叫群灯未残。
<br>蠹简幸存随意读，蜗庐虽小著身宽。
<br>支离自笑心犹壮，忧国忧家虑万端。
<br>
<br>夜赋
<br>
<br>小斋寂寂似禅寮，卧数更筹觉夜遥。
<br>帐外残灯欺不寐，梁间栖燕伴无聊。
<br>江湖蹭蹬朱颜改，忧患侵凌壮志消。
<br>挂旆天山少年事，此身终负圣明朝。
<br>
<br>夜赋
<br>
<br>老人不食觉魂清，况若身游白玉京。
<br>夜静月惊林鹊起，水凉风颭露荷倾。
<br>昏灯一点窥孤梦，画角三终转五更。
<br>欲醉海山还嬾去，且携羽扇憩青城。
<br>
<br>夜观秦蜀地图
<br>
<br>往者行省临秦中，我亦急服叨从戎。
<br>散关摩云俯贼垒，清渭如带陈军容。
<br>高旌缥缈严玉帐，画角悲壮传霜风。
<br>咸阳不劳三日到，幽州正可一炬空。
<br>意气已无鸡鹿塞，单于合入蒲萄宫。
<br>灯前此图忽到眼，白首流落悲涂穷。
<br>吾皇英武同世祖，诸将行策云台功。
<br>孤臣昧死欲自荐，君门万里无由通。
<br>正令选壮不为用，笔墨尚可输微忠。
<br>何当勒铭纪北伐，更拟草奏祈东封。
<br>
<br>夜观严光祠碑有感
<br>
<br>我昔过钓台，峭石插江渌；
<br>登堂拜严子，挹水荐秋菊。
<br>君看此眉宇，何地著荣辱？
<br>雒阳逢故人，醉脚加其腹。
<br>书生常事尔，乃复骇世俗。
<br>正令为少留，要非昔文叔。
<br>平生陋范晔，琐琐何足录！
<br>安得太史公，妙语写高躅。
<br>
<br>夜观子虡所得淮上地图
<br>
<br>闭置空斋清夜徂，时闻水鸟暗相呼。
<br>胡尘漫漫连淮颍，泪尽灯前看地图。
<br>
<br>夜归
<br>
<br>野店晡炊饭，溪桥夜据鞍。
<br>天回河络角，海阔斗阑干。
<br>牧舍牛生犊，蔬园犬逐獾。
<br>今年时序早，九月已清寒。
<br>
<br>夜归
<br>
<br>城角传三弄，桑村喜独归。
<br>雨多萤满野，径狭露沾衣。
<br>食俭盐醯薄，年衰气力微。
<br>青灯对儿女，抚事一歔欷。
<br>
<br>夜归
<br>
<br>晡时捩柂离西兴，钱清夜渡见月升。
<br>浮桥沽酒市嘈囋，江口过埭牛凌兢。
<br>寒齑煮饼坐茆店，小鲜供馔寻鱼罾。
<br>偶逢估客问姓字，欢笑便足为交朋。
<br>须臾一饱各散去，帆席健快如超腾。
<br>云门戍楼鼓坎坎，山尾佛塔灯层层。
<br>夜分到家趋篝火，樨子惊起头鬅鬙。
<br>道途辛苦未暇说，一尊且复驱严凝。
<br>
<br>夜归
<br>
<br>疏钟渡水来，素月依林上。
<br>烟火认茅庐，故倚船篷望。
<br>
<br>夜归
<br>
<br>饮酒不尽觞，观棋不竟局，
<br>索马踏街鼓，仰视月挂木。
<br>疾驰沿河堤，不记几坊曲。
<br>到家四邻寂，往往睡已熟。
<br>天香余袅袅，佛灯犹煜煜。
<br>中庭虽一席，缓步意亦足。
<br>寒犬吠荆篱，栖鹊起丛竹。
<br>市声从北来，始觉非林谷。
<br>却寻西窗书，开卷剪残烛。
<br>官闲居更远，一笑谢羁束。
<br>
<br>夜归
<br>
<br>今年寒到江乡早，未及中秋见雁飞。
<br>八十老翁顽似铁，三更风雨采菱归。
<br>
<br>夜归
<br>
<br>芡浦菱陂夜半时，小舟更著疾风吹。
<br>青荧一炬枫林外，鬼火渔灯两不知。
<br>
<br>夜归偶怀故人独孤景略
<br>
<br>买醉村场半夜归，西山落月照柴扉。
<br>刘琨死後无奇士，独听荒鸡泪满衣！
<br>
<br>夜归塼街巷书事
<br>
<br>近坊灯火如昼明，十里东风吹市声；
<br>远坊寂寂门尽闭，只有烟月无人行。
<br>谁家小楼歌恼侬？余响缥缈萦帘栊。
<br>苦心自古乏真赏，此恨略与吾曹同。
<br>归来空斋卧凄冷，灯前病骨巉巉影。
<br>独吟古调遣谁听，聊与梅花分夜永。
<br>
<br>夜归舟中作
<br>
<br>意薄杨修唤小儿，孤舟自笑发成丝。
<br>放开痴腹无非梦，拈起幽怀总是诗。
<br>霜下忽惊桐叶尽，滩生更觉水声奇。
<br>余年那恨驱黄犊，除却为农百不宜。
<br>
<br>夜过鲁墟
<br>
<br>晡时发柯桥，申夜过鲁墟。
<br>灯出篱落间，七世有故庐。
<br>门低不容驷，壁坏亡遗书。
<br>高树宿羁鸟，废沼跳惊鱼。
<br>移船过古埭，水面涵星疏。
<br>安得病良已，毕世浇春蔬？
<br>
<br>夜过鲁墟
<br>
<br>中夜过鲁墟，船底鸣细浪。
<br>月出菱歌长，林闇绩火壮。
<br>故居不可识，四顾但青嶂。
<br>百年几废兴，抚事一凄怆。
<br>士生本耕稼，时来偶卿相；
<br>功名亦余事，所勉在素尚。
<br>况吾多难者，久已冥得丧；
<br>微禄行当辞，没身事幽旷。
<br>
<br>夜寒
<br>
<br>江云作雪暗郊原，竟夜风声万马奔。
<br>槁面暂朱知酒酽，曲身成直赖炉温。
<br>幼舆正复宜岩石，倚相犹能读典坟。
<br>米贵仅供糜粥用，自伤无力济元元。
<br>
<br>夜寒
<br>
<br>清夜焚香读楚词，寒侵貂褐叹吾衰。
<br>轻冰满研风声急，忽记山阴夜雪时。
<br>
<br>夜寒
<br>
<br>斗帐重茵香雾重，膏粱那可共功名。
<br>三更骑报河冰合，铁马何人从我行。
<br>
<br>夜寒起坐待旦
<br>
<br>戃怳不成寐，揽衣寒夜中。
<br>青荧煨芋火，鼞鞳鼓帘风。
<br>巷犬声如豹，山童首似蓬。
<br>悠然束书坐，徐待日生东。
<br>
<br>夜寒遣兴
<br>
<br>道人颓然寄北窗，愁魔百万一笑降。
<br>夜阑酒渴有奇梦，吞楚七泽吴三江。
<br>孤村萧萧雨解雪，寒犬噤卧饥鼠啮。
<br>拥衾危坐待天明，白首忍穷心似铁。
<br>
<br>夜寒燃火有感
<br>
<br>堕巢拾槁枝，微火吹孤萤，
<br>风火一相得，须臾细烟青，
<br>暖焰遂腾上，凛冽回玄冥。
<br>君看金鼎火，其初亦荧荧，
<br>至理存橐龠，奇功挟风霆。
<br>笑谈缚三彭，指顾役六丁，
<br>超然出尘世，岂独制颓龄。
<br>劝君勿虚死，万过诵黄庭。
<br>
<br>夜寒与客烧乾柴取暖戏作
<br>
<br>槁竹乾薪隔岁求，正虞雪夜客相投。
<br>如倾潋潋蒲萄酒，似拥重重貂鼠裘。
<br>一睡策勋殊可喜，千金论价恐难酬。
<br>他时铁马榆关外，忆此犹当笑不休。
<br>
<br>夜话赠华师
<br>
<br>少喜洛阳侠，今成衡岳僧。
<br>深培地炉火，明照佛龛灯。
<br>衰鬓晨霜白，禅心古涧澄。
<br>犹能遍参在，为我买行縢。
<br>
<br>夜还驿舍
<br>
<br>楼上冬冬初发更，断云收雨旋成晴。
<br>市桥新涨摇灯影，驿路残泥壮屐声。
<br>闤闠变迁非曩日，情怀牢落感余生。
<br>高秋病起犹能醉，剩买官醅乐太平。
<br>
<br>夜汲
<br>
<br>酒渴起夜汲，月白天正青。
<br>铜瓶响寒泉，闻之心自醒。
<br>井边双梧桐，映月影离离，
<br>上有独栖鹊，细爪握高枝。
<br>我欲画团扇，良工不可求。
<br>三叹拊庭楯，浩然风露秋。
<br>
<br>夜汲井水煮茶
<br>
<br>病起罢观书，袖手清夜永。
<br>四邻悄无语，灯火正凄冷。
<br>山童亦睡熟，汲水自煎茗，
<br>锵然辘轳声，百尺鸣古井，
<br>肺腑凛清寒，毛骨亦苏省。
<br>归来月满廊，惜踏疏梅影。
<br>
<br>夜漏欲尽行度浮桥至钱清驿待舟
<br>
<br>潮生抹沙岸，云薄漏月明。
<br>江头晓色动，鸦起人未行。
<br>扶携度长桥，仰视天宇清。
<br>遥怜系舟人，听我高屐声。
<br>水槛得小憩，一笑拄杖横。
<br>澄漪弄孤影，微风吹宿酲。
<br>湛然方寸间，不受尘事撄。
<br>寄语市朝人，此乐未易名。
<br>
<br>夜梦从数客雨中载酒出游山川城阙极雄丽云长安也因与客马上分韵作诗得游字
<br>
<br>有酒不谋州，能诗自胜侯。
<br>但须绳系日，安用地埋忧。
<br>射雉侵星出，看花秉烛游。
<br>残春杜陵雨，不恨湿貂裘。
<br>
<br>夜梦游骊山
<br>
<br>秦楚相望万里天，岂知今夕宿温泉。
<br>穿云漱月无穷恨，依旧潺湲古县前。
<br>
<br>夜梦与数客观画有八副龙湫图持奇客请予作诗其上书数十字而觉不复能记明旦乃追补之亦髣佛梦中意也
<br>
<br>高堂阅画娱嘉宾，巨幅小卷纵横陈。
<br>其间一图最杰作，命意落笔惊倒人。
<br>奇峰峭立插地轴，飞瀑崩泻垂天绅。
<br>寿藤老木幻荒怪，深潭危栈愁鬼神。
<br>忽然白昼起雷电，始觉异物蟠奫沦。
<br>阴云四兴诛老魃，甘澍连夕苏疲民。
<br>岂惟陂泽苗尽立，已活亿万介与鳞。
<br>文章与画共一法，腕力要可回千钧。
<br>锱铢不到便悬隔，用意虽尽终苦辛。
<br>君看此图凡几笔，一一圜劲如秋蓴。
<br>乃知世间有绝艺，天造草昧参经纶。
<br>吾言未竟且复止，剩发幽奥天公嗔。
<br>
<br>夜梦与宇文子友谭德称会山寺若饯予行者明日黎明得子友书感叹久之乃作此诗
<br>
<br>夜梦集山寺，二三佳友生。
<br>相顾惨不乐，若有千里行。
<br>在门仆整驾，临道骓嘶鸣。
<br>我友顾谓我，天寒戒晨征，
<br>迟速要当到，徐驱勿贪程；
<br>丁宁及药饵，依依有余情。
<br>邻钟忽惊觉，鸦翻窗欲明。
<br>作诗谢我友，有使频寄声。
<br>
<br>夜起思子虡
<br>
<br>我久依耕陇，儿方吊战场。
<br>卧闻风浩荡，起视月苍茫。
<br>老境绨袍暖，贫家菜粥香。
<br>惟愁杀风景，无酒作重阳。
<br>
<br>夜梦遇老人於松石间若旧尝从其游者再拜叙间阔老人亦酬接甚至云
<br>
<br>辽海曾从化鹤丁，百年尘土污巾瓶。
<br>万山深处遇行李，再拜起时如醉醒。
<br>绿树岩前开药笈，白驴背上指丹经。
<br>云霄平步寻常事，不用求方更解形。
<br>
<br>夜热
<br>
<br>触热行万里，烦促讵可论。
<br>泊船鄂州步，终日如炮燔。
<br>摇扇腕欲脱，挥汗白雨翻。
<br>推枕再三起，散发临前轩。
<br>秋近更漏长，天旱星宿繁。
<br>甘澍何时来？太息忧元元。
<br>
<br>夜食炒栗有感
<br>
<br>齿根浮动叹吾衰，山栗炮燔疗夜饥。
<br>唤起少年京辇梦，和宁门外早朝来。
<br>
<br>夜思
<br>
<br>苍颜华鬓久低摧，叹息何堪岁月催！
<br>残暑已随团扇去，新凉还傍短檠来。
<br>月痕澹澹侵苔砌，云叶萧萧覆水台。
<br>簿领沈迷无日了，试凭诗思洗氛埃。
<br>
<br>夜思
<br>
<br>露泣啼螿草，潮声宿雁汀。
<br>经年寄孤舫，终夜托丘亭。
<br>楚泽无穷白，巴山何处青？
<br>四方男子事，不敢恨飘零。
<br>
<br>夜思
<br>
<br>风扫浮云作快晴，窗声终夜杂帘声。
<br>月明满院鹊惊起，霜冷压栖鸡嬾鸣。
<br>名字虚称旧朝士，门庭元是老书生。
<br>尚余一事犹堪喜，北陌东阡醉太平。
<br>
<br>夜四鼓睡觉起行檐间观新作南篱
<br>
<br>星斗阑干天宇清，起披短褐绕廊行。
<br>叶声飒飒飞霜重，篱影疏疏落月明。
<br>沙冷断鸿投别浦，风高残漏下孤城。
<br>衰迟自笑情犹在，一首新诗取次成。
<br>
<br>夜宿二江驿
<br>
<br>鸡鸣原前风折树，夜到双流雨如注。
<br>桦皮湿透点不明，旋设篝炉燎衣裤。
<br>重城回首一梦散，锦障毡车渺无处。
<br>新声犹傍耳边来，残酒半随风力去。
<br>飞觞纵饮亦何乐，愦愦不堪长闭户。
<br>丈夫要为国平胡，俗子岂识吾所寓。
<br>
<br>夜宿鹄鸣山
<br>
<br>西游万里已关天，采药名山亦宿缘。
<br>老柏干霄如许寿，幽花泣露为谁妍？
<br>苔黏石磴扪萝上，灯耿云房扫榻眠。
<br>安得仙翁索米术，一生留此弄寒泉。
<br>
<br>夜宿阳山矶将晓大雨北风甚劲俄顷行三百余里遂抵雁翅浦
<br>
<br>五更颠风吹急雨，倒海翻江洗残暑。
<br>白浪如山泼入船，家人惊怖篙师舞。
<br>此行十日苦滞留，我亦芦丛厌鸣橹。
<br>书生快意轻性命，十丈蒲帆百夫举，
<br>星驰电骛三百里，坡陇联翩杂平楚。
<br>船头风浪声愈厉，助以长笛檛鼍鼓，
<br>岂惟澎湃震山岳，直恐澒洞连后土。
<br>起看草木尽南靡，水鸟号鸣集洲渚。
<br>稽首龙公谢风伯，区区未祷烦神许。
<br>应知老去负壮心，戏遣穷途出豪语。
<br>
<br>夜听竹间雨声
<br>
<br>解酲不用酒，听雨神自清；
<br>治疾不用药，听雨体自轻。
<br>我居万竹间，萧瑟送此声。
<br>焚香倚蒲团，袖手坐三更。
<br>人古不自觉，忿欲投隙生。
<br>起歃檐间雨，更与此君盟。
<br>
<br>夜投山家
<br>
<br>夜行山步鼓冬冬，小市优场炬火红。
<br>唤起少年巴蜀梦，宕渠山寺看蚕丛。
<br>
<br>夜投山家
<br>
<br>蓦沟上阪到山家，牧竖应门两髻丫。
<br>葑火正红煨竽熟，岂知新贵筑堤沙？
<br>
<br>夜投山家
<br>
<br>生草茨庐荆作扉，数家烟火自相依。
<br>大儿饲犊舍边去，小儿捕鱼溪口归。
<br>
<br>夜投山家
<br>
<br>房栊深深绩火明，垣屋萧萧砻谷声。
<br>作官觅饱最缪算，羡尔为农过一生。
<br>
<br>夜闻大风感怀赋吴体
<br>
<br>故都宫阙污膻腥，原野久稽陈大刑。
<br>未须校尉戍西域，先要将军空朔庭。
<br>意言挥戈可退日，身乃读书方聚萤。
<br>病起窗前发如雪，夜闻风声孤涕零。
<br>
<br>夜闻埭东卖酒鼓声哗甚
<br>
<br>鸟桕森疏照溪赤，寒鸦翩翻蔽天黑。
<br>鲜鲈出纲重兼斤，新蟹登盘大盈尺。
<br>年年此际清霜夜，饭罢读书声满舍。
<br>岂惟父子讲家学，亦有朋侪结经社。
<br>谁令屠沽聚里中，鼓声终夜聒老翁？
<br>鸣呼安得寐无聪，不但杜老左耳聋！
<br>
<br>夜闻姑恶
<br>
<br>学道当於万事轻，可怜力浅未忘情。
<br>孤愁忽起不可耐，风雨溪头姑恶声。
<br>
<br>夜闻姑恶
<br>
<br>湖桥东西斜月明，高城漏鼓传三更。
<br>钓船夜过掠沙际，蒲苇萧萧姑恶声。
<br>湖桥南北烟雨昏，两岸人家早闭门。
<br>不知姑恶何所恨，时时一声能断魂。
<br>天地大矣汝至微，沧波本自无危机；
<br>秋菰有米亦可饱，哀哀如此将安归？
<br>
<br>夜闻湖中渔歌
<br>
<br>梦回一灯翳复明，卧闻湖上渔歌声。
<br>呜呜乍低忽更起，嫋嫋欲断还微萦。
<br>初随缺月堕烟浦，已和残角吹江城。
<br>悲伤似击渐离筑，忠愤如抚桓伊筝。
<br>放臣万里忧国泪，戍客白首怀乡情。
<br>峡猿失侣方独宿，沙雁垂翅犹遐征。
<br>巴巫竹枝短亭晚，潇湘欸乃孤舟横。
<br>世间此恨故相似，使我百感何由平！
<br>
<br>夜闻浣花江声甚壮
<br>
<br>浣江之东当筰桥，奔流啮桥桥为摇。
<br>分洪初疑两蛟舞，触石散作千珠跳。
<br>壮声每挟雷雨横，巨势潜借鼋鼍骄。
<br>梦回闻之坐太息，铁衣何日东征辽？
<br>衔枚度碛沙飒飒，盘槊断陇风萧萧。
<br>不然投檄径归去，短篷卧听钱塘潮。
<br>
<br>夜闻雷雨大作
<br>
<br>暗空雾雨无时已，卷地风雷却是晴。
<br>九十老翁更事久，寄言儿女不须惊。
<br>
<br>夜闻邻家治稻
<br>
<br>二顷春芜废不耕，半生名宦竟何成？
<br>归来每羡农家乐，月下风传打稻声。
<br>
<br>夜闻橹声
<br>
<br>咿哑双橹声，凄切游子情。
<br>岂无一杯酒，孤舟谁与倾？
<br>清愁不可耐，霜月照潮平。
<br>
<br>夜闻秋风感怀
<br>
<br>西风一夜号庭树，起揽戎衣泪溅襟。
<br>残角声催关月堕，断鸿影隔塞云深。
<br>数篇零落从军作，一寸凄凉报国心。
<br>莫倚壮图思富贵，英豪何限死山林。
<br>
<br>夜闻松声有感
<br>
<br>清晨放船落星石，大风吹颿如箭激，
<br>回头已失庐山云，却上吴城观落日。
<br>夜深龙归擘祠门，入木数寸留爪痕。
<br>明朝就视心尚栗，腥风卷地雷霆奔。
<br>归船买酒持自慰，性命平生惊屡戏。
<br>固知神怒有定时，波纹蹙作鱼鳞细。
<br>如今衰病卧林垧，霜覆茆檐月满庭。
<br>松声惊破三更梦，犹作当时风浪听。
<br>
<br>夜闻塔铃及泉声
<br>
<br>山泉泻幽窦，塔铃摇天风；
<br>清音无时尽，静夜尤璁珑。
<br>嗟我走红尘，市声聒欲聋，
<br>多生耳根业，赖此一洗空。
<br>梦骑白凤皇，佩玉朝珠宫；
<br>觉来抚枕叹，月满草堂中。
<br>
<br>夜闻蟋蟀
<br>
<br>布榖布榖解劝耕，蟋蟀蟋蟀能促织。
<br>州符县帖无已时，劝耕促织知何益？
<br>安得生世当成周，一家百亩长无愁；
<br>绿桑郁郁暗微径，黄犊叱叱行平畴。
<br>荆扉绩火明煜煜，黍垄饁饭香浮浮。
<br>耕亦不须劝，织亦不须促；
<br>机上有余布，盎中有余粟。
<br>老翁白首如小儿，鼓腹击壤相从嬉。
<br>
<br>夜闻雨声
<br>
<br>高檐夜雨泻淋浪，起拥寒衾旋炷香。
<br>春事岂堪频破坏，客愁不可复禁当。
<br>长缾磊落输郫酿，轻骑联翩报海棠。
<br>著意物华君莫笑，世间得丧更茫茫。
<br>
<br>夜闻雨声
<br>
<br>我似骑驴孟浩然，帽边随意领山川。
<br>忽闻风雨掠窗外，便觉江湖在眼前。
<br>路过邮亭知几处，身如估客不论年。
<br>未妨剩拥寒衾卧，赢取孤吟入断编。
<br>
<br>夜卧久不得寐复披衣起呼灯作草书数纸乃复酣枕明旦作此诗记之
<br>
<br>才下多厄穷，地偏罕人客。
<br>半生走四海，竟无第一策。
<br>暮年忽大悟，惟有紧闭门，
<br>朝作一池墨，弄笔招羁魂。
<br>初若奔騄骥，忽如掣蛟鲸，
<br>鬼神森出没，雷雨更晦明。
<br>飞扬兴已极，投笔径就床，
<br>酣酣一枕睡，不觉幽梦长。
<br>手携避秦人，行上腰带?，
<br>下视河流黄，仰看天宇青。
<br>大呼自惊觉，夜半灯欲死，
<br>茆檐雨点滴，身乃在万里。
<br>挑灯影突兀，顾问汝是谁。
<br>留侯虽强食，轻举亦何疑？
<br>
<br>夜香
<br>
<br>投老误乘传，窃食惭无功。
<br>清夜一炷香，实与天心通。
<br>忤物虽至愚，许国犹孤忠。
<br>一念倘自欺，百年宁有终。
<br>上帝职造化，生杀操至公。
<br>稽首矢此心，其敢累儿童！
<br>
<br>夜兴
<br>
<br>枭呼作人声，月出如野烧。
<br>推枕中夜起，残灯尚余照。
<br>难从公荣饮，独效孙登啸。
<br>八十推不僵，平昔岂所料。
<br>空廊病马卧，枯草老牛噍。
<br>明朝语俗人，与汝不同调。
<br>
<br>夜兴
<br>
<br>穷巷行人绝，高城漏鼓稀。
<br>剧谈频翦烛，久坐旋更衣。
<br>饥鼠冲人过，啼鸦冒夜飞。
<br>客归吾未睡，孤影自相依。
<br>
<br>夜兴
<br>
<br>鬓毛饱受雪霜侵，一褐萧条寄故林。
<br>檐雨滴回羁枕梦，城笳唤起塞垣心。
<br>平生耻露囊中颖，垂老甘同爨下琴。
<br>灯烬欲残看瘦影，不妨袖手坐愔愔。
<br>
<br>夜兴
<br>
<br>鹤瘦龟饥与静宜，更阑徙倚并清池。
<br>月当三五初盈夜，河直西南欲落时。
<br>浩浩醉歌群鹜起，翩翩孤影角巾欹。
<br>飞僊授我青瑶简，索赋山中夜兴诗。
<br>
<br>夜兴
<br>
<br>脱冠残发冷飕飀，北斗阑干河汉秋。
<br>木末有风栖鹊起，亭皋无月乱萤流。
<br>酒悭仅得时时醉，诗退难禁夜夜愁。
<br>欲睡不妨还小立，一声菱唱起沧州。
<br>
<br>夜兴
<br>
<br>夜阑扶策绕中庭，云罅三三两两星。
<br>安得南风卷云尽，烂然河白映天青。
<br>
<br>夜兴
<br>
<br>夜出茆堂自撤扃，乌藤与我两伶俜。
<br>凉蟾吐晕围千丈，老木移阴可一庭。
<br>隔浦呼呜闻宿鸟，傍檐开阖数流萤。
<br>放翁尚友论千载，不取梁鸿即管宁。
<br>
<br>夜兴戏作
<br>
<br>遥夜寂无哗，江城鼓屡挝。
<br>傍墙行踸踔，脱帽发鬖鬖。
<br>诗和玲珑韵，灯开顷刻花。
<br>会心有佳处，不寐到啼鸦。
<br>
<br>夜行
<br>
<br>红藤拄杖扶衰病，村北村南破夜行。
<br>闲绕长堤逐萤火，戏临荒沼问蛙声。
<br>倦游但有笭箵兴，久客真谙笭箵情。
<br>安得故人同一醉，三更城上看河倾。
<br>
<br>夜行
<br>
<br>路长忧炬尽，马弱畏泥深。
<br>肠断猿啼树，魂惊鬼啸林。
<br>艰危穷自惯，寒苦老难禁。
<br>回首金牛道，加鞭负壮心。
<br>
<br>夜行过一大姓家值其乐饮戏作
<br>
<br>村豪聚饮自相欢，灯火歌呼闹夜阑。
<br>醉饱要胜饥欲死，看渠也复面团团。
<br>
<br>夜行湖上
<br>
<br>月痕澹欲无，斗柄低半没。
<br>荒陂雁飞鸣，草屋牛卧齕。
<br>我行湖边路，霜冷刮病骨；
<br>断堤沙水湿，屦滑常恐蹶。
<br>残年垂七十，野处犹短褐。
<br>穷死士所有，权门不可谒。
<br>
<br>夜行宿湖头寺
<br>
<br>卧载篮舆黄叶村，疏钟杳杳隔溪闻。
<br>清霜十里伴微月，断雁半行穿乱云。
<br>去国不堪心破碎，平戎空有胆轮囷。
<br>泗滨乐石应如旧，谁勒中原第一勋？
<br>
<br>夜行玉笥樵风之间宿龙瑞
<br>
<br>野店溪桥供晚饷，吟边醉里弄春风。
<br>马行缺月黄昏後，钟下乱山空翠中。
<br>名宦不辞成寂寂，岁时惟恨去匆匆。
<br>颇闻禹穴遗书在，安得高人与细穷？
<br>
<br>夜行至白鹿泉上
<br>
<br>小雨病良已，新秋夜渐长。
<br>隔城闻鹤唳，出户逐萤光。
<br>荒径穿蒙密，遥空望莽苍。
<br>泉声落环佩，肝肺为清凉。
<br>
<br>夜行至平羌憩大悲院
<br>
<br>忆昨游天台，夜投石桥宿。
<br>水声乱人语，炬火散山谷。
<br>穿林有惊鹘，截道多奔鹿。
<br>今夕复何夕，此境忽在目。
<br>苍茫陂十里，清浅溪数曲。
<br>微霜结裘茸，落叶拂帽屋。
<br>下马憩村寺，颓然睡清熟。
<br>觉来窗已白，残灯犹煜煜。
<br>
<br>夜宴
<br>
<br>酒浪摇春不受寒，烛花垂烬忽堆盘。
<br>山川路邈人将老，丝管声遒夜向阑。
<br>四海交朋更聚散，百年光景杂悲欢。
<br>自怜病眼犹明在，更把名花半醉看。
<br>
<br>夜宴即席作
<br>
<br>宣华辇路牧牛羊，摩诃龙池草茫茫。
<br>宫殿犁尽余缭墙，南风远吹禾黍香。
<br>草间白骨横秋霜，何由唤起釂一觞？
<br>痴人走死声利场，我独感此惜流光。
<br>苹花开时风榭凉，美人缥缈如鸾翔。
<br>尧年舜日乐未央，非子之故为谁狂？
<br>
<br>夜宴赏海棠醉书
<br>
<br>便便痴腹本来宽，不是天涯强作欢。
<br>燕子归来新社雨，海棠开後却春寒。
<br>醉夸落纸诗千首，歌费缠头锦百端。
<br>深院不闻传夜漏，忽惊蜡泪已堆盘。
<br>
<br>夜意
<br>
<br>火云夕方收，草露秋已白。
<br>堂空灯欲翳，壁坏虫自啧。
<br>四顾寂无人，独立岸吾帻。
<br>穷通何足论，等是百年客。
<br>何能为一饱，半世出下策。
<br>布帆幸无恙，谁谓江海迮？
<br>
<br>夜意
<br>
<br>居家元是客，在俗亦如僧。
<br>点滴檐间雨，青荧帐外灯。
<br>壮心终蹭蹬，去日捷飞腾。
<br>不及寒沙雁，来时下杜陵。
<br>
<br>夜意
<br>
<br>孤梦初回夜气清，世尘扫尽觉心平。
<br>月沉洲渚渔歌远，人语比邻绩火明。
<br>独汲寒泉鸣细绠，静听漏鼓下高城。
<br>悠然坐待东方白，却看轩窗淡日生。
<br>
<br>夜意
<br>
<br>浮云扫尽天如水，十里疏钟到野堂。
<br>窗纸月明人不睡，屋茅霜冷夜初长。
<br>归休固已师沮溺，承学犹能陋汉唐。
<br>安得子孙常念此，不妨世世业耕桑。
<br>
<br>夜意
<br>
<br>幌外灯青见鼠行，林梢月黑有枭鸣。
<br>只言中夏夜偏短，万里梦回天未明。
<br>
<br>夜意
<br>
<br>名姓人谁记，形骸老渐侵。
<br>酒悭停剧饮，诗退负高吟。
<br>雨隔疏更断，云藏古院深。
<br>衰迟常兀兀，惆怅少年心。
<br>
<br>夜意
<br>
<br>心清知睡少，气定觉神凝。
<br>但有一无媿，何妨百不能。
<br>灯昏如隔雾，砚冷欲生冰。
<br>兀尔遗身世，东窗待日升。
<br>
<br>夜意
<br>
<br>睡觉邻鸡已再啼，蓬窗灯暗雨凄凄。
<br>东家蹇驴不用借，明日门前一尺泥。
<br>
<br>夜意
<br>
<br>瘴地晨霜薄，郊墟暮雨昏。
<br>啼螿如有恨，微火解相温。
<br>末路真无策，孤忠敢自言。
<br>轮囷肝胆在，白首倚乾坤。
<br>
<br>夜吟
<br>
<br>似睡不睡客欹枕，欲落未落月挂檐。
<br>诗到此时当得句，羁愁病思恰相兼。
<br>
<br>夜饮即事
<br>
<br>天涯久客我何堪，聊喜灯前得纵谈。
<br>磊落金盘荐糖蟹，纤柔玉指破霜柑。
<br>烛围宝马人将起，花堕纱巾酒正酣。
<br>更作茶瓯清绝梦，小窗横幅画江南。
<br>
<br>夜饮示坐中
<br>
<br>胡雁叫群寒夜长，峥嵘北斗天中央。
<br>达人大观眇万物，烈士壮心怀四方。
<br>纵酒长鲸渴吞海，草书瘦蔓饱经霜。
<br>付君诗卷好收拾，後五百年无此狂。
<br>
<br>夜与子遹说蜀道因作长句示之
<br>
<br>忆自梁州入剑门，关山无处不消魂。
<br>亚松托宿逢秋雨，小柏经行听晓猿。
<br>当日只知悲客硌，归来终亦老江村。
<br>吾儿生晚那知此，聊对青灯与细论。
<br>
<br>夜与儿子出门闲步
<br>
<br>家住黄花入麦村，闲将稚子出柴门。
<br>草根萤堕久开阖，云际月行时吐吞。
<br>未分悲忧攻齿发，已将生死付乾坤。
<br>旧书半蠹犹堪读，粝饭藜羹莫更论。
<br>
<br>夜雨
<br>
<br>吾诗满箧笥，最多夜雨篇。
<br>四时雨皆佳，莫若初寒天。
<br>纸帐白于毡，纸被软于绵。
<br>枕傍小铜匜，海沉起微烟。
<br>是时闻夜雨，如丝竹管弦。
<br>恨我未免俗，吟讽劝雕镌。
<br>南朝空阶语，妙建安前，
<br>意谓夺造化，百世莫比肩；
<br>安知梧桐句，乃复与并传。
<br>夜雨何时无，奇语付後贤。
<br>
<br>夜雨
<br>
<br>藩篱处处蔓牵牛，薏苡丛深稗穗抽。
<br>只道物生常茂遂，一宵风雨又成秋。
<br>
<br>夜雨
<br>
<br>点滴茅檐雨，长宵不肯晴。
<br>残缸待鸡唱，倦枕厌枭鸣。
<br>已践衰残境，况兼羁旅情。
<br>晨兴亦何事，椎髻绕廊行。
<br>
<br>夜雨
<br>
<br>齿牙摇动鬓毛疏，四壁萧然卧草庐。
<br>急雨声酣战丛竹，孤灯焰短伴残书。
<br>壮心未减从戎日，苦学犹如觅举初。
<br>自笑坚顽谁得似？同侪太半已丘墟。
<br>
<br>夜雨
<br>
<br>初夏雨淋浪，檐声绕四廊。
<br>感深头易白，睡少漏偏长。
<br>红卷帘旌湿，润生衣焙香。
<br>清吟欲排闷，三叹不成章。
<br>
<br>夜雨
<br>
<br>浓云如泼墨，急雨如飞镞，
<br>激电光入牖，奔雷势掀屋。
<br>漏湿恐败书，起视自秉烛；
<br>移床顾未暇，盆盎苦不足，
<br>不如卷茵席，少忍待其复。
<br>飞萤方得意，熠熠相追逐；
<br>姑恶独何怨，菰丛声若哭。
<br>吾歌亦已悲，老死终碌碌。
<br>
<br>夜雨
<br>
<br>夜雨有残滴，秋碪无绝声。
<br>得诗旋已忘，觅睡固难成。
<br>壮志悲垂老，归耕愿太平。
<br>发春才属尔，岁事又峥嵘。
<br>
<br>夜雨
<br>
<br>江边依旧钓舟横，万事何曾有一成？
<br>空忆庐山风雨夜，自吹小灶煮蔓菁。
<br>
<br>夜雨
<br>
<br>正看飞雪暗江天，不觉新春已粲然。
<br>花气袭人娱独夜，雨声遶舍送丰年。
<br>樵风未改山川旧，褉事空悲岁月迁。
<br>一榼可营身尚健，故应先治下湖船。
<br>
<br>夜雨
<br>
<br>空阶雨声夜转急，壁疏窗破凄风入。
<br>一灯嫋嫋吹欲灭，老生独傍书架立。
<br>取书欲读辄复休，却行出门搔白头，
<br>市楼卖酒日千斛，众人皆乐君胡忧？
<br>
<br>夜雨
<br>
<br>暮雨萧萧集瓦沟，空阶点滴送清愁。
<br>何由乞得须臾睡，直到窗明滴未休。
<br>
<br>夜雨
<br>
<br>泽国寒多雨，畸人夜少眠。
<br>不缘酲作病，只合醉终年。
<br>庭草已争茁，园梅空自怜。
<br>重云不难抉，无剑倚青天。
<br>
<br>夜雨
<br>
<br>寒雨连三夕，幽居只数椽。
<br>家贫轻过节，身老怯增年。
<br>日月悲歌里，关山泪眼边。
<br>梅花自开落，叹息为谁妍？
<br>
<br>夜雨
<br>
<br>人日春犹浅，鸡晨夜向阑。
<br>残缸灯晕小，单枕雨声寒。
<br>难补皇天漏，空思后土乾。
<br>山家尊酒薄，怀抱若为宽。
<br>
<br>夜雨感怀
<br>
<br>老来每惜岁峥嵘，几为巴歌判宿酲。
<br>白帝草生时入梦，锦官花重更关情。
<br>帘疏夜雨侵灯晕，枕冷秋风递角声。
<br>定许何时理归棹，酒狂犹解赋芜城。
<br>
<br>夜雨暴至
<br>
<br>堂中虚窗雨气入，堂前丛竹雨声急；
<br>山童束縕走求火，屋漏惟愁打书湿。
<br>秋风罢亚九千顷，此夕真成倾玉粒。
<br>蹋歌作社约比邻，一饱今年可平揖。
<br>
<br>夜雨思栝苍游
<br>
<br>道心退惰如风鷁，世念坚疆似火牛。
<br>安得短篷湖海去，夜深听雨琵琶洲。
<br>
<br>夜雨有感
<br>
<br>北风吹雨暗江郊，十月僧庐旋补茆。
<br>病马敢希三品料，惊禽聊借一枝巢。
<br>少时诸老争求识，晚岁殊方罕定交。
<br>闭户不妨新得趣，丹经盈箧手亲抄。
<br>
<br>夜雨有感
<br>
<br>断虹不隔江郊雨，一醆昏灯夜半时。
<br>多感生悲那为酒，积衰成瘦错冤诗。
<br>空阶点滴何由止，倦枕凄凉只自知。
<br>平日故人零落尽，寄书谁与叙睽离？
<br>
<br>夜雨枕上
<br>
<br>秋雨不肯晴，秋夜不肯明；
<br>寸心集百忧，厌此点滴声。
<br>岁月不贷人，老病忽至此。
<br>丈夫本忧世，儿女乃畏死。
<br>
<br>夜阅箧中书偶得李德远数帖因思昔相从时所言後多可验感叹有作
<br>
<br>早岁传闻月旦评，殿门邂逅眼偏明。
<br>当时一坐推谈止，今日丛林见话行。
<br>老卧烟村身偶在，夜开蠹纸泪如倾。
<br>岂知三十余年後，河洛胡尘讫未平？
<br>
<br>夜中步月
<br>
<br>夜半不成寐，起寻微月行。
<br>风生惊叶堕，露重觉荷倾。
<br>兀兀酒中趣，悠悠身後名。
<br>兴阑还掩户，坐待日东生。
<br>
<br>夜中独步
<br>
<br>春半寒初退，更阑睡不成。
<br>褰裳偶独起，曳履得徐行。
<br>月上鸟未宿，水深蛙乱鸣。
<br>踟蹰忽已久，残漏下高城。
<br>
<br>夜中独步庭下
<br>
<br>山月明如画，江风冷借秋。
<br>衰迟亦可叹，幽独自成愁。
<br>斗柄垂江渚，笳声下戌楼。
<br>我惟诗思在，从此亦宜休！
<br>
<br>夜中起读书戏作
<br>
<br>发已凋零齿已疏，忍饥白首卧蜗庐。
<br>风声忽轹蓬窗过，夜半呼灯起读书。
<br>
<br>夜中起读书戏作
<br>
<br>灭虏区区计本疏，水边乔木拥茅庐。
<br>九原定发韩公笑，至老依然一束书。
<br>
<br>夜酌
<br>
<br>酒渌孤灯夜，梅黄细雨天。
<br>聊成顾影醉，复作曲肱眠。
<br>腰下苏秦印，囊中赵壹钱。
<br>丈夫随所遇，底处不陶然？
<br>
<br>夜酌
<br>
<br>我有一瓢酒，与君今夕同。
<br>鸣檐社公雨，卷野沛歌风。
<br>阅世花开落，观身劫壤空。
<br>北邙丘垄尽，太息几英雄！
<br>
<br>夜酌
<br>
<br>遥夜浇愁赖麴生，灯前忽见卧长瓶。
<br>比红有句狂犹在，染白无方老已成。
<br>园径露萤黏湿草，塔檐风铎乱疏更。
<br>悲秋要是骚人事，未必忘情胜有情。
<br>
<br>夜坐
<br>
<br>衰翁不出门，岁月过电雹。
<br>窗明地炉暖，袖手坐寂寞。
<br>可怜瓶中梅，烂漫几开落；
<br>小园亦数树，曾未破一萼。
<br>三更北风急，雨雪恐复作。
<br>且当勤举杯，莫恨浮蚁浊。
<br>
<br>夜坐
<br>
<br>仲夏苦郁蒸，既夕热未解。
<br>浴罢坐柴门，汲井痛扫洒。
<br>覆野天穹穹，垂地星磊磊；
<br>明河落无声，北斗低饮海。
<br>三更缺月升，草木尽光彩。
<br>渔舟在何许？断续闻欸乃。
<br>百忧集老境，坐叹双鬓改。
<br>谁能拥雕戈，遗虏何足醢！
<br>
<br>夜坐
<br>
<br>怀抱何萧爽，凉风扫郁蒸。
<br>寒蛩喧败草，饥鼠啮枯藤。
<br>
<br>夜坐
<br>
<br>灯暗一室幽，鸟鸣四山静。
<br>道人坐倚壁，度此清夜永。
<br>少时志功名，痴绝如捕影。
<br>造物遗以穷，磨砻发深省。
<br>坐令盆盎浅，渺渺波万顷。
<br>虽未造道真，南辕终至郢。
<br>
<br>夜坐
<br>
<br>老眼清无寐，孤怀默自伤。
<br>思人交旧尽，抚事岁时长。
<br>篱犬吠残月，江枫凋早霜。
<br>放翁殊耐事，掩卷拨炉香。
<br>
<br>夜坐
<br>
<br>白首仍多病，青灯独掩扉。
<br>云低闻雁过，雨急待儿归。
<br>
<br>夜坐
<br>
<br>耿耿残灯夜未央，负墙闲对篆盘香。
<br>风号东北河冰合，月落西南竹影长。
<br>孤鹊欲栖频绕树，寒龟无息稳搘床。
<br>颓然坐睡那知晓，推户朝曦已满廊。
<br>
<br>夜坐
<br>
<br>大风横吹斗柄折，迅雷下击山壁裂。
<br>放翁闭户寂不闻，楞严卷尽灯花结。
<br>
<br>夜坐
<br>
<br>瘦骨倚蒲团，灯前影自看。
<br>心清便独夜，酒尽怯新寒。
<br>病虎减精采，饥鸿摧羽翰。
<br>晚途堪笑闵，犹拟乞祠官。
<br>
<br>夜坐
<br>
<br>虚堂夜无寐，顾影叹伶竮。
<br>露湿萤黏草，云迷雁落汀。
<br>旧书开蠹简，浊酒倒残缾。
<br>流落知无憾，危机实饱经。
<br>
<br>夜坐
<br>
<br>地僻少行迹，屋低便老人。
<br>炉红得清坐，酒缘慰孤斟。
<br>吠犬惊飘叶，栖禽换暗林。
<br>人问固多难，感慨不须深。
<br>
<br>夜坐
<br>
<br>流落知闻绝，归休宠辱空。
<br>酒狂宁限老，诗思正须穷。
<br>活火生新焰，残灯委碎红。
<br>平生会心处，正在兀然中。
<br>
<br>夜坐
<br>
<br>家家绩火夜深明，处处新畲雨後耕。
<br>常媿老身无一事，地垆坚坐听风声。
<br>
<br>夜坐
<br>
<br>杳杳霜钟十里声，娟娟江月半窗明。
<br>陈编欲绝犹堪读，微火相依更有情。
<br>九曲烟云新散吏，百年铅椠老诸生。
<br>颓然待旦君无笑，尚胜闻鸡赋早行。
<br>
<br>夜坐
<br>
<br>老知世事谩纷纷，纸帐蒲团自策勋。
<br>一夜北风吹裂屋，石楼无耳不曾闻。
<br>
<br>夜坐
<br>
<br>蓬窗夜半竹骚然，坐守残编悄不眠。
<br>辛苦空成左传癖，逍遥常媿大慈僊。
<br>风宁可系功名误，日不能黏岁月迁。
<br>明旦觅船湖上去，西村桃李淡春烟。
<br>
<br>夜坐
<br>
<br>夜永霜浓睡不成，团乐儿女话无生。
<br>金莲妄想消除尽，一碗松肪彻晓明。
<br>
<br>夜坐
<br>
<br>天公似欲假余龄，鍼石年来幸小停。
<br>微火暖炉娱独夜，断云吐月缟中庭。
<br>眼前乐事寒醅绿，身後虚名蠹简青。
<br>赖有古人同此志，傍观不用叹伶仃。
<br>
<br>夜坐
<br>
<br>饼饵支遥夜，薪烝御早寒。
<br>卧闻风浩荡，起视斗阑干。
<br>鸡怯飞霜重，鸦惊出月残。
<br>挑灯搔短发，顾影发吾叹。
<br>
<br>夜坐
<br>
<br>万螘披书卷，孤萤引篆香。
<br>病思无事乐，老悔少年狂。
<br>南渡衣冠盛，西征道路长。
<br>如今俱梦破，高枕看人忙。
<br>
<br>夜坐
<br>
<br>曲几蒲团夜过分，颓然半脱鹿皮巾。
<br>惊鸿避弋鸣烟渚，断角凌风上雪云。
<br>仕宦愈知林下贵，穷愁方策酒中勋。
<br>扁舟东去何时办，昔向金丹幸有闻。
<br>
<br>夜坐
<br>
<br>叶尽木无声，天高夜自明。
<br>映窗灯半灭，掠野雁孤征。
<br>瓦裂人间事，云浮身後名。
<br>惟应托长鑱，寂寞送浮生。
<br>
<br>夜坐
<br>
<br>药裹关心处，篝灯照影时。
<br>文书用遮眼，枣栗可无饥。
<br>素业存农圃，颓龄迫耄期。
<br>盖棺万事已，唯负国恩私。
<br>
<br>夜坐
<br>
<br>山城意象自萧然，况是高斋作雪天。
<br>渐暗玉虫寒有烬，欲残金鸭暖无烟。
<br>衰容病後如添岁，遥夜冬来抵过年。
<br>安得龙绡三丈幅，为君试写白云篇。
<br>
<br>夜坐灯灭戏作
<br>
<br>冷饭黄齑傲太平，鬓丝原不为愁生。
<br>忽因灯死得奇观，明月满窗梅影横。
<br>
<br>夜坐独酌
<br>
<br>玉宇沉沉夜向阑，跨空飞阁倚高寒。
<br>一壼清露来云表，聊为幽人洗肺肝。
<br>
<br>夜坐观小儿作拟毛诗欣然有赋
<br>
<br>北风城头鼓紞紞，徂岁峥嵘正多感。
<br>老夫假寐角巾低，樨子高吟两髦髧。
<br>衰迟笑我藏袖手，狂率怜渠满躯胆。
<br>旋炊粉饐裹青箬，新煠饧枝缀红糁。
<br>未言问事渐澜翻，且赏挥毫能果敢。
<br>嗟予畴昔如汝年，万卷纵横恣窥览。
<br>即今见汝尚懽欣，此癖真同嗜昌歜。
<br>夜阑我困儿亦归，独与狸奴分坐毯。
<br>
<br>夜坐偶书
<br>
<br>衰发萧疏雪满簪，暮年光景易駸駸。
<br>已甘身作沟中断，不愿人知爨下音。
<br>病鹤摧颓分薄俸，悲蛩断续和微吟。
<br>向来误有功名念，欲挽天河洗此心。
<br>
<br>夜坐忽闻村路报晓铁牌
<br>
<br>何人叩铁警农耕，炊饭家家起五更。
<br>也似早朝风雪里，遥听宫漏下宫城。
<br>
<br>夜坐忽闻村路报晓铁牌
<br>
<br>秋气凄凉雾雨昏，老书生病卧孤村。
<br>五更不用元戎报，片铁铮铮自过门。
<br>
<br>夜坐门外示子遹
<br>
<br>秋意遽如许，体中殊未佳。
<br>滩深无宿鹭，草茂有鸣蛙。
<br>栖遯从吾好，吟哦与汝偕。
<br>云门渐可到，剩判几青鞋？
<br>
<br>夜坐求酒已尽喟然有赋
<br>
<br>澹月微霜夜漏徂，披裘不睡附寒炉。
<br>清笳嫋嫋已三弄，残火荧荧才一铢。
<br>报国无期心欲折，读书自力眼将枯。
<br>麴生作态年来甚，不受闲人折简呼。
<br>
<br>夜坐示桑甥十韵
<br>
<br>好诗如灵丹，不杂膻荤肠；
<br>子诚欲得之，洁斋祓不祥。
<br>食饮屑白玉，沐浴春兰芳。
<br>蛟龙起久蛰，鸿鹄参高翔。
<br>纵横开武库，浩荡发太仓。
<br>大巧谢雕琢，至刚反摧藏。
<br>一技均道妙，佻心讵能当。
<br>结缨与易箦，至死犹自强。
<br>东山七月篇，万古真文章。
<br>天下有精识，吾言岂荒唐？
<br>
<br>夜坐示子虡
<br>
<br>裘薄知霜重，灯残觉夜阑。
<br>为农宜废学，谢事等无官。
<br>疏嬾贫难醒，沉绵死有端。
<br>大儿千里至，聊复为加餐。
<br>
<br>夜坐示子聿
<br>
<br>久客诚当去，无心偶小留。
<br>扫空闲梦想，阅尽旧朋俦。
<br>学术非时好，文章幸自由。
<br>不嫌秋夜永，问事有长头。
<br>
<br>夜坐示子遹兼示元敏
<br>
<br>微霰不成雪，大风俄散云。
<br>孤灯翳还吐，断雁远犹闻。
<br>冉冉新春动，遥遥清夜分。
<br>儿孙未须睡，吾与汝论文。
<br>
<br>夜坐水次
<br>
<br>房星纵，心星横，
<br>北斗高挂南斗倾。蓼根熠熠萤火明，
<br>苇丛哀哀姑恶声。我倚胡床破三更，
<br>溪风吹衣月未生。玉门关，
<br>拂云城，何时连营插汉旌？
<br>白头书生未可轻，不死令君看太平。
<br>
<br>夜坐庭中
<br>
<br>大泽秋初到，荒庭夜自明。
<br>风云生有候，河汉落无声。
<br>病得新凉减，诗因少睡成。
<br>高枝有乌鹊，栖稳若为惊？
<br>
<br>夜坐庭中
<br>
<br>人静风褰幔，更阑露泫衣。
<br>暗窗饥鼠啮，空庑冷萤飞。
<br>岁月背人去，乡闾何日归？
<br>脱巾还感叹，残发不胜稀。
<br>
<br>夜坐庭中达旦
<br>
<br>老矣常嗟去日遒，病来更觉此生浮。
<br>庭花舞影月当午，檐树有声风报秋。
<br>足倦独行惊踸踔，发稀久坐怯飕飀。
<br>鸡号日出闲无事，又向清溪弄钓舟。
<br>
<br>夜坐闻大风
<br>
<br>天旷穹庐覆，风豪野战酣。
<br>诗成飞醉墨，棋罢纵高谈。
<br>奇怪空堪笑，低摧亦未甘。
<br>东浮云海去，会载酒千甔。
<br>
<br>夜坐闻鼓声
<br>
<br>村居乐饮鼓冬冬，亭障无虞岁屡丰。
<br>谁道喧呼妨熟睡，老人自爱地炉红。
<br>
<br>夜坐闻湖中渔歌
<br>
<br>少年嗜书谒目力，老去观书涩如棘。
<br>短檠油尽固自佳，坐守一窗如漆黑。
<br>渔歌袅袅起三更，哀而不怨非凡声。
<br>明星已高声未已，疑是湖中隐君子。
<br>
<br>夜坐戏作
<br>
<br>飕飕松韵生鱼眼，汹汹云涛涌兔毫。
<br>促膝细论同此味，绝胜痛饮读离骚。
<br>
<br>夜坐戏作
<br>
<br>束书旧隐棋岩下，惯碾春风傲北窗。
<br>唤起口生尘土梦，赖君圭璧一双双。
<br>
<br>夜坐戏作
<br>
<br>建苑夸豪如贵胄，棋岩晦迹类臞仙。
<br>倘凭阀阅定人物，耕野钓溪难自贤。
<br>
<br>夜坐戏作短歌
<br>
<br>畏事如畏虎，避人如避寇。
<br>结庐三家村，百事喜寒陋。
<br>身闲自为贵，饭足岂非富。
<br>素心憎狐妖，老愈恶铜臭，
<br>视之若寒气，可使客肤腠。
<br>即今知免矣，终岁塞门窦。
<br>始知松倒壑，殊胜云出岫。
<br>聊持不动心，更养未尽寿。
<br>夜读南华篇，欣然发吾覆。
<br>
<br>夜坐小饮
<br>
<br>零落槐花已满沟，江湖又见一番秋。
<br>冰轮有辙凌空上，银汉无声接地流。
<br>丹荔甘寒劳远致，玉醅酟洌喜新篘。
<br>移床坐对西南电，好雨心知不待求。
<br>
<br>夜坐忆剡溪
<br>
<br>早睡苦夜长，晚睡意复倦；
<br>歛膝傍残灯，拭眦展书卷。
<br>时时搔短发，稍稍磨冻砚。
<br>更阑月入户，皎若舒白练。
<br>便思泛樵风，次第入剡县。
<br>名山如高人，岂可久不见？
<br>
<br>夜坐园中至夜分
<br>
<br>岸巾闲倚胡床坐，步屧还扶拄杖行。
<br>渐近秋清知病减，尽捐世累觉心平。
<br>翻翻双鹊风枝爽，熠熠孤萤露草明。
<br>更欲裴回尽幽兴，丽谯传漏报三更。
<br>
<br>夜坐油尽戏作
<br>
<br>金樽画烛少年豪，白首孤灯不厌劳。
<br>夜漏虽深书未竟，半缸谁与续残膏？
<br>
<br>夜坐油尽戏作
<br>
<br>欲尽残灯更有情，可怜剪断读书声。
<br>区区纸上太痴计，一笑开门看月明。
<br>
<br>夜坐中庭
<br>
<br>萧散坐中庭，三更月未生。
<br>溯风凉醉颊，汲井濯尘缨。
<br>草露沾衣冷，天河隔树明。
<br>裴回不能睡，鼓角下高城。
<br>
<br>夜坐中庭凉甚
<br>
<br>银汉迢迢夜气澄，都忘朝暮困蚊蝇。
<br>月从东涌行空阔，风自南来洗郁蒸。
<br>渴解似尝仙掌露，魂清如近玉壼冰。
<br>谁知此际超然处，不减庐山入定僧？
<br>
<br>谒告归卧晚登子城
<br>
<br>此身真是抱官囚，厌见长空赤日流。
<br>斋壁晓山千嶂雪，扇纨新雁一汀秋。
<br>系船空作清湘梦，御气难寻太华游。
<br>菱角藕丝还恨少，强携玉瀣醉高楼。
<br>
<br>谒汉昭烈惠陵及诸葛公祠宇
<br>
<br>雨止风益豪，雪作云不动。
<br>凄凉汉陵庙，衰草卧翁仲。
<br>画妓空笙竽，土马阙羁鞚。
<br>壤沃黄犊耕，柏密幽鸟哢。
<br>尚想忠武公，身任社稷重。
<br>整整渭上营，气已无岐雍。
<br>少须天意定，破贼宁患众。
<br>兴亡信有数，星陨事可痛。
<br>陵边四五家，茆竹居接栋。
<br>手皲纸上箔，醅熟酒鸣瓮。
<br>虽嗟生理微，亦足逭饥冻。
<br>刘葛固雄杰，阅世均一梦。
<br>论高常近迂，才大本难用。
<br>九原不可作，再拜临风恸。
<br>
<br>谒凌云大像
<br>
<br>出郭幽寻一笑新，径呼艇子截烟津。
<br>不辞疾步登重阁，聊欲今生识伟人。
<br>泉镜正涵螺譬绿，浪花不犯宝趺尘。
<br>始知神力无穷尽，丈六黄金果小身。
<br>
<br>谒巫山庙两庑碑版甚众皆言神佐禹开峡之功而诋宋玉高唐赋之妄予亦赋诗一首
<br>
<br>真人翳凤驾蛟龙，一念何曾与世同。
<br>不为行云求弭谤，那因治水欲论功。
<br>翱翔想见虚无里，毁誉谁知溷浊中。
<br>读尽旧碑成绝倒，书生惟惯谄王公。
<br>
<br>谒诸葛丞相庙
<br>
<br>汉中四百天所命，老贼方持太阿柄。
<br>区区梁益岂足支，不忍安坐观异姓。
<br>遗民亦知王室在，闰位那干天统正。
<br>公虽已没有神灵，犹假贼手诛锺邓。
<br>前年我过沔阳祠，再拜奠俎衰泪迸。
<br>洁斋请作送迎诗，精忠大义神其听！
<br>
<br>一百五日行
<br>
<br>一百五日东郊时，陂塘水满雨如丝。
<br>人家青烟不禁火，俚俗岂复思子推？
<br>旧坟年多木已拱，新坟积土高累累。
<br>老鸦飞鸣衔肉去，纸钱雨湿挂树枝。
<br>深松茂柏死自乐，地下应笑生人悲。
<br>眼中青山身後冢，此事决定君何疑。
<br>风吹云破日下照，小滩碎砾光陆离。
<br>停车暂憩道傍舍，解囊且补残春诗。
<br>
<br>一编
<br>
<br>一编垂首北窗前，皎皎宁当逐物迁？
<br>道有废兴何与我，心无媿怍始知天。
<br>昔尝西戌八千里，今复东归三十年。
<br>死去虽无勋业事，九原犹可见先贤。
<br>
<br>一病七十日
<br>
<br>一病七十日，共疑无复生。
<br>堤全河渐复，师济寇将平。
<br>缥缈香云散，飕飀药鼎鸣。
<br>庭前有残菊，自笑尚关情。
<br>
<br>一病四十日天气遂寒感怀有赋
<br>
<br>幽人病起鬓毛残，硖口楼台九月寒。
<br>暮角又催孤梦断，早霜初染一林丹。
<br>乡闾乖隔知谁健？怀抱凄凉用底宽？
<br>麴米春香虽可醉，瀼西新橘尚余酸，
<br>
<br>一齿动摇似不可复留有感
<br>
<br>晚境常忧豁可憎，苦留终不受丁宁。
<br>主贫何恨客辞去，木老元知叶自零。
<br>未害朵颐临肉俎，但妨叩齿读仙经。
<br>从今有酒须勤买，莫学骚人要独醒。
<br>
<br>一齿动摇已久然余皆坚甚戏作
<br>
<br>病齿元知不更全，漂浮杌桱已三年。
<br>一朝正使终辞去，大嚼犹能尽彘肩。
<br>
<br>一春风雨太半有感
<br>
<br>忽忽春将老，寒暄尚未齐。
<br>雨昏鸡唱晚，风恶鹊巢低。
<br>写物才殊退，寻芳思欲迷。
<br>余年不须较，只是死秦稽。
<br>
<br>一壶歌
<br>
<br>悠悠日月没根株，常在人间醉一壶。
<br>倾倒欲空还潋灩，不曾教化不曾沽。
<br>
<br>一壶歌
<br>
<br>先生醉後即高歌，千古英雄奈我何？
<br>花底一壶天所破，不曾饮尽不曾多。
<br>
<br>一壶歌
<br>
<br>自从轩昊到隋唐，几见中原作战场！
<br>三十万年如电掣，不曾记得不曾忘。
<br>
<br>一壶歌
<br>
<br>耻从岳牧立尧庭，况见商周战血腥。
<br>携得一壶闲处饮，不曾苦醉不曾醒。
<br>
<br>一壶歌
<br>
<br>长安市上醉春风，乱插繁花满帽红。
<br>看尽人间兴废事，不曾富贵不曾穷。
<br>
<br>一老
<br>
<br>太平一老醉腾腾，南陌东阡喜不胜。
<br>民力农桑家自足，士崇名节道方兴。
<br>骑鲸仙去时犹远，射虎归来气颇增。
<br>莫道幽栖交旧绝，月中亦有打门僧。
<br>
<br>一年老一年
<br>
<br>一年老一年，一日衰一日；
<br>譬如东周亡，岂复须大疾。
<br>嬾惰已废书册久，病来亦复疏杯酒。
<br>轫车小住固自佳，拂袖便行亦何有？
<br>下床拥火暖有余，咸豆数粒粥一盂。
<br>平生常笑愚公愚，欲栽堕齿染白须。
<br>
<br>一钱
<br>
<br>万事纷纷不足论，满庭枯草闭柴门。
<br>一钱留得终羞涩，持买餦餭引福孙。
<br>
<br>一室
<br>
<br>九万笑鹏抟，幽居一室宽。
<br>雨声便早睡，酒力压新寒。
<br>嬾觉闲多味，衰知死有端。
<br>此生吾自断，不必梦邯郸。
<br>
<br>一笑
<br>
<br>半醉微吟不怕寒，江边一笑觉天宽。
<br>莫愁艇子急冲雨，何逊梅花频倚阑。
<br>万事任从皮外去，百年聊作梦中观。
<br>放翁纵老狂犹在，倒尽金壶烛未残。
<br>
<br>一雨二十日
<br>
<br>一雨二十日，雨意殊未阑。
<br>我庐大泽中，四顾烟水宽。
<br>东家有小舟，借我不作难。
<br>鸬鹚与鵁鶄，自是平生欢。
<br>更作十日期，水浅生水滩。
<br>相与极幽赏，勿待江月残。
<br>
<br>仪曹直庐
<br>
<br>春晚气始和，微云淡朝阳，
<br>开轩面小庭，露渍蔷薇香。
<br>游丝卷欲尽，忽复百尺长；
<br>而我正遗事，枕藉书一床。
<br>谗波虽稽天，未遽妨人狂。
<br>惟当倾绿酒，莫待熟黄粱。
<br>
<br>怡斋
<br>
<br>东湖仲夏草树荒，屋古无人亭午凉。
<br>萱房微呀不见日，笋箨自解时吹香。
<br>野藤蟠屈入窗罅，湿菌扶疏生屋梁。
<br>跨沟数椽最幽翳，涨水及槛雨败墙。
<br>静涵青苹舞藻荇，闲立白鹭浮鸳鸯。
<br>芙蕖虽瘦亦弥漫，照眼翠盖遮红妆。
<br>水纹珍簟欲卷却，团团素扇嬾复将。
<br>天风忽送塔铃语，唤觉清梦游潇湘。
<br>
<br>移船
<br>
<br>沙际舟衔尾，相依作四邻。
<br>暮年多感慨，分路亦酸辛。
<br>折竹占行日，吹箫赛水神。
<br>无劳问亭驿，久客自知津。
<br>
<br>移花遇小雨喜甚为赋二十字
<br>
<br>独坐闲无事，烧香赋小诗。
<br>可怜清夜雨，及此种花时。
<br>
<br>移疾
<br>
<br>朝来移疾卧虚堂，暂屏文书日更长。
<br>鸥鹭近人情渐熟，帘栊欲雨意先凉。
<br>沙巾自照清池影，蕊笈闲销古篆香。
<br>莫恨微霜侵绿鬓，为渠歇尽少年狂。
<br>
<br>乙丑九月三日晚久雨骤晴西南新月如玉?重阳以八月置闰菊花粲然满园喜甚作一绝记之
<br>
<br>初三新月见如期，重九黄花又及时。
<br>俱是人间称心事，典衣一醉更何疑？
<br>
<br>乙丑七月二十九日夜分梦一士友风度甚高一见如宿昔出诗文数纸语皆简淡可爱读未终而觉作长句记之
<br>
<br>客中得友绝清真，盖未倾时意已亲。
<br>枕冷不知清夜梦，眼明喜见老成人。
<br>河倾斗落三传漏，雾散云归两幻身。
<br>心亦了然知是妄，觉来未免一酸辛。
<br>
<br>乙丑元日
<br>
<br>好在屠苏酒，扶衰把一卮。
<br>家贫为寿略，历闰换年迟。
<br>荐庙须扶拜，题门强缀诗。
<br>惟思买春困，熟睡过花时。
<br>
<br>乙丑重五
<br>
<br>盘中共解青菰粽，衰甚犹簪艾一枝。
<br>寂寞废诗仍止酒，今年真负此佳时。
<br>
<br>乙丑重五
<br>
<br>飞棹中流救屈平，俚歌宁复楚遗声？
<br>危冠更在门楣上，但觉萧敷与艾荣。
<br>
<br>乙卯重九
<br>
<br>九日村醅熟，逢迎不用呼。
<br>樽前狂起舞，陌上醉相扶。
<br>残发新霜白，衰颜落叶枯。
<br>明年何足问，且复插茱萸。
<br>
<br>乙卯重五
<br>
<br>重五山村好，榴花忽已繁。
<br>粽包分两髻，艾束著危冠。
<br>旧俗方储药，羸躯亦点丹。
<br>日斜吾事毕，一笑向杯盘。
<br>
<br>乙巳秋暮独酌
<br>
<br>孤云系不定，野鹤笼难驯。
<br>卖药句曲秋，沽酒天台春。
<br>中原几流血，四海一闲人。
<br>邀月对我影，折花插我巾，
<br>花月成三友，江海为四邻。
<br>何敢忘吾君，巢由称外臣。
<br>
<br>乙巳秋暮独酌
<br>
<br>安期与羡门，秦汉迹已陈，
<br>不如东平公，一剑隐红尘。
<br>醉歌题市楼，墨色粲如新。
<br>叱吒兴风云，约束山川神。
<br>从我者谁欤？夜渡黄鹤津。
<br>
<br>乙巳秋暮独酌
<br>
<br>湖中有隐士，或谓千岁人。
<br>大儿严子陵，小儿贺季真。
<br>姓名莫能知，况可得疏亲？
<br>有竿不钓鱼，秋晚香粳新。
<br>
<br>乙巳秋暮独酌
<br>
<br>山阴老道士，寄情鱼鸟中。
<br>幽户绿萝月，孤舟白苹风。
<br>岂无小瓮熟，尊杓谁与同？
<br>邂逅得知心，一见叹犹龙。
<br>
<br>乙巳早春
<br>
<br>故故啼莺傍曲廊，飞飞戏蝶度横塘。
<br>病来对酒心虽怯，老去逢花眼尚狂。
<br>床拥琴书供枕藉，帘通风月索平章。
<br>一丘一壑从来事，起就功名未苦忙。
<br>
<br>乙未元日
<br>
<br>五十人间老大身，更堪从此数新春。
<br>冬冬漏鼓催窗色，急急文书动驿尘。
<br>病後光阴常自惜，客中节物为谁新？
<br>壮心只向邮亭尽，自揣头颅莫问人。
<br>
<br>乙夜纳凉
<br>
<br>幽人新制葛衣成，二寸藤冠觉发轻。
<br>净扫中庭延月色，缓拖拄杖听蝉声。
<br>微凉便欲疏纨扇，小醉何妨倒玉罂。
<br>八尺风漪真美睡，故应高枕到窗明。
<br>
<br>以菜茹饮酒自嘲
<br>
<br>山泽有臞儒，残年病满躯。
<br>拙疏难救药，贫困不枝梧。
<br>海客留苔浦，山僧饷笋枯。
<br>衰颜得村酒，犹解蹔时朱。
<br>
<br>以石芥送刘韶美礼部刘比酿酒劲甚因以为戏
<br>
<br>古人重改阳城驿，吾辈欣闻石芥名。
<br>风味可人终骨鲠，尊前真见鲁诸生。
<br>
<br>以石芥送刘韶美礼部刘比酿酒劲甚因以为戏
<br>
<br>长安官酒甜如蜜，风月虽佳嬾举觞。
<br>持送盘蔬还会否？与公新酿问端方。
<br>
<br>以事至城南书触目
<br>
<br>十里西风吹帽裙，江城衣杵远犹闻。
<br>路如剑阁逢秋雨，山似炉峰锁暮云。
<br>原上老翁眠犊背，篱根小妇牧羊群。
<br>百钱且就村场醉，舌本醇醨莫苦分。
<br>
<br>倚栏
<br>
<br>闲岸纱巾小倚栏，吴中三月尚春寒。
<br>蜂脾蜜满花初过，燕觜泥新雨未乾。
<br>老厌簿书思屏迹，病逢节物强追欢。
<br>一樽又动流年感，城上斜阳画角残。
<br>
<br>倚阑
<br>
<br>故山未敢说归期，十口相随又别离。
<br>小雨初收残照晚，阑干西角立多时。
<br>
<br>倚阑
<br>
<br>满庭晴日破朝寒，粥罢披裘小倚栏。
<br>残菊抱丛香欲尽，一株南烛独如丹。
<br>
<br>倚楼
<br>
<br>千里江山入倚楼，高吟聊复写吾忧。
<br>诗书幸有先人业，贫贱初非学者羞。
<br>数掩槿篱端可老，一杯藜粥尚何求？
<br>东陂未插青秧遍，且与邻翁卜雨鸠。
<br>
<br>倚楼
<br>
<br>减尽朱颜白发新，高楼徙倚默伤神。
<br>未酬马上功名愿，已是人间老大身，
<br>太史周南方卧疾，拾遗剑外又逢春。
<br>一杯且为江山醉，百万呼卢迹已陈。
<br>
<br>倚楼
<br>
<br>暮云细细鳞千叠，新月纤纤玉一钓。
<br>叹息化工真妙手，冲寒来倚水边楼。
<br>
<br>倚楼
<br>
<br>曲曲阑干缥缈间，哦诗本欲破除闲。
<br>无端又起天涯感，淡墨生绡数点山。
<br>
<br>倚楼
<br>
<br>楼上凭阑小立时，淡烟漠漠雨丝丝。
<br>年光日日有佳处，不解春寒偏入诗。
<br>
<br>倚筇
<br>
<br>老翁愈老欲安归，归卧稽山饱蕨薇。
<br>未免解牛逢肯綮，岂能相马造精微。
<br>灵山有士拈花笑，阙里何人鼓瑟希？
<br>我亦倚筇桑竹下，白髯萧飒满斜晖。
<br>
<br>倚杖
<br>
<br>倚杖柴门外，踟蹰到日斜。
<br>儿童拾笋箨，妇女卖茶芽。
<br>掠岸过渔艇，隔篱闻纬车。
<br>年来诗料别，满眼是桑麻。
<br>
<br>弋阳道中遇大雪
<br>
<br>我行江郊暮犹进，大雪塞空迷远近；
<br>壮哉组练从天来，人间有此堂堂阵！
<br>少年颇爱军中乐，跌宕不耐微官缚；
<br>凭鞍寓目一帐然，思为君王扫河洛。
<br>夜听簌簌窗纸鸣，恰似铁马相磨声；
<br>起倾斗酒歌出塞，弹压胸中十万兵。
<br>
<br>弋阳县江上书触目
<br>
<br>县前奇哉一江水，日暮风吹碧鳞起。
<br>客恨征尘忽如洗，不用金篦刮眸子。
<br>丹枫岸边雪色芦，下有老翁方捕鱼。
<br>欲求妙师貌画图，王维郑虔今世无。
<br>
<br>弋阳县驿
<br>
<br>大雨山中采药回，丫头岩畔觅诗来。
<br>唤船野渡逢迎雪，携酒溪头领略梅。
<br>久客愁心端欲折，何时笑口得频开？
<br>殷勤记著今朝事，破驿空廊叶作堆。
<br>
<br>刈获後书事
<br>
<br>邻里西成例少苏，贫家生业得徐图。
<br>虽非五鼎岂无食，未办复褌犹著襦。
<br>牢彘渐肥堪奉祭，耕牛已买不求租。
<br>却思流落天涯日，要是家居胜道途。
<br>
<br>刈获後书事
<br>
<br>耄岁谁知困不苏，每虞黠鬼笑狂图。
<br>陶公老去但浊酒，管老归来惟白襦。
<br>不逐儿童觅兼味，且随邻曲了残租。
<br>细思自有欣然处，高谢人间九折途。
<br>
<br>忆荆州旧游
<br>
<br>书剑万里行翩翩，度关登陇常慨然。
<br>射麋云梦最乐事，至今旷快思楚天。
<br>落笔千言不加点，班荆百榼命割鲜。
<br>有时凭陵呼五白，笑人辛苦作太玄。
<br>君不见将军昔忍跨下辱，京兆晚为人所怜。
<br>功名富贵自古只如此，不如驰射乐饮终残年。
<br>
<br>忆梅
<br>
<br>护惜常愁满树开，况无一片在苍苔。
<br>眼高嬾为凡花醉，肠断惊闻暮角哀。
<br>写向素绡时拂拭，移来幽圃自栽培。
<br>论心竟是明年事，输与酴醾在酒杯。
<br>
<br>忆三山
<br>
<br>柳桥南北弄烟霏，门不常关客自稀。
<br>遣仆远驮黄檗出，呼儿闲取白鸥归。
<br>片云忽起迷丹灶，潦水初生没钓矶。
<br>一出可怜时屡变，又看刀尺制秋衣。
<br>
<br>忆山南
<br>
<br>貂裘宝马梁州日，盘槊横戈一世雄。
<br>恕虎吼山争雪刃，惊鸿出塞避雕弓。
<br>朝陪策画清油里，暮醉笙歌锦幄中。
<br>老去据鞍犹矍铄，君王何日伐辽东？
<br>
<br>忆山南
<br>
<br>醉墨淋漓酒百杯，辕门山色碧崔嵬。
<br>打球骏马千金买，切玉名刀万里来。
<br>结客渔阳时遣简，踏营渭北夜衔枚。
<br>十年一梦今谁记，闭置车中只自哀。
<br>
<br>忆蜀
<br>
<br>忆昔西游日，岷峨胜事繁。
<br>题诗古柏庙，载酒海棠园。
<br>世故纷难料，年光浩莫论。
<br>所欣身尚健，短褐醉江村。
<br>
<br>忆唐安
<br>
<br>南郑戍还初过蜀，朝衫与鬓犹争绿。
<br>逢春饮酒似长鲸，醉里千篇风雨速。
<br>唐安池馆夜宴频，潋潋玉船摇画烛，
<br>红索琵琶金缕花，百六十弦弹法曲，
<br>曲终却看舞霓裳，嫋嫋宫腰细如束。
<br>明朝解酲不用酒，起寻百亩东湖竹。
<br>归吴寂寞时自笑，纵有诗情谁省录？
<br>今年二顷似可谋，去斸云根结茅屋。
<br>
<br>忆天彭牡丹之盛有感
<br>
<br>常记彭州送牡丹，祥云径尺照金盘。
<br>岂知身老农桑野，一朵妖红梦里看。
<br>
<br>忆昔
<br>
<br>忆昔西征日，飞腾尚少年。
<br>军书插鸟羽，戍垒候狼烟。
<br>渭水秋风夜，岐山晓雪天。
<br>金鞿驰叱拨，绣袂舞婵娟。
<br>但恨功名晚，宁知老病缠？
<br>虎头空有相，麟阁竟无缘。
<br>壮士埋巴峡，孤身卧海壖。
<br>安西九千里，孙武十三篇。
<br>裘叹苏秦弊，鞭忧祖逖先。
<br>何时闻诏下，遣将入幽燕？
<br>
<br>忆昔
<br>
<br>忆昔绍兴中，束带陪众彦，
<br>沐浴雨露私，草木尽葱蒨。
<br>一朝穷达异，相遇忘庆唁。
<br>远官楚蜀间，寂寞返乡县。
<br>于时同舍郎，贵者至鼎铉。
<br>数奇益自屏，短褐失贫贱。
<br>俯仰五十载，未媿金百链。
<br>忍饥菰芦间，生理仅如线。
<br>穷交谁耐久？晨暮一破砚。
<br>啸歌枫林下，万事付露电；
<br>惟有孤舟兴，所至多胜践。
<br>衡茅无定止，何处非邮传。
<br>炊烟起沙际，跳鱼裂波面。
<br>呕哑纬车鸣，隐翳渔火见。
<br>箫鼓乐水神，钟梵闹竹院。
<br>我诗虽日衰，得句尚悲健。
<br>巍巍阙里门，未尝弃狂狷。
<br>放浪终余年，造物不汝谴。
<br>
<br>忆昔
<br>
<br>忆昔从戎出渭滨，壼浆马道泣遗民。
<br>夜栖高冢占星象，昼上巢车望虏尘。
<br>共道功名方迫逐，岂知老病只逡巡。
<br>灯前抚卷空流涕，何限人间失意人！
<br>
<br>忆昔
<br>
<br>忆昔浮江发剑南，夕阳船尾每相衔。
<br>楠阴暗处寻高寺，荔子红时宿下严。
<br>硖口烹猪赛龙庙，沙头伐鼓挂风帆。
<br>区区陈迹何由记，惟有征尘尚满衫。
<br>
<br>忆昔
<br>
<br>忆昔高皇绌柄臣，招徕贤隽聚朝绅。
<br>宁知遗恨忽千载，追数同时无一人。
<br>薶骨九原应已朽，残书数帙尚如新。
<br>此身露电那堪说，也复灯前默怆神。
<br>
<br>忆昔
<br>
<br>忆昔梁州夜枕戈，东归如此壮心何！
<br>蹉跎已失邯郸步，悲壮空传敕勒歌。
<br>今日扁舟钓烟水，当时重铠渡冰河。
<br>自怜一觉寒窗梦，尚想浯溪石可磨。
<br>
<br>忆昔
<br>
<br>忆昔轻装万里行，水邮山驿不论程。
<br>屡经汉帝烧余栈，曾宿唐家雪外城。
<br>壮志可怜成昨梦，残年惟有事春耕。
<br>西窗忽听空阶雨，独对青灯意未平。
<br>
<br>忆昔
<br>
<br>忆昔西游变姓名，猎围屠肆狎豪英。
<br>淋漓纵酒沧溟窄，慷慨狂歌华岳倾。
<br>壮士有心悲老大，穷人无路共功名。
<br>生涯自笑惟诗在，旋种芭蕉听雨声。
<br>
<br>忆昔
<br>
<br>忆昔西游两鬓青，即今镜里雪千茎。
<br>峨眉风月犹关念，濯锦莺花已隔生。
<br>避暑有时移枕簟，畏人终日闭柴荆。
<br>此怀恨欠诗千首，且寄秋泉一再行。
<br>
<br>忆昔
<br>
<br>忆自梁州下益州，身闲处处醉红楼。
<br>早知虚起弹冠意，悔不常为秉烛游。
<br>诗思已惭驰阵马，目光犹觉射车牛。
<br>莲峰日观何时到？下看人间万里秋。
<br>
<br>忆云门诸寺
<br>
<br>三百六十日，安可日日愁？
<br>四百八十寺，要须寺寺游。
<br>云门若耶间，到处可淹留。
<br>金像閟古殿，霜钟发重楼。
<br>临涧见鱼跃，穿林闻鹿呦。
<br>亦有疏豁处，白鹭下绿畴。
<br>僧固非尽佳，终胜从公侯。
<br>夜阑煎蜜汤，岂不贤杯瓯。
<br>泽居厌溽暑，慨思风露秋。
<br>晴雨俱可人，亦莫占鸣鸠。
<br>
<br>忆昨
<br>
<br>入蜀还吴迹已陈，兰亭道上又逢春。
<br>诸君试取吾诗看，何异前身与後身？
<br>
<br>忆昨
<br>
<br>当年落魄锦江边，物外常多宿世缘。
<br>先主庙中逢市隐，丈人观里识巢僊。
<br>
<br>忆昨
<br>
<br>万里曾为汗漫游，岂知白首弄渔舟！
<br>会骑一鹤凌风去，何处人间无酒楼？
<br>
<br>异梦
<br>
<br>山中有异梦，重铠奋雕戈。
<br>敷水西通渭，潼关北控河。
<br>凄凉鸣赵瑟，慷慨和燕歌。
<br>此事终当在，无如老死何！
<br>
<br>驿壁偶题
<br>
<br>累累驿门堠，杳杳寺楼钟。
<br>叶落树阴薄，云生山崦重。
<br>交亲穷未弃，父子老相从。
<br>惟待新粳熟，高眠听夜舂。
<br>
<br>驿壁偶题
<br>
<br>去去投山驿，悠悠解橐装。
<br>斜阳穿破厩，落叶满空廊。
<br>舞简村巫醉，涂朱野女妆。
<br>近行吾亦倦，假寝据胡床。
<br>
<br>驿舍海棠已过有感
<br>
<br>凄凉古驿官道傍，朱门沈沈春日长。
<br>暄妍光景老海棠，颠风吹花满空廊。
<br>物生荣悴固其常，惜哉无与持一觞。
<br>游蜂戏蝶空自忙，岂知美人在西厢。
<br>我虽已老犹能狂，伫立为尔悲容光。
<br>盛时不遇诚可伤，零落逢知更断肠。
<br>
<br>驿舍见故屏风画海棠有感
<br>
<br>厌烦只欲长面壁，此心安得顽如石。
<br>杜门复出叹习气，止酒还开惭定力。
<br>成都二月海棠开，锦绣裹城迷巷陌。
<br>燕宫最盛号花海，霸国雄豪有遗迹。
<br>猩红鹦绿极天巧，叠萼重跗眩朝日。
<br>繁华一梦忽吹散，闭眼细思犹历历。
<br>忧乐相寻岂易知，故人应记醉中诗。
<br>夜阑风雨嘉州驿，愁向屏风见折枝。
<br>
<br>驿亭小憩遣兴
<br>
<br>淡日微云共陆离，曲阑危栈出参差。
<br>老松临道阅千载，杜宇号山连四时。
<br>汉水东流那有极，秦关北望不胜悲。
<br>邮亭下马开孤剑，老大功名颇自期。
<br>
<br>翌日早晴
<br>
<br>泽居傍海坝，暑雨困积潦。
<br>四顾路俱绝，所至泥浩浩。
<br>坐卧败屋中，兀若在孤岛。
<br>得米无束薪，端忧令人老。
<br>今朝复何朝，浮云散如扫。
<br>一蝉鸣高槐，两蝶点平草。
<br>欣然受凉颸，便欲事幽讨。
<br>呼童羁我驹，东走天台道。
<br>
<br>意行至神祠酒坊而归
<br>
<br>雨收霁色满川原，独曳枯藤出里门。
<br>陌上微风摇稗穟，沟中残水出篱根。
<br>系牲庙柱悲刀几，酾酒村场满盎盆。
<br>兴尽还家殊不远，渔灯绩火闹黄昏。
<br>
<br>薏苡
<br>
<br>初游唐安饭薏米，炊成不减雕胡美。
<br>大如芡实白如玉，滑欲流匙香满屋。
<br>腹腴项脔不入盘，况复餐酪夸甘酸。
<br>东归思之未易得，每以问人人不识。
<br>呜呼，奇材从古弃草菅，
<br>君试求之篱落间！
<br>
<br>因王给事回使奉寄
<br>
<br>雨昏郡郭连三日，吏报江流忽数回。
<br>正叹船如天上坐，那知人自日边来。
<br>臂弓腰箭身今老，航海梯山运已开。
<br>汉虏不应常自守，期公决策画云台。
<br>
<br>饮罢寺门独立有感
<br>
<br>一邑无平土，邦人例得穷。
<br>凄凉远嫁归，憔悴独醒翁。
<br>今古阑干外，悲欢酒醆中。
<br>三巴不摇落，搔首对丹枫。
<br>
<br>饮罢夜归
<br>
<br>老病畏多酌，退闲愁夜行。
<br>市灯疏欲尽，楼月澹初生。
<br>露冷莎蛩咽，天高塞雁征。
<br>归来差自喜，拥被听疏更。
<br>
<br>饮伯山家因留宿
<br>
<br>小醉悠然不作酲，断云飞尽却成晴。
<br>月生檐外见帘影，风下城头闻角声。
<br>岸帻莎庭便发冷，酌泉桐井觉魂清。
<br>鸡号忽报明星上，梦破虚皇白玉京。
<br>
<br>饮村店夜归
<br>
<br>致主初心陋汉唐，暮年身世落农桑。
<br>草烟牛迹西山口，又卧旗亭送夕阳。
<br>
<br>饮村店夜归
<br>
<br>灩灩村醪君勿辞，橙椒香美白鹅肥。
<br>醉中忘却身今老，戏逐萤光蹋雨归。
<br>
<br>饮村酒
<br>
<br>湘浦骚人咏啜漓，黄州饮湿又增奇。
<br>纷纷坐客评清浊，我已昏然睡不知。
<br>
<br>饮酒
<br>
<br>我酒本小户，痛饮乃有时；
<br>意气不相值，终日持空卮。
<br>醉或能斋庄，不醉或狂逸，
<br>乃知老子狂，非自麴孽出。
<br>今日雪始晴，行歌官道傍，
<br>超然醒醉间，非庄亦非狂。
<br>
<br>饮酒
<br>
<br>六十四民安在哉？千八百国俱烟埃。
<br>世人一沤寄巨海，对酒不醉吁可哀！
<br>平生清狂今白首，芒屦布裘称野叟。
<br>晨兴窗几网蛛丝，石洞书来饷名酒。
<br>看月直到无月时，寻花直到花片飞；
<br>醉中往往花压帽，邻里聚看湖边归。
<br>先生两耳不须洗，利名不到先生耳。
<br>狂歌起舞君勿嘲，青山白云终醉死。
<br>
<br>饮酒
<br>
<br>陆生学道欠力量，胸次未能和盎盎。
<br>百年自笑足悲欢，万事聊须付酣畅。
<br>有时堆阜起峥嵘，大呼索酒浇使平。
<br>世间岂无道师与禅老，不如闭门参麴生。
<br>朋旧年来散如水，惟有铛杓同生死。
<br>一日不见令人愁，昼夜共处终无尤。
<br>世言有毒在麴蘖，腐胁穿肠凝血脉。
<br>人生适意即为之，醉死愁生君自择。
<br>
<br>饮酒近村
<br>
<br>放翁睡多少行立，人扶往赴邻里集。
<br>痛饮山花插鬓红，醉归棘露沾衣湿。
<br>纱巾一幅何翩翩，庭中弄影不肯眠。
<br>莫欺此老今衰甚，曾见高皇狩越年。
<br>
<br>饮酒望西山戏咏
<br>
<br>太白十诗九言酒，醉翁无诗不说山。
<br>若耶老农识几字，也与二事日相关。
<br>
<br>
<br>饮牛歌 
<br>门外一溪清见底，老翁牵牛饮溪水。
<br>溪清喜不污牛腹，岂畏践霜寒堕趾。
<br>舍东土瘦多瓦砾，父子勤劳艺黍稷。
<br>勿言牛老行苦迟，我今八十耕犹力。
<br>牛能生犊我有孙，世世相从老故园。
<br>人生得饱万事足，拾牛相齐何足言！
<br>
<br>饮石洞酒戏作
<br>
<br>酣酣霞晕力通神，澹澹鹅雏色可人。
<br>一笑破除垂老日，满怀摇荡隔年春。
<br>梅花的的吹初破，杨柳纤纤染未匀。
<br>醉倒桥边人不怪，西曹免护相君茵。
<br>
<br>饮张功父园戏题扇上
<br>
<br>寒食清明数日中，西园春事又忽忽。
<br>梅花自避新桃李，不为高楼一笛风。
<br>
<br>隐趣
<br>
<br>归老家山一幅巾，俗间那可与知闻。
<br>举杯每属江头月，赠客时缄谷口云。
<br>行采菖蒲缘藓磴，卧浮舴艋入鸥群。
<br>力营隐趣君无怪，作得闲人要十分。
<br>
<br>鶯花亭
<br>
<br>沙外春风柳十围，绿阴依舊语黄鹂。
<br>故应留与行人恨，不见秦郎半醉时。
<br>
<br>迎赦呈王志夫李德孺师伯浑
<br>
<br>平明置骑传诏函，帝意欲与东皇参。
<br>青城回仗国人喜，金鸡衔赦天恩覃。
<br>吾君爱民靡不到，黄纸字密如吴蚕。
<br>纪元故事极用九，圣政尽美方登三。
<br>嗟余久已去魏阙，梦到豹尾犹毵毵。
<br>过郊一月方拜赦，始知身落天西南。
<br>欢呼已怪衰病愈，蹈舞更觉春风酣。
<br>何当与子归共载，二月起柁江如蓝。
<br>
<br>迎诏书
<br>
<br>忆瞻銮仗省门前，扇影鞭声下九天。
<br>寂寞嘉州迎诏处，忽闻鼓吹却凄然。
<br>
<br>拥炉
<br>
<br>急雨狂风暮不收，燎炉薪暖复何忧。
<br>如倾潋灩鹅黄酒，似拥蒙茸狐白裘。
<br>大泽羁鸿来万里，高城传漏过三筹。
<br>明朝会看稽山雪，莫为冲寒怯上楼。
<br>
<br>拥炉
<br>
<br>睡少人人笑老生，拥炉孤坐欲三更。
<br>月移西去失花影，风自北来传漏声。
<br>凫鼎煎茶非俗物，雁灯开卷惬幽情。
<br>兴来自喜犹强健，一纸清诗取次成。
<br>
<br>拥炉不出辄终日自嘲
<br>
<br>柴门木落叶成堆，十日元无一再开。
<br>书坐藏多为饱祟，诗缘吟苦作穷媒。
<br>儿言山圃当收栗，僧约溪桥共探梅。
<br>堪笑此翁推不动，地炉无火画寒灰。
<br>
<br>永日无一事作诗自诒
<br>
<br>目昏罢观书，足蹇停游山；
<br>三事差可乐，造物乃复悭。
<br>得非闵我老，作意镌其顽，
<br>扫除尽宿习，使得终日闲？
<br>闲亦何负汝，剡曲茆三间，
<br>奇石玩荦角，清流听淙潺。
<br>勿言村醪薄，数酌可解颜。
<br>翛然日已夕，卧看飞鸟还。
<br>
<br>咏史
<br>
<br>入郢功成赐属镂，削吴计用载厨车。
<br>闭门种菜英雄事，莫笑衰翁日荷鉏。
<br>
<br>咏史
<br>
<br>夜雨灯前感慨深，为邦一士重千金。
<br>风云未展康时略，天地能知许国心。
<br>剑忽拄颐都将相，帽曾压耳隐山林。
<br>英雄自古常如此，君看隆中梁甫吟！
<br>
<br>用短
<br>
<br>用短定非痴，爱闲真复奇。
<br>饭香贫始觉，睡味老偏知。
<br>畦地闲栽药，留僧静对棋。
<br>余年犹有几，舍此欲何之？
<br>
<br>忧国
<br>
<br>恩许还山已六年，誓凭耕稼饯华颠。
<br>养心虽若冰将释，忧国犹虞火未然。
<br>议论孰能忘忌讳？人材正要越拘挛。
<br>群公亦采刍荛否？贞观开元在目前。
<br>
<br>幽怀
<br>
<br>苫茅架竹亦吾庐，病起幽怀得小摅。
<br>爱酒已捐身外事，闭门犹读死前书。
<br>邻家人喜添新犊，小市奴归得早蔬。
<br>但使身安岁中熟，敢辞老境落樵渔！
<br>
<br>幽居
<br>
<br>孤村野径不曾锄，恶草从来一寸无。
<br>每为游鱼疏港渎，更绿啼鸟植楸梧。
<br>闲门犹有僧时到，残产浑无赋未输。
<br>浪走人间真误计，暮年犹足补东隅。
<br>
<br>幽居
<br>
<br>海澨结茆新，退藏常畏人。
<br>已侵垂老境，尚爱不赀身。
<br>丹灶长生药，巢居上古民。
<br>秋来有奇事，鸥鹭日相亲。
<br>
<br>幽居
<br>
<br>早岁犹奇怪，中年痛扫除。
<br>华堂棋陆废，名马宴游疏。
<br>散帙身忘倦，畦蔬手自鉏。
<br>寥寥千载後，谁此访幽居？
<br>
<br>幽居
<br>
<br>社结山林友，家藏种树书。
<br>蔽床欣卜宅，容驷笑高闾。
<br>薄饭频葅韭，单衣旋制綀。
<br>东家借蹇罢，南市买船初。
<br>美景游俱遍，邻翁好不疏。
<br>时时得乘兴，岂独爱吾庐。
<br>
<br>幽居
<br>
<br>宿志在人外，清心游物初。
<br>犹轻天上福，那习世间书。
<br>荠菜挑供饼，槐芽采作葅。
<br>朝晡两摩腹，未可笑幽居。
<br>
<br>幽居
<br>
<br>翳翳桑麻巷，幽幽水竹居。
<br>纫缝一獠婢，樵汲两蛮奴。
<br>雨挟清砧急，篱悬野蔓枯。
<br>邻村有鬻子，吾敢叹空无！
<br>
<br>幽居
<br>
<br>幽居人迹稀，柴扉昼常掩。
<br>小池清见底，疏雨时数点。
<br>蝉嘒秋未衰，花房暮先敛。
<br>老大固多伤，年华还冉冉。
<br>
<br>幽居
<br>
<br>旌节庭下葵，鼓吹池中蛙，
<br>坐令灌园公，忽作富贵家。
<br>浮生均一哄，事过但兴嗟。
<br>蚩蚩彼何人，欲摘空中花？
<br>墙隅蔬可挽，巷口酒可赊，
<br>疏嬾遂吾性，不卖东陵瓜。
<br>
<br>幽居
<br>
<br>毒暑流金石，吾庐乃尔幽。
<br>松棚香带露，竹簟冷生秋。
<br>荡桨苹花浦，垂竿杜若洲。
<br>非关遗世事，聊以解吾愁。
<br>
<br>幽居
<br>
<br>百事徒劳无一成，幽居偶得称幽情。
<br>傍篱丛枳寒犹绿，遶舍流泉夜有声。
<br>饥坐炮燔多巨栗，醉归怀袖有新橙。
<br>爱闲自是从来癖，敢窃区区纳禄名。
<br>
<br>幽居
<br>
<br>莫笑茅茨陋，冈形接卧龙。
<br>连娟镜湖月，缥渺宝林钟。
<br>闲约鱼池钓，眠听碓舍舂。
<br>他年好事客，过此访遗踪。
<br>
<br>幽居
<br>
<br>小舫藤为缆，幽居竹织门。
<br>短篱围藕荡，细路入桑村。
<br>鱼脍槎头美，醅倾粥面浑。
<br>残年谢轩冕。犹足号黎元。
<br>
<br>幽居
<br>
<br>花过莺初嬾，泥新燕正忙。
<br>病余犹止酒，睡起独焚香。
<br>拄杖嫌园窄，棋枰喜日长。
<br>北窗元可乐，不是傲羲皇。
<br>
<br>幽居
<br>
<br>破屋颓垣雾雨昏，幽人终日掩柴门。
<br>因锄衰草通南阜，偶洗丛篁见北村。
<br>裋褐奇温等狐腋，寒蔬脆美敌熊蹯。
<br>冬来酒户微增旧，万事应须付一尊。
<br>
<br>幽居
<br>
<br>万家水竹古山阴，拣得幽居惬素心。
<br>梁燕委巢知社近，井桐飘叶觉秋深。
<br>琴缘废久尘常积，书为开稀蠹渐侵。
<br>幸自杜门无一事，不须清夜感衣砧。
<br>
<br>幽居
<br>
<br>老子堪咍老转痴，幽居喜及早寒时。
<br>芋魁加糁香出屋，菰首芼羹甘若饴。
<br>颠倒朱黄思误字，纵横黑白戏拈棋。
<br>此怀敢向今人说，骨朽诸贤却见知。
<br>
<br>幽居
<br>
<br>遶屋巉巉碧玉峰，个中天遣养疏慵。
<br>捐书已叹空虚腹，得酒还浇垒块胸。
<br>曲几坐看窥户月，短蓬卧听隔城钟。
<br>柴桑自有归来意，枉道人间不见容。
<br>
<br>幽居
<br>
<br>松陵甫里旧家风，晚节何妨号放翁。
<br>衰极睡魔殊有力，愁多酒圣欲无功。
<br>一编蠹简晴窗下，数卷疏篱落木中。
<br>退士所图惟一饱，诸公好为致年丰。
<br>
<br>幽居
<br>
<br>衰鬓萧条笑旧青，一枝栖稳寄余龄。
<br>徐行不媿衣露肘，安卧何妨席见经。
<br>视客恰如堂上燕，捐书那愿案头萤。
<br>时时开说前贤事，聊遣乡闾识典刑。
<br>
<br>幽居
<br>
<br>谢病言归一鹿车，短篱数掩护幽居。
<br>树枝南畔有飞鹊，莲叶东边多戏鱼。
<br>倦枕续成惊断梦，斜风吹落读残书。
<br>兴来偶曳枯筇出，父老逢迎却未疏。
<br>
<br>幽居
<br>
<br>一曲清溪带浅山，幽居终日卧林间。
<br>丹经在昔曾亲授，死籍从今或可删。
<br>人笑拙疏安淡泊，天教强健享清闲。
<br>秋来渐有佳风月，拟与飞仙日往还。
<br>
<br>幽居
<br>
<br>青门不种故侯瓜，拣得湖山便寄家。
<br>老境一廛依水竹，壮游万里犯风沙。
<br>气衰那办饮无算，病著更知生有涯。
<br>莫道吾庐全索寞，墙东新补数株花。
<br>
<br>幽居
<br>
<br>练褐藤冠物外装，下帘留住欲残香。
<br>潇湘客过夸渔具，灊皖僧来说药方。
<br>诗未遽衰犹跌宕，书虽小退亦轩昂。
<br>不绿厌静寻幽事，老去无如白日长。
<br>
<br>幽居
<br>
<br>人间岁月苦駸駸，白首幽居不厌深。
<br>嬾爱举杯成美睡，静嫌对弈动机心。
<br>山村野渡双芒屩，夜雪晨霜一布衾。
<br>不到匡庐三十载，梦携巾钵上东林。
<br>
<br>幽居
<br>
<br>大患元因有此身，百年强半走踆踆。
<br>折残广武城边柳，染尽洛阳衣上尘。
<br>绕树鹊孤栖渐稳，支床龟老息初匀。
<br>出门不欲摩双眼，世态年来又一新。
<br>
<br>幽居
<br>
<br>白发萧萧仅到肩，一枝藤杖日翩跹。
<br>草苫墙北栖鸡屋，泥补桥西放鸭船。
<br>心似枯葵空向日，身如病栎孰知年？
<br>放怀却有翛然处，不养金丹不学禅。
<br>
<br>幽居
<br>
<br>策府还家又五年，心常无事气常全。
<br>平生本不营三窟，此日何须直一钱！
<br>雨霁桑麻皆沃若，地偏鸡犬亦翛然。
<br>闭门便造桃源境，不必秦人始是仙。
<br>
<br>幽居
<br>
<br>穷老苦畏事，雅意在丘壑；
<br>结茆镜湖上，卒岁安寂寞。
<br>有门常嬾开，壁间挂双屩。
<br>犹恨未远人，静夜闻城角。
<br>
<br>幽居
<br>
<br>殊方飘泊向谁论，小住僧庐亦所欣。
<br>得饱罢挥求米帖，爱眠新著毁茶文。
<br>摘蔬篮小沾清露，斸药鉏轻带湿云。
<br>从此生涯足幽事，宦游虚用半生勤。
<br>
<br>幽居
<br>
<br>落叶纷可扫，幽花寒自开。
<br>囷空无雀噪，门静有僧来。
<br>孤学时方弃，穷途势莫回。
<br>呼儿了租赋，莫待县符催。
<br>
<br>幽居
<br>
<br>来客无僮奴，剥啄自叩户；
<br>主人亦萧然，茗饮不能具。
<br>清言正绝倒，日暮亟散去。
<br>更欲尽所怀，衣薄畏霜露。
<br>
<br>幽居
<br>
<br>百顷菰蒲古泽中，老夫病起恰秋风。
<br>流年不贷人皆老，造物无私我自穷。
<br>市隐昔曾从啸父，山栖今欲效园公。
<br>芳樽虽匪金丹术，槁面尊前也蹔红。
<br>
<br>幽居
<br>
<br>雨霁鸡栖早，风高雁阵斜。
<br>园丁刈霜稻，村女卖秋茶。
<br>缺井磨樵斧，枯桑系钓槎。
<br>客来那用问，此是放翁家。
<br>
<br>幽居
<br>
<br>横草无功负主恩，一生强半卧衡门。
<br>蠹书身世元无憾，伏枥光阴不更论。
<br>春雨负薪兰渚市，秋风采药石帆村。
<br>更思旋籴场中麦，暖热尘埃老瓦盆。
<br>
<br>幽居
<br>
<br>面面秋山拥翠屏，天留三亩著云扃。
<br>迎霜南阜枫林赤，饱雨西村菜甲青。
<br>散策人惊衰後健，浩歌自觉醉中醒。
<br>凌烟冠剑应无尔，布帽裙襦老管宁。
<br>
<br>幽居
<br>
<br>山园手栽花，日夜数花时。
<br>花开亦已落，一欢自无期。
<br>劝君强自娱，勿作儿女悲；
<br>春风染柳条，不染君鬓丝。
<br>
<br>幽居
<br>
<br>烟水重重际海涯，夜深风雨耿茆茨。
<br>交朋散落欢娱少，忧患侵陵志气衰。
<br>痴腹何由有鳞甲，俗情自未去毛皮。
<br>诗书六十余年梦，更拟传衣付小儿。
<br>
<br>幽居
<br>
<br>种菜三四畦，畜豚七八个，
<br>永言给宾祭，且复课慵惰。
<br>霜清黄犊健，土润小雨过，
<br>冬耕不可失，努力勿安卧。
<br>
<br>幽居
<br>
<br>放翁家山阴，其贫盖一国。
<br>骨相异虎头，祠禄真鸡肋。
<br>有米薪未具，坐待至曛黑。
<br>躬耕岂所难？一饱非尔力。
<br>
<br>幽居初夏
<br>
<br>湖山胜处放翁家，槐柳阴中野径斜。
<br>水满有时观下鹭，草深无处不鸣蛙。
<br>箨龙已过头番笋，木笔犹开第一花。
<br>叹息老来交旧尽，睡余谁共午瓯茶？
<br>
<br>幽居初夏
<br>
<br>路缭长堤北，家居小市西。
<br>陂塘晨饮犊，门巷午鸣鸡。
<br>妇喜蚕三幼，儿夸雨一犁。
<br>衰翁亦放浪，未怕屐沾泥。
<br>
<br>幽居初夏
<br>
<br>梅坞青黄子，草陂红紫花。
<br>双鹅朝戏浦，群鸭暮还家。
<br>赤脚挑残笋，苍头摘晚茶。
<br>出门逢野老，满意说桑麻。
<br>
<br>幽居初夏
<br>
<br>藤冠草屦病支离，门外纷纷百不知。
<br>解箨有声惊倦枕，飞花无力点清池。
<br>闲思旧事惟求醉，老感流年只自悲。
<br>绿树阴中红练起，一团零乱湿臙脂。
<br>
<br>幽居初夏
<br>
<br>长歌嫋嫋插秧天，小繖翻翻入市船。
<br>高栋巢乾初乳燕，绿槐阴密已鸣蝉。
<br>只言末俗人情恶，未废先生日晏眠。
<br>推枕起来闲弄笔，铜蟾手自挹寒泉。
<br>
<br>幽居初夏
<br>
<br>诘曲穿桑径，讴哑响竹门。
<br>疏泉灌藜苋，倚杖牧鸡豚。
<br>江步横新舸，茅檐弄幼孙。
<br>太平端有象，谁与画吾村？
<br>
<br>幽居初夏
<br>
<br>鬓毛秃尽齿牙疏，难受人间折简呼。
<br>诗酒本来无藉在，形骸况复不枝梧。
<br>槐阴渐密能鄣日，池水新生可浴凫。
<br>移得太行终亦死，平生常笑北山愚。
<br>
<br>幽居初夏
<br>
<br>大耋光阴短，南讹日月长。
<br>松枯宜倒壑，龟老惯榰床。
<br>寂寂三升稷，悠悠百本桑。
<br>饥寒犹肮脏，何术砭吾肓？
<br>
<br>幽居春晚
<br>
<br>云归禹穴赏新晴，酒买兰亭散宿酲。
<br>竹带鞭移俄盛出，鹤全窠买已长鸣。
<br>故山虽媿收身晚，外物元如脱发轻。
<br>只恐村邻成间阔，杖藜随处叩柴荆。
<br>
<br>幽居春晚
<br>
<br>老废雠书病废诗，昼闲惟与睡相宜。
<br>未寻内史流觞地，又近庞公上冢时。
<br>花发游蜂喧院落，笋长驯鹿入藩篱。
<br>石帆山下春如许，野老来招不用辞。
<br>
<br>幽居春夜
<br>
<br>暮景催人雪鬓双，十年始复反吾邦。
<br>云逢佳月每避舍，酒压闲愁如受降。
<br>三弄笛声初到枕，一枝梅影正横窗。
<br>要知清梦游何许，不钓桐江即锦江。
<br>
<br>幽居感怀
<br>
<br>偶傍枫林结数椽，东归也复度流年。
<br>汀洲雁下依残水，墟里人行破夕烟。
<br>十月风霜欺客枕，五更鼓角满江天。
<br>散关清渭应如昨，回首功名一怆然。
<br>
<br>幽居即事
<br>
<br>采药鹿门山，钓鱼富春渚。
<br>君看此气象，何止辈伊吕。
<br>直令终不偶，後人会知汝。
<br>亦不妨著书，世恲秘囊褚。
<br>
<br>幽居即事
<br>
<br>壮岁本亡奇，颓龄又及斯。
<br>极知身有几，惟是醉相宜。
<br>烧草温新犊，编篱护伏雌。
<br>谋生未忘念，笑语路傍儿。
<br>
<br>幽居即事
<br>
<br>山崦可伐薪，稻陇可负耒，
<br>但令二事集，一饱已有在。
<br>霜林两株橘，春圃数畦菜，
<br>仁哉造物心，乞我曾不爱。
<br>炊烹付樵青，鉏灌赖阿对。
<br>乃翁亦自为，高枕听晨碓。
<br>
<br>幽居即事
<br>
<br>晚日照茅茨，西风吹接篱。
<br>贫思止酒易，老悔养丹迟。
<br>斸地秋畦药，焚香夜揲蓍。
<br>呼儿具舟楫，吾欲上湘漓。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
