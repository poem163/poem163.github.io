<HTML>
<HEAD>
<TITLE>苏轼诗全集（三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 苏轼诗全集（三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>苏轼诗全集（三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5835"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'苏轼诗全集（三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[苏轼诗全集（三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【闻李公择饮傅国博家大醉二首】
<br>儿童拍手闹黄昏，应笑山公醉习园。纵使先生能一石，主人未肯独留髡。
<br>不肯惺惺骑马回，玉山知为玉人颓。紫云有语君知否，莫唤分司御史来。
<br>【起伏龙行（并叙）】
<br>徐州城东二十里，有石潭。父老云与泗水通，增损清浊，相应不差，时有河鱼出焉。元丰元年春旱，或云置虎头潭中可以致雷雨，用其说，作《起伏龙行》一首。
<br>何年白竹千钧弩，射杀南山雪毛虎。至今颅骨带霜牙，尚作四海毛虫祖。东方久旱千里赤，三月行人口生土。碧潭近在古城东，神物所蟠谁敢侮。上欹苍石拥岩窦，下应清河通水府。眼光作电走金蛇，鼻息为云擢烟缕。当年负图传帝命，左右羲轩诏神禹。尔来怀宝但贪眠，满腹雷霆喑不吐。赤龙白虎战明日，（是月丙辰，明日庚寅。）倒卷黄河作飞雨。嗟吾岂乐斗两雄，有事径须烦一怒。
<br>【闻公择过云龙张山人辄往従之公择有诗戏用其韵】
<br>我生固多忧，肉食常苦墨。轩然就一笑，犹得好饮力。闻君过云龙，对酒两静默。急携清歌女，山郭及未昃。一欢难力致，邂逅有胜特。喧蜂集晚花，乱雀啅丛棘。山人乐此耳，寂寞谁侍侧。何当求好人，聊使治要襋。使君自孤愤，此理谁相直。不如学养生，一气服千息。
<br>【送李公择】
<br>嗟予寡兄弟，四海一子由。故人虽云多，出处不我谋。弓车无停招，逝去势莫留。仅存今几人，各在天一陬。有如长庚月，到晓烂不收。宜我与夫子，相好手足侔。比年两见之，宾主更献酬。乐哉十日饮，衎衎和不流。论事到深夜，僵仆铃与驺。颇尝见使君，有客如此不。欲别不忍言，惨惨集百忧。念我野夫兄，知名三十秋。已得其为人，不待风马牛。他年林下见，倾盖如白头。
<br>【送笋芍药与公择二首】
<br>久客厌虏馔，（蜀人谓东北人虏子。）枵然思南烹。故人知我意，千里寄竹萌。骈头玉婴儿，一一脱锦衤朋。庖人应未识，旅人眼先明。我家拙厨膳，彘肉芼芜菁。送与江南客，烧煮配香粳。
<br>今日忽不乐，折尽园中花。园中亦何有，芍药袅残葩。久旱复遭雨，纷披乱泥沙。不折亦安用，折去还可嗟。弃掷亮未能，送与谪仙家。还将一枝春，插向两髻丫。
<br>【和孙莘老次韵】
<br>去国光阴春雪消，还家踪迹野云飘。功名正自妨行乐，迎送才堪博早朝。虽去友朋亲吏卒，却辞谗谤得风谣。明年我亦江东去，不问繁华与寂寥。
<br>【游张山人园】
<br>壁间一轴烟萝子，盆里千枝锦被堆。惯与先生为酒伴，不嫌刺史亦颜开。纤纤入麦黄花乱，飒飒催诗白雨来。闻道君家好井水，归轩乞得满瓶回。
<br>【杜介熙熙堂】
<br>崎岖世路最先回，窈窕华堂手自开。咄咄何曾书怪事，熙熙长觉似春台。白砂碧玉味方永，黄纸红旗心已灰。遥想闭门投辖饮，鹍弦铁拨响如雷。
<br>【次韵答刘泾】
<br>吟诗莫作秋虫声，天公怪汝钩物情，使汝未老华发生。芝兰得雨蔚青青，何用自燔以出馨。细书千纸杂真行，新音百变口如莺。异议蜂起弟子争，舌翻涛澜卷齐城。万卷堆胸兀相撑，以病为乐子未惊。我有至味非煎烹，是中之乐吁难名。绿槐如山暗广庭，飞虫绕耳细而清。败席展转卧看经，亦自不嫌翠织成。意行信足无沟坑，不识五郎呼作卿。吏民哀我老不明，相戒毋复烦鞭刑。时临泗水照星星，微风不起镜面平。安得一舟如叶轻，卧闻邮签报水程。莼羹羊酪不须评，一饱且救饥肠鸣。
<br>【携妓乐游张山人园】
<br>大杏金黄小麦熟，堕巢乳鹊拳新竹。故将俗物恼幽人，细马红妆满山谷。提壶劝酒意虽重，杜鹃催归声更速。酒阑人散却关门，寂历斜阳挂疏木。
<br>【种德亭（并叙）】
<br>处士王复，家于钱塘，为人多技能而医尤精，期于活人而已，不志于利。筑室候潮门外，治园圃，作亭榭，以与贤士大夫游，惟恐不及，然终无所求。人徒知其接花艺果之勤，而不知其所种者德也，乃以名其亭，而作诗以遗之。
<br>小圃傍城郭，闭门芝香。名随市人隐，德与佳木长。元化善养性，仓公多禁方。所活不可数，相逢旋相忘。但喜宾客来，置酒花满堂。我欲东南去，再观双桧苍。山茶想出屋，湖橘应过墙。木老德亦熟，吾言岂荒唐。
<br>【文与可有诗见寄云待将一段鹅溪绢扫取寒梢万尺长次韵答之】
<br>为爱鹅溪白茧光，扫残鸡距紫毫铓。世间那有千寻竹，月落庭空影许长。
<br>【闻辩才法师复归上天竺以诗戏问】
<br>道人出山去，山色如死灰。白云不解笑，青松有余哀。忽闻道人归，鸟语山容开。神光出宝髻，法雨洗浮埃。想见南北山，花发前后台。寄声问道人，借禅以为诙。何所闻而去，何所见而回。道人笑不答，此意安在哉。昔年本不住，今者亦无来。此语竟非是，且食白杨梅。
<br>【和子由送将官梁左藏仲通】
<br>雨足谁言春麦短，城坚不怕秋涛卷。日长惟有睡相宜，半脱纱巾落纨扇。芳草不锄当户长，珍禽独下无人见。觉来身世都是梦，坐久枕痕犹著面。城西忽报故人来，急扫风轩炊麦饭。（徐州所出。）伏波论兵初矍铄，中散谈仙更清远。南都従事亦学道，不恤肠空夸脑满。问羊他日到金华，应许相将游阆苑。（黄初平之兄，寻其弟于金华山。）
<br>【次韵秦观秀才见赠秦与孙莘老李公择甚熟将入京应举】
<br>夜光明月非所投，逢年遇合百无忧。将军百战竟不侯，伯郎一斗得凉州。翘关负重君无力，十年不入纷华域。故人坐上见君文，谓是古人吁莫测。新诗说尽万物情，硬黄小字临黄庭。故人已去君未到，空吟河畔草青青。谁谓他乡各异县，天遣君来破吾愿。一闻君语识君心，短李髯孙眼中见。江湖放浪久全真，忽然一鸣惊倒人。纵横所值无不可，知君不怕新书新。千金敝帚那堪换，我亦淹留岂长算。山中既未决同归，我聊尔耳君其漫。
<br>【仆曩于长安陈汉卿家见吴道子画佛碎烂可惜其后十余年复见之于鲜于子骏家则已装背完好子骏以见遗作诗谢之】
<br>贵人金多身复闲，争买书画不计钱。已将铁石充逸少，（殷铁石，梁武帝时人。今法帖大王书中有铁石字。）更补朱繇为道玄。（世所收吴画，多朱繇笔也。）烟薰屋漏装玉轴，鹿皮苍璧知谁贤。吴生画佛本神授，梦中化作飞空仙。觉来落笔不经意，神妙独到秋毫颠。我昔长安见此画，叹惜至宝空潸然。素丝断续不忍看，已作蝴蝶飞联翩。君能收拾为补缀，体质散落嗟神全。志公仿佛见刀尺，修罗天女犹雄妍。如观老杜飞鸟句，脱字欲补知无缘。问君乞得良有意，欲将俗眼为洗湔。贵人一见定羞怍，锦囊千纸何足捐。不须更用博麻缕，付与一炬随飞烟。
<br>【雨中过舒教授】
<br>疏疏帘外竹，浏浏竹间雨。窗扉静无尘，几砚寒生雾。美人乐幽独，有得缘无慕。坐依蒲褐禅，起听风瓯语。客来淡无有，洒扫凉冠屦。浓茗洗积昏，妙香净浮虑。归来北堂暗，一一微萤度。此生忧患中，一饷安闲处。飞鸢悔前笑，黄犬悲晚悟。自非陶靖节，谁识此闲趣。
<br>【次韵舒教授寄李公择】
<br>草书妙绝吾所兄，真书小低犹抗行。论文作诗俱不敌，看君谈笑收降旌。去年逾月方出昼，（予去年留齐月余。）为君剧饮几濡首。今年过我虽少留，寂寞陶潜方止酒。（此行公择病酒，多不饮。）别时流涕揽君须，悬知此欢坠空虚。松下纵横余屐齿，门前轣辘想君车。怪君一身都是德，近之清润沦肌骨。细思还有可恨时，不许蓝桥见倾国。（公择有婢名云英，屡欲出，不果。）
<br>【送郑户曹】
<br>水绕彭城楼，山围戏马台。古来豪杰地，千岁有余哀。隆准飞上天，重瞳亦成灰。白门下吕布，大星陨临淮。尚想刘德舆，置酒此徘徊。尔来苦寂寞，废圃多苍苔。河従百步响，出到九里回。山水自相激，夜声转风雷。荡荡清河堧，黄楼我所开。秋月堕城角，春风摇酒杯。迟君为坐客，新诗出琼瑰。楼成君已去，人事固多乖。他年君倦游，白首赋归来。登楼一长啸，使君安在哉。
<br>【次韵黄鲁直见赠古风二首】
<br>佳谷卧风雨，稂莠登我场。陈前漫方丈，玉食惨无光。大哉天宇间，美恶更臭香。君看五六月，飞蚊殷回廊。兹时不少暇，俯仰霜叶黄。期君蟠桃枝，千岁终一尝。顾我如苦李，全生依路傍。纷纷不足愠，悄悄徒自伤。空山学仙子，妄意笙箫声。千金得奇药，开视皆豨苓。不知市人中，自有安期生。今君已度世，坐阅霜中蒂。摩挲古铜人，岁月不可计。阆风安在哉，要君相指似。
<br>【次韵答舒教授观余所藏墨】
<br>异时长笑王会稽，野鹜膻腥污刀几。暮年却得庾安西，自厌家鸡题六纸。二子风流冠当代，顾与儿童争愠喜。秦王十八已龙飞，嗜好晚将蛇蚓比。我生百事不挂眼，时人谬说云工此。世间有癖念谁无，倾身障簏尤堪鄙。人生当著几两屐，定心肯为微物起。此墨足支三十年，但恐风霜侵发齿。非人磨墨墨磨人，瓶应未罄罍先耻。逝将振衣归故国，数亩荒园自锄理。作书寄君君莫笑，但觅来禽与青李。一螺点漆便有余，万灶烧松何处使。君不见永宁第中扌寿龙麝，列屋闲居清且美。倒晕连眉秀岭浮，双鸦画鬓香云委。时闻五斛赐蛾绿，不惜千金求獭髓。闻君此诗当大笑，寒窗冷砚冰生水。
<br>【送郑户曹赋席上果得榧子】
<br>彼美玉山果，粲为金盘实。瘴雾脱蛮溪，清樽奉佳客。客行何以赠，一语当加璧。祝君如此果，德膏以自泽。驱攘三彭仇，已我心腹疾。愿君如此木，凛凛傲霜雪。斫为君倚几，滑净不容削。物微兴不浅，此赠毋轻掷。
<br>【送胡掾】
<br>乱叶和凄雨，投空如散丝。游年一如此，游子去何之。节义古所重，艰危方自兹。他时著清德，仍复畏人知。
<br>【答仲屯田次韵】
<br>秋来不见渼陂岑，千里诗盟忽重寻。大木百围生远籁，朱弦三叹有遗音。清风卷地收残暑，素月流天扫积阴。欲遗何人赓绝唱，满阶桐叶候虫吟。
<br>【密州宋国博以诗见纪在郡杂咏次韵答之】
<br>吾观二宋文，字字照缣素。渊源皆有考，奇险或难句。后来邈无继，嗣子其殆庶。胡为尚流落，用舍真有数。当时苟悦可，慎勿笑杕杜。AA10窗谁赴救，袖手良优裕。山城辱吾继，缺短烦遮护。昔年谬陈诗，无人聊瓦注。于今赓绝唱，外重中已惧。何当附家集，击壤追咸AA18。
<br>【答范祖禹】
<br>吾州下邑生刘季，谁数区区张与李。（来诗有张仆射、李临淮之句。）重瞳遗亦已尘埃，惟有黄楼临泗水。（郡有厅事，俗谓之霸王厅，相传不可坐，仆拆之以盖黄楼。）而今太守老且寒，侠气不洗儒生酸。犹胜白门穷吕布，欲将鞍马事曹瞒。
<br>【次韵答王定国】
<br>每得君诗如得书，宣心写妙书不如。眼前百种无不有，知君一以诗驱除。传闻都下十日雨，青泥没马街生鱼。旧雨来人今不来，油然独酌卧清虚。（堂名。）我虽作郡古云乐，山川信美非吾庐。愿君不废重九约，念此衰冷勤呵嘘。
<br>【芙蓉城（并叙）】
<br>世传王迥子高，与仙人周瑶英游芙蓉城。元丰元年三月，余始识子高，问之信然，乃作此诗。极其情而归之正，亦变风止乎礼义之意也。
<br>芙蓉城中花冥冥，谁其主者石与丁。珠帘玉楼翡翠屏，云舒霞卷千娉婷。中有一人长眉青，炯如微云淡疏星。往来三世空钅柬形，竟坐误读《黄庭经》。天门夜开飞爽灵，无复白日乘云軿。俗缘千劫磨不尽，翠被冷落凄余馨。因过缑山朝帝廷，夜闻笙箫弭节听。飘然而来谁使令，皎如明月入窗棂。忽然而去不可执，寒衾虚幌风泠泠。仙宫洞房本不扃，梦中同蹑凤凰翎。径渡万里如奔霆，玉楼浮空耸亭亭。天书云篆谁所铭，绕楼飞步高竛竮。仙风锵然韵流铃，蘧蘧形开如酒醒，芳卿寄谢空丁宁。一朝覆水不返瓶，罗巾别泪空荧荧。春风花开秋叶零，世间罗绮纷膻腥。此生流浪随沧溟，偶然相值两浮萍。愿君收视观三庭，勿与嘉谷生蝗螟。従渠一念三千龄，下作人间尹与邢。
<br>【和鲜于子骏郓州新堂月夜二首（前次韵，后不次。）】
<br>去岁游新堂，春风雪消后。池中半篙水，池上千尺柳。佳人如桃李，胡蝶入衫袖。山川今何许，疆野已分宿。岁月不可思，驶若船放溜。繁华真一梦，寂寞两荣朽。惟有当时月，依然照杯酒。应怜船上人，坐稳不知漏。
<br>明月入华池，反照池上堂。堂中隐几人，心与水月凉。风萤已无迹，露草时有光。起观河汉流，步屐响长廓。名都信繁会，千指调丝簧。先生病不饮，童子为烧香。独作五字诗，清卓如韦郎。诗成月渐侧，皎皎两相望。
<br>【送将官梁左藏赴莫州】
<br>燕南垂，赵北际，其间不合大如砺。至今父老哀公孙，烝土为城铁作门。城中积谷三百万，猛士如云骄不战。一朝鼓角鸣地中，帐下美人空掩面。岂如千骑平时来，笑谈謦欬生风雷。葛巾羽扇红尘静，投壶雅歌清燕开。东方健儿虓虎样，泣涕怀思廉耻将。彭城老守亦凄然，不见君家雪儿唱。
<br>【次韵子由送赵几归觐钱塘遂赴永嘉】
<br>归舟转河曲，稍见楚山苍。候吏来迎客，吴音已带乡。言従谢康乐，先献鲁灵光。已击三千里，何须四十强。风流半刺史，清绝校书郎。到郡诗成集，寻溪水溅裳。芒鞋随采药，茧纸记流觞。海静蛟鼍出，山空草木长。宦游无远近，民事要更尝。愿子传家法，他年请尚方。
<br>【中秋月寄子由三首】
<br>殷勤去年月，潋滟古城东。憔悴去年人，卧病破窗中。徘徊巧相觅，窈窕穿房栊。月岂知我病，但见歌楼空。抚枕三叹息，扶杖起相従。天风不相哀，吹我落琼宫。白露入肝肺，夜吟如秋虫。坐令太白豪，化为东野穷。余年知几何，佳月岂屡逢。寒鱼亦不睡，竟夕相噞喁。
<br>六年逢此月，五年照离别。（中秋有月凡六年矣，惟去岁与子由会于此。）歌君别时曲，满座为凄咽。留都信繁丽，此会岂轻掷。镕银百顷湖，挂镜千寻阙。三更歌吹罢，人影乱清樾。归来北堂下，寒光翻露叶。唤酒与归饮，念我向儿说。岂知衰病后，空盏对梨栗。但见古河东，荞麦如铺雪。欲和去年曲，复恐心断绝。
<br>舒子在汶上，闭门相对清。（舒焕试举人郓州。）郑子向河朔，（郑仅赴北京户曹。）孤舟连夜行。顿子虽咫尺，兀如在牢扃。（顿起来徐试举人。）赵子寄书来，水调有余声。（今日得赵杲卿书，犹记余在东武中秋所作《水调歌头》。）悠哉四子心，共此千里明。明月不解老，良辰难合并。回顾坐上人，聚散如流萍。尝闻此宵月，万里同阴晴。（故人史生为余言：尝见海贾云中秋有月，则是岁珠多而圆，贾人常以此候之，虽相去万里，他日会合相问，阴晴无不同者。）天公自著意，此会那可轻。明年各相望，俯仰今古情。
<br>【和子由中秋见月】
<br>明月未出群山高，瑞光千丈生白毫。一杯未尽银阙涌，乱云脱坏如崩涛。谁为天公洗眸子，应费明河千斛水。遂令冷看世间人，照我湛然心不起。西南火星如弹丸，角尾奕奕苍龙蟠。今宵注眼看不见，更许萤火争清寒。何人舣舟临古汴，千灯夜作鱼龙变。曲折无心逐浪花，低昂赴节随歌板。（是夜，贾客舟中放水灯。）青荧灭没转前山，浪飐风回岂复坚。明月易低人易散，归来呼酒更重看。堂前月色愈清好，咽咽寒螀鸣露草。卷帘推户寂无人，窗下咿哑惟楚老。（近有一孙，名楚老。）南都従事莫羞贫，对月题诗有几人。明朝人事随日出，怳然一梦瑶台客。
<br>【答王巩（巩将见过，有诗自谓恶客，戏之。）】
<br>汴泗绕吾城，城坚如削铁。中有李临淮，号令肝胆裂。古来彭城守，未省怕恶客。恶客云是谁，祥符相公孙。是家豪逸生有种，千金一掷颇黎盆。连车载酒来，不饮外酒嫌其村。子有千瓶酒，我有万株菊。任子满头插，团团见花不见目。醉中插花归，花重压折轴。问客何所须，客言我爱山。青山自绕郭，不要买山钱。此外有黄楼，楼下一河水。美哉洋洋乎，可以疗饥并洗耳。彭城之游乐复乐，客恶何如主人恶。
<br>【次韵王定国马上见寄】
<br>昨夜霜风入裌衣，晓来病骨更支离。疏狂似我人谁顾，坎轲怜君志未移。但恨不携桃叶女，尚能来趁菊花时。南台二谢无人继，直恐君诗胜义熙。（二谢従宋武帝九日燕戏马台。）
<br>【与顿起孙勉泛舟探韵得未字】
<br>窗前堆梧桐，床下鸣络纬。佳人尺书到，客子中夜喟。朝来一樽酒，晤语聊自慰。秋蝇已无声，霜蟹初有味。当为壮士饮，眦裂须磔胃。勿作儿女怀，坐念萧蛸畏。山城亦何有，一笑泻肝胃。泛舟以娱君，鱼鳖多可饩。纵为十日饮，未遽主人费。吾侪俱老矣，耿耿知自贵。宁能傍门户，啼笑杂猩狒。要将百篇诗，一吐千丈气。萧条岁行暮，迨此霜雪未。明朝出城南，遗迹观楚魏。西风迫吹帽，金菊乱如沸。愿君勿言归，轻别吾所讳。
<br>【次韵答顿起二首】
<br>挽袖推腰踏破绅，旧闻携手上天门。相逢应觉声容似，欲话先惊岁月奔。新学已皆従许子，诸生犹自畏何蕃。殿庐直宿真如梦，犹记忧时策万言。（顿君及第时，余为殿试编排官，见其答策语颇直。其后与子由试举人西京，既罢，同登嵩山绝顶。尝见其唱酬诗十余首，顿诗中及之。）
<br>十二东秦比汉京，去年古寺共题名。（去岁见之于青州。）早衰怪我遽如许，苦学怜君太瘦生。茅屋拟归田二顷，金丹终扫雪千径。何人更似苏司业。和遍新诗满洛城。
<br>
<br>卷十
<br>◎诗四十七首
<br>【九日黄楼作】
<br>去年重阳不可说，南城夜半千沤发。水穿城下作雷鸣，泥满城头飞雨滑。黄花白酒无人问，日暮归来洗靴袜。岂知还复有今年，把盏对花容一呷。莫嫌酒薄红粉陋，终胜泥中事锹锸。黄楼新成壁未干，清河已落霜初杀。朝来白露如细雨，南山不见千寻刹。楼前便作海茫茫，楼下空闻橹鸦轧。薄寒中人老可畏，热酒浇肠气先压。烟消日出见渔村，远水鳞鳞山齾々。诗人猛士杂龙虎，（坐客三十余人，多知名之士。楚舞吴歌乱鹅鸭。一杯相属君勿辞，此境何殊泛清霅。）
<br>【太虚以黄楼赋见寄作诗为谢】
<br>我在黄楼上，欲作黄楼诗。忽得故人书，中有黄楼词。黄楼高十丈，下建五丈旗。楚山以为城，泗水以为池。我诗无杰句，万景骄莫随。夫子独何妙，雨雹散雷椎。雄辞杂今古，中有屈宋姿。南山多磬石，清滑如流脂。朱蜡为摹刻，细妙分毫厘。佳处未易识，当有来者知。
<br>【九日次韵王巩】
<br>我醉欲眠君罢休，已教従事到青州。鬓霜饶我三千丈，诗律输君一百筹。闻道郎君闭东阁，且容老子上南楼。相逢不用忙归去，明日黄花蝶也愁。
<br>【送顿起】
<br>客路相逢难，为乐常不足。临行挽衫袖，更赏折残菊。佳人亦何念，凄断阳关曲。酒阑不忍去，共接一寸烛。留君终无穷，归驾不免促。岱宗已在眼，一往继前躅。天门四十里，夜看扶桑浴。回头望彭城，大海浮一粟。故人在其下，尘土相豗蹴。惟有黄楼诗，千古配淇澳。（顿有诗记黄楼本末。）
<br>【送孙勉】
<br>昔年罢东武，曾过北海县。白河翻雪浪，黄土如蒸面。桑麻冠东方，一熟天下贱。是时累饥馑，常苦盗贼变。每怜追胥官，野宿风裂面。君为淮南秀，文采照金殿。（君尝考中进士第一人。）胡为事奔走，投笔腰羽箭。更被髯将军，豪篇来督战。（其兄莘老以诗寄之，皆言战事。）亲程三郡士，玉石不能衒。欲知君得人，失者亦称善。君才无不可，要欲经百炼。吾诗堪咀嚼，聊送别酒咽。
<br>【李思训画长江绝岛图】
<br>山苍苍，江茫茫，大孤小孤江中央。崖崩路绝猿鸟去，惟有乔木搀天长。客舟何处来，棹歌中流声抑扬。沙平风软望不到，孤山久与船低昂。峨峨两烟鬟，晓镜开新妆。舟中贾客莫漫狂，小姑前年嫁彭郎。
<br>【次韵答王巩（一题：次韵答参寥）】
<br>我有方外客，颜如琼之英。十年尘土窟，一寸冰雪清。朅来従我游，坦率见真情。顾我无足恋，恋此山水清。新诗如弹丸，脱手不暂停。昨日放鱼回，衣襟满浮萍。今日扁舟去，白酒载乌程。山头见月出，江路闻鼍鸣。莫作孺子歌，沧浪濯吾缨。吾诗自堪唱，相子棹歌声。
<br>【张安道见示近诗】
<br>人物一衰谢，微言难重寻。殷勤永嘉末，复闻正始音。清谈未足多，感时意殊深。少年有奇志，欲和南风琴。荒森蜩蚻乱，废沼蛙蝈淫。遂欲掩两耳，临文但噫喑。萧然王郎子，来自缑山阴。（其婿王巩携来。）云见浮丘伯，吹箫明月岑。遗声落淮泗，蛟鼍为悲吟。愿公正王度，祈招继愔愔。
<br>【次韵王巩颜复同泛舟】
<br>沈郎清瘦不胜衣，边老便便带十围。躞蹀身轻山上走，欢呼船重醉中归。舞腰似雪金钗落，谈辩如云玉麈挥。忆在钱塘正如此，回头四十二年非。
<br>【次韵张十七九日赠子由】
<br>千戈万槊拥篦篱，九日清樽岂复持。（是日南都敕使按兵。）官事无穷何日了，菊花有信不吾欺。逍遥琼馆真堪羡，取次尘缨未可縻。迨此暇时须痛饮，他年长剑拄君颐。
<br>【次韵王巩独眠】
<br>居士身心如槁木，旅馆孤眠体生粟。谁能相思琢白玉，服药千朝偿一宿。天寒日短银灯续，欲往従之车脱轴。何人吹断参差竹，泗水茫茫鸭头绿。
<br>【次韵王巩留别】
<br>去国已八年，故人今有谁。当时交游内，未数蔡克儿。岂无知我者，好爵半已縻。争为东阁吏，不顾北山移。公子表独立，与世颇异驰。不辞千里远，成此一段奇。蛾眉亦可怜，无奈思饼师。无人伴客寝，惟有支床龟。君归与何人，文字相娱嬉。持此调张子，一笑当脱颐。
<br>【登云龙山】
<br>醉中走上黄茅冈，满冈乱石如群羊。冈头醉倒石作床，仰看白云天茫茫。歌声落谷秋风长，路人举首东南望，拍手大笑使君狂。
<br>【次韵僧潜见赠】
<br>道人胸中水镜清，万象起灭无逃形。独依古寺种秋菊，要伴骚人餐落英。人间底处有南北，纷纷鸿雁何曾冥。闭门坐穴一禅榻，头上岁月空峥嵘。今年偶出为求法，欲与慧剑加砻硎。云衲新磨山水出，霜髭不翦儿童惊。公侯欲识不可得，故知倚市无倾城。秋风吹梦过淮水，想见橘柚垂空庭。故人各在天一角，相望落落如晨星。彭城老守何足顾，枣林桑野相邀迎。千山不惮荒店远，两脚欲趁飞猱轻。多生绮语磨不尽，尚有宛转诗人情。猿吟鹤唳本无意，不知下有行人行。空阶夜雨自清绝，谁使掩抑啼孤茕。我欲仙山掇瑶草，倾筐坐叹何时盈。簿书鞭扑昼填委，煮茗烧栗宜宵征。乞取摩尼照浊水，共看落月金盆倾。
<br>【次韵潜师放鱼】
<br>法师说法临泗水，无数天花随麈尾。劝将净业种西方，莫待梦中呼起起。哀哉若鱼竟坐口，远愧知几穆生醴。况逢孟简对卢仝，不怕校人欺子美。疲民尚作鱼尾赤，数罟未除吾颡泚。法师自有衣中珠，不用辛苦沙泥底。
<br>【与舒教授张山人参寥师同游戏马台书西轩壁兼简颜长道二首】
<br>古寺长廊院院行，此轩偏慰旅人情。楚山西断如迎客，汴水南来故绕城。路失玉钩芳草合，林亡白鹤古泉清。淡游何以娱庠老，坐听郊原琢磬声。
<br>竹杖芒鞋取次行，下临官道见人情。天寒菽粟犹栖亩，日暮牛羊自入城。沽酒独教陶令醉，题诗谁似皎公清。更寻陋巷颜夫子，乞取微言继此声。
<br>【滕县时同年西园】
<br>人皆种榆柳，坐待十亩阴。我独种松柏，守此一寸心。君看闾里间，盛衰日骎骎。种木不种德，聚散如飞禽。老时吾不识，用意一何深。知人得数士，重义忘千金。西园手所开，珍木来千岑。养此霜雪根，迟彼鸾凤吟。池塘得流水，龟鱼自浮沉。幽桂日夜长，白花乱青衿。岂独蕃草木，子孙已成林。拱把不知数，会当出千寻。樊侯种梓漆，寿张富华簪。我作西园诗，以为里人箴。
<br>【次韵王廷老和张十七九日见寄】
<br>霜叶投空雀啄篱，上楼筋力强扶持。对花把酒未甘老，膏面染须聊自欺。无事亦知君好饮，多才终恐世相縻。请看平日衔杯口，会有金椎为控颐。
<br>【次韵参寥师寄秦太虚三绝句时秦君举进士不得】
<br>秦郎文字固超然，汉武凭虚意欲仙。底事秋来不得解，定中试与问诸天。
<br>一尾追风抹万蹄，昆仑玄圃谓朝隮。回看世上无伯乐，却道盐车胜月题。
<br>得丧秋毫久已冥，不须闻此气峥嵘。何妨却伴参寥子，无数新诗咳唾成。
<br>【与参寥师行园中得黄耳蕈】
<br>遣化何时取众香，法筵斋钵久凄凉。寒蔬病甲谁能采，落叶空畦半已荒。老楮忽生黄耳菌，故人兼致白芽姜。萧然放箸东南去，又入春山笋蕨乡。
<br>【百步洪二首（并叙）】
<br>王定国访余于彭城，一日棹小舟，与颜长道携盼、英、卿三子游泗水，北上圣女山，南下百步洪，吹笛饮酒，乘月而归。余时以事不得往，夜着羽衣，伫立于黄楼上，相视而笑，以为李太白死，世间无此乐三百余年矣。定国既去逾月，复与参寥师放舟洪下，追怀曩游，以为陈迹，喟然而叹。故作二诗，一以遗参寥，一以寄定国，且示颜长道、舒尧文邀同赋云。
<br>长洪斗落生跳波，轻舟南下如投梭。水师绝叫凫雁起，乱石一线争磋磨。有如兔走鹰隼落，骏马下注千丈坡。断弦离柱箭脱手，飞电过隙珠翻荷。四山眩转风掠耳，但见流沫生千涡。险中得乐虽一快，何异水伯夸秋河。我生乘化日夜逝，坐觉一念逾新罗。纷纷争夺醉梦里，岂信荆棘埋铜驼。觉来俯仰失千劫，回视此水殊委蛇。君看岸边苍石上，古来篙眼如蜂窠。但应此心无所住，造物虽驶如余何。回船上马各归去，多言哓哓师所呵。
<br>佳人未肯回秋波，幼舆欲语防飞梭。轻舟弄水买一笑，醉中荡桨肩相磨。不似长安闾里侠，貂裘夜走胭脂坡。独将诗句拟鲍谢，涉江共采秋江荷。不知诗中道何语，但觉两颊生微涡。我时羽服黄楼上，坐见织女初斜河。归来笛声满山谷，明月正照金叵罗。奈何舍我入尘土，扰扰毛群欺卧驼。不念空斋老病叟，退食谁与同委蛇。时来洪上看遗迹，忍见屐齿青苔窠。诗成不觉双泪下，悲吟相对惟羊何。欲遣佳人寄锦字，夜寒手冷无人呵。
<br>【送参寥师】
<br>上人学苦空，百念已灰冷。剑头惟一吷，焦谷无新颖。胡为逐吾辈，文字争蔚炳。新诗如玉雪，出语便清警。退之论草书，万事未尝屏。忧愁不平气，一寓笔所骋。颇怪浮屠人，视身如丘井。颓然寄淡泊，谁与发豪猛。细思乃不然，真巧非幻影。欲令诗语妙，无厌空且静。静故了群动，空故纳万境。阅世走人间，观身卧云岭。咸酸杂众好，中有至味永。诗法不相妨，此语当更请。
<br>【夜过舒尧文戏作】
<br>先生堂前霜月苦，弟子读书喧两庑。推门入室书纵横，蜡纸灯笼晃云母。先生骨清少眠卧，长夜默坐数更鼓。耐寒石砚欲生冰，得火铜瓶如过雨。郎君欲出先自赞，坐客敛衽谁敢侮。明朝阮籍过阿戎，应作羲之羡怀祖。
<br>【十月十五日观月黄楼席上次韵】
<br>中秋天气未应殊，不用红纱照座隅。山下白云横匹素，水中明月卧浮图。未成短棹还三峡，已约轻舟泛五湖。为问登临好风景，明年还忆使君无。
<br>【答王定民】
<br>开缄奕奕满银钩，书尾题诗语更遒。八法旧闻宗长史，五言今复拟苏州。笔踪好在留台寺，旗队遥知到石沟。欲寄鼠须并茧纸，请君章草赋黄楼。
<br>【次韵王廷老退居见寄】
<br>浪蕊浮花不辨春，归来方识岁寒人。回头自笑风波地，闭眼聊观梦幻身。北牖已安陶令榻，西风还避庾公尘。更搔短发东南望，试问今谁裹旧巾。
<br>接果移花看补篱，腰镰手斧不妨持。上都新事长先到，老圃闲谈未易欺。酿酒闭门开社瓮，杀牛留客解耕縻。何时得见纤纤玉，右手持杯左捧颐。
<br>【次颜长道韵送傅倅】
<br>两见黄花扫落英，南山山寺遍题名。宗成不独依岑范，鲁卫终当似弟兄。去岁云涛浮汴泗，与君泥土满衣缨。如今别酒休辞醉，试听双洪落后声。
<br>【云龙山观烧得云字】
<br>丁女真水妃，寒山便火耘。陨霜知已杀，坯户听初焚。束缊方熠燿，敲石俄氤氲。落点甘泉烽，横烟楚塞氛。穷蛇上乔木，潜蛟蹑浮云。惊飞堕伤雁，狂走迷痴麏。谷蛰起蜩燕，山妖窜夔羵。野竹爆哀声，幽桂飘冤芬。悲同秋照蟹，快若夏燎蚊。火牛入燕垒，燧象奔吴军。崩腾井陉口，万马皆朱幩。摇曳骊山阴，诸姨烂红裙。方随长风卷，忽值绝涧分。我本山中人，习见匪独闻。偶従二三子，来访张隐君。君家亦何有，物象移朝曛。把酒看飞烬，空庭落缤纷。行观农事起，畦垅如缬纹。细雨发春颖，严霜倒秋蕡。始知一炬力，洗尽狐兔群。
<br>【和田国博喜雪】
<br>畴昔月如昼，晓来云暗天。玉花飞半夜，翠浪舞明年。螟螣无遗种，流亡稍占田。岁丰君不乐，钟磬几时编。（田有服，不乐。）
<br>【祈雪雾猪泉出城马上作赠舒尧文】
<br>三年走吴越，踏遍千重山。朝随白云去，暮与栖鸦还。翩如得木狖，飞步谁能攀。一为符竹累，坐老敲榜间。此行亦何事，聊散腰脚顽。浩荡城西南，乱山如玦环。山下野人家，桑柘杂榛菅。岁晏风日暖，人牛相对间。薄雪不盖土，麦苗稀可删。愿君发豪句，嘲诙破天悭。
<br>【次韵舒尧文祈雪雾猪泉】
<br>长笑蛇医一寸腹，衔冰吐雹何时足。苍鹅无罪亦可怜，斩颈横盘不敢哭。岂知泉下有猪龙，卧枕雷车踏阴轴。前年太守为旱请，雨点随人如撒菽。（傅钦之曾祷此泉得雨。）太守归国龙归泉，至今人咏淇园绿。我今又复罹此旱，凛凛疲民在沟渎。却寻旧迹叩神泉，坐客仍携王子渊。（钦之时客惟舒在矣。）看草《中和》、《乐职》颂，新声妙语慰华颠。晓来泉上东风急，须上冰珠老蛟泣。怪词欲逼龙飞起，险韵不量吾所及。行看积雪厚埋牛，谁与春工掀百蛰。此时还复借君诗，馀力汰辀仍贯笠。挥毫落纸勿言疲，惊龙再起震失匙。
<br>【石炭（并引）】
<br>彭城旧无石炭。元丰元年十二月，始遣人访获于州之西南白土镇之北，冶铁作兵，犀利胜常云。
<br>君不见前年雨雪行人断，城中居民风裂骭。湿薪半束抱衾裯，日暮敲门无处换。岂料山中有遗宝，磊落如AA17万车炭。流膏迸液无人知，阵阵腥风自吹散。根苗一发浩无际，万人鼓舞千人看。投泥泼水愈光明，烁玉流金见精悍。南山栗林渐可息，北山顽矿何劳锻。为君铸作百链刀，要斩长鲸为万段。
<br>【人日猎城南会者十人以身轻一鸟过枪急万人呼为韵轼得鸟字】
<br>儿童笑使君，忧愠长悄悄。谁拈白接，令跨金騕褭。东风吹湿雪，手冷怯清晓。忽发两鸣髇，相趁飞AA18小。放弓一长啸，目送孤鸿矫。吟诗忘鞭辔，不语头自掉。归来仍脱粟，盐豉煮芹蓼。何似雷将军，两眼霜鹘皎。黑头已为将，百战意未了。马上倒银瓶，得兔不暇燎。少年负奇志，蹭蹬百忧绕。回首英雄人，老死已不少。青春还一梦，余年真过鸟。莫上呼鹰台，平生笑刘表。
<br>【将官雷胜得过字代作】
<br>胡骑入云中，急烽连夜过。短刀穿虏阵，溅血貂裘涴。一来辇毂下，愁闷惟欲卧。今朝従公猎，稍觉天宇大。一双铁丝箭，未发手先唾。射杀雪毛狐，腰间馀一个。
<br>【台头寺步月得人字】
<br>风吹河汉扫微云，步屟中庭月趁人。浥浥炉香初泛夜，离离花影欲摇春。遥知金阙同清景，想见毡车碾暗尘。回首旧游真是梦，一簪华发岸纶巾。
<br>【台头寺送宋希元】
<br>相従倾盖只今年，送别南台便黯然。入夜更歌金缕曲，他时莫忘角弓篇。（是日，与宋君同栽松寺中。）三年不顾东邻女，（取宋玉。）二顷方求负郭田。（取季子。）我欲归休君未可，茂先方议劚龙泉。
<br>【种松得徕字（其四在怀古堂，其六在石经院。）】
<br>春风吹榆林，乱荚飞作堆。荒园一雨过，戢戢千万栽。青松种不生，百株望一枚。一枚已有馀，气压千亩槐。野人易斗粟，云自鲁徂徕。鲁人不知贵，万灶飞青煤。束缚同一车，胡为乎来哉。泫然解其缚，清泉洗浮埃。枝伤叶尚困，生意未肯回。山僧老无子，养护如婴孩。坐待走龙蛇，清阴满南台。孤根裂山石，直干排风雷。我今百日客，养此千岁材。（时去替不百日。）茯苓无消息，双鬓日夜摧。古今一俯仰，作诗寄余哀。
<br>【作书寄王晋卿忽忆前年寒食北城之游走笔为此诗】
<br>北城寒食烟火微，落花蝴蝶作团飞。王孙出游乐忘归，门前骢马紫金鞿。吹笙帐底烟霏霏，行人举头谁敢睎。扣门狂客君不麾，更遣倾城出翠帏。书生老眼省见稀，画图但觉周昉肥。别来春物已再菲，西望不见红日围。何时东山歌采薇，把盏一听金缕衣。
<br>【往在东武与人往反作粲字韵诗四首今黄鲁直亦次韵见寄复和答之】
<br>苻坚破荆州，止获一人半。中郎老不遇，但喜识元叹。我今独何幸，文字厌奇玩。又得天下才，相従百忧散。阴求我辈人，规作林泉伴。宁当待垂老，仓卒收一旦。不见梁伯鸾，空对孟光案。才难不其然，妇女厕周乱。世岂无作者，于我如既盥。独喜诵君诗，咸韶音节缓。夜光一已多，矧获累累贯。相思君欲瘦，不往我真懦。吾侪眷微禄，寒夜抱寸炭。何时定相过，径就我乎馆。飘然东南去，江水清且暖。相与访名山，微言师忍粲。
<br>【雪斋（杭僧法言，作雪山于斋中。）】
<br>君不见峨眉山西雪千里，北望成都如井底。春风百日吹不消，五月行人如冻蚁。纷纷市人争夺中，谁信言公似赞公。人间热恼无处洗，故向西斋作雪峰。我梦扁舟适吴越，长廊静院灯如月。开门不见人与牛，（言有诗见寄，云林下闲看水牯牛。）惟见空庭满山雪。
<br>【以双刀遗子由子由有诗次其韵】
<br>宝刀匣不见，但见龙雀环。何曾斩蛟蛇，亦未切琅玕。胡为穿窬辈，见之要领寒。吾刀不汝问，有愧在其肝。念此力自藏，包之虎皮斑。湛然如古井，终岁不复澜。不忧无所用，忧在用者难。佩之非其人，匣中自长叹。我老众所易，屡遭非意干。惟有王玄通，阶庭秀芝兰。知子后必大，故择刀所便。屠狗非不用，一岁六七刓。欲试百炼刚，要须更泥蟠。作诗铭其背，以待知者看。
<br>【游桓山会者十人以春水满四泽夏云多奇峰为韵得泽字】
<br>东郊欲寻春，未见莺花迹。春风在流水，凫雁先拍拍。孤帆信溶漾，弄此半篙碧。舣舟桓山下，长啸理轻策。弹琴石室中，幽响清磔磔。吊彼泉下人，野火失枯腊。悟此人间世，何者为真宅。暮回百步洪，散坐洪上石。愧我非王襄，子渊肯见客。临流吹洞箫，水月照连璧。（谓王氏兄弟也。）此欢真不朽，回首岁月隔。想像斜川游，作诗寄彭泽。
<br>【戴道士得四字代作】
<br>少小家江南，寄迹方外士。偶随白云出，卖药彭城市。雪霜侵鬓发，尘土污冠袂。赖此三尺桐，中有山水意。自従夷夏乱，七丝久已弃。心知鹿鸣三，不及胡琴四。使君独慕古，嗜好与众异。共吊桓魋宫，一洒孟尝泪。归来锁尘匣，独对断弦喟。挂名石壁间，寂寞千岁事。
<br>【次韵田国博部夫南京见寄二绝】
<br>岁月翩翩下坂轮，归来杏子已生仁。深红落尽东风恶，柳絮榆钱不当春。
<br>火冷饧稀杏粥稠，青裙缟袂饷田头。大夫行役家人怨，应羡居乡马少游。
<br>【月夜与客饮酒杏花下】
<br>杏花飞帘散馀春，明月入户寻幽人。褰衣步月踏花影，炯如流水涵青苹。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。
<br>【送蜀人张师厚赴殿试二首】
<br>忘归不觉鬓毛斑，好事乡人尚往还。断岭不遮西望眼，送君直过楚王山。
<br>云龙山下试春衣，放鹤亭前送落晖。一色杏花红十里，新郎君去马如飞。
<br>【再次韵答田国博部夫还二首】
<br>西郊黄土没车轮，满面风埃笑路人。已放役夫三万指，従教积雨洗残春。
<br>枝上稀疏地上稠，忍看红糁落墙头。风流别乘多才思，归趁西园秉烛游。
<br>【田国博见示石炭诗有铸剑斩佞臣之句次韵答之】
<br>楚山铁炭皆奇物，知君欲斫奸邪窟。属镂无眼不识人，楚国何曾斩无极。玉川狂直古遗民，救月裁诗语最真。千里妖蟆一寸铁，地上空愁虮虱臣。
<br>【答郡中同僚贺雨11111111】
<br>│旱行十年，饥疫遍九土。奇穷所向恶，岁岁祈晴雨。虽非为己求，重请终愧古│鬼神亦知我，老病入腰膂。何曾拜向人，此意难不许。重云凄已合，微润先流│。萧萧止还作，坐听及三鼓。天明将吏集，泥土满靴屦。登城望麰麦，绿浪风│舞。愧我贤友生，雄篇斗新语。君看大熟岁，风雨占十五。天地本无功，祈禳│足数。渡河不入境，岂若无蝗虎。而况刑白鹅，下策君勿取。
<br>【罢徐州往南京马上走笔寄子由五首】
<br>吏民莫扳援，歌管莫凄咽。吾生如寄耳，宁独为此别。别离随处有，悲恼缘爱结。而我本无恩，此涕谁为设。纷纷等儿戏，鞭登遭割截。道边双石人，几见太守发。有知当解笑，抚掌冠缨绝。
<br>父老何自来，花枝袅长红。洗盏拜马前，请寿使君公。前年无使君，鱼鳖化儿童。举鞭谢父老，正坐使君穷。穷人命分恶，所向招灾凶。水来非吾过，去亦非吾功。
<br>古汴従西来，迎我向南京。东流入淮泗，送我东南行。暂别还复见，依然有余情。春雨涨微波，一夜到彭城。过我黄楼下，朱栏照飞甍。可怜洪上石，谁听月中声。
<br>前年过南京，麦老樱桃熟。今来旧游处，樱麦半黄绿。岁月如宿夕，人事几反覆。青衫老従事，坐稳生髀肉。联翩阅三守，迎送如转毂。归耕何时决，田舍我已卜。
<br>卜田向何许，石佛山南路。下有尔家川，千畦种秔稌。山泉宅龙蜃，平地走膏乳。异时亩一金，近欲为逃户。逝将解簪绂，卖剑买牛具。故山岂不怀，废宅生蒿穞。便恐桐乡人，长祠仲卿墓。
<br>【次韵曹九章见赠】
<br>蘧瑗知非我所师，流年已似手中蓍。正平独肯従文举，中散何曾靳孝尼。卖剑买牛真欲老，得钱沽酒更无疑。鸡豚异日为同社，应有千篇唱和诗。
<br>【书泗州孙景山西轩】
<br>落日明孤塔，青山绕病身。知君向西望，不愧塔中人。
<br>【过淮三首赠景山兼寄子由】
<br>好在长淮水，十年三往来。功名真已矣，归计亦悠哉。今日风怜客，平时浪作堆。晚来洪泽口，捍索响如雷。
<br>过淮山渐好，松桧亦苍然。蔼蔼藏孤寺，冷冷出细泉。故人真吏隐，小槛带岩偏。却望临淮市，东风语笑传。
<br>回首濉阳幕，簿书高没人。何时桐柏水，一洗庾公尘。此去渐佳境，独游长惨神。待君诗百首，来写浙西春。
<br>【舟中夜起】
<br>微风萧萧吹菰蒲，开门看雨月满湖。舟人水鸟两同梦，大鱼惊窜如奔狐。夜深人物不相管，我独形影相嬉娱。暗潮生渚吊寒蚓，落月挂柳看悬蛛。此生忽忽忧患里，清境过眼能须臾。鸡鸣钟动百鸟散，船头击鼓还相呼。
<br>【余去金山五年而复至】
<br>次旧诗韵赠宝觉长老
<br>谁能斗酒博西凉，但爱斋厨法豉香。旧事真成一梦过，高谈为洗五年忙。清风偶与山阿曲，明月聊随屋角方。稽首愿师怜久客，直将归路指茫茫。
<br>【游惠山（并叙）】
<br>余昔为钱塘倅，往来无锡未尝不至惠山。即去五年，复为湖州，与高邮秦太虚、杭僧参寥同至，览唐处士王武陵、窦群、朱宿所赋诗，爱其语清简，萧然有出尘之姿，追用其韵，各赋三首。
<br>梦里五年过，觉来双鬓苍。还将尘土足，一步漪澜堂。俯窥松桂影，仰见鸿鹤翔。炯然肝肺间，已作冰玉光。虚明中有色，清净自生香。还従世俗去，永与世俗忘。
<br>薄云不遮山，疏雨不湿人。萧萧松径滑，策策芒鞋新。嘉我二三子，皎然无缁磷。胜游岂殊昔，清句仍绝尘。吊古泣旧史，疾谗歌小旻。哀哉扶风子，难与巢许邻。（谓窦群。）
<br>敲火发山泉，烹茶避林樾。明窗倾紫盏，色味两奇绝。吾生眠食耳，一饱万想灭。颇笑玉川子，饥弄三百月。岂如山中人，睡起山花发。一瓯谁与共，门外无来辙。
<br>【赠惠山僧惠表】
<br>行遍天涯意未阑，将心到处遣人安。山中老宿依然在，案上《楞严》已不看。欹枕落花馀几片，闭门新竹自千竿。客来茶罢空无有，卢橘杨梅尚带酸。
<br>【赠钱道人】
<br>书生苦信书，世事仍臆度。不量力所负，轻出千钧诺。当时一快意，事过有馀怍。不知几州铁，铸此一大错。我生涉忧患，常恐长罪恶。静观殊可喜，脚浅犹容却。而况钱夫子，万事初不作。相逢更何言，无病亦无药。
<br>【与秦太虚参寥会于松江而关彦长徐安中适至分韵得风字二首】
<br>吴越溪山兴未穷，又扶衰病过垂虹。浮天自古东南水，送客今朝西北风。绝境自忘千里远，胜游难复五人同。舟师不会留连意，拟看斜阳万顷红。
<br>二子缘诗老更穷，人间无处吐长虹。平生睡足连江雨，尽日舟横擘岸风。人笑年来三黜惯，天教我辈一樽同。知君欲写长想忆，更送银盘尾鬣红。
<br>【次韵关令送鱼】
<br>举网惊呼得巨鱼，馋涎不易忍流酥。更烦赤脚长须老，来趁西风十幅蒲。
<br>
<br>卷十一
<br>◎诗七十二首
<br>【次韵秦太虚见戏耳聋】
<br>君不见诗人借车无可载，留得一钱何足赖。晚年更似杜陵翁，右臂虽存耳先聩。人将蚁动作牛斗，我觉风雷真一噫。闻尘扫尽根性空，不须更枕清流派。大朴初散失浑沌，六凿相攘更胜败。眼花乱坠酒生风，口业不停诗有债。君知五蕴皆是贼，人生一病今先差。但恐此心终未了，不见不闻还是碍。今君疑我特佯聋，故作嘲诗穷险怪。须防额痒出三耳，莫放笔端风雨快。
<br>【端午遍游诸寺得禅字】
<br>肩舆任所适，遇胜辄留连。焚香引幽步，酌茗开静筵。微雨止还作，小窗幽更妍。盆山不见日，草木自苍然。忽登最高塔，眼界穷大千。卞峰照城郭，震泽浮云天。深沉既可喜，旷荡亦所便。幽寻未云毕，墟落生晚烟。归来记所历，耿耿清不眠。道人亦未寝，孤灯同夜禅。
<br>【送刘寺丞赴余姚】
<br>中和堂后石楠树，与君对床听夜雨。玉笙哀怨不逢人，但见香烟横碧缕。讴吟思归出无计，坐想蟋蟀空房语。明朝开锁放观潮，豪气正与潮争怒。银山动地君不看，独爱清香生雪雾。别来聚散如宿昔，城郭空存鹤飞去。我老人间万事休，君亦洗心従佛祖。手香新写法界观，眼净不觑登伽女。余姚古县亦何有，龙井白泉甘胜乳。千金买断顾渚春，似与越人降日注。
<br>【李公择过高邮见施大夫与孙莘老赏花诗忆与仆去岁会于彭门折花馈笋故事作诗二十四韵见戏依韵奉答亦以一戏公择云尔】
<br>汝阳真天人，绢帽著红槿。缠头三百万，不买一微哂。共夸青山峰，曲尽花不陨。当时谪仙人，逸韵谢封畛。诗成天一笑，万象解寒窘。惊开小桃杏，不待雷发轸。余波尚涓滴，乞与居易稹。尔来谁复见，前辈风流尽。寂寞两诗人，残红对樱笋。饥肠得一醉，妙语传不泯。君来恨不与，更复相牵引。我老心已灰，空烦扇余烬。天游照六凿，虚空扫充牣。悬知色竟空，那复嗜乌吻。萧然一方丈，居士老庞蕴。散花従满裓，不答天女问。故人犹故日，怨句写余恨。疑我此心在，遮防费栏楯。应虞已毙蛇，折尾时一蠢。仄闻孟光贤，未学处仲忍。（开阁放出，事见本传。）寄招应已足，左右侍云鬓。何时花月夜，羊酒谢不敏。此生如幻耳，戏语君勿愠。应同亡是公，一对子虚听。
<br>【王巩清虚堂】
<br>清虚堂里王居士，闭眼观身如止水。水中照见万象空，敢问堂中谁隐几。吴兴太守老且病，堆案满前长渴睡。愿君勿笑反自观，梦幻去来殊未已。长疑安石恐不免，未信犀首终无事。勿将一念住清虚，居士与我盖同耳。
<br>【和孙同年卞山龙洞祷晴】
<br>吴兴连月雨，釜甑生鱼蛙。往问卞山龙，曷不安厥家。梯空上巉绝，俯视惊谽谺。神井涌云盖，阴崖垂藓花。交流百道泉，赴谷走群蛇。不知落何处，隐隐如缫车。我来叩石户，飞鼠翻白鸦。寄语洞中龙，睡味岂不嘉。雨师少弭节，雷师亦停挝。积水得反壑，稻苗出泥沙。农夫免菜色，龙亦饱豚豭。看君拥黄，高卧放晚衙。
<br>【乘舟过贾收水阁收不在见其子三首】
<br>爱酒陶元亮，能诗张志和。青山来水槛，白雨满渔蓑。泪垢添丁面，贫低举案蛾。不知何所乐，竟夕独酣歌。
<br>袅袅风蒲乱，猗猗水荇长。小舟浮鸭绿，大杓泻鹅黄。得意诗酒社，终身鱼稻乡。乐哉无一事，何处不清凉。
<br>曳杖青苔岸，系船枯柳根。德公方上冢，季路独留言。已占蒲鱼港，更开松菊园。従兹来往数，儿女自应门。
<br>【次韵孙秘丞见赠】
<br>感慨清哀似变风，老于诗句耳偏聪。迂疏自笑成何事，冷淡谁能用许功。不怕飞蚊如立豹，肯随白鸟过垂虹。吟哦相对忘三伏，拟泛冰溪入雪宫。（湖州多蚊蚋，豹脚尤毒。垂虹，吴江亭名。）
<br>【与客游道场何山得鸟字】
<br>清溪到山尽，飞路盘空小。红亭与白塔，隐见乔木杪。中休得小庵，孤绝寄云表。洞庭在北户，云水天渺渺。庵僧俗缘尽，净业洗未了。十年画鹊竹，益以诗自绕。高堂俨像设，禅室各深窈。奔泉何处来，华屋过溪沼。何山隔幽谷，去路清且悄。长松度翠蔓，绝壁挂啼鸟。我友自杭来，尚叹所历少。归途风雨作，一洗红日燎。俄惊万窍号，黑雾卷蓬蓼。舟人纷变色，坐羡轻鸥矫。我独唤酒杯，醉死胜流殍。书生例强狠，造物空烦扰。更将掀舞势，把烛画风筱。美人为破颜，正似腰支袅。明朝更陈迹，清景堕空杳。作诗记余欢，万古一昏晓。
<br>【仆去杭五年吴中仍岁大饥疫故人往往逝去闻湖上僧舍不复往日繁丽独净慈本长老学者益盛作此诗寄之】
<br>来往三吴一梦间，故人半作冢累然。独依旧社传真法，要与遗民度厄年。赵叟近闻还印绶，竺翁先已返林泉。何时杖策相随去，任性逍遥不学禅。
<br>【舶AA19风（并引。）】
<br>吴中梅雨既过，飒然清风弥旬，岁岁如此，湖人谓之舶AA19风。是时海舶初回，云此风自海上与舶俱至云尔。
<br>三旬已过梅黄雨，万里初来舶AA19风。几处萦回度山曲，一时清驶满江东。惊飘簌簌先秋叶，唤醒昏昏嗜睡翁。欲作兰台快哉赋，却嫌分别问雌雄。
<br>【丁公默送蝤蛑】
<br>溪边石蟹小如钱，喜见轮囷赤玉盘。半壳含黄宜点酒，两螯斫雪劝加餐。蛮珍海错闻名久，怪雨腥风入座寒。堪笑吴兴馋太守，一诗换得两尖团。
<br>【送孙著作赴考城兼寄钱醇老李邦直二君于孙处有书见及】
<br>使君闲如云，欲出谁肯伴。清风独无事，一啸亦可唤。来従白苹洲，吹我明月观。门前远行客，青衫流白汗。问子何匆匆，王事不可缓。故人钱与李，清庙两圭瓚。蔚为万乘器，尚记沟中断。子亦东南珍，价重不可算。别情何以慰，酒尽对空案。惟持一榻凉，劝子巾少岸。此风那复有，尘土飞灰炭。欲寄二大夫，发发不可绊。
<br>【泛舟城南会者五人分韵赋诗得人皆若炎字四首】
<br>城中楼阁似鱼鳞，不见清风起白苹。试选苕溪最深处，仍呼我辈不羁人。窥船野鹤何曾下，见烛飞虫空自驯。绕郭荷花一千顷，谁知六月下塘春。
<br>苦热诚知处处皆，何当危坐学心斋。海螯要共诗人把，溪月行遭雾雨霾。乡国飘零断书信，弟兄流落隔江淮。便应筑室苕溪上，荷叶遮门水浸阶。
<br>紫蟹鲈鱼贱如土，得钱相付何曾数。碧筒时作象鼻弯，白酒微带荷心苦。运肘风生看斫脍，随刀雪落惊飞缕。不将醉语作新诗，饱食应惭腹如鼓。
<br>桥上游人夜未厌，共依水槛立风檐。楼中煮酒初尝芡，月下新妆半出帘。南郭清游继颜谢，北窗归卧等羲炎。人间寒热无穷事，自笑疏顽不受AA20。
<br>【次韵李公择梅花】
<br>诗人固长贫，日午饥未动。偶然得一饱，万象困嘲弄。寻花不论命，爱雪长忍冻。天公非不怜，听饱即喧哄。君为三郡守，所至满宾従。江湖常在眼，诗酒事豪纵。奉使今折磨，清比于陵仲。永怀茶山下，携妓修春贡。更忆槛泉亭，插花云髻重。萧然卧灊麓，愁听春禽哢。忽见早梅花，不饮但孤讽。诗成独寄我，字字愈头痛。嗟君本侍臣，笔橐従上雍。脱靴吟芍药，给札赋云梦。何人慰流落，嘉AA21天为种。杯倾笛中吟，帽拂果下鞚。感时念羁旅，此意吾侪共。故山亦何有，桐花集幺凤。君亦忆匡庐，归扫藏书洞。何当种此花，各抱汉阴瓮。
<br>【送渊师归径山】
<br>我昔尝为径山客，至今诗笔余山色。师住此山三十年，妙语应须得山骨。溪城六月水云蒸，飞蚊猛捷如花鹰。羡师方丈冰雪冷，兰膏不动长明灯。山中故人知我至，争来问讯今何似。为言百事不如人，两眼犹能书细字。（径山夏无蚊。余旧诗云：问龙乞水归洗眼，欲看细字销残年。）
<br>【送表忠观钱道士归杭】
<br>〔熙宁十年，诏以龙山废佛祠为表忠观。元丰二年，通教自杭来，见予于吴兴。问：“观亦卒工乎？”曰：“未也，杭人比岁不登，莫有助我者。”余曰：“异哉，杭人重施轻财，是不独为福田也，将自托于不朽，今岁成矣，子其行乎？”及还，作诗送之。”〕
<br>先王旧德在民心，著令称忠上意深。堕泪行看会祠下，挂名争欲刻碑阴。凄凉破屋尘凝座，憔悴云孙雪满簪。未信诸豪容郭解，却従他县施千金。
<br>【次韵周开祖长官见寄】
<br>俯仰东西阅数州，老于歧路岂伶优。初闻父老推谢令，旋见儿童迎细侯。政拙年年祈水旱，民劳处处避嘲讴。河吞巨野那容塞，盗入蒙山不易搜。仕道固应惭孔孟，扶颠未可责由求。渐谋田舍犹怀禄，未脱风涛且傍洲。罔罔可怜真丧狗，时时相触是虚舟。朅来震泽都如梦，只有苕溪可倚楼。斋酿酸甜如蜜水，乐工零落似风瓯。远思颜柳并诸谢，近忆张（子野）、陈（令举）、与老刘（孝叔）。（〔四库原注：“子野”、“令举”、“孝叔”俱在张、陈、刘等姓后，不便读，据它本改。〕）风定轩窗飞豹脚，雨余栏槛上蜗牛。旧游到处皆苍藓，同甲惟君尚黑头。忆昔湖山共寻胜，相逢杯酒两忘忧。醉看梅雪清香过，夜棹风船骇汗流。百首共成山上集，三人俱作月中游。海南未起垂天翼，涧底仍依径寸庥。已许秋风归过我，预忧诗笔老难酬。此生岁月行飘忽，晚节功名亦缪悠。犀首正缘无事饮，冯驩应为有鱼留。従今便踏青州麹，薄酒知君笑督邮。
<br>【林子中以诗寄文与可及余与可既殁追和其韵】
<br>斯人所甚厌，投畀每不受。欲其少须臾，夺去惟恐后。云谁尸此职，无乃亦假守。赋才有巨细，无异斛与斗。胡不安其分，但听物所诱。时来各飞动，意合无妍丑。坐令鸡栖车，长载朱伯厚。平生无一旅，既死咤万口。自闻与可亡，胸臆生堆阜。悬知临绝意，要我一执手。相望五百里，安得自其牖。遗文付来哲，后事待诸友。伶俜嵇绍孤，老病孟光偶。世人贱目见，争笑千金帚。君诗与楚词，识者当有取。但知爱墨竹，此叹吾已久。故人多厚禄，能复哀君否。不见林与苏，饥寒自奔走。
<br>【与王郎昆仲及儿子迈绕城观荷花登岘山亭晚入飞英寺分韵得月明星稀四首】
<br>昨夜雨鸣渠，晓来风袭月。萧然欲秋意，溪水清可啜。环城三十里，处处皆佳绝。蒲莲浩如海，时见舟一叶。此间真避世，青蒻低白发。相逢欲相问，已逐惊鸥没。
<br>清风定何物，可爱不可名。所至如君子，草木有嘉声。我行本无事，孤舟任斜横。中流自偃仰，适与风相迎。举杯属浩渺，乐此两无情。归来两溪间，云水夜自明。
<br>苕水如汉水，鳞鳞鸭头青。吴兴胜襄阳，万瓦浮青冥。我非羊叔子，愧此岘山亭。悲伤意则同，岁月如流星。従我两王子，高鸿插修翎。湛辈何足道，当以德自铭。
<br>吏民怜我懒，斗讼日已稀。能为无事饮，可作不夜归。复寻飞英游，尽此一寸晖。撞钟履声集，颠倒云山衣。我来无时节，杖屦自推扉。莫作使君看，外似中已非。
<br>【城南县尉水亭得长字】
<br>两慰郁相望，东南百步场。挥旗蒲柳市，伐鼓水云乡。已作观鱼槛，仍开射鸭堂。全家依画舫，极目乱红妆。潋潋波头细，疏疏雨脚长。我来闲濯足，溪涨欲浮床。泽国山围里，孤城水影傍。欲知归路处，苇外听风樯。
<br>【与胡祠部游法华山】
<br>波湖欲尽山为界，始见寒泉落高派。道人未放泉出山，曲折虚堂泻清快。使君年老尚儿戏，绿棹红船舞澎湃。一笑翻杯水溅裙，余欢濯足波生隘。长松搀天龙起立，苍藤倒谷云崩坏。仰穿蒙密得清旷，一览震泽吁可怪。谁云四万八千顷，渺渺东尽日所晒。归途十里尽风荷，清唱一声闻露薤。（是日，乐工有作此声者。）嗟余少小慕真隐，白发青衫天所械。忽逢佳士与名山，何异枯杨便马疥。君犹鸾鹤偶飘堕，六翮如云岂长锻。不将新句纪兹游，恐负山中清净债。
<br>【又次前韵赠贾耘老】
<br>具区吞灭三州界，浩浩汤汤纳千派。従来不著万斛船，一苇渔舟恣奔快。仙坛古洞不可到，空听余澜鸣湃湃。今朝偶上法华岭，纵观始觉人寰隘。山头卧碣吊孤冢，下有至人僵不坏。空余白棘网秋虫，无复青莲出幽怪。（事见本院碑。）我来徙倚长松下，欲掘茯苓亲洗晒。闻道山中富奇药，往往灵芝杂葵薤。诗人空腹待黄精，生事只看长柄械。（杜子美诗云，长镵长镵白木柄，我生托子以为命。）今年大熟期一饱，食叶微虫真癣疥。（贾云，今岁有小虫食叶，不甚为害。）白花半落紫穟香，攘臂欲助磨鎌铩。安得山泉变春酒，与子一洗寻常债。
<br>【赵阅道高斋】
<br>见公奔走谓公劳，闻公隐退云公高。公心底处有高下，梦幻去来随所遭。不知高斋竟何义，此名之设缘吾曹。公年四十已得道，俗缘未尽余伊皋。功名富贵俱逆旅，黄金知系何人袍。超然已了一大事，持冠而去真秋毫。坐看猿猱落罝罔，两手未肯置所操。乃知贤达与愚陋，岂直相去九牛毛。长松百尺不自觉，企而羡者蓬与蒿。我欲赢粮往问道，未应举臂辞卢敖。
<br>【送俞节推（汝尚之子，汝尚字退翁）】
<br>吴兴有君子，淡如朱丝琴。一唱三太息，至今有遗音。嗟余与夫子，相避如辰参。（退翁官于蜀，余在京师，余归而退翁去。及余官于吴兴，则退翁亡矣。）犹喜见诸郎，窈然清且深。异时多良士，末路丧初心。我生不有命，其肯枉尺寻。
<br>【次韵答孙侔】
<br>十年身不到朝廷，欲伴骚人赋落英。但得低头拜东野，不辞中路候渊明。舣舟苕霅人安在，卜筑江淮计已成。千里论交一言足，与君盖亦不须倾。
<br>【重寄一首】
<br>凛然高节照时人，不信微官解浼君。蒋济谓能来阮籍，薛宣直欲吏朱云。好诗冲口谁能择，俗子疑人未遣闻。乞取千篇看俊逸，不将轻比鲍参军
<br>【次韵和刘贡甫登黄楼见寄并寄子由二首】
<br>清派连淮上，黄楼冠海隅。此诗尤伟丽，夫子计魁梧。（刘为人短小。）世俗轻瑚琏，巾箱袭武夫。坐令乘传遽，奔走为储须。邂逅我已失，登临谁与俱。贫贪仓氏粟，身听冶家AA22。会合难前定，归休试后图。腴田未可买，（本欲买田于泗上，近已不遂矣。）穷鬼却须呼。二水何年到，双洪不受舻。至今清夜梦，飞辔策天吴。（此诗寄刘。）
<br>与子皆去国，十年天一隅。数奇逢恶岁，计拙集枯梧。好士余刘表，穷交忆灌夫。不矜持汉节，犹许揽桓须。清句金丝合，高楼雪月俱。吟哦出新意，指画想前AA22。（子由初赴南京，送之出东门，登城上，览山川之胜，云此地可作楼观，于是始有改筑之意。）自写千言赋，新裁六幅图。（近以绢自写子由《黄楼赋》为六幅图，甚妙。）传看一坐耸，劝著尺书呼。莫使骚人怨，东游不到吴。（此诗寄子由。）
<br>【陈州与文郎逸民饮别携手河堤上作此诗】
<br>白酒无声滑泻油，醉行堤上散吾愁。春风料峭羊角转，河水渺绵瓜蔓流。君已思归梦巴峡，我能未到说黄州。此身聚散何穷已，未忍悲歌学楚囚。
<br>【子由自南都来陈三日而别】
<br>夫子自逐客，尚能哀楚囚。奔驰二百里，径来宽我忧。相逢知有得，道眼清不流。别来未一年，落尽骄气浮。嗟我晚闻道，款启如孙休。至言虽久服，放心不自收。悟彼善知识，妙药应所投。纳之忧患场，磨以百日愁。冥顽虽难化，镌发亦已周。平时种种心，次第去莫留。但余无所还，永与夫子游。此别何足道，大江东西州。畏蛇不下榻，睡足吾无求。便为齐安民，何必归故丘。
<br>【正月十八日蔡州道上遇雪子由韵二首】
<br>兰菊有生意，微阳回寸根。方忧集暮雪，复喜迎朝暾。忆我故居室，浮光动南轩。松竹半倾泻，未数葵与萱。三径瑶草合，一瓶井花温。至今行吟处，尚余履舄痕。一朝出従仕，永愧李仲元。晚岁益可羞，犯雪方南奔。山城买废圃，槁叶手自掀。长使齐安人，指说故侯园。
<br>铅膏染髭须，旋露霜雪根。不如闭目坐，丹府夜自暾。谁知忧患中，方寸寓羲轩。大雪従压屋，我非儿女萱。平生学踵息，坐觉两登温。下马作雪诗，满地鞭箠痕。伫立望原野，悲歌为黎元。道逢射猎子，遥指狐兔奔。踪迹尚可寻，窟穴何足掀。寄谢李丞相，吾将反丘园。
<br>【过新息留示乡人任师中（任时知泸州，亦坐事对狱。）】
<br>昔年尝羡任夫子，卜居新息临淮水。怪君便尔忘故乡，稻熟鱼肥信清美。竹陂雁起天为黑，（小竹陂在县北。）桐柏烟横山半紫。（桐柏庙在县南。）知君坐受儿女困，悔不先归弄清泚。尘埃我亦失收身，此行蹭蹬尤可鄙。寄食方将依白足，附书未免烦黄耳。往虽不及来有年，诏恩倘许归田里。却下关山入蔡州，为买乌犍三百尾。（黄州出水牛。）
<br>【过淮】
<br>朝离新息县，初乱一水碧。暮宿淮南村，已渡千山赤。麏鼯号古戍，雾雨暗破驿。回头梁楚郊，永与中原隔。黄州在何许，想像云梦泽。吾生如寄耳，初不择所适。但有鱼与稻，生理已自毕。独喜小儿子，少小事安佚。相従艰难中，肝肺如铁石。便应与晤语，何止寄衰疾。（时家在子由处，独与儿子迈南来。）
<br>【书黁公诗后（并叙）】
<br>过加禄镇南二十五里大许店，休焉于逆旅祁宗祥家。见壁上有幅纸题诗云：满院秋光浓欲滴，老僧倚杖青松侧。只怪高声问不应，瞋余踏破苍苔色。其后题云滏水僧宝黁。宗祥谓余，此光黄间狂僧也。年百三十，死于熙宁十年，既死，人有见之者。宗祥言其异事甚多。作是诗以识之。黁公本名清戒，俗谓之戒和尚云。
<br>黁公昔未化，来往淮山曲。寿逾两甲子，气压诸尊宿。但嗟浊恶世，不受龙象蹴。我来不及见，怅望空遗躅。霜颅隐白毫，锁骨埋青玉。皆云似达摩，只履还天竺。壁间余清诗，字势颇拔俗。为吟五字偈，一洗凡眼肉。
<br>【游净居寺（并叙）】
<br>净居寺，在光山县南四十里大苏山之南、小苏山之北。寺僧居仁为余言：齐天保中，僧思惠过此，见父老问其姓，曰苏氏，又得二山名。乃叹曰：吾师告我，遇三苏则住。遂留结庵。而父老竟无有，盖山神也。其后僧智凯见思于此山而得法焉，则世所谓思大和尚、智者大师是也。唐神龙中，道岸禅师始建寺于其地，广明庚子之乱，寺废于兵火，至乾兴中乃复，而赐名曰梵天云。
<br>十载游名山，自制山中衣。愿言毕婚嫁，携手老翠微。不悟俗缘在，失身蹈危机。刑名非夙学，陷阱损积威。遂恐死生隔，永与云山违。今日复何日，芒鞋自轻飞。稽首两足尊，举头双涕挥。灵山会未散，八部犹光辉。愿従二圣往，一洗千劫非。徘徊竹溪月，空翠摇烟霏。钟声自送客，出谷犹依依。回首吾家山，岁晚将焉归。
<br>【梅花二首】
<br>春来幽谷水潺潺，的皪梅花草棘间。一夜东风吹石裂，半随飞雪渡关山。
<br>何人把酒慰深幽，开自无聊落更愁。幸有清溪三百曲，不辞相送到黄州。
<br>【戏作种松】
<br>我昔少年日，种松满东冈。初移一寸根，琐细如插秧。二年黄茅下，一一攒麦芒。三年出蓬艾，满山散牛羊。不见十余年，想作龙蛇长。夜风破浪碎，朝露珠玑香。我欲食其膏，已伐百本桑。（煮松脂法，用桑柴灰水。）人事多乖迕，神药竟渺茫。朅来齐安野，夹路须髯苍。会开龟蛇窟，不惜斤斧疮。纵未得茯苓，且当拾流肪。釜盎百出入，皎然散飞霜。槁死三彭仇，澡换五谷肠。青骨凝绿髓，丹田发幽光。白发何足道，要使双瞳方。却后五百年，骑鹤还故乡。
<br>【万松亭（并叙）】
<br>麻城县令张毅，植万松于道周以芘行者，且以名其亭。去未十年，而松之存者十不及三四。伤来者之不嗣其意也，故作是诗。
<br>十年栽种百年规，好德无人助我仪。（古语云：一年之计，树之以谷；十年之计，树之以木；百年之计，树之以德。）县令若同仓庾氏，亭松应长子孙枝。天公不救斧斤厄，野火解怜冰雪姿。为问几株能合抱，殷勤记取角弓诗。
<br>【张先生（并叙）】
<br>先生不知其名，黄州故县人，本姓卢，为张氏所养。阳狂垢污，寒暑不能侵，常独行市中，夜或不知其所止。往来者欲见之，多不能致，余试使人召之，欣然而来。既至，立而不言，与之言不应，使之坐不可，但俯仰熟视传舍堂中，久之而去。夫孰非传舍者，是中竟何有乎？然余以有思惟心追蹑其意，盖未得也。
<br>熟视空堂竟不言，故应知我未天全。肯来传舍人皆说，能致先生子亦贤。脱屣不妨眠粪屋，流澌争看浴冰川。士廉岂识桃椎妙，妄意称量未必然。
<br>【陈季常所蓄朱陈村嫁娶图】
<br>何年顾陆丹青手，画作《朱陈嫁娶图》。闻道一村惟两姓，不将门户买崔卢。
<br>我是朱陈旧使君，（朱陈村，在徐州萧县。）劝耕曾入杏花村。而今风物那堪画，县吏催钱夜打门。
<br>【少年时尝过一村院见壁上有诗云夜凉疑有雨院静似无僧不知何人诗也宿黄州禅智寺寺僧皆不在夜半雨作偶记此诗故作一绝】
<br>佛灯渐暗饥鼠出，山雨忽来修竹鸣。知是何人旧诗句，已应知我此时情。
<br>【初到黄州】
<br>自笑平生为口忙，老来事业转荒唐。长江绕郭知鱼美，好竹连山觉笋香。逐客不妨员外置，诗人例作水曹郎。只惭无补丝毫事，尚费官家压酒囊。（检校官例折支，多得退酒袋。）
<br>【定惠院寓居月夜偶出】
<br>幽人无事不出门，偶逐东风转良夜。参差玉宇飞木末，缭绕香烟来月下。江云有态清自媚，竹露无声浩如泻。已惊弱柳万丝垂，尚有残梅一枝亚。清诗独吟还自和，白酒已尽谁能借。不辞青春忽忽过，但恐欢意年年谢。自知醉耳爱松风，会拣霜林结茅舍。浮浮大甑长炊玉，溜溜小槽如压蔗。饮中真味老更浓，醉里狂言醒可怕。但当谢客对妻子，倒冠落佩従嘲骂。
<br>【次韵前篇】
<br>去年花落在徐州，对月酣歌美清夜。（去年徐州花下对月，与张师厚、王子立兄弟饮酒，作蘋字韵诗。）今年黄州见花发，小院闭门风露下。万事如花不可期，余年似酒那禁泻。忆昔还乡溯巴峡，落帆樊口（在黄州南岸。）高桅亚。长江衮衮空自流，白发纷纷宁少借。竟无五亩继沮溺，空有千篇凌鲍谢。至今归计负云山，未免孤衾眠客舍。少年辛苦真食蓼，老景清闲如啖蔗。饥寒未至且安居，忧患已空犹梦怕。穿花踏月饮村酒，免使醉归官长骂。
<br>【安国寺浴】
<br>老来百事懒，身垢犹念浴。衰发不到耳，尚烦月一沐。山城足薪炭，烟雾濛汤谷。尘垢能几何，翛然脱羁梏。披衣坐小阁，散发临修竹。心困万缘空，身安一床足。岂惟忘净秽，兼以洗荣辱。默归毋多谈，此理观要熟。
<br>【安国寺寻春】
<br>卧闻百舌呼春风，起寻花柳村村同。城南古寺修竹合，小房曲槛欹深红。看花叹老忆年少，对酒思家愁老翁。病眼不羞云母乱，鬓丝强理茶烟中。遥知二月王城外，玉仙洪福花如海。薄罗匀雾盖新妆，快马争风鸣杂珮。玉川先生真可怜，一生耽酒终无钱。病过春风九十日，独抱添丁看花发。
<br>【寓居定惠院之东杂花满山有海棠一株土人不知贵也】
<br>江城地瘴蕃草木，只有名花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽逢绝艳照衰朽，叹息无言揩病目。陋邦何处得此花，无乃好事移西蜀。寸根千里不易到，衔子飞来定鸿鹄。天涯流落俱可念，为饮一樽歌此曲。明朝酒醒还独来，雪落纷纷那忍触。
<br>【次韵乐著作野步】
<br>老来几不辨西东，秋后霜林且强红。眼晕见花真是病，耳虚闻蚁定非聪。酒醒不觉春强半，睡起常惊日过中。植杖偶逢为黍客，披衣闲咏舞雩风。仰看落蕊收松粉，俯见新芽摘杞丛。楚雨还昏云梦泽，吴潮不到武昌宫。（黄州对岸武昌县，有孙权故宫。）废兴古郡诗无数，寂寞闲窗易粗通。解组归来成二老，风流他日与君同。
<br>【二月二十六日雨中熟睡至晚强起出门还作此诗意思殊昏昏也】
<br>卯酒困三杯，午餐便一肉。雨声来不断，睡味清且熟。昏昏觉还卧，展转无由足。强起出门行，孤梦犹可续。泥深竹鸡语，村暗鸠妇哭。明朝看此诗，睡语应难读。
<br>【雨晴后步至四望亭下鱼池上遂自乾明寺前东冈上归二首】
<br>雨过浮萍合，蛙声满四邻。海棠真一梦，梅子欲尝新。 拄杖闲挑菜， 鞦AA23不见人。殷勤木芍药，独自殿余春。
<br>高亭废已久，下有种鱼塘。暮色千山入，春风百草香。市桥人寂寂，古寺竹苍苍。鹳鹤来何处，号鸣满夕阳。
<br>【雨中看牡丹三首】
<br>雾雨不成点，映空疑有无。时于花上见，的皪走明珠。秀色洗红粉，暗香生雪肤。黄昏更萧瑟，头重欲相扶。
<br>明日雨当止，晨光在松枝。清寒入花骨，肃肃初自持。午景发穠丽，一笑当及时。依然暮还敛，亦自惜幽姿。
<br>幽姿不可惜，后日东风起。酒醒何所见，金粉抱青子。千花与百草，共尽无妍鄙。未忍污泥沙，牛酥煎落蕊。
<br>【次韵乐著作送酒】
<br>少年多病怯杯觞，老去方知此味长。万斛羁愁都似雪，一壶春酒若为汤。
<br>次韵乐著作天庆观醮
<br>浊世纷纷肯下临，梦寻飞步五云深。无因上到通明殿，只许微闻玉佩音。
<br>【王齐万秀才寓居武昌县刘郎洑正与伍洲相对伍子胥奔吴所従渡江也】
<br>君家稻田冠西蜀，捣玉扬珠三万斛。塞江流AA24起书楼，碧瓦朱栏照山谷。倾家取乐不论命，散尽黄金如转烛。惟余旧书一百车，方舟载入荆江曲。江上青山亦何有，伍洲遥望刘郎薮。明朝寒食当过君，请杀耕牛压私酒。与君饮酒细论文，酒酣访古江之濆。仲谋公瑾不须吊，一酹波神英烈君。（杭州伍子胥庙封英烈王。）
<br>【杜沂游武昌以酴醿花菩萨泉见饷二首】
<br>酴醿不争春，寂寞开最晚。青蛟走玉骨，羽盖蒙珠幰。不妆艳已绝，无风香自远。凄凉吴宫阙，红粉埋故苑。至今微月夜，笙箫来绝巘。余妍入此花，千载尚清婉。怪君呼不归，定为花所挽。昨宵雷雨恶，花尽君应返。
<br>君言西山顶，自古流白泉。上为千牛乳，下有万石铅。不愧惠山味，但无陆子贤。愿君扬其名，庶托文字传。寒泉比吉士，清浊在其源。不食我心恻，于泉非所患。嗟我本何有，虚名空自缠。不见子柳子，余愚污溪山。
<br>【陈季常自岐亭见访郡中及旧州诸豪争欲邀致之戏作陈孟公诗一首】
<br>孟公好饮宁论斗，醉后关门防客走。不妨闲过左阿君，百谪终为贤太守。老居闾里自浮沉，笑问伯松何苦心。忽然载酒従陋巷，为爱扬雄作酒箴。长安富儿求一过，千金寿君君笑唾。汝家安得客孟公，従来只识陈惊座。
<br>
<br>卷十二
<br>◎诗四十九首
<br>【游武昌寒溪西山寺】
<br>连山蟠武昌，翠木蔚樊口。我来已百日，欲济空搔首。坐看鸥鸟没，梦逐麏走。今朝横江来，一苇寄衰朽。高谈破巨浪，飞屦轻重阜。去人曾几何，绝壁寒溪吼。风泉两部乐，松竹三益友。徐行欣有得，芝在蓬莠。西上九曲亭，众山皆培塿。却看江北路，云水渺何有。离离见吴宫，莽莽真楚薮。空传孙郎石，无复陶公柳。尔来风流人，惟有漫浪叟。买田吾已决，乳水况宜酒。所须修竹林，深处安井臼。相将踏胜绝，更裹三日糗。
<br>【武昌铜剑歌（并叙）】
<br>供奉官郑文，尝官于武昌。江岸裂，出古铜剑，文得之以遗余。冶铸精巧，非锻冶所成者。
<br>雨余江清风卷沙，雷公蹑云捕黄蛇。蛇行空中如枉矢，电光煜煜烧蛇尾。或投以块铿有声，雷飞上天蛇入水。水上青山如削铁，神物欲出山自裂。细看两肋生碧花，犹是西江老蛟血。苏子得之何所为，蒯缑弹铗咏新诗。君不见凌烟功臣长九尺，腰间玉具高拄颐。
<br>【定惠颙师为余竹下开啸轩】
<br>啼鴂催天明，喧喧相诋谯。暗蛩泣夜永，唧唧自相吊。饮风蝉至洁，长吟不改调。食土蚓无肠，亦自终夕叫。鸢贪声最鄙，鹊喜意可料。皆缘不平鸣，恸哭等嬉笑。阮生已粗率，孙子亦未妙。道人开此轩，清坐默自照。冲风振河海，不能号无窍。累尽吾何言，风来竹自啸。
<br>【石芝（并叙）】
<br>元丰三年五月十一日癸酉，夜梦游何人家，开堂西门有小园古井，井上皆苍石，石上生紫藤如龙蛇，枝叶如赤箭。主人言，此石芝也。余率尔折食一枝，众皆惊笑，其味如鸡苏而甘，明日作此诗。
<br>空堂明月清且新，幽人睡息来初匀。了然非梦亦非觉，有人夜呼祁孔宾。披衣相従到何许，朱栏碧井开琼户。忽惊石上堆龙蛇，玉芝紫笋生无数。锵然敲折青珊瑚，味如蜜藕和鸡苏。主人相顾一抚掌，满堂坐客皆卢胡。亦知洞府嘲轻脱，终胜嵇康羡王烈。神山一合五百年，风吹石髓坚如铁。
<br>【今年正月十四日与子由别于陈州五月子由复至齐安未至以诗迎之】
<br>惊尘急雪满貂裘，泪洒东风别宛丘。又向邯郸枕中见，却来云梦泽南州。暌离动作三年计，牵挽当为十日留。早晚青山映黄发，相看万事一时休。（柳子厚《别刘梦得》诗云：皇恩若许归田去，黄发相看万事休。〔此注二句诗，上句为柳诗，下句为刘诗，东坡误记，合二为一。〕）
<br>【迁居临皋亭】
<br>我生天地间，一蚁寄大磨。区区欲右行，不救风轮左。虽云走仁义，未免违寒饿。剑米有危炊，针毡无稳坐。岂无佳山水，借眼风雨过。归田不待老，勇决凡几个。幸兹废弃余，疲马解鞍驮。全家占江驿，绝境天为破。饥贫相乘除，未见可吊贺。澹然无忧乐，苦语不成些。
<br>晓至巴河口迎子由
<br>去年御史府，举动触四壁。幽幽百尺井，仰天无一席。隔墙闻歌呼，自恨计之失。留诗不忍写，苦泪渍纸笔。余生复何幸，乐事有今日。江流镜面净，烟雨轻AA25AA25。孤舟如凫鹥，点破千顷碧。闻君在磁湖，欲见隔咫尺。朝来好风色，旗尾西北掷。行当中流见，笑脸清光溢。此邦疑可老，修竹带泉石。欲买柯氏林，兹谋待君必。
<br>【与子由同游寒溪西山】
<br>散人出入无町畦，朝游湖北暮淮西。高安酒官虽未上，两脚垂欲穿尘泥。与君聚散若云雨，共惜此日相提携。千摇万兀到樊口，一箭放溜先凫鹥。层层草木暗西岭，浏浏霜雪鸣寒溪。空山古寺亦何有，归路万顷青玻璃。我今漂泊等鸿雁，江南江北无常栖。幅巾不拟过城市，欲踏径路开新蹊。（路有直入寒溪不过武昌者。）却忧别后不忍到，见子行迹空余忄妻。吾侪流落岂天意，自坐迂阔非人挤。行逢山水辄羞叹，此去未免勤盐齑。何当一遇李八百，相哀白发分刀圭。（李八百宅在筠州，〔相传能拄拐日八百里。〕）
<br>【次韵答子由】
<br>平生弱羽寄冲风，此去归飞识所従。好语似珠穿一一，妄心如膜退重重。山僧有味宁知子，泷吏无言只笑侬。尚有读书清净业，未容春睡敌千钟。
<br>【和何长官六言次韵】
<br>作邑君真伯厚，去官我岂曼容。一廛愿托仁政，六字难赓变风。
<br>五噫已出东洛，三复愿比南容。学道未従潘盎，（南海谓狂为盎，潘近世得道者也。）草书犹似杨风。（杨凝式也。）
<br>石渠何须反顾，水驿幸足相容。长江大欲见庇，探支八月凉风。
<br>清风初号地籁，明月自写天容。贫家何以娱客，但知抹月批风。
<br>青山自是绝色，无人谁与为容。说向市朝公子，何殊马耳东风。
<br>【观张师正所蓄辰砂】
<br>将军结发战蛮溪，箧有殊珍胜象犀。漫说玉床分箭镞，何曾金鼎识刀圭。近闻猛士收丹穴，欲助君王铸褭蹄。多少空岩人不见，自随初日吐虹蜺。
<br>【五禽言（并叙）】
<br>梅圣俞尝作《四禽言》。余谪黄州，寓居定惠院，绕舍皆茂林修竹，荒池蒲苇。春夏之交，鸣鸟百族，土人多以其声之似者名之，遂用圣俞体作《五禽言》。
<br>使君向蕲州，更唱蕲州鬼。我不识使君，宁知使君死。人生作鬼会不免，使君已老知何晚。（王元之自黄移蕲州，闻啼鸟，问其名。或对曰：“此名蕲州鬼。”元之大恶之，果卒于蕲。）
<br>南山昨夜雨，西溪不可渡。溪边布谷儿，劝我脱破礻夸。不辞脱袴溪水寒，水中照见催租瘢。（士人谓布谷为脱却破袴。）
<br>去年麦不熟，挟弹规我肉。今年麦上场，处处有残粟。丰年无象何处寻，听取林间快活吟。（此鸟声云：麦饭熟，即快活。）
<br>力作力作，蚕丝一百箔。垅上麦头昂，林间桑子落。愿侬一箔千两丝，缫丝得蛹饲尔雏。（此鸟声云：蚕丝一百箔。）
<br>姑恶姑恶，姑不恶，妾命薄。君不见东海孝妇死作三年乾，不如广汉庞姑去却还。（姑恶，水鸟也。俗云妇以姑虐死，故其声云。）
<br>【次韵子由病酒肺疾发】
<br>忆子少年时，肺喘疲坐卧。喊呀或终日，势若风雨过。虚阳作浮涨，客冷仍下堕。妻孥恐怅望，脍炙不登坐。终年禁晚食，半夜发清饿。胃强鬲苦满，肺敛腹辄破。三彭恣啖啮，二竖肯逋播。寸田可治生，谁劝耕黄糯。（新法方田谓上腴为黄糯。）探怀得真药，不待君臣佐。初如雪花积，渐作樱珠大。隔墙闻三咽，隐隐如转磨。自兹失故疾，阳唱阴辄和。神仙多历试，中路或坎坷。平生不尽器，痛饮知无奈。旧人眼看尽，老伴余几个。残年一斗粟，待子同舂簸。云何不自珍，醉病又一挫。真源结梨枣，世味等糠。耕耘当待获，愿子勤自课。相将赋远游，仙语不用些。
<br>【正月二十日往岐亭郡人潘古郭三人送余于女王城东禅庄院】
<br>（一本作代书寄桃山居士张圣可）
<br>十日春寒不出门，不知江柳已摇村。稍闻决决流冰谷，尽放青青没烧痕。数亩荒园留我住，半瓶浊酒待君温。去年今日关山路，细雨梅花正断魂。
<br>【铁拄杖（并叙）】
<br>柳真龄字安期，闽人也。家宝一铁拄杖，如ω栗木，牙节宛转天成，中空有簧，行辄微响。柳云得之浙中，相传王审知以遗钱镠，镠以赐一僧。柳偶得之以遗余，作此诗谢之。
<br>柳公手中黑蛇滑，千年老根生乳节。忽闻铿然爪甲声，四坐惊顾知是铁。含簧腹中细泉语，迸火石上飞星裂。公言此物老有神，自昔闽王饷吴越。不知流落几人手，坐看变灭如春雪。忽然赠我意安在，两脚未许甘衰歇。便寻辙迹访崆峒，径渡洞庭探禹穴。披榛觅药采芝菌，刺虎鏦蛟擉蛇蝎。会教化作两钱锥，归来见公未华发。问我铁君无恙否，取出摩挲向公说。
<br>【与潘三失解后饮酒】
<br>千金敝帚人谁买，半额蛾眉世所妍。顾我自为都矂眊，怜君欲斗小婵娟。青云岂易量他日，黄菊犹应似去年。醉里未知谁得丧，满江风月不论钱。
<br>【东坡八首（并叙）】
<br>余至黄州二年，日以困匮，故人马正卿哀余乏食，为于郡中请故营地数十亩，使得躬耕其中。地既久荒为茨棘瓦砾之场，而岁又大旱，垦辟之劳，筋力殆尽。释耒而叹，乃作是诗，自愍其勤，庶几来岁之入以忘其劳焉。
<br>废垒无人顾，颓垣满蓬蒿。谁能捐筋力，岁晚不偿劳。独有孤旅人，天穷无所逃。端来拾瓦砾，岁旱土不膏。崎岖草棘中，欲刮一寸毛，喟焉释耒叹，我廪何时高。
<br>荒田虽浪莽，高庳各有适。下隰种秔稌，东原莳枣栗。江南有蜀士，桑果已许乞。好竹不难栽，但恐鞭横逸。仍须卜佳处，规以安我室。家童烧枯草，走报暗井出。一饱未敢期，瓢饮已可必。
<br>自昔有微泉，来従远岭背。穿城过聚落，流恶壮蓬艾。去为柯氏陂，十亩鱼虾会。岁旱泉亦竭，枯萍黏破块。昨夜南山云，雨到一犁外。泫然寻故渎，知我理荒荟。泥芹有宿根，一寸嗟独在。雪芽何时动，春鸠行可脍。（蜀人贵芹芽脍，杂鸠肉作之。）
<br>种稻清明前，乐事我能数。毛空暗春泽，针水闻好语。（蜀人以细雨为雨毛。稻初生时，农夫相语稻针出矣。）分秧及初夏，渐喜风叶举。月明看露上，一一珠垂缕。秋来霜穗重，颠倒相撑拄。但闻畦陇间，蚱蜢如风雨。（蜀中稻熟时，蚱蜢群飞田间，如小蝗状，而不害稻。）新舂便入甑，玉粒照筐筥。我久食官仓，红腐等泥土。行当知此味，口腹吾已许。
<br>良农惜地力，幸此十年荒。桑柘未及成，一麦庶可望。投种未逾月，覆块已苍苍。农夫告我言，勿使苗叶昌。君欲富饼饵，要须纵牛羊。再拜谢苦言，得饱不敢忘。
<br>种枣期可剥，种松期可斫。事在十年外，吾计亦已悫。十年何足道，千载如风雹。旧闻李衡奴，此策疑可学。我有同舍郎，官居在灊岳。（李公择也。）遗我三寸甘，照座光卓荦。百栽倘可致，当及春冰渥。想见竹篱间，青黄垂屋角。
<br>潘子久不调，沽酒江南村。郭生本将种，卖药西市垣。古生亦好事，恐是押牙孙。家有十亩竹，无时客叩门。我穷交旧绝，三子独见存。従我于东坡，劳饷同一餐。可怜杜拾遗，事与朱阮论。吾师卜子夏，四海皆弟昆。马生本穷士，従我二十年。日夜望我贵，求分买山钱。我今反累生，借耕辍兹田。刮毛龟背上，何时得成毡。可怜马生痴，至今夸我贤。众笑终不悔，施一当获千。
<br>【题织锦图上回文三首】
<br>春晚落花余碧草，夜凉低月半枯桐。人随远雁边城暮，雨映疏帘绣阁空。
<br>红手素丝千字锦，故人新曲九回肠。风吹絮雪愁萦骨，泪洒缣书恨见郎。
<br>羞看一首回文锦，锦似文君别恨深。头白自吟悲赋客，断肠愁是断弦琴。
<br>【侄安节远来夜坐三首】
<br>南来不觉岁峥嵘，坐拨寒灰听雨声。遮眼文书元不读，伴人灯火亦多情。嗟予潦倒无归日，今蹉跎已半生。免使韩公悲世事，白头还对短灯檠。
<br>心衰面改瘦峥嵘，相见惟应识旧声。永夜思家在何处，残年知汝远来情。畏人默坐成痴钝，问旧惊呼半死生。梦断酒醒山雨绝，笑看饥鼠上灯檠。
<br>落第汝为中酒味，吟诗我作忍饥声。便思绝粒真无策，苦说归田似不情。腰下牛闲方解佩，洲中奴长足为生。大弨一弛何缘彀，已觉翻翻不受檠。
<br>【冬至日赠安节】
<br>我生几冬至，少小如昨日。当时事父兄，上寿拜脱膝。十年阅凋谢，白发催衰疾。瞻前惟兄三，顾后子由一。近者隔涛江，远者天一壁。今朝复何幸，见此万里侄。忆汝总角时，啼笑为梨栗。今来能慷慨，志气坚铁石。诸孙行复尔，世事何时毕。诗成却超然，老泪不成滴。
<br>【岐亭道上见梅花戏赠季常】
<br>蕙死兰枯菊亦摧，返魂香入岭头梅。数枝残绿风吹尽，一点芳心雀啅开。野店初尝竹叶酒，江云欲落豆稭灰。行当更向钗头见，病起乌云正作堆。
<br>【乐全先生生日以铁拄杖为寿二首】
<br>先生真是地行仙，住世因循五百年。每向铜人话畴昔，故教铁杖斗清坚。入怀冰雪生秋思，倚壁蛟龙护昼眠。遥想人天会方丈，众中惊倒野狐禅。
<br>三年相伴影随身，踏遍江湖草木春。擿石旧痕犹作眼，闭门高节欲生鳞。畏途自卫真无敌，捷径争先却累人。远寄知公不嫌重，笔端犹自斡千钧。
<br>【杭州故人信至齐安】
<br>昨夜风月清，梦到西湖上。朝来闻好语，扣户得吴饷。轻圆白晒荔，脆酽红螺酱。更将西庵茶，劝我洗江瘴。故人情义重，说我必西向。一年两仆夫，千里问无恙。相期结书社，（故人相约醵钱雇仆夫，一岁再至黄。）未怕供诗帐。（仆顷以诗得罪，有司移杭取境内所留诗，杭州供数百首，谓之诗帐。）还将梦魂去，一夜到江涨。（江涨，杭州桥名。）
<br>【送牛尾狸与徐使君（时大雪中。）】
<br>风卷飞花自入帷，一樽遥想破愁眉。泥深厌听鸡头鹘，（蜀人谓泥滑滑为鸡头鹘。）酒浅欣尝牛尾狸。通印子鱼犹带骨，披绵黄雀漫多脂。殷勤送去烦纤手，为我磨刀削玉肌。
<br>【四时词】
<br>春云阴阴雪欲落，东风和冷惊罗幕。渐看远水绿生漪，未放小桃红入萼。佳人瘦尽雪肤肌，眉敛春愁知为谁。深院无人剪刀响，应将白纻作春衣。
<br>垂柳阴阴日初永，蔗浆酪粉金盘冷。帘额低垂紫燕忙，蜜脾已满黄蜂静。高楼睡起翠眉嚬，枕破斜红未肯匀。玉腕半揎云碧袖，楼前知有断肠人。
<br>新愁旧恨眉生绿，粉汗余香在蕲竹。象床素手熨寒衣，烁烁风灯动华屋。夜香烧罢掩重扃，香雾空濛月满庭，抱琴转轴无人见，门外空闻裂帛声。
<br>霜叶萧萧鸣屋角，黄昏斗觉罗衾薄。夜风摇动镇帷犀，酒醒梦回闻雪落。起来呵手画双鸦，醉脸轻匀衬眼霞。真态香生谁画得，玉如纤手嗅梅花。
<br>【太守徐君猷通守孟亨之皆不饮酒以诗戏之云】
<br>孟嘉嗜酒桓温笑，徐邈狂言孟德疑。公独未知其趣尔，臣今时复一中之。风流自有高人识，通介宁随薄俗移。二子有灵应抚掌，吾孙还有独醒时。
<br>【雪后到乾明寺遂宿】
<br>门外山光马亦惊，阶前屐齿我先行。风花误入长春苑，云月长临不夜城。未许牛羊伤至洁，且看鸦鹊弄新晴。更须携被留僧榻，待听催檐泻竹声。
<br>【伯父送先人下第归蜀诗云人稀野店休安枕路入灵关稳跨驴安节将去为诵此句因以为韵作小诗十四首送之】
<br>索漠齐安郡，従来著放臣。如何风雪里，更送独归人。
<br>瘦骨寒将断，衰髯摘更稀。未甘为死别，犹恐得生归。
<br>日上气暾江，雪晴光眩野。记取到家时，锄櫌吾正把。
<br>月明穿破裘，霜雪涩孤剑。归来闭户坐，默数来时店。
<br>诸兄无可寄，一语会须酬。晚岁俱黄发，相看万事休。
<br>故人如念我，为说瘦栾栾。尚有身为患，已无心可安。
<br>吾兄喜酒人，今汝亦能饮。一杯归诵此，万事邯郸枕。
<br>东阡在何许，寒食江头路。哀哉魏城君，宿草荒新墓。
<br>临分亦泫然，不为穷途泣。东阡时一到，莫遣牛羊入。
<br>我梦随汝去，东阡松柏青。却入西州门，永愧北山灵。
<br>乞墦何足羡，负米可忘艰。莫为无车马，含羞入剑关。
<br>我坐名过实，欢哗自招损。汝幸无人知，莫厌家山稳。
<br>竹笥与练裙，随时毕婚嫁。无事若相思，征鞍还一跨。
<br>万里却来日，一庵仍独居。应笑谋生拙，团团如磨驴。
<br>【和王巩六首并次韵】
<br>君谈阳朔山，不作一钱直。岩藏两头虺，瘴落千仞翼。雅宜驩兜放，颇讶虞舜陟。暂来已可畏，览镜忧面黑。况子三年囚，苦雾变饮食。吉人终不死，仰荷天地德。我来黄冈下，欹枕江流碧。江南武昌山，向我如咫尺。春蔬黄土软，冻笋苍崖拆。此行我累君，乃反得安宅。遥知丹穴近，为劚勾漏石。他年分刀圭，名字挂仙籍。（君许惠桂州丹砂。）
<br>少年带刀剑，但识従军乐。老大服犁锄，解佩付镕铄。虽无献捷功，会赐力田爵。敲冰春捣纸，刈苇秋织箔。栎林斩冬炭，竹坞收夏箨。四时俯有取，一饱天所酢。君生纨绮间，欲学非其脚。左右玉纤纤，束薪谁为缚。勿令闻此语，翠黛頩将恶。笑我一间茅，妇姑纷六凿。
<br>欲结千年实，先摧二月花。故教穷到骨，要使寿无涯。久已逃天网，何须服日华。宾州在何处，为子上栖霞。（楼名。）
<br>邻里有异趣，何妨倾盖新。殊方君莫厌，数面自成亲。默坐无余事，回光照此身。他年赤墀下，玉立看垂绅。
<br>平生我亦轻余子，晚岁人谁念此翁。巧语屡曾遭薏苡，瘦词聊复托芎藭。子还可责同元亮，妻却差贤胜敬通。若问我贫天所赋，不因迁谪始囊空。
<br>君家玉臂贯铜青，下客何时见目成。勤把铅黄记宫样，莫教弦管作蛮声。熏衣渐叹衙香少，拥髻遥怜夜语清。记取北归携过我，南江风浪雪山倾。（君自南江赴任，不一过我。）
<br>【记梦回文二首（并叙）】
<br>十二月二十五日，大雪始晴，梦人以雪水烹小团茶，使美人歌以饮。余梦中为作回文诗，觉而记其一句云乱点余花唾碧衫，意用飞燕唾花故事也，乃续之为二绝句云。
<br>酡颜玉碗捧纤纤，乱点余花唾碧衫。歌咽水云凝静院，梦惊松雪落空岩。
<br>空花落尽酒倾缸，日上山融雪涨江。红焙浅瓯新活火，龙团小碾斗晴窗。
<br>【三朵花（并叙）】
<br>房州通判许安世，以书遗余言：“吾州有异人，常戴三朵花，莫知其姓名，郡人因以三朵花名之。能作诗，皆神仙意。又能自写真，人有得之者。”许欲以一本见惠，乃为作此诗。
<br>学道无成鬓已华，不劳千劫漫烝砂。归来且看一宿觉，未暇远寻三朵花。两手欲遮瓶里雀，四条深怕井中蛇。画图要识先生面，识问房陵好事家。
<br>【次韵陈四雪中赏梅】
<br>腊酒诗催熟，寒梅雪斗新。杜陵休叹老，韦曲已先春。独秀惊凡目，遗英卧逸民。高歌对三白，迟暮慰安仁。
<br>【正月二十日与潘郭二生出郊寻春忽记去年是日同至女王城作诗乃和前韵】
<br>东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋招魂。
<br>【是日偶至野人汪氏之居有神降于其室自称天人李全字德通善篆字用笔奇妙而字不可识云天篆也与予言有所会者复作一篇仍用前韵】
<br>酒渴思茶漫扣门，那知竹里是仙村。已闻龟策通神语，更看龙蛇落笔痕。色瘁形枯应笑屈，道存目击岂非温。归来独扫空斋卧，犹恐微言入梦魂。
<br>【浚井】
<br>古井没荒莱，不食谁为恻。瓶罂下两绠，蛙蚓飞百尺。腥风被泥滓，空响闻点滴。上除青青芹，下洗凿凿石。沾濡愧童仆，杯酒暖寒栗。白水渐泓渟，青天落寒碧。云何失旧秽，底处来新洁。井在有无中，无来亦无失。
<br>【红梅三首】
<br>怕愁贪睡独开迟，自恐冰容不入时。故作小红桃杏色，尚余孤瘦雪霜姿。寒心未肯随春态，酒晕无端上玉肌。诗老不知梅格在，更看绿叶与青枝。（石曼卿《红梅》诗云，认桃无绿叶，辨杏有青枝。）
<br>雪里开花却是迟，何如独占上春时。也知造物含深意，故与施朱发妙姿。细雨裛残千颗泪，轻寒瘦损一分肌。不应便杂夭桃杏，半点微酸已著枝。
<br>幽人自恨探春迟，不见檀心未吐时。丹鼎夺胎那是宝，（朱砂红银，谓之不夺胎色。）玉人頩颊更多姿。抱丛暗蕊初含子，落盏穠香已透肌。乞与徐熙新画样，竹间璀璨出斜枝。
<br>【和子由寄题孔平仲草庵次韵】
<br>逢人欲觅安心法，到处先为问道庵。卢子不须従若士，盖公当自过曹参。羡君美玉经三火，笑我枯桑困八蚕。犹喜大江同一味，故应千里共清甘。
<br>二虫
<br>君不见水马儿，步步逆流水。大江东流日千里，此虫趯趯长在此。君不见鷃滥堆，决起随冲风。随风一去宿何许，逆风还落蓬蒿中。二虫愚智俱莫测，江边一笑无人识。
<br>【陈季常见过三首】
<br>仕宦常畏人，退居还喜客。君来辄馆我，未觉鸡黍窄。东坡有奇事，已种十亩麦。但得君眼青，不辞奴饭白。
<br>送君四十里，只使一帆风。江边千树柳，落我酒杯中。此行非远别，此乐固无穷。但愿长如此，来往一生同。
<br>闻君开龟轩，东槛俯乔木。人言君畏事，欲作龟头缩。我知君不然，朝饭仰旸谷。余光幸分我，不死安可独。
<br>【寒食雨二首】
<br>自我来黄州，已过三寒食。年年欲惜春，春去不容惜。今年又苦雨，两月秋萧瑟。卧闻海棠花，泥污胭脂雪。暗中偷负去，夜半真有力。何殊病少年，病起头已白。
<br>春江欲入户，雨势来不已。小屋如渔舟，濛濛水云里。空庖煮寒菜，破灶烧湿苇。那知是寒食，但见乌衔纸。君门深九重，坟墓在万里。也拟哭途穷，死灰吹不起。
<br>【徐使君分新火】
<br>临皋亭中一危坐，三见清明改新火。沟中枯木应笑人，钻斫不然谁似我。黄州使君怜久病，分我五更红一朵。従来破釜跃江鱼，只有清诗嘲饭颗。起携蜡炬绕空屋，欲事烹煎无一可。为公分作无尽灯，照破十方昏暗锁。
<br>【次韵答元素（并引）】
<br>余旧有赠元素〔词〕云天涯同是伤流落，元素以为今日之先兆，且悲当时六客之存亡。六客盖张子野、刘孝叔、陈令举、李公择及元素与余也。
<br>不愁春尽絮随风，但喜丹砂入颊红。流落天涯先有谶，摩挲金狄会当同。蘧蘧未必都非梦，了了方知不落空。莫把存亡悲六客，已将地狱等天宫。
<br>
<br>卷十三
<br>◎诗八十一首
<br>【蜜酒歌（并叙）】
<br>西蜀道士杨世昌，善作蜜酒，绝醇酽。余既得其方，作此歌遗之。
<br>真珠为浆玉为醴，六月田夫汗流泚。不如春瓮自生香，蜂为耕耘花作米。一日小沸鱼吐沫，二日眩转清光活。三日开瓮香满城，快泻银瓶不须拨。百钱一斗浓无声，甘露微浊醍醐清。君不见南园采花蜂似雨，天教酿酒醉先生。先生年来穷到骨，问人乞米何曾得。世间万事真悠悠，蜜蜂大胜监河侯。
<br>【又一首答二犹子与王郎见和】
<br>脯青苔，炙青蒲，烂蒸鹅鸭乃瓠壶。煮豆作乳脂为酥，高烧油烛斟蜜酒，贫家百物初何有。古来百巧出穷人，搜罗假合乱天真。诗书与我为曲蘖，酝酿老夫成搢绅。质非文是终难久，脱冠还作扶犁叟。不如蜜酒无燠寒，冬不加甜夏不酸。老夫作诗殊少味，爱此三篇如酒美。封胡羯末已可怜，不知更有王郎子。
<br>【谢陈季常惠一揞巾】
<br>夫子胸中万斛宽，此巾何事小团团。半升仅漉渊明酒，二寸才容子夏冠。好带黄金双得胜，可怜白苎一生酸。臂弓腰箭何时去，直上阴山取可汗。
<br>【赠黄山人】
<br>面颊照人元自赤，眉毛覆眼见来乌。倦游不拟谈玄牝，示病何妨出白须。绝学已生真定惠，说禅长笑老浮屠。东坡若肯三年住，亲与先生看药炉。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
