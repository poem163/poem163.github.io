<HTML>
<HEAD>
<TITLE>文天祥诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 文天祥诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>文天祥诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5816"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'文天祥诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[文天祥诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 山中呈聂心远诸客
<br>
<br>谁入山来问野舟，一篙花外渡深流。
<br>小颦风树蹁跹鹤，浅约湍沙浩荡鸥。
<br>湖上有时思洛社，人间何处不滁州。
<br>徘徊才是黄昏候，短笛先催月上楼。
<br>
<br>山中呈聂心远诸客
<br>
<br>黄叶婆娑上钓舟，唤回旧梦到江流。
<br>多情政自怜樯燕，两鬓终当付野鸥。
<br>未说离怀向南浦，须知诗意在夔州。
<br>朔风昨夜吹沙急，早觉寒声战玉楼。
<br>
<br>山中泛舟觞客
<br>
<br>便作乘槎客，萧萧骨发清。
<br>尊前山月过，笛里水风生。
<br>半夜鱼龙沸，三秋河汉明。
<br>雪堂眠二客，梦与白鸥盟。
<br>
<br>山中感兴三首
<br>
<br>载酒之东郊，东郊草新绿。
<br>一雨生江波，洲渚失其足。
<br>青春岂不惜，行乐非所欲。
<br>采芝复采芝，终朝不盈掬。
<br>大风从何来，奇响振空谷。
<br>我马何玄黄，息我西山麓。
<br>
<br>山中感兴三首
<br>
<br>山中有流水，霜降石自出。
<br>骤雨东南来，消长不终日。
<br>故人书问至，为言北风急。
<br>山深人不知，塞马谁得失。
<br>挑灯看古史，感泪纵横发。
<br>幸生圣明时，渔樵以自适。
<br>
<br>山中感兴三首
<br>
<br>桃花何夭夭，杨柳何依依。
<br>去年白鸟集，今年黄鹄飞。
<br>昔为江上潮，今为山中云。
<br>江上潮有声，山中云无情。
<br>一年足自念，况复百年长。
<br>但存松柏心，天地真茫茫。
<br>
<br>山中和韵
<br>
<br>白扇挥残暑，青鞋踏嫩晴。
<br>花床寻小隐，石鼎引长鸣。
<br>纱帽有时去，酒壶惟意倾。
<br>山僧痴与坐，闲却瘦弥明。
<br>
<br>山中即事
<br>
<br>山中方雨笠，天外忽晴丝。
<br>夕钓江澄练，春行路布棋。
<br>乾坤供俯仰，岁月任差池。
<br>有酒如渑在，何妨日问奇。
<br>
<br>山中立夏用坐客韵
<br>
<br>归来泉石国，日月共溪翁。
<br>夏气重渊底，春光万象中。
<br>穷吟到云黑，淡饮胜裙红。
<br>一阵弦声好，人间解愠风。
<br>
<br>山中六言三首
<br>
<br>两两渔舟摇下，双双紫燕飞回。
<br>流水白云芳草，清风明月苍苔。
<br>
<br>山中六言三首
<br>
<br>鹤外竹声簌簌，座边松影疏疏。
<br>夜静不收棋局，日高犹卧纱厨。
<br>
<br>山中六言三首
<br>
<br>风暖江鸿海燕，雨晴檐鹊林鸠。
<br>一段青山颜色，不随江水俱流。
<br>
<br>山中谩成柬刘方斋
<br>
<br>东风解冻出行嬉，一哄烟尘隔翠微。
<br>自有溪山真乐地，从来富贵是危机。
<br>二三辈行惟须醉，多少公卿未得归。
<br>明日主人酬一座，小船旋网鳜鱼肥。
<br>
<br>山中偶成
<br>
<br>白鹤飞来牵我衣，东风吹我下渔矶。
<br>当年只为青山误，直草君王一诏归。
<br>
<br>山中小集
<br>
<br>江山闲胜赏，万户不须留。
<br>客醉客多事，吾诗吾自酬。
<br>夕风吹绛蜡，春色漾黄流。
<br>宾从归来夜，滁翁无此游。
<br>
<br>山中载酒用萧敬夫韵赋江涨
<br>
<br>拍拍春风满面浮，出门一笑大江流。
<br>坐中狂客有醉白，物外闲人惟弈秋。
<br>晴抹雨妆总西子，日开云暝一滁州。
<br>忽传十万军声至，如在浙江亭上游。
<br>
<br>山中再次胡德昭韵
<br>
<br>不将颜色汗黄金，落得灞桥驴上吟。
<br>是处江山生酒兴，满天风雪得梅心。
<br>觥筹堂里春声沸，灯火林皋夜色深。
<br>
<br>山中再次胡德昭韵
<br>
<br>人世可能行乐耳，重游不用卜晴阴。
<br>人生柳絮斗坚牢，过眼春光欢伯劳。
<br>蜀道谩传千古险，庐山方许一人高。
<br>
<br>山中再次胡德昭韵
<br>
<br>眼前见赤徒妨道，耳后生风未当豪。
<br>明月芦花随处有，扁舟自在不须篙。
<br>曾见尊前此客哉，笑携麈尾拂莓苔。
<br>
<br>山中再次胡德昭韵
<br>
<br>水边飞雁年年见，湖上新亭日日来。
<br>酹菊醉馀披草坐，探梅吟罢带花回。
<br>北崖尚被刚风隔，笑按匆匆上马杯。
<br>
<br>山中自赋
<br>
<br>□□□□□□□，门外苍松一水修。
<br>不必清高逼巢许，只教潇洒胜由求。
<br>空花自满三千界，老树相看五百秋。
<br>坐有鹰扬人物在，怕牵昨梦上渔舟。
<br>
<br>珊瑚吟
<br>
<br>南方有珍禽，鸣声天下奇。
<br>毛羽黑如漆，两脸凝璚脂。
<br>燕赵佳公子，笼槛以自随。
<br>童子重丁宁，饮食必以时。
<br>将献上林苑，来巢万年枝。
<br>待之岂少恩，不免加絷维。
<br>珊瑚真珊瑚，碎琢良自悲。
<br>中原寒气深，风土非所宜。
<br>
<br>上巳
<br>
<br>昔自长淮树去帆，今从燕蓟眺东南。
<br>泥沙一命九分九，风雨六年三月三。
<br>地下故人那可作，天涯游子竟何堪。
<br>便从饿死伤迟暮，面对西山已发惭。
<br>
<br>上元怀旧
<br>
<br>禁门三五金吾夜，回首青春忽二毛。
<br>池上昔陪王母宴，斗中今直贵人牢。
<br>风生江海龙游远，月满关山鹤唳高。
<br>梦到钧天灯火闹，依然彩笔照宫袍。
<br>
<br>上塚吟
<br>
<br>余昔从君时，上堂拜姑嫜。
<br>相携上祖塚，岁时持酒浆。
<br>姑嫜相继没，马鬣不在乡。
<br>共君瓯盂饭，清涕流襦裳。
<br>君贫初赴官，有家不得将。
<br>妾无应书儿，松梵槚自成行。
<br>君别不复归，岁月何茫茫。
<br>长安拥朱绶，执雁事侯王。
<br>岂无一纸书，道路阻且长。
<br>年年酹寒食，妾心良自伤。
<br>君家旧巾栉，至今袭且藏。
<br>谅君霜露心，白首遥相望。
<br>
<br>社稷第一
<br>
<br>南极连铜柱，煌煌太宗业。
<br>始谋谁其间，风雨秋一叶。
<br>
<br>沈颐家
<br>
<br>孤舟霜月迥，晓起入柴门。
<br>断岸行簪影，荒畦落履痕。
<br>江山浑在眼，宇宙付无言。
<br>昨夜三更梦，春风满故园。
<br>
<br>生朝
<br>
<br>客中端二日，风雨送牢愁。
<br>昨岁犹潘母，今年更楚囚。
<br>田园荒吉水，妻子老幽州。
<br>莫作长生祝，吾心在首丘。
<br>
<br>生日
<br>
<br>忆昔闲居日，端二逢始生。
<br>升堂拜亲寿，抠衣接宾荣。
<br>载酒出郊去，江花相送迎。
<br>诗歌和盈轴，铿戛金石声。
<br>于时果何时，朝野方休明。
<br>人生足自乐，帝力无能名。
<br>譬如江海鱼，与水俱忘情。
<br>讵知君父恩。天地同生成。
<br>旄头忽堕地，氛雾迷三精。
<br>黄屋朔风卷，园林杀气平。
<br>四海靡所骋，三年老于行。
<br>宾僚半荡覆，妻子同飘零。
<br>无几哭慈母，有顷遭溃兵。
<br>束兵献穹帐，囚首送空囹。
<br>痛甚衣冠烈，甘于鼎镬烹。
<br>死生久已定，宠辱安足惊。
<br>不图坐罗网，四见槐云青。
<br>朱颜日复少，玄发益以星。
<br>往事真蕉鹿，浮名一草萤。
<br>牢愁写玄语，初度感骚经。
<br>朝登蓬莱门，暮涉芙蓉城。
<br>忽复临故国，摇摇我心旌。
<br>想见家下人，念我涕为倾。
<br>交朋说畴昔，惆怅鸡豚盟。
<br>空花从何来，为吾舞娉婷。
<br>莫道无人歌，时鸟不可听。
<br>达人贵知命，俗士空劳形。
<br>吾生复安适，拄颊观苍冥。
<br>
<br>生日和聂吉甫
<br>
<br>青蒲花未老，黄竹笋初生。
<br>细味诗工部，闲评字率更。
<br>大江流日影，时鸟说春荣。
<br>共作千年计，身谋政自轻。
<br>
<br>生日和谢爱山长句
<br>
<br>寓形落落大块间，嘘吸一气自往还。
<br>桑弧未了男子事，何能局促甘囚山。
<br>昔年此日作初度，宾客如云剧欢舞。
<br>今年避影却闭门，捧觞自寿白头母。
<br>故人忆我能远来，虹光满袖生琼瑰。
<br>一杯相属慰岑寂，使我发笑愁颜开。
<br>簸扬且听箕张口，丈夫壮气须冲斗。
<br>夜阑拂剑碧光寒，握手相期出云表。
<br>
<br>生日山中和萧敬夫韵
<br>
<br>山深不用结凉棚，风起江苹暑气轻。
<br>处士林泉自今古，男儿弧矢付豪英。
<br>客来不必笼中羽，我爱无如橘里枰。
<br>一任苍松栽十里，他年犹见茯苓生。
<br>
<br>生日谢朱约山和来韵
<br>
<br>元丰五年正月日，洛中耆英佳话出。
<br>当时韩公七十九，欢噱赓酬老吟笔。
<br>伟然冠剑照孔鸾，鲐背鸠杖蒲轮安。
<br>韩公而下文宽夫，相高以寿不以官。
<br>洛尘已随流水急，云仍相逢松下石。
<br>顾我行辈真我来，兼谟故事强安排。
<br>约对青山共长久，醉歌要赛滁州守。
<br>愿随后社著深衣，阑风伏雨从是非。
<br>便令携樽西墅去，山花山鸟为歌舞。
<br>招招瑶母来庭闱，拍手共笑偷桃儿。
<br>吾山陂陀白云满，猿鹤司我北门管。
<br>紫霞隔断鸡犬声，下有琥珀滋长龄。
<br>向来福地七十二，此亦清高仙地位。
<br>朝游崑崙暮崆峒，驾风鞭霆迎我公。
<br>丹崖翠壁千万丈，与公上上上上上。
<br>
<br>声苦
<br>
<br>万死奔波落一生，飘零淮海命何轻。
<br>近来学得赵清献，叫苦时时数十声。
<br>
<br>十二月二十日作
<br>
<br>家国衰千古，星霜忽一周。
<br>黄沙漫故道，白骨委荒丘。
<br>许远死何晚，李陵生自羞。
<br>南来冠不改，吾且任吾囚。
<br>
<br>石港
<br>
<br>王阳真畏道，季路渐知津。
<br>山鸟唤醒客，海风吹黑人。
<br>乾坤万里梦，烟雨一年春。
<br>起看扶桑晓，红黄六六鳞。
<br>
<br>石楼
<br>
<br>晓色重帘卷，春声叠鼓催。
<br>长垣连草树，远水照楼台。
<br>八境烟浓淡，六街人往来。
<br>平安消息好，看到岭头梅。
<br>
<br>石三峰为示十字云昔日乘龙贵今朝汗马劳为足六句
<br>
<br>云低昏海日，风急沸洪涛。
<br>昔日乘龙贵，今朝汗马劳。
<br>纨绮污尘土，珠玉委蓬蒿。
<br>若作凄然赋，吾将仆命骚。
<br>
<br>使北
<br>
<br>自说家乡古相州，白麻风旨出狂酋。
<br>中书尽出降元表，北渡黄河衣锦游。
<br>
<br>使北
<br>
<br>至尊驰表献燕城，肉食那知以死争。
<br>当代老儒居首揆，殿前陪拜率公卿。
<br>
<br>使北
<br>
<br>江南浪子是何官，只当空庐杂剧看。
<br>拨取公卿如粪土，沐猴徒自辱衣冠。
<br>
<br>使北
<br>
<br>公子方张奉使旗，行行且尼复何为。
<br>似闻倾尽黄金坞，辛苦平生只为谁。
<br>
<br>使北
<br>
<br>廷争堂堂负直声，飘零沙漠若为情。
<br>程婴存赵真公志，赖有忠良壮此行。
<br>
<br>使北
<br>
<br>初修降表我无名，不是随班拜舞人。
<br>谁遣附庸祈请使，要教索虏识忠臣。
<br>
<br>使北
<br>
<br>客子漂摇万里程，北征情味似南征。
<br>小臣事主宁无罪，只作幽州谪吏行。
<br>
<br>使北
<br>
<br>使旃尽道有回期，独陷羁臣去牧羝。
<br>小尔含沙浑小事，白云飞处楚天低。
<br>
<br>使风
<br>
<br>渺渺茫茫远愈微，乘风日夜趁东归。
<br>半醒半困模糊处，一似醉中骑马飞。
<br>
<br>世事
<br>
<br>世事孤鸿外，人生落日西。
<br>棋淫诗兴薄，书倦梦魂迷。
<br>汩汩驰还坐，悠悠笑即啼。
<br>一真吾自得，开眼总筌蹄。
<br>
<br>寿朱约山八十三岁
<br>
<br>八十馀翁雪满颠，深衣大带耳垂肩。
<br>磻溪回首今三载，绛县论心又十年。
<br>归去来兮真富贵，美哉寿也活神仙。
<br>门前燕雀纷如雨，愧我白云深处眠。
<br>
<br>寿朱约山八十韵
<br>
<br>翠袖琼楼八十翁，平安晓宇看孤鸿。
<br>五湖图里添彭祖，南极光中约祝融。
<br>日日青山醉春色，年年黄菊饱西风。
<br>鹰扬但愿无施处，臣老婆娑一钓蓬。
<br>
<br>书汪水云诗后
<br>
<br>南风之薰兮琴无弦，北风其凉兮诗无传。
<br>云之汉兮水之渊，佳哉斯人兮水云之仙。
<br>
<br>暑布送王廷举用萧敬夫韵
<br>
<br>平生凉薄资，埏陶误大窰。
<br>谁知此石怪，愈沃乃愈焦。
<br>崑崙织火鼠，顿易鹑衣飘。
<br>荣我丝苏附，免此蒲柳凋。
<br>服之雪漫白，长袂风摇摇。
<br>表之以雾縠，缘之以烟绡。
<br>振衣从姬满，佩玉游西瑶。
<br>
<br>暑布送王廷举用萧敬夫韵
<br>
<br>高人不烟火，跳出天地窰。
<br>掀然立千仞，块视金与焦。
<br>香袂拂雪冷，紫髯逐风飘。
<br>摩挲云冥树，凯随群卉凋。
<br>但知仙骨轻，不学倒影摇。
<br>人间尽描貌，妙不在生绡。
<br>揭斗斟天浆，霞衣却琼瑶。
<br>
<br>鼠第一百四十二
<br>
<br>萱草秋已死，岁暮有严霜。
<br>落日渭阳明，涕泪溅我裳。
<br>
<br>睡起
<br>
<br>空堂孤影起闻鸡，风起高楼鼓角悲。
<br>江海无情游子倦，岁年如梦美人迟。
<br>平生管鲍成何事，千古夷齐在一时。
<br>坐久日斜庭木落，浮云灭没漏朝曦。
<br>
<br>思方将军
<br>
<br>始兴溪子下江淮，曾为东南再造来。
<br>如虎如熊今固在，将军何处上金台。
<br>
<br>思故乡第一百五十六
<br>
<br>天地西江远，无家问死生。
<br>凉风起天末，万里故乡情。
<br>
<br>思蒲塘
<br>
<br>扬旌来冉冉，卷旆去堂堂。
<br>恨我飞无翼，思君济有航。
<br>麒麟还共处，熊虎已何乡。
<br>南国应无恙，中兴事会长。
<br>
<br>思小村
<br>
<br>春云惨惨兮春水漫漫，思我故人兮行路难。
<br>君辕以南兮我辕以北，去日以远兮忧不可以终极。
<br>蹇予马兮江皋，式燕兮以游遨。
<br>念我平生兮君郁陶。在师中兮岂造次之可离，
<br>忠言不闻兮思君忸怩。毫厘之差兮天壤易位，
<br>驷不及舌兮脐不可噬。思我故人兮怀我亲，
<br>怀我亲兮思故人。怀哉怀哉，
<br>不可忍兮不如速死。慨百年之未半兮，
<br>胡中道而遄止。鲁连子兮义不帝秦，
<br>负玄德兮羽不名为人。委骨草莽兮时乃天命，
<br>自古孰无死兮首丘为正。我行我行兮梦寐所思，
<br>故人望我兮胡不归，胡不归。
<br>
<br>思则堂先生
<br>
<br>白须老子宿招提，香积厨边供晚炊。
<br>借问鱼羹何处少，北风安得似南枝。
<br>
<br>四月八日
<br>
<br>今朝浴佛旧风流，身落山前第一州。
<br>赣上瑶桃俄五稔，海中玉果已三周。
<br>人生聚散真成梦，世事悲欢一转头。
<br>坐对薰风开口笑，满怀耿耿复何求。
<br>
<br>送曹倅岩山官满归里
<br>
<br>春陵光霁落苍苔，葛水神仙立翠槐。
<br>万里云霞麒骥路，三年风月凤凰台。
<br>兴同老子复不浅，歌曰先生归去来。
<br>庾岭梅花开渐遍，一枝就与寄蓬莱。
<br>
<br>送曹大著知广德军
<br>
<br>暂屈瀛州客，来临汭水民。
<br>山川归史记，岳牧属词人。
<br>馆舍朋簪旧，都门祖帐新。
<br>儒林官可纪，何止吏称循。
<br>
<br>送河间晁寺丞
<br>
<br>公孙富文墨，名字世多知。
<br>谈笑取高第，弦歌当此时。
<br>临河薪石费，近塞茧丝移。
<br>缓急当愁此，看君有所为。
<br>
<br>送吉州陈守解任
<br>
<br>美人策良马，弭节螺江湄。
<br>岁年忽晼晚，桃李已成蹊。
<br>遥遥一水间，复复东与西。
<br>晴川夹修杨，行舟何能维。
<br>朱凤翔海山，层汉扬音徽。
<br>高冈有梧桐，驾言览朝晖。
<br>赠君以白云，白云不我持。
<br>赠君以明月，明月不我携。
<br>白云与明月，远道相追随。
<br>
<br>送刘其发入蜀
<br>
<br>秋风凄已寒，蜀道阻且长。
<br>虎狼伏原野，欲济川无梁。
<br>客从何处来，云我之西方。
<br>萧萧骕骦鸣，熠熠湛卢光。
<br>昔时荣华地，今为争战场。
<br>将军扬天戈，壮士发戎行。
<br>江南有羁鸟，悠悠怀故乡。
<br>驾言与子游，云天何茫茫。
<br>
<br>送人往湖南
<br>
<br>雁拖秋月洞庭边，客路凄凉野菊天。
<br>云隔酒尊横北海，风吹诗史落西川。
<br>夜深鬼火千山雪，春后鹃花一树烟。
<br>为我祝融峰上看，朝暾白处礼蓬仙。
<br>
<br>送三山林溶孙归省
<br>
<br>束书游京师，孤云瞻太行。
<br>辞归慕何蕃，舍养殊欧阳。
<br>山林乾坤静，菽水日月长。
<br>好味诸公诗，胜读寒泉章。
<br>
<br>送行中斋三首
<br>
<br>秋风晚正烈，客衣早知寒。
<br>把衣不能别，更尽此日欢。
<br>出门一万里，风沙浩漫漫。
<br>岂无儿女情，为君思汍澜。
<br>百年有时尽，千载无馀观。
<br>明明君臣义，公独为其难。
<br>愿持丹一寸，写入青琅玕。
<br>会有抚卷人，孤灯起长叹。
<br>
<br>送行中斋三首
<br>
<br>神龙荡失水，驯扰终未得。
<br>威凤虽在薮，肯顾鸡鹜食。
<br>所以古之人，受变心不易。
<br>毫鼎已迁周，西山竟肌瘠。
<br>豫子身自漆，长弘血成碧。
<br>何尝怨废兴，而或二心迹。
<br>坚白不在缁，羔裘良自惜。
<br>此谊公素明，俗见或未识。
<br>
<br>送赵王宾三首
<br>
<br>懒从原上访桃花，又不青门去种瓜。
<br>传得神仙蝉蜕法，君如觅我问烟霞。
<br>
<br>送朱制干象祖
<br>
<br>一官聱漫任如何，屡疏笺天气不磨。
<br>宋祚万年陈大计，周图五字订前讹。
<br>重寻范老忧时箸，旁竖文公卫道戈。
<br>投匦近年殊不少，有人说似此君麽。
<br>
<br>送卓大著知漳州
<br>
<br>蓬山隔风雨，芸观司阳秋。
<br>厌作承明直，出为漳逋游。
<br>问俗便桑梓，过家拜松楸。
<br>锦堂事相俪，棠舍阴易留。
<br>何来澜蠡间，何物辄负舟。
<br>翻覆十年事，行止随坎流。
<br>倘来岂不再，迟取终无尤。
<br>太守执此往，邦人庶其瘳。
<br>昔予援西铭。期子以前修。
<br>愿觌弘济学，四海放一舟。
<br>
<br>苏刘义第四十三
<br>
<br>骅骝事天子，龙怒拔老湫。
<br>鼓枻视青旻，烈风无时休。
<br>
<br>苏州第五十四
<br>
<br>嵯峨阊门北，朱旗散广川。
<br>控带莽悠悠，惨淡陵风烟。
<br>
<br>苏州洋
<br>
<br>一叶漂摇扬子江，白云尽处是苏洋。
<br>便如伍子当年苦，只少行头宝剑装。
<br>
<br>宿高唐州
<br>
<br>早发东阿县，暮宿高唐州。
<br>哲人达几微，志士怀隐忧。
<br>山河已历历，天地空悠悠。
<br>孤馆一夜宿，北风吹白头。
<br>
<br>宿山中用前韵
<br>
<br>南山之隩北山阳，羽扇轻风共影双。
<br>画桨菰蒲明月笛，青灯蟋蟀白云窗。
<br>半生游子成行债，一夜佳人作别腔。
<br>倚钓重来此簑笠，梅花十里雪空江。
<br>
<br>岁祝犁单阏月赤奋若日焉逢涒滩遇异人指示以大光明正法于是死生脱然若遗矣作五言八句
<br>
<br>谁知真患难，忽悟大光明。
<br>日出云俱静，风消水自平。
<br>功名几灭性，忠孝大劳生。
<br>天下惟豪杰，神仙立地成。
<br>
<br>孙粟第一百二十一
<br>
<br>故人有孙宰，义均骨肉地。
<br>连为粪土丛，挥手洒衰泪。
<br>
<br>唆都
<br>
<br>虎牌氈笠号公卿，不直人间一唾轻。
<br>但愿扶桑红日上，江南匹士死犹荣。
<br>
<br>所怀
<br>
<br>英英香蕙莹朝华，收拾东风作一家。
<br>燕语莺啼春又夏，灯花剔尽暗窗斜。
<br>
<br>所怀
<br>
<br>世途嗟孔棘，行役苦期频。
<br>良马比君子，清风来故人。
<br>相看千里月，空负一年春。
<br>便有桃源路，吾当少避秦。
<br>
<br>所怀
<br>
<br>万里青山两鬓华，老臣无国又无家。
<br>乾坤局促笼中鸟，风雪飘零粪上花。
<br>岁晚江空人已逝，天寒日短路何赊。
<br>书生不作网常计，闻是东门已种瓜。
<br>
<br>所怀
<br>
<br>予自皋亭山为北所留，深悔一出之误。
<br>闻故人刘小村、陈蒲塘引兵而南，流涕不自堪。
<br>只把初心看，休将近事论。
<br>誓为天出力，疑有鬼迷魂。
<br>明月夜推枕，春风昼闭门。
<br>故人万山外，俯仰向谁言。
<br>
<br>太白楼
<br>
<br>高城蘸云根，聊可慰心迹。
<br>长风万里来，如对骑鲸客。
<br>监州好事者，树此楼与石。
<br>隆鼻号金仙，更长漫嗟惜。
<br>
<br>太白楼
<br>
<br>扬子江心第一泉，南金来此铸文渊。
<br>男儿斩却楼兰首，闲品茶经拜羽仙。
<br>
<br>泰和
<br>
<br>书生曾拥碧油幢，耻与群儿共竖降。
<br>汉节几回登快阁，楚囚今度过澄江。
<br>丹心不改君臣谊，清泪难忘父母邦。
<br>惟有乡人知我瘦，下帷绝粒坐蓬窗。
<br>
<br>泰州
<br>
<br>羁臣家万里，天目鉴孤忠。
<br>心在坤维外，身游坎窞中。
<br>长淮行不断，苦海望无穷。
<br>晚鹊传佳好，通州路已通。
<br>
<br>叹世道第一百九十二
<br>
<br>古来遭丧乱，丈夫多英雄。
<br>悠悠委薄俗，岂非吾道东。
<br>
<br>桃源道中
<br>
<br>漠漠地千里，垂垂天四围。
<br>隔溪胡骑过，傍草野鸡飞。
<br>风露吹青笠，尘沙薄素衣。
<br>吾家白云下，都伴北人归。
<br>
<br>桃源县
<br>
<br>清野百年久，中原千里赊。
<br>火烟新聚落，山水旧生涯。
<br>种麦十数亩，诛茅千百家。
<br>我来行正倦，何处觅桃花。
<br>
<br>题碧落堂
<br>
<br>大厦新成燕雀欢，与君聊此共清闲。
<br>地居一郡楼台上，人在半空烟雨间。
<br>修复尽还今宇宙，感伤犹记旧江山。
<br>近来又报秋风紧，颇觉忧时鬓欲斑。
<br>
<br>题陈国秀小园
<br>
<br>席地自乾坤，半树阅今古。
<br>池馆岂不宽，每换牡丹主。
<br>园公非陇傭，独捎占春风。
<br>弄影不在多，臭香知乃翁。
<br>
<br>题陈国秀小园
<br>
<br>长鹤展轻翮，远栖松桂林。
<br>故宇入清梦，盘盘亦苦心。
<br>中林风月赊，十亩团幽阴。
<br>林下有奇士，绕树从之吟。
<br>
<br>题陈正献公六梅亭
<br>
<br>相府亭前梅六株，四围香影护琴书。
<br>月华犹带玉堂色，风味曾分金鼎馀。
<br>五柳门前空寂寞，三槐堂上竟萧疏。
<br>惟渠不变凌霜操，千古风标只自如。
<br>
<br>题楚观楼
<br>
<br>西风吹感慨，晓气薄登临。
<br>半壁楚云立，一川湘雨深。
<br>乾坤横笛影，江海倚楼心。
<br>遗恨飞鸿外，南来访远音。
<br>
<br>题得鱼集史评
<br>
<br>男儿生作事，豪杰死留名。
<br>天运常相禅，江流自不平。
<br>百年多险梦，千古有闲评。
<br>诸父渊源在，吾犹及老成。
<br>
<br>题高君宝绀泉
<br>
<br>渟渟岩下泓，澄碧落梧影。
<br>寒瑶披清飙，残月照濎濙。
<br>俯渊测浮云，流日荡苕颖。
<br>向来沧浪歌，孺子不可诇。
<br>载沾衣上尘，怀古意深永。
<br>招招素心人，相期发深省。
<br>
<br>题古磵
<br>
<br>市腰石有千年磵，石眼泉无一日乾。
<br>天下苍生应有望，不知龙向此中蟠。
<br>
<br>题黄冈寺次吴履斋韵
<br>
<br>长江几千里，万折必归东。
<br>南浦惊新雁，庐山隔晚风。
<br>人行荒树外，秋在断芜中。
<br>何日洗兵马，车书四海同。
<br>
<br>题静山
<br>
<br>地得一以宁，凝然者卷石。
<br>嵁岩及培塿，异形不异质。
<br>古之能定者，悟此为一极。
<br>春荣秋以悴，一岁百态出。
<br>鸟鸣花落句，此意谁与诘。
<br>所以尼丘人，仁智不废一。
<br>万象此纬经，死灰彼何物。
<br>明发此乎游，参入观水术。
<br>
<br>题罗次说竹岩摘藁
<br>
<br>游子西南来，出门道何悠。
<br>文章会有用，意气轻身谋。
<br>纷纷食粱肉，藜藿当其忧。
<br>君看百川水，何处不东流。
<br>
<br>题毛霆甫诗集
<br>
<br>英英白云，在涧之濆。
<br>彼美人兮，其德孔纯。
<br>
<br>题毛霆甫诗集
<br>
<br>英英白云，在涧之阿。
<br>彼美人兮，其思孔多。
<br>
<br>题毛霆甫诗集
<br>
<br>白云英英，涧水泱泱。
<br>彼美人兮，硕大且昌。
<br>
<br>题梅尉诗轴
<br>
<br>乃翁圣俞君，瑰辞灿琳琅。
<br>吾乡欧阳子，逸韵谐宫商。
<br>人物雄中原，园囿盛洛阳。
<br>醲郁追皇风，诡怪抑晚唐。
<br>云仍四方志，生长百战场。
<br>忧国杜少陵，感兴陈子昂。
<br>我亦青原人，君遗明月光。
<br>掩卷不能和，握手谈肝肠。
<br>
<br>题凝祥观
<br>
<br>前路风尘走且僵，我来一日此徜徉。
<br>欧公自是游嵩观，迂叟原非过太行。
<br>始信神仙还有国，不知蛮触是何乡。
<br>世间如此纷纷者，赢得山林作道场。
<br>
<br>题彭小林诗稿
<br>
<br>晚识宗文忆浣花，删馀今见雅名家。
<br>牙签料理西风读，共笑钟山说老鸦。
<br>
<br>题苏武忠节图
<br>
<br>忽报忠图纪岁华，东风吹泪落天涯。
<br>苏卿更有归时国，老相兼无去后家。
<br>烈士丧元心不易，达人知命事何嗟。
<br>生平爱览忠臣传，不为吾身亦陷车。
<br>
<br>题苏武忠节图
<br>
<br>独伴羝羊海上游，相逢血泪向天流。
<br>忠贞已向生前定，老节须从死后休。
<br>不死未论生可喜，虽生何恨死堪忧。
<br>甘心卖国人何处，曾识苏公义胆不。
<br>
<br>题苏武忠节图
<br>
<br>漠漠愁云海戌迷，十年何事望京师。
<br>李陵罪在偷生日，苏武功成未死时。
<br>铁石心存无镜变，君臣义重与天期。
<br>纵饶夜久胡尘黑，百炼丹心涅不缁。
<br>
<br>题滕王阁
<br>
<br>五云窗户瞰沧浪，犹带唐人翰墨香。
<br>日月四时黄道阔，江山一片画图长。
<br>回风何处抟双雁，冻雨谁人驾独航。
<br>回首十年此漂泊，阁前新柳已成行。
<br>
<br>题王声甫松坡樵苦唱后
<br>
<br>倚柯睨苍髯，短簑挟风雨。
<br>谈道谁我知，对弈者其侣。
<br>狂吟发悲调，谷鸣相律吕。
<br>扊扅岂不怨，宁售大夫股。
<br>长镵斸仙苓，获薪为吾煮。
<br>
<br>题吴城山
<br>
<br>龙行人鬼外，神在地天间。
<br>彭蠡石砮出，洞庭商舶还。
<br>秋风黄鹄阔，春雨白鸥闲。
<br>云际青如粟，河流接海山。
<br>
<br>题宣州叠嶂楼
<br>
<br>初日照高楼，轻烟在疏树。
<br>峨峨远岫出，泯泯清江去。
<br>檐隙委残籀，屋隅连宿莽。
<br>荟蔚互低昂，熹微分散聚。
<br>城郭谅非昔，山川俨如故。
<br>童鬓已零落，姝颜慰迟莫。
<br>沈沈澹忘归，欲归重回顾。
<br>
<br>题宣州推官厅览翠堂
<br>
<br>都官自楚产，文采光陆离。
<br>当年从事君，如与山川期。
<br>岁月忽已遒，天球落尘土。
<br>岂曰无嘉宾，过者不我顾。
<br>谁令赤城子，发坎出方珉。
<br>灵物必复见，其见乃以人。
<br>回视城南端，飞甍俯苍蒨。
<br>物理有屈伸，流峙岂云变。
<br>寥寥南楼月，至今有遐音。
<br>千年一邂逅，共调风中琴。
<br>亦欲结方轨，揽茝事幽寻。
<br>行行且言迈，踟蹰思何深。
<br>
<br>题玄潭观雪浪阁用诚斋韵
<br>
<br>弃官学道勾山许，学到至人本无怒。
<br>赤子（左角右戢）（左角右戢）如鱼头，不堪妖孽腥上流。
<br>钳键长潭铁树立，摩挲穹石宝剑湿。
<br>当时岂忍如是观，毒流不可开眼看，
<br>英风凛凛万古寒。
<br>
<br>题延真罗道士玉涧
<br>
<br>双双夹方流，知有至妙蕴。
<br>山石发清晖，草木得馀涧。
<br>泉源皆宝气，樵牧骇潜蜃。
<br>仙翁独危坐，华池养水性。
<br>神泽温而栗，骨峭老益劲。
<br>苔矶枕泓碧，时有鱼出听。
<br>糜琼饭潺湲，冲淡意无朕。
<br>
<br>题颜景彝八窗玲珑
<br>
<br>我闼无纖埃，风日自清好。
<br>面面有芙蓉，何如交翠草。
<br>
<br>题颜景彝八窗玲珑
<br>
<br>吾闻开十牖，不及一户明。
<br>泰宇有天光，八荒尽夷庚。
<br>
<br>题郁孤台
<br>
<br>城郭春声阔，楼台昼影迟。
<br>并天浮雪界，盖海出云旗。
<br>风雨十年梦，江湖湖城思。
<br>倚阑时北顾，空翠湿朝曦。
<br>
<br>题曾氏连理本
<br>
<br>皇后嘉树生僪佹，四衢五衢合一轨。
<br>德泽纯洽八方一，乘木而王固如此。
<br>大明香琴橘，贞观玉华李。
<br>一时图传传奇观，荣华过眼转九易。
<br>惟有武城宅前树，不知何年己连理。
<br>从来县官不以闻，武城子孙世专美。
<br>人言协气薰嘉生，此家孝友陶协气。
<br>朱门多少锁乔木，百年瞬息滋一渭。
<br>焉得鼎鼎为轮囷，受命不迁相曾氏。
<br>传闻此木更八世，方遇麻阳大夫记。
<br>麻阳又几年，却入青螺地舆志。
<br>比来彻当路，表名连瑞里。
<br>有日捧图上，嘉禾灵草共青史。
<br>物生隐显殆有时，展如之人亦应尔。
<br>楩楠杞梓离奇生继此，庐陵城北不止称三瑞。
<br>
<br>题张景召簿尉梅墅并饯入南
<br>
<br>唤醒三影燕支魂，一枝半树专黄昏。
<br>江南暗香郁不住，霜风吹入罗浮村。
<br>疏枝不入辋川画，暗香不到东山棋。
<br>云阶一枕梨花梦，参横月落无人知。
<br>
<br>题钟圣举积学斋
<br>
<br>东家筑黄金，西家列珊瑚。
<br>叹此草露晞，良时聊斯须。
<br>古人重孜孜，殖学乃菑畲。
<br>彼美不琢雕，椟中竟何如。
<br>空同白云深，君子式其庐。
<br>棐几照初阳，垂签动凉嘘。
<br>方寸起岑楼，一勺生龙鱼。
<br>辰乎曷来迟，竞诸复竞诸。
<br>
<br>题周山甫锦绣段
<br>
<br>客从西北来，遗我锦绣段。
<br>上有双凤凰，文彩何灿灿。
<br>置之箧笥中，岁月亦已宴。
<br>天孙顾七襄，雷电下河汉。
<br>凤凰忽飞去，遽然失把玩。
<br>贫家机杼寒，秋虫助予叹。
<br>
<br>天下赵
<br>
<br>皇王著姓复炎图，此是中兴受命符。
<br>独向迎鸾呈瑞字，为言艺祖有灵无。
<br>
<br>铁错
<br>
<br>貔貅十万众，日夜望南辕。
<br>老马翻迷路，羝羊竟触藩。
<br>武夫伤铁错，达士笑金昏。
<br>单骑见回纥，汾阳岂易言。
<br>
<br>汀州第六十五
<br>
<br>雷霆走业锐，斧钺下青冥。
<br>江城今夜客，惨淡飞云汀。
<br>
<br>听罗道士琴
<br>
<br>断崖千仞碧，下有寒泉落。
<br>道人挥丝桐，清风转寥廓。
<br>飘飘襟袂举，冰纨不禁薄。
<br>紫烟护丹霞，双舞天外鹤。
<br>
<br>听罗道士琴
<br>
<br>吾闻泗滨磬，暗含角与徵。
<br>又闻天乐泉，净洗筝笛耳。
<br>如何碧一泓，乃此并二美。
<br>蓝田沧海意，请问玉溪子。
<br>
<br>脱京口·出隘难
<br>
<br>袖携匕首学衔枚，横渡城关马欲猜。
<br>夜静天昏人影散，北军鼾睡正如雷。
<br>
<br>脱京口·出门难
<br>
<br>罗刹盈庭夜色寒，人家灯火半阑珊。
<br>梦回跳出铁门限，世上一重人鬼关。
<br>
<br>脱京口·出巷难
<br>
<br>不时徇铺路纵横，小队戎衣自出城。
<br>天假汉儿灯一炬，旁人只道是官行。
<br>
<br>脱京口·绐北难
<br>
<br>百计经营夜负舟，仓皇谁趣渡瓜洲。
<br>若非绐虏成宵遁，哭死界河天地愁。
<br>
<br>脱京口·得船难
<br>
<br>经营十日苦无舟，惨惨椎心泪血流。
<br>渔父疑为神物遣，相逢扬子大江头。
<br>
<br>脱京口·得风难
<br>
<br>空中哨响到孤蓬，尽道江河田相公。
<br>神物自来扶正直，中流半夜一帆风。
<br>
<br>脱京口·定变难
<br>
<br>老兵中变意差池，仓卒呼来朽索危。
<br>若使阿婆真一吼，目生随后悔何追。
<br>
<br>脱京口·定计难
<br>
<br>南北人人苦泣岐，壮心万折誓东归。
<br>若非斫案判生死，夜半何人敢突围。
<br>
<br>脱京口·候船难
<br>
<br>待船三五立江干，眼欲穿时夜渐阑。
<br>若使长年期不至，江流便作汨罗看。
<br>
<br>脱京口·谋人难
<br>
<br>一片归心似乱云，逢人时漏话三分。
<br>当时若也私谋泄，春梦悠悠郭璞坟。
<br>
<br>脱京口·入城难
<br>
<br>轻身漂泊入銮江，太守欣然为避堂。
<br>若使闭城呼不应，人间生死路茫茫。
<br>
<br>脱京口·上岸难
<br>
<br>岸行五里入真州，城外荒荒鬼也愁。
<br>忽听路人嗟叹说，昨朝哨马到江头。
<br>
<br>脱京口·上江难
<br>
<br>蒙冲两岸夹长川，鼠伏孤蓬棹向前。
<br>七里江边惊一喝，天教潮退阁巡船。
<br>
<br>脱京口·踏路难
<br>
<br>烟火连甍铁甕关，要寻间道走江干。
<br>何人肯为将军地，北府老兵思汉官。
<br>
<br>脱京口·望城难
<br>
<br>自来百里半九十，望见城头路愈长。
<br>薄命只愁追者至，人人摇桨渡沧浪。
<br>
<br>挽高邮守晏桂山
<br>
<br>淮南已仙去，桂树郁青青。
<br>五马贤声望，三丞旧典刑。
<br>邦人多感叹，诸老半凋零。
<br>何日持鸡酒，伤心请葬铭。
<br>
<br>挽龚用和
<br>
<br>结屋南陵三十秋，田园旧隐隔江流。
<br>鄜州避乱杜工部，下泽乘车马少游。
<br>名利无心付隍鹿，诗书有种出烟楼。
<br>长淮清野难归玉，魂魄犹应恋故丘。
<br>
<br>挽湖守吴西林
<br>
<br>凛凛千军笔，堂堂一面威。
<br>荆流春浪涌，峡树莫云飞。
<br>素壁琴犹在，中桥鹤不归。
<br>剑亭遗迹古，丰石照山辉。
<br>
<br>挽湖守吴西林
<br>
<br>倾盖岁年晚，相知江海深。
<br>春天思北树，夜雨话西林。
<br>五岭生前梦，中原地下心。
<br>英雄凋落尽，慷慨一沾襟。
<br>
<br>挽黎致政
<br>
<br>楚峰天地阔，四世百年家。
<br>鹤发垂袍叶，龙孙上榜花。
<br>诗书新雨露，松柏老烟霞。
<br>白马苍山路，斯人忽已遐。
<br>
<br>挽李制帅二首
<br>
<br>上下荆淮剑气雄，进担全蜀凛英风。
<br>将坛歃血金汤志，白腹填天竹帛功。
<br>治法征谋关世道，清忠定力简皇衷。
<br>伤哉生出瞿塘险，翻落黄粱一梦中。
<br>
<br>世变江河渺未涯，如公真是济时危。
<br>几年荆益龙骧誉，一日潇湘鵩谶悲。
<br>天下皆传清献节，人心自有武侯碑。
<br>郎君昔共慈恩约，抆泪西风寄些词。
<br>
<br>挽刘知县
<br>
<br>玉海渊源懿，金闺步武高。
<br>功名千载意，翰墨一时豪。
<br>天马含风骨，秋鹰折羽毛。
<br>相逢俱白发，流涕湿征袍。
<br>
<br>挽孙庸斋
<br>
<br>淮水奇人物，枢星伟弟兄。
<br>泰山开学谱，云谷发诗源。
<br>委吏初行志，修文莫返魂。
<br>功名传久远，赖有二郎存。
<br>
<br>挽太博朱古平
<br>
<br>白氏贤司马，昌黎真学官。
<br>江湖惊落笔，朝野望弹冠。
<br>天马高风骨，秋鹰折羽翰。
<br>莱庭人白发，烟雨万松寒。
<br>
<br>挽太博朱古平
<br>
<br>铁砚伤同志，青灯忆旧游。
<br>临轩朝凤阙，驰道听鸡筹。
<br>魏野神仙宅，元龙湖海楼。
<br>西风一挥泪，世事盖棺休。
<br>
<br>挽万监丞益之
<br>
<br>文华时辈右，质朴古风馀。
<br>壁上舂陵记，屏间太极图。
<br>云山居士屋，风雪故人书。
<br>一梦中观化，尧夫以后无。
<br>
<br>挽王远叔
<br>
<br>孟尝生五日，白首叹遭逢。
<br>灯火残编雨，虀盐短褐风。
<br>八天下雕鹗，半水偃蛟龙。
<br>原上诸生哭，黄花衰草中。
<br>
<br>挽萧帅机虎溪
<br>
<br>世以千金重，谁能学隐君。
<br>一门名似雨，满座客如云。
<br>志愿生无憾，声华死有闻。
<br>韩碑照原草，含笑有斯文。
<br>
<br>挽巽斋先生欧阳大著
<br>
<br>徘徊西河上，月落众星稀。
<br>哲人萎中道，雨绝将安之。
<br>昔者丽鸿藻，玉振含清晖。
<br>名理轶晋魏，雅言袭轲思。
<br>连驾觐驰道，并坐侍端闱。
<br>及门怀燕婉，升堂接逶迤。
<br>方期黄鹄翔，忽作朝露晞。
<br>黔娄不盖体，延陵有遗悲。
<br>层阿翳寒树，平楚暧希微。
<br>帷（左巾右荒）衣广柳，缟冠涕如縻。
<br>水从章江去，云绕楚山飞。
<br>已矣如有闻，斯文不在兹。
<br>
<br>挽鄢晋步主簿
<br>
<br>此君何坦坦，回首杏园游。
<br>魂魄湘潭去，声名彭泽休。
<br>百年中道短，千里故乡愁。
<br>六子三方幼，遗言可泪流。
<br>
<br>挽朱尚书貔孙
<br>
<br>一代文昌贵，千年谏议名。
<br>天球声浑厚，玄酒韵和平。
<br>岩穴思风采，朝廷惜老成。
<br>东西生死别，江水泪为倾。
<br>
<br>晚渡
<br>
<br>青山围万叠，流落此何邦。
<br>云静龙归海，风清马渡江。
<br>汲滩供茗碗，编竹当蓬窗。
<br>一井沙头月，羁鸿共影双。
<br>
<br>万安县
<br>
<br>青山曲折水天平，不是南征是北征。
<br>举世更无巡远死，当年谁道甫申生。
<br>遥知岭外相思处，不见滩头皇恐声。
<br>传语故园猿鹤好，梦回江路月风清。
<br>
<br>望邳州
<br>
<br>中原行几日，今日才见山。
<br>问山在何处，云在徐邳间。
<br>邳州山，徐州水，
<br>项籍不还韩信死。龙争虎斗不肯止，
<br>烟草漫漫青万里。
<br>
<br>望扬州
<br>
<br>阮籍临广武，杜甫登吹台。
<br>高情发慷慨，前人后人哀。
<br>江左遘阳运，铜驼化飞灰。
<br>二十四桥月，楚囚今日来。
<br>
<br>为或人赋
<br>
<br>悠悠成败百年中，笑看柯山局未终。
<br>金马胜游成旧雨，铜驼遗恨付西风。
<br>黑头尔自夸江总，冷齿人能说褚公。
<br>龙首黄扉真一梦，梦回何面见江东。
<br>
<br>为刘定伯索油蕨
<br>
<br>我欲登山去采薇，江南秋雨正霏霏。
<br>仙家解有逡巡手，一筹西风落翠微。
<br>
<br>维扬驿
<br>
<br>三年别淮水，一夕宿扬州。
<br>南极山川古，北风江海秋。
<br>昭君愁出塞，王粲怕登楼。
<br>千载英雄泪，如今况楚囚。
<br>
<br>文山即事
<br>
<br>宇宙风烟阔，山林日月长。
<br>开滩通燕尾，伐石割羊肠。
<br>盘谷堪居李，庐山偶姓康。
<br>知名总闲事，一醉棹沧浪。
<br>
<br>闻蝶
<br>
<br>北来追骑满江滨，那更元戎按剑嗔。
<br>不是神明扶正直，淮头何处可安身。
<br>
<br>闻鸡
<br>
<br>军中二十日，此夕始闻鸡。
<br>尘暗天街静，沙张海路迷。
<br>铜驼随雨落，铁骑向风嘶。
<br>晓起呼詹尹，何时脱蒺藜。
<br>
<br>闻季万至
<br>
<br>去年别我旋出岭，今年汝来亦至燕。
<br>弟兄一囚一乘马，同父同母不同天。
<br>可怜骨肉相聚散，人间不满五十年。
<br>三仁生死各有意，悠悠白日横苍烟。
<br>
<br>闻马
<br>
<br>过海安来柰若何，舟人去后马临河。
<br>若非神物扶忠直，世上未应侥幸多。
<br>
<br>汶阳道中
<br>
<br>积雨不肯霁，行陆如涉川。
<br>青毡纩我后，白毡覆我前。
<br>我欲正衣冠，两手如纠缠。
<br>飞沫流被面，代我泣涕涟。
<br>鸿雁纷南翔，游子北入燕。
<br>平楚渺四极，雪风迷远天。
<br>昔闻济上军，又说汶阳田。
<br>我今履其地，吊古怆苍烟。
<br>
<br>汶阳馆
<br>
<br>去岁营船隩，今朝馆汶阳。
<br>海空沙漠漠，河广草茫茫。
<br>家国哀千古，男儿慨四方。
<br>老槐秋雨暗，孤影照淋浪。
<br>
<br>无锡
<br>
<br>金山冉冉波涛雨，锡水泯泯草木春。
<br>二十年前曾去路，三千里外作行人。
<br>英雄未死心为碎，父老相逢鼻欲辛。
<br>夜读程婴存赵事，一回惆怅一沾巾。
<br>
<br>吴小村
<br>
<br>万里飘零命羽轻，归来喜有故人迎。
<br>雷潜九地声元在，月暗千山魄再明。
<br>疑是仓公回已死，恍如羊祜说前生。
<br>夜阑相对真成梦，清酒浩歌双剑横。
<br>
<br>五月二日生朝
<br>
<br>北风吹满楚冠尘，笑捧蟠桃梦里春。
<br>几岁已无笼鸽客，去年犹有送半人。
<br>江山如许非吾土，宇宙柰何多此身。
<br>不灭不生在何许，静中聊且养吾真。
<br>
<br>五月十七夜大雨歌
<br>
<br>去年五月望，流水满一房。
<br>今年后三夕，大雨复没床。
<br>我辞江海来，中原路茫茫。
<br>舟楫不复见，车马驰康庄。
<br>矧居圜土中，得水犹得浆。
<br>忽如巨石浸，仓卒殊徬徨。
<br>明星尚未启，大风方发狂。
<br>叫呼人不应，宛转水中央。
<br>壁下有水穴，群鼠走踉蹡。
<br>或如鱼泼刺，垫溺无所藏。
<br>周身莫如物，患至不得防。
<br>业为世间人，何处逃祸殃。
<br>朝来辟沟道，宛如决陂塘。
<br>尽室泥泞涂，化为糜烂场。
<br>炎蒸迫其上，臭腐薰其傍。
<br>恶气所侵薄，疫疠何可当。
<br>楚囚欲何之，寝食此一方。
<br>羁栖无复望，坐待仆且僵。
<br>乾坤莽空阔，何为此凉凉。
<br>达人识义命，此事关网常。
<br>万物方焦枯，皇皇祷穹苍。
<br>上帝实好生，夜半下龙章。
<br>但愿天下人，家家足稻粱。
<br>我命浑小事，我死庸何伤。
<br>
<br>戊寅腊月二十日空坑败被执于今二周年矣感怀八句
<br>
<br>横磨十万坐无谋，回首蹉跎海上州。
<br>大傅只图和药了，将军便谓斫头休。
<br>乾坤颠倒真千劫，身世留连复一周。
<br>一死到今如送佛，空窗淡月夜悠悠。
<br>
<br>误国权臣第三
<br>
<br>苍生倚大臣，此风破南极。
<br>开边一何多，至死难塞责。
<br>
<br>西昌倪氏有山谷书杜陵山水图障歌作江山堂堂废其后人以黄书求题跋感慨一绝
<br>
<br>杜二已无黄九去，长歌大字落江山。
<br>百年风物今何似，春水晚烟飞白鹇。
<br>
<br>
<br>西瓜吟 
<br>拔出金佩刀，斫破苍玉瓶。
<br>千点红樱桃，一团黄水晶。
<br>下咽顿除烟火气，入齿便作冰雪声。
<br>长安清富说邵平，争如汉朝作公卿。
<br>
<br>吸江
<br>
<br>绝壁千寻俯雪潭，春花秋草有（上髟下监）鬖。
<br>当年误著蒲团坐，惹得人称马祖岩。
<br>
<br>戏马台
<br>
<br>九月初九日，客游戏马台。
<br>黄花弄朝露，古人花飞埃。
<br>今人哀后人，后人复今哀。
<br>世事那可及，泪落茱萸杯。
<br>
<br>先两国初忌
<br>
<br>北风吹黄花，落木寒萧飕。
<br>哀哀我慈母，玉化炎海秋。
<br>日月水东流，音容隔悠悠。
<br>小祥哭下邳，大祥哭幽州。
<br>今此复何夕，荏苒三星周。
<br>嗟哉不肖孤，宗职旷不修。
<br>昔母肉未寒，委身堕寇雠。
<br>仰药早云遂，庶从地下游。
<br>太阿落人手，死生不自由。
<br>南冠坐绝域，大期落淹流。
<br>白华下玄发，碧苏生缁裘。
<br>心口自相语，形影旁无俦。
<br>空庭鬼火阒，天黑对牢愁。
<br>鱼轩在何处，魂魄今安否。
<br>儿女各北归，坟墓委南陬。
<br>寒食雨凄凄，盂饭谁与投。
<br>荆棘缠蔓草，狐兔缘荒丘。
<br>长夜良寂寞，与我同幽幽。
<br>我心亦劳止，我命实不犹。
<br>昨夕梦堂上，乐昔欢绸缪。
<br>觉来尚恍惚，血涕连衾禂。
<br>晨兴一瓣香，痛如螫在头。
<br>吾家白云下，万里同关忧。
<br>遥怜弟与妹，几筵罗庶羞。
<br>既伤母在殡，又念兄在囚。
<br>兄囚不足念，毋亦为母谋。
<br>三圣去已远。穹垠莽洪流。
<br>缅怀百世虑，白骨甘填沟。
<br>冥冥先大夫，郁郁苍松楸。
<br>
<br>先太师忌日
<br>
<br>太师忌汗漫，二纪似跳丸。
<br>弟妹俱成立，家乡忍破残。
<br>衣冠晨月暗，坟墓夜风寒。
<br>万而逢先忌，无言把泪弹。
<br>
<br>先太师忌日
<br>
<br>万里先人忌，呼号痛不天。
<br>遗孤馀二纪，旷祀忽三年。
<br>永恨丘园隔，遥怜弟妹圆。
<br>义方如昨日，地下想欣然。
<br>
<br>闲居和云屋道士
<br>
<br>一樽聊共此时心，文字追随落醉吟。
<br>仙子楼台修竹外，行人冠盖画桥阴。
<br>一年芳草东风老，五月空江夜雨深。
<br>且作兰亭欢喜集，更论谁后又谁今。
<br>
<br>咸淳甲戌第二朔予道槠洲里笔畋方谏自长沙来为别问客几何日半年矣临别为赋
<br>
<br>君为湘水燕，我作衡阳雁。
<br>雁去燕方留，白云草迷岸。
<br>
<br>献州道中
<br>
<br>三年戎服行，五岭文玉会。
<br>跻攀上崖磴，厉揭涉潇濑。
<br>十步九崎岖，山水何破碎。
<br>坐信纸管仲小，自觉伯夷隘。
<br>乃今来中州，万里如一概。
<br>四望登原隰，桑麻蔚旆旆。
<br>骅骝出清庙，过都真历块。
<br>历历古战场，俯仰生感慨。
<br>吾常涉重湖，东海际南海。
<br>兹游冠平生，天宇更宏大。
<br>心与太虚际，目空九围内。
<br>男儿不出居，妇人坐帷盖。
<br>反身以自观，须弥纳一芥。
<br>以此处死生，超然万形内。
<br>
<br>相陈宜中第十六
<br>
<br>苍生起谢安，翠华拥吴岳。
<br>可以一木支，俯恐坤轴弱。
<br>
<br>湘潭道中赠送丁碧眼相士
<br>
<br>自诡衡山道士孙，至今句法有轩辕。
<br>世人未见题尧庙，尽把昌黎作寓言。
<br>收拾衡云作羽衣，便如屈子远游归。
<br>离骚忘却题天柱，为立斜阳问翠微。
<br>
<br>襄阳第五
<br>
<br>十年杀气盛，百万攻一城。
<br>贼臣表逆节，胡骑忽纵横。
<br>
<br>祥兴登极第三十二
<br>
<br>浮龙倚长津，参错走洲渚。
<br>苍梧云正愁，初日翳复吐。
<br>
<br>祥兴第三十八
<br>
<br>客从南溟来，黄屋今在否。
<br>天高无消息，未忍即开口。
<br>
<br>祥兴第三十九
<br>
<br>南岳配朱鸟，地轴为之翻。
<br>皇纲未为绝，云台谁再论。
<br>
<br>祥兴第三十六
<br>
<br>六龙忽蹉跎，川广不可泝。
<br>东风吹春水，乾坤莽回互。
<br>
<br>祥兴第三十七
<br>
<br>幽燕盛用武，六合已一家。
<br>眼穿当落日，沧海有灵查。
<br>
<br>祥兴第三十三
<br>
<br>南游炎海甸，沃野开天庭。
<br>真龙竟寂寞，乾坤水上萍。
<br>
<br>祥兴第三十四
<br>
<br>弧矢暗江海，百万化为鱼。
<br>帝子留遗恨，故园莽丘墟。
<br>
<br>祥兴第三十五
<br>
<br>朱崖云日高，风浪无晨暮。
<br>冥冥翠龙驾，今复在何许。
<br>
<br>象弈各有等级四绝品四人高下
<br>
<br>螳臂初来攫晚蝉，那知黄雀沫馋涎。
<br>王孙挟弹无人处，一夜雕盘荐玳筵。
<br>
<br>象弈各有等级四绝品四人高下
<br>
<br>射虎将军发欲枯，茫茫沙草正迷途。
<br>小儿谩取封侯去，还是平阳公主奴。
<br>
<br>象弈各有等级四绝品四人高下
<br>
<br>坐踞河南百战雄，少年飞槊健如龙。
<br>世间只畏两人在，上有高公下慕容。
<br>
<br>象弈各有等级四绝品四人高下
<br>
<br>击柱论功不忍看，築坛刑马誓河山。
<br>当年绛灌知何似，只在春秋鲁卫间。
<br>
<br>萧从事焘夫第一百二十三
<br>
<br>洒翰银钩连，翩跹山颠鹤。
<br>惨淡斗龙蛇，及兹叹冥漠。
<br>
<br>萧架阁第一百二十四
<br>
<br>诸生旧短褐，张目视寇雠。
<br>高义终焉在，白骨更何忧。
<br>
<br>萧资第一百三十一
<br>
<br>主当风云会，谢尔从者劳。
<br>感恩义不小，块独委蓬蒿。
<br>
<br>小年
<br>
<br>燕朔逢穷腊，江南拜小年。
<br>岁时生处乐，身世死为缘。
<br>鸦噪千山雪，鸿飞万里天。
<br>出门意寥廓，四顾但茫然。
<br>
<br>小清口
<br>
<br>乍见惊胡妇，相嗟遇楚兵。
<br>北来鸿雁密，南去骆驼轻。
<br>芳草中原路，斜阳故国情。
<br>明朝五十里，错做武陵行。
<br>
<br>晓起
<br>
<br>梦破风烟迥，衾寒不自由。
<br>钟声到枕曙，月影入帘秋。
<br>雁过江山老，蛩吟草树愁。
<br>整冠人共笑，两月不梳头。
<br>
<br>晓起
<br>
<br>远寺鸣金铎，疏窗试宝熏。
<br>秋声江一片，曙影月三分。
<br>倦鹤行黄叶，痴猿坐白云。
<br>道人无一事，抱膝看回文。
<br>
<br>新济州
<br>
<br>借问新济州，徐郓兄弟国。
<br>昔为大河南，今为大河北。
<br>垂云阴万里，平原望不极。
<br>百草尽枯死，黄花自秋色。
<br>时时见桑树，青青杂阡陌。
<br>路上无人行，烟火渺萧瑟。
<br>车辙分纵横，过者临岐泣。
<br>积潦流交衢，霜蹄破丛棘。
<br>江南寒未深，铜炉兽花赤。
<br>为知行路人，铁冷衣裳湿。
<br>
<br>新年
<br>
<br>梅花枕上听司晨，起绾金章候拜亲。
<br>喜对慈颜看铺鬓，发虽疏脱未如银。
<br>
<br>信云父
<br>
<br>东鲁遗黎老子孙，南方心事北方身。
<br>几多江左腰金客，便把君王作路人。
<br>
<br>信云父
<br>
<br>肯从悟室课儿书，啮雪风流却减渠。
<br>我爱信陵冠带意，任教句法问何如。
<br>
<br>行府之败第七十三
<br>
<br>送兵五千人，散足尽西靡。
<br>留滞一老翁，盖棺事则已。
<br>
<br>行府之败第七十四
<br>
<br>翠盖蒙尘飞，仗钺奋忠烈。
<br>千秋沧海南，事与云水白。
<br>
<br>行宫
<br>
<br>十里宫墙一聚尘，天津晚过客愁新。
<br>花啼杜宇归来血，树挂苍龙脱去鳞。
<br>神德傥存终有晋，秣陵未改已无秦。
<br>秋风禾黍空南北，见说铜驼会笑人。
<br>
<br>行宫
<br>
<br>怪底秦淮一水长，几多客泪洒斜阳。
<br>江流本是限南北，地气何曾减帝王。
<br>台沼渐荒基历落，莺花犹在意凄凉。
<br>青天毕竟有情否，旧月东来失女墙。
<br>
<br>行淮东第六十
<br>
<br>客子中夜发，月照白水山。
<br>悲辛但狂顾，浩荡前后间。
<br>
<br>幸海道第三十
<br>
<br>天王守太白，立国自有疆。
<br>舍此复何之，已具浮海航。
<br>
<br>徐榛第一百三十四
<br>
<br>正将徐榛，温州人。
<br>其父官湖北，榛往省，
<br>迷失道，归行府。
<br>后生精练，以笔札典机密，
<br>小心可信。予被执，
<br>榛得脱，自惠州来五羊，
<br>愿从北行。扶持患难，
<br>备殚忠款。道病，
<br>至丰城死焉。
<br>
<br>徐州道中
<br>
<br>彭城古官道，日中十马驰。
<br>咫尺不见人，扑面黄尘飞。
<br>白头汉王缟素师，美人燕罢项羽啼。
<br>一时混战四十万，天昏地黑睢水湄。
<br>乃知大风扬沙失白昼，自是地利非天时。
<br>汉王仓皇问道西，一儿一女嘻其危。
<br>太公吕后去不归，俎上宁有生还时。
<br>未央称寿太上皇，巍然女娲帝中闱。
<br>
<br>许远
<br>
<br>起师哭玄元，义气震天地。
<br>百战奋雄姿，脔妾士挥泪。
<br>睢阳水东流，双庙垂百世。
<br>当时令狐潮，乃是贼游说。
<br>
<br>宣州罢任再赠
<br>
<br>贫贱元无富贵思，泥涂滑滑总危机。
<br>世无徐庶不如卧，见到渊明便合归。
<br>流落丹心天肯未，峥嵘青眼古来稀。
<br>西风为语岩前桂，若更多言却又非。
<br>
<br>玄潭观和龚宰韵
<br>
<br>晋代何曾谷此陵，到今楼观隐居亭。
<br>幻成鸥鹭乾坤阔，陶尽鱼龙云水腥。
<br>仙有神功参造化，人将故事入丹青。
<br>我来欲去长桥孽，祠下徘徊夜乞灵。
<br>
<br>言志
<br>
<br>九垠化为魅，亿丑俘为虏。
<br>既不能变姓名卒于吴，又不能髠钳奴于鲁。
<br>远引不如四皓翁，高蹈不如仲连父。
<br>冥鸿堕矰缴，长鲸陷网罟。
<br>鷃燕上下争谁何，蝼蚁等闲相尔汝。
<br>狼藉山河岁云杪，飘零海角春重暮。
<br>百年落落生涯尽，万里遥遥行役苦。
<br>我生不辰逢百罹，求仁得仁尚何语。
<br>一死鸿毛或泰山，之轻之重安所处。
<br>妇女低头守巾帼，男儿嚼齿吞刀锯。
<br>杀身慷慨犹易免，取义从容未轻许。
<br>仁人志士所植立，横绝地维屹天柱。
<br>以身徇道不苟生，道在光明照千古。
<br>素王不作春秋废，兽蹄鸟迹交中土。
<br>闰位适在三七间，礼乐终当属真主。
<br>李陵卫律罪通天，遗臭至今使人吐。
<br>种瓜东门不可得，暴骨匈奴固其所。
<br>平生读书为谁事，临难何忧复何惧。
<br>已矣夫，易箦不必如曾参，
<br>结缨犹当效子路。
<br>
<br>颜杲卿
<br>
<br>常山义旗奋，范阳哽喉咽。
<br>胡雏一狼狈，六飞入西川。
<br>哥舒降且拜，公舌膏戈鋋。
<br>人世谁不死，公死千万年。
<br>
<br>宴湖南董提举致语口号
<br>
<br>西风八月楚江滨，争看星槎会汉津。
<br>露湿红绫旗影旧，云连翠簜辔华新。
<br>东西杜若洲连月，先后瑞芝堂上春。
<br>回首琼林拚一醉，使还总是凤池人。
<br>
<br>宴交代湖南提弄李运使致语口号
<br>
<br>河流双星会使槎，分明彻夜照长沙。
<br>辔丝晓转全龟影，衣绣春随锦鹊花。
<br>云杏旧阴凉绿净，野萍新韵度朱华。
<br>明年共侍蓬莱宴，回首丹墀日未斜。
<br>
<br>宴交代宁国孟知府致语口号
<br>
<br>玉堂学士催班鹭，粉省潛郎趣佩麟。
<br>来往神仙同碧落，后先岳牧总词人。
<br>阳坡共喜瓜时及，朝路相期柳色新。
<br>握手论交拚一醉，东风散作满城春。
<br>
<br>宴交代权赣州孙提刑致语口号
<br>
<br>麾节东南会一堂，兰亭昨日记流觞。
<br>六丝星度银潢影，五彩春浮玉翠香。
<br>院柳旧云怀燕语，野华新雨挹虹光。
<br>凤池对秉他年事，伫看天街接佩珰。
<br>帘影晴丝落舞茵，崆峒云晚聚星辰。
<br>翠虹光度楼台月，香燕先浮霄汉春。
<br>一道清风华辔远，双江绿水彩衣新。
<br>相逢屡有朝花约，又看貂蝉会紫宸。
<br>
<br>宴朱衡守致语口号
<br>
<br>翩翩紫马绚银潢，春入梅花新雨香。
<br>牛斗剑芒浮翼轸，岷峨佩影度潇湘。
<br>东南麾节精神合，上下风云意气长。
<br>且为绿醽拚一醉，传呼联辔觐明光。
<br>
<br>燕子楼
<br>
<br>自别张公子，婵娟不下楼。
<br>遂令楼上燕，百岁称风流。
<br>我游彭城门，来吊楚王阙。
<br>问楼在何处，城东草如雪。
<br>蛾眉代不乏，埋没安足论。
<br>因何张家妾，名与山川存。
<br>自古皆有死，忠义长不没。
<br>但传美人心，不说美人色。
<br>
<br>扬州城下赋
<br>
<br>暗云霜雾暗扶桑，半壁东南尽雪霜。
<br>壮气不随天地变，笑骑飞鹤入维扬。
<br>
<br>扬州地分官
<br>
<br>五骑驰来号徼巡，咆哮按剑一何嗔。
<br>金钱买命方无语，何必豺狼骂北人。
<br>便当缟素驾戎车，畏贼何当畏虎如。
<br>看取摘星楼咫尺，可怜城下哭包胥。
<br>
<br>扬州第二十六
<br>
<br>城峻随天壁，胡来但自守。
<br>士卒终倒戟，仰望嗟叹久。
<br>
<br>扬子江
<br>
<br>几日随风北海游，回从扬子大江头。
<br>臣心一片磁针石，不指南方不肯休。
<br>
<br>阳罗堡第八
<br>
<br>日色隐孤戌，大江声怒号。
<br>朝廷任猛将，宿昔恨滔滔。
<br>
<br>夜
<br>
<br>秋光连夜色，万里客凄凄。
<br>落木空山杳，孤云故国迷。
<br>衾寒霜正下，灯晚月平西。
<br>梦过重成梦，千门鸡乱啼。
<br>
<br>夜潮
<br>
<br>雨恶风狞夜色浓，潮头如屋打孤蓬。
<br>漂零行路丹心苦，梦里一声何处鸿。
<br>
<br>夜归
<br>
<br>市桥灯火未阑珊，一簇人家树影间。
<br>想把神仙争羡我，不知我正羡渠閒。
<br>
<br>夜起
<br>
<br>梦破东窗月半明，此身虽在只堪惊。
<br>一春花里离人泪，万里灯前故国情。
<br>龙去想应回海岛，雁飞犹未出江城。
<br>客愁多似西山雨，一任萧条白发生。
<br>
<br>夜起二绝
<br>
<br>惆怅高歌入睡乡，梦中魂魄尚飞扬。
<br>起来露立频搔首，夜静无风自在凉。
<br>
<br>夜起二绝
<br>
<br>三年独立已成僧，欲与何人说葛藤。
<br>夜夜隔墙囚叫佛，三生因果伴孤灯。
<br>
<br>夜宿青原寺感怀
<br>
<br>松风一榻雨萧萧，万里封疆夜寂寥。
<br>独坐瑶琴悲世虑，君恩犹恐壮怀消。
<br>
<br>夜走
<br>
<br>鲸波万里送归舟，倏忽惊心欲白头。
<br>何处赭衣操剑戟，同时黄帽理兜鍪。
<br>人间风雨真成梦，夜半江山总是愁。
<br>雁荡双峰片云隔，明朝蹑憍作清游。
<br>
<br>夜坐
<br>
<br>淡烟枫叶路，细雨蓼花时。
<br>宿雁半江画，寒蛩四壁诗。
<br>少年成老大，吾道付逶迟。
<br>终有剑心在，闻鸡坐欲驰。
<br>
<br>夜坐偶成
<br>
<br>萧萧秋夜凉，明月入我户。
<br>揽衣起中庭，仰见牛与女。
<br>坐久寒露下，悲风动纨素。
<br>不遇王子乔，此意谁与语。
<br>
<br>移司即事
<br>
<br>燕山积雨泥塞道，大屋欹倾小成倒。
<br>赭衣棘下无颜色，仓卒移司避流潦。
<br>行行桎梏如贯鱼，怜我龙钟迟明早。
<br>我来二十有一月，若书下下几一考。
<br>梦回恍忆入新衙，不知传舍何时了。
<br>寄书痴儿了家事，九年一毛亦云小。
<br>天门皇皇虎豹立，下土孤臣泣云表。
<br>莫令赤子尽为鱼，早愿当空目杲杲。
<br>
<br>忆太夫人
<br>
<br>三生命孤苦，万里路酸辛。
<br>屡险不一险，无身复有身。
<br>不忘圣天子，几负太夫人。
<br>定省今何处，新来梦寐频。
<br>
<br>议纠合两淮复兴
<br>
<br>清边堂上老将军，南望天家雨湿巾。
<br>为道两淮兵定出，相公同作歃盟人。
<br>
<br>议纠合两淮复兴
<br>
<br>扬州兵了约庐州，某向瓜洲某鹭洲。
<br>直下南徐侯自管，皇亲刺史统千舟。
<br>
<br>议纠合两淮复兴
<br>
<br>南八空归唐垒陷，包胥一出楚疆还。
<br>而今庙社存亡决，只看元戎进退间。
<br>
<br>英德道中
<br>
<br>海近山如沃，杼深屋半芜。
<br>乾坤正风雨，轩冕总泥途。
<br>自叹鸢肩薄，谁怜鹤影孤。
<br>少年狂不醒，夜夜梦伊吾。
<br>
<br>咏怀
<br>
<br>阴阳相烹然，天地一釜鬵。
<br>人生居其间，便同肉在砧。
<br>热犹以火燎，湿犹以汤浔。
<br>一岁一煅炼，老形忽駸駸。
<br>吾生四十六，弱质本不任。
<br>矧当五六年，患难长侵寻。
<br>子卿羝羊节，少陵杜鹃心。
<br>酷罚毒我肤，深忧烦我襟。
<br>蹉蹉夏涉秋，天道何其淫。
<br>或时日杲杲，或时雨淋淋。
<br>方如坐蒸甑，又似立烘煁。
<br>水火交相禅，益热与益深。
<br>宛转儿戏中，日夜空呻吟。
<br>何如真鼎镬，殊我一寸金。
<br>脱此寒暑殻，谁能复岖嵚。
<br>
<br>用前人韵赋招隐
<br>
<br>钓鱼船上听吹笛，煨芋炉头看下棋。
<br>賸有晚愁归别浦，已无春梦到端闱。
<br>去年尚忆桃红处，好景重逢橘绿时。
<br>珍重山人招隐意，猿啼鹤啸白云飞。
<br>
<br>用前人韵招山行以春为期
<br>
<br>扫残竹径随人坐，凿破苔矶到处棋。
<br>一水楼台开晓镜，万山花木领先春闱。
<br>雪中便有回舟兴，林下岂无烧笋时。
<br>莫待东风吹柳絮，眼穿笼鹤绕湖飞。
<br>
<br>用前韵留琴窗
<br>
<br>百年矛上淅，万事枕中炊。
<br>病苦还思老，贪嗔未若痴。
<br>云低天欲动，江长岸如驰。
<br>明月西风健，山头赋别诗。
<br>
<br>用萧敬夫韵
<br>
<br>庭院芭蕉碎绿阴，高山一曲寄瑶琴。
<br>西风游子万山影，明月故乡千里心。
<br>江上断鸿随我老，天涯芳草为谁深。
<br>雪中若作梅花梦，约莫孤山人姓林。
<br>
<br>用韵谢前人
<br>
<br>兹游良邂逅，吾道未逶迟。
<br>斗野横双剑，牛津直两旗。
<br>此风应小住，明日便相思。
<br>输与君家近，扶桑五色曦。
<br>
<br>用韵谢诸客和章
<br>
<br>传鼓发船去，我秦君向湘。
<br>持螯思太白，占鹊问东方。
<br>世味秋云薄，交情江水长。
<br>相期天路晓，阵马度风樯。
<br>
<br>游集灵观
<br>
<br>小洞烟霞国，重阳风雨秋。
<br>欧公嵩岳步，朱子武夷舟。
<br>香火真吾职，觥筹且此游。
<br>龙山马台事，糠秕旧王侯。
<br>
<br>游青源二首
<br>
<br>钟鱼閒日月，竹树老风烟。
<br>一径溪声满，四山天影圆。
<br>无言都是趣，有想便成缘。
<br>梦破啼猿雨，开元六百年。
<br>
<br>游青源二首
<br>
<br>空庭横螮蝀，断碣偃龙蛇。
<br>活火参禅笋，真泉透佛茶。
<br>晚钟何处雨，春水满城花。
<br>夜影灯前客，江西七祖家。
<br>
<br>有感
<br>
<br>已矣勿复道，安之如自然。
<br>闲陪黄妳坐，倦退白衣眠。
<br>一死知何地，此生休问天。
<br>怪哉茨野客，宿果堕幽燕。
<br>
<br>有感
<br>
<br>心在六虚外，不知身网罗。
<br>病中长日过，梦里好时多。
<br>夜夜频能坐，时时亦自歌。
<br>平生此光景，回首笑呵呵。
<br>
<br>有感
<br>
<br>海阔龙深蛰，山空鸟杂鸣。
<br>花随春共去，云与水俱行。
<br>壮士千年志，征夫夫城程。
<br>夜凉看星斗，何处是搀枪。
<br>
<br>有感
<br>
<br>平生心事付悠悠，风雨燕南老楚囚。
<br>故旧相思空万里，妻孥不见满三秋。
<br>绝怜诸葛隆中意，羸得子长天下游。
<br>一死皎然无复恨，忠魂多少暗荒丘。
<br>
<br>有感
<br>
<br>石郎草草割山川，一落人手三百年。
<br>八州风雨暗连天，三皇五帝如飞烟。
<br>人人野祭伊水边，春秋断烂不复传。
<br>白头潦倒今鲁连，夜深危坐日晏眠。
<br>
<br>有感呈景山校书诸丈
<br>
<br>北风吹春草，阳乌日已至。
<br>天时岂云爽，人事胡乃异。
<br>三月方皇皇，衣冠道如坠。
<br>栋挠榱桷折，木颠桢干悴。
<br>大者怀端忧，燋头求室燬。
<br>小者嗟行役，泥涂跋其尾。
<br>长平与新安，露胔如栉比。
<br>赋分本尔殊，适与天时值。
<br>哲人处明夷，致命以遂志。
<br>但令守吾贞，死生浩无愧。
<br>
<br>又呈中斋
<br>
<br>风雨羊肠道，飘零万死身。
<br>牛儿朝共载，木客夜为邻。
<br>庾子江南梦，苏郎海上贫。
<br>悠悠看晚渡，谁是济川人。
<br>
<br>又呈中斋
<br>
<br>万里论心晚，相看慰乱离。
<br>丹成俄已化，璧碎尚无缁。
<br>禾黍西原梦，川原落日悲。
<br>斯文今已矣，来世以为期。
<br>
<br>又二绝
<br>
<br>瞿塘隘处真重险，勾漏坡前又一滩。
<br>世事不容轻易看，翻云覆雨等闲间。
<br>
<br>又二绝
<br>
<br>病中忽误通真理，静处专寻入定工。
<br>雨汗淋头都不管，须臾和气自冲融。
<br>
<br>又赋
<br>
<br>一番潮信过，时暂脱熬煎。
<br>心似辘轳转，身如徽纆缠。
<br>夜听饥鼠啸，昼看伏雌眠。
<br>急雨千山动，应知为解弦。
<br>
<br>又赋
<br>
<br>一病忽两月，蓬头夏涉秋。
<br>形羸心自壮，手弱笔仍遒。
<br>昨夜灯如喜，今宵蝶莫愁。
<br>问谁驱五疟，正与五穷谋。
<br>
<br>又赋
<br>
<br>一病四十日，西风草木凉。
<br>倚床腰见骨，览镜眼留眶。
<br>倦策吟诗杖，频烧读易香。
<br>夜深排果饵，乞巧大医王。
<br>
<br>又赋
<br>
<br>病里心如故，闲中事更生。
<br>睡猫随我懒，黠鼠向人鸣。
<br>羽扇看棋坐，黄冠扶杖行。
<br>灯前翻自喜，瘦得此诗清。
<br>
<br>又赋
<br>
<br>骤雨知何处，一溪秋水生。
<br>苦吟肩鹤瘦，多病耳蝉鸣。
<br>隐几惟便睡，挑包正倦行。
<br>山深明月夜，乞我半窗清。
<br>
<br>又赋
<br>
<br>寄兴逃吾病，吟诗老此生。
<br>风高鸿雁起，晴久鹁鸠鸣。
<br>野树辞秋落，溪云带雨行。
<br>晚凉便懒坐，移傍竹阴清。
<br>
<br>又六噫
<br>
<br>飚风起兮海水飞，噫。
<br>文武尽兮火德微，噫。
<br>鹰鸇相击兮靡所施，噫。
<br>鸿秸欲举兮将安归，噫。
<br>櫂歌中流兮任所之，噫。
<br>狈抱春秋兮莫我知，噫。
<br>
<br>又三绝
<br>
<br>世事蒙蒙醉不知，南山秋意满东篱。
<br>黄花何故无颜色，应为元嘉以后诗。
<br>
<br>又三绝
<br>
<br>人间万事转头空，皂帽飘萧一病翁。
<br>不学孟嘉狂落魄，故将白发向西风。
<br>
<br>又三绝
<br>
<br>老来忧患易凄凉，说到悲秋更断肠。
<br>世事不堪逢九九，休言今日是重阳。
<br>
<br>又送前人琴棋书画四首
<br>
<br>不知甲子定何年，题满柴桑日醉眠。
<br>意不在言君解否，壁间琴本是无弦。
<br>我爱商山茹紫芝，逍遥胜似橘中时。
<br>纷纷玄白方龙战，世事从他一局棋。
<br>蔡邕去后右军死，谁是风流入品题。
<br>只少蛟龙大师字，至今风骨在浯溪。
<br>欲觅龙眠旧时事，相传此本世间无。
<br>黄金不买昭君本，只买严陵归钓图。
<br>
<br>又送卓大著知漳州
<br>
<br>陆氏登三阁，源明出一麾。
<br>清声光漳浦，便道拜长基。
<br>赤子歌来暮，同寅赋去思。
<br>西铭功用大，伫验顺宁诗。
<br>
<br>又送卓大著知漳州
<br>
<br>大陆登三阁，源明出一麾。
<br>临轩亲策后，上冢过家时。
<br>秋色吴山外，春风漳水涯。
<br>斯文交独厚，羌赋送行诗。
<br>
<br>又用韵简李深之
<br>
<br>晚尊和月吸，早饭带星炊。
<br>鹏鷃从高下，螳蝉任黠痴。
<br>水澄神自止，云远意俱驰。
<br>门外谁车马，故人来课诗。
<br>
<br>予邓峒□巽斋欧阳先生为淦邓峒赋诗以孝子慈孙望于人先生之盛心也敢不拜手敬赞邓君勉之
<br>
<br>乃翁犹旅殡，霜露几焄蒿。
<br>日与清江游，云连桂岭高。
<br>时无郭元振，梦有令狐绹。
<br>目断方田墓，招魂我欲骚。
<br>
<br>予题郁孤泉管五湖翁姚濂为之和翁官满归里因韵贽别并谢前辱
<br>
<br>巢龟君往好，涌翠我来迟。
<br>夜雨呼三韭，春风试一旗。
<br>飞花行客梦，芳草故人思。
<br>何日五湖上，同看浴海曦。
<br>
<br>渔舟
<br>
<br>一阵飞帆破碧烟，儿郎惊饵理弓弦。
<br>舟中自信娄师德，海上谁知鲁仲连。
<br>初谓悠扬真贼舰，后闻欸乃是渔船。
<br>人生漂泊多磨折，何日山林清昼眠。
<br>
<br>与朱古平饮山中和萧敬夫韵
<br>
<br>江山自足引千杯，况有如今此客哉。
<br>石室只还湖守住，芦峰曾屈晦翁来。
<br>酒酣剩有诗酬唱，步倦何妨车马回。
<br>游遍此山方可别，北崖莫遣晓云开。
<br>
<br>雨雪
<br>
<br>秋色金台路，殷殷半马蹄。
<br>因风随作雪，有雨便成泥。
<br>过眼惊新梦，伤心忆旧题。
<br>江云愁万叠，遗恨鹧鸪啼。
<br>
<br>御赐琼林宴恭和诗
<br>
<br>奉诏新弹入仕冠，重来轩陛望天颜。
<br>云呈五色符旗盖，露立千官杂佩环。
<br>燕席巧临牛女节，鸾章光映壁奎间。
<br>献诗陈雅愚臣事，况见赓歌气象还。
<br>
<br>遇灵阳子谈道赠以诗
<br>
<br>昔我爱泉石，长揖离公卿。
<br>结屋青山下，咫尺蓬与瀛。
<br>至人不可见，世尘忽相缨。
<br>业风吹浩劫，蜗角争浮名。
<br>偶逢大吕翁，如有宿世盟。
<br>相从语寥廓，俯仰万念轻。
<br>天地不知老，日月交其精。
<br>人一阴阳性，本来自长生。
<br>指点虚无间，引我归员明。
<br>一针透顶门，道骨由天成。
<br>我如一逆旅，久欲蹑屩行。
<br>闻师此妙廖，蘧庐复何情。
<br>
<br>元日
<br>
<br>铁马风尘暗，金龙日月新。
<br>衣冠怀故国，鼓角泣离人。
<br>自分流年晚，不妨吾道春。
<br>方来有千载，儿女枉悲辛。
<br>
<br>元日
<br>
<br>金虬衔日出，铁骑勒春回。
<br>天上青门隔，人间白发催。
<br>霜寒欺旧草，山晚放新梅。
<br>环堵甘牢落，东风枉却来。
<br>
<br>元日
<br>
<br>惭愧云台客，飘零雪满毡。
<br>不图朱鸟影，犹见白蛇年。
<br>宫殿荒烟隔，门庭宿草连。
<br>乾坤自春色，回首一潸然。
<br>
<br>元夕
<br>
<br>南海观元夕，兹游古未曾。
<br>人间大竞渡，水上小烧灯。
<br>世事争强弱，人情尚废兴。
<br>孤臣腔血满，死不愧庐陵。
<br>
<br>元夕
<br>
<br>灯火喧三市，衣冠宴九宸。
<br>金吾不禁夜，公子早行春。
<br>梦断青山远，愁侵白发新。
<br>燕山今夕月，清影伴孤臣。
<br>
<br>元夕
<br>
<br>飘零竟如此，元夕几堪怜。
<br>南国张灯火，燕山沸管弦。
<br>相思云万里，剩看月三年。
<br>笑与东风道，浮生信偶然。
<br>
<br>远游
<br>
<br>黄河流活活，太行高巍巍。
<br>王屋山以东，百泉山以西。
<br>邹鲁盛文献，燕赵多雄姿。
<br>右摩泰山碑，左蹑函谷泥。
<br>郏鄏吊周公，曲阜拜宣尼。
<br>或登广武叹，或上北邙悲。
<br>平生几两屐，汗漫以为期。
<br>绝交天下士，要为男子奇。
<br>吴会偏王业，中原隔遗黎。
<br>安得与黄鹤，比翼天上飞。
<br>江河异风景，击楫感且欷。
<br>阳运遘百六，兴否俄推移。
<br>桑田变沧海，楚囚发孔悲。
<br>我本槛车客，为我解絷维。
<br>青蝇附天骥，万里相追随。
<br>人生尚行乐，矧复新相知。
<br>周道思下泉，王风怀黍离。
<br>富贵岂不愿，忧患那自持。
<br>人命危且浅，忽若朝露晞。
<br>长恐折我轴，中道欲差池。
<br>去我父母邦，我行且迟迟。
<br>听我远游曲，寄我长相思。
<br>
<br>月夜
<br>
<br>月到中天云划开，断桥幻出玉楼台。
<br>夜深一鹤掠舟过，疑是坡仙赤壁来。
<br>
<br>越王台
<br>
<br>登临我向乱离来，落落千年一越台。
<br>春事暗随流水去，潮声空逐暮天回。
<br>烟横古道人行少，月堕荒村鬼哭哀。
<br>莫作楚囚愁绝看，旧家歌舞此衔杯。
<br>
<br>云端
<br>
<br>半空夭矫起层台，传道刘安车马来。
<br>山上自晴山下雨，倚阑平立看风雷。
<br>
<br>葬无主墓碑
<br>
<br>路逢一石碑，亭亭傲风雨。
<br>停骖彷佛看，云是无主墓。
<br>末书戊申岁，屈指九十秋。
<br>是时龙渡江，甲子恍一周。
<br>借问葬者谁，承平百世祖。
<br>亦有周馀民，战骨委黄土。
<br>太祖下江南，誓不戮一人。
<br>神孙再立国，天以报至仁。
<br>大河流血丹，屠毒谁之罪。
<br>潼关忽不守，皇皇依汴蔡。
<br>螳螂知捕蝉，不知黄雀来。
<br>今古有兴废，重为生人哀。
<br>
<br>早起
<br>
<br>晓日半窗红，邻鸡振翼雄。
<br>馀子贪慵睡，佳人理发蓬。
<br>未忘尘俗虑，那免是非攻。
<br>前山浑不见，笼翠雾烟中。
<br>
<br>早起偶成
<br>
<br>澹澹池光曙，沉沉野色秋。
<br>片云生北舍，只雁过南楼。
<br>有见皆成趣，无言总是愁。
<br>芭蕉夜来水，嚥罢自搔头。
<br>
<br>早起偶成
<br>
<br>江山如有意，天地可无秋。
<br>夜月冯驩铗，西风王粲楼。
<br>露蛩令我喜，烟草为谁愁。
<br>且醉杯中物，相看尚黑头。
<br>
<br>早秋
<br>
<br>只影飘零天一涯，千秋摇落欲何之。
<br>朝看带缓方嫌瘦，夜怯衾单始觉衰。
<br>眼里游从惊死别，梦中儿女慰生离。
<br>六朝无限江山在，搔首斜阳独立时。
<br>
<br>蚤秋
<br>
<br>寒魄澹玄河，商飙慓明发。
<br>羁人坐环堵，壮士衣穿褐。
<br>晋陵谁复新，秦陵尚云秣。
<br>夫君百世心，患不在饥渴。
<br>
<br>皂盖楼
<br>
<br>一水楼台绕，半空图画开，
<br>蜗涎行薜荔，雀影上莓苔。
<br>碧落人千载，青山酒一杯。
<br>晚烟看不尽，待月却归来。
<br>
<br>则堂
<br>
<br>北入京城，贾馀庆迎逢卖国。
<br>既令学士降诏，俾天下州郡归附之。
<br>又各州付一省劄，惟枢密则堂、家先生铉翁于省劄上不肯押号。
<br>吴丞相坚号老儒，不能自持，
<br>一切惟贾馀庆之命，其愧则堂甚矣。
<br>程鹏飞见则堂不肯奉命，堂中作色，
<br>欲缚之去。则堂云中书省无缚执政之理，
<br>归私厅以待执，北竟不敢谁何。
<br>予在北，以忠义孤立，
<br>闻其事以自壮云。山河四塞旧瓯金，
<br>艺祖高宗实鉴临。一日尽将输敌手，
<br>何人卖国独甘心。中书堂帖下诸城，
<br>摇首庭中号独清。此后方知枢密事，
<br>从今北地转相惊。
<br>
<br>曾先生第一百三十六
<br>
<br>江海日凄凉，贤圣尽萧索。
<br>西河共风味，顾步涕横落。
<br>
<br>曾渊子第四十四
<br>
<br>子负经济才，郁 陶抱长策。
<br>安得万里风，南图回羽翮。
<br>
<br>赠碧眼相士
<br>
<br>苍苍垂天云，灵照行下土。
<br>秋江浸草木，鱼暇历可数。
<br>眉山老麻衣，偷入此阿堵。
<br>色界只点头，从人道吾瞽。
<br>
<br>赠拆字嗅衣相士
<br>
<br>水水坎离紫阳怪，滑波皮骨长坡骇。
<br>解州得解解中胶，费家封铺同一解。
<br>唫字从金诗反穷，贝何为分田何同。
<br>黄绢幼妇我自乐，竹犬多事鸦鹤翁。
<br>
<br>赠拆字嗅衣相士
<br>
<br>阿英薰蒸透肌理，不洁未蒙好西子。
<br>芙蓉浪中蔷薇水，苏合蜣蜋忘彼己。
<br>马嵬新袜钓新月，腥臊千年天地裂。
<br>是间曾著鼻孔麽，梅香窦臭无如何。
<br>
<br>赠龚豫轩数术
<br>
<br>挟策考休微，巫甘迈何追。
<br>君亦布灵草，乃复探其微。
<br>载观河洛书，今也休明时。
<br>天高凤鸟翔，击拊遨以嬉。
<br>
<br>赠桂岩杨相士
<br>
<br>荣悴纷纷未可期，夕多未振已朝披。
<br>得刚难免于今世，行好须看有验时。
<br>萱昼堂前惟有母，槐阴庭下岂无儿。
<br>好官要做无难做，身后生前是两岐。
<br>
<br>赠黄生银河数
<br>
<br>乘槎人从天上来，天上知有君平术。
<br>黄生能谈君平书，不知曾认支机石。
<br>
<br>赠黄终晦
<br>
<br>钓鱼船上听吹笛，煨芋炉头看下棋。
<br>賸有晚愁归别浦，已无春梦到端闱。
<br>去年尚忆桃红处，好景重逢橘绿时。
<br>珍重山人招隐意，猿啼鹤啸白云飞。
<br>
<br>赠鉴湖相士
<br>
<br>瘦竹凌风弄碧漪，山光云影共熹微。
<br>月黄昏里疏枝外，认取半天孤鹤飞。
<br>
<br>赠镜斋徐相士
<br>
<br>邹忌不如徐公美，引镜自窥得真是。
<br>门下食客才有求，昏昏便与妻妾比。
<br>徐家耳孙却不然，自名一镜京师市。
<br>世人无用看青铜，此君双眼明秋水。
<br>君以无求游公卿，勿令此镜生瑕滓。
<br>碟子大面何难知，从今光照二百里。
<br>
<br>赠刊图书萧文彬
<br>
<br>苍籀书法祖，斯冰篆家豪。
<br>昔人锋在笔，今子锋在刀。
<br>收功棠豀金，不礼山中毛。
<br>囊锥脱颖出，镌崖齐天高。
<br>
<br>赠尅择徐吉甫
<br>
<br>东望会稽山，穆陵郁岧峣。
<br>卜壤藏剑履，伯也昭其劳。
<br>昔者游仙人，龙耳致君王。
<br>君家世其传，芳踵畴可量。
<br>青囊落君手，辩语如何河。
<br>寻云履高阜，汤汤俯长波。
<br>朔风渺天垂，万进草离离。
<br>安得结方轨，为君起遐思。
<br>
<br>赠老庵廖希说
<br>
<br>短屐平生几两穿，锦囊真得当家传。
<br>山中老去称庵主，天上将来说地仙。
<br>面皱不妨筋骨健，舌存何必齿牙全。
<br>金精深处苓堪饭，更住人间八百年。
<br>
<br>赠乐轩彭善之
<br>
<br>吾家小黄溪，其间石甚巨。
<br>可写归来辞，可刻盘谷序。
<br>晋唐文章手，谁敢以自负。
<br>异时此重来，烦君作玉筹。
<br>
<br>赠林碧鉴相士
<br>
<br>咸阳宫中四尺镜，照人五臟何炯炯。
<br>桑田沧海千馀年，百炼依然化为矿。
<br>君从何处得此物，铸就双瞳敌秋月。
<br>向来照心今照形，不事澜翻三寸舌。
<br>远冲风雪肯我过，看来犹未深知我。
<br>我方簑笠立钓矶，万事浮云都勘破。
<br>噫嘻吁，只今神目鬼眼纷道途，
<br>暗中许负应卢胡。试问何如林家老碧鉴，
<br>不知天津桥上复有龙钟无。
<br>
<br>赠刘矮跛相士
<br>
<br>炼石为形，铿金为音。
<br>世方好圆，痴守方心。
<br>阴阳絪緼，人一气质。
<br>善恶之微，证于声色。
<br>意所欲发，虽吾不知。
<br>彼美子刘，洞其先几。
<br>骯脏难合，今世道病。
<br>如子所言，生禀已定。
<br>戆夫勇士，往往一偏。
<br>以视妾妇，岂不犹贤。
<br>洪范得三，二曰刚克。
<br>会其归其，好是正直。
<br>学问工夫，气质用微。
<br>汝能观形，安知其馀。
<br>子术已定，吾情已成。
<br>子执子术，吾安吾情。
<br>
<br>赠刘矮跛相士
<br>
<br>媻姗三尺躯，举止如不扬。
<br>瞻视照肝胆，音吐何琅琅。
<br>君看水中凫，不及鹤胫长。
<br>昔闻夔怜蚿，未闻一足僵。
<br>万物各自适，形色安足量。
<br>子言良有理，与子持酒浆。
<br>
<br>赠刘可轩写真
<br>
<br>燕颔鸢肩都易写，从前只道点睛难。
<br>近来阿堵君休问，灯下时将颊影看。
<br>
<br>赠刘忠朴
<br>
<br>楹何为折剑何借，须肯为佛粪肯尝。
<br>马公布衾王公饭，石家锦障丁家香。
<br>忠邪佞邪两无定，一雕一璞异其性。
<br>忠朴先生躔法高，古今四者岂关命。
<br>五九六馀能善恶，铁算不是并州错。
<br>便从忠朴问如今，忠果谁忠朴谁朴。
<br>
<br>赠闾丘相士
<br>
<br>急流勇退识真臞，昔有麻衣拨地炉。
<br>我亦爱君云水趣，莫言雷雨趄江湖。
<br>
<br>赠罗雪崖樵青
<br>
<br>萧萧山下人，闭门衣裘单。
<br>春心动溪谷，晓起扪松看。
<br>
<br>赠梅谷相士
<br>
<br>当年寿阳额，春风点颜色。
<br>后来广平肠，冰雪峙气骨。
<br>世人识花面，识花还自浅。
<br>花有岁寒心，清贞坚百炼。
<br>君家在梅谷，自诡知梅熟。
<br>须得花性情，不假花头目。
<br>莫说和羹事，花被和羹累。
<br>突兀烟水村，我梅自林氏。
<br>
<br>赠秘书王监丞
<br>
<br>君不见秘书外监贺放翁，镜湖一曲高清风。
<br>又不见太子师傅两疏氏，东门祖帐罗群公。
<br>人生晚节良不易，颓波下下谁障东。
<br>使人知有在我者，二三君子为有功。
<br>我公金华山下住，赤松安期白云处。
<br>风骨细瘦真神仙，急流勇退不肯顾。
<br>我昔山中想风采，几回击节归田疏。
<br>适来追陪水苍佩，亲见辞归白云路。
<br>御笔擢公领蓬山，师表玉立东宫官。
<br>两年苦口一去字，未许鸥鹭从公闲。
<br>瑶池深深锁策府，玉皇宫阙侨其间。
<br>暂分赤符管下界，半空云气常往还。
<br>多少持麾辞上国，悠悠风尘见此客。
<br>莫作寻常太守看，疏贺以来伟人物。
<br>夜瞻婺女次舍中，一点光明射南极。
<br>公归眠食重调护，世道尚凭公气力。
<br>
<br>赠明脉萧信叔
<br>
<br>枚乘擅七发，郭玉明四难。
<br>微言起沈痼，此道今漫漫。
<br>云何东海生，而乃绪真要。
<br>砉然以神遇，契彼镜经妙。
<br>我欲炊雕胡，俯凿菊水泉。
<br>寿彼方舆人，六气何由諐。
<br>
<br>赠墨林曹大崧
<br>
<br>巍峨幼妇碑，伶俜七步诗。
<br>又得墨林墨淋漓，凑作曹家三绝奇。
<br>
<br>赠南安黄梅峰
<br>
<br>清浅风流圣得知，黄昏归鹤月来时。
<br>岭头更有高寒处，却是江南第一枝。
<br>
<br>赠彭别峰太极数
<br>
<br>手把先天已后书，当来一画本全无。
<br>白云山下泠泠水，自在人间太极图。
<br>
<br>赠彭神机
<br>
<br>挽强二石徒碌碌，学到穿杨精艺熟。
<br>百发百中无虚弦，百中一趺前功辱。
<br>彭君绝识透黄间，不师逢羿师珞琭。
<br>天度三百六十强，一算不容失正鹄。
<br>吾闻天机难语人，往来了了拈众镞。
<br>君姑藏用凝于神，矢口莫轻谈祸福。
<br>
<br>赠萍乡道士 
<br>道上观行人，半似重相见。
<br>古云性相近，性岂不如面。
<br>万形本一性，万心方一殊。
<br>世固难绝圣，亦恐难绝愚。
<br>
<br>赠莆阳卓大著顺宁精舍三十韵
<br>
<br>人生天地间，一死非细事。
<br>识破此条贯，八九分地位。
<br>赵岐图寿藏，杜牧拟墓志。
<br>祭文潜自撰，荷锸伶常醉。
<br>此等蜕浮生，见解已不易。
<br>齐物逍遥游，大抵蒙庄意，
<br>圣门有大法，学者必孔自。
<br>知生未了了，未到知死地。
<br>原始则返终，终始本一致。
<br>后来得西铭，精蕴发洙泗。
<br>吾体天地塞，吾气天地帅。
<br>一节非践形，终身莫继志。
<br>舜功禹顾养，参全颖锡类。
<br>伯奇令无违，申生恭不贰。
<br>圣贤当其生，无日不惴惴。
<br>彼岂不大观，何苦勤兴寐。
<br>吾顺苟不亏，吾宁始无愧。
<br>人而有所忝，旷达未足智。
<br>卓哉居士翁，方心不姿媚。
<br>蒙谗以去国，七年无怨怼。
<br>风雨三间茅，松楸接苍翠。
<br>斯丘亦乐哉，未老先位置。
<br>宇宙如许大，岂以为敝屣。
<br>当其归去来，致命聊自遂。
<br>天之生贤才，初意岂无为。
<br>民胞物同与，何莫非己累。
<br>君方仕于朝，名高贵所萃。
<br>乾坤父母身，方来日川至。
<br>西铭一篇书，顺事为大义。
<br>请君观我生，姑置末四字。
<br>
<br>
<br>赠秋月叶相士
<br>
<br>急流勇退神仙，跋蹩龙钟将相。
<br>借问华山山中，何似天津桥上。
<br>
<br>赠神目相士
<br>
<br>道茂数遁甲，长房得役鬼。
<br>风鉴麻衣仙，地理青乌子。
<br>择术患不精。精义本无二。
<br>奇哉梦笔生，熊鱼掩前氏。
<br>
<br>赠适庵册工
<br>
<br>本是儒家子，学为方外事。
<br>此身恨凫短，有意求蝉蜕。
<br>犹留鼎馀药，还授人间世。
<br>从君卧山中，共谈弘景秘。
<br>
<br>赠舒片云
<br>
<br>麻源谪仙人，嘘呵成阴阳。
<br>向来怀袖间，冉冉天孙裳。
<br>一夕大雷电，六丁下取将。
<br>仙人乘风来帝乡，又从肤寸起飞扬。
<br>仙术亦如此，天机神翕张。
<br>有时行浑天，周游十三万里强。
<br>往来仙驭不可韁，正恐问命人，
<br>望气蓬莱隔渺茫。
<br>
<br>赠蜀医钟正甫
<br>
<br>炎皇鉴从草，异种多西州。
<br>为君望岷峨，使我双泪流。
<br>向来秦越人，朝洛夕邯郸。
<br>子持鹊经来，自西亦徂南。
<br>江南有羁羽，岂不怀故营。
<br>何当同皇风，六气和且平。
<br>
<br>赠涂内明
<br>
<br>老云五色令人盲，面壁不视佛慧生。
<br>彼皆去眼绝人伪，孰知涂者出天成。
<br>有口能谈贵人命，有耳能听贵人声。
<br>此中一片光明藏，嗜欲浅处天机深。
<br>
<br>赠魏山人
<br>
<br>君不见而家直臣犯天怒，身死未寒碑已仆。
<br>又不见而家处士承天渥，闭门水竹以自乐。
<br>云仍妙参曾杨诀，谓余地宅谁优劣。
<br>小烦稳作子午针，灵于己则灵于人。
<br>
<br>赠萧巽斋
<br>
<br>未有大挠书，先有伏羲易。
<br>古人尚卜筮，今人信命术。
<br>八卦与五行，皆自河图出。
<br>易中元有命，道一万事毕。
<br>卦义六十四，萧君得其一。
<br>江湖旅琐琐，谈命以巽入。
<br>人情爱委曲，喉舌嫌棘棘。
<br>言言依忠孝，君平意未失。
<br>我生独骯脏，动取无妄疾。
<br>是有命流行，谁陨复谁诎。
<br>安能从儿女，朝夕谈昵昵。
<br>若卦有人买，不妨君卖直。
<br>
<br>赠许柏溪惟一
<br>
<br>长风吹飞藿，蜻蛚吟野草。
<br>流光速代谢，兴怀令人老。
<br>游子中夜起，悠悠酣且歌。
<br>明月委清照，江湖秋涉多。
<br>岂无临淄鱼，亦有邯郸酒。
<br>怀古招王孙，登高重回首。
<br>
<br>赠杨樵隐应炎谈命
<br>
<br>莘郊一介，尧舜君民。
<br>薇山二难，百世忠清。
<br>富春耕叟，涕洟云台。
<br>终南遁士，仕宦梯媒。
<br>是数公者，俱以隐名。
<br>木石一迹，霄渊异情。
<br>九华山人，卖樵江湖。
<br>请算世间，几种樵夫。
<br>
<br>赠叶大明
<br>
<br>大明标榜叶氏子，自称后村门下士。
<br>误言木吉孛为灾，后村曾发一笑来。
<br>其师流传说如此，宁知祸福乃不尔。
<br>犀腰貂首徒劳人，甘藜豢藿无苦辛。
<br>我生有命殊六六，木孛循环相起伏。
<br>袖中莫出将相图，尽洗旧学读吾书。
<br>
<br>赠一壶天李日者
<br>
<br>汝南市人眼，壶小天地大。
<br>谁知卖药翁，壶宽天地隘。
<br>李君血肉身，大化中一芥。
<br>天度三百馀，满腔粲蓍蔡。
<br>仙翁以过谪，长房以术败。
<br>造化多漏泄，鬼神争讶怪。
<br>君归视斯壶，口匏深覆盖。
<br>得钱且沽酒，日晚便罢卖。
<br>
<br>赠余月心五首
<br>
<br>月之所在谓之身，朝市山林几样人。
<br>静看一轮如此洁，莫将身著软红尘。
<br>
<br>赠余月心五首
<br>
<br>我生之辰月宿斗，如何谤誉由箕口。
<br>月明只合醒眼看，斗亦何须挹浆酒。
<br>
<br>赠余月心五首
<br>
<br>月比于人历世多，才圆又缺几消磨。
<br>只因受用长生药，嗟尔死蛙如月何。
<br>
<br>赠余月心五首
<br>
<br>一种黄州月，曹苏善恶几。
<br>吾矶连月钓，此月是邪非。
<br>
<br>赠余月心五首
<br>
<br>子心月其明，子术星之数。
<br>为月诘众星，不知何以故。
<br>
<br>赠月洲相士
<br>
<br>月洲月眼阅人多，且道西州事若何。
<br>朱紫贵人皆好命，不知中有孔明麽。
<br>
<br>赠曾兰谷相士
<br>
<br>许负眼，祢衡口。
<br>巧言甘，莠言丑。
<br>
<br>赠曾一轩
<br>
<br>磨蝎之宫星见斗，簸之扬之箕有口。
<br>昌黎安身坡立命，谤毁平生无不有。
<br>我有斗度限所经，适然天尾来临丑。
<br>虽非终身事干涉，一年贝锦纷杂糅。
<br>吾家禄书成巨编，往往日者迷几先。
<br>惟有一轩曾正德，其说已在前五年。
<br>阴阳造化荡昼夜，世间利钝非偶然。
<br>未来不必更臆度，我自存我谓之天。
<br>
<br>赠赵神眼
<br>
<br>一条一褐髯如铁，神为秋水眼为月。
<br>欲从壶子觅三机，剑首终然吹一吷。
<br>
<br>赠周东卿画鱼
<br>
<br>观君潇湘图，起我濠上心。
<br>短褐波涛旧，秋雨菰蒲深。
<br>
<br>张秘撰汴第一百一十五
<br>
<br>入幕旌旗动，挥翰绮绣扬。
<br>烟雾蒙玉质，斯人今则亡。
<br>
<br>张世杰第四十二
<br>
<br>长风驾高浪，偃蹇龙虎姿。
<br>萧条犹在否，寒日出雾迟。
<br>
<br>张世杰第四十一
<br>
<br>南国卷云水，黄金倾有无。
<br>蛟龙亦狼狈，反复乃须臾。
<br>
<br>张元帅谓予国已亡矣杀身以忠谁复书之予谓商非不亡夷齐自不食周粟人臣自尽其心岂论书与不书为改容因成一诗
<br>
<br>高人名若浼，烈士死如归。
<br>智灭犹吞炭，商亡正采薇。
<br>岂因徼后福，其肯蹈危机。
<br>万古春秋义，悠悠双泪挥。
<br>
<br>张云第一百一十一
<br>
<br>痛愤寄所宣，四方服勇决。
<br>壮士敛精魂，里巷犹呜咽。
<br>
<br>张制置珏第五十一
<br>
<br>气敌万人将，独在天一隅。
<br>向使国不亡，功业竟何如。
<br>
<br>召张世杰第十七
<br>
<br>诏发西山将，熊虎亘阡陌。
<br>笳鼓凝皇情，佳气向金阙。
<br>
<br>赵倅昴发第四十六
<br>
<br>风雷飒万里，大江动我前。
<br>青衿一惟悴，名与日月悬。
<br>
<br>赵大监时赏第一百一十九
<br>
<br>豪杰贵勋业，宗支神翘后。
<br>平生白羽扇，欝结回我首。
<br>
<br>真州驿
<br>
<br>山川如识我，故旧更无人。
<br>俯仰干戈迹，往来车马尘。
<br>英雄遗算晚，天地暗愁新。
<br>北首燕山路，凄凉夜向晨。
<br>
<br>真州杂赋
<br>
<br>四十羲娥落虎狼，今朝骑马入真阳。
<br>山川莫道非吾土，一见衣冠是故乡。
<br>
<br>真州杂赋
<br>
<br>聚观夹道卷红楼，夺得南朝一状头。
<br>将谓燕人骑屋看，而今马首向真州。
<br>
<br>真州杂赋
<br>
<br>卖却私盐一舸回，天教壮士果安排。
<br>子胥流向江南去，我独他皇夜走淮。
<br>
<br>真州杂赋
<br>
<br>便把长江作界河，负舟半夜泝烟波。
<br>明朝方觉田文去，追骑如云可柰何。
<br>
<br>真州杂赋
<br>
<br>十二男儿夜出关，晓来到处捉南冠。
<br>博浪力士犹难觅，要觅张良更是难。
<br>
<br>真州杂赋
<br>
<br>我作朱金沙上游，诸君冠盖渡瓜洲。
<br>淮云一片不相隔，南北死生分路头。
<br>
<br>真州杂赋
<br>
<br>公卿北去共低眉，世事兴亡付不知。
<br>不是谋归全赵璧，东南那个是男儿。
<br>
<br>镇江
<br>
<br>铁甕山河旧，金瓯宇宙非。
<br>昔随西日上，今见北军飞。
<br>豪杰非无志，功名自有机。
<br>中流怀士稚，风雨湿双扉。
<br>
<br>镇江之战第十八
<br>
<br>海胡舶千艘，肉食三十万。
<br>江平不肯流，到今有遗恨。
<br>
<br>正气歌
<br>
<br>天地有正气，杂然赋流形。
<br>下则为河岳，上则为日星。
<br>于人曰浩然，沛乎塞苍冥。
<br>皇路当清夷，含和吐明庭。
<br>时穷节乃见，一一垂丹青。
<br>在刘太史简，在晋董狐笔。
<br>在秦张良椎，在汉苏武节。
<br>为严将军头，为嵇侍中血。
<br>为张睢阳齿，为颜常山舌。
<br>或为辽东帽，清操厉冰雪。
<br>或为出师表，鬼神泣壮烈。
<br>或为渡江楫，慷慨吞胡羯。
<br>或为击贼笏，逆竖头破裂。
<br>是气所旁薄，凛烈万古存。
<br>当其贯日月，生死安足论。
<br>地维赖以立，天柱赖以尊。
<br>三网实系命，道义为之根。
<br>嗟予遘阳九，隶也实不力。
<br>楚囚缨其冠，传车送穷北。
<br>鼎镬甘如饴，求之不可得。
<br>阴房阒鬼火，春院閟天黑。
<br>牛骥同一皂，鸡栖凤凰食。
<br>一朝蒙雾露，分作沟中瘠。
<br>如此再寒暑，百沴自辟易。
<br>嗟哉沮洳场，为我安乐国。
<br>岂有他缪巧，阴阳不能贼。
<br>顾此耿耿在，仰视浮云白。
<br>悠悠我心悲，苍天曷有极。
<br>哲人日已远，典刑在夙昔。
<br>风檐展书读，古道照颜色。
<br>
<br>正月十三日
<br>
<br>去年今日遁崖山，望见龙舟咫尺间。
<br>海上楼台俄已变，河阳车驾不须还。
<br>可怜羝乳烟横塞，空想鹃啼月掩关。
<br>人世流光忽如此，东风吹雪鬓毛班。
<br>
<br>纸帐
<br>
<br>纸帐白如雪，上有坐客影。
<br>一白不自由，黑光荡无定。
<br>人倦影已散，依然雪花莹。
<br>须臾秉烛眠，相忘心目静。
<br>
<br>至福安第六十二
<br>
<br>握节汉臣回，麻鞋见天子。
<br>感激动四极，壮士泪如雨。
<br>
<br>至高沙
<br>
<br>江南自好筑金台，何事风花堕向淮。
<br>若使两遭豺虎手，而今玉也有谁埋。
<br>
<br>至广州第七十七
<br>
<br>南方瘴疠地，白马东北来。
<br>长城扫遗堞，泪落强徘徊。
<br>
<br>至吉州第八十
<br>
<br>挂颿远色外，缅邈怀旧丘。
<br>江水风萧萧，乌啼满城头。
<br>
<br>至南安军第七十八
<br>
<br>短日行梅岭，天门郁嵯峨。
<br>江西万里船，归期无柰何。
<br>
<br>至温州
<br>
<br>万里风霜鬓已丝，飘零回首壮心悲。
<br>罗浮山下雪来未，扬子江心月照谁。
<br>只谓虎头非贵相，不图羝乳有归期。
<br>乘潮一到中川寺，暗读中兴第二碑。
<br>
<br>至温州
<br>
<br>晏岁着脚来东瓯，始觉坤轴东南浮。
<br>百川同归无异脉，有如天子朝诸侯。
<br>何年飞落两巨石，孤撑肮脏分江流。
<br>初疑炼失女娲手，又疑钓脱任公钩。
<br>冯夷海若不敢有，涌出精舍如莲舟。
<br>楼高百尺蜃吐气，塔耸双角龙昂头。
<br>蒲牢撞撞鼍坎坎，潮声滚滚风飕飕。
<br>沙高峰顶德门住，海门山上焦公留。
<br>长淮在望铁甕近，大浪不洗英雄愁。
<br>孰知隶古百粤地，今为礼乐衣冠州。
<br>池塘芳草年年绿，谢公胜事遗江楼。
<br>蓝田无颣蟾架夜，黄金作颗人家秋。
<br>客帆渺茫拂宸极，渔舠散漫轻凫鸥。
<br>丽天红日起初浴，五云扶上烟氛收。
<br>孤臣涕泗如此水，恨不从帝崆峒游。
<br>
<br>至燕城第九十八
<br>
<br>百年不敢料，先后无丑好。
<br>绝境与谁同，飘泊南庭老。
<br>
<br>至燕城第九十六
<br>
<br>往在西京时，胡星坠燕地。
<br>登临意惘然，千秋一拭泪。
<br>
<br>至燕城第九十七
<br>
<br>浩荡想幽冀，行行郡国遥。
<br>天寒落万里，回首向风飙。
<br>
<br>至扬州
<br>
<br>此庙何神三十郎，问郎行客忒琅珰。
<br>荒阶枕籍无人问，风露满堂清夜长。
<br>
<br>至扬州
<br>
<br>谯鼓咚咚入四更，行行三五入西城。
<br>隔壕喝问无人应，怕恐人来捉眼生。
<br>
<br>至扬州
<br>
<br>怅怅乾坤靡所之，平山风露夜何其。
<br>翁翁岂有甘心事，何故高楼鼓角悲。
<br>
<br>至扬州
<br>
<br>城上兜鍪按剑看，四郊胡骑绕团团。
<br>平生不解杨朱泣，到此方知进退难。
<br>
<br>至扬州
<br>
<br>吾戴吾头向广陵，仰天无告可怜生。
<br>争如负命投东海，犹会乘风近玉京。
<br>
<br>至扬州
<br>
<br>海云渺渺楚天头，满路胡尘不自由。
<br>若使一朝俘上去，不如制命死扬州。
<br>
<br>至扬州
<br>
<br>路傍邂逅卖柴人，为说高沙可问津。
<br>此去侬家三十里，山坳聊可避风尘。
<br>
<br>至扬州
<br>
<br>且行且止正依违，彷佛长空曙影微。
<br>从者仓皇心绪急，各持议论泣牵衣。
<br>
<br>至扬州
<br>
<br>问谁攫去橐中金，惮仆双双不可寻。
<br>折节从今交国士，死生一片岁寒心。
<br>
<br>至扬州
<br>
<br>颠崖一陷落千寻，奴仆偏生负主心。
<br>饥火相煎疲欲绝，满山荒草晓沉沉。
<br>
<br>至扬州
<br>
<br>戴星欲赴野人家，曙色纷纷路愈赊。
<br>仓卒只从山半住，颓垣上有白云遮。
<br>
<br>至扬州
<br>
<br>路逢败屋作鸡栖，白屋荒荒鬼哭悲。
<br>袖有金钱无米籴，假饶有米亦无炊。
<br>
<br>至扬州
<br>
<br>扫退蜣蜋枕败墙，一朝何止九回肠。
<br>睡馀扪虱沉沉坐，偏觉人间白昼长。
<br>
<br>至扬州
<br>
<br>飘零无绪叹途穷，搔首踟蹰日已中。
<br>何处人声似潮泝，黑云骤起满山风。
<br>
<br>至扬州
<br>
<br>昼阑万骑忽东行，鼠伏荒村命羽轻。
<br>隔壁但闻风雨过，人人顾影贺更生。
<br>
<br>至扬州
<br>
<br>青衣山下汲荒泉，道遇腥风走不前。
<br>向晚归来号且哭，胡儿只为解腰缠。
<br>
<br>至扬州
<br>
<br>眼穿只候卖柴回，今日堡城门不开。
<br>籴米已无消息至，黄昏惆怅下山来。
<br>
<br>至扬州
<br>
<br>既投古庙觅藜羹，三五樵夫不识名。
<br>僮子似知予梦恶，生柴烧火到天明。
<br>
<br>至扬州
<br>
<br>苦作江头乞食翁，一层破庙五更风。
<br>眼前境界身何许，始悟人间万法空。
<br>
<br>至扬州
<br>
<br>樵夫偏念客途长，肯向城中为裹粮。
<br>晓指高沙移处泊，司徒庙下贾家庄。
<br>
<br>至真州第五十九
<br>
<br>万里长江边，去国同目粲。
<br>青山意不尽，皇天照嗟叹。
<br>
<br>中秋
<br>
<br>不教收骨瘴江边，驱向胡沙着去鞭。
<br>旧夺宫袍空独步，新食宫饭饱孤眠。
<br>客程恰与秋天半，人影何如月倍圆。
<br>犹是江南佳丽地，徘徊把酒看苍天。
<br>
<br>中原
<br>
<br>中原方万里，明日是重阳。
<br>桑枣人家近，蓬蒿客路长。
<br>引弓虚射雁，失马为寻羊。
<br>见说今年旱，青青麦又秧。
<br>
<br>重阳
<br>
<br>万里飘零两鬓蓬，故乡秋色老梧桐。
<br>雁栖新月江湖满，燕别斜阳巷陌空。
<br>落叶何心定流水，黄花无主更西风。
<br>乾坤遗恨知多少，前日龙山如梦中。
<br>
<br>重阳
<br>
<br>飘零万里若为家，一夜西风吹鬓华。
<br>只有新诗题甲子，更无故旧对黄花。
<br>
<br>重阳
<br>
<br>江南秋色满梧桐，回首青山万事空。
<br>怕见镜中新白发，长将破帽裹西风。
<br>
<br>重阳
<br>
<br>风卷车尘弄晓寒，天涯流落寸心丹。
<br>去年醉与茱萸别，不把今年作健看。
<br>
<br>周苍崖入吾山作图诗赠之
<br>
<br>三生石上结因缘，袍笏横斜学米颠。
<br>渔父几忘山下路，仙人时访岭头船。
<br>乌猿白鹤无根树，淡月疏星一线天。
<br>为我醉呼添蒙澒，倦来平卧看云烟。
<br>
<br>诸幕客第一百一十八
<br>
<br>入幕未展才，辛苦在道路。
<br>回首一茫茫，风悲浮云去。
<br>
<br>竹花
<br>
<br>黄家紫家斗魏姚，夷齐玉立青萧萧。
<br>便是人间小天地，不特水上作萍漂。
<br>
<br>竹间
<br>
<br>倦来聊歇马，随分此青山。
<br>流水竹千个，清风沙一湾。
<br>乾坤醒醉里，身世有无间。
<br>客路真希绝，浮生半日闲。
<br>
<br>驻潮阳第七十二
<br>
<br>寒城朝烟淡，江沫拥春沙。
<br>群盗乱豺虎，回首白日斜。
<br>
<br>驻惠境第七十一
<br>
<br>朱凤日威垂，罗浮展衰步。
<br>北风吹蒹葭，送此齿发暮。
<br>
<br>筑房子歌
<br>
<br>自予居狴犴，一室以自治。
<br>二年二大雨，地污实成池。
<br>圄人为我恻，畚土以筑之。
<br>筑之可二尺，宛然水中坻。
<br>初运朽壤来，臭秽恨莫追。
<br>掩鼻不可近，牛皂鸡于埘。
<br>须臾传黑坟，千杵鸣参差。
<br>但见如坻平，粪土不复疑。
<br>乃知天下事，不在论镃基。
<br>苟可掩耳目，臭腐夸神奇。
<br>世人所不辨，羊质而虎皮。
<br>大者莫不然，小者又何知。
<br>深居守我玄，默观道推移。
<br>何时蝉蜕去，忽与浊世违。
<br>
<br>自淮归浙东第六十一
<br>
<br>北走惊险难，十步一回首。
<br>碧海吹衣裳，挂席上南斗。
<br>
<br>自遣
<br>
<br>诗馀眠白日，饮后坐清风。
<br>万事乘除里，平生宠辱中。
<br>心无随境变，意自与天通。
<br>莫笑邯郸梦，惺惺更是空。
<br>
<br>自述
<br>
<br>赤舄登黄道，朱旗上紫垣。
<br>有心扶日月，无力报乾坤。
<br>往事飞鸿渺，新愁落照昏。
<br>千年沧海上，精卫是吾魂。
<br>
<br>自述二首
<br>
<br>当年嚼血渍铜驼，风气悠悠柰若何。
<br>汉贼已成千古恨，楚囚不觉二年过。
<br>古今咸道天骄子，老去忽如春梦婆。
<br>试把睢阳双庙看。只今事业愧蹉跎。
<br>
<br>自述二首
<br>
<br>江南啼血送残春，漂泊风沙万里身。
<br>汉末固应多死士，周馀乃止一遗民。
<br>乍看须少疑非我，只要心存尚是人。
<br>坐拥牢愁书眼倦，土床伸脚任吾真。
<br>
<br>自叹
<br>
<br>草宿披宵露，松餐立晚风。
<br>乱离嗟我在，艰苦有谁同。
<br>祖逖关河志，程婴社稷功。
<br>身谋百年事，宇宙浩舞穷。
<br>
<br>自叹
<br>
<br>可怜大流落，白发鲁连翁。
<br>每夜瞻南斗，连年坐北风。
<br>三生遭际处，一死笑谈中。
<br>赢得千年在，丹心射碧空。
<br>
<br>自叹
<br>
<br>三年海峤拥貔貅，一日蹉跎白尽头。
<br>垓下雌雄羞故老，长安咫尺泣孤囚。
<br>鱼龙沸海地为泣，烟雨满山天也愁。
<br>万死小臣无足憾，荡阴谁共侍中游。
<br>
<br>自叹
<br>
<br>瑟瑟秋风悲，烈烈寒气骄。
<br>蒲柳先已零，松柏何后凋。
<br>天意重肃杀，造物无不销。
<br>强弱有异禀，忧患同一朝。
<br>惟有南山石，千载一岧峣。
<br>人苦不自足，空羡王子乔。
<br>
<br>自叹
<br>
<br>长安不可诣，何故会皋亭。
<br>倦鸟非无翼，神龟弗自灵。
<br>乾坤增感慨，身世付飘零。
<br>回首西湖晓，雨馀山更青。
<br>
<br>自叹
<br>
<br>功业羞前辈，形骸感故吾。
<br>屡判嵇绍血，几无庆公须。
<br>落落惟心在，苍他有意无。
<br>江流总遗泪，何止失吞吴。
<br>
<br>自叹
<br>
<br>门掩牢愁白日过，不应老子坐婆娑。
<br>虽生得似无生好，欲死其如不死何。
<br>王蠋高风真可挹，鲁连大节岂容磨。
<br>东流不尽铜驼恨，四海悠悠总一波。
<br>
<br>自叹
<br>
<br>绿槐云影弄黄昏，月照牢愁半掩门。
<br>一片心如千片碎，十分须有二分存。
<br>沙边黄鹄长回首，江上杜鹃空断魂。
<br>竖子溷人漫不省，红缨白马意轩轩。
<br>
<br>自叹三首
<br>
<br>猛思身世事，四十七年无。
<br>鹤发俄然在，鸾飞久已殂。
<br>二儿化成土，六女掠为奴。
<br>只有南冠在，何妨是丈夫。
<br>
<br>自叹三首
<br>
<br>北辙更寒暑，南冠几晦冥。
<br>家山时入梦，妻子亦关情。
<br>惆怅心如失，崎岖命复轻。
<br>遭时命如此，薄分笑三生。
<br>
<br>自叹三首
<br>
<br>疾病连三次，形容落九分。
<br>几成白宰相，谁识故将军。
<br>暗坐羞红日，闲眠想白云。
<br>苍苍竟何意，未肯丧斯文。
<br>
<br>自汶阳至郓
<br>
<br>渺渺中原道，劳生叹百非。
<br>风雨吹打人，泥泞飞上衣。
<br>目力去天短，心事与时违。
<br>夫子昔相鲁，侵疆自齐归。
<br>
<br>宗族第一百四十
<br>
<br>西江接锦城，山阴一茅宇。
<br>宗族忍相遗，乾坤此深阻。
<br>
<br>邹处置第一百二十八
<br>
<br>方当节钺用，不返旧征魂。
<br>凄凉馀部曲，发声为尔吞。
<br>
<br>邹处置第一百二十七
<br>
<br>东郊暗长戟，死地脱斯须。
<br>庾公兴不浅，居然屈壮图。
<br>
<br>祖逖
<br>
<br>平生祖豫州，白首起大事。
<br>东门长啸儿，为逊一头地。
<br>何哉戴若思，中道奋螳臂。
<br>豪杰事垂成，今古为短气。
<br>
<br>醉清湖上三日存叟独不在坐即席有怀
<br>
<br>石鼎吟方透，瑶觞醉未阑。
<br>疏林花密缀，旧垒燕新安。
<br>春半湖山好，夜深江海寒。
<br>王孙隔芳草，初月正相看。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
