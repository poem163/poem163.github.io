<HTML>
<HEAD>
<TITLE>王安石诗全集（四） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 王安石诗全集（四）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>王安石诗全集（四）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5842"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'王安石诗全集（四）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[王安石诗全集（四）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 题航子
<br>
<br>爱此江边好，留连至日斜。
<br>眠分黄犊草，坐占白鸥沙。
<br>
<br>题何氏宅园亭
<br>
<br>荷叶参差卷，榴花次第开。
<br>但令心有赏，岁月任渠催。
<br>
<br>题画扇
<br>
<br>玉斧修成宝月团，月边仍有女乘鸾。
<br>青冥风露非人世，鬓乱钗斜特地寒。
<br>
<br>题黄司理园
<br>
<br>为忆去年梅，凌寒特地来。
<br>闰前空腊尽，浑未有花开。
<br>
<br>题回峰寺诗
<br>
<br>山势欲压海，禅扃向此开。
<br>鱼龙腥不到，日月影先来。
<br>树色秋擎出，钟声浪答回。
<br>何期乘吏役，暂此拂尘埃。
<br>
<br>题金陵驿
<br>
<br>重冈古道春风里，草色花光似故人。
<br>却喜此身今漫浪，回家随处得相亲。
<br>
<br>题金沙
<br>
<br>海棠开後数金沙，高架层层吐绛葩。
<br>咫尺西城无力到，不知谁赏魏家花。
<br>
<br>题景德寺试院壁
<br>
<br>屋东瓜蔓已扶疏，小石蓝花破萼初。
<br>从此到寒能几日，风沙还见一年除。
<br>
<br>题南康晏史君望云亭
<br>
<br>南康父老传史君，疾呼急索初不闻。
<br>未尝遣汲浴帘水，三岁只望香炉云。
<br>云徐无心澹无滓，史君恬静亦如此。
<br>飚然一去扫遗阴，便觉歊烦怅千里。
<br>归田负戴子与妻，圃蔬园果西山西。
<br>出门亭皋百顷绿，望云才喜雨一犁。
<br>我知新亭望云好，欲斸比邻成二老。
<br>莫嫌鸡黍数往来，为报襄阳德公嫂。
<br>
<br>题雱祠堂
<br>
<br>斯文实有寄，天岂偶天才。
<br>一日凤鸟去，千秋梁木摧。
<br>烟留衰草恨，风造暮林哀。
<br>岂谓登临处，飘然独往来。
<br>
<br>题齐安壁
<br>
<br>日净山如染，风暄草欲薰。
<br>梅残数点雪，麦涨一溪云。
<br>
<br>题齐安寺山亭
<br>
<br>此山无踯躅，故国有杨梅。
<br>怅望心常折，殷懃手自栽。
<br>暮年逢火改，晴日对花开。
<br>万里乌塘路，春风自往来。
<br>
<br>题山寺扉
<br>
<br>口衔天宪手持钧，已是龙墀第一人。
<br>回首三千大千界，此身犹是一微尘。
<br>
<br>题舒州山谷寺石牛洞泉穴
<br>
<br>水泠泠而北出，山靡靡而旁围。
<br>欲穷源而不得，竟怅望以空归。
<br>
<br>题汤泉壁垩诸子有欲闲之意
<br>
<br>吟哦一水上，披写众峰间。
<br>偶运非彭泽，留名比岘山。
<br>君才今卨稷，家行古原颜。
<br>平世虽多士，安能易地闲。
<br>
<br>题西太一宫壁二首
<br>
<br>草色浮云漠漠，树阴落日潭潭。
<br>三十六陂流水，白头想见江南。
<br>
<br>题西太一宫壁二首
<br>
<br>三十年前此路，父兄持我东西。
<br>今日重来白首，欲寻陈迹都迷。
<br>
<br>题夏旼扇
<br>
<br>白马津头驿路边，阴森乔木带漪涟。
<br>夕阳一马匆匆过，梦寐如今十五年。
<br>
<br>题徐浩书法华经
<br>
<br>一切法无差，水牛生象牙。
<br>莫将无量义，欲觅妙莲华。
<br>
<br>题杨溪
<br>
<br>桥横葛仙陂，住近杨雄宅。
<br>主人胡不归，为我炊香白。
<br>
<br>题仪真致政孙学士归来亭
<br>
<br>彭泽陶潜归去来，素风千岁出尘埃。
<br>明时儁老心无累，故里高门子有才。
<br>更作园林负城郭，常留花月映池台。
<br>却寻五柳先生传，柴水区区但可哀。
<br>
<br>题永庆壁有雱遗墨数行
<br>
<br>永庆招提墨数行，岁时风露每凄伤。
<br>残骸岂久人间世，故有情锺未可忘。
<br>
<br>题永昭陵
<br>
<br>神阙澹朝晖，苍苍露未曦。
<br>龙车不可望，投老涕沾衣。
<br>
<br>题勇老退居院
<br>
<br>道人投老寄山林，偶坐翛然洗我心。
<br>梦境此身能且在，明年寒食更相寻。
<br>
<br>题友人壁
<br>
<br>茆檐前後久松萝，百里乘闲向此过。
<br>间水绕田山影转，野林留日鸟声和。
<br>萧条鸡犬逢人少，想象乾坤发兴多。
<br>世事不如闲静处，知君出处意如何。
<br>
<br>题友人郊居水轩
<br>
<br>田中三亩宅，水上一轩开。
<br>为有渔樵乐，非无仕进媒。
<br>槎头收晚钓，荷叶卷新醅。
<br>坐说鱼腴美，功名挽不来。
<br>
<br>题玉光亭
<br>
<br>传闻天玉此埋堙，千古谁分伪与真。
<br>每向小庭风月夜，却疑山水有精神。
<br>
<br>题张司业诗
<br>
<br>苏州司业诗名老，乐府皆言妙入神。
<br>看似寻常最奇崛，成如容易却艰辛。
<br>
<br>题正觉相上人箨龙轩
<br>
<br>风玉萧萧数亩楸，箨龙名为道人留。
<br>不须乞米供高士，但与开轩作胜游。
<br>此地七贤谁笑傲，何时六逸自赓酬。
<br>侵寻衰境心无著，尚有家风似子猷。
<br>
<br>题正觉院箨龙轩二首
<br>
<br>北轩名字经平了，爱此吾能为赋诗。
<br>山雨江风一披拂，箨龙还自有吟时。
<br>
<br>题正觉院箨龙轩二首
<br>
<br>仙事茫茫不可知，箨龙空此见孙枝。
<br>壶中若有闲天地，何苦归来问葛陂。
<br>
<br>题中书壁
<br>
<br>夜开金钥诏辞臣，对御抽毫草帝纶。
<br>须信朝家重儒术，一时同榜用三人。
<br>
<br>题朱郎中白都庄
<br>
<br>萧洒桐庐守，沧洲寄一廛。
<br>山光隔钓岸，江气杂炊烟。
<br>藜杖听鸣橹，篮舆看种田。
<br>明时须共理，此兴在他年。
<br>
<br>天童山溪上
<br>
<br>溪水清涟树老苍，行穿溪树踏春阳。
<br>溪深树密无人处，唯有幽花渡水香。
<br>
<br>天下不用车
<br>
<br>天下不用车，人人乘马驰。
<br>王良虽善御，揽辔欲从谁。
<br>汉武伐大宛，杀人若京坻。
<br>孝文却走马，独行先安之。
<br>万物命在天，取舍各有时。
<br>阴阳更用事，冬暖岂所宜。
<br>卞氏强献玉，两刖亦已痴。
<br>幸终遇良工，已剖得不疑。
<br>
<br>田单
<br>
<br>湣王万乘齐，走死区区燕。
<br>田单一即墨，扫敌如风旋。
<br>舞鸟怪不测，腾牛怒无前。
<br>飘颻乐毅去，磊砢功名传。
<br>掘葬与劓降，论乃愧儒先。
<br>深诚可奋土，王蠋岂非贤。
<br>
<br>铁幢浦
<br>
<br>忆昨初为海上行，日斜来往看潮生。
<br>如今身是西归客，回首山川觉有情。
<br>
<br>汀沙
<br>
<br>汀沙雪漫水溶溶，睡鸭残芦晻霭中。
<br>归去北人多忆此，每家图画有屏风。
<br>
<br>听泉亭
<br>
<br>逗石穿云落涧隈，无风自到枕边来。
<br>十年客底黄粱梦，一夜水声却唤回。
<br>
<br>同昌叔赋雁奴
<br>
<br>雁雁无定栖，随阳以南北。
<br>嗟哉此为奴，至性能恳恻。
<br>人将伺其殆，奴辄告之亟。
<br>举群寤而飞，机巧无所得。
<br>夜或以火取，奴鸣火因匿。
<br>频惊莫我捕，顾谓奴不直。
<br>嗷嗷身百忧，泯泯众一息。
<br>相随入矰缴，岂不听者惑。
<br>偷安与受绐，自古有亡国。
<br>君看雁奴篇，祸福甚明白。
<br>
<br>同长安君锺山望
<br>
<br>解装相值得留连，一望江南万里天。
<br>残雪离披山韫玉，新阳杳霭草含烟。
<br>余生不足偿多病，乐事应须委少年。
<br>惟有爱诗心未已，东归与续棣华篇。
<br>
<br>同陈伯通钱材翁游山二君有诗因次元韵
<br>
<br>秋来闲兴每登临，因叩精蓝望碧岑。
<br>强策羸骖寻水石，忽惊幽鸟下烟林。
<br>同时览物悲欢异，自古忘名趣向深。
<br>安得湖山归我手，静看云意学无心。
<br>
<br>同陈和叔游北山
<br>
<br>春风荡屋雨填沟，东合翛然拥罽裘。
<br>邻壁黄粱炊未熟，唤回残梦有鸣驺。
<br>
<br>同杜史君饮城南
<br>
<br>山公游何处，白马鸣翩翩。
<br>檀栾十亩碧，五月浮寒烟。
<br>留客听其间，风吹江海县。
<br>出樽不见日，竹外空青天。
<br>焚蜡助月出，酒光发金船。
<br>狂客惜不去，醉翁舞回旋。
<br>何必吹箫人，玉枝自婵娟。
<br>归路借红烛，雨星低马前。
<br>
<br>同沈道源游八功德水
<br>
<br>寒云静如痴，寒日惨如戚。
<br>解鞍寒山中，共坐寒水侧。
<br>新甘出短绠，一酌烦可涤。
<br>仰攀青青枝，木醴何所直。
<br>
<br>同王浚贤良赋龟得升字
<br>
<br>世传一尾龟百龄，此龟逮见隋唐兴。
<br>虽然天幸免焦灼，想屡缩颈愁严凝。
<br>前年赴满不量力，欲替鳌负三崚嶒。
<br>番禺使君邂逅见，知困簸荡因嗟矜。
<br>疾呼余且设网取，以组系首龟穿绳。
<br>北归与俱度大庾，两夫贔屭苦不胜。
<br>舣船秦淮担送我，云此一可当十朋。
<br>昔人宝龟谓神物，奉事稿骨尤兢兢。
<br>残民灭国递争夺，有此乃敢司黎烝。
<br>於时睹甲别贵贱，太卜藏法传昆仍。
<br>岂如元君须见梦，初知欢喜得未曾。
<br>自从九江罢纳锡，众渔贱弃秋不登。
<br>卜人官废亦已久，果猎谁复知殊称。
<br>今君此宝世莫识，我亦坐视心瞢瞢。
<br>搘床才堪比瓦砾，当粟孰肯捐斗升。
<br>糁头腥臊何足嗜，曳尾污秽适可憎。
<br>盛溲除聋岂必验，蹈背出险安敢凭。
<br>刳肠以占幸无事，卷壳而食病未能。
<br>如闻翕息可视效，乃往有堕崖千层。
<br>仰窥朝阳俯引气，亦得难老如冈陵。
<br>谅能学此真寿类，世论妄以虫疑冰。
<br>嗟余老矣倦呼吸，起晏光景难瞻承。
<br>但知故人所玩惜，每戒异物相侵陵。
<br>唯忧盗贼今好卜，夜半劫请无威惩。
<br>复恐嚵夫负之走，并窃老木为薪蒸。
<br>浅樊荒圃不可保，守视且寄锺山僧。
<br>
<br>同熊伯通自定林过悟真二首
<br>
<br>与客东来欲试茶，倦投松石坐欹斜。
<br>暗香一阵连风起，知有蔷薇涧底花。
<br>
<br>同熊伯通自定林过悟真二首
<br>
<br>城郭纷纷老倦寻，幅巾来寄北山岑。
<br>长遭客子留连我，未快穿云涉水心。
<br>
<br>同应之登大宋陂
<br>
<br>望阔真多思，凭高更损神。
<br>山川散白日，草木共青春。
<br>寂寂兴亡事，悠悠来往人。
<br>素衣吴白紵，尽化洛阳尘。
<br>
<br>秃山
<br>
<br>吏役沧海上，瞻山一停舟。
<br>怪此秃谁使，乡人语其由。
<br>一狙山上鸣，一狙从之游。
<br>相匹乃生子，子众孙还稠。
<br>山中草木盛，根实始易求，
<br>攀挽上极高，屈曲亦穷幽。
<br>众狙各丰肥，山乃尽侵牟。
<br>攘争取一饱，岂暇议藏收。
<br>大狙尚自苦，小狙亦已愁。
<br>稍稍受咋啮，一毛不得留。
<br>狙虽巧过人，不善操耡耰。
<br>所嗜在果谷，得之常似偷。
<br>嗟此海山中，四顾无所投。
<br>生生未云已，岁晚将安谋。
<br>
<br>图书
<br>
<br>图书老矣尚纷披，神劓天鲸以有知。
<br>茅竹结蟠聊一愒，却寻三界外愚痴。
<br>
<br>酴醾金沙二花合发
<br>
<br>相扶照水弄春柔，发似矜夸歛似羞。
<br>碧合晚云霞上起，红争朝日雪边流。
<br>我无丹白知如梦，人有朱锐见即愁。
<br>疑此冶容诗所忌，故将樛木比绸缪。
<br>
<br>吐绶鸡
<br>
<br>樊笼寄食老低摧，组丽深藏肯自媒。
<br>天日清明聊一吐，儿童初见互惊猜。
<br>
<br>退朝
<br>
<br>门外鸣驺送响频，披衣强起赴鸡人。
<br>火城夜闇云藏阙，玉座朝寒雪被宸。
<br>邂逅欲成双白鬓，萧条难得两朱轮。
<br>犹怜退食亲朋在，相与吟哦未厌贫。
<br>
<br>外厨遗火二首
<br>
<br>龟鬼何为便赫然，似嫌刀机苦无膻。
<br>图书得免同煨烬，却赖厨人凊不眠。
<br>
<br>外厨遗火二首
<br>
<br>青烟散入夜云流，赤焰侵寻上瓦沟。
<br>门户便疑能炙手，比邻何苦却焦头。
<br>
<br>
<br>外厨遗火示公佐
<br>
<br>刀匕初无欲凊人，如何龟鬼尚嫌嗔。
<br>翛翛短褐方炀火，冉冉青烟已被辰。
<br>邂逅焚巢连鸟雀，仓黄濡幕愧比邻。
<br>王阳幸有囊衣在，报赏焦头亦未贫。
<br>
<br>弯碕
<br>
<br>残暑安所逃，弯碕北窗北。
<br>伐翳作清旷，培芳卫岑寂。
<br>投衣挂青枝，敷簟取一息。
<br>凉风过碧水，俯见游鱼食。
<br>永怀少陵诗，菱叶净如拭。
<br>谁当共新甘，紫角方可摘。
<br>
<br>挽舜元胡著作郎
<br>
<br>德行文卓里开宗，姓名朝野尽知公。
<br>侍亲存没皆全孝，报政初终必竭忠。
<br>性直不从花县乐，分安求逸郁堂空。
<br>从今永别人间去，笑入蓬瀛阆苑中。
<br>
<br>晚春
<br>
<br>春残叶密花枝少，睡起茶多酒盏疏。
<br>斜倚屏风搔首坐，满簪华发一床书。
<br>
<br>晚归
<br>
<br>岸迥重重柳，川低渺渺河。
<br>不愁南浦暗，归伴有姮娥。
<br>
<br>晚兴和冲卿学士
<br>
<br>剡剡风生晚，娟娟月上初。
<br>白沙眠騄骥，清浪浴潭鱼。
<br>竟欲从君饮，犹便读我书。
<br>斜阳不到处，墙角树扶疏。
<br>
<br>万事
<br>
<br>万事黄粱欲熟时，世间谈笑漫追随。
<br>鸡虫得失何须算，鹏鶡逍遥各自知。
<br>
<br>王村
<br>
<br>晻霭王村路，春风北使旗。
<br>尘催轻骑走，寒咽短箫吹。
<br>揽辔联貂帽，投鞭各酒巵。
<br>纷纷小儿女，何事倚墙窥。
<br>
<br>王逢原挽辞
<br>
<br>蒿里竟何在，死生从此分。
<br>谩传仙掌籍，谁见鬼修文。
<br>蔡琰能传业，侯芭为起坟。
<br>伤心北风路，吹泪湿江云。
<br>
<br>王浮梁太丞之听讼轩有水禽三巢于竹林之上恬而自得邑人作诗以美之因次元韵
<br>
<br>水边舟动多惊散，何事林间近绝疑。
<br>野意肯从威令至，旧巢犹有主人知。
<br>不关饮啄春江暖，自在飞鸣夏日迟。
<br>览德岂无丹穴凤，到时应让向南枝。
<br>
<br>王章
<br>
<br>壮士轩昂非自谋，近臣当为国深忧。
<br>区区女子无高意，追念牛衣暖即休。
<br>
<br>王中甫学士挽辞
<br>
<br>同学金陵最少年，奏书曾用牍三千。
<br>盛名非复居人後，壮岁如何弃我先。
<br>种橘园林无旧业，采苹洲渚有新篇。
<br>蒜山东路春风绿，埋没谁知太守阡。
<br>
<br>王子直挽辞
<br>
<br>多才自合至公卿，岂料青衫困一生。
<br>太史有书能叙事，子云於世不徼名。
<br>丘坟惨淡箕山绿，门巷萧条颍水清。
<br>握手笑言如昨日，白头东望一伤情。
<br>
<br>望夫石
<br>
<br>云鬟烟鬓与谁期，一去天边更不归。
<br>还似九疑山下女，千秋长望舜裳衣。
<br>
<br>望淮口
<br>
<br>白烟弥漫接天涯，黯黯长空一道斜。
<br>有似钱塘江上望，晚潮初落见平沙。
<br>
<br>望晼山马上作
<br>
<br>恆天青郁郁，千峰互崷崒。
<br>放马倚长崖，烟云争吐没。
<br>远疑嵩华低，近岂潜衡匹。
<br>奚为鲜眺览，过者辄仓卒。
<br>吾将凌其巅，震荡睨溟渤。
<br>旁行告予言，世孰於此忽。
<br>邃深不可俯，储藏尽妖物。
<br>踊跃狼虎群，蜿蜒蛇虺窟。
<br>惜哉危绝山，岁久沉汨没。
<br>谁将除茀涂，万里游人出。
<br>
<br>望越亭
<br>
<br>乱山千顷翠相围，衮衮沧江去复归。
<br>安得病身生羽翼，长随沙鸟自由飞。
<br>
<br>望之将行
<br>
<br>江涵秋景雁初飞，沙尾长樯发渐稀。
<br>惆怅无因见范蠡，夕阳长送钓船归。
<br>
<br>望锺山
<br>
<br>伫立望锺山，阳春更萧瑟。
<br>暮寻北郭归，故绕东冈出。
<br>
<br>为裴使君赋拟岘台
<br>
<br>君作新台拟岘山，羊公千载得追攀。
<br>歌锺殷地登临处，花木移春指顾问。
<br>城似大堤来宛宛，溪如清汉落潺潺。
<br>时平不比征吴日，缓带尤宜向此闲。
<br>
<br>文成
<br>
<br>文成五利老纷纷，方丈蓬莱但可闻。
<br>万里出师求宝马，飘然空有意凌云。
<br>
<br>文元贾公挽辞二首
<br>
<br>功名烜赫在三朝，经术从容辅汉条。
<br>儒服早纡丞相绂，戎冠再插侍中貂。
<br>开仓六塔流人复，出甲甘陵叛党销。
<br>东第只今空画像，当时於此识风标。
<br>
<br>文元贾公挽辞二首
<br>
<br>铭旌萧飒九秋风，薤露悲歌落月中。
<br>华屋几人思谢傅，佳城今日闭滕公。
<br>名垂竹帛书勋在，神寄丹青审象同。
<br>天上貂蝉曾梦赐，归魂应佩紫阳宫。
<br>
<br>闻和甫补池掾
<br>
<br>遭时何必问功名，自古难将力命争。
<br>万户侯多归世胄，五车书独负家声。
<br>才华汝尚为丞掾，老懒吾今合钓耕。
<br>外物悠悠无得丧，春郊终日待相迎。
<br>
<br>闻望之解舟
<br>
<br>子来我乐只，子去悲如何。
<br>谓言且少留，大舸已凌波。
<br>闇黮虽莫测，皇明迈羲娥。
<br>修门归有时，京水非汨罗。
<br>
<br>我所思寄黄吉甫
<br>
<br>我所思兮在彭蠡，一奁寒晶径千里。
<br>天低绀滑风静止，月澹星渟尤可喜。
<br>亦复可怜波浪起，琉璃崩嵌涌颠絫。
<br>万斛之舟簸一苇，超邑越都如历指。
<br>岸沙雪积山云委，云半飞泉挂龙尾。
<br>跳空散作平地水，牛乳芳甘那得比。
<br>萝茑冥冥荫演迤，稍上寻源出奇诡。
<br>像图释迦祠老子，台殿晻霭相重累。
<br>石槽环除逗清泚，松竹静深无虎虺。
<br>其徒翛然弃尘滓，虽未应真终适己。
<br>黄侯可与谈妙理，视弃荣宦犹弊屣。
<br>每采紫芝求石髓，我欲从之倦游徙。
<br>谷城公孙能若此，五老闻之当启齿。
<br>寄声五老吾念尔，相见无时老将死。
<br>
<br>我欲往沧海
<br>
<br>我欲往沧海，客来自河源。
<br>手探囊中胶，救此千载浑。
<br>我语客徒尔，当还治昆仑。
<br>叹息谢不能，相看涕翻盆。
<br>客止我且往，濯发扶桑根。
<br>春风吹我舟，万里空目存。
<br>
<br>卧闻
<br>
<br>卧闻黄栗留，起见白符鸠。
<br>坐引鱼儿戏，行将鹿女游。
<br>
<br>乌江亭
<br>
<br>百战疲劳壮士哀，中原一败势难回。
<br>江东子弟今虽在，肯与君王卷土来。
<br>
<br>乌石
<br>
<br>乌石冈边缭绕山，柴荆细路水云间。
<br>吹花嚼蕊长来往，祗有春风似我闲。
<br>
<br>乌塘
<br>
<br>乌塘渺渺绿平堤，堤上行人各有携。
<br>试问春风何处好，辛夷如雪柘冈西。
<br>
<br>乌塘
<br>
<br>地僻居人少，山稠伏兽多。
<br>怒狸朝搏雁，嚵虎夜窥骡。
<br>篱落生孙竹，门庭上女萝。
<br>未应悲寂寞，六载一经过。
<br>
<br>无动
<br>
<br>无动行善行，无明流有流。
<br>种种生住灭，念念闻思修。
<br>终不与法缚，亦不著僧裘。
<br>
<br>
<br>无锡寄孙正之
<br>
<br>健席高樯送病身，乱山荒陇障归津。
<br>应须一曲千回首，西去论心更几人。
<br>
<br>无营
<br>
<br>无营固无尤，多与亦多悔。
<br>物随扰扰集，道与翛然会。
<br>墨翟真自苦，庄周吾所爱。
<br>万物莫足归，此言犹有在。
<br>
<br>吴长文新得颜公坏碑
<br>
<br>鲁公之书既绝伦，岁久更为所珍。
<br>荒坛坏冢朽崖屋，剥落风雨埋煨尘。
<br>断碑数尺谁所得，点画入纸完如新。
<br>延陵公子好事者，拓取持寄情相亲。
<br>六书篆籀数变改，训诂後世多失真。
<br>谁初妄凿妍与丑，坐使学士劳骸筋。
<br>堂堂鲁公勇且仁，出遇世难亲经纶。
<br>挥毫卓荦又惊俗，岂亦以此夸常民。
<br>但疑技巧有天得，不必勉强方通神。
<br>诗歌甘棠美召伯，爱惜蔽芾由思人。
<br>时危忠谊常恨少，宝此勿复令埋堙。
<br>
<br>吴江
<br>
<br>莽莽昔登临，秋风一散襟。
<br>地留孤屿小，天入五湖深。
<br>柑橘无千里，鱼虾有万金。
<br>痦虽轻范蠡，终欲此幽寻。
<br>
<br>吴任道说应举时事
<br>
<br>县瓠城南陂水深，春泥满眼路岖嶔。
<br>独骑瘦马冲残雨，前伴茫茫不可寻。
<br>
<br>吴正仲谪官得故人寄蟹以诗谢之余次其韵
<br>
<br>越客上荆舠，秋风忆把螯。
<br>故烦分巨跪，持用佐清糟。
<br>饮量宽沧海，诗锋捷孟劳。
<br>甘餐饱觞咏，余事付钧陶。
<br>
<br>吾心
<br>
<br>吾心童稚时，不见一物好。
<br>意言有妙理，独恨知不早。
<br>初闻守善死，颇复吝肝脑。
<br>中稍历艰危，悟身非所保。
<br>犹然谓俗学，有指当穷讨。
<br>晚知童稚心，自足可忘老。
<br>
<br>
<br>五更
<br>
<br>青灯隔幔映悠悠，小雨含烟凝不流。
<br>只听蛩声已无梦，五更桐叶强知秋。
<br>
<br>五柳
<br>
<br>五柳柴桑宅，三杨白下亭。
<br>往来无一事，长得见青青。
<br>
<br>午睡
<br>
<br>檐日阴阴转，床风细细吹。
<br>翛然残午梦，何许一黄鹂。
<br>
<br>午枕
<br>
<br>午枕花前簟欲流，日催红影上帘钩。
<br>窥人鸟唤悠扬梦，隔水山供宛转愁。
<br>
<br>勿去草
<br>
<br>勿去草，草无恶。
<br>若比世俗俗浮薄。
<br>君不见长安卿家，公卿盛时客如麻。
<br>公卿去後门无车，惟有芳草年年佳。
<br>又不见千里万里江湖滨，
<br>触目凄凄无故人，惟有芳草随车轮。
<br>一日还旧居，门前草先锄。
<br>草於主人实无负，主人於草宜何如。
<br>勿去草，草无恶。
<br>若比世俗俗浮薄。
<br>
<br>悟真院
<br>
<br>野水从横漱屋除，午窗残梦鸟相呼。
<br>春风日日吹香草，山北山南路欲无。
<br>
<br>西风
<br>
<br>少年不知秋，喜闻西风生。
<br>老大多感伤，畏此蟠蟀鸣。
<br>况乃舍亲友，抱病独远行。
<br>中夜卧不周，恻恻感我情。
<br>起视天正黑。弱云乱纵横。
<br>似有霰雪飘，不复星斗明。
<br>时节忽如此，重令壮心惊。
<br>谅无同忧人，樽酒安可倾。
<br>
<br>西山
<br>
<br>西山映水碧潭潭，楚老长谣泪满衫。
<br>但道使君留不得，那知青更忆江南。
<br>
<br>西帅
<br>
<br>吾君英睿超光武，良将西征捍隗嚣。
<br>誓斩郅支聊出寒，生擒颉利始归朝。
<br>一丸岂虑封函谷，千骑无由饮渭桥。
<br>好立功名标竹素，莫教空说霍嫖姚。
<br>
<br>西太一宫楼
<br>
<br>草际芙蕖零落，水边杨柳欹斜。
<br>日暮炊烟孤起，不知鱼网谁家。
<br>
<br>惜春
<br>
<br>满城风雨满城尘，盖紫藏红漫惜春。
<br>春去自应无觅处，可怜多少惜花人。
<br>
<br>惜日
<br>
<br>白日照四方，当在中天留。
<br>春风地上行，当与时周游。
<br>和气所披拂，槁乾却湿柔。
<br>爱欲传万物，势难停一州。
<br>栖栖孔子者，惜日此之由。
<br>不能使此邦，利泽施诸侯。
<br>岂若驾以行，使我遇者稠。
<br>当时三千人，齐宋楚陈周。
<br>小者传吾粗，大能传奥幽。
<br>道散学以圣，众源乃常流。
<br>吾初如匏瓜，彼亦孰知丘。
<br>唯士欲自达，穷通非外求。
<br>岂必相天子，乃能经九畴。
<br>行虽耻强勉，闭户非良谋。
<br>
<br>戏长安岭石
<br>
<br>附巘凭崖岂易跻，无心应合与云齐。
<br>横身势欲填沧海，肯为行人惜马蹄。
<br>
<br>戏城中故人
<br>
<br>城郭山林路半分，君家尘土我家云。
<br>莫吹尘土来污我，我自有云持寄君。
<br>
<br>戏示蒋颖叔
<br>
<br>扶衰南陌望长楸，灯火如星满地流。
<br>但怪传呼杀风景，岂知禅客夜相投。
<br>
<br>戏赠段约之
<br>
<br>竹柏相望数十楹，藕花多处复开亭。
<br>如何更欲通南埭，割我锺山一半青。
<br>
<br>戏赠育王虚白长老
<br>
<br>白云山顶病禅师，昔日公卿各赠诗。
<br>行尽四方年八十，却归荒寺有谁知。
<br>
<br>戏赠湛源
<br>
<br>恰有三百青铜钱，凭君为算小行年。
<br>坐中亦有江南客，自断此生休问天。
<br>
<br>夏夜舟中颇凉因有所感
<br>
<br>扁舟畏朝热，望夜倚桅樯。
<br>日共火云退，风兼水气凉。
<br>未秋轻病骨，微曙浣愁肠。
<br>坚我江湖意，滔滔兴不忘。
<br>
<br>闲居遣兴
<br>
<br>惨惨秋阴绿树昏，荒城高处闭柴门。
<br>愁消日月忘身世，静对溪山忆酒樽。
<br>南去干戈何日解，东来馹骑此时奔。
<br>谁将天下安危事，一把诗书子细论。
<br>
<br>县舍西亭二首
<br>
<br>山根移竹水边栽，已见新篁破嫩苔。
<br>可惜主人官便满，无因长向此徘徊。
<br>
<br>县舍西亭二首
<br>
<br>主人将去菊初栽，落尽黄花去却回。
<br>到得月年官又满，不知谁见此花开。
<br>
<br>相国寺启向天节道场行香院观戏者
<br>
<br>侏优戏场中，一贵复一贱。
<br>心知本自同，所以无欣怨。
<br>
<br>相送行效张籍
<br>
<br>一车南，一车北，身世匆匆俱有役。
<br>忆昔论心两绸缪，那知相送不得留。
<br>但闻马嘶觉已远，欲望应须上前坂。
<br>秋风忽起吹泥尘，双目空回不见人。
<br>
<br>相州古瓦砚
<br>
<br>吹尽西陵歌舞尘，当时屋瓦始称珍。
<br>甄陶往往成今手，尚托声名动世人。
<br>
<br>详定幕次呈圣从乐道
<br>
<br>殿阁抡材覆等差，从臣今日擅文华。
<br>杨雄识字无人敌，何逊能诗有世家。
<br>旧德醉心如美酒，新篇清目胜真茶。
<br>一觞一咏相从乐，传说犹堪异日夸。
<br>
<br>详定试卷二首
<br>
<br>帘垂咫尺断经过，把卷空闻笑语多。
<br>论众势难专可否，法严人更谨谁何。
<br>文章直使看无纇，勋业安能保不磨。
<br>疑有高鸿在寥廓，未应回首顾张罗。
<br>
<br>详定试卷二首
<br>
<br>童子常夸作赋工，暮年羞悔有杨雄。
<br>当时赐帛倡优等，今日论才将相中。
<br>细甚客卿因笔墨，卑於尔雅注鱼虫。
<br>汉家故事真当改，新咏知君胜弱翁。
<br>
<br>祥云
<br>
<br>冰入春风涨御沟，上林花气欲飞浮。
<br>未央屋瓦犹残雪，却为祥云映日流。
<br>
<br>翛然
<br>
<br>翛然三月闭柴荆，绿叶阴阴忽满城。
<br>自是老年游兴少，春风何处不堪。
<br>
<br>
<br>小姑
<br>
<br>小姑未嫁与兰支，何恨流传乐府诗。
<br>初学水仙骑赤鲤，竟寻山鬼从文狸。
<br>缤纷云杉空棠檝，绰约烟鬟独桂旗。
<br>弄玉有祠终或往，飞琼无梦故难知。
<br>
<br>斜径
<br>
<br>斜径遇通南埭路，数家遥对北山岑。
<br>草头蛱蝶黄花晚，菱角蜻蜓翠蔓深。
<br>
<br>谢安
<br>
<br>谢安才业自超群，误长清谈助世纷。
<br>秦晋区区等亡国，可能王衍胜商君。
<br>
<br>谢安墩二首
<br>
<br>我名公字偶相同，我屋公墩在眼中。
<br>公去我来墩属我，不应墩姓尚随公。
<br>
<br>谢安墩二首
<br>
<br>谢公陈迹自难追，山月淮云祗往时。
<br>一去可怜终不返，暮年垂泪对桓伊。
<br>
<br>谢公墩
<br>
<br>走马白下门，投鞭谢公墩。
<br>昔人不可见，故物尚或存。
<br>问樵樵不知，问牧牧不言。
<br>摩挲苍苔石，点检屐齿痕。
<br>想此絓长樯，想此倚短辕。
<br>想此玩云月，狼籍盘与樽。
<br>井迳亦已没，漫然禾黍村。
<br>摧藏羊昙骨，放浪李白魂。
<br>亦已同山丘，缅怀莳兰荪。
<br>小草戏陈迹，甘棠咏遗恩。
<br>万事付鬼籙，耻荣何足论。
<br>天机自开阖，人理孰畔援。
<br>公色无惧喜，傥知祸福根。
<br>涕泪对桓伊，暮年无乃昏。
<br>
<br>谢郏亶秘校见访於锺山之庐
<br>
<br>误有声名只自惭，烦君跋马过茅檐。
<br>已知原宪贫非病，更许庄周知养恬。
<br>世事何时逢坦荡，人情随分值猜嫌。
<br>谁能胸臆无尘滓，使我相从久未厌。
<br>
<br>谢微之见过
<br>
<br>此身已是一枯株，所记交朋八九无。
<br>唯有微之来访旧，天寒几夕拥山炉。
<br>
<br>欣会亭
<br>
<br>数家邻水竹，一坞共云林。
<br>晚食静适己，独谣欣会心。
<br>移床随漫兴，操策取幽寻。
<br>未爱神锥汝，犹怑妙斲琴。
<br>
<br>新花
<br>
<br>老年少忻豫，况复病在床。
<br>汲水置新花，取忍此流芳。
<br>流芳柢须臾，我亦岂久长。
<br>新花与故吾，已矣两可忘。
<br>
<br>新田诗
<br>
<br>离离新田，其下流水。
<br>孰知其初，灌莽千里。
<br>其南背江，其北逾淮。
<br>父抱子扶，十百其来。
<br>其来仆仆，镘我新屋。
<br>赵侯劬之，作者不饥。
<br>岁仍大熟，饱及鸡鹜。
<br>僦船与车，四鄙出谷。
<br>今游者处，昔止者流。
<br>维昔牧我，不如今侯。
<br>侯来适野，不有观者。
<br>税于水滨，问我鳏寡。
<br>侯其归矣，三岁于兹。
<br>谁能止侯，我往求之。
<br>
<br>信都公家白兔
<br>
<br>水精为宫玉为田，姮娥缟衣洗朱铅。
<br>宫中老兔非日浴，天使洁白宜婵娟。
<br>扬须弭足桂树间，桂花如霜乱後前。
<br>赤鸦相望窥不得，空疑两瞳射日丹。
<br>东西跳梁自长久，天毕横施亦何有。
<br>凭光下视罝网繁，衣褐纷纷漫回首。
<br>去年惊堕滁山云，出入虚莽犹无群。
<br>奇毛难藏果亦得，千里今以穷归君。
<br>空衢险幽不可返，食君庭除嗟亦窘。
<br>今序得为此兔谋，丰草长林且游衍。
<br>
<br>信陵坊有笼山乐官
<br>
<br>万里山林姿，羽毛何璀璀。
<br>鸣声应律吕，唯有知者爱。
<br>都门市井儿，谁翫汝文采。
<br>应须锁樊笼，勿受丸矰害。
<br>
<br>信州回车馆中作二首
<br>
<br>太白山根秋夜静，乱泉深水绕床鸣。
<br>病来空馆闻风雨，恰似当年枕上声。
<br>
<br>信州回车馆中作二首
<br>
<br>山木漂摇卧弋阳，因思太白夜淋浪。
<br>西窗一榻芭蕉雨，复似当时水绕床。
<br>
<br>兴国寺楼上作
<br>
<br>松篁不动翠相重，日射流尘四散红。
<br>地上行人愁暍死，那知高处有清风。
<br>
<br>邢太保有鹤折翼以诗伤之客有记翎经冥三韵而忘其诗者因作四韵
<br>
<br>不为摧伤改性灵，静中犹见好仪形。
<br>每怜今日长垂翅，却悔当时误翦翎。
<br>医得旧创犹有法，相知多难岂无经。
<br>稻粱且向人间觅，漠羡抟风起北冥。
<br>
<br>杏花
<br>
<br>石梁度空旷，茅屋临清炯。
<br>俯窥娇饶杏，未觉身胜影。
<br>嫣如景阳妃，含笑堕宫井。
<br>怊怅有微波，残妆坏难整。
<br>
<br>杏花
<br>
<br>垂杨一径紫苔封，人语萧萧院落中。
<br>独有杏花如唤客，倚墙斜日数枝红。
<br>
<br>杏园即事
<br>
<br>蟠桃移种杏园初，红抹燕脂嫩脸苏。
<br>闻道飘零落人世，清香得似旧时无。
<br>
<br>休假大佛寺
<br>
<br>罢惫得休假，衣冠倦趋翔。
<br>挟书聊自娱，解带寺东廊。
<br>六龙高徘徊，光景在我裳。
<br>冬屋稍暄暖，病身更强梁。
<br>从我有不思，舍我有不忘。
<br>问谁可与言，摧手此徜徉。
<br>婉婉吾所爱，新居乃邻墙。
<br>寄声能来游，维用写愁肠。
<br>
<br>徐熙花
<br>
<br>徐熙丹青盖江左，杏枝偃蹇花婀娜。
<br>一见真谓值芳时，安知有人盘礡臝。
<br>同朝众史共排媢，亦欲学之无自可。
<br>锦囊深贮几春风，借问此木何时果。
<br>
<br>徐秀才园亭
<br>
<br>茂松修竹翠纷纷，正得山阿与水濆。
<br>笑傲一生虽自乐，有司还欲选方闻。
<br>
<br>宣州府君丧过金陵
<br>
<br>百年难尽此身悲，眼入春风祗涕洟。
<br>花发鸟啼皆有思，忍寻棠棣鶺鴒诗。
<br>
<br>学士院燕侍郎画图
<br>
<br>六幅生绡四五峰，暮云楼阁有无中。
<br>去年今日长干里，遥望锺山与此同。
<br>
<br>雪乾
<br>
<br>雪乾云净见遥岑，南陌芳菲复可寻。
<br>换得千颦为一笑，春风吹柳万黄金。
<br>
<br>雪中游北山呈广州使君和叔同年
<br>
<br>南州岁晚亦花开，有底堪随驿使来。
<br>看取锺山如许雪，何须持寄岭头梅。
<br>
<br>严陵祠堂
<br>
<br>汉庭来见一羊裘，默默俄归旧钓舟。
<br>迹似磻溪应有待，世无西伯可能留。
<br>崎岖冯衍才终废，索寞桓谭道不谋。
<br>勺水果非鱣鲔地，放身沧海亦何求。
<br>
<br>晏望驿释舟走信州
<br>
<br>病起行山山更险，下穷溪谷上通天。
<br>乘高欲作东南望，青壁松杉满我前。
<br>
<br>雁
<br>
<br>北去还为客，南来岂是归。
<br>倦投空渚泊，饥帖冷云飞。
<br>垣栅鸡长暖，沟池鹜自肥。
<br>怜渠不如此，更堕野人机。
<br>
<br>燕
<br>
<br>处处定知秋後别，年年长向社前逢。
<br>行藏自欲追时节，岂是人间不见容。
<br>
<br>燕侍郎山水
<br>
<br>往时濯足潇湘浦，独上九疑寻二女。
<br>苍梧之野烟漠漠，断垄连冈散平楚。
<br>暮年伤心波浪阻，不意画中能更睹。
<br>燕公侍书燕王府，王求一笔终不与。
<br>奏论谳死误当赦，全活至今何可数。
<br>仁人义士埋黄土，只有粉墨归囊褚。
<br>
<br>
<br>扬雄
<br>
<br>孔孟如日月，委蛇在苍旻。
<br>光明所照耀，万物成冬春。
<br>扬子出其後，仰攀忘贱贫。
<br>衣冠渺尘土，文字烂星辰。
<br>岁晚天禄阁，强颜为剧秦。
<br>趋舍迹少迩，行藏意终邻。
<br>壤壤外逐物，纷纷轻用身。
<br>往者或可返，吾将与斯人。
<br>
<br>扬雄二首
<br>
<br>子云游天禄，华藻锐初学。
<br>覃思晚有得，晦显无适莫。
<br>寥寥邹鲁後，於此归先觉。
<br>岂尝知符府，何苦自投阁。
<br>长安诸愚儒，操行自为薄。
<br>谤嘲出异己，传载因疏略。
<br>孟轲劝伐燕，伊尹干说亳。
<br>叩马触兵锋，食牛要禄爵。
<br>少知羞不为，况彼皆卓荦。
<br>史官蔽多闻，自古喜穿凿。
<br>
<br>扬雄二首
<br>
<br>子云平生人莫知，知者乃独称其辞。
<br>今尊子云者皆是，得子云心亦无几。
<br>圣贤树立自有师，人知不知无以为。
<br>俗人贱今常贵古，子云今存谁女数。
<br>
<br>扬子
<br>
<br>千古雄文造圣真，眇然幽思入无伦。
<br>他年未免投天禄，虚为新都著剧秦。
<br>
<br>扬子二首
<br>
<br>儒者陵夷此道穷，千秋止有一扬雄。
<br>当时荐口终虚语，赋拟相如却未工。
<br>
<br>扬子二首
<br>
<br>道真沉溺九流浑，独泝颓波讨得源。
<br>岁晚强颜天禄阁，只将奇字与人言。
<br>
<br>杨德逢送米与法云二老作此诗
<br>
<br>卢仝不出憎流俗，我卜郊居避俗憎。
<br>仝有邻僧来乞米，我今送米乞邻僧。
<br>
<br>杨刘
<br>
<br>人各有是非，犯时为患害。
<br>唯诗以谲谏，言者得无悔。
<br>汾王昔监谤，变雅今尚载。
<br>末俗忌讳繁，此理宁复在。
<br>南山咏种豆，议法过四罪。
<br>玄都戏桃花，母子受颠沛。
<br>疑似已如此，况欲谆谆诲。
<br>事变故不同，杨刘可为戒。
<br>
<br>要望之过我庐
<br>
<br>念子且行矣，要子过我庐。
<br>汲我山下泉，煮我园中蔬。
<br>知子有仁心，不忍钓我鱼。
<br>我池在人境，不与獱獭居。
<br>亦复无虫蛆，出没争腐余。
<br>食罢往游观，鱍鱍藻与浦。
<br>清波映白日，摆尾扬其须。
<br>岂鱼有此乐，而我与子无。
<br>击壤谣圣时，自得以为娱。
<br>
<br>叶致远置洲田以诗言志次其韵二首
<br>
<br>吟叹君诗久掉头，知君兴不负沧洲。
<br>土山欲为羊昙赌，且可专心学奕秋。
<br>
<br>叶致远置洲田以诗言志次其韵二首
<br>
<br>若将有限计无涯，自困真同算海沙。
<br>随顺世缘聊戏剧，莫言河渚是吾家。
<br>
<br>夜读试卷呈君实待制景仁内翰
<br>
<br>篝灯时见语惊人，更觉挥毫捷有神。
<br>学问比来多可喜，文章非特巧争新。
<br>蕉中得鹿初疑梦，牖下窥龙稍眩真。
<br>邂逅两贤时所服，坐令孤朽得相因。
<br>
<br>夜梦与和甫别如赴北京时和甫作诗觉而有作因寄纯甫
<br>
<br>水菽中岁乐，鼎茵暮年悲。
<br>同胸苦零落，会合尚凄其。
<br>况乃梦乖阔，伤怀而赋诗。
<br>诗言道路寒，乃似北征时。
<br>叔兮今安否，季也来何迟。
<br>中夜遂不眠，辗转涕流离。
<br>老我孤主恩，结草以为期。
<br>冀叔善事国，有知无不为。
<br>千里永相望，昧昧我思之，
<br>幸唯季优游，岁晚相携持。
<br>於焉可晤语，水木有茅茨。
<br>畹兰伫归憩，绕屋正华滋。
<br>
<br>夜闻流水
<br>
<br>千丈崩奔落石碕，秋声散入夜云悲。
<br>州桥月下闻流水，不忘锺山独宿时。
<br>
<br>夜闻流水
<br>
<br>千丈崩奔落石碕，秋声散入夜云悲。
<br>州桥月下闻流水，不忘锺山独宿时。
<br>
<br>夜直
<br>
<br>金炉香尽漏声残，翦翦轻风阵阵寒。
<br>春色恼人眠不得，月移花影上栏干。
<br>
<br>谒曾鲁公
<br>
<br>翊戴三朝冕有蝉，归荣今作地行仙。
<br>且开京阙萧何第，未放江湖范蠡船。
<br>老景已邻周吕尚，庆门方似汉韦贤。
<br>一觞岂足为公寿，愿赋长虹吸百川。
<br>
<br>一陂
<br>
<br>一陂焰水蒋陵西，含风却转与城齐。
<br>周遭碧铜磨作港，逼塞绿锦剪成畦。
<br>
<br>一日不再饭
<br>
<br>一日不再饭，饭已八九眠。
<br>忽忽返照闲，顿羸不可迁。
<br>筋骸徽纆束，肺腑鼎铛煎。
<br>长往理不惜，高堂思所牵。
<br>
<br>一日归行
<br>
<br>贱贫奔走食与衣，百日奔走一日归。
<br>平生欢意苦不尽，正欲老大相因依。
<br>空房萧瑟施繐帷，青灯半夜哭声稀。
<br>音容想像今何处，地下相逢果是非。
<br>
<br>揖仙阁
<br>
<br>结阁揖仙子，疏塘临隐扉。
<br>水花红四出，山竹翠相围。
<br>云度疑軿下，凫惊恐舄飞。
<br>蜀姜宁可恃，投钓此忘归。
<br>
<br>欹眠
<br>
<br>翠幙卷东冈，欹眠用半床。
<br>松声悲永夜，荷气馥初凉。
<br>清话非无寄，幽期故不忘。
<br>扁舟亦在眼，终自懒衣裳。
<br>
<br>沂溪怀正之
<br>
<br>故人何处所，天角浪漫漫。
<br>寂寞断音驿，徘徊愁肺肝。
<br>世情纷可怪，旅况浩难安。
<br>愿化东南鹄，高飞托羽翰。
<br>
<br>宜春苑
<br>
<br>宜春旧台沼，日暮一登临。
<br>解带行苍藓，移身坐绿阴。
<br>树疏啼鸟远，水静落花深。
<br>无复增修事，君王惜费金。
<br>
<br>移柳
<br>
<br>移柳当门何啻五，穿松作径适成三。
<br>临流遇兴还能赋，自比渊明或未惭。
<br>
<br>移松皆死
<br>
<br>李白今何在，桃红已索然。
<br>君看赤松子，犹自不长年。
<br>
<br>移桃花示俞秀老
<br>
<br>舍南舍北皆种桃，东风一吹数尺高。
<br>枝柯蔫绵花烂熳，美锦千两敷亭皋。
<br>晴沟涨春绿周遭，俯视红影移渔舠。
<br>山前邂逅武陵客，水际彷佛秦人逃。
<br>攀条弄芳畏晼晚，已见黍雪盘中毛。
<br>仙人爱杏令虎守，百年终属樵苏手。
<br>我衰此果复易朽，虫来食根那得久。
<br>瑶池绀绝谁见有，更值花时且追酒。
<br>君能酩酊相随否。
<br>
<br>乙巳九月登冶城作
<br>
<br>欲望锺山岑，因知冶城路。
<br>跻攀隐木杪，稍记曾游处。
<br>红沉渚上日，苍起榛中雾。
<br>即事有哀伤，山川自如故。
<br>
<br>乙未冬妇子病至春不已
<br>
<br>天旋无穷走日月，青发能禁几回首。
<br>儿呻妇叹冬复春，强欲笑歌难发口。
<br>黄卷幽寻非贵嗜，藜床稳卧虽贫有。
<br>二物长乖亦可怜，一生所得犹多苟。
<br>
<br>忆北山送胜上人
<br>
<br>苍藤翠木江南山，激激流水两山间。
<br>山高水深鱼鸟乐，车马迹绝人长闲。
<br>云埋樵声隔葱蒨，月弄钓影临潺湲。
<br>黄尘满眼衣可濯，梦寐惆怅何时还。
<br>
<br>忆江南
<br>
<br>城南城北万株花，池面冰消水见沙。
<br>回首江南春更好，梦为蝴蝶亦还家。
<br>
<br>忆金陵三首
<br>
<br>覆舟山下龙光寺，玄武湖畔五龙堂。
<br>想见旧时游历处，烟云渺渺水茫茫。
<br>
<br>忆金陵三首
<br>
<br>烟云渺渺水茫茫，缭绕芜城一带长。
<br>蒿目黄尘忧世事，追思陈迹故难忘。
<br>
<br>忆金陵三首
<br>
<br>追思陈迹故难忘，翠木苍藤水一方。
<br>闻说精庐今更好，好随残汴理归艎。
<br>
<br>忆昨诗示诸外弟
<br>
<br>忆昨此地相逢时，春入穷谷多芳菲。
<br>短垣囷囷冠翠岭，踯躅万树红相围。
<br>幽花媚草错杂出，黄蜂白蝶参差飞。
<br>此时少壮自负恃，意气与日争光辉。
<br>乘闲弄笔戏春色，脱略不省旁人讥。
<br>坐欲持此博轩冕，肯言孔孟犹寒饥。
<br>两子从亲走京国，浮尘坌亦缁人衣。
<br>明年亲作建昌吏，四月挽船江上矶。
<br>端居感慨忽自寤，青天闪烁无停晖。
<br>男儿少壮不树立，挟此穷老将安归。
<br>吟哦图书谢庆吊，坐室寂寞生伊威。
<br>材疏命贱不自揣，欲与稷契遐相希。
<br>旼天一朝畀以祸，先子泯没予谁依。
<br>精神流离肝肺绝，眦血被面无时曦。
<br>母兄呱呱泣相守，三载厌食锺山薇。
<br>属闻降诏起群彦，遂自下国趋王畿。
<br>刻章琢句献天子，钓取薄禄欢庭闱。
<br>身著青衫手持版，奔走卒岁官淮沂。
<br>淮沂无山四封庳，独有庙塔尤峨巍。
<br>时时凭高一怅望，想见江南多翠微。
<br>归心动荡不可抑，霍若猛吹翻旌旗。
<br>腾书漕府私自列，仁者恻隐从其祈。
<br>暮春三月乱江水，劲橹健帆如转机。
<br>还家上堂拜祖母，奉手出涕纵横挥。
<br>出门信马向何许，城郭宛然相识稀。
<br>永怀前事不自适，却指舅馆接山扉。
<br>当时髫儿戏我侧，于今冠佩何颀颀。
<br>况复丘攀满秋色，蜂蝶摧藏花草腓。
<br>令人感嗟千万绪，不忍苍卒回骖騑。
<br>留当开樽强自慰，邀子剧饮毋予违。
<br>
<br>
<br>阴漫漫行 
<br>愁云怒风相追逐，青山灭没沧江覆。
<br>少留灯火就空床，更听波涛围野屋。
<br>忆昨踏雪度长安，夜宿木瘤还苦寒。
<br>谁云当春便妍暖，十日九八阴漫漫。
<br>
<br>阴山画虎图
<br>
<br>阴山健儿鞭鞚急，走势能追北风及。
<br>逶迤一虎出马前，白羽横穿更人立。
<br>回旗倒戟四边动，抽矢当前放蹄入。
<br>爪牙蹭蹬不得施，迹上流丹看来湿。
<br>胡天朔漠杀气高，烟云万里埋弓刀。
<br>穹庐无工可貌此，汉使自解丹青包。
<br>堂上绢素开欲裂，一见犹能动毛发。
<br>低徊使我思古人，此地抟兵走戎羯。
<br>禽逃兽遁亦萧然，岂若封疆今晏眠。
<br>契丹弋猎汉耕作，飞将自老南山边，
<br>还能射虎随少年。
<br>
<br>鄞县西亭
<br>
<br>收功无路去无田，窃食穷城度两年。
<br>更作世间儿女态，乱栽花竹养风烟。
<br>
<br>尹村道中
<br>
<br>满眼霜吹宿草根，谩知新岁不逢春。
<br>却疑青嶂非人世，更觉黄云是塞尘。
<br>万里张侯能奉使，百年曾子肯辞亲。
<br>自怜许国终无用，何事纷纷客此身。
<br>
<br>饮裴侯家
<br>
<br>裴侯饮我日向中，四坐宾客颜皆红。
<br>扫除高馆邀我入，自出粜麦怜民穷。
<br>天边眼力破万里，桑麻冥冥山四起。
<br>野心探寻殊未已，更欲湔衣北城水。
<br>忽见碧树樱桃悬，下马恣食不论钱。
<br>赤星磊落入我眼，恐是半醉游青天。
<br>裴侯方坐尘沙里，役身救物当如此。
<br>我曹偶脱簿领闲，何忍爱惜一日闲。
<br>且归拂席饱眠睡，明日更看滁南山。
<br>
<br>英宗皇帝挽辞二首
<br>
<br>御气方尊极，乘云已泬寥。
<br>衣冠万国会，陵寝百神朝。
<br>夏鼎传归启，虞羹想见尧。
<br>谁当授椽笔，论德在琼瑶。
<br>
<br>英宗皇帝挽辞二首
<br>
<br>玉册上鸿名，犹残警跸声。
<br>忽辞千岁祝，虚卜五年征。
<br>羽卫悲哀送，山陵指顾成。
<br>讴歌归圣子，世孝在持盈。
<br>
<br>永济道中寄诸舅弟
<br>
<br>灯火匆匆出馆陶，回看永济日初高。
<br>似闻空舍鸟乌乐，更觉荒陂人马劳。
<br>客路光阴真弃置，春风边塞只萧骚。
<br>辛夷树下乌塘尾，把手何时得汝曹。
<br>
<br>永庆院送道原还仪真作诗要之
<br>
<br>岁暮青条已见梅，余花次第相争开。
<br>淮南无此山林胜，作意春风更一来。
<br>
<br>永寿县太君周氏挽辞二首
<br>
<br>永寿开新邑，长沙返旧茔。
<br>金葩冷钿轴，粉字暗铭旌。
<br>薤久露难湿，兰余风尚清。
<br>庆锺知有在，令子合升卿。
<br>
<br>永寿县太君周氏挽辞二首
<br>
<br>子引金闺籍，身开石穷封。
<br>露輴悲吉路，象服俨虚容。
<br>楚挽虽多相，莱衣不更缝。
<br>谁知逝川底，剑自喜相逢。
<br>
<br>咏风
<br>
<br>风从北海起，至此南海上。
<br>问风来何事，去复欲何向。
<br>谁遣汝而号，谁应汝而唱。
<br>汝於何时息，汝作无乃妄。
<br>风初无一言，试以问云将。
<br>
<br>咏谷
<br>
<br>可怜台上谷，转目已阴繁。
<br>不解诗人意，何为乐彼园。
<br>
<br>咏菊二首
<br>
<br>补落迦山传得种，阎浮檀水染成花。
<br>光明一室真金色，复似毗耶长者家。
<br>
<br>咏菊二首
<br>
<br>院落秋深数菊丛，缘花错莫两三蜂。
<br>蜜房岁晚能多少，酒盏重阳自不供。
<br>
<br>咏梅
<br>
<br>颇怪梅花不肯开，岂知有意待春来。
<br>灯前玉面披香出，雪後春容取胜回。
<br>触拨清诗成走笔，淋漓红袖趣传杯。
<br>望尘俗眼那知此，只买夭桃艳杏栽。
<br>
<br>咏月
<br>
<br>追随落日尽还生，点缀浮云暗又明。
<br>江有蛟龙山虎豹，清光虽在不堪行。
<br>
<br>咏月三首
<br>
<br>寒光乍洗山川莹，清影遥分草树纤。
<br>万里更无云物动，中天只有兔随蟾。
<br>
<br>咏月三首
<br>
<br>江海清明上下兼，碧天遥见一毫纤。
<br>此时只欲浮云尽，窟穴何妨有兔蟾。
<br>
<br>咏月三首
<br>
<br>一片清光万里兼，几回圆极又纤纤。
<br>君看出没非无意，岂为辛懃养玉蟾。
<br>
<br>用前韵戏赠叶致远直讲
<br>
<br>叶侯越著姓，胄出实楚叶。
<br>缙云虽穷远，冠盖传累叶。
<br>心大有所潜，肩高未尝胁。
<br>飘飘凌云意，强御莫能慑。
<br>辟雍海环流，用汝作舟檝。
<br>开胸出妙义，可发蒙起魇。
<br>词如太阿锋，谁敢触其铗。
<br>听之心凛然，难者口因嗋。
<br>抟飞欲峨峨，锻堕今跕跕。
<br>忘情塞上马，适志梦中蝶。
<br>若金静无求，在冶惟所挟。
<br>载醪但彼惑，馈浆非我谍。
<br>经纶安所施，有寓聊自惬。
<br>棋经看在手，棋诀传满箧。
<br>坐寻棋势打，侧写棋图贴。
<br>携持山林屐，刺擿沟港艓。
<br>一枰尝自副，当热宁忘箑。
<br>反嗤褦襶子，但守一经笈。
<br>亡羊等残生，朽筴何足摺。
<br>欢然值手敌，便与对匕筴。
<br>纵横子堕局，腷膊声出堞。
<br>樵父弛远担，牧奴停晏饁。
<br>旁观各技痒，窃议儿女嗫。
<br>所矜在得丧，闻此更心惵。
<br>熟视笼两手，徐思捻长鬣。
<br>微吟静愔愔，坚坐高帖帖。
<br>未快岩谷叟，斧柯尝烂浥。
<br>趋边耻局缩，穿腹愁危嶪。
<br>或撞关以攻，或觑眼而厌。
<br>或羸行伺击，或猛出追蹑。
<br>垂成忽破坏，中断俄连接。
<br>或外示闲暇，伐事先和燮。
<br>或冒突超越，鼓行令震叠。
<br>或粗见形势，驱除令远蹀。
<br>或开拓疆境，欲并包总摄。
<br>或仅残尺寸，如黑子著靥。
<br>或横溃解散，如尸僵血喋。
<br>或惭如告亡，或喜如献捷。
<br>陷敌未甘虏，报仇方借侠。
<br>讳输宁断头，悔悞乃批颊。
<br>终朝已罢精，既夜未交睫。
<br>翻然悟且叹，此何直劫劫。
<br>孟轲恶妨行，陶侃惩废业。
<br>扬雄有前言，韦曜存往牒。
<br>晋臣抑帝手，捘侯何啻涉。
<br>冶城子争道，拒父乃如辄。
<br>争也实逆德，岂如私斗怯。
<br>艺成况穷苦，此殆天所厌。
<br>如今刘与李，伦等安可躐。
<br>试令取一毫，亦乏寸公镊。
<br>以此待君子，未与回参协。
<br>操具投诸江，道耕而德猎。
<br>
<br>用王微之韵和酬即事书怀
<br>
<br>秦惜逝者耋，晋嘉良士休。
<br>古人皆好乐，哀此岁月遒。
<br>嗟我抱愁毒，残年自羁囚。
<br>但为兔得蹄，非复天上鸥。
<br>虽知林塘美，欲往辄回輈。
<br>名园一散策，笑语随觥筹。
<br>探题绕梅花，高咏接应刘。
<br>宿雨洗荒堑，寒蛟沈老湫。
<br>沿洄信画舸，归路子城幽。
<br>冬风不改绿，忽见新阳浮。
<br>欢事去如梦，嘉时念难留。
<br>明发得君句，谓将读前游。
<br>语我饮倡乐，不如诗献酬。
<br>淮洲奏锺鼛，雅刺德不犹。
<br>文墨有真趣，荒淫何足收。
<br>来篇信时女，窈窕众所求。
<br>兹理傥可谐，华簪为君抽。
<br>
<br>用字谜
<br>
<br>一月又一月，两月共半边。
<br>上有可耕之田，下有长流之川。
<br>一家有六口，两口不团圆。
<br>
<br>幽谷引
<br>
<br>云翳翳兮谷之幽，天将雨我兮田者之稠。
<br>有绳于防兮有畚于沟，我公不出兮谁省吾忧。
<br>日晖晖兮山之下，岁则熟兮收者舞。
<br>吾收满车兮弃者满筥，谁吾与乐兮我公燕语。
<br>山有木兮谷有泉，公与客兮醉其间。
<br>芳可搴兮甘可漱，无壮无稚兮环公以笑。
<br>公归而醉兮人则喜，公好我州兮殆其肯止。
<br>公归不醉兮我之忧，岂其不怿兮将舍吾州。
<br>公一朝兮去我，我岁岁兮来游，
<br>完公亭兮使勿毁，以慰吾兮岁岁之愁。
<br>
<br>游北山
<br>
<br>揽辔出东城，登临目暂明。
<br>烟云藏古意，猿鹤弄秋声。
<br>客坐苔纹滑，僧眠樾荫清。
<br>赏心殊未已，山日下西荣。
<br>
<br>游城东示深之德逢
<br>
<br>欲牵淮舸共寻源，且踏青青绕杏园。
<br>忆我旧时光宅路，依然桑柳映花繁。
<br>
<br>游城南即事二首
<br>
<br>神奸变化久难知，禹鼎由来更不疑。
<br>螭魅合谋非一日，太丘真复社亡迟。
<br>
<br>游城南即事二首
<br>
<br>泰坛东路绕重营，独背朝阳信马行。
<br>漫道城南天尺五，荒林时见一柴荆。
<br>
<br>游杭州圣果寺
<br>
<br>登高见山水，身在水中央。
<br>下视楼台处，空多树木苍。
<br>浮云连海气，落日动湖光。
<br>偶坐吹横笛，残声入富阳。
<br>
<br>游栖霞庵灼平甫至因寄
<br>
<br>渺渺林间路，萧萧物外僧。
<br>高阴凉易入，闲貌老难增。
<br>官事真伤锦，君恩更饮冰。
<br>求田此山下，终欲忤陈登。
<br>
<br>游赏心亭寄虔州女弟
<br>
<br>秀发千峰霁，清涵万里秋。
<br>沧江天上落，明月镜中流。
<br>眼与魂俱断，身依影独留。
<br>为怜幽兴极，不见尔来游。
<br>
<br>游土山示蔡天启秘校
<br>
<br>定林瞰土山，近乃在眉睫。
<br>谁谓秦淮广，正可藏一艓。
<br>朝予欲独往，扶惫强登涉。
<br>蔡侯闻之喜，喜色见两颊。
<br>呼鞍追我马，亦以两黥挟。
<br>敛书付衣囊，裹饭随药笈。
<br>翛翛阿兰若，土木老山胁。
<br>鼓锺卧空旷，簨簴雕捷业。
<br>升堂廓无主，考击谁敢辄。
<br>坡陀谢公家，藏椁久穿劫。
<br>百金买酒地，野老今行饁。
<br>缅怀起东山，胜践比稠叠。
<br>於时国累卵，楚夏血常喋。
<br>外实备艰梗，中仍费调燮。
<br>公能觉如梦，自喻一蝴蝶。
<br>桓温适自弊，苻坚方天厌。
<br>且可缓九锡，宁当快一捷。
<br>彼哉斗筲人，得丧易矜怯。
<br>妄言屐齿折，吾欲刊史牒。
<br>伤心新城埭，归意终难惬。
<br>漂摇五城舟，尚想浮河檝。
<br>千秋陇东月，长照西州堞。
<br>岂无华屋处，亦捉蒲葵箑。
<br>碎金谅可惜，零落随秋叶。
<br>好事所传玩，空残法书帖。
<br>清谈眇不嗣，陈迹怳如接。
<br>东阳故侯孙，少小同鼓箧。
<br>一官初岭海，仰视飞鸢跕。
<br>穷归放款段，高卧停远蹀。
<br>牵襟肘即见，著帽耳才菟。
<br>数椽危败屋，为我炊陈浥。
<br>虽无膏污鼎，尚有羹濡筴。
<br>纵言及平生，相视开笑靥。
<br>邯郸枕上事，且饮且田猎。
<br>或昏眠委翳，或妄走超躐。
<br>或叫号而寝，或哭泣而魇。
<br>幸哉同圣时，田里老安帖。
<br>易牛以宝剑，击壤胜弹铗。
<br>追怜衰晋末，此土方岌业。
<br>强偷须臾乐，抚事终愁惵。
<br>予虽天戮民，有械无接摺。
<br>翁今贫而静，内热非复叶。
<br>予衰极今岁，傥与鸡梦协。
<br>委蜕亦何恨，吾儿已长鬣。
<br>翁虽齿长我，未见白可镊。
<br>祝翁尚难老，生理归善摄。
<br>久留畏年少，讥我两呫嗫。
<br>束火扶路还，宵明狐兔慑。
<br>蔡侯雄俊士，心憭形亦谍。
<br>异时能飞鞚，快若五陵侠。
<br>胡为阡陌间，踠足仅相蹑。
<br>谅欲交辔语，呿予不能嗋。
<br>
<br>游章义寺
<br>
<br>九日章义寺，倦游因解镳。
<br>拂榻寄午梦，起寻北山椒。
<br>岑蔚鸟绝迹，悲鸣唯一蜩。
<br>欢言与僧期，於此共箪瓢。
<br>斩松八九根，窗壁具一朝。
<br>伏槛何所见，苍苍围寂寥。
<br>岩谷寒更静，水泉清不摇。
<br>安得有车马，尚无渔与樵。
<br>神茂真观复，心明众尘消。
<br>阴岭有嘉客，傥来不须招。
<br>
<br>游锺山
<br>
<br>两山松栎暗朱藤，一水中间胜武陵。
<br>午梵隔云知有寺，夕阳归去不逢僧。
<br>
<br>游锺山
<br>
<br>终日看山不厌山，买山终待老山间。
<br>山花落尽山长在，山水空流山自闲。
<br>
<br>有感
<br>
<br>忆昔与胡子，戏娱西城幽。
<br>放斥仆与马，独身步田畴。
<br>牛竖歌我旁，听之为久留。
<br>一接田父语，叹之胜王侯。
<br>追逐恨不恣，暮归辄怀愁。
<br>顾常轻千乘，只愿足一丘。
<br>子时怪我少，好此寂寞游。
<br>笙箕不入耳，又不甘醪羞。
<br>那知抱孤伤，罢顿不能遒。
<br>世味已鲜少，但余野心稠。
<br>乖离今十年，班发满我头。
<br>昔兴亦略尽，食眠常百忧。
<br>每逢佳山水，欲往辄复休。
<br>方壮遂如此，况乃高春秋。
<br>
<br>又次叶致远韵二首
<br>
<br>庵成有兴亦寻春，风暖荒莱步始匀。
<br>若遇好花须一笑，岂妨迦叶杜多身。
<br>
<br>又次叶致远韵二首
<br>
<br>明时君尚富春秋，岂比衰翁远自投。
<br>智略未应施畎亩，上前他日望吾丘。
<br>
<br>又代薛肇明一首
<br>
<br>野水荒山寂寞滨，芳条弄色最关春。
<br>故将明艳凌霜雪，未怕青腰玉女嗔。
<br>
<br>又段氏园亭
<br>
<br>欹眠随水转东垣，一点炊烟映水昏。
<br>漫漫芙蕖难觅路，翛翛杨柳烛知门。
<br>青山呈露新如染，白鸟嬉游静不烦。
<br>朱雀航边今有此，可能摇荡武陵源。
<br>
<br>予求守江阴未得酬昌叔忆阴见及之作
<br>
<br>黄田港北水如天，万里风樯看贾船。
<br>海外珠犀常入市，人间鱼蟹不论钱。
<br>高亭笑语如昨日，末路尘沙非少年。
<br>强乞一官终未得，只君同病肯相怜。
<br>
<br>余寒
<br>
<br>余寒驾春风，入我征衣裳。
<br>扪鬓只得冻，蔽面尚疑创。
<br>士耳恐犹坠，马毛欲吹僵。
<br>牢持有失箸，疾饮无留汤。
<br>曈曈扶桑日，出有万里光。
<br>可怜当此时，不湿地上霜。
<br>冥冥鸿雁飞，北望去成行。
<br>谁言有百鸟，此鸟知阴阳。
<br>岂时有必至，前识圣所臧。
<br>把酒谢高翰，我知思故乡。
<br>
<br>余寒
<br>
<br>余寒驾春风，入我征衣裳。
<br>扪鬓只得冻，蔽面尚疑创。
<br>士耳恐犹坠，马毛欲吹僵。
<br>牢持有失箸，疾饮无留汤。
<br>曈曈扶桑日，出有万里光。
<br>可怜当此时，不湿地上霜。
<br>冥冥鸿雁飞，北望去成行。
<br>谁言有百鸟，此鸟知阴阳。
<br>岂时有必至，前识圣所臧。
<br>把酒谢高翰，我知思故乡。
<br>
<br>鱼儿
<br>
<br>绕岸车鸣水欲乾，鱼儿相逐尚相欢。
<br>无人挈入沧江去，汝死那知世界宽。
<br>
<br>俞秀老忽然不见
<br>
<br>忽去飘然游冶盘，共疑枝策在梁端。
<br>禅心暂起何妨寂，道骨虽清不畏寒。
<br>
<br>虞美人
<br>
<br>虞美人，态浓意远淑且真。
<br>同辇随君侍君侧，六宫粉黛无颜色。
<br>楚歌四面起，形势反苍黄。
<br>夜闻马嘶晓无迹，蛾眉萧飒如秋霜。
<br>汉家离宫三十六，缓歌慢舞凝丝竹。
<br>人间举眼尽堪悲，独阴崖结茅屋。
<br>美人为黄土，草木皆含愁。
<br>红房紫谭处处有，听曲低昂如有求。
<br>青天漫漫覆长路，今人犁田昔人墓。
<br>虞兮虞兮奈若何，不见玉颜空死处。
<br>
<br>与宝觉宿精舍
<br>
<br>扰扰复翩翩，秋床烛屡昏。
<br>真为说万物，岂止挟三言。
<br>问义曹溪室，捐书阙里门。
<br>若知同二妄，目击道逾存。
<br>
<br>与宝觉宿龙华院三绝句
<br>
<br>老於陈迹倦追攀，但见幽人数往还。
<br>忆我小诗成怅望，锺山只隔数重山。
<br>
<br>与宝觉宿龙华院三绝句
<br>
<br>世间投老断攀缘，忽忆东游已十年。
<br>但有当时京口月，与公随我故依然。
<br>
<br>与宝觉宿龙华院三绝句
<br>
<br>与公京口水云闲，问月何时照我还。
<br>邂逅我还还问月，何时照我宿金山。
<br>
<br>与北山道人
<br>
<br>可惜昂藏一丈夫，生来不读半行书。
<br>子云识字终投阁，幸是元无免破除。
<br>
<br>与北山道人
<br>
<br>莳果蔬泉带浅山，柴门虽设要常关。
<br>别开小径连松路，祗与邻僧约往还。
<br>
<br>与道原过西庄遂游宝乘
<br>
<br>周顒宅作阿兰若，娄约身归窣堵坡。
<br>今日隐侯孙亦老，偶寻陈迹到烟萝。
<br>
<br>与道原过西庄遂游宝乘
<br>
<br>桑杨已零落，藻荇亦消沈。
<br>园宅在人境，岁时伤我心。
<br>强穿西埭路，共望北山岑。
<br>欲觅道人语，跨鞍聊一寻。
<br>亲朋会合少，时序感伤多。
<br>胜践聊为乐，清谈可当歌。
<br>微风淡水竹，净日暖烟萝。
<br>兴极犹难尽，当如薄暮何。
<br>
<br>与道原自何氏宅步至景德寺
<br>
<br>前时偶见花如梦，红紫纷披竞浅深。
<br>今日重来如梦觉，静无余馥可追寻。
<br>
<br>与耿天骘会话
<br>
<br>邯郸四十余年梦，相对黄粱欲熟时。
<br>万事只如空鸟迹，怪君强记尚能追。
<br>
<br>与吕望之上东岭
<br>
<br>靖节爱吾庐，猗玗乐吾耳。
<br>适野无心諠，吾今亦如此。
<br>纷纷旧可厌，俗子今扫轨。
<br>使君气相求，眷顾未云已。
<br>追随上东岭，俯仰多可喜。
<br>何以况清明，朝阳丽秋水。
<br>微云会消散，岂久污尘滓。
<br>所怀在分衿，藉草泪如洗。
<br>
<br>与平甫同赋槐
<br>
<br>冰雪泊楚岸，万株同飘零。
<br>春风都城居，初见叶青青。
<br>岁行如车轮，荫翳忽满庭。
<br>秋子今在眼，何时动江舲。
<br>
<br>与僧道升二首
<br>
<br>升也初见我，肤腴仍洁白。
<br>今何苦而老，手脚皴以黑。
<br>闻有道人者，於今号禅伯。
<br>嬲汝以一句，西归瘦如腊。
<br>汝观青青枝，岁寒好颜色。
<br>此松亦有心，岂问庭前柏。
<br>
<br>与僧道升二首
<br>
<br>跋陀罗师能幻物，幻秽为净持幻佛。
<br>佛幻诸天以戏之，幢幢香果助设施。
<br>茫然悔欲除所幻，还为幻佛力所持。
<br>佛天与汝本无间，汝今何恭昔何慢。
<br>十方三世本来空，受记岂非遭佛幻。
<br>
<br>与舍弟华藏院忞君亭咏竹
<br>
<br>一迳森然四座凉，残阴余韵去何长。
<br>人怜直节生来瘦，自许高材老更刚。
<br>会与蒿藜同雨露，终随松柏到冰霜。
<br>烦君惜取根株在，欲乞伶伦学凤凰。
<br>
<br>与天骘宿清凉广惠僧舍
<br>
<br>故人不惜马虺隤，许我年年一度来。
<br>野馆萧条无准拟，与君封殖浪山梅。
<br>
<br>与望之至八功德水
<br>
<br>念方与子违，戃怳夜不眠。
<br>起视明星高，整驾出东阡。
<br>聊为山水游，以写我心悁。
<br>知子不餔糟，相与酌云泉。
<br>
<br>与微之同赋梅花得香字三首
<br>
<br>汉宫娇额半涂黄，粉色凌寒透薄妆。
<br>好借月魂来映烛，恐随春梦去飞扬。
<br>风亭把盏酬孤艳，雪径回舆认暗香。
<br>不为调羹应结子，直须留此占年芳。
<br>
<br>与微之同赋梅花得香字三首
<br>
<br>结子非贪鼎鼐尝，偶先红杏占年芳。
<br>从教腊雪埋藏得，却怕春风漏泄香。
<br>不御铅华知国色，只裁云缕想仙装。
<br>少陵为尔牵诗兴，可是无心赋海棠。
<br>
<br>与微之同赋梅花得香字三首
<br>
<br>浅浅池塘短短墙，年年为尔惜流芳。
<br>向人自有无言意，倾国天教抵死香。
<br>须袅黄金危欲堕，蒂团红蜡巧能装。
<br>婵娟一种如冰雪，依倚春风笑野棠。
<br>
<br>与徐仲元自读书台上定林
<br>
<br>横绝潺湲度，深寻荦确行。
<br>百年同逆旅，一壑我平生。
<br>
<br>与薛肇明奕棋赌梅花诗输一首
<br>
<br>华发寻春喜见梅，一株临路雪培堆。
<br>凤城南陌他年忆，杳杳难随驿使来。
<br>
<br>雨过偶书
<br>
<br>霈然甘泽洗尘寰，南亩东郊共慰颜。
<br>地望岁功还物外，天将生意与人间。
<br>霁分星斗风雷静，凉入轩窗枕簟闲。
<br>谁似浮云知进退，才成霖雨便归山。
<br>
<br>雨花台
<br>
<br>盘互长干有绝陉，并包佳丽入江亭。
<br>新霜浦溆绵绵净，薄晚林峦往往青。
<br>南上欲穷牛渚怪，北寻难忘草堂灵。
<br>箯舆却走垂杨陌，已戴寒云一两星。
<br>
<br>雨晴
<br>
<br>晴明山鸟百般催，不待桃花一半开。
<br>雨後绿阴空绕舍，总将春色付莓苔。
<br>
<br>雨未止正臣欲行以诗留之
<br>
<br>纷纷应接使人愁，与子从容喜问酬。
<br>他日故将泥自庇，今朝欲以雨相留。
<br>
<br>雨中
<br>
<br>尚疑樱欲吐，已怪菊成漂。
<br>紫苋凌风怯，青苔挟雨骄。
<br>长闲故有味，多难自无聊。
<br>牢落柴荆晚，生涯付一瓢。
<br>
<br>玉晨大桧鹤庙古松最为佳树
<br>
<br>坛庙千年草不生，幽真曾此荫余清。
<br>月枝地上流云影，风叶天边过雨声。
<br>材大贤於人有用，节高仙与世无情。
<br>秦山陂下今迷处，苦里宫中漫得名。
<br>
<br>欲归
<br>
<br>水漾青天暖，沙吹白日阴。
<br>塞垣春错莫，行路老侵寻。
<br>绿稍还幽草，红应动故林。
<br>留连一杯酒，满眼欲归心。
<br>
<br>欲往北山以雨止
<br>
<br>北山朝气澹高秋，欲往愁沾独少留。
<br>散策缘冈初见日，兴随云尽复中休。
<br>
<br>欲往净因寄泾州韩持国
<br>
<br>紫荆山下物华新，只与都城共一春。
<br>令节想君携绿酒，故情怜我踏黄尘。
<br>泔鱼已悔他年事，搏虎方收未路身。
<br>欲寄微言书不尽，试寻僧阁望西人。
<br>
<br>欲雪
<br>
<br>天上云骄未肯同，晚来雪意已填空。
<br>欲开新酒邀嘉客，更待天花落坐中。
<br>
<br>寓言二首
<br>
<br>太虚无实可追寻，叶落松枝谩古今。
<br>若见桃花生圣解，不疑还自有疑心。
<br>
<br>寓言二首
<br>
<br>本来无物使人疑，却为参禅买得痴。
<br>闻道无情能说法，面墙终日妄寻思。
<br>
<br>寓言九首
<br>
<br>诜诜古之士，出必见礼乐。
<br>群游与群饮，仁义待扬搉。
<br>心疲歌舞荒，耳聒米盐浊。
<br>所以後世贤，绝俗乃为学。
<br>
<br>寓言九首
<br>
<br>不得君子居，而与小人游。
<br>疵瑕不相摩，况乃祸衅稠。
<br>高语不敢出，鄙辞强颜酬。
<br>始云避世患，自觉日已偷。
<br>如傅一齐人，以万楚人咻。
<br>云复学齐言，定复不可求。
<br>仁义多在野，欲从苦淹留。
<br>不悲道难行，所悲累身修。
<br>
<br>寓言九首
<br>
<br>周公歌七月，耕稼乃王术。
<br>宣王追祖宗，考牧与宫室。
<br>甘棠能听讼，召伯圣人匹。
<br>後生论常高，於世复何实。
<br>
<br>寓言九首
<br>
<br>婚丧孰不供，贷钱免尔萦。
<br>耕收孰不给，倾粟助之生。
<br>物赢我收之，物窘出使营。
<br>後世不务此，区区挫兼并。
<br>
<br>寓言九首
<br>
<br>贞观业万世，经营岂非艰。
<br>其子一摇之，宗庙灵几殚。
<br>开元始聪明，一眚奔岷山。
<br>功高後毁易，德薄人存难。
<br>
<br>寓言九首
<br>
<br>言失於须臾，百世不可除。
<br>行失几席间，恶名满八区。
<br>百年养不足，一日毁有余。
<br>谅彼耻不仁，戒哉惟厥初。
<br>
<br>寓言九首007
<br>
<br>钟鼓非乐本，本末犹相因。
<br>仁声入人深，孟子言之醇。
<br>如何贞观君，从古同隋陈。
<br>风俗不粹美，惜哉世无臣。
<br>
<br>寓言九首008
<br>
<br>游鲸厌海浊，出戏清江湄。
<br>风涛助翻腾，网罟不敢窥。
<br>失身洲渚间，蝼蚁乘其机。
<br>物大苦易穷，一穷无所归。
<br>
<br>寓言九首
<br>
<br>猛虎卧草间，群鸟从噪之。
<br>万物忌强梁，宁独以其私。
<br>虎终机械得，鸟亦弹丸随。
<br>出鸡不忤物，默与凤凰期。
<br>
<br>寓言六首
<br>
<br>父母子所养，子肥父母充。
<br>欲富搉其子，惜哉术之穷。
<br>霸者擅一方，窘彼足自丰。
<br>四海皆吾家，奈何不知农。
<br>
<br>寓言六首
<br>
<br>小夫谨利害，不讲义与仁。
<br>读书疑夷齐，古岂有此人。
<br>其才一莛芒，所欲势万钧。
<br>求多卒自困，余祸及生民。
<br>
<br>寓言六首
<br>
<br>瞢瞢俗所共，察察与世违。
<br>违世有百善，一疵恶皆归。
<br>就求无所得，犹以好名讥。
<br>彼哉负且乘，能使正日微。
<br>
<br>寓言六首
<br>
<br>始就诗赋科，雕镌久才成。
<br>一朝复弃之，刀笔事刑名。
<br>中材蔽末学，斯道苦难明。
<br>忽贵不自期，何施就升平。
<br>
<br>寓言六首
<br>
<br>明者好自蔽，况乃知我匹。
<br>每行悔其然，所见定万一。
<br>不求攻尔短，欲议世之失。
<br>耘而舍其田，辛苦亦何实。
<br>
<br>寓言六首
<br>
<br>好乐世所共，欲禁安能舍。
<br>孰能开其淫，要在习以雅。
<br>敺人必如己，墨子见何寡。
<br>惜哉後世音，至美不如野。
<br>
<br>御柳
<br>
<br>御柳新黄已迸条，宫沟薄冻未全消。
<br>人间今日春多少，只看东方北斗杓。
<br>
<br>遇雪
<br>
<br>定知花发是归期，不奈归心日日归。
<br>风雪岂知行客恨，向人更作落花飞。
<br>
<br>豫章道中次韵答曾子固
<br>
<br>离别何言邂逅同，今知相逐似云龙。
<br>苍烟白雾千山合，绿树青天一水容。
<br>已谢道涂多自放，将归田里更谁从。
<br>庞公有意安巢穴，肯问箪瓢与万锺。
<br>
<br>元丰二年十月政公改路故作此诗
<br>
<br>独龙东路得平冈，始免游人屐齿妨。
<br>更有主林身半现，与公随转作阴凉。
<br>
<br>元丰行示德逢
<br>
<br>四山翛翛映赤日，田背坼如龟兆出。
<br>湖阴先生坐草室，看踏沟车望秋实。
<br>雷蟠电掣云滔滔，夜半载雨输亭皋。
<br>旱禾秀发埋牛尻，豆死更苏肥荚毛。
<br>倒持龙骨挂屋敖，买酒浇客追前劳。
<br>三年五谷贱如水，今见西成复如此。
<br>元丰圣人与天通，千秋万岁与此同。
<br>先生在野故不穷，击壤至老歌元丰。
<br>
<br>元日
<br>
<br>爆竹声中一岁除，东风送暖入屠苏。
<br>千门万户曈曈日，争插新桃换旧符。
<br>
<br>元献晏公挽辞三首
<br>
<br>文章晋康乐，经术汉公孙。
<br>旧秩疑丞贵，前功保傅尊。
<br>传呼犹在耳，会哭已填门。
<br>萧瑟城南路，鸣笳上九原。
<br>
<br>元献晏公挽辞三首
<br>
<br>终贾年方妙，萧曹地已亲。
<br>优游太平日，密勿老成人。
<br>抗论辞多秘，赓歌迹已陈。
<br>功名千载下，不负汉庭臣。
<br>
<br>元献晏公挽辞三首
<br>
<br>感会真奇遇，飞扬独妙龄。
<br>他年西饯日，此夜上骑星。
<br>宿惠留藩屏，余忠在禁庭。
<br>音容无处所，彷佛寄丹青。
<br>
<br>元珍以诗送绿石砚所谓玉堂新样者
<br>
<br>玉堂新样世争传，况以蛮溪绿石镌。
<br>嗟我长来无异物，愧君持赠有佳篇。
<br>久埋瘴雾看犹湿，一取春波洗更鲜。
<br>还与故人袍色似，论心於此亦同坚。
<br>
<br>园蔬
<br>
<br>园蔬小摘嫩还抽，畦稻新舂滑欲流。
<br>枕簟不移随处有，饱餐甘寝更无求。
<br>
<br>月夜二首
<br>
<br>山泉堕清陂，陂月临静路。
<br>惜哉此佳境，独赏无与晤。
<br>埭口哆陂阴，要予水西去。
<br>呼僮拥草垡，复使东南注。
<br>
<br>月夜二首
<br>
<br>蹋月看流水，水明摇荡月。
<br>草木已华滋，山川复清发。
<br>褰裳伏槛处，绿净数毛发。
<br>谁能挽姮娥，俯濯凌波袜。
<br>
<br>跃马泉
<br>
<br>古水缩蛟螭，憎山欲隳突。
<br>山只来伐之，半岭跳啮膝。
<br>玉珂鸣塞空，组练光照日。
<br>崩腾赴不测，一陷常万匹。
<br>神战异人间，千秋为儵忽。
<br>泉旁往来客，夜寄幽人室。
<br>但听鸣萧萧，何由见神物。
<br>
<br>越人以幕养花因游其下二首
<br>
<br>幕天无日地无尘，百紫千红占得春。
<br>野草自花还自落，落时还有惜花人。
<br>
<br>越人以幕养花因游其下二首
<br>
<br>尚有残红已可悲，更忧回首只空枝。
<br>莫嗟身世浑无事，睡过春风作恶时。
<br>
<br>云山诗送正之
<br>
<br>云山参差碧相围，溪水诘曲带城陴。
<br>溪穷壤断至者谁，予独与子相谐熙。
<br>山城之西鼓吹悲，水风萧萧不满旗。
<br>子今去此来无时，予有不可谁予规。
<br>
<br>云之祁祁答董传
<br>
<br>云之祁祁，或雨于渊。
<br>苗之翘翘，或槁于田。
<br>云之祁祁，或雨于野。
<br>有槁于田，岂不自我。
<br>荟兮其隮，其在西郊。
<br>匪我为之，我歌且谣。
<br>蔚兮其复，南山之侧。
<br>我歌且谣，维以育德。
<br>
<br>杂咏
<br>
<br>百年礼乐逢休运，千里江山极胜游。
<br>那似鲍昭空写恨，不为不粲只消忧。
<br>
<br>杂咏八首
<br>
<br>万物余一体，九州余一家。
<br>秋毫不为小，徼外不为遐。
<br>不识寿与夭，不知贫与赊。
<br>忘心乃得道，道不去纷华。
<br>近迹以观之，尧舜亦泥沙。
<br>庄周谓如此，而世以为夸。
<br>
<br>
<br>杂咏八首
<br>
<br>神龙豢可致，猛虎扰亦留。
<br>变生父子间，上圣不能谋。
<br>常情在欲得，义养或成仇。
<br>他人恩更轻，患祸信难周。
<br>
<br>杂咏八首
<br>
<br>古风致逊悌，班白见尊优。
<br>薄俗谬为恭，独在势权尤。
<br>伏波迷俯迎，爱礼坐成仇。
<br>齗齗洙四间，岂是老者羞。
<br>
<br>杂咏八首
<br>
<br>羔豚窘虎豹，鸠雀穷鹰鸇。
<br>巧者具机弋，鸷猛还拘挛。
<br>论功莫如神，论大莫如天。
<br>悲哉区区人，乃欲逃其间。
<br>
<br>杂咏八首
<br>
<br>黄雀死弹丸，厥罪在啄粟。
<br>翠鹄不近人，何为亦穷辱。
<br>材为世所利，高下同僵仆。
<br>能逃天地间，蠛蠓无不足。
<br>
<br>杂咏八首
<br>
<br>关雎后之淑，棫朴王之明。
<br>兔罝尚好德，况乃公与卿。
<br>所以彼行苇，敦然遂其生。
<br>谁能弦且歌，为我发古声。
<br>
<br>杂咏八首007
<br>
<br>召公方伯尊，材亦圣人亚。
<br>农时惮烦民，听讼甘棠下。
<br>嗟今千室长，已耻问耕稼。
<br>弹琴高堂上，欲以世为化。
<br>
<br>杂咏八首008
<br>
<br>任公蹲海滨，一钓饱千里。
<br>用力已云多，钓缗亦难理。
<br>巨鱼暖更逃，壮士饥欲死。
<br>游鯈不可数，空满沧浪水。
<br>
<br>杂咏三首
<br>
<br>怀王自堕马，贾傅至死悲。
<br>古人事一职，岂敢苟然为。
<br>哭死非为生，吾心良不欺。
<br>滔滔声利间，绛灌亦何知。
<br>
<br>杂咏三首
<br>
<br>先生善鼓瑟，齐国好吹竽。
<br>操竽入齐人，雅郑亦复殊。
<br>岂不得禄赐，归卧自郗歔。
<br>寥寥朱丝弦，老矣谁与娱。
<br>
<br>杂咏三首
<br>
<br>商阳杀三人，每辄不忍视。
<br>亦云食君食，报礼当如此。
<br>波澜吹九州，金石安得止。
<br>永怀南山阿，慷慨中夜起。
<br>
<br>杂咏四首
<br>
<br>故畦抛汝水，新垄寄锺山。
<br>为问扬州月，何时照我还。
<br>
<br>杂咏四首
<br>
<br>已作湖阴客，如何更远游。
<br>章江昨夜月，送我到扬州。
<br>
<br>杂咏四首
<br>
<br>证圣南朝寺，三年到百回。
<br>不知墙下路，今日几荷开。
<br>
<br>杂咏四首
<br>
<br>桃李石城坞，饷田三月时。
<br>柴荆常自闭，花发少人知。
<br>
<br>杂咏四首
<br>
<br>桃李石城坞，饷田三月时。
<br>柴荆常自闭，花发少人知。
<br>
<br>杂咏五首
<br>
<br>白头重到太宁宫，玉佩琼琚在眼中。
<br>歌舞可怜人暗换，花开花落几春风。
<br>
<br>杂咏五首
<br>
<br>朝阳映屋拥书眠，梦想锺山一慨然。
<br>投老安能长忍垢，会当归此濯寒泉。
<br>
<br>杂咏五首
<br>
<br>乌石冈头踯躅红，东江柳色涨春风。
<br>物华人意曾相值，永日留连草莽中。
<br>
<br>杂咏五首
<br>
<br>小雨萧萧润水亭，花风颭颭破浮萍。
<br>看花听竹心无事，风竹声中作醉醒。
<br>
<br>宰嚭
<br>
<br>谋臣本自系安危，贱妾何能作祸基。
<br>但愿君王诛宰嚭，不愁宫里有西施。
<br>
<br>载酒
<br>
<br>载酒欲寻江上舟，出门无路水交流。
<br>黄昏独倚春风立，看却花开触地愁。
<br>
<br>再次前韵
<br>
<br>秋灯一点映笼纱，好读楞严莫念家。
<br>能了诸缘如梦事，世间唯有妙莲花。
<br>
<br>再次前韵寄杨德逢
<br>
<br>一雨洗炎蒸，旷然心志适。
<br>如输浮幢海，灭火十八隔。
<br>俯观风水涌，仰视电云坼。
<br>知公开霁後，过我言不食。
<br>翻愁陂路长，泥淖困臧获。
<br>明明吾有怀，如日照东壁。
<br>莫逢田父归，倚杖问消息。
<br>渠来那得度，南荡今已白。
<br>
<br>再题南涧楼
<br>
<br>北山云漠漠，南涧水悠悠。
<br>去此非吾愿，临分更上楼。
<br>
<br>再用前韵寄蔡天启
<br>
<br>蔡侯东方来，取友无所挟。
<br>翛翛一囊衣，偶以一书笈。
<br>定林朝自炊，有匕或无筴。
<br>时时羹藜藿，镬大苦难燮。
<br>骄顽遂敢侮，有甚观骈胁。
<br>澹然山谷中，变色未尝辄。
<br>始见类欺魄，寒暄粗酬接。
<br>从容与之语，烂漫无不涉。
<br>奇经可治疾，秘祝可解魇。
<br>巫医之所知，瞽史之所业。
<br>载车必百两，独以方寸摄。
<br>微言归易悟，疾若髭赴镊。
<br>天机信卓越，学等何足躐。
<br>纵谈及既往，每与唐许协。
<br>扬雄尚汉儒，韩愈真秦侠。
<br>好大人谓狂，知微乃如谍。
<br>惟初造文字，人惑鬼愁慑。
<br>秦愚既改罪，新眊仍易叠。
<br>六书遂失指，隶草矜敏捷。
<br>谁珍坛山刻，共赏兰亭帖。
<br>东京一祭酒，收拾偶予惬。
<br>少尝妄思索，老懒因退怯。
<br>侯方习篆籀，寸管静尝厌。
<br>深原道德意，助我耕且猎。
<br>昔功恐唐捐，异味今得饁。
<br>京口媚学子，追师尝劫劫。
<br>陆赢淮汴粮，水僦湖海艓。
<br>远求而近遗，如目不见睫。
<br>伪凤易悦楚，真龙反惊叶。
<br>闻予再三叹，往往心不厌。
<br>或自逸而走，或呿而不嗋。
<br>或嗤元郎漫，或訾白翁嗫。
<br>铄金徒欲消，韫玉岂愁浥。
<br>贤愚有定分，咄汝无喋喋。
<br>跨鞍随我游，曳屣联我跕。
<br>照泉挹清泚，跂石缘嵬嶪。
<br>东陂数鯈鱼，西崦追蛱蝶。
<br>翳林窥抟黍，藉草听批颊。
<br>黄寻远莲须，红阅邻杏靥。
<br>荏苒光景流，杨园忽无叶。
<br>扶痾归未久，吾见喜宁帖。
<br>褰裳告我去，禄仕当随牒。
<br>萧晨秣款段，归骑得追蹑。
<br>谓言循东路，复出西城堞。
<br>行矣忍羁旅，无鱼勿弹铗。
<br>天闲久索骥，骏足方腾蹀。
<br>长驱勿骄矜，小踠亦勿惵。
<br>鹏飞九万里，勿借风一箑。
<br>溟波浩难穷，勉自养鳞鬣。
<br>爵禄实天械，功名为接摺。
<br>宁能复与我，摇漾秦淮檝。
<br>附书勿辞频，隔岁期汉箧。
<br>
<br>再至京口寄漕使曹郎中
<br>
<br>漂流曾落此江边，忆与诗翁赋浩然。
<br>乡国去身犹万里，驿亭分首已三年。
<br>北城红出高枝靓，南浦青回老树圆。
<br>还似昔时风露好，只疑谈笑在君前。
<br>
<br>臧仓
<br>
<br>位在万乘师，孟轲犹不遇。
<br>岂云贫与贱，世道非吾趣。
<br>意行天下福，事忤由然去。
<br>命也固有在，臧仓汝何与。
<br>
<br>赠安大师
<br>
<br>独龙冈北第三峰，逋客归来老更慵。
<br>败屋数椽青缭绕，冷云深处不闻锺。
<br>
<br>赠宝觉
<br>
<br>大师京国旧，兴趣江湖迥。
<br>往与惠询辈，一宿金山顶。
<br>怀哉苦留恋，王事有朝请。
<br>别来能几时，浮念剧含梗。
<br>今朝忽相见，眸子清炯炯。
<br>夜阑接软语，令人发深省，
<br>化城出天半，远色有诸岭。
<br>白首对汀洲，犹思理烟艇。
<br>
<br>赠长宁僧首
<br>
<br>秀骨厖冒倦往还，自然清誉落人间。
<br>闲中用意归诗笔，静外安身比太山。
<br>欲倩野云朝送客，更邀江月夜临关。
<br>嗟予踪迹飘尘土，一对孤峰几厚颜。
<br>
<br>赠陈君景初
<br>
<br>吾尝奇华佗，肠胃真割剖。
<br>神膏既傅之，顷刻活残朽。
<br>昔闻今则信，绝伎世尝有。
<br>堂堂颍川士，察脉极渊薮。
<br>珍丸起病瘠，鱠虫随泄呕。
<br>挛足四五年，下针使之走。
<br>一言傥不合，万金莫可诱。
<br>又复能赋诗，往往吹琼玖。
<br>
<br>卷纸夸速成，语怪若神授。
<br>名声动京洛，踪迹晦莨莠。
<br>相逢但长啸，遇饮辄掩口。
<br>独醒竟何如，无乃寡俗偶。
<br>顾非避世翁，疑是壁中叟。
<br>安得斯人术，付之经国手。
<br>
<br>赠工部侍郎郑公挽辞
<br>
<br>地蟠江汉久知灵，通德门中见老成。
<br>南去伏波推将略，北来光禄擅诗名。
<br>密章赠襚连三组，画翣丧车载一旌。
<br>阴德故应多後福，可能生子但升卿。
<br>
<br>赠李士宁道人
<br>
<br>季主逡巡居卜肆，弥明邂逅作诗翁。
<br>曾令宋贾叹车上，更使刘侯惊坐中。
<br>杳杳人传多异事，冥冥谁识此高风。
<br>行歌过我非无谓，唯恨贫家酒盏空。
<br>
<br>赠李士云
<br>
<br>李子山水人，而常寓城郭。
<br>毫端出窈窕，心手初不著。
<br>我闻大梵天，擎跨鸡孔雀。
<br>执铃扬赤幡，浩劫净无作。
<br>仕哉子能图，可以慰寂寞。
<br>相与验其真，他年在寥廓。
<br>
<br>赠彭器资
<br>
<br>鄱水滔天竟东注，气泽所锺贤可慕。
<br>文章浩渺足波澜，行义迢迢有归处。
<br>中江秋浸两崖间，逆洄与我相往还。
<br>我挹其清久未竭，复得纵观於波澜。
<br>放言深入妙云海，示我仙圣本所寰。
<br>楞伽我亦见彷佛，岁晚所悲行路难。
<br>
<br>
<br>赠僧
<br>
<br>纷纷扰扰十年间，世事何尝不强颜。
<br>亦欲心如秋水静，应须身似岭云闲。
<br>
<br>赠上元宰梁之仪承议
<br>
<br>白下有贤宰，能歌如紫芝。
<br>民欺自不忍，县治本无为。
<br>风月谁同赏，江山我亦思。
<br>粉墙侵醉墨，怊怅绿苔滋。
<br>
<br>赠殊胜院简道人
<br>
<br>早悟耆山善，今为洛社豪。
<br>有生常寂寞，所得是风骚。
<br>露夕吟逾苦，云收思共高。
<br>此怀差自适，千社一牛毛。
<br>
<br>赠殊胜院简道人
<br>
<br>早悟耆山善，今为洛社豪。
<br>有生常寂寞，所得是风骚。
<br>露夕吟逾苦，云收思共高。
<br>此怀差自适，千社一牛毛。
<br>
<br>赠外孙
<br>
<br>南山新长凤凰雏，眉目分明画不如。
<br>年小从他爱梨栗，长成须读五车书。
<br>
<br>赠王居士
<br>
<br>武林王居士，与子俱学佛。
<br>以财供佛事，不自费一物。
<br>
<br>赠约之
<br>
<br>君胸寒而痞，我齿热以摇。
<br>无方可捄药，相值久无憀。
<br>欲寻秦越人，魂逝莫能招。
<br>但当观此身，不实如芭蕉。
<br>
<br>赠曾子固
<br>
<br>曾子文章众无有，水之江汉星之斗。
<br>挟才乘气不媚柔，群儿谤伤均一口。
<br>吾语群儿勿谤伤，岂有曾子终皇皇。
<br>借令不幸贱且死，後日犹为班与扬。
<br>
<br>赠张康
<br>
<br>昔在历阳时，得子初江津。
<br>手中紫团参，一饮宽吾亲。
<br>舍舟城南居，杖屦日相因。
<br>百口代起伏，呻呼聒比邻。
<br>叩门或夜半，屡费药物珍。
<br>欲报恨不得，肠胃盘车轮。
<br>今逢又坎坷，令子驰风尘。
<br>颠倒车马间，起先冰雪晨。
<br>嗟我十五年，得禄尚辞贫。
<br>所读漫累车，岂能苏一人。
<br>无求愧子义，有施惭子仁。
<br>逝将收桑榆，邀子寂寞滨。
<br>
<br>赠张轩民赞善
<br>
<br>潮打空城寂寞回，百年多病独登台。
<br>谁人得似张公子，有底忙时不肯来。
<br>
<br>澶州
<br>
<br>津津河北流，嶭嶭两城峙。
<br>春秋诸侯会，澶渊乃其地。
<br>书留後世法，岂独讥当世。
<br>野老岂知此，为予谈近事。
<br>边关一失守，北望皆胡骑。
<br>黄屋亲乘城，穹庐矢如蝟。
<br>纷纭擅将相，谁为开长利，
<br>焦头收末功，尚足夸一是。
<br>欢盟从此数，日月行人至。
<br>驰迎传马单，走送牛车疲。
<br>征求事供给，厮养犹珍丽。
<br>戈甲久已销，澶人益憔悴。
<br>能将大事小，自合文王意。
<br>语翁无叹嗟，小雅今不废。
<br>
<br>澶州
<br>
<br>去都二百四十里，河流中间两城峙。
<br>南城草草不受兵，北城楼橹如边城。
<br>城中老人为予语，契丹此地经钞虏。
<br>黄屋亲乘矢石间，胡马欲踏河冰渡。
<br>天发一矢胡无酋，河冰亦破沙水流。
<br>欢盟从此至今日，丞相莱公功第一。
<br>
<br>张工部庙
<br>
<br>使节纷纷下禁中，几人曾到此城东。
<br>独君遗像今如在，庙食真须德与功。
<br>
<br>张剑州至剑一日以亲忧罢
<br>
<br>客舍飞尘尚满鞯，却寻东路想茫然。
<br>白头反哺秦乌侧，流血思归蜀鸟前。
<br>今日相逢知怅望，几时能到与留连。
<br>行看万里云西去，倚马春风不忍鞭。
<br>
<br>张良
<br>
<br>留侯美好如妇人，五世相韩韩入秦。
<br>倾家为主合壮士，博浪沙中击秦帝。
<br>脱身下邳世不知，举国大索何能为。
<br>素书一卷天与之，谷城黄石非吾师。
<br>固陵解鞍聊出口，捕取项羽如婴儿。
<br>从来四皓招不得，为我立弃商山芝。
<br>洛阳贾谊才能薄，扰扰空令绛灌疑。
<br>
<br>张良
<br>
<br>汉业存亡俯仰中，留侯当此每从容。
<br>固陵始议韩彭地，复道方图雍齿封。
<br>
<br>张氏静居院
<br>
<br>动者利进为，静者乐止居。
<br>物性有偏得，惟贤时卷舒。
<br>张侯始出仕，所至多名誉。
<br>老矣归偃休，买地斸荒芜。
<br>屋成为令名，名实与时俱。
<br>南堂栖幽真，晨起瞻像图。
<br>北堂画五禽，游戏养形躯。
<br>燕有诸宾庭，学有诸子庐。
<br>问侯年几何，矫矫八十余。
<br>问侯何能尔，心不藏忧愉。
<br>问侯客何为，弦歌饮投壶。
<br>问侯儿何读，夏商及唐虞。
<br>嵩山填门户，洛水绕阶除。
<br>侯於山水间，结驷有通衢。
<br>我念老退者，古多贤大夫。
<br>留侯亦养生，乃欲凌空虚。
<br>闭门不饮酒，岂异山中臞，
<br>疏傅稍喜客，挥金能自娱。
<br>不闻喜教子，满屋青紫朱。
<br>张侯能兼取，胜事古所无。
<br>褒称有乐石，丞相为之书。
<br>而我不自量，闻风亦歌呼。
<br>
<br>张侍郎示东府新居诗因而和酬二首
<br>
<br>得贤方慕北山莱，赤白中天二府开。
<br>功谢萧规惭汉第，恩从隗始诧燕台。
<br>曾留上主经过迹，更费高人赋咏才。
<br>自古落成须善颂，扫除东阁望公来。
<br>
<br>张侍郎示东府新居诗因而和酬二首
<br>
<br>荣观流传动草莱，中官赐设上尊开。
<br>鼓歌（穴下加叫）窱听疑梦，肴果联翩馈有台。
<br>斧藻故应宜旧德，栋梁非复复凡材。
<br>虚堂欲踵曹参事，试问齐人或肯来。
<br>
<br>杖藜
<br>
<br>杖藜随水转东冈，兴罢还来赴一床。
<br>尧桀是非时入梦，固知余习未全忘。
<br>
<br>招丁元珍
<br>
<br>默默不自得，纷纷何所为。
<br>画墁聊取食，猎较且随时。
<br>秋入江湖暗，风生草树悲。
<br>黄花一杯酒，思与故人持。
<br>
<br>招吕望之使君
<br>
<br>潮沟东路两牛鸣，十亩漪涟一草亭。
<br>委质山林如许国，寄怀鱼鸟欲忘形。
<br>纷纷易变浮云白，落落谁锺老柏青。
<br>尚有使君同好恶，想随秋水肯扬舲。
<br>
<br>招同官游东园
<br>
<br>青青石上蘖，霜至亦已凋。
<br>冉冉水中蒲，尔生信无聊。
<br>感此岁云晚，欲欢念谁邀。
<br>嘉我二三子，为回东城镳。
<br>幽菊尚可泛，取鱼系榆条。
<br>毋为百年忧，一日以逍遥。
<br>
<br>招杨德逢
<br>
<br>山林投老倦纷纷，独卧看云却忆君。
<br>云尚无心能出岫，不应君更懒於云。
<br>
<br>招叶致远
<br>
<br>山桃野杏两三栽，嫩叶商量细细开。
<br>最是一年春好处，明朝有意抱琴来。
<br>
<br>招叶致远
<br>
<br>白下长干一水间，竹云新笋已斑斑。
<br>明朝若有扁舟兴，落日潮生尚可还。
<br>
<br>招元度
<br>
<br>早知皆是自拘囚，年少因何有旅愁。
<br>自是不归归便得，陆乘肩舆水乘舟。
<br>
<br>招约之职方并示正甫书记
<br>
<br>往时江总宅，近在青溪曲。
<br>井灭非故桐，台倾尚余竹。
<br>池塘三四月，菱蔓芙蕖馥。
<br>蒲柳亦竞时，冥冥一川绿。
<br>方坻最所爱，意谓可穿筑。
<br>欲往无舟梁，长年寄心目。
<br>故人晚得此，心事付草木。
<br>消摇檐宇新，揽结蹊隧熟。
<br>更能适我愿，中水开茆屋。
<br>鬼营诛荒梗，人境扫喧黩。
<br>濠鱼净留连，海鸟暖追逐。
<br>岂无方外客，於此停高躅。
<br>忆初桑落时，要我岂非夙。
<br>蚕眠忽欲老，一个未言速。
<br>当缘东门水，尚涩南浦舳。
<br>吾庐虽隐翳，赏眺还自足。
<br>横陂受後涧，直堑输前渎。
<br>跳鳞出重锦，舞羽堕软玉。
<br>碧筩递舒卷，紫角联出缩。
<br>千枝孙峄阳，万本毋淇澳。
<br>满门陶令株，弥岸韩侯蔌。
<br>尚复有野物，与公新听瞩。
<br>金钿拥芜菁，翠被敷苜蓿。
<br>虾蟆能作技，科斗似可读。
<br>棂轩俯北渚，花气时度谷。
<br>耘耡聊效颦，缔构行可续。
<br>荒乘傥不倦，一昼敢辞卜。
<br>虽无北海酒，乃有平津肉。
<br>翛翛仙李枝，城市久烦促。
<br>寄声与俱来，荫我台上谷。
<br>
<br>昭文斋
<br>
<br>我自山中客，何缘有此名。
<br>当缘琴不鼓，人不见亏成。
<br>
<br>柘冈
<br>
<br>万事纷纷只偶然，老来容易得新年。
<br>柘冈西路花如雪，回首春风最可怜。
<br>
<br>真人
<br>
<br>予常值真人，能藏毒而宁。
<br>能纳秽若净，能易膻使馨。
<br>能解身赫赫，能逆如冥冥。
<br>日唯汝心撄，而汝耳目荧。
<br>廓然而无营，其孰扰汝灵。
<br>神奇实主汝，厥通莫之令。
<br>嘻予岂不知，黄帝与焦螟。
<br>死心而废形，乃可少闻霆。
<br>顾今亲遘之，於吾独剽聆。
<br>刳心事斯语，自儆以书铭。
<br>
<br>真州东园作
<br>
<br>十年历遍人间事，却绕新花认故丛。
<br>南北此身知几日，山川长在泪痕中。
<br>
<br>真州马上作
<br>
<br>身随饥马日中行，眼入风沙困欲盲。
<br>心气已劳形亦弊，自怜於世欲何营。
<br>
<br>镇南邸报癸未四月作
<br>
<br>赐诏宽言路，登贤壮陛廉。
<br>相期正在治，素定不烦占。
<br>众喜夔龙盛，予虞终灌憸。
<br>太平谈可致，天意慎猜嫌。
<br>
<br>烝然来思
<br>
<br>念我独兮，亦莫我顾。
<br>烝然来思，程伯休父。
<br>我有旨酒，尔殽伊脯。
<br>酌言酬之，式歌且舞。
<br>不留不处，适彼乐土。
<br>言秣其马，率西水浒。
<br>有客宿宿，于时语语。
<br>山有桥松江有渚，式遄其归不我与。
<br>作此好歌，倡予和女。
<br>
<br>
<br>正肃吴公挽辞三首
<br>
<br>从容边塞议，慷慨庙堂争。
<br>曲突非无验，方穿有不行。
<br>搢绅终倚赖，赠襚极哀荣。
<br>岂慕公孙贵，平生学董生。
<br>
<br>
<br>
<br>正肃吴公挽辞三首 
<br>应世文章手，宜民政事才。
<br>朝多侧目忌，士有拊心哀。
<br>书蠹平生简，香寒後夜灰。
<br>悠悠国西路，空得葬车回。
<br>
<br>正肃吴公挽辞三首
<br>
<br>昔继吴公治，今从子产游。
<br>里门无旧客，乡国有新丘。
<br>谋让裨谌远，文归贾谊优。
<br>此时辜怨宠，西望涕空流。
<br>
<br>正宪吴公挽辞
<br>
<br>丙魏虽曹汉道昌，岂如公出值虞唐。
<br>秀锺旧国山川气，荣附中天日月光。
<br>更化事功参虎变，赞元时序得金穰。
<br>伤心鼓吹城南陌，回首新阡柏一行。
<br>
<br>证圣寺杏接梅花未开
<br>
<br>红蕊曾游此地来，青青今见数枝梅。
<br>只应尚有娇春意，不肯凌寒取次开。
<br>
<br>郑子宪西斋
<br>
<br>漫构轩窗意亦深，滔滔浮俗倦登临。
<br>诗书千载经纶志，松竹四时萧洒心。
<br>晓枕一容春梦到，夜灯唯许月废台。
<br>邑子从今夸胜事，岂论王谢世称才。
<br>
<br>纸暖合
<br>
<br>联屏盖障一寻方，南设钓帘北置床。
<br>侧座对敷红絮暖，仰窗分启碧纱凉。
<br>毡庐易以梅烝坏，锦幄终於草野妨。
<br>楚谷越藤真自称，每糊因得减书囊。
<br>
<br>至开元僧舍上方次韵舍弟二月一日之作
<br>
<br>溪谷溅溅嫩水通，野田高下绿蒙茸。
<br>和风满树笙簧杂，霁雪兼山粉黛重。
<br>万里有家归尚隔，一廛无地去何从。
<br>伤春故欲西南望，回首荒城已暮锺。
<br>
<br>致仕邵少卿挽辞二首
<br>
<br>谢朓城中守，梁鸿墓下归。
<br>素车驰吉路，丹旐卷寒辉。
<br>抚几虚容在，瞻图实貌非。
<br>无因置一酹，空此叹长违。
<br>
<br>致仕邵少卿挽辞二首
<br>
<br>杯酒邗沟上，纷纷已十年。
<br>音容常想见，风迹每流传。
<br>老去元卿位，新开太守阡。
<br>庆门当更大，子弟固多贤。
<br>
<br>致仕虞部曲江谭君挽辞
<br>
<br>同时献赋久无人，握手悲欢迹已陈。
<br>它日白衣霄汉志，暮年朱绂水云身。
<br>虚容剑几今长夜，小隐山林只旧春。
<br>岂惜埋辞追往事，齿衰才尽独伤神。
<br>
<br>中茅峰石上徐锴篆字题名
<br>
<br>百年风雨草苔昏，尚有当年墨法存。
<br>只恐终随峄碑尽，西风吹烧满秋原。
<br>
<br>中牟
<br>
<br>颓城百雉拥高秋，驱马临风想圣丘。
<br>此道门人多未悟，尔来千载判悠悠。
<br>
<br>中年
<br>
<br>中年许国邯郸梦，晚岁还家圹埌游。
<br>南望青山知不远，五湖春草入扁舟。
<br>
<br>中秋夕寄平甫诸弟
<br>
<br>浮云吹尽数秋毫，爚爚金波满满醪。
<br>千里得君诗挑战，夜坛谁敢将风骚。
<br>
<br>中书即事
<br>
<br>投老翻为世网婴，低徊终恐负平生。
<br>何时白土冈头路，渡水穿云取次行。
<br>
<br>中书偶成
<br>
<br>忽忽余年往，茫茫不自知。
<br>殷懃照清浅，邂逅见衰迟。
<br>辅世无贤业，容身有圣时。
<br>归欤今可矣，何以长人为。
<br>
<br>忠献韩公挽辞二首
<br>
<br>心期自与众人殊，骨相知非浅丈夫。
<br>独斡斗杓环帝座，亲扶日毂上天衢。
<br>锄耰万里山无盗，衮绣三朝国有儒。
<br>爽气忽随秋露尽，但留陈迹在龟趺。
<br>
<br>忠献韩公挽辞二首
<br>
<br>两朝身与国安危，曲策哀荣此一时。
<br>木稼尝闻达官怕，山颓果见哲人萎。
<br>英姿爽气归图画，茂德元勋在鼎彝。
<br>幕府少年今白发，伤心无路送露輀。
<br>
<br>锺山即事
<br>
<br>涧水无声绕竹流，竹西花草弄春柔。
<br>茅檐相对坐终日，一鸟不鸣山更幽。
<br>
<br>锺山晚步
<br>
<br>小雨轻风落楝花，细红如雪点平沙。
<br>槿篱竹屋江村路，时见宜城卖酒家。
<br>
<br>锺山西庵白莲亭
<br>
<br>山亭新破一方苔，白帝留花满四隈。
<br>野艳轻明非傅粉，秋光清浅不凭材。
<br>乡穷自作幽人伴，岁晚谁为静女媒。
<br>可笑远公池上客，却因松菊赋归来。
<br>
<br>仲明父不至
<br>
<br>月出映沟坻，烟升隐墟落。
<br>寒鱼占窟聚，暝鸟投枝泊。
<br>亭皋闭晚市，陇首归新获。
<br>伫子终不来，青灯耿林壑。
<br>
<br>仲明父至宿明日遂行
<br>
<br>初登张公门，公子始冠帻。
<br>於今见公子，与我偕鬓白。
<br>山林坐语笑，宛我在公侧。
<br>岂惟貌如之，侃侃有公德。
<br>忆公营濑乡，许我归作客。
<br>我归公既逝，惆怅难再得。
<br>得子如得公，交怀我忻戚。
<br>漂摇将安往，税驾止一昔。
<br>寤言且勿寐，庶以永今夕。
<br>何时复能还，裹饭冶城宅。
<br>
<br>仲元女孙
<br>
<br>双鬟嬉戏我庭除，争挽新花比绣襦。
<br>亲结香缨知不久，汝翁那更镊髭须。
<br>
<br>众人
<br>
<br>众人纷纷何足竞，是非吾喜非吾病。
<br>颂声交作莽岂贤，四国流言旦犹圣。
<br>唯圣人能轻重人，不能铢两为千钧。
<br>乃知轻重不在彼，要之美恶由吾身。
<br>
<br>重登宝公塔复用前韵二首
<br>
<br>空见方坟涌半霄，难将生死问参寥。
<br>应身东返知何国，瑞像西归自本朝。
<br>遗寺有门非辇路，故池无钵但僧瓢。
<br>独龙下视皆陈迹，追数齐梁亦未遥。
<br>
<br>重登宝公塔复用前韵二首
<br>
<br>碧玉旋螺恍隔霄，冠山仙冢亦寥寥。
<br>空余华构延风月，无复灵踪落市朝。
<br>帐座追严多献宝，供盘随施有操瓢。
<br>他方出没还如此，与物何心作迩遥。
<br>
<br>重过余婆冈市
<br>
<br>忆我东游未有须，扶衰重此驻肩舆。
<br>市中年少今谁在，鲁叟当街六十余。
<br>
<br>重将
<br>
<br>重将白发旁墙阴，陈迹茫然不可寻。
<br>花鸟总知春烂熳，人间独自有伤心。
<br>
<br>重游草堂次韵三首
<br>
<br>垣屋荒葛藟，野殿冷檀沈。
<br>鹤有思顒意，鹰无恋遁心。
<br>禅房闭深竹，斋钵度遥岑。
<br>寂寞黄尘里，金身倚一寻。
<br>
<br>重游草堂次韵三首
<br>
<br>僧残尚食少，佛古但泥多。
<br>寒守三衣法，饥传一钵歌。
<br>宽闲每迸竹，危朽漫牵萝。
<br>怊怅庭前柏，西来意若何。
<br>
<br>重游草堂次韵三首
<br>
<br>野寺真兰若，山僧老病多。
<br>疏锺挟谷响，悲梵入樵歌。
<br>水映茅篁竹，云埋茑女萝。
<br>拂尘书所见，因得拟阴何。
<br>
<br>州桥
<br>
<br>州桥蹋月想山椒，回首哀湍未觉遥。
<br>今夜重闻旧呜咽，却看山月话州桥。
<br>
<br>舟过长芦
<br>
<br>木落草摇洲渚昏，泊船深闭雨中门。
<br>回灯只欲寻归梦，儿女纷纷强笑言。
<br>
<br>舟还江南阻风有怀伯兄
<br>
<br>几时重接汝南评，两浆留连不计程。
<br>白浪黏天无限断，玄云垂野少晴明。
<br>平皋望望欲何向，薄宦嗟嗟空此行。
<br>会有开樽相劝日，鶺鴒随处共飞鸣。
<br>
<br>舟夜即事
<br>
<br>火炬临遥岸，余光照客船。
<br>水明鱼中饵，沙暖鹭忘眠。
<br>感概无穷事，迟回欲晓天。
<br>山泉如有意，枕上送潺湲。
<br>
<br>舟中读书
<br>
<br>冉冉木叶下，萧萧山水秋。
<br>浮云带田野，落日抱汀洲。
<br>归卧无与语，出门何所求。
<br>未能忘感慨，聊以古人谋。
<br>
<br>昼寝
<br>
<br>井迳从芜漫，青藜亦倦扶。
<br>百年唯有且，万事总无如。
<br>弃置蕉中鹿，驱除屋上乌。
<br>独眠窗日午，往往梦华胥。
<br>
<br>朱朝议移法云兰
<br>
<br>幽兰有佳气，千载閟山阿。
<br>不出阿兰若，岂遭乾闼婆。
<br>
<br>诸葛武侯
<br>
<br>恸哭杨顒为一言，余风今日更谁传。
<br>区区庸蜀支吴魏，不是虚心岂得贤。
<br>
<br>诸葛武侯
<br>
<br>汉日落西南，中原一星黄。
<br>群盗伺昏黑，联翩各飞扬。
<br>武侯当此时，龙卧独摧藏。
<br>掉头梁甫吟，羞与众争光。
<br>邂逅得所从，幅巾起南阳。
<br>崎岖巴汉间，屡以弱攻强。
<br>晖晖若长庚，孤出照一方。
<br>势欲起六龙，东回出扶桑。
<br>惜哉沦中路，怨者为悲伤。
<br>竖子祖余策，犹能走强梁。
<br>
<br>竹窗
<br>
<br>竹窗红苋两三根，山色遥供水际门。
<br>只我近知墙下路，能将屐齿记苔痕。
<br>
<br>竹里
<br>
<br>竹里编茅倚石根，竹茎疏处见前村。
<br>闲眠尽日无人到，自有春风为扫门。
<br>
<br>涿州
<br>
<br>涿州沙上望桑乾，鞍马春风特地寒。
<br>万里如今持汉节，却寻此路使呼韩。
<br>
<br>子贡
<br>
<br>一来齐境助奸臣，去误骄王亦苦辛。
<br>鲁国存亡宜有命，区区翻覆亦何人。
<br>
<br>字谜诗二首
<br>
<br>兄弟四人两人大，一人立地三人坐。
<br>家中更有一两口，任是凶年也得过。
<br>
<br>字谜诗二首
<br>
<br>将军身是五行精，日日燕山望石城。
<br>待得功成身又退，空将心腹为苍生。
<br>
<br>自白门归望定林有寄
<br>
<br>蹇驴愁石路，余亦倦跻攀。
<br>不见道人久，忽然芳岁残。
<br>朝随云暂出，暮与鸟争还。
<br>杳杳青松壑，知公在两间。
<br>
<br>自白土村入北寺二首
<br>
<br>木杪田家出，城阴野迳分。
<br>溜渠行碧玉，畦稼卧黄云。
<br>薄槿烟脂染，深荷水麝焚。
<br>夕阳人不见，鸡鹜自成群。
<br>
<br>自白土村入北寺二首
<br>
<br>雨过百泉出，秋声连众山。
<br>独寻飞鸟外，时渡乱流间。
<br>坐石偶成歇，看云相与还。
<br>会须营一亩，长此听潺湲。
<br>
<br>自定林过西庵
<br>
<br>午鸡声不到禅林，柏子烟中静拥衾。
<br>忽忆西岩道人语，杖藜乘兴得幽寻。
<br>
<br>自府中归寄西庵行详
<br>
<br>意衰难自力，扶路便思还。
<br>强逐萧骚水，遥看惨淡山。
<br>行寻香草遍，归漾晚云间。
<br>西崦分明见，幽人不可攀。
<br>
<br>自金陵如丹阳道中有感
<br>
<br>数百年来王气消，难将前事问渔樵。
<br>苑方秦地皆芜没，山借扬州更寂寥。
<br>荒埭暗鸡催月晓，空场老雉挟春骄。
<br>豪华只有诸陵在，往往黄金出市朝。
<br>
<br>自遣
<br>
<br>闭户欲推愁，愁终不肯去。
<br>底事春风来，留愁愁不住。
<br>
<br>自舒州追送朱氏女弟憩独山馆宿木瘤僧舍明日度长安岭至皖口
<br>
<br>晨霜践河梁，落日憩亭皋。
<br>念彼千里行，恻恻我心劳。
<br>揽辔上层冈，下临百仞濠。
<br>寒流咽欲绝，鱼龟久已逃。
<br>暮行苦邅回，细路隐蓬蒿。
<br>惊麏出马前，鸟骇亡其曹。
<br>投僧避夜雨，古檠昏无膏。
<br>山木鸣四壁，疑身在波涛。
<br>平明长安岭，飞雪忽满袍。
<br>天低浮云深，更觉所向高。
<br>
<br>自讼
<br>
<br>孔子见南子，子路为不怡。
<br>欲从公山氏，勃郁见色辞。
<br>道如天之苍，万物不能缁。
<br>弟子尚不信，况余乏才资。
<br>明知古人仁，语默各有时。
<br>苟出不自慎，果为听者疑。
<br>白圭尚有磨，驷马犹能追。
<br>一言成不智，虽悔欲何为。
<br>彼狂上古杳默无人声，
<br>日月不忒山川平。人与鸟兽相随行，
<br>祖孙一死十百生。万物不给乃相兵，
<br>伏羲画法作後程。渔虫猎兽宽群争，
<br>势不得已当经营。非以示世为聪明，
<br>方分类别物有名。夸贤尚功列耻荣，
<br>蛊伪日巧雕元精。至言一出众辄惊，
<br>上智闭匿不敢成。因时就俗救刖黥，
<br>惜哉彼狂以文鸣。强取色乐要聋盲，
<br>震荡沈浊终无清。诙诡徒乱圣人氓，
<br>岂若泯默死蚕耕。
<br>
<br>自喻
<br>
<br>岸凉竹娟娟，水净菱帖帖。
<br>虾摇浮游须，鱼鼓嬉戏鬣。
<br>释杖聊一愒，褰裳如可涉。
<br>自喻适志欤，翩然梦中蝶。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
