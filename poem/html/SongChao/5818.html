<HTML>
<HEAD>
<TITLE>陆游诗全集（十一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（十一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（十一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5818"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（十一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（十一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 秋望
<br>
<br>快哉一雨洗浮麈，却喜郊原霁色匀。
<br>野火已亡秦相篆，江涛犹托伍胥神。
<br>登临顿觉清秋早，流落空悲白发新。
<br>东望思陵郁葱里，老民犹及见时巡。
<br>
<br>秋夕
<br>
<br>承学虽云浅，初心敢自轻。
<br>飘零为禄仕，蹭蹬得诗名。
<br>抚事悲长剑，怀人感短檠。
<br>不堪秋雨夕，鼓角下高城。
<br>
<br>秋夕
<br>
<br>西山樵路隔重云，溪水微风起谷纹。
<br>暑退忽惊秋渐晚，夜长已与昼中分。
<br>菰蒋入馔浑家喜，碪矸催寒并舍闻。
<br>新作篝灯学僧样，与儿同策读书勋。
<br>
<br>秋夕
<br>
<br>浴罢纱巾出草堂，一枝瘦杖倚桄榔。
<br>蝉吟古柳声相续，月入幽扉影正方。
<br>频约僧棋秋渐健，稍增书课夜初长。
<br>亦知桑落宜篘酒，太息何时办一觞？
<br>
<br>秋夕
<br>
<br>羁魂虚仗些词招，病骨那禁积毁消。
<br>乱叶打窗寒有信，昏灯照幔梦无聊。
<br>栈边老骥心空在，爨下残桐尾半焦。
<br>百感忽生推枕起，碧霄银汉正迢迢。
<br>
<br>秋夕大风松声甚壮戏作短歌
<br>
<br>人生不自怜，坐受外物械。
<br>荣华难把玩，俄顷皆变坏。
<br>山栖亦何有，耳目差旷快。
<br>秋郊多烈风，夜壑起松籁。
<br>初闻尚萧瑟，髣佛听严濑；
<br>忽如倒巨浸，便欲翻大块；
<br>又疑楚汉战，澒洞更胜败；
<br>不然六月雨，雷电奔百怪。
<br>三更势稍歛，铁马归入塞。
<br>孰能从吾游，洗汝胸次隘？
<br>
<br>秋夕虹桥舟中偶赋
<br>
<br>解缆初离小市门，放篙冲破一溪云。
<br>露萤合散自成阵，水鸟飞鸣如觅群。
<br>枫落荷疏秋渐老，河倾斗转夜将分。
<br>书生老负功名志，醉里长歌强一欣。
<br>
<br>秋夕露坐作
<br>
<br>银河半落露华清，南斗阑干北斗明。
<br>冉冉方悲老将至，纤纤又叹月初生。
<br>酒床细滴香浮瓮，衣杵相闻声满城。
<br>万卷读书无用处，却将耕稼报升平。
<br>
<br>秋夕排闷十韵
<br>
<br>湖海双归棹，蓬蒿一病翁。
<br>幽居天镜北，别墅石帆东。
<br>云岫翩孤鹤，烟汀渺断鸿。
<br>一从生白发，几见落丹枫？
<br>独立中庭月，欹眠满院蛩。
<br>藜羹晨糁白，葑火夜炉红。
<br>物外缘虽薄，尘中念已空。
<br>放鱼从长者，累塔伴群童。
<br>野寺观冬忏，业祠祷岁丰。
<br>行歌与坐睡，处处现神通。
<br>
<br>秋夕书事
<br>
<br>垂老虽堪叹，为谋亦未疏。
<br>闷赊邻巷酒，闲读後身书。
<br>大嚼宁须肉，徐行可当车。
<br>秋来欢喜事，菽粟有新储。
<br>
<br>秋夕书事
<br>
<br>秋夕初多露，渔家半掩扉。
<br>鹊飞山月出，犬吠市船归。
<br>影瘦悲形瘁，冠偏感发稀。
<br>眼中无宿士，老我欲畴依？
<br>
<br>秋夕书事
<br>
<br>点点秋灯晚，翻翻宿鸟还。
<br>雨添羁枕睡，书伴小窗闲。
<br>僧阁荒寒外，渔村缥缈间。
<br>画工今代少，谁为写家山？
<br>
<br>秋夕书事
<br>
<br>寂寂青枫岸，萧萧白版扉。
<br>端居常嬾动，偶出却忘归。
<br>时泰徵科简，师还驿置稀。
<br>江村日无事，烟火自相依。
<br>
<br>秋晓
<br>
<br>菅席多年败见经，布衾木枕伴残更。
<br>嗈嗈天际雁初度，喔喔舍傍鸡乱鸣。
<br>贷米未回愁灶冷，读书有课待窗明。
<br>一秋最恨空阶雨，滴破羁怀是此声。
<br>
<br>秋晓书感
<br>
<br>天公息我半生劳，寄傲江湖亦足豪。
<br>淡尽月痕知夜艾，飘残桐叶喜秋高。
<br>读书时亦挂牛角，对酒正须持蟹螯。
<br>纵有故人终自绝，安能从汝望绨袍。
<br>
<br>秋晓闻禽声五韵
<br>
<br>秋晓风露佳，天宇旷以清。
<br>鸟雀当此时，意乐有和声；
<br>人独不自喜，乃欲鸣不平。
<br>世事虽万端，但可笑绝缨。
<br>君看郊与岛，徒自残其生。
<br>
<br>秋晓倚阑
<br>
<br>云罅纤纤玉一钩，小庭风露更清柔。
<br>老来朋旧凋零尽，独倚阑干特地愁。
<br>
<br>秋兴
<br>
<br>节物喜更新，清秋最可人。
<br>徐行曳藤杖，小立岸纱巾。
<br>烟雨迷衰草，汀洲老百苹。
<br>鹤巢时托宿，猿果每分珍。
<br>羽客期烧药，毛人约卜邻，
<br>兰亭故不远，千载见清真。
<br>
<br>秋兴
<br>
<br>秋眠怯簟冷，晨饭喜蔬香。
<br>宁使衣百结，肯储钱一囊。
<br>杜门虽局促，负气尚轩昂。
<br>死去真无憾，曾孙似我长。
<br>
<br>秋兴
<br>
<br>扶衰又见素秋过，未死其如造物何？
<br>破屋颓垣那敢议，浊醪麤饭已为多。
<br>佩刀但可偿黄犊，作字安能博白鹅？
<br>龟紫拜恩如梦寐，残年其实一渔蓑。
<br>
<br>秋兴
<br>
<br>巢燕无情不更回，门庭日日落楸槐。
<br>新凉渐喜偿碑债，多病还忧欠药材。
<br>社近家方篘浊酒，客来身自扫苍苔。
<br>道心已熟机心尽，寄语鸬鷷莫苦猜。
<br>
<br>秋兴
<br>
<br>无处逢秋不黯然，驿前斜日渡头烟。
<br>吟肩雅与寒驴称，归梦频争社燕先。
<br>百岁犹穿几两屐，千诗不及一囊钱。
<br>故应身世如团扇，已向人间耐弃捐。
<br>
<br>秋兴
<br>
<br>秋风又满会稽城，有客飘然万事轻。
<br>久向林间得佳趣，不知身外有浮名。
<br>蒲萄雨足初全紫，乌臼霜前已半赬。
<br>欲把一杯终觉嬾，老来怀抱为谁倾？
<br>
<br>秋兴
<br>
<br>樵风溪上弄扁舟，濯锦江边忆旧游。
<br>豪竹哀丝真昨梦，爽砧繁杵又惊秋。
<br>坠枝橘熟初堪翦，浮瓮醅香恰受篘。
<br>莫道身闲总无事，孤灯夜夜写清愁。
<br>
<br>秋兴
<br>
<br>去秋尚十日，轩窗夕已凉；
<br>露草黏湿萤，坏壁啼寒螿。
<br>丈夫志四海，临书慨以慷。
<br>白发忽如此，惟有归耕桑。
<br>药饵且枝梧，邻曲相扶将。
<br>岂无瓮中酒，老病不能觞。
<br>南山有归处，岁晚柏已行。
<br>下从吾亲游，此事岁月长。
<br>
<br>秋兴
<br>
<br>晨兴秋色已凄凄，咿喔犹闻隔浦鸡。
<br>说与膺门谢来客，要乘微雨理蔬畦。
<br>
<br>秋兴
<br>
<br>秋风吹我夜，植杖溪桥侧。
<br>木叶虽未凋，惨澹无颜色。
<br>
<br>秋兴
<br>
<br>楸槐雨霋霋，凫雁水拍拍。
<br>晓行城南路，落叶满阡陌。
<br>新霜上衰鬓，吾死亦已迫，
<br>那将有限身，常作未归客！
<br>长吟侧纱帽，万里一秋色。
<br>世俗不足论，天岂无皁白？
<br>
<br>秋兴
<br>
<br>白发萧萧欲满头，归来三见故山秋。
<br>醉凭高阁乾坤迮，病入中年日月遒。
<br>百战铁衣空许国，五更画角只生愁。
<br>明朝烟雨桐江岸，且占丹枫系钓舟。
<br>
<br>秋兴
<br>
<br>修蔓丛篁步步迷，山村东下近鱼陂。
<br>钓归恰值秋风起，棋罢常惊日景移。
<br>病叶辞枝应有恨，侯虫吟壁故知时。
<br>残年我亦悲摇落，薄暮空囊又有诗。
<br>
<br>秋兴
<br>
<br>流光冉冉迫崦嵫，常抱秋风宋玉悲。
<br>才尽已无枫落句，身存又见雁来时。
<br>自怜闭户庞眉叟，初对还家大耳儿。
<br>一盏青灯照寒影，不妨细举别来诗。
<br>
<br>秋兴
<br>
<br>谁敢轻他万户侯，一生赋分在沧洲。
<br>屋穿况值雨骑月，路恶更堪风打头！
<br>此世极知同逆旅，吾身亦自是悬疣。
<br>乞钱买取青芒屦，烂醉三条二华秋。
<br>
<br>秋兴
<br>
<br>满簪白发不胜繁，窃禄偷安媿主恩。
<br>东馆烟波秋渐瘦，北山雾雨昼多昏。
<br>功名蹭蹬身长弃，筹策澜翻舌幸存。
<br>堪笑此生虚过尽，一秋闭合听啼猿。
<br>
<br>秋兴
<br>
<br>天遣幽人尽放狂，醉眠无复客为妨。
<br>墨蛟飞下剡藤滑，苍璧碾成官焙香。
<br>老境虽深身更健，清秋欲半日犹长。
<br>闭门莫道都无事，又了移花一段忙。
<br>
<br>秋兴
<br>
<br>拒霜惨淡数枝红，石竹凋零不满丛。
<br>小蠂一双来又去，与人都在寂寥中。
<br>
<br>秋兴
<br>
<br>朝先鸣鸡兴，夕殿栖鸦还。
<br>符檄积几案，寝饭於其间。
<br>榜笞督租赋，涉笔騂我颜。
<br>忽忽过白日，胡能慰惸鳏？
<br>叶脱横林疏，发鬌溪南山。
<br>岂无一杯酒，吾事何时闲？
<br>
<br>秋兴
<br>
<br>功名不垂世，富贵但堪伤。
<br>底事杜陵老，时时矜省郎？
<br>
<br>秋兴
<br>
<br>孤城寂寞近江干，处处疏碪送早寒。
<br>水落才余半篙绿，霜高初染一林丹。
<br>民租屡减追胥少，吏责全轻法令宽。
<br>偶有一樽聊独醉，强挼黄菊助清欢。
<br>
<br>秋兴
<br>
<br>村酒甜酸市酒浑，犹胜终日对空樽。
<br>茅斋不奈秋萧瑟，蹋雨来敲野店门。
<br>
<br>秋兴
<br>
<br>无食苦日长，无衣念秋近。
<br>虽云老农圃，未害乐尧舜。
<br>士生要弘毅，病在堕骄吝。
<br>得丧才几何，哀哉以身徇！
<br>平生最耐事，霜雪亦满鬓。
<br>忧患一洗空，吾道其少进。
<br>
<br>秋兴
<br>
<br>八十仍当过二时，加餐安寝岂前知。
<br>晨梳脱发虽无数，社瓮新醅已有期。
<br>偶为买花经废圃，时因蹋藕下清池。
<br>尚余一事终关念，安得儿孙少别离。
<br>
<br>秋兴
<br>
<br>歛尽残云见夕阳，门前罢亚渐登场。
<br>经年都得几回醉，一雨顿惊如许凉。
<br>耐事尚能心似铁，放歌仍忘发成霜。
<br>颐生底用从人问，此是山翁肘後方。
<br>
<br>秋兴
<br>
<br>世事元看等一毫，纷纷宠辱陋儿曹。
<br>雁行横野月初上，桐叶满庭霜未高。
<br>细考虫鱼笺尔雅，广收草木续离骚。
<br>更余一事君知否，卧听床头滴小槽。
<br>
<br>秋兴
<br>
<br>蓬蒿门巷绝经过，清夜何人与晤歌？
<br>蟋蟀独知秋令早，芭蕉正得雨声多。
<br>传家产业遗书富，玩世神通醉脸酡。
<br>如许痴顽君会否？一毫不遣损天和。
<br>
<br>秋兴
<br>
<br>足力蹒跚少迎客，目视昏短常废书。
<br>赖是门前秋水长，沙鸥未遽与人疏。
<br>
<br>秋兴
<br>
<br>暮境何堪与病遭，西风落叶拥亭臮。
<br>极知世上人情恶，且放江边醉眼高。
<br>应俗纷纷何日了，咏诗混混寄吾豪。
<br>碧油金锁平生意，未许人言学楚骚。
<br>
<br>秋兴
<br>
<br>秋暑势已穷，风雨纵横至。
<br>白鹭立清滩，与我俱得意。
<br>
<br>秋兴
<br>
<br>囷储赤米枝梧饭，箧有青毡准拟寒。
<br>政使堆金无处用，不须常贮一钱看。
<br>
<br>秋兴
<br>
<br>五十年来住镜湖，白头仍是一臞儒。
<br>朝眠每恨妨书课，秋获先令入酒逋。
<br>江路伶俜形吊影，草庵寂默我忘吾。
<br>雨窗忽有高谈兴，筮叟医翁亦可呼。
<br>
<br>秋兴
<br>
<br>老子虽贫未易量，风流犹在小茆堂。
<br>蒲萄锦覆桐孙古，鹦鹉螺斟玉瀣香。
<br>千点荷声先报雨，一林竹影剩分凉。
<br>秋来便有欣然处，新种蓴丝已满塘。
<br>
<br>秋兴
<br>
<br>胸中万卷书，一字用不著。
<br>归休始太息，竟是为农乐。
<br>
<br>秋兴
<br>
<br>病起残骸不自支，旋烹藜粥解饥羸。
<br>一编蠹简青灯下，恰似吴僧夜讲时。
<br>
<br>秋兴
<br>
<br>世事何曾挂齿牙，只将放浪作生涯。
<br>有时掬米引驯鹿，到处入林求野花。
<br>邻父筑场收早稼，溪姑负笼卖秋茶。
<br>等闲一日还过却，又倚柴扉数暮鸦。
<br>
<br>秋兴
<br>
<br>酌酒桑阴下，邠风入醉歌。
<br>何须绳检外，名教乐还多。
<br>
<br>秋兴
<br>
<br>莫笑门庭草棘荒，也能随事答年光。
<br>半瓶野店沽醇碧，一畚邻园饷矮黄。
<br>
<br>秋兴
<br>
<br>白头韭美腌虀熟，赬尾鱼鲜斫鱠成。
<br>却对盘餮三太息，老年一饱费经营。
<br>
<br>秋兴
<br>
<br>淹速从来但信缘，襟怀无日不超然。
<br>唤船渡口因闲立，待饭僧床得蹔眠。
<br>
<br>秋兴
<br>
<br>惩羹吹齑岂其非，亡羊补牢理所宜。
<br>白头始访金丹术，莫笑龟堂见事迟。
<br>
<br>秋兴
<br>
<br>赫赫能令京兆死，沾沾正坐魏其愚。
<br>何如陆子山行乐，胪膊常悬酒一壼？
<br>
<br>秋兴
<br>
<br>放翁老矣欲何之？采药名山更不疑。
<br>但入剡中行百里，姓名颜状有谁知？
<br>
<br>秋兴
<br>
<br>樵客高僧两断蓬，偶同烟搒泛秋风。
<br>栖贤雪夜匆匆别，岂意相逢在剡中。
<br>
<br>秋兴
<br>
<br>鼍鼓华鲸响寺廊，残芜落叶弄秋光。
<br>蹇驴系著门前柳，闲觅题名拂败墙。
<br>
<br>秋兴夜饮
<br>
<br>成都城中秋夜长，灯笼蜡纸明空堂。
<br>高梧月白绕飞鹊，衰草露湿啼寒螿。
<br>堂上书生读书罢，欲眠未眠偏断肠。
<br>起行百匝几叹息，一夕绿发成秋霜。
<br>中原日月用胡历，幽州老酋著柘黄。
<br>荣河温洛底处所，可使长作旃裘乡。
<br>百金战袍雕鹘盘，三尺剑锋霜雪寒。
<br>一朝出塞君试看，旦发宝鸡暮长安。
<br>引剑酣歌亦壮哉。要君共覆手中杯。
<br>秋鸿阵密横江去，暮角声酣战雨来。
<br>莫恨皇天无老眼，请看白骨有青苔。
<br>中年倍觉流光速，行矣西郊又见梅。
<br>
<br>秋夜
<br>
<br>老病睡眠少，如斯秋夜何！
<br>长庚未配月，织女已斜河。
<br>莎径虫吟苦，柴门叶落多。
<br>谁知穷甯戚，不作饭牛歌？
<br>
<br>秋夜
<br>
<br>湖海秋初到，房栊夜转幽。
<br>露浓惊鹤梦，月冷伴蛩愁。
<br>生计依微禄，年光堕远游。
<br>严滩已在眼，早晚放孤舟。
<br>
<br>秋夜
<br>
<br>岸帻萧然病体轻，雨余郊馆已生凉。
<br>微风掠面酒无力，明月满窗眠不成。
<br>叶底涓涓秋露滴，草根咽咽暗蛩鸣。
<br>屏居未免伤孤寂，赖有邻翁约耦耕。
<br>
<br>秋夜
<br>
<br>倦叟投床早，昏灯落烬频。
<br>鹊翻惊缺月，犬吠逐行人。
<br>未丧诗书业，犹存老病身。
<br>菊花行可醉，作意插乌巾。
<br>
<br>秋夜
<br>
<br>清夜不成寐，出门还浩歌。
<br>断云微翳月，薄露不倾荷。
<br>络纬知时早，梧桐奈汝何！
<br>非关老怀恶，秋物感人多。
<br>
<br>秋夜
<br>
<br>高屐枯筇一老翁，灯前自笑发如蓬。
<br>泠泠月浸荒庭竹，淅淅风凋古井桐。
<br>病思未苏秋尚浅，醉魂初醒夜方中。
<br>故人万里无消息，便拟江头问断鸿。
<br>
<br>秋夜
<br>
<br>药饵扶衰疾，琴书返故园。
<br>陶公方止酒，乐令且清言。
<br>烟鸟宿沙际，露萤明草根。
<br>尘嚣不到处，此意与谁论？
<br>
<br>秋夜
<br>
<br>秋色满江干，江枫已半丹。
<br>身闲诗简淡，道胜梦轻安。
<br>偃蹇怜腰折，清臞鄙面团。
<br>何妨杵衣夜，又见岁将残。
<br>
<br>秋夜
<br>
<br>抱病齿发非，阅世城市换。
<br>朋侪冢累累，在者亦云散。
<br>穷居嬾出户，俯仰秋已半。
<br>疏钟到倦枕，微火耿幽幔。
<br>平生疑著处，忽若河冰泮。
<br>百年寓逆旅，万事真既灌。
<br>纷纷彼方寱，袖手不须唤。
<br>萝月忽满窗，悠然付长叹。
<br>
<br>秋夜
<br>
<br>大枕空床梦不成，草堂悄悄四无声。
<br>月明渐见天窗白，风起忽闻檐佩鸣。
<br>客子未忘悲故里，老人无念到浮名。
<br>江村岁岁先凉冷，且复寻盟向短檠。
<br>
<br>秋夜
<br>
<br>庭院萧条夜气清，卧听宫漏下宫城。
<br>旅懹生怕还乡梦，留取残灯伴雨声。
<br>
<br>秋夜
<br>
<br>秋气侵帷梦不成，一灯西壁翳还明。
<br>风高露井无桐叶，雨急烟村有雁声。
<br>击筑谁同燕市饮？赁舂方作会稽行。
<br>从来自许知何等，堪叹江湖白发生。
<br>
<br>秋夜
<br>
<br>老病龙锺不入城，浊醪麤饭饯余生。
<br>未霜村舍秋先冷，无月江天夜自明。
<br>出塞虽惭平贼手，下帷聊喜读书声。
<br>山童睡熟青灯暗，自拨残炉候药铛。
<br>
<br>秋夜
<br>
<br>老觉人间岁月遒，愔愔窗户一灯幽。
<br>读书已废虚长夜，护塞无共负盛秋。
<br>病齿何堪食粱肉，残躯惟念制衣裘。
<br>重阳卧看登高侣，满把茱萸只自愁。
<br>
<br>秋夜
<br>
<br>局促人间每鲜欢，秋来病骨愈酸寒。
<br>夹衣尚典雁声过，断简未收鸡唱残。
<br>退士鬓毛纷似雪，老臣心事炳如丹。
<br>灯前握臂无交旧，聊唤清尊少自宽。
<br>
<br>秋夜
<br>
<br>灯欲残时酒半消，断碪疏雨共无憀。
<br>老来万事浑非昔，惟有诗情似灞桥。
<br>
<br>秋夜
<br>
<br>夜雨凄凉客思迷，闻碪却是梦回时。
<br>人人解说悲秋事，不似诗人彻底知。
<br>
<br>秋夜泊舟亭山下
<br>
<br>逢水逢山到处留，可怜身世寄孤舟。
<br>一汀苹露渔村晚，十里荷花野店秋。
<br>羽檄未闻传塞外，金椎先报击衙头。
<br>煌煌太白高千丈，那得功名取次休。
<br>
<br>秋夜池上作
<br>
<br>短发飕飕病骨轻，临池闲看露荷倾。
<br>月明何与浮云事，正向圆时故故生。
<br>
<br>秋夜出门观月
<br>
<br>六十衰翁适得闲，一秋无事掩柴关。
<br>雁来惨淡沙场外，月出苍茫云海间。
<br>饮酒已衰犹爱客，著书初毕可藏山。
<br>此生终羡渔家乐，小艇常冲夕霭还。
<br>
<br>秋夜登千峰榭待晓
<br>
<br>万里秋风夜艾时，剡川孤客不胜悲。
<br>读书眼暗定谁许，忧国涕零空自知。
<br>欲坠高梧先策策，渐低北斗正离离。
<br>倚阑不觉鸡号晓，剪烛题诗寄所思。
<br>
<br>秋夜读书
<br>
<br>门前客三千，帐下兵十万，
<br>人生可意事，随手风雨散。
<br>不如一编书，相伴过昏旦，
<br>岂惟洗贫病，亦足捍患难。
<br>老夫垂八十，岩电尚烂烂，
<br>孤灯对细字，坚坐常夜半。
<br>吾儿幸能继，书亦未残断，
<br>安知不遭时，清庙荐玉瓒；
<br>不然老空山，亦足化里閈。
<br>我死斯言存，观者有追叹。
<br>
<br>秋夜读书
<br>
<br>一雨濯残热，秋气忽已深。
<br>青灯照空廊，重露滴高林。
<br>危坐读周易，会我平生心。
<br>夜分徐掩卷，闲弄床上琴。
<br>帘外初斜河，屋头已横参。
<br>人生每如此，利欲安能侵！
<br>
<br>秋夜读书
<br>
<br>读书喜夜长，著书悲齿暮。
<br>平生企前哲，凛有庸人惧。
<br>吾庐大泽中，地旷北风怒。
<br>徂年凋草木，寒气逼霜露。
<br>灯昏老眼闇，钝马行恶路。
<br>投枕卷未终，吾衰叹非故。
<br>
<br>秋夜读书每以二鼓尽为节
<br>
<br>腐儒碌碌叹无奇，独喜遗编不我欺。
<br>白发无情侵老境，青灯有味似儿时。
<br>高梧策策传寒意，叠鼓冬冬迫睡期。
<br>秋夜渐长饥作祟，一杯山药进琼糜。
<br>
<br>秋夜读书示儿子
<br>
<br>久病少睡眠，往往中夕起，
<br>呼灯取书读，不能尽数纸。
<br>喟然置之叹，生世後阙里。
<br>持蠡欲测海，遽复迫老死。
<br>人生各有业，唐虞本吾事。
<br>诗书脱秦厄，天意固在此。
<br>异端塞穹壤，作俑孰为始？
<br>神禹逝不还，吾其如洚水！
<br>
<br>秋夜读书有感
<br>
<br>久病畏长夏，枕簟如炮焚。
<br>扶持赖药物，俛仰秋已分。
<br>清夜炷炉香，袅袅起孤云。
<br>灵府豁蒙滞，旧学资鉏耘。
<br>言念总角初，操觚极艰勤，
<br>诸老颇赏识，谓可与斯文。
<br>沉痼幸鍼石，轮囷劳斧斤。
<br>可怜四十年，薄陋负所闻。
<br>白首犹著书，逝将献吾君，
<br>太官荐玉食，野人徒美芹。
<br>
<br>秋夜读书有感
<br>
<br>鬓毛焦秃齿牙疏，老病灯前未废书。
<br>
<br>卷里光阴能属我，人间声利久忘渠。
<br>穷山藏拙犹嫌浅，粝饭支羸不愿余。
<br>雨露安能泽枯朽，故人枉是费吹嘘。
<br>
<br>秋夜读书有感
<br>
<br>妄意斯文力弗胜，苦心犹欲付云仍。
<br>数编鲁壁家传学，一盏吴僧夜讲灯。
<br>南犬固应多吠雪，夏虫那得解知冰。
<br>但令吾道常无坠，饮水何妨枕曲肱。
<br>
<br>秋夜读书有感
<br>
<br>齿发凋残志有余，一编聊复遂吾初。
<br>老来每恨无同学，梦里犹曾得异书。
<br>家世偏憎慕青紫，儿童切莫话龙猪。
<br>正令世世皆农圃，廉让何妨化里闾。
<br>
<br>秋夜读昼戏作
<br>
<br>别驾生涯似蠹鱼，简编垂老未相疏。
<br>也知赋得寒儒分，五十灯前见细书。
<br>
<br>秋夜独过小桥观月
<br>
<br>湖上萧萧叶落频，小桥东畔岸纶巾。
<br>乍圆素月升寒璧，欲散微云蹙细鳞。
<br>有酒便应遗世事，得闲随处胜官身。
<br>笑谈但恨朋游少，安得幽人与卜邻。
<br>
<br>秋夜独酌
<br>
<br>壮志随年减，羁愁与夜长。
<br>月高寒晖淡，花坼露丛香。
<br>仕畏谗销骨，归判酒腐肠。
<br>青灯写孤影，相劝尽余觞。
<br>
<br>秋夜独醉戏归
<br>
<br>弊袍羸马遍天涯，恰似伶优著处家。
<br>社瓮嫩醅初泛蚁，寒缸残烬自成花。
<br>幽窗照影乌巾折，醉手题诗淡墨斜。
<br>莫恨久为峨下客，江吴归去得雄夸。
<br>
<br>秋夜独坐闻里中鼓吹声
<br>
<br>收尽浮云见素娥，青天脉脉映明河。
<br>时平里巷吹弹闹，岁熟人家嫁娶多。
<br>高会不知清夜永，散归想见醉颜酡。
<br>小窗灯火晶荧处，也有人廔七月歌。
<br>
<br>秋夜风雨暴至
<br>
<br>风声掠野来，澒洞如翻涛。
<br>雨声集庭木，桐叶声最豪。
<br>残暑一洗空，凛然念绨袍。
<br>秋榖已登场，欲忘终岁劳。
<br>东舍捉鹅鸭，西舍烹豚羔。
<br>篱落开寒花，房栊压小槽。
<br>贫贱何所叹，乐岁成吾高。
<br>却拾墙角檠，拂拭贺汝遭。
<br>
<br>秋夜感旧十二韵
<br>
<br>冷萤缀蓬根，忽复照高树。
<br>年光逝不留，百感集迟暮。
<br>往者秦蜀间，慷慨事征戍。
<br>猿啼鬼迷店，马噤飞石舖。
<br>危岭高入云，朽栈劣容步。
<br>天近星宿大，江恶蛟鼍怒。
<br>意气颇自奇，性命那复顾。
<br>最怀清渭上，冲雪夜掠渡。
<br>封侯细事尔，所冀垂竹素。
<br>兜鍪竟何成，岂独儒冠误？
<br>当时妄校尉，旗纛今照路。
<br>浩歌遂成章，聊慰老不遇。
<br>
<br>秋夜感遇十首以孤村一犬吠残月几人行为韵
<br>
<br>月生东山口，宿鸟惊相呼。
<br>我起立苍茫，怳在白玉壶。
<br>饥鹘掠危巢，大鱼跃平湖。
<br>作意赋新诗，佳夕不可孤。
<br>
<br>秋夜感遇十首以孤村一犬吠残月几人行为韵
<br>
<br>今日天气佳，驾言适山村。
<br>种枳作短篱，叠石成高垣。
<br>牲酒赛秋社，箫鼓迎新婚。
<br>所愿在仕者，努力苏元元。
<br>
<br>秋夜感遇十首以孤村一犬吠残月几人行为韵
<br>
<br>长康有三绝，吾独得其一，
<br>寓世八十年，一痴万事毕。
<br>世问所谓黠，正类褌中虱，
<br>燂汤会有时，为计谁得失？
<br>
<br>秋夜感遇十首以孤村一犬吠残月几人行为韵
<br>
<br>我梦游异境，乌帽跨小蹇，
<br>桑麻夹阡陌，山川旷何远！
<br>俗有太古风，萧散到鸡犬。
<br>钟鸣忽惊觉，所造恨犹浅。
<br>
<br>秋夜感遇十首以孤村一犬吠残月几人行为韵
<br>
<br>竭作朝筑陂，独劳暮鉏菜。
<br>草烟栏犊卧，船响篱犬吠。
<br>残年迫耄及，农事不敢废。
<br>儿曹强学余，努力事舂磑。
<br>
<br>秋夜感遇十首以孤村一犬吠残月几人行为韵
<br>
<br>颁历如昨日，俯仰芳岁残。
<br>蜩蚻方鸣秋，碪杵已戒寒。
<br>书生赋予薄，何适不艰难。
<br>粱肉固所美，食淡心始安。
<br>
<br>秋夜感遇十首以孤村一犬吠残月几人行为韵
<br>
<br>前年蒙趣召，渡江当六月，
<br>顾惭衰病躯，触热朝行阙。
<br>君恩虽屡下，恐惧乞骸骨，
<br>飘然返柴荆，所愧已黔突。
<br>
<br>秋夜感遇十首以孤村一犬吠残月几人行为韵
<br>
<br>畏首复畏尾，吾身其余几？
<br>虽云食不足，健决岂不伟。
<br>蓬窗对亲旧，情话来亹亹。
<br>何以永今朝，沽酒刺圈豨。
<br>
<br>秋夜感遇十首以孤村一犬吠残月几人行为韵
<br>
<br>昔遇高皇帝，同朝多伟人。
<br>哀哉逝不留，焄蒿返苍旻。
<br>存者才一二，相望不得亲。
<br>秋风闻雁过，老泪沾衣巾。
<br>
<br>秋夜感遇十首以孤村一犬吠残月几人行为韵
<br>
<br>唐虞治巍巍，洙泗道益明。
<br>岂知秦汉後，佛老起纵横。
<br>诗书虽仅存，韶頀无遗声。
<br>书生幸有闻，未死犹力行。
<br>
<br>秋夜歌
<br>
<br>书生白首无处著，病卧空斋夜萧索。
<br>茶铛飕飕候汤熟，灯檠簌簌看烬落。
<br>山童唤起已复倒，顾影自笑如孤鹤。
<br>人言富贵堕骇机，一生穷愁正不恶。
<br>架上故裘破见肘，床头残酒倾到脚。
<br>问君何以鏖霜风，悠然卧听山城角。
<br>
<br>秋夜观月
<br>
<br>梦回残烛耿房栊，杳杳江天叫断鸿。
<br>病骨不禁风露重，披衣小立月明中。
<br>
<br>秋夜观月
<br>
<br>谁琢天边白玉盘，亭亭破雾上高寒。
<br>山房无客儿贪睡，常恨清光独自看。
<br>
<br>秋夜怀吴中
<br>
<br>秋夜挑灯读楚辞，昔人句句不吾欺。
<br>更堪临水登山处，正是浮家泛宅时。
<br>巴酒不能消客恨，蜀巫空解报归期。
<br>灞桥烟柳知何限，谁念行。
<br>灞桥烟柳知何限，谁念行人寄一枝？
<br>
<br>秋夜即事
<br>
<br>鸟宿牛归户欲扃，灯前老子影伶俜。
<br>湿云不散初闻雁，深竹微明尚有萤。
<br>一卷旧书开蠹简，半升浊酒倒余瓶。
<br>乘闲欲拟归来作，小草斜行满曲屏。
<br>
<br>秋夜纪怀
<br>
<br>缺月淡欲尽，老鸡鸣苦迟。
<br>聊为待旦坐，不作感秋悲。
<br>鲁叟一王法，豳人七月诗。
<br>平生经世志，老死欲谁期？
<br>
<br>秋夜纪怀
<br>
<br>瞿昙起西域，老氏奋中州。
<br>谈理一家说，蠹民千载忧。
<br>横流当有自，独立岂相仇。
<br>垂世诗书在，儿童勿外求。
<br>
<br>秋夜纪怀
<br>
<br>北斗垂莽苍，明河浮太清。
<br>风林一叶下，露草百虫鸣。
<br>病入新凉减，诗从半睡成。
<br>还思散关路，炬火驿前迎。
<br>
<br>秋夜将晓出篱门迎凉有感
<br>
<br>迢迢天汉西南落，喔喔邻鸡一再鸣。
<br>壮志病来消欲尽，出门搔首怆平生。
<br>
<br>秋夜将晓出篱门迎凉有感
<br>
<br>三万里河东入海，五千仞岳上摩天。
<br>遗民泪尽胡尘里，南望王师又一年！
<br>
<br>秋夜遣怀
<br>
<br>六年归卧水云乡，本自无闲可得忙？
<br>羸病岂知身尚健，迂疏真与世相忘。
<br>霜清水落年华晚，月黑枭鸣夜漏长。
<br>琐琐井蛙何足计，一篇秋水笑蒙庄。
<br>
<br>秋夜遣怀
<br>
<br>江云傍檐山雨细，羁客空堂卧荒翳。
<br>心如秋燕不安巢，迹似春萍本无柢。
<br>官身奔走何时定，病眼蒙笼惟欲闭。
<br>壮游不复记坠鞭，夜语谁能怀拥髻？
<br>诗情已减但微吟，酒戒渐坚才小哜。
<br>从今更拟著幽襌，半世伥伥真误计。
<br>
<br>秋夜示儿辈
<br>
<br>吴下当时薄阿蒙，岂知垂老叹途穷。
<br>秋砧巷陌昏昏月，夜烛帘栊袅袅风。
<br>缩项(左鱼右扁)鱼收晚钓，长腰粳米出新砻。
<br>儿曹幸可团栾语，忧患如山一笑空。
<br>
<br>秋夜书感
<br>
<br>阑干斗插酉，惨淡河络角。
<br>开岁财属尔，草木忽摇落。
<br>平生历畏涂，赤手犯蛟鳄。
<br>幸收垂尽日，归卧一丘壑。
<br>乡邻怪此老，肮脏尚如昨。
<br>使无湖海宽，朝市何处著？
<br>诸公方衮衮，一士要谔谔。
<br>谋食古所羞，终身美藜藿。
<br>
<br>秋夜书怀
<br>
<br>断香漠漠绕藤床，新月娟娟转画廊。
<br>乡远每劳千里梦，雨悭未放九秋凉。
<br>衰迟分作骥伏枥，敛退敢求锥出囊。
<br>剩喜今年有奇事，严遵滩下系归航。
<br>
<br>秋夜思南郑军中
<br>
<br>五丈原头刁斗声，秋风又到亚夫营。
<br>昔如埋剑常思出，今作闲云不计程。
<br>盛事何由观北伐，後人谁可继西平？
<br>眼昏不奈陈编得，挑尽残灯不肯明。
<br>
<br>秋夜闻兰亭天章寺钟
<br>
<br>绝湖上兰亭，不过一炊顷。
<br>湖废缭堤行，往返常毕景。
<br>犹有古寺钟，迢迢下重岭。
<br>烟云含莽苍，风露共凄冷。
<br>萧然草堂卧，度此清夜永。
<br>百念一洗空，於焉发深省。
<br>
<br>秋夜闻雨
<br>
<br>香断灯昏小幌深，不堪病里值秋霖；
<br>惊回万里关河梦，滴碎孤臣犬马心。
<br>清似钓船闻急濑，悲於静院听繁砧。
<br>玉峰老去情怀恶，稳受千茎雪鬓侵。
<br>
<br>秋夜五鼓初起坐堂上至旦
<br>
<br>蒸郁不可过，开门星满天。
<br>身还倚藤杖，手自酌岩泉。
<br>鸡唱犹相续，鸦飞忽已翩。
<br>事随朝日出，佳思复茫然。
<br>
<br>秋夜有感
<br>
<br>候虫何唧唧，岁晚声出壁，
<br>不惟嬾妇惊，感此白头客。
<br>壮年事征戍，万里不得息，
<br>扬颿凌秋涛，策马赴山驿。
<br>日照蛟鼍涎，雪印豺虎迹，
<br>谁知七尺躯，幸脱九死厄。
<br>前年补畿郡，入对瞻玉色，
<br>报恩无死所，再拜衰泪滴。
<br>即今故山归，愈叹老境逼。
<br>不眠中夜起，仰视星历历。
<br>中原何时定？铜驼卧荆棘。
<br>灭胡恨无人，有复不易识。
<br>
<br>秋夜斋中
<br>
<br>木落烟深江上村，暮秋萧瑟不堪论。
<br>雁如著意频惊枕，月似知愁故入门。
<br>营道数峰新石友，广陵一曲古桐孙。
<br>亦知长物终安取，聊与儿曹洗睡昏。
<br>
<br>秋夜斋中
<br>
<br>残年冉冉返丘园，败屋萧萧长子孙。
<br>久悔文辞妨大学，偶因忧患得玄门。
<br>扶持後死知天幸，容养无能荷国恩。
<br>急雨打窗秋又晚，旋挑野菜助盘餐。
<br>
<br>秋夜舟中作
<br>
<br>沽酒黄叶村，炊饭红蓼岸。
<br>居人不孰何，正作渔父看。
<br>渔父我所羡，尚恐不得作。
<br>读书端自痴，游宦亦何乐？
<br>四顾泽茫茫，仰视天离离。
<br>长歌入云去，月落斗未欹。
<br>
<br>秋夜自近村归
<br>
<br>江头浩歌天宇宽，刺船归来清夜阑。
<br>女贞林黑月未上，姑恶声悲村已寒。
<br>不恨故交日零落，本知浮生难控抟。
<br>头童面槁更安往？莫问傍人君自看。
<br>
<br>秋阴
<br>
<br>淡日披朝雾，轻云结暮阴。
<br>菰蒲溪路暗，松竹草堂深。
<br>妙墨双勾帖，奇声百衲琴。
<br>古人端未远，一笑会吾心。
<br>
<br>秋阴
<br>
<br>陂泽秋容淡，郊原晓气清。
<br>雨来鸠有语，社近燕无情。
<br>拄杖扶腰痛，渔舟照眼明。
<br>苦吟缘病辍，随意或诗成。
<br>
<br>秋阴出游
<br>
<br>遮日云生忽复收，黄鸦鸣唤伴林鸠。
<br>也知雨意逢秋作，未害山翁竟日游。
<br>陌上驿亭双只堠，烟中渔钓两三舟。
<br>归迟不是寻诗料，秣蹇民家偶小留。
<br>
<br>秋阴至近村
<br>
<br>村店闲寻酒，筇枝廋倚肩。
<br>云齐龙卷雨，野旷鹤盘天。
<br>露井飘桐後，清觞泛菊前。
<br>欲归还小立，搔首意悠然。
<br>
<br>秋雨
<br>
<br>西山云千重，东园泥一尺。
<br>可怜墙下路，十日无履迹。
<br>空庭桐叶尽，古甃土花碧。
<br>坐怀江湖间，病鴈湿羽翮。
<br>寒窗向人青，衰发垂领白。
<br>孤吟更不寐，聊伴候虫啧。
<br>
<br>
<br>
<br>
<br>
<br>
<br>
<br>秋雨 
<br>老火阻余威，赖此一雨洗。
<br>一雨岂遽凉，凉亦自此始。
<br>陂湖菱芡熟，小市新酒美。
<br>行歌多醉人，驩意溢闾里。
<br>悬知娄丰年，丝谷贱如水。
<br>呼儿具笔牍，作诗识吾喜。
<br>
<br>秋雨
<br>
<br>雨声疏复密，窗影暗还明。
<br>赤米香炊饭，青蔬淡鬻羹。
<br>闲中长棋格，病後减诗情。
<br>惟有桑麻事，邻翁与细评。
<br>
<br>秋雨
<br>
<br>漫道秋来雨，那无一日晴。
<br>只供高枕卧，不放小窗明。
<br>书册频开阖，山瓢任浊清。
<br>长年谙世味，不是故逃名。
<br>
<br>秋雨
<br>
<br>山深草木久已荒，昼昏风雨殊未止。
<br>看书不觉向壁卧，煎茶欲罢推枕起。
<br>清心正付竹罏香，漱齿每挹岩泉水。
<br>与世不谐元有命，闭门自适差可喜。
<br>少年痴绝晚乃悟，束缚珠襦均一死。
<br>悠然袖手倚蒲团，洗尽玉关心万里。
<br>
<br>秋雨
<br>
<br>久占烟波弄钓舟，业风吹作凤城游。
<br>不知苑外芙蕖老，但见墙阴苜蓿秋。
<br>黄把里书俄复至，朱颜辞镜不容留。
<br>晚窗又听萧萧雨，一点昏灯相对愁。
<br>
<br>秋雨
<br>
<br>一秋风雨蔽白日，积水鬼神愁太阴。
<br>寒螿悲鸣草根湿，水鸟暝哭菰丛深。
<br>残年不觉日月逝，病骨惟愁霜露侵。
<br>常有淖糜支旦暮，一毫宁复少年心？
<br>
<br>秋雨
<br>
<br>暮秋木叶已微丹，小雨萧萧又作寒。
<br>目送断云归谷口，身随新雁寄江干。
<br>浊醪易负寻常债，退士难叨本分官。
<br>谢尽浮名更无事，灯前儿女话团栾。
<br>
<br>秋雨
<br>
<br>毒热秋未衰，吾庐况浅迫。
<br>虽云日一浴，流汗沾衣帻。
<br>萧萧三日雨，出此炮烙厄。
<br>潇湘应更佳，恨我无六翮。
<br>
<br>秋雨
<br>
<br>雨滴何由止，人眠不复成。
<br>云深无雁影，村近有砧声。
<br>草草残年梦，寥寥後世名。
<br>太山并螘垤，俱向酒中平。
<br>
<br>秋雨
<br>
<br>剡曲高秋一草亭，雨来迨我醉初醒。
<br>豪吞平野宜闲望，急打虚窗入静听。
<br>沙上湿云号断雁，篱根衰草缀孤萤。
<br>老人嬾复亲灯火，卧看炉香掩素屏。
<br>
<br>秋雨
<br>
<br>吾庐多美荫，最茂楸与梧。
<br>百鸟集其间，下上更鸣呼。
<br>秋风忽动地，摇落日日疏。
<br>何如涧底松，终岁无荣枯？
<br>
<br>秋雨
<br>
<br>赤日黄尘势已穷，凄风苦雨却匆匆。
<br>盛衰默定见天造，寒暑密移成岁功。
<br>柯叶凋零无茂木，羽翰憔悴有羁鸿。
<br>谁知病客悲秋意，尽在空阶点滴中。
<br>
<br>秋雨
<br>
<br>秋晚兼旬雨，雨晴当有霜。
<br>颇思游近县，亦已戒轻装。
<br>珍鯗披绵美，寒醅拨雪香。
<br>菊花常岁有，所喜及重阳。
<br>
<br>秋雨
<br>
<br>冷雨萧萧涩不晴，丛篁遮尽小窗明。
<br>故衾独展成酣寝，新酿初尝得细倾。
<br>壁简积阴添蠹字，床琴生润咽弦声。
<br>此时怀抱真难遣，一首清诗信笔成。
<br>
<br>秋雨北榭作
<br>
<br>秋风吹雨到江濆，小阁疏帘晚色分。
<br>津吏报增三尺水，山僧归入万重云。
<br>飘零露井无桐叶，断续烟汀有雁群。
<br>了却文书早寻睡，檐声偏爱枕间闻。
<br>
<br>秋雨不止排闷
<br>
<br>放翁愁坐茆斋里，泥潦连村不得行。
<br>夜夜湿星占雨候，时时老木送秋声。
<br>小诗旋录兼行草，薄酒新篘任浊清。
<br>身世正如萍在水，略无根柢也能生。
<br>
<br>秋雨初霁试笔
<br>
<br>墨入红丝点漆浓，闲将倦笔写秋容。
<br>雨声已断时闻滴，云气将归别起峰。
<br>斜日半穿临水竹，好风遥送隔城钟。
<br>远游更动轻舟兴，太息何人解见从？
<br>
<br>秋雨初霁徙倚门外有作
<br>
<br>三十余年此结庐，客来不用笑迂疏。
<br>前身已预兰亭会，老眼曾窥禹穴书。
<br>浮瓮社醅香出屋，登场秋稼穗盈车。
<br>萧萧蓬鬓虽衰矣，追逐乡邻尚有余。
<br>
<br>秋雨初晴有感
<br>
<br>炎曦赫赫尚余威，冷雨萧萧故解围。
<br>号野百虫如自诉，辞柯万叶竟安归？
<br>芼羹菰菜珍无价，上钓鲂鱼健欲飞。
<br>散吏何功沾一饱，高眠仍听捣秋衣。
<br>
<br>秋雨顿寒偶书
<br>
<br>羁怀不醉自昏昏，卧对青灯独掩门。
<br>沙雁带寒来古泽，林鸠催雨暗孤村。
<br>数椽蟹舍偿初志，九陌尘衣洗旧痕。
<br>自叹一生书里活，暮年无力济黎元。
<br>
<br>秋雨渐凉有怀兴元
<br>
<br>八月山中夜渐长，雨声灯影共凄凉。
<br>遥知南郑风霜早，已有寒熊犯猎场。
<br>
<br>秋雨渐凉有怀兴元
<br>
<br>十年前在古梁州，痛饮无时不惯愁。
<br>最忆夜分歌舞歇，卧听秦女擘箜篌。
<br>
<br>秋雨渐凉有怀兴元
<br>
<br>清梦初回秋夜阑，床前耿耿一灯残。
<br>忽闻雨掠蓬窗过，犹作当时铁马看。
<br>
<br>秋雨排闷十韵
<br>
<br>今夏久无雨，从秋却少晴。
<br>空蒙迷远望，萧瑟送寒声。
<br>衣润香偏著，书蒸蠹欲生。
<br>坏檐闻瓦堕，涨水见堤平。
<br>沟溢池鱼出，天低塞雁征。
<br>萤飞明闇庑，蛙闹杂疏更。
<br>药醭时须焙，舟闲任自横。
<br>未忧荒楚菊，直恐败吴粳。
<br>夜永灯相守，愁深酒细倾。
<br>浮云会消散，鼓笛赛西成。
<br>
<br>秋雨书感
<br>
<br>新舂赤米摘青蔬，一饱从来不愿余。
<br>门外久无温卷客，架中宁有热官书？
<br>浊醪未废时时啜，短发犹须日日梳。
<br>自笑少年风味在，满川烟雨正愁予！
<br>
<br>秋雨书感
<br>
<br>晨起开门雪满簪，东岗一径得幽寻。
<br>断云残雨岁华晚，丹实碧花秋意深。
<br>林下已悲身老病，人间犹与俗浮沉。
<br>床头小瓮今朝熟，又唤邻翁共浅斟。
<br>
<br>秋雨叹
<br>
<br>点点滴滴雨到明，凄凄恻恻梦不成。
<br>窗间残灯暗欲灭，匣中孤剑铿有声。
<br>少年读书忽头白，一字不试空虚名。
<br>公车自荐心实耻，新丰独饮人所惊。
<br>太行千仞插云立，黄流万里从天倾。
<br>遗民久愤污左衽，孱虏何足烦长缨。
<br>霜风初高鹰隼击，天河下洗烟尘清。
<br>投笔急装须快士，令人绝忆独孤生。
<br>
<br>秋雨叹
<br>
<br>淙淙雨声泻高秋，稻粱浸澜雨不休。
<br>志士仁人万行泪，孤臣孽子无穷忧。
<br>一身穷困未暇恤，如此无事理有不？
<br>圣言古训举不验，简编可用汗马牛？
<br>呜呼有粟吾得食，夜睡何时得安席？
<br>我生犹及宣和年，建炎以来身所历。
<br>高皇一言感天地，盗贼千群扫无迹。
<br>疽囊虽惨固可医，谁为圣代施鍼石！
<br>
<br>秋雨益凉写兴
<br>
<br>秋气萧萧暑已归，晚云更送雨霏微。
<br>床收珍簟敷菅席，笥叠纤絺换熟衣。
<br>遣醉纵横驰笔阵，乘闲谈笑解棋围。
<br>出门未免流年叹，又见湖边木叶飞。
<br>
<br>秋雨中作
<br>
<br>灯前剧论与谁同？中岁朋侪亦已空。
<br>行道敢希千载上，会心聊付一编中。
<br>雨侵坏甃新苔绿，秋入横林数叶红。
<br>莫怪又生湖海兴，此身元自是孤篷。
<br>
<br>秋月曲
<br>
<br>旧时家住长安城，万户千门秋月明，
<br>紫陌朱楼歌吹海，酣宴不觉银河倾。
<br>受降城头更奇绝，莽莽平沙千里月，
<br>选兵夜出打番营，铁马蹴冰冰欲裂。
<br>塞月未落成功回，腰鼓横笛如春雷。
<br>长安高楼岂不乐，与此相去何辽哉！
<br>丈夫志在垂不朽，漆胡骷髅持饮酒，
<br>举头云表飞金盘，痛饮不用思长安。
<br>
<br>囚山
<br>
<br>垣屋参差绿树边，囚山光景饯华颠。
<br>平川极目思秦地，大泽浮空忆楚天。
<br>刺虎射麋俱已矣，举杯开剑忽凄然。
<br>此生终遣英雄笑，棘没铜驼六十年。
<br>
<br>求月桂
<br>
<br>重重汗简拥衰翁，百里家山梦不通。
<br>病眼可令常寂寞，烦君为致数枝红。
<br>
<br>屈平庙
<br>
<br>委命仇雠事可知，章华荆棘国人悲。
<br>恨公无寿如金石，不见秦婴系颈时。
<br>
<br>衢州道中作
<br>
<br>耿耿孤忠不自胜，南来清梦遶觚棱。
<br>驿门上马千峰雪，寺壁题诗一砚冰。
<br>疾病时时须药物，衰迟处处少交朋。
<br>无情最恨寒沙雁，不为愁人说杜陵。
<br>
<br>衢州早行
<br>
<br>邻鸡已三号，残烛无一寸。
<br>参差发行橐，迢递望前顿。
<br>满靴霜若雪，破面风抵刃。
<br>敢辞行路难，渐喜京邑近。
<br>少年奉朝请，亲见尧授舜。
<br>飘然如脱叶，蹭蹬垂七闰。
<br>风埃暗征袍，岁月集衰鬓。
<br>余生迫归休，周行愧英俊。
<br>
<br>龋齿
<br>
<br>人生天地间，本非金石坚，
<br>况复历岁久，蠹坏无复全。
<br>龋齿虽小疾，颇解妨食眠，
<br>昨暮作尤剧，颊辅相钓联。
<br>欲起嬾衣裳，欲睡目了然，
<br>恨不弃残骸，蜕去如蛇蝉。
<br>或当学金丹，挥手凌云烟，
<br>逢师定悠悠，丹成在何年？
<br>
<br>去国待潮江亭太常徐簿宋卿载酒来别
<br>
<br>昨解鱼符已径归，偶随尺一起柴扉。
<br>蹔留已媿黔吾突，久住空令缁客衣。
<br>外物纷纷何足问，故人眷眷莫相违。
<br>从今再见应无日，长与沙鸥共钓矶。
<br>
<br>去年余佐京口遇王嘉叟从张魏公督师过焉魏公道免相嘉叟亦出守莆阳近辱书报魏公已葬衡山感叹不已因用所遗拄颊亭诗韵奉寄
<br>
<br>河亭挈手共徘徊，万事宁非有数哉！
<br>黄阁相君三黜去，青云学士一麾来。
<br>中原故老知谁在，南岳新丘共此哀。
<br>火冷夜窗听急雪，相思时取近书开。
<br>
<br>去新春才旬余霁色可爱
<br>
<br>宦游强半侍僊祠，况是悬车耄及时。
<br>厚薄人情穷易见，阴晴天气病先知。
<br>绿樽一醉真当勉，白发千茎莫自疑。
<br>野渡山村梅柳动，身闲何处不熙熙？
<br>
<br>犬鸡
<br>
<br>小犬一何警，日夜吠篱落。
<br>老鸡则不然，平旦方喔喔。
<br>勤惰各其性，於我何厚薄？
<br>糠粞一施之，且复慰寂寞。
<br>
<br>雀啄粟
<br>
<br>坡头车败雀啄粟，桑下饷来乌攫肉。
<br>乘时投隙自谓才，苟得未必为汝福。
<br>忍饥蓬蒿固亦难，要是少远弹射辱。
<br>老农辍耒为汝悲，岂信江湖有鸿鹄。
<br>
<br>群儿
<br>
<br>野行遇群儿，呼笑运甓忙，
<br>共为小浮图，嶙峋当道旁，
<br>蚬壳以注灯，碗足以焚香，
<br>须臾一哄散，无益亦何伤。
<br>古来富贵人，峨冠登庙堂，
<br>諆谟一悖谬，县宇失太康，
<br>坐令安业民，血喋而尸僵，
<br>传呼一朝宠，遗患日月长。
<br>均为儿戏尔，祸机孰深藏？
<br>我作群儿诗，持用砭世肓。
<br>
<br>瀼西
<br>
<br>千载瀼西路，今年著脚行。
<br>匆匆衰已具，渺渺恨难平。
<br>绝壁猿啼雨，深枝鹊报晴。
<br>亦知忧吏责，未忍废诗情。
<br>
<br>懹成都十韵
<br>
<br>放翁五十犹豪纵，锦城一觉繁华梦。
<br>竹叶春醪碧玉壶，桃花骏马青丝鞚。
<br>斗鸡南市各分朋，射雉西郊常命中。
<br>壮士臂立绿绦鹰，佳人袍画金泥凤。
<br>椽烛那知夜漏残，银貂不管晨霜重。
<br>一梢红破海棠回，数蕊香新早梅动。
<br>酒徒诗社朝暮忙，日月匆匆迭宾送。
<br>浮世堪惊老已成，虚名自今笑何用。
<br>归来山舍万事空，卧听糟床酒鸣瓮。
<br>北窗风雨耿青灯，旧游欲说无人共。
<br>
<br>懹昔
<br>
<br>奋迹穷阎本甚微，刺天何敢慕群飞。
<br>业文仅与驴书券，学射才因鼠发机。
<br>罟擭纵横真脱命，风波澒洞尚余威。
<br>朝冠挂了方无事，却爱山僧百衲衣。
<br>
<br>懹昔
<br>
<br>高皇布纲收凤麟，我得定交犹数人。
<br>陈山清真王逸少，李石风流贺季真。
<br>
<br>人日
<br>
<br>新岁逢人日，老夫持道斋。
<br>断冰浮野水，微绿发枯荄。
<br>霁景丰年象，闲吟旷士怀。
<br>春旛已陈迹，斗巧笑吴娃。
<br>
<br>人日东园
<br>
<br>岁首未入春，风气已稍和。
<br>我睡意慵起，如此鸣禽何！
<br>驾言之东园，落海亦已多。
<br>江南无坚冰，绿池生微波。
<br>挹彼蒲萄醅，酌我鹦鹉螺，
<br>虽无丝与竹，倚树自高歌。
<br>矫首东南望，稽山郁嵯峨。
<br>儿曹幸力穑，老子得婆娑。
<br>
<br>人日饭昭觉
<br>
<br>天涯羁旅逢人日，病起消摇集宝坊。
<br>雪水初融锦江涨，梅花半落绿苔香。
<br>家山松桂年年长，幕府文书日日忙。
<br>自笑余生有几许，一庵借与得深藏。
<br>
<br>人日偶游民家小园有山茶方开
<br>
<br>人日西郊路，晨光射浅滩。
<br>停桡喜萧散，照影叹衰残。
<br>社酒香浮瓮，春蔬绿满盘。
<br>山茶虽慰眼，不似海云看。
<br>
<br>人日雪
<br>
<br>病卧江村不厌深，貂裘无奈晓寒侵。
<br>非贤那畏蛇年至？多难却愁人日阴。
<br>嫋嫋孤云生翠壁，霏霏急雪洒青林。
<br>一盂饭罢无余事，坐看生台下冻禽。
<br>
<br>人寿至耄期
<br>
<br>人寿至耄期，如位至王公；
<br>非以德将之，往往不克终。
<br>非必皆大恶，过取固多凶。
<br>吾今垂九十，追逐群众中。
<br>筋骸胜拜起，耳目未盲聋。
<br>强健天所借，正与富贵同。
<br>一念媿屋漏，一言诳孩童，
<br>老无朋友规，日夜勤自攻。
<br>
<br>壬辰十月十三日自阆中还兴元游三泉龙门十一月二日自兴元适成都复携儿曹往游赋诗
<br>
<br>胜地惜轻别，短筇成後游。
<br>门呀一境异，木落四山秋。
<br>野鸽翔深窦，蟠蛟擅古湫。
<br>栈危萦峭壁，桥迥跨奔流。
<br>白雨穿林至，腥风卷地浮。
<br>真成起衰病，不但洗孤愁。
<br>登陟知难再，吟哦为小留。
<br>回头即万里，雪满戴溪舟。
<br>
<br>壬戌正月十四日
<br>
<br>老子居然健，上元如许晴。
<br>湖平波不起，天阔月徐行。
<br>散发渔舟稳，临风野笛清。
<br>安能拥笳鼓，万里将幽并。
<br>
<br>壬寅新春
<br>
<br>半生常是道边人，岁晚初收事外身。
<br>浊酒一樽聊永日，小园三亩亦新春。
<br>尚无枕寄邯郸梦，那有衣沾京洛尘。
<br>门外烟波三百里，此心惟与白鸥亲。
<br>
<br>壬子八月癸卯大风雨拔木飘瓦通夕不能寐
<br>
<br>我昔浮江坐贪快，六十幅蒲船尾挂。
<br>恶风吹到马当祠，出没蜿蜒舞澎湃。
<br>舟人失色急倒樯，共上芦湾望祠拜。
<br>风云昼晦性命忧，更复何心问薪菜。
<br>颠危仅免葬鱼腹，至今常抱垂堂戒。
<br>岂知风雨有兹夕，屋破窗鸣纷百怪。
<br>直疑屋外即长江，九转得生那可再。
<br>正襟默坐徐自思，忠信固可当丧败。
<br>鬼神虽恶技有穷，卷地破山真一噫。
<br>明朝倚杖看晴云，兹夕惊心复何在。
<br>
<br>壬子除夕
<br>
<br>前村後村燎火明，东家西家爆竹声。
<br>老逢新正幸强健，却视徂岁何峥嵘！
<br>儿时祝身愿事主，谈笑可使中原清。
<br>岂知一出践忧患，歛缩岂复希功名。
<br>雪霜满鬓觉死近，节物到眼空叹惊。
<br>蚕官社公正暖热，春盘傩鼓争施行。
<br>蓬门车马所不至，山僧野叟相逢迎。
<br>呜呼吾曹见事晚，古俗实在蚩蚩氓。
<br>茆檐一笑语儿子：明当满举屠苏觥。
<br>
<br>壬子九日登山小酌
<br>
<br>老怀多感惊佳节，病骨宜寒喜薄霜。
<br>玉脍齑中橙尚绿，彩猫糕上菊初黄。
<br>几年虚负登高兴，何许重寻落帽狂？
<br>浅酌易醒归薄暮，又成支枕独焚香。
<br>
<br>忍穷
<br>
<br>短褐财遮骭，孤烟仅续炊。
<br>久穷方有味，古语不吾欺。
<br>坚坐忘昏旦，残年迫耄期。
<br>尚余书满屋，手校付吾儿。
<br>
<br>日出入行
<br>
<br>吾闻开阖来，白日行长空；
<br>扶桑谁曾到？崦嵫不可穷。
<br>但见旦旦升天东，但见暮暮入地中，
<br>使我倏忽成老翁，镜里衰鬓成霜蓬。
<br>我愿一日一百二十刻，我愿一生一千二百岁，
<br>四海诸公常在座，绿酒金尊终日醉。
<br>高楼锦绣中天开，乐作画鼓如春雷。
<br>劝尔白日无西颓，常行九十万里胡为哉？
<br>
<br>日暮
<br>
<br>淅淅风吹叶，凄凄雨作泥。
<br>鹊寒犹遶树，鸡晚自归栖。
<br>老病心知有，荣枯理本齐。
<br>端居嫌太嬾，拾瓦傍蔬畦。
<br>
<br>日暮
<br>
<br>朴学无关道废兴，更堪衰与病相乘。
<br>眼看白日西南去，绳系胶黏总不能。
<br>
<br>日暮南窗纳凉
<br>
<br>冠盖尘沙得我憎，脱巾聊喜发鬅鬙。
<br>素娥东涌行空阔，清吹南来扫郁蒸。
<br>团扇正闲看破墨，矮床欹卧怯文藤。
<br>扁舟归去应尤乐，莫羡金盘赐苑冰。
<br>
<br>日暮至湖上
<br>
<br>篮舆晚绕湖，乐此新秋凉。
<br>粉落竹方老，红凋荷更香。
<br>天宇无纤云，仰视鸿鹄翔。
<br>小楼久不登，抚槛悲慨慷。
<br>浮生寄一梦，共尽无彭殇。
<br>况我数月客，转眼促去装，
<br>顾作儿女态，裴徊惜流光。
<br>檐角迎夜月，林间送斜阳。
<br>四年已五迁，终岁常遑遑。
<br>安得一茆屋，归老樵枫旁。
<br>
<br>日暮自大汇村归
<br>
<br>笋舆伊轧暮山昏，水败陂塘路仅存。
<br>出谷钟声知过寺，隔林人语喜逢村。
<br>庙壖荒寂新犁地，堤草凄迷旧烧痕。
<br>儿子念翁霜露冷，遥持炬火出柴门。
<br>
<br>日暮自湖上归
<br>
<br>我生本亦与人同，缘薄才疏剩得穷。
<br>细水自鸣沙渚外，乱山时出雪云中。
<br>僧归独趁残钟去，人散遥怜晚渡空。
<br>造物陈诗信奇绝，匆匆摹写不能工。
<br>
<br>日晚散步湖上遇小雨
<br>
<br>暮色苍苍日初落，寒声策策风正作。
<br>湖边倚杖堤上行，病起聊试游山脚。
<br>平生出门轻万里，老去谢客专一壑。
<br>风涛澒洞鲛鳄横，阊阖崔嵬鬼神恶。
<br>春芜二顷叱黄犊，老学为农元不错。
<br>兜鍪蝉冕俱扫空，雨笠香新织青篛。
<br>
<br>日用
<br>
<br>日用无渊奥，其中妙理存。
<br>但能明物性，不必学玄门。
<br>尽力扶元气，精思去病根。
<br>昔人由此道，推已及元年。
<br>
<br>日用
<br>
<br>旧好疏毛颖，新知得麴生。
<br>幽居无一事，枕臂听松声。
<br>
<br>日用
<br>
<br>舂谷灌园蔬，日长闲有余。
<br>何妨忍挥汗，合药施乡闾。
<br>
<br>融州寄松纹剑
<br>
<br>十年学剑勇成癖，腾身一上三千尺；
<br>术成欲试酒半酣，直蹑丹梯削青壁。
<br>青壁一削平无踪，浩歌却过连花峰；
<br>世人仰视那得测，但怪雪刃飞秋空。
<br>老胡畏诛奉约束，假息渔阳连上谷。
<br>愿闻下诏遣材官，耻作腐儒常碌碌。
<br>
<br>肉食
<br>
<br>平生爱枯淡，老病未免肉。
<br>杀戒苦难持，贪境则易熟。
<br>鄙夫五鼎少，达士一瓢足。
<br>纷纷刀机间，断者岂复续。
<br>习闻谓当然，乍见可痛哭。
<br>长安多贵人，得此试一读。
<br>
<br>儒生
<br>
<br>儒生安义命，所遇委之天。
<br>用可重九鼎，穷宁直一钱？
<br>虽云发种种，未害腹便便。
<br>高卧茅檐下，羹藜法不传。
<br>
<br>入城
<br>
<br>宿冻迷车辙，晨霜缟瓦沟。
<br>路长休小驿，风劲透重裘。
<br>贸贸残躯健，芒芒去日遒。
<br>亲交喜握手，随处小迟留。
<br>
<br>入城寓榻开元
<br>
<br>羸僮倦马困长堤，借榻禅房日未西。
<br>熟睡觉来闲隐几，庭楸阴转乳鸦啼。
<br>
<br>入城至郡圃及诸家园亭游人甚盛
<br>
<br>老子何曾惯市尘，今朝也复入城闉。
<br>太平有象人人醉，造物无私处处春。
<br>九陌莺花娱病眼，一竿风月属闲身。
<br>不缘兴尽回桡早，要就湖波照角巾。
<br>
<br>入城舟中作
<br>
<br>棹边蘸岸挼蓝水，篷外横空破墨山。
<br>更著滩头一行鹭，此身真在画图间。
<br>
<br>入春念归尤切有作
<br>
<br>六朝覆育忝遗民，扶惫归来雪鬓新。
<br>对酒无欢翻作病，爱诗何得但穷人。
<br>腰钱自昔妨骑鹤，绝笔何时到获麟？
<br>乡俗嬉游重端五，剩烹团粽唤比邻。
<br>
<br>入冬病体差健而贫弥甚戏作
<br>
<br>乞骸自喜脱风尘，北陌东阡负耒身。
<br>梦里相逢无竖子，面间时出有真人。
<br>闲凭曲几还终日，不出衡门动过旬。
<br>送老齑盐君勿笑，天教成就一生贫。
<br>
<br>入都
<br>
<br>葵苋登盘酒可赊，岂知扶病又离家。
<br>朝行打岸涛头恶，夜宿垂天斗柄斜。
<br>不恨山林淹岁月，但悲道路困风沙。
<br>邻翁好为看耕陇，行矣东归一笑哗。
<br>
<br>入局
<br>
<br>残年困简牍，静坐忆渔樵。
<br>鄙意惭轻出，殊恩免早朝。
<br>微霜凋绿树，寒日满朱桥。
<br>怅望沧波友，弓旌岂易招！
<br>
<br>入瞿唐登白帝庙
<br>
<br>晓入大溪口，是为瞿唐门。
<br>长江从蜀来，日夜东南奔。
<br>两山对崔嵬，势如塞乾坤，
<br>峭壁空仰视，欲上不可扪。
<br>禹功何巍巍，尚睹镌凿痕。
<br>天不生斯人，人皆化鱼鼋。
<br>於时仲冬月，水各归其源。
<br>灩澦屹中流，百尺呈孤根。
<br>参差层颠屋，邦人祀公孙。
<br>力战死社稷，宜享庙貌尊；
<br>丈夫贵不挠，成败何足论。
<br>我欲伐巨石，作碑累千言。
<br>上陈跃马壮，下斥乘骡昏，
<br>虽惭豪伟词，尚慰雄杰魂。
<br>君王昔玉食，何至歆鸡豚，
<br>愿言采芳兰，舞歌荐清尊。
<br>
<br>入临川境马上作
<br>
<br>投老縻身薄领间，却因马上得偷闲。
<br>兼旬敢恨常为客，一饭何曾不对山。
<br>铜镜无情欺白发，霜风有力散酡颜。
<br>今宵要看浮桥月，尽放征騑晚入关。
<br>
<br>入梅
<br>
<br>今年入梅日，云脚垂到地。
<br>芬香小麦面，展转北窗睡。
<br>甲夜闻雨声，起拜造物赐。
<br>三登于此卜，一饱可坐致。
<br>语儿高尔囷，戒妇丰尔馈。
<br>击壤歌太平，门无督租吏。
<br>
<br>入梅
<br>
<br>微雨轻云已入梅，石榴萱草一时开。
<br>碑偿宿诺淮僧去，卷录新诗蜀使回。
<br>墨试小螺看斗砚，茶分细乳玩毫杯。
<br>客来莫诮儿嬉事，九陌红尘更可哀！
<br>
<br>入秋游山赋诗略无阙日戏作五字七首识之以野店山桥送马蹢为韵
<br>
<br>束发初学诗，妄意薄风雅。
<br>中年困忧患，聊欲希屈贾。
<br>宁知竟卤莽，所得才土苴；
<br>入海殊未深，珠玑不盈把。
<br>老来似少进，遇兴颇倾泻；
<br>犹能起後生，黄河吞钜野！
<br>
<br>入秋游山赋诗略无阙日戏作五字七首识之以野店山桥送马蹢为韵
<br>
<br>我昔西游边，万里持一剑，
<br>风餐不自恤，露宿未尝厌，
<br>栈危余汉烧，山断有秦堑，
<br>敢夸胡羊美，但怀巴酒酽。
<br>回首四十年，远游每关念。
<br>秋风跨蹇驴，尚喜道傍店。
<br>
<br>入秋游山赋诗略无阙日戏作五字七首识之以野店山桥送马蹢为韵
<br>
<br>我昔西游边，万里持一剑，
<br>风餐不自恤，露宿未尝厌，
<br>栈危余汉烧，山断有秦堑，
<br>敢夸胡羊美，但怀巴酒酽。
<br>回首四十年，远游每关念。
<br>秋风跨蹇驴，尚喜道傍店。
<br>
<br>入秋游山赋诗略无阙日戏作五字七首识之以野店山桥送马蹢为韵
<br>
<br>我行剡中路，茆店连溪桥。
<br>驴弱我亦饥，解鞍雨萧萧。
<br>投床得小憩，炊黍烹药苗。
<br>举手谢主人，去路盘山腰。
<br>沃洲在何许？秋叶红未凋。
<br>游僧不可逢，聊须问归樵。
<br>
<br>入秋游山赋诗略无阙日戏作五字七首识之以野店山桥送马蹢为韵
<br>
<br>怕事真驽痾，老作入都梦。
<br>头颅今何似，尚复堪自送。
<br>联裾预登瀛，策马从上雍，
<br>年衰当亟去，恩大容力控。
<br>虽言解朝籍，尚予待祠俸。
<br>明年即八十，日月难把弄。
<br>著书则已矣，努力谋社瓮。
<br>
<br>入秋游山赋诗略无阙日戏作五字七首识之以野店山桥送马蹢为韵
<br>
<br>吾才如蹇人，何计逐奔马；
<br>吾文如丑女，惟藉粉黛假。
<br>向来已归休，毕志向林下。
<br>块然一愚公，初不系用舍。
<br>国恩定难报，衰涕时一洒。
<br>人本不胜天，岂复论众寡。
<br>
<br>入秋游山赋诗略无阙日戏作五字七首识之以野店山桥送马蹢为韵
<br>
<br>驴病比已损，秋风轻四蹄，
<br>朝游支遁寺，暮涉干吉溪。
<br>青嶂环孤村，绿波溢横堤。
<br>吾行本无定，所至穷攀跻。
<br>细推亦何乐，正类好锻嵇。
<br>自今当务本，春芜饱鉏犁。
<br>
<br>入荣州境
<br>
<br>一起一伏黄茅冈，崔嵬破丘狐兔藏。
<br>炯炯寒日清无光，单单终日行羊肠。
<br>村落聚看如惊獐，亦有银钗伏短墙。
<br>黄旗翻翻鼓其镗，画角呜咽吹斜阳。
<br>长筒吸井熬雪霜，辘轳咿哑官道傍。
<br>渺然孤城天一方，传者或云古夜郎，
<br>其民简朴士甚良，千里郁为诗书乡。
<br>闭合扫地焚清香，老人处处是道场。
<br>
<br>入省
<br>
<br>点点轻花堕绿槐，翩翩羸马犯黄埃。
<br>眼边好句等闲过，梦里故人时一来。
<br>玉塞请行狂故在，霜髭自照老相催。
<br>今朝凉冷文书少，隐几南窗听转雷。
<br>
<br>入夏多雨虽止复作六月甲寅始大晴
<br>
<br>兼旬大雨无昼夜，积潦深虞败吾稼。
<br>岂惟一饱堕渺汒，直恐下湿侵腰胯。
<br>风南忽从木末来，新月徘徊出云罅。
<br>州家出符县家喜，泄水渐空梁可架。
<br>放翁亦复扶病起，旋筑颓墙补茆舍。
<br>便合观身作老禅，安心稳坐今年夏。
<br>
<br>入云门小憩五云桥
<br>
<br>谷雨初过换夹衣，园林零落到蔷薇。
<br>鸣鸠日暖遥相应，雏燕风柔渐独飞。
<br>台省多才吾辈拙，江湖久客暮年归。
<br>云门蹋月方清绝，且倚溪桥看夕霏。
<br>
<br>溽暑
<br>
<br>溽暑雨将作，南风来解围。
<br>幽花临砌坼，乳燕傍巢飞。
<br>腰斧劙桑去，携篮采药归。
<br>翻怜少年老，叠雪诧宫衣。
<br>
<br>瑞草桥
<br>
<br>柘叶飕飕雪意骄，檐头双兔遇归樵。
<br>宿酲未解题诗嬾，虚过风流瑞草桥。
<br>
<br>瑞草桥道中作
<br>
<br>经年簿书无少暇，款段今朝欣一跨。
<br>瑞草桥边水乱流，青衣渡口山如画。
<br>老翁醉著看龙锺，小妇出窥闻娅奼。
<br>荒陂吹笛晚呼牛，古路倚梯晨釆柘。
<br>残花零落不禁折，香草丰茸如可藉。
<br>邮亭慈竹笋穿篱，野店蒲萄枝上架。
<br>功名垂世端有数，利欲昏心喜乘罅。
<br>羁穷自笑岂人谋，闲放每欲从天借。
<br>草根虫语秪自悲，风里蓬征安税驾？
<br>祖师补处浣花村，会傍清江结茆舍。
<br>
<br>闰二月二十日游西湖
<br>
<br>西湖二月游人稠，鲜车快马巷无留。
<br>梨园乐工教坊优，丝竹悲激杂清讴。
<br>追逐下上暮始休，外虽狂酲乐则不。
<br>岂如吾曹淡相求，酒肴取具非预谋，
<br>青梅苦笋助献酬，意象简朴足镇浮。
<br>尚惭一官自拘囚，未免疋马从两驺。
<br>南山老翁亦出游，百钱自挂竹杖头。
<br>
<br>闰月三夜舍西观新月
<br>
<br>平生绝爱初三月，况是平池浸玉钩。
<br>老去人间朋旧少，一樽谁与话清愁？
<br>
<br>闰月辛酉壬戌连日风雨癸亥早晴
<br>
<br>残雨在檐犹点滴，断云衔日正苍凉。
<br>清愁偏向暮年觉，少睡不禁秋夜长。
<br>帘影渐生禽语乐，杵声初动药尘香。
<br>诸儿作吏俱安否，那得乘风至汝傍？
<br>
<br>若耶村老人
<br>
<br>昔闻若耶村，意象乃物外。
<br>皤然阡陌间，来往几鲐背。
<br>无论百岁翁，甲子数至再，
<br>我来亲见之，殊未辍耕耒。
<br>曩事一一言，多闻杂谆诲，
<br>回头指丁壮，此是曾玄辈。
<br>有翁又过我，家有孙五代，
<br>指呼取斗酒，山果杂细碎。
<br>顾我使之年，惭缩不能对；
<br>恭惟大父行，不觉投杖拜。
<br>养生惟一啬，此在吾术内，
<br>翁能信践之，成就乃尔大！
<br>我今才耄及，耳目已愦愦，
<br>长庚虽余辉，敢与明月配？
<br>
<br>若耶溪上
<br>
<br>微官元不直鲈鱼，何况人间足畏途。
<br>今日溪头慰心处，自寻白石养菖蒲。
<br>
<br>若耶溪上
<br>
<br>九月霜风吹客衣，溪头红叶傍人飞。
<br>村场酒薄何妨醉，菰正堪烹蟹正肥。
<br>
<br>塞上
<br>
<br>塞上今年有事宜，将军承诏出全师。
<br>精金错落八尺马，刺绣鲜明五丈旗。
<br>上谷飞狐传号令，萧关积石列城陴。
<br>不应幕府无班固，早晚燕然刻颂诗。
<br>
<br>塞上曲
<br>
<br>三尺铁如意，一枝玉马鞭，
<br>笑败世守，殊胜养牛并上尊。
<br>
<br>三山卜居今三十有三年矣屋陋甚而地有余数世之後当自成一村今日病少间作诗以示後人
<br>
<br>再见封侯未为快，一掷成卢安用再？
<br>世间得意固多矣，堪笑穷人事常败。
<br>我生出仕四十年，寸进恰如船上埭。
<br>即今卧病茅檐里，回首穷通竟何在！
<br>荆山之下玉抵鹊，两京春齐论斤卖。
<br>苏秦煌煌佩六印，尼父栖栖厄陈蔡。
<br>玄保美官辄见思，东野出门常有碍。
<br>躬耕至老岂不佳，子孙当以吾为戒。
<br>
<br>三山卜居三十有四年矣老身七十有五儿辈亦颇宦学未为非吉也偶作五字示诸儿
<br>
<br>买地不占龟，心知百世宜。
<br>西邻梅福隐，南望项王祠。
<br>庵小偷僧样，陂长按古规。
<br>保家无异法，一念勿萌欺。
<br>
<br>三山杜门作歌
<br>
<br>我生学步逢丧乱，家在中原厌奔窜。
<br>淮边夜闻贼马嘶，跳去不待鸡号旦。
<br>人怀一饼草间伏，往往经旬不炊爨。
<br>鸣呼！乱定百口俱得全，
<br>孰为此者宁非天！
<br>
<br>三山杜门作歌
<br>
<br>高宗下诏传神器，嗣皇御殿犹挥涕。
<br>当时获缀鵷鹭行，百寮拜舞皆歔欷。
<br>小臣疏贱亦何取，即日趋召登丹陛。
<br>鸣呼！桥山岁晚松柏寒，
<br>杀身从死岂所难！
<br>
<br>三山杜门作歌
<br>
<br>中岁远游踰剑阁，青衫误入征西幙。
<br>南沮水边秋射虎，大散关头夜闻角。
<br>画策虽工不见用，悲吒那复从军乐。
<br>鸣呼！人生难料老更穷，
<br>麦野桑村白发翁。
<br>
<br>三山杜门作歌
<br>
<br>晚入南宫典牋奏，滥陪太史牛马走。
<br>忽然名在白简中，一棹还家倾腊酒。
<br>十年光阴如电雹，绿蓑黄犊从邻叟。
<br>鸣呼！古来肮脏例倚门，
<br>况我本自安丘园！
<br>
<br>三山杜门作歌
<br>
<br>宽恩四赋仙祠禄，每忍惭颜救枵腹。
<br>五秉初辞官粟红，一瓢自酌岩泉绿。
<br>天公乘除不负汝，宿疾微平岁中熟。
<br>鸣呼！字字细读逍遥篇，
<br>此去八十有几年？
<br>
<br>三峡歌
<br>
<br>神女庙前秋月明，黄牛峡里暮猿声。
<br>危途性命不容恤，百丈牵船侵夜行。
<br>
<br>三峡歌
<br>
<br>不怕滩如竹节稠，新滩已过可无忧。
<br>古妆峨峨一尺髻，木盎银杯邀客舟。
<br>
<br>三山杜门作歌
<br>
<br>中岁远游踰剑阁，青衫误入征西幙。
<br>南沮水边秋射虎，大散关头夜闻角。
<br>画策虽工不见用，悲吒那复从军乐。
<br>鸣呼！人生难料老更穷，
<br>麦野桑村白发翁。
<br>
<br>三山杜门作歌
<br>
<br>晚入南宫典牋奏，滥陪太史牛马走。
<br>忽然名在白简中，一棹还家倾腊酒。
<br>十年光阴如电雹，绿蓑黄犊从邻叟。
<br>鸣呼！古来肮脏例倚门，
<br>况我本自安丘园！
<br>
<br>三山杜门作歌
<br>
<br>宽恩四赋仙祠禄，每忍惭颜救枵腹。
<br>五秉初辞官粟红，一瓢自酌岩泉绿。
<br>天公乘除不负汝，宿疾微平岁中熟。
<br>鸣呼！字字细读逍遥篇，
<br>此去八十有几年？
<br>
<br>三峡歌
<br>
<br>神女庙前秋月明，黄牛峡里暮猿声。
<br>危途性命不容恤，百丈牵船侵夜行。
<br>
<br>三峡歌
<br>
<br>不怕滩如竹节稠，新滩已过可无忧。
<br>古妆峨峨一尺髻，木盎银杯邀客舟。
<br>
<br>三峡歌
<br>
<br>十二巫山见九峰，船头彩翠满秋空。
<br>朝云暮雨浑虚语，一夜猿啼明月中。
<br>
<br>三峡歌
<br>
<br>锦绣楼前看卖花，麝香山下摘新茶。
<br>长安卿相多忧畏，老向夔州不用嗟。
<br>
<br>三峡歌
<br>
<br>险诈沾沾不媿天，交情回首薄如烟。
<br>东游万里虽堪乐，灩澦瞿唐要放船。
<br>
<br>三峡歌
<br>
<br>蛮江水碧瘴花红，白舫黄旗无便风。
<br>涪万四时常避水，棚居高出乱云中。
<br>
<br>三峡歌
<br>
<br>乱插山花篢子红，蛮歌相和瀼西东。
<br>忽然四散不知处，踏月扪萝归峒中。
<br>
<br>三峡歌
<br>
<br>万州溪西花柳多，四邻相应竹枝歌。
<br>问君今夕不痛饮，奈此满川明月何！
<br>
<br>三峡歌
<br>
<br>我游南宾春暮时，蜀船曾系挂猿枝。
<br>云迷江岸屈原塔，花落空山夏禹祠。
<br>
<br>三游洞前岩下小潭水甚奇取以煎茶
<br>
<br>苔径芒鞋滑不妨，潭边聊得据胡床。
<br>岩空倒看峰峦影，涧远中含药草香。
<br>汲取满瓶牛乳白，分流触石佩声长。
<br>囊中日铸传天下，不是名泉不合尝。
<br>
<br>三月二十二日作
<br>
<br>雨过草争出，溪湍鱼逆行。
<br>轻舟摘蒪菜，小市听莺声。
<br>万事已无梦，一樽犹有情。
<br>吾儿能讲学，不必说无生。
<br>
<br>三月二十七日夜醉中作
<br>
<br>前年脍鲸东海上，白浪如山寄豪壮。
<br>去年射虎南山秋，夜归急雪满貂裘。
<br>今年摧颓最堪笑，华发苍颜羞自照。
<br>谁知得酒尚能狂，脱帽向人时大叫。
<br>逆胡未灭心未平，孤剑床头铿有声。
<br>破驿梦回灯欲死，打窗风雨正三更。
<br>
<br>三月二十日儿辈出谒孤坐北窗
<br>
<br>园林春已空，陂港雨新足，
<br>泥深黄犊健，桑老紫椹熟。
<br>丰年逋负少，村社餍酒肉，
<br>微风吹醉醒，起和饭牛曲。
<br>
<br>三月二十日儿辈出谒孤坐北窗
<br>
<br>岁月不相贷，布谷忽已鸣。
<br>新夏亦自佳，北窗绿阴成。
<br>读书老易倦，披衣绕阶行，
<br>摩挲桄榔杖，与汝乐太平。
<br>
<br>三月二十日晚酌
<br>
<br>暂因赐沐作闲身，太息才余一日春。
<br>委地落花新著雨，穿帘归燕不生人。
<br>卫青此日怪长揖，王翰当年谋卜邻。
<br>商略晚窗须小醉，朱樱青店正尝新。
<br>
<br>三月二十五夜达旦不能寐
<br>
<br>愁眼已无寐，更堪衰病婴？
<br>萧萧窗竹影，磔磔水禽声。
<br>捶楚民方急，烟尘虏未平。
<br>一身那敢计，雪涕为时倾！
<br>
<br>三月二十五夜达旦不能寐
<br>
<br>忧国心常折，观书眼欲枯。
<br>百年终坎壈，一饭且枝梧。
<br>忽忽残春过，迢迢清夜徂。
<br>壮心空万里，老病要人扶。
<br>
<br>三月二十一日作
<br>
<br>蹴踘墙东一市哗，秋千楼外两旗斜。
<br>及时小雨放桐叶，无赖余寒开楝花。
<br>明月吹笙思蜀苑，软尘骑马梦京华。
<br>懽情减尽朱颜改，节物催人只自嗟。
<br>
<br>三月三十夜闻杜宇
<br>
<br>斗转春归不自由，韶华已逐水东流。
<br>子规独抱区区意，血泪交零晓未休。
<br>
<br>三月十六日至柯桥迎子布东还
<br>
<br>江国常年秋雁飞，吾儿远客寄书稀。
<br>道途一见相持泣，邻曲聚观同载归。
<br>草草杯盘更起舞，匆匆刀尺旋裁衣。
<br>从今父子茅檐下，回首人间万事非。
<br>
<br>三月十六日至柯桥迎子布东还
<br>
<br>我似伤禽带箭飞，更怜汝作雁行稀。
<br>异时恐抱终身恨，此日宁知徒步归。
<br>万里外应劳远梦，三年前已挂朝衣。
<br>断编蠹简相从老，绝念功名亦丈非。
<br>
<br>三月十六日作
<br>
<br>石笋街西风景幽，醉眠万事付悠悠。
<br>倦游我已七年客，促驾春无三日留。
<br>枝上蝶稀红药老，舍中蚕起绿桑柔。
<br>功名堕甑谁能问，羞作饥鹰夜掣韝。
<br>
<br>三月十一日郊行
<br>
<br>到处人家可乞浆，槐阴巷陌午风凉。
<br>水陂漫漫新秧绿，山垄离离大麦黄。
<br>父子力耕春渐老，妇姑共绩夜犹长。
<br>尧民击壤虽难继，芹美怀君未敢忘。
<br>
<br>三月一日府宴学射山
<br>
<br>北出升仙路少东，据鞍自笑老从戎。
<br>百年身世酣歌里，千古功名感慨中。
<br>天远仅分山仿佛，雾收初见日曈曨。
<br>横空我欲江湖去，谁借泠然御寇风。
<br>
<br>散步东村
<br>
<br>偶从北崦缭东岗，曳杖行歌踏夕阳。
<br>一径入云多鹿迹，数家临水共渔梁。
<br>野风萧瑟知秋早，社酒淋漓喜岁穰。
<br>邻曲不须怜老惫，尚能寻句答年光。
<br>
<br>散步湖堤上时方浚湖水面稍渺弥矣
<br>
<br>老觉人间万事轻，不妨闲处得闲行。
<br>西山鸟没暮云合，南浦堤平春水生。
<br>孤操不渝无鹤怨，淡交耐久有鸥盟。
<br>先民幸处吾能胜，生长兵间老太平。
<br>
<br>散步湖上至野人家
<br>
<br>湖上霜高水落时，一藤信步出寻诗。
<br>妄夸强健真堪笑，唤作清闲亦自欺。
<br>西埭又随牛迹去，东村常望鹳巢知。
<br>渔翁留客频辞谢，鸡瘦难烹酒味漓。
<br>
<br>散步至三家村
<br>
<br>人情简朴古风存，暮过三家水际村。
<br>见说终年常闭户，仍闻累世自通婚。
<br>罾船归处鱼餐美，社瓮香时黍酒浑。
<br>记取放翁扶杖处，渚蒲烟草湿黄昏。
<br>
<br>散策门外邻叟怪其瘦
<br>
<br>八十衰翁力既愆，强扶藤杖出门前。
<br>朝晡恃粥何劳叹，齿脱牙摇已数年。
<br>
<br>散策至湖上民家
<br>
<br>曳杖翩然入莽苍，人间有此白云乡。
<br>风传高树珍禽语，露湿幽丛药草香。
<br>农事正看春水白，客途渐爱午阴凉。
<br>余年且就无羁束，社鼓冬冬乐未央。
<br>
<br>散发
<br>
<br>散发垂肩嬾更簪，一窗竹水对萧森。
<br>从来耻作资身策，老去终怀报国心。
<br>雷起鼻端秋枕石，泉鸣指下夜横琴。
<br>不缘羸病愁迎客，经岁何人肯见临？
<br>
<br>散怀
<br>
<br>东行西行一日过，深酌浅酌万事休。
<br>亦知衣食将不继，老甚安能怀百忧？
<br>
<br>散怀
<br>
<br>小疾便幽翳，孤怀抱郁陶。
<br>遗文诵史汉，奇思探庄骚。
<br>谈笑宽吟苦，经行慰作劳。
<br>东冈聊一往，突兀古台高。
<br>
<br>散怀
<br>
<br>少年已遂遯山林，何况霜毛两鬓侵。
<br>习气尚存诗入梦，病根未去药关心。
<br>猿知秋近啼先苦，鹤阅年多顶渐深。
<br>不忍顿疏风月在，麤能扶杖即登临。
<br>
<br>散吏
<br>
<br>拜赐明时散吏名，头衔字字敌冰清。
<br>读书有味聊忘老，赋禄无多亦代耕。
<br>笠泽蓴鲈秋向晚，缑山笙鹤月微明。
<br>人间乐事今真得，莫恨摧颓白发生。
<br>
<br>搔首
<br>
<br>玩画无余易，闻歌已尽诗。
<br>古人不可作，此理孰能推？
<br>白发秋风里，青灯夜雨时。
<br>初心竟当负，搔首叹吾衰。
<br>
<br>扫除小园未竟归卧
<br>
<br>竹叶扫仍落，莎根锄更生。
<br>阴阳常代谢，今昔各施行。
<br>勋业须时至，衰荣忌力争。
<br>径归差省事，高枕听蝉声。
<br>
<br>僧饭
<br>
<br>云碓舂粳白，斋厨爨桂香。
<br>百穷惭燕颔，一饱慰龟肠。
<br>举世知心少，平生为口忙。
<br>何当弃簪笏，终老掩山房。
<br>
<br>僧房假榻
<br>
<br>过尽青山唤渡船，晚窗洗脚卧僧毡。
<br>剩偿平日清游愿，更结来生熟睡缘。
<br>吞啄渐稀如老鹤，鸣声已断似寒蝉。
<br>旁观莫苦嘲痴钝，此妙吾宗秘不传。
<br>
<br>僧庐
<br>
<br>僧庐土木涂金碧，四出徵求如羽檄。
<br>富商豪吏多厚积，宜其弃金如瓦砾。
<br>贫民妻子半菽食，一饥转作沟中瘠，
<br>赋歛鞭笞县庭赤，持以与僧亦不惜。
<br>古者养民如养儿，劝相农事忧其饥。
<br>露台百金止不为，尚媿七月周公诗。
<br>流俗纷纷岂知此，熟视创残谓当尔。
<br>杰屋大像无时止，安得疲民免饥死！
<br>
<br>僧师源画观音赞
<br>
<br>三世如来同一鬨，大雨料作補陀梦。
<br>佛子无财可修供，尺纸寸毫俱妙用。
<br>寳缨天冠儼四众，长年造极筆愈纵。
<br>唯师鲁公为作颂，十方世界俱震动。
<br>
<br>沙头
<br>
<br>游子行愈远，沙头逢暮秋。
<br>孙刘鼎足地，荆益犬牙州。
<br>鼓角风云惨，江湖日夜浮。
<br>此生应衮衮，高枕看东流。
<br>
<br>山茶
<br>
<br>雪裹开花到春晚，世间耐久孰如君？
<br>凭阑叹息无人会，三十年前宴海云。
<br>
<br>山茶一树自冬至清明後著花不已
<br>
<br>东园三日两兼风，桃李飘零扫地空。
<br>惟有山茶偏耐久，绿丛又放数枝红。
<br>
<br>山村道中思蜀
<br>
<br>当年万里客西南，药市题诗倚半酣。
<br>偶为三游群玉府，遂妨重到百花潭。
<br>剡溪漫说思安道，函谷谁能识老聃？
<br>空乞丹青作横幅，半堤寒日策羸骖。
<br>
<br>山村独酌
<br>
<br>腰剑如今不换牛，固应万事一时休。
<br>孤舟惯作潇湘梦，骏马宁思鄠杜游？
<br>毁誉要须千载定，功名已向隔生求。
<br>石帆山下秋风晚，买酒看云自献酬。
<br>
<br>山村经行因施药
<br>
<br>闲行偶复到山村，父老遮留共一尊。
<br>曩日见公孙未晬，如今已解牧鸡豚。
<br>
<br>山村经行因施药
<br>
<br>耕佣蚕妇共欣然，得见先生定有年；
<br>扫洒门庭拂床几，瓦盆盛酒荐豚肩。
<br>
<br>山村经行因施药
<br>
<br>儿扶一老侯溪边，来告头风久未痊。
<br>不用更求芎芷辈，吾诗读罢自醒然。
<br>
<br>山村经行因施药
<br>
<br>驴肩每带药囊行，村巷欢欣夹道迎。
<br>共说向来曾活我，生儿多以陆为名。
<br>
<br>山村经行因施药
<br>
<br>逆旅人家近野桥，偶因秣蹇暂消摇。
<br>村翁不解读本草，争就先生辨药苗。
<br>
<br>
<br>
<br>
<br>山村书所见 
<br>老枳垂藤昼常黑，雏鹰声作婴儿啼。
<br>伐薪归来遇急雨，石路下山如踏梯。
<br>
<br>山村书所见
<br>
<br>荒坡茫茫牧牛童，扳角上背捷如风；
<br>腰间一枝横吹短笛过村东。
<br>
<br>山店卖石榴取以荐酒
<br>
<br>山色苍寒云酿雪，旗亭据榻兴悠哉！
<br>麴生正欲相料理，催唤风流措措来。
<br>
<br>山房
<br>
<br>柴门不掩俗人稀，成就山房一段奇。
<br>木叶最宜新雨後，鸟声更胜暮春时。
<br>家赀屡罄缘耽酒，宿习犹存为爱诗。
<br>别有一条差自慰，术苗芎茁正离离。
<br>
<br>山房
<br>
<br>何处合题诗，山房病起时。
<br>晨光鸟先觉，春信柳偏知。
<br>陋学勤何益？虚名悔可追。
<br>布衾新絮暖，惟与睡相宜。
<br>
<br>山房
<br>
<br>扰扰人间岁月移，山房几度换茅茨。
<br>身游与世相忘地，诗到令人不爱时。
<br>老鹤初来未丹顶，稚松亲种已虯枝。
<br>东涂西抹非无意，皱面朱铅太不宜。
<br>
<br>山房
<br>
<br>四纪移家剡曲傍，自茨生草作山房。
<br>寒侵夜艾知霜重，行遍天涯觉梦长。
<br>戒婢无劳事钗泽，课奴相率补陂塘。
<br>无衣已免豳人叹，数箔春蚕岁有常。
<br>
<br>山家
<br>
<br>白石青莎一径斜，断无人迹到山家。
<br>梁间归燕避微雨，池面游鱼争落花。
<br>雪鬓但增新感慨，金鞭那复旧豪华。
<br>明窗睡起浑无事，篝火风炉自试茶。
<br>
<br>山家
<br>
<br>风月宽闲地，溪山隐遯身。
<br>云边安井臼，竹里过比邻。
<br>洗术分岩瀑，烹芝束涧薪。
<br>柴门敲不应，疑是避秦人。
<br>
<br>山家
<br>
<br>种药为生业，弹琴悦性灵。
<br>中宵煮白石，平旦诵黄庭。
<br>茶熟眠初起，儿扶酒半醒。
<br>意行无定处，猿鸟共忘形。
<br>
<br>山家
<br>
<br>长生固非道，得道自长生。
<br>书不传关尹。言谁契广成？
<br>罗浮观日出，句曲听松声。
<br>闻说长安好，何妨醉太平。
<br>
<br>山家
<br>
<br>陶葛金丹诀，千年秘不传。
<br>人皆肖天地，世岂乏神仙。
<br>扰扰生趋死，悠悠食复眠。
<br>微言谁复领，浩叹抚遗编。
<br>
<br>山家
<br>
<br>清绝更谁如？松风小阁虚。
<br>氎巾参几杖，鹤毳落琴书。
<br>新凿淘丹井，常携斸药鉏。
<br>身闲随处乐，何况是吾庐。
<br>
<br>山家暮春
<br>
<br>遶屋清阴合，缘堤绿草纤。
<br>起蚕初放食，新麦已磨镰。
<br>苦笋先调酱，青梅小蘸盐。
<br>佳时幸无事，酒尽更须添。
<br>
<br>山家暮春
<br>
<br>行饭独相羊，扶藜过野塘。
<br>晴光生蝶粉，暖律变莺吭。
<br>美群儿竞，蚕饥小妇忙。
<br>深知游宦恶，穷死勿离乡。
<br>
<br>山脚散步由舍北归
<br>
<br>偶散东冈步，因成北渚游。
<br>鸦昏先小泊，鱼暖欲群浮。
<br>缓曳红藤杖，斜披紫绮裘。
<br>闲身病亦可，随处得无愁。
<br>
<br>山脚散步由舍北归
<br>
<br>幽径欣行药，衰年困负薪。
<br>梅残香更远，草勋绿初匀。
<br>鱼似濠梁乐，鸥如海上驯。
<br>度桥成一笑，微健及新春。
<br>
<br>山脚散步由舍北归
<br>
<br>空碧升团月，江郊弄夕霏。
<br>生涯今始是，年事古犹稀。
<br>冰解鱼初跃，风和雁欲归。
<br>兴来忘远近，草露已沾衣。
<br>
<br>山居
<br>
<br>平生杜宇最相知，遗我巢山一段奇。
<br>茶磑细香供隐几，松风幽韵入哦诗。
<br>溪边拂石同儿钓，竹下开轩唤客棋。
<br>几许放翁新事业，不教虚过太平时。
<br>
<br>山居
<br>
<br>客至何曾共剧谈，行藏独有老农谙。
<br>觅官肯信山居乐，食淡方知饭味甘。
<br>一脉泉通浇药圃，万重云锁钓鱼庵。
<br>好奇自笑心无厌，行遍江南忆剑南。
<br>
<br>山居
<br>
<br>平生绝爱山居乐，老去初心亦渐偿。
<br>直道本知天可恃，旷怀真与世相忘。
<br>径穿修竹衣巾爽，盘设灵苗匕箸香。
<br>但恨相逢无鲁叟，浩歌小试接与狂。
<br>
<br>山居叠韵
<br>
<br>禽吟阴森林，鹿伏朴樕木。
<br>呜呼吾徒愚，仆仆逐肉粟。
<br>联翩怜鸢肩，覆餗速戮辱。
<br>艰难还山间，独欲足畜牧。
<br>跻梯栖西溪，筑屋宿北谷。
<br>光茫常当藏，椟玉触俗目。
<br>
<br>山居食每不肉戏作
<br>
<br>溪友留鱼不忍烹，直将蔬粝送余生；
<br>二升畲粟香炊饭，一把畦菘淡煮羹。
<br>莫笑开单成净供，也能扪腹作徐行。
<br>秋来更有堪夸处，日傍东篱拾落英。
<br>
<br>山居戏题
<br>
<br>海山缥缈斸云痀，扫地焚香悦性灵。
<br>嫩白半瓯尝日铸，硬黄一卷学兰亭。
<br>衰颜冉冉临清镜，华发萧萧倚素屏。
<br>尊酒不空身见在，莫争天上少微星。
<br>
<br>山居戏题
<br>
<br>病起清羸不自持，年光都上鬓边丝。
<br>昏昏雨细梅黄後，漫漫秧青水满时。
<br>曲几方床娱永日，矮冠高屐骇群儿。
<br>客来莫笑狂颠甚，此处那容世俗知。
<br>
<br>山麓
<br>
<br>草合路如线，偶随樵子行。
<br>林间遇磐石，小憩看春耕。
<br>
<br>山庖
<br>
<br>新舂罢亚滑如珠，旋压犁祁软胜酥。
<br>更翦药苗挑野菜，山家不必远庖厨。
<br>
<br>山墅
<br>
<br>烟水烟林老结庐，人间用短更谁知？
<br>软蒲稳背供危坐，小帜障灯便细书。
<br>莫欺衰病归山墅，曾领诸儒上石渠。
<br>贞观开元嗟已远，为君试说绍兴初。
<br>
<br>山寺
<br>
<br>路尽初逢寺，行行独叩扉。
<br>民贫稀送供，僧老少完衣。
<br>日正楼钟动，溪深药草肥。
<br>吾衰亦久矣，舍此欲畴依？
<br>
<br>山寺
<br>
<br>信步得佳寺，入门吹断香。
<br>林深栗鼠健，屋老瓦松长。
<br>吊古增凄怆，凭高寄慨慷。
<br>匆匆兴未尽，新月映方塘。
<br>
<br>山寺
<br>
<br>篮舆送客过江村，小寺无人半掩门。
<br>古佛负墙尘漠漠，孤灯照殿雨昏昏。
<br>喜投襌榻聊寻梦，嬾为啼猿更断魂。
<br>要识人间盛衰理，岸沙君看去年痕。
<br>
<br>山寺
<br>
<br>寺门压石危欲崩，槎牙老松挂苍藤。
<br>风传上方出定磬，雨暗古殿长明灯。
<br>宿林野鹘惊复起，争栗山童呼不应。
<br>溪南闻道更幽绝，明日裂布缝行縢。
<br>
<br>山亭
<br>
<br>风恶阑回雨，天寒勒住花。
<br>寻幽扶楖栗，息倦倚槎牙。
<br>分韵僧吟苦，争棋客笑哗。
<br>相逢仍草草，归路并山斜。
<br>
<br>山亭观梅
<br>
<br>与梅岁岁有幽期，忘却如今两鬓丝。
<br>乘淡月时和雪看，斸苍苔地带花移。
<br>先春瘦损应多恨，静夜香来更一奇。
<br>醉倒栏边君勿笑，明朝红萼缀空枝。
<br>
<br>山头鹿
<br>
<br>呦呦山头鹿，毛角自媚好，
<br>渴饮涧底泉，饥啮林间草。
<br>汉家方和亲，将军灞陵老。
<br>天寒弓力劲，木落霜气早。
<br>短衣日驰射，逐鹿应弦倒。
<br>金盘犀筋命有系。翠壁苍崖迹如扫。
<br>何时诏下北击胡，却起将军远征讨？
<br>泉甘草茂上林中，使我母子常相保。
<br>
<br>山头石
<br>
<br>秋风万木霣，春雨百草生，
<br>造物初何心，时至自枯荣。
<br>惟有山头石，岁月浩莫测，
<br>不知四时运，常带太古色。
<br>老翁一生居此山，脚力欲尽犹跻攀；
<br>时时抚石三叹息，安得此身如尔顽？
<br>
<br>山行
<br>
<br>五尺桄榔杖，二寸栟榈冠，
<br>往来山谷中，发白面渥丹。
<br>初非乳石力，所得怀抱宽。
<br>入寺不寻僧，自爱松风寒。
<br>松风晚少静，我意殊未阑。
<br>却寻归村路，白石明青滩。
<br>
<br>山行
<br>
<br>七十衰翁短鬓斑，药瓢藤杖伴清闲。
<br>平生恶路羊肠阪，晚岁羸躯饭颗山。
<br>一寸塔余青霭外，数声钟下翠微间。
<br>往来处处皆奇绝，莫道先生兴尽还。
<br>
<br>山行
<br>
<br>老翁七十亦何求，尚赖山行散百忧。
<br>擫耳帽宽新小疾，独猿车稳正闲游。
<br>酒旗滴雨村场晚，茶灶炊烟野寺秋。
<br>若论人间长久事，高吟何啻傲封侯。
<br>
<br>山行
<br>
<br>山鸟啼孤戍，烟芜入废亭。
<br>堤成陂水白，雨细稻秧青。
<br>草市少行旅，丛祠多乞灵。
<br>最怜投宿处，微火暮晶荧。
<br>
<br>山行
<br>
<br>山光秀可餐，溪水清可啜。
<br>白云映空碧，突起若积雪。
<br>我行溪山间，灵府为澄澈。
<br>崚嶒崖角立，蟠屈路九折。
<br>黄杨与冬青，郁郁自成列；
<br>其根贯石罅，横逸相纠结。
<br>上扪鵰鹘巢，下历豺虎穴。
<br>流泉不可见，锵然响环玦。
<br>出山日已暮，林火远明灭。
<br>小息得樵家，题诗记幽绝。
<br>
<br>山行
<br>
<br>闲人日日得闲行，况值今朝小雨晴。
<br>水浅游鱼浑可数，山深药草半无名。
<br>临溪旋唤罾船渡，过寺初闻浴鼓声。
<br>小醉未应风味减，满盘青杏伴朱樱。
<br>
<br>山行
<br>
<br>南出柴门即是山，青鞋踏破白云间。
<br>旋偿酒券何时足？罢诺僧碑尽日闲。
<br>三尺古琴余爨迹，一枝禅杖带湘斑。
<br>吾庐北望云烟里，又伴纷纷宿鸟还。
<br>
<br>山行
<br>
<br>缘崖曲曲羊肠路，傍水疏疏麂眼篱。
<br>举起短鞭成一笑，吾诗正是策勋时。
<br>
<br>山行
<br>
<br>眼边处处皆新句，尘务经心苦自迷。
<br>今日偶然亲拾得，乱松深处石桥西。
<br>
<br>山行过僧庵不入
<br>
<br>垣屋参差竹坞深，旧题名处嬾重寻。
<br>茶炉烟起知高兴，棋子声疏识苦心。
<br>淡日晖晖孤市散，残云漠漠半川阴。
<br>长吟未断清愁起，已见横林宿暮禽。
<br>
<br>山行见三十年前题名怅然有赋
<br>
<br>百年村落半丘墟，垂老经过一柅车。
<br>金石阙讹秦汉旧，山川胜绝晋唐余。
<br>醉题墨淡尘昏壁，诗社人亡泪溅裾。
<br>名宦半生成底事？早时恨不学犁鉏。
<br>
<br>山行赠野叟
<br>
<br>垂白衰翁住道边，突间犹喜续炊烟。
<br>壁如龟筴难占卜，瓦似鱼鳞不接连。
<br>幼学及时儿识字，官租先众吏无权。
<br>与君俱长宣和日，握手相看一怅然！
<br>
<br>山行赠野叟
<br>
<br>莫笑孤村生理微，茅茨烟火自相依。
<br>客来旋扫青苔榻，日在先关白版扉。
<br>妇女忧蚕租叶去，儿童耘麦荷鉏归。
<br>散人世袭江湖号，剩欲溪头借钓矶。
<br>
<br>山游暮归
<br>
<br>东行西行日暮归，川云漠漠雨霏霏。
<br>蝗余场上禾收薄，酒贵街头客醉稀。
<br>买犊躬耕空自力，灼龟占岁又成非。
<br>稚孙索饭殊关抱，怜汝何时得瓠肥。
<br>
<br>山园
<br>
<br>山泉引派涨清池，野蔓移根络短篱。
<br>艺果极知非老事，接花聊复效儿嬉。
<br>提壶言语开颜听，斫木衣襦缓步窥。
<br>莫笑题诗还满纸，小园幽事要君知。
<br>
<br>山园
<br>
<br>山园寂寂闭春风，个里天教著放翁。
<br>万事已抛孤枕外，一尊常醉乱花中。
<br>闲随戏蝶忘形久，细听啼莺得意同。
<br>月桂可怜常在眼，小丛时放一枝红。
<br>
<br>山园
<br>
<br>买得新园近钓矶，旋营茆栋设柴扉。
<br>山经宿雨修容出，花倚和风作态飞。
<br>世事只成惊老眼，酒徒频约典春衣。
<br>狂吟烂醉君无笑，十丈愁城要解围。
<br>
<br>山园草间菊数枝开席地独酌
<br>
<br>屋东菊畦蔓草荒，瘦枝山草三尺长。
<br>碎金狼藉不堪摘，扫地为渠持一觞。
<br>日斜大醉叫堕帻，野花村酒何曾择。
<br>君不见诗人跌宕例如此，苍耳林中留太白。
<br>
<br>山园屡种杨梅皆不成枇杷一株独结实可爱戏作长句
<br>
<br>杨梅空有树团团，却是枇杷解满盘。
<br>难学权门堆火齐，且从公子拾金丸。
<br>枝头不怕风摇落，地上惟忧鸟啄残。
<br>清晓呼僮乘露摘，任教半熟杂甘酸。
<br>
<br>山园遣兴
<br>
<br>输逋告籴走比邻，恤患分灾累故人。
<br>安得此身无一事，林中数笋过残春！
<br>
<br>山园书触目
<br>
<br>山近云生易，人稀鸟下频。
<br>瘦篁穿石窍，古蔓络松身。
<br>熟摘岩边果，乾收涧底薪。
<br>经过不相识，唤作避秦人。
<br>
<br>山园晚兴
<br>
<br>病骨初轻野兴浓，闲扶拄杖夕阳中。
<br>草枯陂泽涓涓水，木落园林淅淅风。
<br>杨子凄凉老天禄，马周憔悴客新丰。
<br>壮心未与朱颜改，一笑凭高送断鸿。
<br>
<br>山园晚兴
<br>
<br>传杯谁与豁幽悰？霜晚黄花未满丛。
<br>过雁一声寒霭外，短篱数掩夕阳中。
<br>易虽病里犹能读，诗到愁边始欲工。
<br>惟有功名真已矣，嬾将华发对青铜。
<br>
<br>山园杂赋
<br>
<br>初夏未觉暑，微阴殊胜晴。
<br>藤冠称新沐，蓴菜解余酲。
<br>偶据盘陀坐，还扶楖栗行。
<br>平生志勋业，今日一毫轻。
<br>
<br>山园杂赋
<br>
<br>藤阴初覆架，菱蔓渐穿萍。
<br>水绕篱根绿，山从树罅青。
<br>长辞帝所梦，不媿草堂灵。
<br>赖有黄醅法，终年任醉醒。
<br>
<br>山园杂赋
<br>
<br>一日老一日，一年贫一年。
<br>元无肉食相，且作地行仙。
<br>本不营三窟，何须直一钱。
<br>村虚樱笋闹，剩放醉中颠。
<br>
<br>山园杂赋
<br>
<br>芳荃真妙士，霜菊亦奇才。
<br>邂逅心生敬，殷懃手自培。
<br>扶持新长桂，护惜欲残梅。
<br>此意何人解，颓然付酒杯。
<br>
<br>山园杂咏
<br>
<br>祠禄留人未挂冠，山园三亩著身宽。
<br>百年竟向愁边老，万事元输静处看。
<br>花径糁红供晚醉，月天生晕作春寒。
<br>汗青事业都忘尽，时赖吾儿举话端。
<br>
<br>山园杂咏
<br>
<br>残春终日在林亭，散发披衣醉复醒。
<br>科斗已成蛙合合，樱桃初结子青青。
<br>鱼游沧海宁濡沫，禽慕雕笼即翦翎。
<br>薄晚东风吹小雨，笑携长鑱伴畦丁。
<br>
<br>山园杂咏
<br>
<br>桃花烂熳杏花稀，春色撩人不忍违。
<br>俗客年来真扫迹，清樽日暮独忘归。
<br>鱼行池面红云散，鹊起枝头绛雪飞。
<br>莫道颠狂无诉处，卧看香篆掩斋扉。
<br>
<br>山园杂咏
<br>
<br>已过社雨尚春寒，小醉初醒怯倚栏。
<br>柳带花移宜土润，鹤和雏养要笼宽。
<br>孤翁白首投村社，诸彦青云接羽翰。
<br>谁信幽居多乐事，晚窗儿女话团圞。
<br>
<br>山园杂咏
<br>
<br>春光何止二分空，寒食都无数日中。
<br>密叶成阴花寂寂，旧巢添土燕匆匆。
<br>纸鸢收线愁风恶，秧马掀泥喜雨蒙。
<br>堪叹今年衰更甚，苍颜纵醉不成红。
<br>
<br>山泽
<br>
<br>我本山泽人，散诞傲簪裳。
<br>宦游五十年，天遣还农桑。
<br>东阡南陌间，吾亦爱吾乡。
<br>楚祠坐秋社，隋寺观夜场。
<br>醉迷采苍耳，旅饭炊黄粱。
<br>自疑太古民，百年乐未央。
<br>有时闲暇时，颇复诵老庄；
<br>亦尝游岷峨，略闻度世方。
<br>气为东道主，主安客自长。
<br>却後五百年，见我灞城旁。
<br>
<br>山斋书事
<br>
<br>山榴子结又重开，巢燕雏飞却续回。
<br>雨足人畦千顷稻，日长风舞一庭槐。
<br>浩歌从酒愁仍在，作意观书睡已来。
<br>常恨流年不相贷，若为更著暮蝉催？
<br>
<br>山中
<br>
<br>草阁留云宿，溪桥引鹤行。
<br>身闲诗旷逸，心静梦和平。
<br>石乳无时滴，松肪彻夜明。
<br>山中足幽趣，不是傲公卿。
<br>
<br>山中得长句戏呈周辅并简朱县丞
<br>
<br>鹤鸣山空无鹤来，青霞嶂深天壁开。
<br>千岩角逐互吞吐，一峰拔起矜崔嵬。
<br>日光微漏潭见底，水气上薄云成堆。
<br>幽禽飞鸣报客至，奇树璀璨知谁栽。
<br>花藤怪蔓白昼暗，奔猿落狖无时哀。
<br>路穷尚蹑一千级，忽见密竹藏楼台。
<br>共言神僧昔住此，至今光景如天台。
<br>搘筇负笠出复没，喜动妇人惊提孩。
<br>高人何至作狡狯，无乃翫世聊相诙。
<br>不然学道穷实际，讵舍正大崇奇
<br>儒林丈人学擅世，余事尚压蔡与崔。
<br>名山未死可再到，此士一失难重陪。
<br>赞府摘山事如织，摆拨领客何奇哉！
<br>境幽神怆不可住，归倩玉手传金杯。
<br>
<br>山中观残菊追怀眉山师伯浑
<br>
<br>空山菊花瘦如棘，倾倒满地枝三尺。
<br>阴风冷雨不相贷，烂草苍苔共狼藉。
<br>人虽委弃渠自香，讵必泛酒登华堂。
<br>君不见仁人志士穷死眉山阳，空使後世传文章！
<br>
<br>山中晚兴
<br>
<br>薄酒亦陶然，偃蹇涧石侧。
<br>巾堕拄杖横，意象颇自得。
<br>青山受落日，忽作玻璃色。
<br>踌躇不忍去，下磴天已黑。
<br>
<br>山中望篱东枫树有怀成都
<br>
<br>五门西角红楼下，一树丹枫马上看。
<br>回首旧游如梦里，西风吹泪倚阑干。
<br>
<br>山中小雨得宇文使君简问尝见张僊翁乎戏作一绝
<br>
<br>张僊挟弹知何往，清啸穿林但可闻。
<br>拾得铁丸无处用，为君打散四山云。
<br>
<br>山中夜归戏作短歌
<br>
<br>骏马不用换美妾，名酒不用博凉州，
<br>霜天饮酒骑马出，驰猎蹴蹋川原秋。
<br>少年意薄万户侯，白首乃作穷山囚。
<br>箭锋岂必尽狐兔，胸次聊欲平山丘。
<br>夜归湖上酒初醒，庄舍萧条灯火冷。
<br>解刀自笑太麤生，却染松煤飞兔颖。
<br>
<br>山中饮酒
<br>
<br>百屋堆金钱，万户封公侯；
<br>富贵人所羡，熟计终缪悠。
<br>有酒君但饮，有山君但游，
<br>虽云亦梦事，要是胜一筹。
<br>独醉新丰市，遗魂招马周；
<br>清啸苏门山，旷度交公休。
<br>烂烂目如电，凛凛气愈遒。
<br>骑鲸归东海，已矣吾何求！
<br>
<br>山中作
<br>
<br>朱墨纷纷讼满庭，半年初得试山行。
<br>烧香扫地病良已，饮水饭蔬身顿轻。
<br>日落三通传浴鼓，雨余千耦看农耕。
<br>故巢光景还如此，为底淹留白发生？
<br>
<br>扇子峡山腹有草阁小亭极幽邃意其非俗人居也
<br>
<br>绝境慰人心，谁家住玉岑？
<br>乱云生翠窦，密雪洒青林。
<br>高阁临空豁，孤亭隐邃深。
<br>定知非俗士，橹急不容寻。
<br>
<br>赏花
<br>
<br>湖上花光何处寻？朱朱白白自成林。
<br>衰翁何预伤春事，闲客犹怀爱物心。
<br>欲堕每愁风骤起，正开却要日微阴。
<br>兰亭禹庙平生事，一榼芳醪莫厌深。
<br>
<br>赏花至湖上
<br>
<br>吾国名花天下稀，园林尽日敞朱扉。
<br>蝶穿密叶常相失，蜂恋繁香不记归。
<br>欲过每愁风荡漾，半开却要雨霏微。
<br>良辰乐事真当勉，莫遣匆匆一片飞。
<br>
<br>赏山园牡丹有感
<br>
<br>雒阳牡丹面径尺，鄜畤牡丹高丈余。
<br>世间尤物有如此，恨我总角东吴居。
<br>俗人用意苦局促，目所未见辄谓无。
<br>周汉故都亦岂远，安得尺箠驱群胡！
<br>
<br>上丁
<br>
<br>燎火明中庭，老槐泣残雨。
<br>白头奉祀事，恐惧剧仰俯。
<br>三终乐在悬，再拜肉升俎。
<br>谁言千载後，恍若到邹鲁。
<br>吾国虽褊小，大社胙茆土。
<br>如何俨章绶，日夜临箠楚？
<br>藏书如丘山，及物无一羽。
<br>吾其可怜哉，去去老农圃！
<br>
<br>上方銛老求宿芦诗宿芦盖所寓室名以其似渔舟也
<br>
<br>一曲亭前水接天，放翁短棹弄风烟。
<br>宿芦纵有江湖趣，犹是人间赝钓船。
<br>
<br>上书乞祠
<br>
<br>上书又乞奉祠归，梦到湖边自叩扉。
<br>此去敢辞依马磨，向来真惯拥牛衣。
<br>致身途远年龄暮，报国心存气力微。
<br>誓墓那因一怀祖，人间处处是危机。
<br>
<br>上书乞祠辄述鄙怀
<br>
<br>干禄本代耕，穷达敢自必？
<br>早遇高皇帝，九品对宣室。
<br>妄怀犬马心，嫠纬不暇恤。
<br>上恩等天地，腰领免斧鑕。
<br>旋属绍兴末，阳谷瞻出日，
<br>贱臣复何幸，便殿首造膝。
<br>煌煌帝尧典，推择首秉笔。
<br>愚患虽恳款，野性实坦率。
<br>飘然去周行，湖海抱沉疾。
<br>远游客穷塞，亭障秋萧瑟。
<br>圣君终记省，万里忽乘馹。
<br>同朝久凋谢，存者不十一。
<br>造廷故抱暗，下殿衰涕溢。
<br>蹉跎又十载，忧患岂易述。
<br>流年不贷人，白发日夜密，
<br>冠虽未即挂，驭已不容叱。
<br>尚觊公朝恩，养老沾散秩；
<br>闭门教子孙，志愿真永毕。
<br>
<br>上书乞再任冲佑
<br>
<br>虯枝六尺藤，方屋九寸帽；
<br>人间无处著，山水归寄傲。
<br>耳中闻渊明，自我发未燥，
<br>高标不可揖，七十忽已到。
<br>明窗置经龛，奥室养丹灶，
<br>虽云迫迟暮，要足平昔好。
<br>悠然万念空，快若河卷扫。
<br>寄声幔亭云，行拜散人号。
<br>
<br>上巳
<br>
<br>残年登八十，佳日遇重三。
<br>帘幙低新燕，房栊起晚蚕。
<br>名花红满舫，美酝绿盈甔。
<br>春事还如昨，衰怀自不堪。
<br>
<br>上巳临川道中
<br>
<br>二月六夜春水生，陆子初有临川行。
<br>溪深桥断不得渡，城近卧闻吹角声。
<br>三月三日天气新，临川道中愁杀人。
<br>纤纤女手桑叶绿，漠漠客舍桐花春。
<br>平生怕路如怕虎，幽居不省游城俯。
<br>鹤躯苦瘦坐长饥，龟息无声惟默数。
<br>如今自怜还自笑，歛版低心事年少。
<br>儒冠未恨终自误，刀笔最惊非素料。
<br>五更欹枕一凄然，梦里扁舟水接天，
<br>红蕖绿芰梅山下，白塔朱楼禹庙边。
<br>
<br>上巳书事
<br>
<br>单衣初著下湖天，飞盖相随出郭船。
<br>得雨人人喜秧信，祈蚕户户歛神钱。
<br>黄鸡煮臛无停筋，青韭淹葅欲堕涎。
<br>丞相传闻又三押，衡茅未改日高眠。
<br>
<br>上巳小饮追忆乾道中尝以是日病酒留三泉江月亭凄然有感
<br>
<br>零落残花一两枝，绿阴庭院燕差池。
<br>隔墙笑语秋千散，惆怅三泉驿里时。
<br>
<br>上虞逆旅见旧题岁月感怀
<br>
<br>舴艋为家东复西，今朝破晓下前溪。
<br>青山缺处日初上，孤店开时莺乱啼。
<br>倦枕不成千里梦，壤墙闲觅十年题。
<br>漆园傲吏犹非达，物我区区岂足齐。
<br>
<br>上元
<br>
<br>细细香尘暗六街，鱼鳞浅碧暮云开。
<br>新妆褰幕全身见，误马随车一笑回。
<br>酒酽顿忘风力峭，夜长犹恨漏声催。
<br>京华旧侣雕零尽，短鬓成丝心未灰。
<br>
<br>上元
<br>
<br>病起衰颜非昔红，偷闲聊与少年同。
<br>一规寒玉挂楼角，千点华星来坐中。
<br>久戍遗民虽困弊，承平旧镇尚繁雄。
<br>归时瘦马崔嵬影，定有游人笑此翁。
<br>
<br>上元後连数日小雨作寒戏作
<br>
<br>呼儿取酒敌春寒，病起驼裘剩觉宽。
<br>万事不妨高枕卧，始知老子耐悲欢。
<br>
<br>上元後连数日小雨作寒戏作
<br>
<br>春风催暖入园林，一片云生又作阴。
<br>留得梅花三日住，谁云造物本无心？
<br>
<br>上元後连数日小雨作寒戏作
<br>
<br>烟笼天阙青鸳湿，水涨官河画鷁浮。
<br>解赋春阴三十首，不应惟有宋鄜州。
<br>
<br>上元後连数日小雨作寒戏作
<br>
<br>拟拨残书出郭行，浮云忽已败春晴。
<br>穷阎今雨无车马，卧听深泥溅履声。
<br>
<br>上元前一日
<br>
<br>异县客游久，今年春事迟。
<br>峭寒增酒价，微雨恼灯欺。
<br>老态人未觉，孤愁心自知。
<br>停车呼病妇，强出伴诸儿。
<br>
<br>上元日昼卧
<br>
<br>积雨连上元，孤愁卧空馆。
<br>宿酲殊未解，欲起意复嬾。
<br>床敷蛮毡稳，被拥吴绫暖。
<br>残香碧缕细，软火红焰短。
<br>虽云少睡眠，聊喜屡展转。
<br>昏昏忽已暮，一笑呼茗碗。
<br>
<br>上元夜作
<br>
<br>百年古谓风前烛，我逾七十饭不足。
<br>亦知生世无工拙，久向人间耐荣辱。
<br>今年上元灯满城，十里东风度丝竹。
<br>蓬窗湿薪不御寒，独取残书伴儿读。
<br>忽然得意见古人，半碗冻齑甘胜肉。
<br>书生盖棺事未定，论著傥存终见录。
<br>富贵无名岂胜数，意气空能骄世俗。
<br>君不见拄天拄地邢君牙，不如诗人穷瞎张太祝！
<br>
<br>上元雨
<br>
<br>城中酒垆千百所，不忧不售惟忧雨。
<br>今年上元灯满城，曲巷深坊闹歌舞。
<br>天公不借一日晴，风吹灯死雨如倾。
<br>家家移床避屋漏，不闻人声闻屐声。
<br>
<br>上章纳禄恩畀外祠遂以五月初东归
<br>
<br>身似霜松老不枯，乞骸犹得待清都。
<br>百钱浊酒浑家醉，六月飞蚊彻晓无。
<br>美睡不愁闲客搅，出游自有小儿扶。
<br>买山尚恐巢由笑，敢向君王觅镜湖。
<br>
<br>上章纳禄恩畀外祠遂以五月初东归
<br>
<br>黄纸淋漓字似鸦，即今真个是还家。
<br>园庐渐近湖山好，邻曲来迎鼓笛哗。
<br>笾实傍篱收豆荚，盘蔬临水采芹芽。
<br>皇家养老非忘汝，不必青门学种瓜。
<br>
<br>上章纳禄恩畀外祠遂以五月初东归
<br>
<br>群玉峰头孤梦断，五云溪上野舟回。
<br>傍人鸥鸟自然熟，到处藕花无数开。
<br>麦饭不餍常面槁，柴门闲掩自心灰。
<br>雨来正作盆山地，不怕冥冥半月梅。
<br>
<br>上章纳禄恩畀外祠遂以五月初东归
<br>
<br>身是风前一断蓬，经年窃食竟何功？
<br>倚天青嶂迎船出，扑马红麈转眼空。
<br>网户饷鱼胜丙穴，旗亭送酒等郫筒。
<br>死前幸作扶犁叟，免使淮南笑发蒙。
<br>
<br>上章纳禄恩畀外祠遂以五月初东归
<br>
<br>此身惟有一躬耕，乞得余年乐太平。
<br>东观并游收昨梦，西湖重到付来生。
<br>一堤草露明晨照，半浦荷风颭晚晴。
<br>历历归途皆胜事，江亭先听棹歌声。
<br>
<br>上之回
<br>
<br>咸阳宫阙天下壮，五更卫士传鸡唱，
<br>重门洞开銮驾出，回中更在云霄上。
<br>云霄一路蟠青冥，车声隐辚驰雷霆。
<br>宓妃穿仗王母下，何必轩皇居大庭。
<br>君王游幸无终极，万年尽是欢娱日。
<br>文成已死方不雠，茂陵松柏秋萧瑟。
<br>
<br>烧丹示道流
<br>
<br>昔烧大药青牛谷，磊落玉床收箭镞。
<br>扶桑朝暾谨火候，仙掌秋露勤沐浴。
<br>带间小瓢鬼神卫，异气如虹夜穿屋。
<br>点成黄金弃山海，挥手人间一裘足。
<br>明年服丹径仙去，洞庭月冷吹横玉。
<br>相逢只恐惊倒君，毛发毵毵垂地绿。
<br>
<br>烧香
<br>
<br>宝熏清夜起氤氲，寂寂中庭伴月痕。
<br>小斮海沉非弄水，旋开山麝取当门。
<br>蜜房割处春方半，花露收时日未暾。
<br>安得故人同晤语，一灯相对看云屯？
<br>
<br>烧香
<br>
<br>茹芝却粒世无方，随时江湖每自伤。
<br>千里一身凫泛泛，十年万事海茫茫。
<br>春来乡梦凭谁说，归去君恩未敢忘。
<br>一寸丹心幸无愧，庭空月白夜烧香。
<br>
<br>少微山
<br>
<br>平生一舴艋，几到少微山。
<br>杰观扫无迹，高人呼不还。
<br>崖崩危欲压，磴断滑难攀。
<br>日暮增幽兴，渔歌莽苍间。
<br>
<br>绍熙辛亥九月四日雨後白龙挂西北方复雨三日作长句记之
<br>
<br>长空黮闇如欲夜，白龙腾拏见云罅，
<br>鳞间出火光照江，尾卷风霆雨如射。
<br>老人百岁见未曾，儿童闭门伏床下，
<br>发毛惨凛谁复支，性命么微不禁吓。
<br>登场已叹禾生耳，出户仍愁泥没胯。
<br>皇天生民岂不爱，龙亦何心败吾稼！
<br>父老相看出无策，揽涕顿颡号枌社。
<br>移床避漏我亦忙，秉烛题诗寄悲吒。
<br>
<br>绍兴庚辰余游谢康乐石门与老洪道士痛饮赋诗既还山阴王仲信为予作石门瀑布图今二十有四年开图感叹作
<br>
<br>二十余年别石门，灯前感旧欲消魂。
<br>人生万事皆如梦，自笑区区记剑痕。
<br>
<br>绍兴庚辰余游谢康乐石门与老洪道士痛饮赋诗既还山阴王仲信为予作石门瀑布图今二十有四年开图感叹作
<br>
<br>爱酒黄冠鬓如雪，石门邂逅一樽同。
<br>悬知久作此山土，愁对画图秋雨中。
<br>
<br>绍兴癸亥余以进士来临安年十九明年上元从舅光州通守唐公仲俊招观灯後六十年嘉泰壬戌被命起造朝明年癸亥复见灯夕游人之盛感叹有作
<br>
<br>随计当时入帝城，笙歌灯火夜连明。
<br>宁知六十余年後，老眼重来看太平。
<br>
<br>绍兴辛末至丙子六年间予年方壮每遇重九多与一时名士登高於蕺山宇泰阁距开禧丁卯六十年忧患契阔何所不有追数同游诸公乃无一人在者而予犹强健惨怆不能已赋诗识之
<br>
<br>故里登高接隽游，即今不计几番秋。
<br>一樽尚与菊花醉，胄事不禁江水流。
<br>薄命虽多死闾巷，逢时亦有至公侯。
<br>若论耄岁朱颜在，穷达皆当输一筹。
<br>
<br>绍兴辛酉予年十七矣距今已六十年追感旧事作绝句
<br>
<br>常忆初年十七时，朝朝乌帽出从师。
<br>忽逢寒食停供课，正写矾书作赝碑。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
