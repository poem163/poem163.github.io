<HTML>
<HEAD>
<TITLE>文天祥诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 文天祥诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>文天祥诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5631"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'文天祥诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[文天祥诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 文天祥（一二三六—一二八三），初名云孙，字天祥，后以字为名，改字履善，中举后又字宋瑞，号文山，吉州吉水（今属江西）人。理宗宝佑四年（一二五六）进士。开庆元年（一二五九）宁海军节度判官。景定二年（一二六一）除秘书正字，累迁著作佐郎兼刑部郎官。以上疏劾董宋臣，出知瑞州。五年，迁江西提刑。度宗咸淳三年（一二六七）召除尚右郎官。五年，知宁国府。六年，召除军器监察院兼学士院权直，以忏贾似道，罢。九年，起为湖南提刑。十年，改知赣州。恭帝德佑元年（一二七五），元兵渡江，应诏勤王，除枢密副都承旨，浙西江东制置大使兼江西安抚大使。二年，除右丞相、枢密使，诣元军议和，被拘。押至镇江，夜亡入真州，泛海至温州。同年五月，端宗继位，改元景炎，召赴福州，拜右丞相、枢密使、都督诸路军马，与元兵周旋于汀州、漳州一带。景炎二年，败于空坑，出南岭。三年，授少保、信国公，移屯海丰，军溃被执北行，在道绝食八日不死。拘燕三年，终不屈。元世祖至元十九年十二月九日遇害。著作遭难后散佚，元元贞、大德间其乡人辑编为前集三十二卷，后集七卷。明初重加编次为诗文十七卷，另有《指南录》、《指南后录》、《集杜诗》等传世。事见本集卷一七《文山纪年录》，《宋史》卷四一八有传。文天祥诗，以《四部丛刊》影印明张元喻刻《文山先生全集》为底本，校以明景泰六年韩雍刻《文山先生文集》（简称韩本），影印文渊阁《四库全书·文山集》（简称四库本）。《集杜诗》各本诗句诗题都有舛误夺漏，酌据《杜少陵集》（简称杜集）订补。新辑集外诗附于卷末。 
<br>
<br>
<br>--------------------------------------------------------------------------------
<br>
<br>&nbsp;&nbsp;
<br>
<br>安庆府
<br>
<br>风雨宜城路，重来白发新。
<br>长江还有险，中国自无人。
<br>枭獍蕃遗育，鳣鲸蛰怒鳞。
<br>泊船休上岸，不忍见遗民。
<br>
<br>安庆府第十三
<br>
<br>岸转异江湖，江水流城郭，
<br>鸱鸮志意满，山鬼独一脚。
<br>
<br>安序宋吏部来牧衡阳某将指联事好也会以便郡归养获忝交承临发赋诗湘水千里
<br>
<br>倾盖年华晚，行人早发湘。
<br>白云虹浪小，明月燕花香。
<br>明浦春何急，巴山日正长。
<br>祝君加一饭，我意为桐乡。
<br>
<br>八狱第一百二
<br>
<br>劳生共乾坤，何时有终极。
<br>灯影照无睡，今夕复何夕。
<br>
<br>八月十六日见梅
<br>
<br>广寒殿里玉楼开，那得孤山处士来。
<br>半夜西风半身影，梦中骑得雪驴回。
<br>
<br>白沟河
<br>
<br>昔时张叔夜，统兵赴勤王。
<br>东都一不守，羸马迁龙荒。
<br>适过白沟河，裂眦须欲张。
<br>绝粒不遄死，仰天扼其吭。
<br>群臣总奄奄，一土垂天光。
<br>读史识其他，抚卷为凄凉。
<br>我生何不辰，异世忽相望。
<br>皇图遘阳刀，天堑满飞堭。
<br>引兵诣阙下，捧土障澜狂。
<br>出使义不屈，持节还中郎。
<br>六飞独南海，金钺将煌煌。
<br>武侯空威心，出狩惊四方。
<br>吾属竟为虏，世事吁彼苍。
<br>思公有奇节，一死何慨慷。
<br>江淮我分地，我欲投沧浪。
<br>沧浪却不受，中原行路长。
<br>初登项籍宫，次览刘季邦。
<br>涉足河与济，回首嵩与恒。
<br>下车抚梁门，上马指楼桑。
<br>戴星渡一水，惨淡天微茫。
<br>行人为我言，宋辽此分疆。
<br>悬知公死处，为公出涕滂。
<br>恨不持束刍，徘徊官道傍。
<br>我死还在燕，烈烈同肝肠。
<br>今我为公哀，后来谁我伤。
<br>天地垂日月，斯人未云亡。
<br>文武道不坠，我辈终堂堂。
<br>
<br>白髭行
<br>
<br>忆昔守宣时，白上一根发。
<br>去之四五年，一化为七八。
<br>今年客衡湘，黑髭已多黄。
<br>众黄忽一白，惊见如陵阳。
<br>白发已为常，白髭何足怪。
<br>岁月不可歇。雪霜日长大。
<br>世人竞染淄，厌之固足嗤。
<br>谁服芦菔汤，避老亦奚为。
<br>少老如春秋，造物以为俦。
<br>吾方乐吾天，乐天故不忧。
<br>
<br>拜罗氏百岁母之明日主人举酒客张千载心赋诗某喜赞不自已见之趁韵
<br>
<br>翠微三岛近，画阁五云横。
<br>春水鸥声滑，夕阳鸦背明。
<br>尊前持一笑，花下卧馀酲。
<br>曾见瑶池母，不为虚此生。
<br>
<br>拜相第五十五
<br>
<br>我来属时危，朝野色枯槁。
<br>倚君金华省，不在相逢早。
<br>
<br>宝应道中
<br>
<br>天阔抟南雁，淮途长北驱。
<br>甘棠成传舍，细柳作康衢。
<br>田海随时变，山河往日殊。
<br>征袍共衮绣，夜壁一灯孤。
<br>
<br>保州道中
<br>
<br>昨日渡滹沱，今日望太行。
<br>白云何渺渺，天地何茫茫。
<br>落叶混西风，黄尘昏夕阳。
<br>牛车过不住，毡屋行相望。
<br>小儿骑蹇驴，壮士驾乘黄。
<br>高低叶万顷，黑白草千行。
<br>村落有古风，人间无时妆。
<br>宋辽旧分界，燕赵古战场。
<br>蚩尤乱涿野，共工谪幽邦。
<br>郭隗致乐毅，荆轲携舞阳。
<br>臧卢互反覆，安史迭披猖。
<br>山川一今古，人物几兴亡。
<br>江南占毕生，往来习羊肠。
<br>天马戴青蝇，电秣驰康庄。
<br>适从何有来，如此醉梦乡。
<br>感时意踟蹰，惜往泪淋浪。
<br>厉阶起玉环，左计由石郎。
<br>天地行日月，万代乘景光。
<br>昼夜果可废，春秋诚荒唐。
<br>吾生直须臾，俯仰际八荒。
<br>
<br>保涿州三诗·楼桑
<br>
<br>我过梁门城，楼桑在其北。
<br>玄德已千年，青烟绕故宅。
<br>道傍为挥泪，徘徊秋风客。
<br>天下卧龙人，多少空抱膝。
<br>
<br>保涿州三诗·赵太祖暮
<br>
<br>我行保州塞，御河直其东。
<br>山川犹有灵，佳气何郁葱。
<br>顾我巾车囚，厉气转秋蓬。
<br>瓣香欲往拜，惆怅临长空。
<br>
<br>保涿州三诗·涿鹿
<br>
<br>我瞻涿鹿野，古来战蚩尤。
<br>轩辕此立极，玉帛朝诸侯。
<br>历历关河雁，随风鸣寒秋。
<br>迩来三千年，王气行幽州。
<br>
<br>北海口
<br>
<br>沧海人间别一天，只容渔父钓苍烟。
<br>而今蜃起楼台处，亦有北来蕃汉船。
<br>
<br>北行第九十
<br>
<br>浮云暮南征，我马向北嘶。
<br>荆棘暗长原，子规昼夜啼。
<br>
<br>北行第九十二
<br>
<br>浮云连海岱，寒芜际碣石。
<br>落景惜登临，人烟渺萧瑟。
<br>
<br>北行第九十三
<br>
<br>平野入青徐，桑柘叶如雨。
<br>信美无与适，沉思情延伫。
<br>
<br>北行第九十四
<br>
<br>乾坤几反覆，乘凌惜俄顷。
<br>怀古视平芜，令人发深省。
<br>
<br>北行第九十五
<br>
<br>游子无根株，世梗悲路涩。
<br>关山雪边看，愁思胡笳夕。
<br>
<br>北行第九十一
<br>
<br>清秋望不极，中原杳茫茫。
<br>游子怅寂寥，下马古战场。
<br>
<br>辟山寄朱约山
<br>
<br>一笠一簑三钓矶，归来不费买山赀。
<br>洞天福地深数里，石壁湍流清四时。
<br>樵牧旧蹊今可马，鬼神天巧不容诗。
<br>先生曾有空同约，那里江山未是奇。
<br>
<br>别弟赴新昌
<br>
<br>十载从游久，诸公讲切精。
<br>天渊分理欲，内外一知行。
<br>立政须规范，修身是法程。
<br>对床小疏隔，恋恋弟兄情。
<br>
<br>别里中诸友
<br>
<br>青山重回首，风雨暗啼猿。
<br>杨柳溪头钓，梅花石上尊。
<br>故人无复见，烈士尚谁言。
<br>长有归来梦，衣冠满故园。
<br>
<br>别谢爱山
<br>
<br>绿绮知音早，青灯对语迟。
<br>那知今雨别，又重故人思。
<br>山隔诗情远，云含客思悲。
<br>小楼今夜笛，莫向月中吹。
<br>
<br>别谢爱山
<br>
<br>君今拂衣去，我独枕书眠。
<br>一片过林雨，数声当户蝉。
<br>情长空有恨，吟苦不成篇。
<br>后会知何日，西风老雁天。
<br>
<br>病目二首
<br>
<br>近来烦恼障，左目忽茫茫。
<br>聂政心虽碎，刘伶醉未忘。
<br>问天天不应，食日日何伤。
<br>万想由来假，收拾太乙光。
<br>
<br>病目二首
<br>
<br>向来岩下电，无故眩生花。
<br>达磨面向壁，卢仝□塌沙。
<br>灯前心欲碎，镜里鬓空华。
<br>何日看明月，沈沈斗柄斜。
<br>
<br>病甚梦召至帝所获宥觉而顿愈遂赋
<br>
<br>卧听风雷叱，天官赦小臣。
<br>平生无害物，不死复为人。
<br>道德门庭远，君亲念虑新。
<br>自怜蝼蚁辈，岂意动苍旻。
<br>
<br>病愈简刘小村
<br>
<br>秋光沁人骨，意气晓来新。
<br>古鼎龙团雪，虚檐麈尾春。
<br>商山弈棋老，赤壁洞箫宾。
<br>风月真仓扁，招呼入屋频。
<br>
<br>病愈简刘小村
<br>
<br>倦馀心似醉，病起首如蓬。
<br>黄竹断桥雨，白苹长笛风。
<br>仙仙鸥屡舞，咄咄雁书空。
<br>孤负秋来眼，闲挑爨下桐。
<br>
<br>病中作
<br>
<br>六月廿四夜，人间热欲炊。
<br>病怀如酒困，倦睫似书痴。
<br>梦与千年接，心随万里驰。
<br>客来相问讯，寄语有新诗。
<br>
<br>病中作
<br>
<br>岁月侵寻见二毛，剑花冷落鸊鹈膏。
<br>睡馀吸海龙身瘦，渴里奔云马骨高。
<br>百忌不容亲酒具，千愁那解减诗豪。
<br>起来大作屠门嚼，自笑我非儿女曹。
<br>
<br>卜神
<br>
<br>通州三百里，茅苇也还无。
<br>胡骑虎出没，山鼯鬼啸呼。
<br>王阳怀畏道，阮籍泪穷途。
<br>人物中兴骨，神明为国扶。
<br>
<br>不睡
<br>
<br>频搔白首强忧煎，细雨青灯思欲颠。
<br>南北东西三万里，古今上下几千年。
<br>只因知事翻成恼，未到放心那得眠。
<br>眼不识丁马前卒，隔床鼾鼻正陶然。
<br>
<br>不睡
<br>
<br>终夕起推枕，五更闻打钟。
<br>精神入朱鸟，形影落卢龙。
<br>弭节蓬莱岛，扬旗太华峰。
<br>奔驰竟何事，回首谢乔松。
<br>
<br>采石
<br>
<br>不上峨眉二十岁，重来为堕山河泪。
<br>今人不见虞允文，古人曾有樊若水。
<br>长江阔处平如驿，况此介然衣带窄。
<br>欲从谪仙捉月去，安得然犀照神物。
<br>
<br>苍然亭
<br>
<br>风打船头击夕阳，亭前老子旧胡床。
<br>青牛过去关山动，白鹤归来城郭荒。
<br>忠节风流落尘土，英雄遗恨满沧浪。
<br>故园水月应无恙，江上新松几许长。
<br>
<br>禅关
<br>
<br>秋风吹日上禅关，路入松花第一弯。
<br>只愿四时烟雾少，满城楼阁见青山。
<br>
<br>长妹第一百四十八
<br>
<br>近闻韦氏妹，零落依草木。
<br>深负鹡鴒诗，临风欲痛哭。
<br>
<br>长溪道中和张自山韵
<br>
<br>潮风连地吼，江雨带天流。
<br>宫殿扃春仗，衣冠锁月游。
<br>伤心今北府，遗恨古东洲。
<br>王气如川至，龙兴海上州。
<br>
<br>长溪道中和张自山韵
<br>
<br>夜静吴歌咽，春深蜀血流。
<br>向来苏武节，今日子长游。
<br>海角云为岸，江心石作洲。
<br>丈夫竟何事，底用泣神州。
<br>
<br>长子第一百四十九
<br>
<br>大儿聪明到，青岁已摧颓。
<br>回风吹独树，吾宁舍一哀。
<br>
<br>常州
<br>
<br>山河千里在，烟火一家无。
<br>壮甚睢阳守，冤哉马邑屠。
<br>苍天如可问，赤子果何辜。
<br>唇齿提封旧，抚膺三叹吁。
<br>
<br>尘外
<br>
<br>半山风雨截江城，未脱人间总是尘。
<br>中夜起看衣上月，青天如水露华新。
<br>
<br>陈督干第一百二十五
<br>
<br>挺身艰难际，虎穴连里闾。
<br>高天高恓恻，同尽随丘墟。
<br>
<br>陈贯道摘坡诗如寄以自号达者之流也为赋浩浩歌一首
<br>
<br>浩浩歌，人生如寄可奈何。
<br>春秋去来传鸿燕，朝暮出没奔羲娥。
<br>青丝冉冉上霜雪，百年欻若弹指过。
<br>封侯未必胜瓜圃，青门老子聊婆娑。
<br>江湖流浪何不可，亦曾力士为脱靴。
<br>清风明月不用买，何处不是安乐窝。
<br>鹤胫岂长凫岂短，夔足非少蚿非多。
<br>浩浩歌，人生如寄可奈何。
<br>不能高飞与远举，天荒地老悬网罗。
<br>到头北邙一抙王，万事碌碌空奔波。
<br>金张许史久寂寞，古来贤圣闻丘轲。
<br>乃知世间为长物，惟有真我难灭磨。
<br>浩浩歌，人生如寄可奈何。
<br>春梦婆，春梦婆，
<br>拍手笑呵呵。是亦一东坡，
<br>非亦一东坡。
<br>
<br>陈少卿第一百二十六
<br>
<br>卿月升金掌，老气横九州。
<br>前辈复谁纪，吾道长悠悠。
<br>
<br>陈宜中第四十
<br>
<br>管葛本时须，经纶中兴业。
<br>有志乘鲸鳌，南纪阻归楫。
<br>
<br>池州
<br>
<br>五老湖光远，九华山色昏。
<br>南冠前进士，北部故将军。
<br>芳草江头路，斜阳郭外村。
<br>匆匆十年梦，故国黯销魂。
<br>
<br>出广州第一宿
<br>
<br>越王台下路，搔首叹萍踪。
<br>城古都招水，山高易得风。
<br>鼓声残雨后，塔影暮林中。
<br>一样连营火，山同河不同。
<br>
<br>出海
<br>
<br>一团荡漾水晶盘，四畔青天作护阑。
<br>著我扁舟了无碍，分明便作混沦看。
<br>水天一色玉空明，便似乘槎上太清。
<br>我爱东坡南海句，兹游奇绝冠平生。
<br>
<br>出山
<br>
<br>日日骑马来山中，归时明月长在地。
<br>但愿山人一百年，一年三百馀番醉。
<br>
<br>出使第五十六
<br>
<br>隔河见胡骑，朝进东门营。
<br>皇皇使臣体，词气浩纵横。
<br>
<br>出真州
<br>
<br>早约戎装去看城，联镳壕上叹风尘。
<br>谁知关出西门外，憔悴世间无告人。
<br>
<br>出真州
<br>
<br>扬州昨夜有人来，误把忠良按剑猜。
<br>怪道使君无见解，城门前日不应开。
<br>
<br>出真州
<br>
<br>琼花堂上意茫然，志士忠臣泪彻泉。
<br>赖有使君知义者，人方欲杀我犹怜。
<br>
<br>出真州
<br>
<br>秦庭痛哭血成川，翻讶中行背可鞭。
<br>南北共知忠义苦，平生只少两淮缘。
<br>
<br>出真州
<br>
<br>一别迎銮十八秋，重来意气落旄头。
<br>平山老子不收拾，南望端门泪雨流。
<br>
<br>出真州
<br>
<br>天地沉沉夜泝舟，鬼神未觉走何州。
<br>明朝遣间应无是，莫恐元戎逐客不。
<br>
<br>出真州
<br>
<br>人人争劝走淮西，莫犯翁翁按剑疑。
<br>我问平山堂下路，忠臣见诎有天知。
<br>
<br>出真州
<br>
<br>千金犯险脱旃裘，谁料南冠反见雠。
<br>记取小西门外事，年年上巳哭江头。
<br>
<br>出真州
<br>
<br>荒郊下马问何之，死活元来任便宜。
<br>不是白兵生眼孔，一团冤血有谁知。
<br>
<br>出真州
<br>
<br>戎衣啧啧叹忠臣，为说城头不识人。
<br>押出相公州界去，真州城里榜安民。
<br>
<br>出真州
<br>
<br>有客仓皇欲赴壕，一行性命等鸿毛。
<br>白兵送我扬州去，惟恐北军来捉逃。
<br>
<br>出真州
<br>
<br>瓜洲相望隔山椒，烟树光中扬子桥。
<br>夜静衔枚莫轻语，草间惟恐有鸱鹗。
<br>
<br>出真州
<br>
<br>真州送骏已回城，暗里依随马垛行。
<br>一阵西州三十里，摘星楼下打初更。
<br>
<br>初六日即事
<br>
<br>车马燕山闹，谁家早管弦。
<br>开门忽见雪，拥被不知年。
<br>箧破书犹在，炉残火复燃。
<br>偷桃昨日事，回首哭尧天。
<br>
<br>除夜
<br>
<br>乾坤空落落，岁月去堂堂。
<br>末路惊风雨，穷边饱雪霜。
<br>命随年欲尽，身与世俱忘。
<br>无复屠苏梦，挑灯夜未央。
<br>
<br>除夜
<br>
<br>门揜千山黑，孤灯伴不眠。
<br>故乡在何处，今夕是穷年。
<br>住世真无系，为囚已自然。
<br>劳劳空岁月，得死似登仙。
<br>
<br>除夜
<br>
<br>岁暮难为客，天涯况是囚。
<br>乾坤还许大，岁月忽如流。
<br>梦过元无梦，忧多更不忧。
<br>屠苏儿女态，肯作百年谋。
<br>
<br>次鹿鸣宴诗
<br>
<br>礼乐皇皇使者行，光华分似及乡英。
<br>贞元虎榜虽联捷，司隶龙门幸缀名。
<br>二宋高科犹易事，两苏清节乃真荣。
<br>囊书自负应如此，肯逊当年祢正平。
<br>
<br>次妹第一百五十五
<br>
<br>天际伤愁别，江山憔悴人。
<br>团圆思弟妹，传语故乡春。
<br>
<br>次约山赋杏花韵
<br>
<br>名花韵在年晴初，雨沁胭脂脸更敷。
<br>蒲驿莫妨娱刺史，锦坊岂不胜中书。
<br>时无艳曲临轩纵，公莫巍坛韫匮沽。
<br>春老绿阴春子近，东风来往一吹嘘。
<br>
<br>次韵刘左司前以著作郎主秘书省营缮事时落成适潘秘丞得郡檇李并钱行有诗
<br>
<br>蓬壶日月四时春，金碧新来绚帝宸。
<br>俎豆幸陪麟省隽，衣冠中有虎符新。
<br>诗馀和气生谈麈，坐久风光入醉茵。
<br>多谢兰台旧盟主，好归群玉领儒珍。
<br>
<br>次子第一百四十五
<br>
<br>渥洼骐骥儿，众中见毛骨。
<br>别来忽三岁，残害为异物。
<br>
<br>崔镇驿
<br>
<br>万里中原役，北风天正凉。
<br>黄沙漫道路，苍耳满衣裳。
<br>野阔人声小，日斜驹影长。
<br>解鞍身似梦，游子意茫茫。
<br>
<br>翠玉楼
<br>
<br>昏鸦何处落，野渡少人行。
<br>黄叶声在地，青山影入城。
<br>江湖行客梦，风雨故乡情。
<br>试问南来信，梅花三两英。
<br>
<br>翠玉楼观雪
<br>
<br>矫矫临清泚，蒙蒙认翠微。
<br>绨春生客袖，铁冷上戎衣。
<br>柳眼惊何老，梅花觉半肥。
<br>新来有公事，白战破重围。
<br>
<br>翠玉楼和胡端逸韵
<br>
<br>客影鱼千里，年华柳十围。
<br>白云栖石密，黄鹄出烟微。
<br>江少秋风老，湖山晚日晖。
<br>郁孤台上望，野阔犊初肥。
<br>
<br>翠玉楼晚雨
<br>
<br>晚楼一曲转梅花，官事无我报放衙。
<br>林木蔽亏烟断续，江流曲折雨横斜。
<br>年华冉冉风前影，岁莫悠悠客里家。
<br>一雁近从沙觜落，更饶片雪入天涯。
<br>
<br>得儿女消息
<br>
<br>故国斜阳草自春，争元作相总成尘。
<br>孔明已负金刀志，元亮犹怜典午身。
<br>肮脏到头方是汉，娉婷更欲向何人。
<br>痴儿莫问今生计，还种来生未了因。
<br>
<br>登楼
<br>
<br>茫茫地老与天荒，如此男儿铁石肠。
<br>七十日来浮海道，三千里外望江乡。
<br>高鸿尚觉心期阔，蹇马何堪脚迹长。
<br>独自登楼时拄颊，山川在眼泪浪浪。
<br>
<br>登双溪阁
<br>
<br>碧落神仙宅，当年庾谢来。
<br>烟云连草树，山水近楼台。
<br>万雉银缸举，千鸦铁骑回。
<br>梅花衣上月，把玩为徘徊。
<br>
<br>邓礼部第一百三十七
<br>
<br>南宫吾故人，才名三十年。
<br>江城秋日落，此别意苍然。
<br>
<br>弟第一百五十二
<br>
<br>棣华晴雨好，风急手足寒。
<br>百战今谁在，羁栖见汝难。
<br>
<br>弟第一百五十三
<br>
<br>沙晚鹡鴒寒，风吹紫荆树。
<br>忍泪独含情，江湖春欲暮。
<br>
<br>弟第一百五十四
<br>
<br>不见江东弟，急难心炯然。
<br>念君经世乱，卧病海云边。
<br>
<br>弟第一百五十一
<br>
<br>兄弟分离苦，凄凉忆去年。
<br>何以有羽翼，飞去堕尔前。
<br>
<br>第二百
<br>
<br>茫茫天造间，高岸尚为谷。
<br>百川日东流，势阅人代速。
<br>
<br>第一百八十
<br>
<br>天寒霜雪繁，萧萧北风劲。
<br>高鸟黄云暮，斗上捩孤影。
<br>
<br>第一百八十八
<br>
<br>茫然阮籍途，益叹身世拙。
<br>零落蛟龙匣，开视化为血。
<br>
<br>第一百八十二
<br>
<br>儒冠多误身，识字用心苦。
<br>斯文忧患馀，郁郁流年度。
<br>
<br>第一百八十九
<br>
<br>天地有逆顺，惘然难久留。
<br>当歌欲一放，河汉声西流。
<br>
<br>第一百八十六
<br>
<br>高歌激宇宙，岁晚寸心违。
<br>忠贞负冤恨，奸雄多是非。
<br>
<br>第一百八十七
<br>
<br>丈夫四方志，丧乱饱经过。
<br>清心听鸣镝，衰老强高歌。
<br>
<br>第一百八十三
<br>
<br>名贤慎出处，志士怀感伤。
<br>犹残数行泪，引古惜兴亡。
<br>
<br>第一百八十四
<br>
<br>读书破万卷，许身一何愚。
<br>赤骥顿长缨，健儿胜腐儒。
<br>
<br>第一百八十五
<br>
<br>萧条四海内，慷慨有馀悲。
<br>路逢相识人，开怀无愧辞。
<br>
<br>第一百八十一
<br>
<br>乾坤沸嗷嗷，名击朱鸟影。
<br>寥落寸心违，斯文亦吾病。
<br>
<br>第一百九十
<br>
<br>万古一死生，谁是长年者。
<br>我何良叹嗟，短褐即长夜。
<br>
<br>第一百九十八
<br>
<br>渔阳豪侠地，北里富熏天。
<br>快马金缠辔，但遇新少年。
<br>
<br>第一百九十九
<br>
<br>南北逃世难，始闻蕃汉殊。
<br>天下今一家，中原有驱除。
<br>
<br>第一百九十六
<br>
<br>客从何乡来，挟矢身汉月。
<br>杀身傍权要，门户有旌节。
<br>
<br>第一百九十七
<br>
<br>关河霜雪清，故人亦流落。
<br>夷歌奉玉盘，悲君随燕雀。
<br>
<br>第一百九十三
<br>
<br>蝮蛇暮偃蹇，猛虎凭其威。
<br>其宰意茫茫，六合人烟稀。
<br>
<br>第一百九十四
<br>
<br>黎民困逆节，残孽驻艰虞。
<br>孰云网恢恢，自及枭獍徒。
<br>
<br>第一百九十五
<br>
<br>眼中万少年，得志行所为。
<br>白马蹴微雪，追随燕蓟儿。
<br>
<br>第一百九十一
<br>
<br>高官何足论，寂寞身后事。
<br>物理固自然，愿闻第一义。
<br>
<br>第一百六十
<br>
<br>春水满南国，惨淡故园烟。
<br>三年门巷空，永为邻里怜。
<br>
<br>第一百六十八
<br>
<br>平生方寸心，誓开玄冥北。
<br>岁暮日月疾，我叹黑头白。
<br>
<br>第一百六十二
<br>
<br>春日涨云岑，故园当北斗。
<br>窈窕桃李花，纷披为谁秀。
<br>
<br>第一百六十九
<br>
<br>今吾抱何恨，恨无匡复姿。
<br>含笑看吴钩，回首蛟龙池。
<br>
<br>第一百六十七
<br>
<br>阴风千里来，惊浪满吴楚。
<br>世事两茫茫，飘泊欲谁诉。
<br>
<br>第一百六十三
<br>
<br>陶潜避俗翁，庞公竟独往。
<br>明明君臣契，牢落吾安放。
<br>
<br>第一百六十四
<br>
<br>吴楚东南坼，风云地一隅。
<br>蹉跎暮容色，不敢恨危途。
<br>
<br>第一百六十五
<br>
<br>风烟渺吴蜀，云帆转辽海。
<br>丧乱纷嗷嗷，尚愧微躯在。
<br>
<br>第一百六十一
<br>
<br>迢迢万里馀，绝域谁慰怀。
<br>我圃日苍翠，回首望两崖。
<br>
<br>第一百七十
<br>
<br>天长眺东南，衰谢多酸辛。
<br>丈夫誓许国，直笔在史臣。
<br>
<br>第一百七十八
<br>
<br>鸾凤不相待，白鱼困密网。
<br>但讶鹿皮翁，冥冥任所往。
<br>
<br>第一百七十二
<br>
<br>济时肯杀身，惨淡苦土志。
<br>百年能几何，终古立忠义。
<br>
<br>第一百七十九
<br>
<br>威凤高其翔，老鹤万里心。
<br>脱略谁能驯，兀兀遂至今。
<br>
<br>第一百七十六
<br>
<br>天地日蛙黾，劳生苦柰何。
<br>聊欲从此逝，人少豺虎多。
<br>
<br>第一百七十七
<br>
<br>男儿生世间，居然成濩落。
<br>鸾凤有铩翮，虹霓就撑握。
<br>
<br>第一百七十三
<br>
<br>绝域三冬暮，垂老见飘零。
<br>林气森喷薄，意钟老柏青。
<br>
<br>第一百七十四
<br>
<br>仰看八尺躯，不要悬黄金。
<br>青青岁寒后，乃知君子心。
<br>
<br>第一百七十五
<br>
<br>小人困驰骤，后生血气豪。
<br>世事固堪论，我何随汝曹。
<br>
<br>第一百七十一
<br>
<br>天衢阴峥嵘，岁寒心匪他。
<br>平生独往愿，零落首阳阿。
<br>
<br>第一百五十八
<br>
<br>老夫悲暮年，天涯故人少。
<br>每望东南云，决眦入归鸟。
<br>
<br>第一百五十九
<br>
<br>人生无家别，亲故伤老丑。
<br>剪纸招我魂，何时一樽酒。
<br>
<br>第一百五十七
<br>
<br>江汉故人少，东西消息稀。
<br>异花开绝域，野风吹征衣。
<br>
<br>吊五木
<br>
<br>首赴勤王役，成功事则天。
<br>富平名委地，好水泪成川。
<br>我作招魂想，谁为掩骼缘。
<br>中兴须再举，寄语慰重泉。
<br>
<br>吊战场
<br>
<br>连年淮水上，死者乱如麻。
<br>魂魄丘中土，英雄粪上花。
<br>士知忠厥主，人亦念其家。
<br>夷德无厌甚，皇天定福华。
<br>
<br>东方有一士
<br>
<br>万金结游侠，千金买歌舞。
<br>丹春映第宅，从者塞衢路。
<br>身为他人役，名声落尘土。
<br>他人一何伤。他人一何伤，
<br>富贵还自苦。东方有一士，
<br>败垣半风雨。不识丝与竹，
<br>飞雀满庭户。一饭或不饱，
<br>夜梦无惊寤。此事古来多，
<br>难与俗人语。
<br>
<br>冬晴
<br>
<br>北国天寒少，南方地气来。
<br>年光如箭去，世事正轮回。
<br>可怪新祈雪，相思久别梅。
<br>夜阑灯坐暗，独自拨残灰。
<br>
<br>冬至
<br>
<br>书云今日事，梦破晓鸣钟。
<br>家祸三生劫，年愁两度冬。
<br>江山乏小草，霜雪见孤松。
<br>春色蒙泉里，烟芜几万重。
<br>
<br>读赤壁赋前后二首
<br>
<br>昔年仙子谪黄州，赤壁矶头汗漫游。
<br>今古兴亡真过影，乾坤俯仰一虚舟。
<br>人间忧患何曾少，天上风流更有不。
<br>我亦洞箫吹一曲，不知身世是蜉蝣。
<br>
<br>读赤壁赋前后二首
<br>
<br>一笑沧波浩浩流，只鸡斗酒更扁舟。
<br>八龙写作诗中案，孤鹤来为梦里游。
<br>杨柳远烟连北府，芦花新月对南楼。
<br>玉仙来往清风夜，还识江山似旧不。
<br>
<br>读杜诗
<br>
<br>平生踪迹只奔波，偏是文章被折磨。
<br>耳想杜鹃心事苦，眼看胡马泪痕多。
<br>千年夔峡有诗在，一夜耒江如酒何，
<br>黄土一丘随处是，故乡归骨任蹉跎。
<br>
<br>读史
<br>
<br>自古英雄士，还为薄命人。
<br>孔明登四十，韩信过三旬。
<br>壮志摧龙虎，高词泣鬼神。
<br>一朝事千古，何用怨青春。
<br>
<br>杜大卿浒第一百三十二
<br>
<br>昔没贼中时，中夜问道归。
<br>辛苦救衰朽，微尔人尽非。
<br>
<br>杜大卿浒第一百三十三
<br>
<br>高随海上查，子岂无扁舟。
<br>白日照执袂，埋骨已经秋。
<br>
<br>杜架阁
<br>
<br>仗节辞王室，悠悠万里辕。
<br>诸君皆雨别，一士独星言。
<br>啼鸟乱人意，落花销客魂。
<br>东坡爱巢谷，颇恨晚登门。
<br>
<br>杜架阁
<br>
<br>昔趋魏公子，今事霍将军。
<br>世态炎凉甚，交情贵贱分。
<br>黄沙扬暮霭，黑海起朝氛。
<br>独与君携手，行吟看白云。
<br>
<br>渡瓜洲
<br>
<br>跨江半壁阅千帆，虎在深山龙在潭。
<br>当日本为南制北，如今翻被北持南。
<br>眼前风景异山河，无柰诸君笑语何。
<br>坐上有人正愁绝，胡儿便道是偻儸。
<br>
<br>渡江第十
<br>
<br>济江元自阔，轻舟下吴会。
<br>南纪改波澜，吾将罪真宰。
<br>
<br>端午
<br>
<br>五月五日午，薰风自南至。
<br>试为问大钧，举杯三酹地。
<br>田文当日生，屈原当日死。
<br>生为薛城君，死作汨罗鬼。
<br>高堂狐兔游，雍门发悲涕。
<br>人命草头露，荣华风过耳。
<br>唯有烈士心，不随水俱逝。
<br>至今荆楚人，江上年年祭。
<br>不知生者荣，但知死者贵。
<br>勿谓死可憎，勿谓生可喜。
<br>万物皆有尽，不灭唯天理。
<br>百年如一日，一日或千岁。
<br>秋风汾水辞，春暮兰亭记。
<br>莫作留连悲，高歌舞槐翠。
<br>
<br>端午初度
<br>
<br>死所初何怨，生朝只自知。
<br>颇怀常杕意，忍诵蓼莪诗。
<br>浮世百年梦，高人千载期。
<br>楚囚一杯水，胜似九霞户。
<br>向来松下鹤，今日傍谁门。
<br>梦见瑶池沸，愁看玉垒昏。
<br>所思多死所，焉用独生存。
<br>可惜菖蒲老，风烟满故园。
<br>
<br>端午感兴
<br>
<br>千金铸镜百神愁，功与当年禹服侔。
<br>荆棘故宫魑魅走，空馀扬子水东流。
<br>
<br>端午感兴
<br>
<br>当年忠血堕谗波，千古荆人祭汨罗。
<br>风雨天涯芳草梦，江山如此故都何。
<br>
<br>端午感兴
<br>
<br>流棹西来恨未销，鱼龙寂寞暗风潮。
<br>楚人犹自贪儿戏，江上年年夺锦标。
<br>
<br>端午即事
<br>
<br>五月五日午，赠我一枝艾。
<br>故人不可见，新知万里外。
<br>丹心照夙昔，鬓发日已改。
<br>我欲从灵均，三湘隔辽海。
<br>
<br>断雁
<br>
<br>断雁西江远，无家寄万金。
<br>乾坤风月老，沙漠岁年深。
<br>白日去如梦，青天知此心。
<br>素琴弦已绝，不绝是南音。
<br>
<br>鄂州第十一
<br>
<br>鄂渚分云树，春城带雨长。
<br>惜哉形胜地，河岳空金汤。
<br>
<br>二女第一百四十四
<br>
<br>床前两小女，各在天一涯。
<br>所愧为人父，风物长年悲。
<br>
<br>二女第一百五十
<br>
<br>痴女饥咬我，郁没一悲魂。
<br>不得收骨肉，痛哭苍烟根。
<br>
<br>二十四日
<br>
<br>壮心负光岳，病质落幽燕。
<br>春节前三日，江乡正小年。
<br>岁时如有水，风欲不同天。
<br>家庙荒苔滑。
<br>
<br>二王
<br>
<br>一马渡江开晋土，五龙夹日复唐天。
<br>内家苗裔真隆准，虏运从来无百年。
<br>
<br>二月晦
<br>
<br>塞上明妃马，江头渔父船。
<br>新雠谁共雪，旧梦不堪圆。
<br>遗恨常千古，浮生又一年。
<br>何时暮春者，还我浴沂天。
<br>
<br>二月六日海上大战国事不济孤臣天祥坐北舟中向南恸哭为之诗曰
<br>
<br>长平一坑四十万秦人欢欣赵人怨。大风扬沙水不流，
<br>为楚者乐为汉愁。兵家胜负常不一，
<br>纷纷干戈何时毕。必有天吏将明威，
<br>不嗜杀人能一之。我生之初尚无疚，
<br>我生之后遭阳九。厥角稽首并二州，
<br>正气扫地山河羞。身为大臣义当死，
<br>城下师盟愧牛耳。间关归国洗日光，
<br>白麻重宣不敢当。出师三年劳且苦，
<br>只尺长安不得睹。非无虓虎士如林，
<br>一日不戈为人擒。楼船千艘下天角，
<br>两雄相遭争奋搏。古来何代无战争，
<br>未有锋蝟交沧溟。游兵日来复日往，
<br>相持一月为鹬蚌。南人志欲扶崑崙，
<br>北人气欲黄河吞。一朝天昏风雨恶，
<br>炮火雷飞箭星落。谁雌谁雄顷刻分，
<br>流尸漂血洋水浑。昨朝南船满崖海，
<br>今朝只有兹有船在。昨夜两边桴鼓鸣，
<br>今朝船船鼾睡声。北兵去家八千里，
<br>椎牛釃酒人人喜。惟有孤臣雨泪垂，
<br>冥冥不敢向人啼。六龙杳霭知何处，
<br>大海茫茫隔烟雾。我欲借剑斩佞臣，
<br>黄金横带为何人。
<br>
<br>发崔镇
<br>
<br>高雁空秋兴，寒螀破晓眠。
<br>淡烟白似海，野水碧于天。
<br>兴废嗟何及，行藏信自然。
<br>南人乍骑马，北客半乘船。
<br>
<br>发东阿
<br>
<br>东原深处所，时或见人烟。
<br>秋雨桑麻地，春风桃李天。
<br>贪程频问堠，快马缓加鞭。
<br>多少飞樯过，噫吁是北船。
<br>
<br>发高沙
<br>
<br>晓发高沙卧一航，平沙漠漠水茫茫。
<br>舟人为指荒烟岸，南北今年几战场。
<br>
<br>发高沙
<br>
<br>城子河边委乱尸，河阴血肉更稀微。
<br>太行南北燕山外，多少游魂逐马蹄。
<br>
<br>发高沙
<br>
<br>一日经行白骨堆，中流失柁为心摧。
<br>海陵棹子长狼顾，水有船来步马来。
<br>
<br>发高沙
<br>
<br>小泊稽庄月正弦，庄官惊问是何船。
<br>今朝哨马湾头出，正在青山大路边。
<br>
<br>发高邮
<br>
<br>初出高沙门，轻舫绕城楼。
<br>一水何曲折，百年此绸缪。
<br>北望渺无际，飞鸟翔平畴。
<br>寒芜入荒落，日薄行人愁。
<br>行行行湖曲，万顷涵清秋。
<br>大风吹樯倒，如汤彭蠡舟。
<br>欲寄故乡泪，使入长江流。
<br>篙人为我言，此水通淮头。
<br>前与黄河合，同作沧海沤。
<br>踟蹰忽夫意，拭泪泪不收。
<br>吴会日已远，回首重悠悠。
<br>驰驱梁赵郊，壮士何离忧。
<br>吾道久矣东，陆沈古神州。
<br>我今载南冠，何异有北投。
<br>不能裂肝脑，直气摩斗牛。
<br>但愿光岳合，休明复商周。
<br>
<br>发海陵
<br>
<br>自海陵来向海安，分明如渡鬼门关。
<br>若将九折回车看，倦鸟何年可得还。
<br>
<br>发淮安
<br>
<br>九月初二日，车马发淮安。
<br>行行重行行，天地何不宽。
<br>烟火无一家，荒草青漫漫。
<br>恍如泛沧海，身坐玻璃盘。
<br>时时逢北人，什伍扶征鞍。
<br>云我戌江南，当军身属官。
<br>北人适吴楚，所忧地少寒。
<br>江南有游子，风雪上燕山。
<br>
<br>发吉州
<br>
<br>己卯六月初一日，苍然亭下楚囚立，
<br>山河颠倒纷雨泣。乙亥七夕此何夕，
<br>煌煌斗牛剑光湿，戈鋋彗云雷电击。
<br>三百馀年火为德，须臾风雨天地黑。
<br>皇网解纽地维折，妾妇偷生自为贼。
<br>英雄扼腕怒须赤，贯日血忠死穷北。
<br>首阳风流落南国，正气未亡人未息。
<br>青原万丈光赫赫，大江东去日夜白。
<br>
<br>发建康
<br>
<br>赏心亭下路，拍手唱吾歌。
<br>楼外梁时塔，城中秦氏河。
<br>江山如梦耳，天地柰愁何。
<br>回首清溪曲，长江一雁过。
<br>
<br>发京师第五十七
<br>
<br>东下姑苏台，挥涕恋行在。
<br>苍茫云雾浮，风帆倚翠盖。
<br>
<br>发陵州
<br>
<br>中原似沧海，万顷与云连。
<br>大明朝东出，皎月正在天。
<br>远树乱如点，桑麻郁苍烟。
<br>一雁入高空，千鸦落平田。
<br>我行天地中，如蚁磨上旋。
<br>雨痕留故衣，霜气袭重毡。
<br>健马嘶北风，潜鱼乐深渊。
<br>噫哉南方人，回首空自怜。
<br>
<br>发彭城
<br>
<br>今朝正重九，行人意迟迟。
<br>回首戏马台，野花发葳蕤。
<br>草埋范增塚，云见樊哙旗。
<br>时节正如此，道路将何之。
<br>我爱陶渊明，甲子题新诗。
<br>白衣送酒来，把菊卧东篱。
<br>
<br>发宿迁县
<br>
<br>夜梦入星槎，晓行随斗柄。
<br>衣暖露自乾，鬓寒冰欲凝。
<br>将军戴铁笠，壮士敲金镫。
<br>白眼睨青天，我生不有命。
<br>
<br>
<br>发潭口 
<br>吹面北风来，拂鬓坚冰至。
<br>轩冕委道途，衮绣易毡毳。
<br>百年杂丑好，始酬四方志。
<br>浩歌激浮云，亭亭复揽辔。
<br>
<br>发通州
<br>
<br>孤舟渐渐脱长淮，星斗当空月照怀。
<br>今夜分明栖海角，未应便道是天涯。
<br>
<br>发通州
<br>
<br>白骨丛中过一春，东将入海避风尘。
<br>姓名变尽形容改，犹有天涯相识人。
<br>
<br>发通州
<br>
<br>淮水淮山阻且长，孤臣性命寄何乡。
<br>只从海上寻归路，便是当年不死方。
<br>
<br>发鱼台
<br>
<br>晨炊发鱼台，碎雨飞击面。
<br>团团四野周，冥冥万象变。
<br>疑是江南山，烟雾昏不见。
<br>岂知此中原，今古经百战。
<br>英雄化为土，飞雾洒郊甸。
<br>天寒日欲短，游子泪如霰。
<br>
<br>发郓州喜晴
<br>
<br>烈风西北来，万窍号高秋。
<br>宿云蔽层空，浮潦迷中州。
<br>行人苦沮洳，道阻路且修。
<br>流澌被鞍（左革右登），飞沫缀衣裘。
<br>昏鸦接翅落，原野惨以愁。
<br>城郭何萧条，闭户寒飕飕。
<br>中宵月色满，馀光散衾禂。
<br>余子戒明发，飞雾霭郊丘。
<br>微见扶桑红，隐隐如沉浮。
<br>身游大荒野，海气吹蜃楼。
<br>须臾划当空，六合开沉幽。
<br>千年厌颜色，苍翠光欲流。
<br>太阳经天行，大化不暂留。
<br>辉光何曾灭，晻霭终当收。
<br>严霜下丰草，长歌夜悠悠。
<br>明日东阿道，方轨骤骅骝。
<br>
<br>坟墓第一百三十九
<br>
<br>别离已五年，不及祖父茔。
<br>霜露晚凄凄，痛哭松声回。
<br>
<br>福安府第二十九
<br>
<br>崔嵬扶桑日，阔会沧海潮。
<br>倾都看黄屋，此意竟萧条。
<br>
<br>福安宰相第六十三
<br>
<br>纷然丧乱际，反覆归圣朝。
<br>秉钧孰为偶，扶颠永萧条。
<br>
<br>复入广第七十
<br>
<br>东浮沧海漘，南为祝融客。
<br>漂转混泥沙，迫此短景急。
<br>
<br>赴阙
<br>
<br>楚月穿春袖，吴霜透晓鞯。
<br>壮心欲填海，苦胆为忧天。
<br>役役惭金注，悠悠欢瓦全。
<br>丈夫竟何事，一日定千年。
<br>
<br>赋吉州隆庆寺塔火
<br>
<br>玉塔穿空不可梯，剨然霹坜暗招提。
<br>四城决破吴胥眼，一炷然成汉卓脐。
<br>风雨满山连地卷，鬼神现世觉天低。
<br>时人子细回头看，万事悠悠落日西。
<br>
<br>改题万安县凝祥观
<br>
<br>古道松花空翠香，风前鬓影照沧浪。
<br>飞泉半壁朝云湿，啼鸟澌满山春日长。
<br>须信神仙元有国，不知蛮触是何乡。
<br>道人横笛招归鹤，坐到斜晖上壁珰。
<br>
<br>感怀
<br>
<br>去岁趋燕路，今晨发楚津。
<br>浪名千里客，剩作一年人。
<br>镜里秋容别，灯前暮影亲。
<br>鲁连疑未死，聊用托芳尘。
<br>
<br>感怀二首
<br>
<br>交游兵后似蓬飞，流落天涯鹊绕枝。
<br>唐室老臣唯我在，柳州先友托谁碑。
<br>泥涂犹幸瞻佳士，甘雨如何遇故知。
<br>一死一生情义重，莫嫌收拾老牛尸。
<br>
<br>感怀二首
<br>
<br>伏龙欲夹太阳飞，独柱擎天力弗支。
<br>北海风沙漫汉节，浯溪烟雨暗唐碑。
<br>书空已恨天时去，惜往徒怀国士知。
<br>抱膝对人复何语，纷纷坐冢卧为尸。
<br>
<br>感伤
<br>
<br>地维倾渤澥，天柱折崑崙。
<br>清夜为挥泪，白云空断魂。
<br>死生苏子节，贵贱翟公门。
<br>高庙神灵在，乾坤付不言。
<br>
<br>感伤
<br>
<br>家国伤冰泮，妻孥叹陆沉。
<br>半生遭万劫，一落下千寻。
<br>各任汝曹命，那知吾辈心。
<br>人谁无骨肉，恨与海俱深。
<br>
<br>感兴
<br>
<br>万里云山断客魂，浮云心事向谁言。
<br>月侵乡梦夜推枕，风送牢愁昼掩门。
<br>苏子窖中闲日月，石郎家里旧乾坤。
<br>朝闻夕死吾何恨，坐把春秋子细论。
<br>
<br>赣州
<br>
<br>满城风雨送凄凉，三四年前此战场。
<br>遗老犹应愧蜂蚁，故交已久化豺狼。
<br>江山不敢人心在，宇宙方来事会长。
<br>翠玉楼前天亦泣，南音半夜落沧浪。
<br>
<br>赣州第六十七
<br>
<br>崆峒杀气黑，洒血暗郊坰。
<br>哀笳晓幽咽，石壁断空青。
<br>
<br>赣州再赠
<br>
<br>此别重逢又几时，赠君此是第三诗。
<br>众人皆醉从教酒，独我无争且看棋。
<br>凡事谁能随物竞，此心只要有天知。
<br>自知自有天知得，切莫逢人说项斯。
<br>
<br>高沙道中
<br>
<br>三月初五日，索马平山边。
<br>疾驰趋高沙，如走阪上圆。
<br>夜行二百里，望望无人烟。
<br>迷途呼不应，如在盘中旋。
<br>昏雾腥且湿，怒飙狂欲颠。
<br>流澌在须发，尘沫满橐鞬。
<br>红日高十丈，方辨山与川。
<br>胡行疾如鬼，忽在林之巅。
<br>谁家苦竹园，其叶青戋戋。
<br>仓皇伏幽篠，生死信天缘。
<br>铁骑俄四合，鸟落无虚弦。
<br>绕林势奔轶，动地声喧阗。
<br>霜蹄破丛翳，出入相贯穿。
<br>既无遁形术，又非缩地仙。
<br>猛虎驱群羊，兔鱼落蹄筌。
<br>一吏射中目，颈血僅可溅。
<br>一隶缚上马，无路脱纠缠。
<br>一厮躏其足，吞声以自全。
<br>一宾与一从，买命得金钱。
<br>一枰与一校，幸不逢戈鋋。
<br>嗟予何薄命，寄身空且悬。
<br>萧萧数竹侧，往来度飞鞯。
<br>游锋几及肤，怒兴空握拳。
<br>跬步偶不见，残息忽复延。
<br>当其蹙迫时，大风起四边。
<br>意者相其间，神物来蜿蜒。
<br>更生不自意，如病乍得痊。
<br>须臾传火攻，然眉复相煎。
<br>一行辄一跌，奔命度平田。
<br>幽篁便自托，仰天坐且眠。
<br>晴曦正当昼，樵肠火生咽。
<br>断罂汲勺水，天降甘露鲜。
<br>青山为我屋，白云为我椽。
<br>彼草何荒荒，彼水何潺潺。
<br>首阳既无食，阴陵不可前。
<br>便如失目鱼，一似无足蚿。
<br>不见道傍骨，委积有万千。
<br>魂魄亲蝇蚋，膏脂饱乌鸢。
<br>使我先朝露，其事亦复然。
<br>丈夫竟如此，吁嗟彼苍天。
<br>古人择所安，肯蹈不测渊。
<br>柰何以遗体，粪土同弃捐。
<br>初学苏子卿，终慕鲁仲连。
<br>为我王室故，持此金石坚。
<br>自古皆有死，义不污腥膻。
<br>求仁而得仁，宁怨沟壑填。
<br>秦客载张禄，吴人纳伍员。
<br>季布走在鲁，樊期托于燕。
<br>国士急人病，倜傥何拘孪。
<br>彼人莫我知，此恨付重泉。
<br>鹊声从何来，忽有吉语传。
<br>此去三五里，古道方平平。
<br>行人渐复出，胡马觉已还。
<br>回首下山阿，七人相牵连。
<br>东野御已穷，而复加之鞭。
<br>趼足如移山，携持姑勉旃。
<br>行行重狼顾，常恐追骑先。
<br>扬州二游手，面目轻且儇。
<br>自言同脱虏，波波口流涎。
<br>白日各持梃，其来何翩翩。
<br>奴辈殊无聊，似欲为鹰鸇。
<br>逡巡不得避，默默同寒蝉。
<br>道逢采樵子，中流得舟船。
<br>竹畚当安车，六夫共赪肩。
<br>四肢与百骸，屈曲如杯棬。
<br>路人心为恻，从者皆涕涟。
<br>星奔不可止，暮达城西阡。
<br>饥卧野人庐，藉草为针氈。
<br>诘朝从东渡，始觉安且便。
<br>人生岂无难，此难何迍邅。
<br>重险复重险，今年定何年。
<br>圣世基岱岳，皇风扇垓埏。
<br>中兴奋王业，日月光重宣。
<br>报国臣有志，悔往不可湔。
<br>臣苦不如死，一死尚可怜。
<br>堂上太夫人，鬓发今犹玄。
<br>江南昔卜宅，岭右今受廛。
<br>首丘义皇皇，倚门望惓惓。
<br>波涛避江介，风雨行淮堧。
<br>北海转万折，南洋泝孤骞。
<br>周游大夫蠡，放浪太史迁。
<br>倘复游吾盘，终当耕我绵。
<br>夫人生于世，致命各有权。
<br>慷慨为烈士，从容为圣贤。
<br>稽首望南拜，著此泣血篇。
<br>百年尚哀痛，敢谓事已遄。
<br>
<br>高邮怀旧
<br>
<br>借问曾游处，高沙第几山。
<br>潜行鹰攫道，直上虎当关。
<br>一命虚空里，三年瞬息间。
<br>自怜今死晚，何复望生还。
<br>
<br>歌风台
<br>
<br>长陵有神气，万岁光如虹。
<br>有时风雪变，魂魄来沛宫。
<br>壮哉游子乡，一览万宇空。
<br>击筑戒复隍，帝业慎所终。
<br>重瞳爱梁父，此情岂不同。
<br>锦衣绚行昼，丈夫何浅中。
<br>缅怀首丘意，自足分雌雄。
<br>尚惜霸心存。慷慨怀勇功。
<br>不见往来事，烹狗与藏弓。
<br>早知致两生，礼乐三代隆。
<br>匹夫事已往，安用责乃翁。
<br>我来汤沐邑，白杨吹悲风。
<br>永言三侯章，隐隐闻儿童。
<br>叶落皆归根，飘零独秋蓬。
<br>登台共恓恻，目送南飞鸿。
<br>
<br>庚辰四十五岁
<br>
<br>东风昨夜忽相过，天地无情柰老何。
<br>千载方来那有尽，百年未半已为多。
<br>君传南海长生药，我爱西山饿死歌。
<br>泡影生来随自在，悠悠不管世间魔。
<br>
<br>宫籍监
<br>
<br>尘满南冠岁月深，暂移一室倚旃林。
<br>天怜元是青山客，分与窗根两树阴。
<br>
<br>宫籍监
<br>
<br>壁间颇自有龙蛇，元是谁人小住家。
<br>不似为囚似为客，倚窗望断暮天涯。
<br>
<br>宫籍监
<br>
<br>曾过卢沟望塔尖，今朝塔影接虚檐。
<br>道人心事真方丈，静坐日长云满帘。
<br>
<br>宫籍监
<br>
<br>军衙马足起黄埃，门掩西风梦正回。
<br>自入燕关人世隔，隔墙忽送市声来。
<br>
<br>宫籍监
<br>
<br>新来窗壁颇玲珑，尽把前时臭腐空。
<br>好丑元来都是幻，蘧庐一付梦魂中。
<br>
<br>巩宣使信第一百一十四
<br>
<br>壮士血相视，斯人已云亡。
<br>哀哀失木狖，夜深经战场。
<br>
<br>古乐府
<br>
<br>珊瑚香点胭脂雪，芙蓉帐压春云热。
<br>明朝早弄灯前月，潋滟九霞碧藕折。
<br>璇杓高耸婺女明，金波漾晓辉郎星。
<br>赤琼曲里长眉青，头上更有瑶池君。
<br>六九五十四东风，西蟠桃花花未红。
<br>鸣鸾鼓玉声玲珑，绿毛蒙茸连水龟。
<br>（左女右扁）斓五色人间稀，春多瑞叶不敢飞。
<br>冰壶光满鱼龙转，笑中低舞玉钗燕。
<br>
<br>古心江先生以旧弼出镇长沙癸酉十月乙亥是为七十六岁门人文某以一节趋走部内谨拟古体一首为寿
<br>
<br>炎图启不运，皇路熙以平。
<br>蜿蟺发令姿，有美洵一人。
<br>鸿藻舒朝华，大音锵韶钧。
<br>黼珽丽三阶，火龙昭紞纮。
<br>桓圭殿南服，熊旂被金城。
<br>瞻彼鹑为火，翼轸宣其精。
<br>祥鸾舞瑶席，鸣凤翔娲笙。
<br>孟冬兆阳气，西北无浮云。
<br>驾言酌春酒，可以写我情。
<br>扬旍下祝融，躧履朝泰清。
<br>嘉猷扇九垓，还以邃古淳。
<br>君子保金石，所以永国成。
<br>纯嘏锡千岁，绵绵赞休明。
<br>
<br>固陵道中三首
<br>
<br>九天云下垂，一雨作秋色。
<br>尘埃化泥涂，原野转萧瑟。
<br>十里一双堠，狐兔卧荆棘。
<br>见说数年来，中州乍苏息。
<br>
<br>固陵道中三首
<br>
<br>茅舍荒凉旧固陵，汉王城对楚王城。
<br>徐州烟火连丰沛，天下还来屋角争。
<br>
<br>固陵道中三首
<br>
<br>固陵城下两龙争，不见齐王来会兵。
<br>勒取河山新分地，项王之后到韩彭。
<br>
<br>贵卿
<br>
<br>天高并地迥，与子独牢愁。
<br>初作燕齐客，今为淮海游。
<br>半生谁俯仰，一死共沉浮。
<br>我视君年长，相看比惠州。
<br>
<br>过淮河宿阚石有感
<br>
<br>北征垂半年，依依只南土。
<br>今晨渡淮河，始觉非故宇。
<br>江乡已无家，三年一羁旅。
<br>龙翔在何方，乃我妻子所。
<br>昔也无柰何，忽已置念虑。
<br>今行日已近，使我泪如雨。
<br>我为网常谋，有身不得顾。
<br>妻兮莫望夫，子兮莫望父。
<br>天长与地久，此恨极千古。
<br>来生业缘在，骨肉当如故。
<br>
<br>过黄岩
<br>
<br>魏睢变张禄，越蠡改陶朱。
<br>谁料文山氏，姓刘名是洙。
<br>
<br>过梁门
<br>
<br>一一金瓯在，双双镇璧全。
<br>土花开旧国，风絮渡江船。
<br>南北分新统，江淮号极边。
<br>更和天堑失，回首惨啼鹃。
<br>
<br>过临江第八十三
<br>
<br>独帆如飞鸿，清江转山急。
<br>回首白云多，山寒夜中泣。
<br>
<br>过零丁洋
<br>
<br>辛苦遭逢起一经，干戈落落四周星。
<br>山河破碎风抛絮，身世飘摇雨打萍。
<br>皇恐滩头说皇恐，零丁洋里叹零丁。
<br>人生自古谁无死，留取丹心照汗青。
<br>
<br>过隆兴第八十四
<br>
<br>临江久徘徊，再读徐孺碑。
<br>交游飒向尽，到今耆旧悲。
<br>
<br>过邵伯镇
<br>
<br>今朝车马地，昔日战争场。
<br>我有扬州鹤，谁存邵伯棠。
<br>一湾流水小，数亩故城荒。
<br>回首江南路，青山断夕阳。
<br>
<br>过雪桥琉璃桥
<br>
<br>小桥度雪度琉璃，更有清霜滑马踪。
<br>游子衣裳如铁冷，残星荒店野鸡啼。
<br>
<br>过扬子江心
<br>
<br>渺渺乘风出海门，一行淡水带潮浑。
<br>长江尽处还如此，何日岷山看发源。
<br>
<br>过章贡第七十九
<br>
<br>崆峒地无轴，江山云雾昏。
<br>萍漂忍流涕，故里但空存。
<br>
<br>海船
<br>
<br>海上我时断去舟，公来容易渡南州。
<br>子胥江上逢渔父，莫是神遣汝否。
<br>
<br>海上
<br>
<br>天边青鸟逝，海上白鸥驯。
<br>王济非痴叔，陶潜岂醉人。
<br>得官须报国，可隐即逃秦。
<br>身事盖棺定，挑灯看剑频。
<br>
<br>寒食
<br>
<br>苦海周遭断去帆，东风吹泪向天南。
<br>龙蛇泽里清明五，燕雀笼中寒食三。
<br>扑面风沙惊我在，满襟霜露痛谁堪。
<br>何当归骨先人墓，千古不为丘首惭。
<br>
<br>翰林权直罢归和朱约山韵
<br>
<br>闲云舒卷无声画，醉石敲推一色棋。
<br>试问挂瓢栖碧洞，何如襆被卧彤闱。
<br>梦中芳草还成路，别后黄花又是时。
<br>羞杀今年堂上燕，片心寄与雁南飞。
<br>
<br>合江楼
<br>
<br>天上名鹑尾，人间说虎头。
<br>春风千万岫，秋水两三洲。
<br>客晚惊黄叶，官闲笑白鸥。
<br>双江日东下，我欲赋扁舟。
<br>
<br>合江楼
<br>
<br>西楚惊鸿晚，东淮落木秋。
<br>蒸湘今石鼓，句宛古宣州。
<br>白日聊清赏，青山总旧游。
<br>不知沧海水，何处接天流。
<br>
<br>和龚使君韵
<br>
<br>淡和心事葛天民，回首归来清渭滨。
<br>长倩君宝孙子行，道原义仲辈流人。
<br>一生受用忘非是，万事升沉等故新。
<br>近日贞元朝士少，蒲轮有命出枫宸。
<br>
<br>和故人韵
<br>
<br>去岁湟中谷，医疮咸糶新。
<br>一言堪救药，三秩敢贪嗔。
<br>自是仁由己，休论哲保身。
<br>当时若瘖默，何面见乡人。
<br>
<br>和故人韵
<br>
<br>人情嗟愈变，世法合何如。
<br>气以心平定，才因意广疏。
<br>时行或时止，无咎亦无誉。
<br>第一严交际，琴绅敢不书。
<br>
<br>和衡守宋安序送行诗
<br>
<br>玉立湘西第一州，丹梯小为岳云留。
<br>东风城郭人行乐，春日旌旗公出游。
<br>便趁绨香摩碧汉，莫嫌绣影涴清流。
<br>两君相见衣冠好，记取儿孙好话头。
<br>方共衡云把酒杯，春风吹向郁孤台。
<br>雁将回处惊帆落，花未开时怯笛催。
<br>别草可堪游子去，寄梅应为故人来。
<br>临行笑觅凝香谱，十驾那追逸骥材。
<br>
<br>和胡琴窗
<br>
<br>买得青山贵似金，瘦筇上下费沉吟。
<br>花开花落相关意，云去云来自在心。
<br>夜雨一江渔唱小，秋风两袖客愁深。
<br>夹堤密与栽杨柳，剩有行人待绿阴。
<br>
<br>和前人赋别
<br>
<br>翠松三万顷，松雪著神仙。
<br>柳院催金钥，江花送玉鞭。
<br>晓岩云壁立，晚棹浪规圆。
<br>未了醉翁事，重寻颍上田。
<br>
<br>和前人赋别
<br>
<br>当年童子见，今见二毛翁。
<br>海月三秋别，江云一日同。
<br>鸥心驰舍北，龙尾曳天东。
<br>定有延和奏，南来寄一通。
<br>
<br>和萧安抚平林送行韵
<br>
<br>得失元来付塞翁，何心桃李问东风。
<br>人皆有喜荣三仕，我尚无文谢五穷。
<br>秘苑固知朋可正，畏途犹恐甲方衷。
<br>欲酬长者殷勤祝，坎止流行学四忠。
<br>
<br>和萧秋屋韵
<br>
<br>芦花作雪照波流，黄叶声中一半秋。
<br>明月婵娟千里梦，扁舟汗漫五湖游。
<br>星辰活动惊歌笑，风露轻寒敌拍浮。
<br>赢得年年清赏处，山河全影入金瓯。
<br>
<br>和谢爱山晚吟韵日晚与客散步因诵夕阳虽好不多时之句谢爱山欣然赋之余亦率然口占以和亦一时之乐也
<br>
<br>日落未落天沧凉，悬崖挂壁留馀光。
<br>紫烟翠雾空迷茫，飕飕度壑松风长。
<br>牛背短笛催归忙，飘飘逸兴空悠扬。
<br>襟怀洒落万虑亡，须臾薄暝山色藏。
<br>长歌浩浩相激昂，淡云弄月微昏黄。
<br>
<br>和言字韵
<br>
<br>悠悠天地阔，世事与谁论。
<br>清夜为挥涕，白云空断魂。
<br>死生苏子节，贵贱翟公门。
<br>前辈如瓶戒，无言胜有言。
<br>
<br>和夷齐西山歌
<br>
<br>小雅尽废兮，出车采薇矣。
<br>戎有中国兮，人类熄矣。
<br>明王不兴兮，吾谁与归矣。
<br>抱春秋以没世兮，甚矣吾衰矣。
<br>
<br>和夷齐西山歌
<br>
<br>彼美人兮，西山之薇矣。
<br>北方之人兮，为吾是非矣。
<br>异域长绝兮，不复归矣。
<br>凤不至兮，德之衰矣。
<br>
<br>和友人
<br>
<br>落落南冠过故都，近来我意亦忘吾。
<br>骑来驿马身如寄，遣去家书字亦无。
<br>景伯未囚先立后，嵇康纵死不为孤。
<br>江南只有归来梦，休问田园芜不芜。
<br>
<br>和韵送逸轩刘民
<br>
<br>少日屠龙事已劳，送人千里发江涛。
<br>蓬莱地近风方细，阊阖门开日正高。
<br>春里看花须款款，雨中剪韭且陶陶。
<br>金吾已办长安月，双凤扶云立海鳌。
<br>
<br>和中甫端午韵不依次
<br>
<br>黄茅古道外，羸马发南州。
<br>有客嗤齐鲁，何人念楚囚。
<br>岁年付流水，风雨满沧洲。
<br>手把菖莆看，黑头非所求。
<br>
<br>和中斋韵
<br>
<br>功业飘零五丈原，如今局促傍谁辕。
<br>挽首北去明妃泪，啼血南飞望帝魂。
<br>骨肉凋残唯我在，形容变尽只声存。
<br>洪流千古英雄恨，兰作行舟柳作樊。
<br>
<br>和中斋韵
<br>
<br>见说黄沙接五原，飘零只影向南辕。
<br>江山有恨销人骨，风雨无情断客魂。
<br>泪似空花千点落，鬓如硕果数根存。
<br>肉飞不起真堪叹，江水为笼海作樊。
<br>
<br>和朱衡守约山韵
<br>
<br>昔人一出正朋字，今我惭非行秘书。
<br>人样相看愿元佑，诗章甚雅突黄初。
<br>竞言汲戆犹须复，或谓颜愚亦可如。
<br>把酒对花姑勿论，春行后长莫妨徐。
<br>
<br>和朱松坡
<br>
<br>学医未至大医王，笑杀年年折臂伤。
<br>屏里江山如出色，亭皋松菊已成行。
<br>细参不语禅三昧，静对无弦琴一张。
<br>多谢岭头诗寄我，满园梅意弄春光。
<br>
<br>和自山
<br>
<br>春晚伤为客，月明思见君。
<br>我方慕苏武，谁复从田文。
<br>龙背夹红日，雁声连白云。
<br>琶琵汉宫曲，马上不堪闻。
<br>
<br>河间
<br>
<br>空有丹心贯碧霄，泮冰亡国不崇朝。
<br>小臣万死无遗慨，曾见天家十八朝。
<br>
<br>河间
<br>
<br>南归雁荡报郎君，老子精神健十分。
<br>不为瀛洲复相见，阿戎翻隔万山云。
<br>
<br>河间
<br>
<br>江南车盖走燕山，老子旁观袖手閒。
<br>见说新诗题甲子，桃源元只在人间。
<br>
<br>贺秘书欧阳巽斋先生迁居
<br>
<br>先生挟册当菑畲，不待辛勤有屋庐。
<br>宅样只还齐里旧，乡风好似颍川居。
<br>镜湖今日贺外监，瀛馆前年虞秘书。
<br>天下经纶犹一室，时人尚敢说吾迂。
<br>
<br>衡州送胡端逸赴漕
<br>
<br>楚观檐花晓，舟人击鼓东。
<br>蛟龙噀灵雨，雕鹗展雄风。
<br>此客云宵士，斯文造化工。
<br>捷来君饮此，我亦岂元戎。
<br>
<br>滹沱河二首
<br>
<br>过了长江与大河，横流数仞绝滹沱。
<br>萧王麦饭曾仓卒，回首中天感慨多。
<br>
<br>滹沱河二首
<br>
<br>风沙睢水终亡楚，草木公山竟蹙秦。
<br>始信滹沱冰合事，世间兴废不由人。
<br>
<br>胡笳曲·一拍
<br>
<br>风尘澒洞昏王室，天地惨惨无颜色。
<br>而今西北自反胡，西望千山万山赤。
<br>叹息人间万事非，被驱不异犬与鸡。
<br>不知明月为谁好，来岁如今归未归。
<br>
<br>胡笳曲·二拍
<br>
<br>独立缥缈之飞楼，高视乾坤又何愁。
<br>江风萧萧云拂地，笛声愤怒哀中流。
<br>邻鸡野哭如昨日，昨日晚晴今日黑。
<br>苍皇已就长途往，欲往城南忘南北。
<br>
<br>胡笳曲·三拍
<br>
<br>三年奔走空皮骨，三年笛里关山月。
<br>中天月色好谁看，豺狼塞路人烟绝。
<br>寒刮肌肤北风利，牛马毛零缩如蝟。
<br>塞上风云接地阴，咫尺但愁雷雨至。
<br>
<br>胡笳曲·四拍
<br>
<br>黄河北岸海西军，翻身向天仰射云。
<br>胡马长鸣不知数，衣冠南渡多崩奔。
<br>山木惨惨天欲雨，前有毒蛇后猛虎。
<br>欲问长安无使来，终日戚戚忍羁旅。
<br>
<br>胡笳曲·五拍
<br>
<br>北庭数有关中使，飘飘远自流沙至。
<br>胡人高鼻动成群，仍唱胡歌饮都市。
<br>中原无书归不得，道路只今多拥隔。
<br>身欲奋飞病在床，时独看云泪沾臆。
<br>
<br>胡笳曲·六拍
<br>
<br>胡人归来血洗箭，白马将军若雷电。
<br>蛮夷杂种错相干，洛阳宫殿烧焚尽。
<br>干戈兵革斗未已，魑魅魍魉徒为尔。
<br>恸哭秋原何处村，千村万落生荆杞。
<br>
<br>胡笳曲·七拍
<br>
<br>忆昔十五心尚孩，莫怪频频劝酒杯。
<br>孤城此日肠堪断，如何不饮令人哀。
<br>一去紫台连朔漠，月出云通雪山白。
<br>九度附书归洛阳，故国三年一消息。
<br>
<br>胡笳曲·八拍
<br>
<br>只今年才十六七，风尘荏苒音书绝。
<br>胡骑长驱五六年，弊裘何啻连百结。
<br>愁对寒云雪满山，愁看冀北是长安。
<br>此身未知归定处，漂泊西南天地间。
<br>
<br>胡笳曲·九拍
<br>
<br>午夜漏声催晓箭，寒尽春生洛阳殿。
<br>汉主山河锦绣中，可惜春光不相见。
<br>自胡之反持干戈，一生抱恨空咨嗟。
<br>我已无家寻弟妹，此身那得更无家。
<br>南极一星朝北斗，每依南斗望京华。
<br>
<br>胡笳曲·十拍
<br>
<br>今年腊月冻全消，天涯涕泪一身遥。
<br>诸将亦自军中至，行人弓箭各在腰。
<br>白马嚼啮黄金勒，三尺角弓两斛力。
<br>胡雁翅湿高飞难，一箭正坠双飞翼。
<br>
<br>胡笳曲·十一拍
<br>
<br>冬至阳生春又来，口虽吟咏心中哀。
<br>长笛谁能乱愁思，呼儿且覆掌杯。
<br>云白山青万馀里，壁立石城横塞起。
<br>至戎小队出郊坰，天寒日暮山谷里。
<br>
<br>胡笳曲·十二拍
<br>
<br>洛阳一别四千里，边庭流血成海水。
<br>自经丧乱少睡眠，手脚冻皴皮肉死。
<br>反鏁衡门守环堵，稚子无忧走风雨。
<br>此时与子空归来，喜得与子长夜语。
<br>
<br>胡笳曲·十三拍
<br>
<br>大儿九龄色清彻，骅骝作驹已汗血。
<br>小儿五岁气食牛，冰壶玉衡悬清秋。
<br>罢琴惆怅月照席，人生有情泪沾臆。
<br>离别不堪无限意，更为后会知何地。
<br>酒肉如山又一时，只今未醉已先悲。
<br>
<br>胡笳曲·十四拍
<br>
<br>北归秦川多鼓鼙，禾生陇亩无东西。
<br>三步回头五步坐，谁家捣练风凄凄。
<br>已近苦寒月，惨惨中肠悲，
<br>自恐二男儿，不得相追随。
<br>去留俱失意，徘徊感生离。
<br>十年蹴踘将雏远，目极伤神谁为携。
<br>此别还须各努力，无使霜露沾人衣。
<br>
<br>胡笳曲·十五拍
<br>
<br>寒雨飒飒枯树湿，坐卧只多少行立。
<br>青春欲暮急还乡，非关使者徵求急。
<br>欲别上马身无力，去住彼此无消息。
<br>关塞萧条行路难，行路难行涩如棘。
<br>男儿性命绝可怜，十日不一见颜色。
<br>
<br>胡笳曲·十六拍
<br>
<br>乃知贫贱别更苦，况我飘转无定所。
<br>心怀百忧复千虑，世人那得知其故。
<br>娇儿不离膝，哀哉两决绝。
<br>也复可怜人，里巷尽呜咽。
<br>断肠分手各风烟，中间消息两茫然。
<br>自断此生休问天，看射猛虎终残年。
<br>
<br>胡笳曲·十七拍
<br>
<br>江头宫殿锁千门，千家今有百家存。
<br>面妆首饰杂啼痕，教我叹恨伤精魂。
<br>自有两儿郎，忽在天一方。
<br>胡尘暗天道路长，安得送我置汝傍。
<br>
<br>胡笳曲·十八拍
<br>
<br>事殊兴极忧思集，足茧荒山转愁疾。
<br>汉家山东二百州，青是烽烟白人骨。
<br>入门依旧四壁空，一斛旧水藏蛟龙。
<br>年过半百不称意，此曲哀怨何时终。
<br>
<br>湖口
<br>
<br>江湖一都会，宇宙几兴亡。
<br>走马芦林外，买鱼茅舍傍。
<br>南人撑快桨，北客坐危樯。
<br>江水交岷水，东流日夜长。
<br>
<br>沪州大将第四
<br>
<br>西南失大将，带甲满天地。
<br>高人忧祝胎，感叹亦歔欷。
<br>
<br>怀旧第一百八
<br>
<br>故人入我梦，相视涕阑干。
<br>四海一涂炭，焉用身独完。
<br>
<br>怀旧第一百九
<br>
<br>中夜怀友朋，百年见存没。
<br>风吹苍江树，寒月照白骨。
<br>
<br>怀旧第一百六
<br>
<br>天寒昏无日，故乡不可思。
<br>访旧半为鬼，惨惨中肠悲。
<br>
<br>怀旧第一百七
<br>
<br>故园花自发，无复故人来。
<br>乱离朋友尽，幽佩为谁哀。
<br>
<br>怀旧第一百五
<br>
<br>风尘淹白日，乾坤霾涨海。
<br>为我问故人，离别今谁在。
<br>
<br>怀孔明
<br>
<br>斜谷事不济，将星殒营中。
<br>至今出师表，读之泪沾胸。
<br>汉贼明大义，赤心贯苍穹。
<br>世以成败论，操懿真英雄。
<br>
<br>怀扬通州
<br>
<br>江波无柰暮云阴，一片朝宗只此心。
<br>今日海头觅船去，始知百炼是精金。
<br>
<br>怀扬通州
<br>
<br>唤渡江沙眼欲枯，羁臣中道落崎岖。
<br>乘船不管千金购，渔父真成大丈夫。
<br>
<br>怀扬通州
<br>
<br>范叔西来变姓名，绨袍曾感故人情。
<br>而今未识春风面，倾盖江湖话一生。
<br>
<br>怀扬通州
<br>
<br>仲连义不帝西秦，拔宅逃来住海滨。
<br>我亦东寻烟雾去，扶桑影里看金轮。
<br>
<br>怀友人二首
<br>
<br>久要何落落，末路重依依，
<br>风雨连兵幕，泥途满客衣。
<br>人间龙虎变，天外燕鸿违。
<br>死矣烦公传，北方人是非。
<br>
<br>怀友人二首
<br>
<br>涯海真何地，驱来坐战场。
<br>家人半分合，国事决存亡。
<br>一死不足道，百忧何可当。
<br>故人髯似戟，起舞为君伤。
<br>
<br>怀则堂实堂
<br>
<br>白头北使驾双鞯，沙阔天长泪晓烟。
<br>中夜想应发深省，故人南北地行仙。
<br>
<br>怀赵清逸
<br>
<br>崖海真何地，驱来坐战场。
<br>家人半分合，国事决存亡。
<br>一死不足道，百忧何可当。
<br>故人髯似戟，起舞为君伤。
<br>
<br>怀中甫
<br>
<br>久要何落落，末路重依依。
<br>风雨连兵幕，泥涂满客衣。
<br>人间龙虎变，天外燕鸿违。
<br>死矣烦公传，北方人是非。
<br>
<br>怀忠襄
<br>
<br>平生王佐心，世运蹈衰末。
<br>齐虏谁复封，楚囚讵当脱。
<br>金陵虽怀古，尚友在风烈。
<br>褒忠侈遗庙，夫子我先达。
<br>
<br>淮安军
<br>
<br>楚州城门外，白杨吹悲风。
<br>累累死人塚，死向锋镝中。
<br>岂无匹妇冤，定无万夫雄。
<br>中原在其北，登城望何穷。
<br>
<br>淮西帅第二十五
<br>
<br>借问大将谁，战骨当速朽。
<br>逆节同所归，水花笑白首。
<br>
<br>还司即事
<br>
<br>幙燕方如寄，屠羊忽复旋。
<br>霜枝空独立，雪窖已三迁。
<br>漂泊知何所，逍遥付自然。
<br>庭空谁共语，拄颊望青天。
<br>秋声满南国，一叶此飘蓬。
<br>墙外千门迥，庭皋四壁空。
<br>谁家驴吼月，隔巷犬嗥风。
<br>灯暗人无寐，沉沉夜正中。
<br>
<br>还狱
<br>
<br>人情感故物，百年多离忧。
<br>桑下住三宿，应者犹迟留。
<br>矧兹方丈室，屏居二春秋。
<br>夜眠与昼坐，隤乎安楚囚。
<br>自罹大雨水，圜土俱汤舟。
<br>此身委传舍，迁徒无定谋。
<br>去之已旬月，宫室重绸缪。
<br>今夕果何夕，复此搔白头。
<br>恍如流浪人，一旦归旧游。
<br>故家不可复，故国已成丘。
<br>对此重回首，汪然涕泗流。
<br>人生如空花，随风任飘浮。
<br>
<br>黄金市
<br>
<br>闭蓬绝粒始南州，我过青山欲首丘。
<br>巡远应无儿女态，夷齐肯作稻粱谋。
<br>人间早见黄金市，天上犹迟白玉楼。
<br>先子神游今二纪，梦中挥泪溅松楸。
<br>
<br>黄州第七
<br>
<br>桓桓陈将军，东屯大江北。
<br>化作虎与豺，楚星南天黑。
<br>
<br>回京口
<br>
<br>早作田文去，终无苏武留。
<br>偷生宁伏剑，忍死欲焚舟。
<br>逸骥思超乘，飞鹰志脱鞲。
<br>登楼望江上，日日数行艘。
<br>
<br>慧和尚三绝
<br>
<br>画我郎潜先帝时，而今白发渐参差。
<br>若交传入都人眼，疑汝前身妙善师。
<br>
<br>风雪衡山涕满膺，懒残不管自家身。
<br>殷勤拨火分煨芋，却有工夫到别人。
<br>
<br>花光老矣墨婆娑，无赖梅花一白何。
<br>为问西来宗旨道，世间色相是空麽。
<br>
<br>稽庄即事
<br>
<br>乃心王室故，日夜奔南征。
<br>蹈险宁追悔，怀忠莫见明。
<br>雁声连水远，山色与天平。
<br>枉作穷途哭，男儿付死生。
<br>
<br>吉州第八十二
<br>
<br>戚戚去故里，我生苦飘零。
<br>回身视绿野，但见西岭青。
<br>
<br>吉州第八十一
<br>
<br>泊舟沧江岸，身轻一鸟过。
<br>请为父老歌，歌长击樽破。
<br>
<br>即事
<br>
<br>飘蓬一叶落天涯，潮溅青纱日未斜。
<br>好事官人无勾当，呼童上岸买青虾。
<br>
<br>即事
<br>
<br>去年伤北使，今日叹南驰。
<br>云湿山如动，天低雨欲垂。
<br>征夫行未已，游子去何之。
<br>正好王师出，崆峒麦熟时。
<br>
<br>即事
<br>
<br>痛哭辞京阙，微行访海门。
<br>久无鸡可听，新有虱堪扪。
<br>白发应多长，苍头少有存。
<br>但令身未死，随力报乾坤。
<br>
<br>集英殿赐进士及第恭谢诗
<br>
<br>于皇天子自乘龙，三十三年此道中。
<br>悠远直参天地化，升平奚羡帝王功。
<br>但坚圣志持常久，须使生民见泰通。
<br>第一胪传新渥重，报恩惟有厉清忠。
<br>
<br>己卯十月五日予入燕狱今三十有六旬感兴一首
<br>
<br>石晋旧燕赵，钟仪新楚囚。
<br>山河千古痛，风雨一年周。
<br>过雁催人老，寒花送客愁。
<br>
<br>卷帘云满座，抱膝意悠悠。
<br>
<br>己卯十月一日予入燕城岁月冉冉忽复周星而予犹未得死也因赋八句
<br>
<br>去冬阳月朔，吾始至幽燕。
<br>浩劫真千载，浮生又一年。
<br>天南照天北，山后接山前。
<br>梦里乾坤老，孤臣雪咽毡。
<br>
<br>己卯十月一日至燕越五日罹狴犴有感而赋
<br>
<br>直弦不似曲如钩，自古圣贤多被囚。
<br>命有死时名不死，身无忧处道还忧。
<br>可怜杜宇空流血，惟愿严颜便斫头。
<br>结束长编犹在此，灶间婢子见人羞。
<br>
<br>己卯十月一日至燕越五日罹狴犴有感而赋
<br>
<br>落落南冠自结缨，桁杨卧起影纵横。
<br>坐移白石知何世，梦断青灯问几更。
<br>国破家亡双泪暗，天荒地老一身轻。
<br>黄粱得失俱成幻，五十年前元未生。
<br>
<br>己卯十月一日至燕越五日罹狴犴有感而赋
<br>
<br>心期耿耿浮云上，身事悠悠落日西。
<br>千古兴亡何限错，百年生死本来齐。
<br>沙边莫待哀黄鹄，雪里何须问牧羝。
<br>此处曾埋双宝剑，虹光夜指楚天低。
<br>
<br>己卯十月一日至燕越五日罹狴犴有感而赋
<br>
<br>寥阳殿上步黄金，一落颠崖地狱深。
<br>苏武窖中偏喜卧，刘琨囚里不妨吟。
<br>生前已见夜叉面，死去只因菩萨心。
<br>万里风沙知己尽，谁人会得广陵音。
<br>
<br>己卯十月一日至燕越五日罹狴犴有感而赋
<br>
<br>亦知戛戛楚囚难，无柰天生一寸丹。
<br>铁马行鏖南地热，赭衣坐拥北庭寒。
<br>朝餐淡薄神还爽，夜睡崎岖梦自安。
<br>亡国大夫谁为传，只饶野史与人看。
<br>
<br>己卯十月一日至燕越五日罹狴犴有感而赋
<br>
<br>风雪重门老楚囚，梦回长夜意悠悠。
<br>熊鱼自古无双得，鹄雀如何可共谋。
<br>万里山河真堕甑，一家妻子枉填沟。
<br>儿时爱读忠臣传，不谓身当百六秋。
<br>
<br>己卯十月一日至燕越五日罹狴犴有感而赋
<br>
<br>听着啼鹃泪满襟，国亡家破见忠臣。
<br>关河历落三生梦，风雪飘零万死身。
<br>丞相岂能堪狱吏，故侯安得作园人。
<br>神农虞夏吾谁适，回首西山继绝尘。
<br>
<br>己卯十月一日至燕越五日罹狴犴有感而赋
<br>
<br>风前泣灯影，日下泣霜花。
<br>钟信忽然动，屋阴俄又斜。
<br>闷中聊度岁，梦里尚还家。
<br>地狱何须问，人间见夜叉。
<br>
<br>己卯十月一日至燕越五日罹狴犴有感而赋
<br>
<br>风霜阴忽忽，天地澹悠悠。
<br>我自操吴语，谁来问楚囚。
<br>寂中惟灭想，达处尽忘忧。
<br>手有韦编在，朝闻夕死休。
<br>
<br>己卯十月一日至燕越五日罹狴犴有感而赋
<br>
<br>环堵尘如屋，累然一故吾。
<br>解衣烘稚虱，匀鏁救残须。
<br>坐处心如忘，吟馀眼已枯。
<br>不应留滞久，何日裹籧篨。
<br>
<br>己卯十月一日至燕越五日罹狴犴有感而赋 
<br>浩劫风尘暗，衣冠痛百罹。
<br>静传方外学，晴写狱中诗。
<br>烈士惟名殉，真人与物违。
<br>世间忙会错，认取去来时。
<br>
<br>己卯十月一日至燕越五日罹狴犴有感而赋
<br>
<br>俨然楚君子，一日造王庭。
<br>议论探坚白，精神入汗青。
<br>无书求出狱，有舌到临刑。
<br>宋故忠臣墓，真吾五字铭。
<br>
<br>己卯十月一日至燕越五日罹狴犴有感而赋
<br>
<br>两月缥囚里，一年忧患馀。
<br>疏因随事直，忠故有时愚。
<br>道在身何拙，心安体自舒。
<br>近来都勘破，人世只蘧庐。
<br>
<br>己卯十月一日至燕越五日罹狴犴有感而赋
<br>
<br>衮衣坐缧絏，世事亦堪哀。
<br>枕外亲炊黍，炉边细画灰。
<br>无人泪垂血，何地骨生苔。
<br>风雪江南路，梦中行探梅。
<br>
<br>己卯十月一日至燕越五日罹狴犴有感而赋
<br>
<br>我自怜人丑，人方笑我愚。
<br>身生豫让癞，背发范增疽。
<br>已愧功臣传，犹堪烈士书。
<br>衣冠事至此，命也欲何如。
<br>
<br>己卯十月一日至燕越五日罹狴犴有感而赋
<br>
<br>久矣忘荣辱，今兹一死生。
<br>理明心自裕，神定气还清。
<br>欲了男儿事，几无妻子情。
<br>出门天宇阔，一笑暮云横。
<br>
<br>己卯十月一日至燕越五日罹狴犴有感而赋
<br>
<br>珙璧衣冠十六传，更无一士死君前。
<br>自惭重赵非九鼎，犹幸延韩更数年。
<br>孟博囊头真自爱，杲卿钩舌要谁怜。
<br>人间信有网常在，万古西山皎月悬。
<br>
<br>己卯岁除
<br>
<br>岁除破衣裳，夜半刺针线。
<br>游子长夜思，佳人不可见。
<br>草枯稚驴吼，灯暗饥鼠现。
<br>深室闭星斗，轻裘卧风霰。
<br>大化忽流斡，浩劫荡回转。
<br>冠屦失其位，侯王化畸贱。
<br>弓戈叱奇字，刀锯摧（左弁右页）弁。
<br>至性讵可迁，微躯不足恋。
<br>真人坐冲漠，死生一乘传。
<br>日月行万古，神光索九县。
<br>
<br>纪事
<br>
<br>狼心那顾歃铜盘，舌在纵横击可汗。
<br>自分身为虀粉碎，虏中方作丈夫看。
<br>
<br>纪事
<br>
<br>不拚一死报封疆，忍使湖山牧虎狼。
<br>当日本为妻子计，而今何面见三光。
<br>
<br>纪事
<br>
<br>三宫九庙事方危，狼子心肠未可知。
<br>若使无人折狂虏，东南那个是男儿。
<br>
<br>纪事
<br>
<br>春秋人物类能言，宗国常因口舌存。
<br>我亦濒危专对出，北风满野负乾坤。
<br>
<br>纪事
<br>
<br>虎头牌子织金裳，北面三年蚁梦长。
<br>借问一门朱与紫，江南几世谢君王。
<br>
<br>纪事
<br>
<br>单骑堂堂诣虏营，古今祸富了如陈。
<br>北方相顾称男子，似谓江南尚有人。
<br>
<br>纪事
<br>
<br>枭獍何堪共劝酬，衣冠涂炭可胜羞。
<br>袖中若有击贼笏，便使凶渠面血流。
<br>
<br>纪事
<br>
<br>百色无厌不可支，甘心卖国问为谁，
<br>豺狼尚畏忠臣在，相戒勿令丞相知。
<br>
<br>纪事
<br>
<br>麟笔严于首恶书，我将口舌击奸谀。
<br>虽非周勃安刘手，不愧当年产禄诛。
<br>
<br>纪事
<br>
<br>慷慨轻身堕蒺藜，羝羊生乳是归期。
<br>岂无从史私袁盎，恨我从前少侍儿。
<br>
<br>纪事
<br>
<br>英雄未肯死前休，风起云飞不自由。
<br>杀我混同江外去，岂无曹翰守幽州。
<br>
<br>纪闲
<br>
<br>九十春光好，周流人鬼关。
<br>人情轻似土，世路险于山。
<br>俯仰经行处，死生谈笑间。
<br>近时最难得，旬日海陵闲。
<br>
<br>寄故人刘方斋
<br>
<br>溪头浊潦拥鱼虾，笑杀渔翁下钓差。
<br>棹取扁舟湖海去，悠悠心事寄芦花。
<br>
<br>寄惠州弟
<br>
<br>五十年兄弟，一朝生别离。
<br>雁行长已矣，马足远何之。
<br>葬骨知无地，论心更有谁。
<br>亲丧君自尽，犹子是吾儿。
<br>
<br>寄题琴高台
<br>
<br>泾水绀水深，古有神人潛。
<br>灵鲔煦春藻，微波漾幽澜。
<br>朝岑翳长岚，暮汛暖苍烟。
<br>回首宋康王，子今定何年。
<br>飞仙山高迈，遗踪落清渊。
<br>至今空山夜，泠泠琴上弦。
<br>西瞻晻霭中，霞光辉远天。
<br>何当驾长风，一睨泾水涟。
<br>
<br>家枢密铉翁第一百三十八
<br>
<br>出处同世网，高谊迈等伦。
<br>异方惊会面，慰此贞良臣。
<br>
<br>贾家庄
<br>
<br>行边无鸟雀，卧处有腥臊。
<br>露打须眉硬，风搜颧颊高。
<br>流离外颠沛，饥渴内煎熬。
<br>多少偷生者，孤臣叹所遭。
<br>
<br>简琴窗云屋竹轩诸友
<br>
<br>世情千万变，险甚剑头炊。
<br>嗜传姑成癖，登山且作痴。
<br>烟霞非疾痼，泉石自心驰。
<br>独喜精神健，山中剩有诗。
<br>
<br>见艾有感
<br>
<br>过眼惊初夏，回头忆晚春。
<br>已怜花结子，又见艾为人。
<br>故国丹心老，中原白发新。
<br>灵悠那解化，清梦楚江滨。
<br>
<br>建康
<br>
<br>金陵古会府，南渡旧陪京。
<br>山势犹盘礴，江流已变更。
<br>健儿徒幽土，新鬼哭台城。
<br>一片清溪月，偏于客有情。
<br>
<br>建康府第十五
<br>
<br>亭亭凤凰台，江城孤照日。
<br>胡来满彤宫，驱马一万匹。
<br>
<br>江丞相万里第四十五
<br>
<br>星拆台衡地，斯文去矣休。
<br>湖光与天远，屈注沧江流。
<br>
<br>江陵第二十四
<br>
<br>闻说江陵府，今又降元戎。
<br>甲外控鸣镝，肩舆强老翁。
<br>
<br>江西第六十八
<br>
<br>东望西江水，高义在云台。
<br>到今用钺地，霜鸿有馀哀。
<br>
<br>江西第六十九
<br>
<br>旄头初俶扰，义士皆痛愤。
<br>乾坤空峥嵘，向者留遗恨。
<br>
<br>江行
<br>
<br>日日看山好，山山山色苍。
<br>忘机鸥下早，恋厩马行忙。
<br>松晓清风湿，荷秋流水香。
<br>短簑吹铁笛，年岁大江长。
<br>
<br>江行第八十八
<br>
<br>连山暗烽燧，川谷血横流。
<br>挥泪临大江，上有行云愁。
<br>
<br>江行第八十九
<br>
<br>朔风飘胡雁，江城带素月。
<br>安得覆八溟，滂沱洗吴越。
<br>
<br>江行第八十六
<br>
<br>江水东流去，浮云终日行。
<br>别离经死地，饮啄愧残生。
<br>
<br>江行第八十七
<br>
<br>萧萧白杨路，死人积如丘。
<br>大江东流去，苍山旌旆愁。
<br>
<br>江行第八十五
<br>
<br>畏途随长江，万里沧茫水。
<br>游子去日长，壮心不肯已。
<br>
<br>江行有感
<br>
<br>蒲萄肥汗马，荆棘冷铜驼。
<br>巫峡朝云湿，洞庭秋水波。
<br>穷愁空突兀，暗泪自滂沱。
<br>莫恨吾生误，江东才俊多。
<br>
<br>江州第十二
<br>
<br>戎马暗天宇，落日九江流。
<br>元恶迷是似，化作黄长虬。
<br>
<br>姜都统才第五十
<br>
<br>屹然强寇敌，古人重守边。
<br>惜哉功名忏，死亦垂千年。
<br>
<br>将军王安节第四十七
<br>
<br>激烈伤雄才，直气横乾坤。
<br>惆怅汗血驹，见此忠孝门。
<br>
<br>将母赴赣道西昌
<br>
<br>重来鸥阁晓，帆影涨新晴。
<br>倚槛云来去，闭帘花送迎。
<br>江湖春汗漫，岁月老峥嵘。
<br>手把忘忧草，夔夔绕太清。
<br>
<br>将相弃国第十九
<br>
<br>扈圣登黄阁，大将赴朝廷。
<br>胡为入云雾，浩荡乘沧溟。
<br>
<br>借道冠有赋
<br>
<br>病中萧散服黄冠，笑倒群儿指为弹。
<br>秘监贺君曾道士，翰林苏子亦祠官。
<br>酒壶钓具有时乐，茶灶笔床随处安。
<br>幸有山阴深密处，他年炼就九还丹。
<br>
<br>借朱约山韵就贺挂冠
<br>
<br>身健尚堪松下饭，眼明正好橘中棋。
<br>青山有约当朱户，白首何心上彩闱。
<br>栗里田园供雅兴，午桥钟鼓赏清时。
<br>晚来倦客秋江上，坐看半天黄鹄飞。
<br>
<br>金陵驿
<br>
<br>草合离宫转夕晖，孤云飘泊复何依。
<br>山河风景元无异，城郭人民半已非。
<br>满地芦花和我老，旧家燕子傍谁飞。
<br>从今别却江南日，化作啼鹃带血归。
<br>
<br>金陵驿
<br>
<br>万里金瓯失壮图，衮衣颠倒落泥涂。
<br>空流杜宇声中血，半脱骊龙颔下须。
<br>老去秋风吹我恶，梦回寒月照人孤。
<br>千年成败俱尘土，消得人间说丈夫。
<br>
<br>金应第一百一十
<br>
<br>追随三十载，艰难愧深情。
<br>何处埋尔骨，呼号傍孤城。
<br>
<br>京城第二十
<br>
<br>当宁陷玉座，两宫弃紫微。
<br>北城悲笳发，失涕万人挥。
<br>
<br>京城二十一
<br>
<br>黄屋朔风卷，园林杀气平。
<br>宫殿青门隔，永怀丹凤城。
<br>
<br>京城借永福寺漆台占似王城山
<br>
<br>心如明镜台，此言出浮屠。
<br>后来发精义，并谓此台无。
<br>此台已是赘，何况形而器。
<br>圆释正超然，点头会意思。
<br>多谢城山翁，一语迎禅锋。
<br>顾我尘俗人，与物方溶溶。
<br>
<br>京湖两淮第二十七
<br>
<br>荆扬风土暖，大城铁不如。
<br>秦山忽破碎，流落随丘墟。
<br>
<br>京湖宣阃第九
<br>
<br>正当艰难时，岂无济时策。
<br>连樯荆州船，悠悠回赤壁。
<br>
<br>荆湖诸戌第六
<br>
<br>长啸下荆门，胡行速如鬼。
<br>门户无人持，社稷堪流涕。
<br>
<br>景定壬戌司户弟生日有感赋诗
<br>
<br>夏中与秋仲，兄弟客京华。
<br>椒柏同欢贺，萍蓬可叹嗟。
<br>孤云在何处，明岁却谁家。
<br>料想亲帏喜，中堂自点茶。
<br>
<br>景炎宾天第三十一
<br>
<br>阴风西北来，青海天轩轾。
<br>白水暮东流，魂断苍梧帝。
<br>
<br>景炎拥立第二十八
<br>
<br>汉运初中兴，扶颠待柱石。
<br>畴能补天漏，登阶捧玉册。
<br>
<br>敬和道山堂庆瞻御书韵
<br>
<br>墨洒天奎映籀红，斯堂殿阁与俱隆。
<br>方壶圆峤神仙宅，温洛荣河造化工。
<br>列圣文章千载重，诸孙声气一时同。
<br>著庭更有邦人笔，稽首承休学二忠。
<br>
<br>句
<br>
<br>一片黄云万顷田，江南父老庆丰年。
<br>
<br>哭金路分应
<br>
<br>我为吾君役，而从乃主行。
<br>险夷宁异趣，休戚与同情。
<br>遇贼能无死，寻医剧不生。
<br>通州一丘土，相望泪如倾。
<br>
<br>哭金路分应
<br>
<br>明朝吾渡海，汝魄在它乡。
<br>六七年华短，三千客路长。
<br>招魂情黯黯，归骨事茫茫。
<br>有子应年长，平生不汝忘。
<br>
<br>哭秘书彭止所
<br>
<br>人物孤中秘，神山返异仙。
<br>目穿陪绋处，梦断曝书年。
<br>玉质应无死，韦编岂不传。
<br>奠刍和泪遣，此月向谁圆。
<br>
<br>哭母大祥
<br>
<br>前年惠州哭母敛，去年邳州哭母期。
<br>今年飘泊在何处，燕山狱里菊花时。
<br>哀哀黄花如昨日，两度星周俄箭疾。
<br>人间送死一大事，生儿富贵不得力。
<br>只今谁人守坟墓，零落瘴乡一堆土。
<br>大儿狼狈勿复道，下有二儿并二女。
<br>一儿一女亦在燕，佛庐设供捐金钱。
<br>一儿一女家下祭，病脱麻衣日晏眠。
<br>夜来好梦归故国，忽然海上见颜色。
<br>一声鸡泪满床，化为清血衣裳湿。
<br>当年嫠纬意谓何，亲曾抚我夜枕戈。
<br>古来全忠不全孝，世事至此甘滂沱。
<br>夫人开国分齐魏，生荣死哀送天地。
<br>悠悠国破与家亡，平生无憾惟此事。
<br>二郎已作门户谋，江南葬母麦满舟。
<br>不知何日归兄骨，狐死犹应正首丘。
<br>
<br>哭崖山
<br>
<br>宝藏如山席六宗，楼船千叠水晶宫。
<br>吴儿进退寻常事，汉氏存亡顷刻中。
<br>诸老丹心付流水，孤臣血泪洒南风。
<br>早来朝市今何处，如悟人间万法空。
<br>
<br>哭尹玉
<br>
<br>团练濠州庙赣川，官其二子赐良田。
<br>西台捕逐多亡将，还有焚黄到墓前。
<br>
<br>快阁遇雨观澜
<br>
<br>一笑登临晚，江流接太虚。
<br>自惭云出岫，争讶雨随车。
<br>慷慨十围柳，周回千里鱼。
<br>故园堤好在，夜梦绕吾庐。
<br>
<br>愧故人
<br>
<br>九门一夜涨风尘，何事痴儿竟误身。
<br>子产片言图救郑，仲连本志为排秦。
<br>但知慷慨称男子，不料蹉跎愧故人。
<br>玉勒雕鞍南上去，天高月冷泣孤臣。
<br>
<br>来平馆
<br>
<br>憔悴江南客，萧条古郓州。
<br>雨声连五日，月色彻中流。
<br>万里山河梦，千年宇宙愁。
<br>欲鞭刘豫骨，烟草暗荒丘。
<br>
<br>览镜见须髯消落为之流涕
<br>
<br>万里飘零一毫，满前风影恨滔滔。
<br>泪如杜宇喉中血，须似苏郎节上旄。
<br>今日形骸迟一死，向来事业竟徒劳。
<br>青山是我安魂处，清梦时时赋大刀。
<br>
<br>李安抚芾第四十八
<br>
<br>杀气吹沅湘，高兴激荆衡。
<br>城中贤府主，千秋万岁名。
<br>
<br>李制置庭芝第四十九
<br>
<br>空留玉帐卫，那免白头翁。
<br>死者长已矣，淮海生清风。
<br>
<br>理宗度宗第二
<br>
<br>先帝弓剑远，永怀侍芳茵。
<br>今朝汉社稷，为话涕沾巾。
<br>
<br>立春
<br>
<br>无限斜阳故国愁，朔风吹马上幽州。
<br>天翻地覆三生劫，岁晚江空万里囚。
<br>烈士丧元端不惜，达人知命复何忧。
<br>只应四十三年死，两度无端见土牛。
<br>
<br>林附祖
<br>
<br>画影图形正捕风，书生薄命入置中。
<br>胡儿一似冬烘眼，错认颜标作鲁公。
<br>
<br>林检院琦第一百三十五
<br>
<br>时危挹佳士，惨淡随回鹘。
<br>佯狂真可哀，死泪终映睫。
<br>
<br>临江军
<br>
<br>江岸今多啮，城居昔屡焚。
<br>市人半伧父，竖子亦将军。
<br>蛟哭金洲雨，猿啼玉观云。
<br>周郎坟土上，回首泪成痕。
<br>
<br>临岐钱别
<br>
<br>圣恩优许力求田，把酒临岐钱一杯。
<br>台阁是非远已矣，乾坤俯仰愧何哉。
<br>竟追范蠡归湖去，不管胡儿放马来。
<br>强圉倘殷如孔棘，也应定策救时危。
<br>
<br>陵寝第二十二
<br>
<br>五陵花满眼，霜露在草根。
<br>冥冥子规叫，重是古帝魂。
<br>
<br>陵寝第二十三
<br>
<br>旄头彗紫微，蚩尤塞寒空。
<br>愚智心尽死，漂荡随高风。
<br>
<br>刘监簿第一百二十九
<br>
<br>艰难奋长戟，高义薄曾云。
<br>死为殊方鬼，三夜频梦君。
<br>
<br>刘监簿第一百三十
<br>
<br>秀气冲星斗，壮笔过飞泉。
<br>旧游易磨灭，魂伤山寂然。
<br>
<br>刘琨
<br>
<br>中原荡分崩，壮哉刘越石。
<br>连踪起幽并，只手扶晋室。
<br>福华天意乘，匹磾生鬼蜮。
<br>公死百世名，天下分南北。
<br>
<br>刘沐第一百二十
<br>
<br>王翰愿卜邻，嵇康不得死。
<br>落月满屋梁，悲风为我起。
<br>
<br>刘钦贡元第一百一十二
<br>
<br>文章日自负，去家死路傍。
<br>高视见霸王，感子故意长。
<br>
<br>留远亭
<br>
<br>甘心卖国罪滔天，酒后猖狂诈作颠。
<br>把酒逢迎酋虏笑，从头骂坐数时贤。
<br>落得称呼浪子刘，樽前百媚佞旃裘。
<br>当年鲍老不如此，留远亭前犬也羞。
<br>
<br>六歌
<br>
<br>有妻有妻出糟糠，自少结发不下堂。
<br>乱离中道逢虎狼，凤飞翩翩失其凰。
<br>将雏一二去何方，岂料国破家亦亡，
<br>不忍舍君罗襦裳。天长地久终茫茫，
<br>牛女夜夜遥相望。呜呼一歌兮歌正长，
<br>悲风北来起徬徨。有妹有妹家流离，
<br>良人去后携诸儿。北风吹沙塞草凄，
<br>穷猿惨淡将安归。去年哭母南海湄，
<br>三男一女同嘘欷，惟汝不在割我肌。
<br>汝家零落母不知，母知岂有暝目时。
<br>呜呼再歌兮歌孔悲，鹡鴒在原我何为。
<br>有女有女婉清扬，大者学帖临钟王，
<br>小者读字声琅琅。朔风吹衣白日黄，
<br>一双白璧委道傍。雁儿啄啄秋无粱，
<br>随母北首谁人将。呜呼三歌兮歌愈伤，
<br>非为儿女泪淋浪。
<br>
<br>六歌
<br>
<br>有子有子风骨殊，释氏抱送徐卿雏。
<br>四月八日摩尼珠，榴花犀钱络绣襦。
<br>兰汤百沸香似酥，欻随飞电飘泥涂。
<br>汝兄十三骑鲸鱼，汝今知在三岁无。
<br>呜呼四歌兮歌以吁，灯前老我明月孤。
<br>有妾有妾今何如，大者手将玉蟾蜍，
<br>次者亲抱汗血驹。晨妆靓服临西湖，
<br>英英雁落飘璚琚。风花飞坠鸟鸣呼，
<br>金茎沆瀣浮污渠。天摧地裂龙凤殂，
<br>美人尘土何代无。呜呼五歌兮歌郁纡，
<br>为尔遡风立斯须。
<br>
<br>六歌
<br>
<br>我生我生何不辰，孤根不识桃李春。
<br>天寒日短重愁人，北风随我铁马尘。
<br>初怜骨肉钟奇祸，而今骨肉相怜我。
<br>汝在北兮婴我怀，我死谁当收我骸。
<br>人生百年何丑好，黄粱得丧俱草草。
<br>呜呼六歌兮勿复道，出门一笑天地老。
<br>
<br>龙雾洲觉海寺次李文溪壁间韵
<br>
<br>阇黎钟后访团蒲，江色漫漫昼欲晡。
<br>一笛梅边何满子，千簑芦外笔头奴。
<br>急风吹雁还家未，新雨生涛到海无。
<br>本是白鸥随浩荡，野田漂泊不为孤。
<br>
<br>隆兴府
<br>
<br>半生几度此登临，流落而今雪满簪。
<br>南浦不知春已晚，西山但觉日初阴。
<br>谁怜龟鹤千年语，空负鹏鹍万里心。
<br>无限故人帘雨外，夜深如有广陵音。
<br>
<br>鲁港
<br>
<br>方夸金坞筑，岂料玉床摇。
<br>国体真三代，江流旧六朝。
<br>鞭投能几日，丽解不崇朝。
<br>千古燕山恨，西风卷怒潮。
<br>
<br>鲁港之遁第十四
<br>
<br>出师亦多门，水陆迷畏途。
<br>蹭蹬麒麟老，危樯逐夜乌。
<br>
<br>陆枢密秀夫第五十二
<br>
<br>文采珊瑚钩，淑气含公鼎。
<br>炯炯一心在，天水相与永。
<br>
<br>吕武第一百一十三
<br>
<br>疾恶怀刚肠，世人皆欲杀。
<br>魂魄犹正直，回首肝肺热。
<br>
<br>旅怀
<br>
<br>北去通州号畏途，固应孝子为回车。
<br>海陵若也容羁客，賸买菰蒲且寄居。
<br>
<br>旅怀
<br>
<br>天地虽宽靡所容，长淮谁是主人翁。
<br>江南父老还相念，只欠一帆东海风。
<br>
<br>旅怀
<br>
<br>昨夜分明梦到家，飘飖依旧客天涯。
<br>故园门掩东风老，无限杜鹃啼落花。
<br>
<br>绿漪堂
<br>
<br>义方堂上看，窗户翠玲珑。
<br>砚里云坛月，席间淇水风。
<br>清声随地到，直节与天通。
<br>庭玉森如笋，干霄雨露功。
<br>
<br>乱礁洋
<br>
<br>海山仙子国，邂逅寄孤蓬。
<br>万象画图里，千崖玉界中。
<br>风摇春浪软，礁激暮潮雄。
<br>云气东南密，龙腾上碧空。
<br>
<br>罗山长存叟兄弟来谢宴山中
<br>
<br>天开盘谷隐，春到浣溪家。
<br>一水楼台影，满山桃李花。
<br>春风寄横笛，夜月拟乘槎。
<br>政好逢佳客，江空北斗斜。
<br>
<br>马祖岩
<br>
<br>曾将飞锡破苔痕，一片云根锁洞门。
<br>出外人家山下路，石头心事付无言。
<br>
<br>卖鱼湾
<br>
<br>风起千湾浪，潮生万顷沙。
<br>春红堆蟹子，晚白结盐花。
<br>故国何时讯，扁舟到处家。
<br>狼山青两点，极目是天涯。
<br>
<br>梅
<br>
<br>梅花耐寒白如玉，干涉春风红更黄。
<br>若为司花示薄罚，到底不能磨灭香。
<br>香者梅之气，白者梅之质。
<br>以为香不香，鼻孔有通窒。
<br>我有天者在，一白自不易。
<br>古人重伐木，惟恐变颜色。
<br>大雅久不作，此道岂常息。
<br>诗翁言外意，不能磨灭白。
<br>
<br>梅州第六十六
<br>
<br>楼角凌风迥，孤城隐雾深。
<br>万事随转烛，秋光近青岑。
<br>
<br>秘省再会次韵
<br>
<br>蓬莱春宴聚文星，多荷君恩锡百朋。
<br>四座衣冠陪贺监，一时梁栋盛吴兴。
<br>图书光动青藜杖，人物温如古玉升。
<br>好是木天新境界，萤窗容我种金灯。
<br>
<br>闽三士第一百一十七
<br>
<br>俊逸鲍参军，优游谢康乐。
<br>豺虎正纵横，南行道弥恶。
<br>
<br>名姝吟
<br>
<br>丈夫至白首，钟鼎重功名。
<br>未有朱门中，而无丝竹声。
<br>与主共富贵，不见主苦辛。
<br>名姝从何来，婉娈出神京。
<br>京人薄生男，生女即不贫。
<br>东家从王侯，西家事公卿。
<br>吾行天下多，朱紫稀晨星。
<br>大都不一一，甚者旷数城。
<br>如何世上福，冉冉归娉婷。
<br>乃知长安市，家家生贵人。
<br>
<br>明堂庆成恭进诗
<br>
<br>于皇艺祖德乘乾，圣主宣光奕叶前。
<br>运再庚申皇建极，祀同癸亥数参天。
<br>中严外办三千礼，累洽重熙四十年。
<br>愿赞帝心长对越。至忱功用贯垓埏。
<br>
<br>明堂庆成诗
<br>
<br>清庙严更夜未央，珠星璧月璨殊光。
<br>香飘黄道移天步，烛引红纱转殿廊。
<br>祼荐交神诸室醉，骏奔执豆庶羞芳。
<br>都人报道君王喜，净睹和銮入建章。
<br>
<br>明堂庆成诗
<br>
<br>淳熙稽古再明禋，制作规模汶上新。
<br>未植羽旄朝万国，首将玉币荐三神。
<br>灵车欲下天先雨，御幄虚张帝在茵。
<br>熙事告成中外贺，与民同乐霈恩均。
<br>
<br>明堂庆成诗
<br>
<br>皇心寅畏格皇天，旱岁俄书大有年。
<br>报本愈严阳馆祀，庆成复第从臣篇。
<br>祠官瑞纪灵光烛，太史星占贯索捐。
<br>黼座正中图贡上，万方归德更乾乾。
<br>
<br>命里
<br>
<br>熊罴十万建行台，单骑谁教免胄来。
<br>一日捉将沙漠去，遭逢碧眼老回回。
<br>
<br>缪朝宗第一百一十六
<br>
<br>空荒咆熊罴，摧残没藜莠。
<br>平生江海心，其人骨已朽。
<br>
<br>某叨臬衡湘蒙恩以便郡归养肯斋大卿实寓衡我十年前邦君也一再见间即分南北五言启之所以致今旧雨缱绻云
<br>
<br>潇湘一夜雨，湖海十年云。
<br>相见皆成老，重逢便作分。
<br>啼鹃春浩荡，回雁晓殷勤。
<br>江阔人方健，月明思对君。
<br>
<br>母第一百四十一
<br>
<br>何时太夫人，上天回哀眷。
<br>墓久狐兔邻，呜呼泪如霰。
<br>
<br>幕客载酒舟中即席序别
<br>
<br>故人满江海，游子下潇湘。
<br>梦载月千里，意行云一方。
<br>橹声人语小，岸影客心长。
<br>总是浮萍迹，飞花莫近樯。
<br>
<br>南安军
<br>
<br>梅花南北路，风雨湿征衣。
<br>出岭谁同出，归乡如不归。
<br>山河千古在，城郭一时非。
<br>饥死真吾志，梦中行采薇。
<br>
<br>南海
<br>
<br>朅来南海上，人死乱如麻。
<br>腥浪拍心碎，飙风吹鬓华。
<br>一山还一水，无国又无家。
<br>男子千年志，吾生未有涯。
<br>
<br>南海第七十六
<br>
<br>南海春天外，只应学水仙。
<br>自伤迟暮眼，为我一潸然。
<br>
<br>南海第七十五
<br>
<br>开帆驾洪涛，血战乾坤赤。
<br>风雨闻号呼，流涕洒丹极。
<br>
<br>南华山
<br>
<br>北行近千里，迷复忘西东。
<br>行行至南华，忽忽如梦中。
<br>佛化知几尘，患乃与我同。
<br>有形终归灭，不灭惟真空。
<br>笑看曹溪水，门前坐松风。
<br>
<br>南剑州督第六十四
<br>
<br>剑外春天远，江阁邻石面。
<br>幕府盛才贤，意气今谁见。
<br>
<br>偶成
<br>
<br>昨朝门前地寸裂，今朝床下泥尺深。
<br>人生世间一蒲柳，岂堪日炙复雨淋。
<br>起来高歌离骚赋，睡去细和梁父吟。
<br>已矣已矣尚何道，犹有天地知吾心。
<br>
<br>偶成二首
<br>
<br>灯影沉沉夜气清，朔风吹梦度江城。
<br>觉来知打明钟未，忽听邻家叫佛声。
<br>
<br>偶成二首
<br>
<br>乌兔东西不住天，平生奔走亦茫然。
<br>向来鞅掌真堪笑，烂熳如今独自眠
<br>
<br>偶赋
<br>
<br>苍苍已如此，梁父共谁吟。
<br>袖有忠臣传，床无壮士金。
<br>收心归寂灭，随性过光阴。
<br>一笑西山晚，门前秋雨深。
<br>
<br>沛歌
<br>
<br>秦世失其鹿，丰沛发龙颜。
<br>王侯与将相，不出徐济间。
<br>当时数公起，四海王气闲。
<br>至今尚想见，虹光照人寰。
<br>我来千载下，吊古泪如潸。
<br>白云落荒草，隐隐芒砀山。
<br>黄河天下雄，南去不复还。
<br>乃知盈虚故，天道如循环。
<br>
<br>彭城行
<br>
<br>连山四围合，吕梁贯其中。
<br>河南大都会，故有项王宫。
<br>晋牧连杨豫，虎视北方雄。
<br>唐时燕子楼，风流张建封。
<br>西望睢阳城，只与汴水通。
<br>太平黄楼赋，尚能想遗风。
<br>迩来百馀年，正朔归江东。
<br>遗民死欲尽，莽然狐兔丛。
<br>我从南方来，停骖抚遗踪。
<br>故河蓄潢潦，荒城翳秋蓬。
<br>凄凉戏马台，憔悴巨佛峰。
<br>沧海变桑田，陵谷代不同。
<br>朝为朱门贵，暮作行旅穷。
<br>乘除信物理，感慨击所逢。
<br>古来贤达人，一醉万虑空。
<br>如此独醒何，悲风逐征鸿。
<br>
<br>彭司令震龙第一百二十二
<br>
<br>堂上会亲戚，可怜马上郎。
<br>呻吟更流血，干戈浩茫茫。
<br>
<br>彭通伯卫和堂
<br>
<br>理身如理国，用药如用兵。
<br>人能保天和，于身为太平。
<br>外邪奸其间，甚于寇抢攘。
<br>守护一不谨，乘间敌益勍。
<br>古有黄帝书，犹今六韬经。
<br>悍夫命雄喙，仁将资参苓。
<br>羽衣为其徒，识破阴阳争。
<br>指授别生死，铮然震能名。
<br>道家摄铅汞，肤腠如重扃。
<br>到头关键密，六气无敢婴。
<br>君方建旗鼓，不敢走且惊。
<br>他时櫜吾弓，闭门读黄庭。
<br>
<br>邳州哭母小祥
<br>
<br>我有母圣善，鸾飞星一周。
<br>去年哭海上，今年哭邳州。
<br>遥想仲季间，木主布筵几。
<br>我躬已不阅，祀事付支子，
<br>使我早沦落，如此终天何。
<br>及今毕亲丧，于分亦已多。
<br>母尝教我忠，我不违母志。
<br>及泉会相见，鬼神共欢喜。
<br>
<br>贫女吟四首
<br>
<br>柴门寒自闭，不识赏花心。
<br>春笋翠如玉，为人拈绣针。
<br>
<br>贫女吟四首
<br>
<br>竹扇掩红颜，辛苦纫白苧。
<br>人间罗雪香，白苧汗如雨。
<br>
<br>贫女吟四首
<br>
<br>西风两鬓忪，凉意吹伶俜。
<br>百巧不救贫，误拜织女星。
<br>
<br>贫女吟四首
<br>
<br>巧梳手欲冰，小颦为寒怯。
<br>有时衿肘露，颇与雪争洁。
<br>
<br>平安
<br>
<br>平原太守颜真卿，长安天子不知名。
<br>一朝渔阳动鼙鼓，大河以北无坚城。
<br>公家兄弟奋戈起，一十七郡连夏盟。
<br>贼闻失色分兵还，不敢长驱入咸京。
<br>明皇父子将西狩，由是灵武起义兵。
<br>唐家再造李郭力，若论牵制公威灵。
<br>哀哉常山惨钩舌，心归朝廷气不慑。
<br>崎岖坎坷不得志，出入四朝老忠节。
<br>当年幸脱安禄山，白首竟陷李希烈。
<br>希烈安能遽杀公，宰相卢杞欺日月。
<br>乱臣贼子归何处，茫茫烟草中原土。
<br>公死于今六百年，忠精赫赫雷行天。
<br>
<br>平江府
<br>
<br>楼台俯舟楫，城郭满干戈。
<br>故吏归心少，遗民出涕多。
<br>鸠居无鹊在，鱼网有鸿过。
<br>使遂睢阳志，安危今若何。
<br>
<br>七夕
<br>
<br>大地风尘恶，长天岁月奔。
<br>忧来浑是感，梦破与谁言。
<br>缑鹤空回首，河牛暗断魂。
<br>吾今拙又拙，无复问天孙。
<br>
<br>七月二日大雨歌
<br>
<br>燕山五六月，气候苦不常。
<br>积阴绵五旬，畏景淡无光。
<br>天漏比西极，地湿等南方。
<br>今何苦常雨，昔何苦常暘。
<br>七月二日夜，天工为谁忙。
<br>浮云黑如墨，飘风怒如狂。
<br>滂沱至夜半，天地为低昂。
<br>势如蛟龙出，平陆俄怀襄。
<br>初疑倒巫峡，又似翻萧湘。
<br>千门各已闭，仰视天茫茫。
<br>但闻屋侧声，人力无支当。
<br>嗟哉此圜土，占胜非高冈。
<br>赭衣无容足，南房并北房。
<br>北房水二尺，聚立唯东箱。
<br>桎梏犹自可，凛然覆穹墙。
<br>嘈嘈复杂杂，丞汗流成浆。
<br>张目以待旦，沈沈漏何长。
<br>南冠者为谁，独居沮洳场。
<br>此夕水弥满，浮动八尺床。
<br>壁老如欲压，守者殊皇皇。
<br>我方鼾鼻睡，逍遥游帝乡。
<br>百年一大梦，所历皆黄粱。
<br>死生已勘破，身世如遗忘。
<br>雄鸡叫东白，渐闻语场扬。
<br>论言苦飘扬，形势犹仓黄。
<br>起来立泥涂，一笑褰衣裳。
<br>遗书宛在架，吾道终未亡。
<br>
<br>七月十三夜用灯牌字韵凑成一诗与诸宾一笑
<br>
<br>赤壁当年赋子虚，西风忽复到菰蒲。
<br>蟾蜍影里千秋鉴，蟋蟀声中七月图。
<br>诗思飘飘入云汉，歌声隐隐动江湖。
<br>万家箫鼓连灯火，见说来年此事无。
<br>
<br>妻第一百四十三
<br>
<br>结发为妻子，仓皇避乱兵。
<br>生离与死别，回首泪纵横。
<br>
<br>妻子第一百四十六
<br>
<br>妻子隔绝久，飘飖若埃尘。
<br>漠漠世间黑，性命由他人。
<br>
<br>妻子第一百四十七
<br>
<br>世乱遭飘荡，飞藿共徘徊。
<br>十口隔风雪，反畏消息来。
<br>
<br>气慨
<br>
<br>气概如虹俺得知，留吴那肯竖降旗。
<br>北人不解欺心语，正恐南人作浅窥。
<br>
<br>钱新班弟
<br>
<br>送君天上去，当户理瑶琴。
<br>万里白鸥远，千山黄叶深。
<br>江空行路影，日暮倚门心。
<br>若见西湖雪，霸桥人正吟。
<br>
<br>遣兴
<br>
<br>一落颠崖不自由，春风相对说牢愁。
<br>稚驴黑月光中吼，饥鼠青灯影下游。
<br>岂料乾坤成堕甑，始知身世是虚舟。
<br>遥怜海上今尘土，前代风流不肯休。
<br>
<br>遣兴
<br>
<br>东风吹草日高眠，试把平生细问天。
<br>燕子愁迷江右月，杜鹃声破洛阳烟。
<br>何从林下寻元亮，只向尘中作鲁连。
<br>莫笑道人空打坐，英雄收敛便神仙。
<br>
<br>勤王第五十三
<br>
<br>出师亘长云，尽驱诣阙下。
<br>首唱恢大义，垂之俟来者。
<br>
<br>清江何汉英再见于空同读欧阳先生诗感慨为赋
<br>
<br>采芝云满山，采檗瀑垂涧。
<br>当年有清徽，为寄南来雁。
<br>雁去人已逝，岁月剨云晏。
<br>流水失声音，西河老忧患。
<br>往日志士悲，穷途行子惯。
<br>君为梁宋游，我复江汉宦。
<br>十年耿相逢，千里欠一盼。
<br>玄机寄糟粕，美疢堕刍豢。
<br>赠子归东方，聊荐吴兴苋。
<br>
<br>庆罗氏祖母百岁
<br>
<br>丽日萱花照五云，升堂风采见乾淳。
<br>蓬莱会上逢王母，婺女光中见老人。
<br>雨露一门华发润，江山满座彩衣新。
<br>只将千载苓为寿，更住人间九百春。
<br>
<br>求客
<br>
<br>眼看铜驼燕雀羞，东风花柳自皇州。
<br>白云万里易成梦，明月一间都是愁。
<br>男子铁心无地着，故人血泪向天流，
<br>鸡鸣曾脱函关厄，还有当年此客不。
<br>
<br>去年十月九日余至燕城今周星不报为赋长句
<br>
<br>君不见常山太守骂羯奴，天津桥上舌尽刳。
<br>又不见睢阳将军怒切齿，三十六人同日死。
<br>去冬长至前一日，朔庭呼我弗为屈。
<br>丈夫开即见胆，竟谓生死在顷刻。
<br>赭衣冉冉生苍苔，书云时节忽复来。
<br>鬼影青灯照孤坐，梦啼死血丹心破。
<br>只今便作渭水囚，食粟已是西山羞。
<br>悔不当年跳东海，空有鲁连心独在。
<br>
<br>去镇江第五十八
<br>
<br>京口流江航，穷途仗神道。
<br>萧条向水陆，云雨白浩浩。
<br>
<br>人日
<br>
<br>今年为蛇年，此日是人日。
<br>江右一龙钟，山中旧占毕。
<br>独坐守太玄，一笑发狂疾。
<br>悠悠王正意，衰涕感麟笔。
<br>
<br>壬午
<br>
<br>忆昔三月朔，岁在火鼠乡。
<br>朝登迎銮镇，夜宿清边堂。
<br>于时坌飙雾，阳精暗无芒。
<br>胡羯犯彤宫，犬戎升御床。
<br>惨淡铜驼泣，威垂朱鸟翔。
<br>我欲疏河岳，借助金与汤。
<br>吾道率旷野，绕树空徬徨。
<br>慷慨抚鳌背，艰关出羊肠。
<br>扶日上天门，随云拜东皇。
<br>我逖誓兴晋，郑畋义扶唐。
<br>人谋岂云及，天命不于堂。
<br>泗水沉洛鼎，蓟丘植汶篁。
<br>瑶宫可敦后，玉陛单于王。
<br>革命旷千古，被发绵八荒。
<br>海流忽西注，天旋俄右方。
<br>嗟予俘为馘，万里劳梯航。
<br>秋风上瓯脱，夜雪卧桁杨。
<br>南冠郑大夫，北窖苏中郎。
<br>龙蛇共窟穴，蚁虱连衣裳。
<br>周旋溲勃间，宛转沮洳场。
<br>漠漠苍天黑，悠悠白日黄。
<br>风埃满沙漠，岁月稔星霜。
<br>地下双气烈，狱中孤愤长。
<br>唯存葵藿心，不改铁石肠。
<br>断舌奋常山，抉齿厉睢阳。
<br>此志已沟壑，馀命终岩墙。
<br>夷吾不可作，仲连久云亡。
<br>王衍劝石勒，冯道朝德光。
<br>末俗正靡靡，横流已汤汤。
<br>馀子不足言，丈夫何可当。
<br>
<br>如皋
<br>
<br>雄狐假虎之林皋，河水腥风接海涛。
<br>行客不知身世险，一窗春梦送轻舠。
<br>
<br>入山即事
<br>
<br>江流风虢虢，云薄雨丝丝。
<br>上马忙呼繖，巡檐静看棋。
<br>露天厨作泞，沙地水生池。
<br>秉烛留前夕，兹游更绝奇。
<br>
<br>入狱第九十九
<br>
<br>阴房鬼火青，白日亦寂寞。
<br>自非旷士怀，居人莽牢落。
<br>
<br>入狱第一百
<br>
<br>天黑闭春院，今如置中兔。
<br>人间夜寥阒，永日不可暮。
<br>
<br>入狱第一百三
<br>
<br>眼前列杻械，熊挂玄蛇吼。
<br>夜看丰城气，朝光入甕牖。
<br>
<br>入狱第一百四
<br>
<br>徘徊虎穴上，吾道正羁束。
<br>落日将何如，清文动哀玉。
<br>
<br>入狱第一百一
<br>
<br>行行见羁束，斯人独憔悴。
<br>欲觉闻晨钟，青灯死分翳。
<br>
<br>入浙东
<br>
<br>厄运一百日，危机九十遭。
<br>孤踪落虎口，薄命付鸿毛。
<br>漠漠长淮路，茫茫巨海涛。
<br>惊魂犹未定，消息问金鳌。
<br>
<br>山中
<br>
<br>沧洲棹影荻花凉，欸乃一声江水长。
<br>赖有莼风堪斫脍，便无花月亦飞觞。
<br>山中世已惊东晋，席上人多赋晚唐。
<br>何处鱼羹不可饭，蚤拚泉石入膏肓。
<br>
<br>山中
<br>
<br>烟云开窈缈，荆棘剪离披。
<br>蜡屐上下齿，竹枝长短词。
<br>半山江色透，独树午阴迟。
<br>世上儿孙老，有人犹看棋。
<br>
<br>
<br>山中 
<br>倏忽当年遇，蒙茸几度披。
<br>水霞明画卷，草树幻骚词。
<br>鸟过目不瞬，江流意自迟。
<br>世人空黑白，一色看坡棋。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
