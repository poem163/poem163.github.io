<HTML>
<HEAD>
<TITLE>陆游诗全集（十七） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（十七）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（十七）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5824"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（十七）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（十七）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 小圃醉中作
<br>
<br>摇落园林探借春，耄期诗酒肯输人？
<br>狂时湖海犹嫌迮，达处羲农亦未淳。
<br>木叶敝身如盛服，藜羹加糁即常珍。
<br>巢由尚隐唐虞代，漫道桃源是避秦。
<br>
<br>小葺村居
<br>
<br>昔我作屋时，趣欲庇风雨。
<br>茆茨寒自刈，条枚细相拄。
<br>庳湿生蚍蚽，得暖森翅羽，
<br>摧挠自栋梁，朽败连柱础。
<br>邻父为我言：努力谋安处，
<br>土坚瓦可陶，步近木易取。
<br>岂知七十翁，沈痼久未愈，
<br>身世如浮沤，家舍真逆旅，
<br>一床居易足，十岁敢自许。
<br>且当复其初，浩歌卧环堵。
<br>
<br>小憩
<br>
<br>徐行散腰膂，小憩啬精神。
<br>休养观书眼，调娱宴坐身。
<br>青毡我家旧，红粟太仓陈。
<br>温饱无余事，寒龟息自匀。
<br>
<br>小憩长生观饭已遂行
<br>
<br>清绝长生观，再游疑後身。
<br>人间空石劫，物外自壶春。
<br>道士青精饭，先生乌角巾。
<br>回头增怅望，倦马扑征尘。
<br>
<br>小憩村舍
<br>
<br>藤梢维艇子，烟际觅人家。
<br>小妇篸新麦，群童摘晚茶。
<br>溪云易成雨，崖树少开花。
<br>聊寄平生快，青鞋到若耶。
<br>
<br>小憩前平院戏书触目
<br>
<br>道边小寺名前平，残僧二三屋半倾。
<br>旁分千畦画楸局，正对一山横翠屏。
<br>修纤弱蔓上幽援，坚瘦稚柏当前荣。
<br>稻秧正青白鹭下，桑椹烂紫黄鹂鸣。
<br>村虚卖茶已成市，林薄打麦惟闻声。
<br>泥行扶犁叱新犊，野饁烧笋炊香粳。
<br>十年此乐发梦想，忽然到眼难为情。
<br>上车欲去复回首，那将暮境供浮名。
<br>
<br>小憩卧龙山亭
<br>
<br>山高风浩浩，堂豁海冥冥。
<br>绿李分猿嗛，苍苔堕鹤翎。
<br>松寒诗思健，茶爽醉魂醒。
<br>安得丹青手，传摹入素屏？
<br>
<br>小桥
<br>
<br>漠漠轻阴隐隐雷，石榴半落点莓苔。
<br>小桥西北阑干角，独岸纶巾待雨来。
<br>
<br>小僧乞诗
<br>
<br>风前掩苒草吹香，溪上霏微雨送凉。
<br>万里安西无梦到，却寻僧话破年光。
<br>
<br>小山之南作曲栏石磴缭绕如栈道戏作二篇
<br>
<br>羁游随处得哦诗，扫溉轩窗每恨迟。
<br>已幻小山宽客恨，更添危磴作儿嬉。
<br>偶留塞上宁无数，径返湖边已有期。
<br>谁遣化工娱此老，幽花微拆绿苔滋。
<br>
<br>小山之南作曲栏石磴缭绕如栈道戏作二篇
<br>
<br>吏退庭空剩得闲，一窗如在翠微间。
<br>半崖萦栈游秦路，叠嶂生云入剡山。
<br>真有岩居临绝壑，但无渔艇系寒湾。
<br>跻攀自苦君休笑，寸步何曾不险艰。
<br>
<br>小市
<br>
<br>春风小市画桥横，桥北桥南次第行。
<br>绝景惟诗号勍敌，闲愁赖酒作长城。
<br>楼台到处灵和柳，帘幙谁家子晋笙？
<br>薄暮归来渔火闹，放翁自笑欲忘情。
<br>
<br>小市
<br>
<br>小市门前沙作堤，杏花虽落不沾泥。
<br>客心尚壮身先老，江水方东我独西。
<br>蹔憩轩窗仍汛扫，远游书剑亦提携。
<br>子规应笑飘零惯，故傍茆檐尽意啼。
<br>
<br>小市
<br>
<br>小市狂歌醉堕冠，南山山色跨牛看。
<br>放翁胸次谁能测，万里秋空未是宽。
<br>
<br>小市暮归
<br>
<br>爱酒行行访市酤，醉中亦有稚孙扶。
<br>林梢残叶吹都尽，烟际孤舟远欲无。
<br>野饷每思羹苜蓿，旅炊犹得饭雕胡。
<br>青山在眼何时到？堪叹年来病满躯。
<br>
<br>小室
<br>
<br>小室仅容膝，焚香观昨非。
<br>出门宁有碍？知我正须希。
<br>霜橘争棋乐，仙壶卖药归。
<br>平生钓竿手，不解叩黄扉。
<br>
<br>小室
<br>
<br>地褊焚香室，窗昏酿雪天。
<br>烂炊二龠饭，侧枕一肱眠。
<br>身似婴儿日，家如太古年。
<br>狸奴不执鼠，同我爱青毡。
<br>
<br>小室
<br>
<br>窗几穷幽致，图书发古香。
<br>尺池鱼鱍鱍，拳石树苍苍。
<br>老去身犹健，秋来日自长。
<br>养生吾岂解，嬾或似嵇康。
<br>
<br>小室
<br>
<br>术浅难医忘，文疏不送穷。
<br>诗囊逢厄运，药裹少新功。
<br>小室香凝碧，明窗日射红。
<br>邻翁来问疾，少话莫匆匆。
<br>
<br>小室逃暑
<br>
<br>千顷菰蒲万里风，渔翁散发卧孤蓬。
<br>何如此室才寻丈，常在冰壼雪窖中？
<br>
<br>小室晚酌
<br>
<br>病不禁寒怯早霜，东斋随事具杯觞。
<br>清时宽大何妨醉，白首龙锺未减狂。
<br>枝叶扶檠山果熟，盐醯调适野蔬香。
<br>兴阑径觅华胥路，枕藉图书满一床。
<br>
<br>小竖醉
<br>
<br>漫道樽中酒不空，歌呼谁解和衰翁？
<br>可怜小竖如猱玃，却有平阳吏舍风。
<br>
<br>小亭
<br>
<br>除地编茅作小亭，一川风露对青冥。
<br>残萤欲尽犹穿户，落叶初飞已满庭。
<br>栎老无心求匠石，鬼灵有说拒奴星。
<br>余年默数能多少，尽付黄庭两卷经。
<br>
<br>小艇
<br>
<br>放翁小艇轻如叶，只载蓑衣不载家。
<br>清晓长歌何处去，武陵溪上看桃花。
<br>
<br>小轩
<br>
<br>碪杵声中去日遒，小轩风露一帘秋。
<br>人间走遍心如石，分付寒螿替说愁。
<br>
<br>小轩
<br>
<br>四面山如碧玉城，小轩聊得惬幽情。
<br>乍飞乳燕低无力，自落来禽静有声。
<br>麟笔残功成水品，蛇图余思入棋枰。
<br>闲中事业吾能了，未恨林庐送此生。
<br>
<br>小轩夏夜凉甚偶得长句呈杜叔高秀才
<br>
<br>遥夜帘栊已借秋，阑干星斗挂檐头。
<br>鹊翻清影移枝宿，萤弄孤光拂簟流。
<br>榻上琴书纷枕藉，发根风露冷飕飀。
<br>故人莫笑幽居陋，此夕真从造物游。
<br>
<br>小雪
<br>
<br>檐飞数片雪，瓶插一枝梅。
<br>童子敲清磬，先生入定回。
<br>
<br>小雪
<br>
<br>夜卧风号野，晨兴雪拥篱。
<br>未言能压瘴，要是欲催诗。
<br>跨蹇虽堪喜，呼舟似更奇。
<br>元知剡溪路，不减灞桥时。
<br>
<br>小宴
<br>
<br>洗君鹦鹉杯，酌我蒲萄醅。
<br>冒雨莺不去，过春花续开。
<br>英雄漫青史，富贵亦黄埃。
<br>今夕湖边醉，还须秉烛回。
<br>
<br>小饮
<br>
<br>门生嘲喜眠，官长骂耽酒；
<br>人生自适尔，嘲骂亦何有？
<br>蒸我乳下豚，翦我雨中韭，
<br>杯盘虽不丰，吾儿起为寿。
<br>车马满长安，谁肯顾衰朽！
<br>作诗付汝藏，千金珍弊帚。
<br>
<br>小饮
<br>
<br>莫笑放翁颠，歌呼覆酒船。
<br>双螯初斫雪，珍鯗已披绵。
<br>寒雨连旬日，新橙又一年。
<br>更须重九到，作意菊花前。
<br>
<br>小饮罢行至湖塘而归
<br>
<br>社酒真如粥面浓，朱颜顷刻换衰容。
<br>霜轻已觉树摇落，云起始知山叠重。
<br>梅市鱼归冲雨棹，宝林人定隔城钟。
<br>此翁大似游僧样，炉暖窗深又过冬。
<br>
<br>小饮落梅下戏作送梅一首
<br>
<br>零落梅花不自由，断肠容易付东流。
<br>与人又作经年别，问君应知此夜愁。
<br>已是狂风卷平野，更禁横笛起危楼。
<br>何时小雪山阴路，处处寻香系钓舟。
<br>
<br>小饮房园
<br>
<br>宦游到处即忘家，况得闲身管物华。
<br>疏索故人缘病酒，折除厚禄为看花。
<br>泥新高栋初巢燕，萍匝荒池已集蛙。
<br>斟酌人生要行乐4，灯前起舞落乌纱。
<br>
<br>小饮梅花下作
<br>
<br>脱巾莫叹发成丝，六十年间万首诗。
<br>排日醉过梅落後，通宵吟到雪残时。
<br>偶容後死宁非幸？自乞归耕已恨迟。
<br>青史满前闲即读，几人为我作蓍龟？
<br>
<br>小饮赏菊
<br>
<br>菊得霜乃荣，性与凡草殊。
<br>我病得霜健，每却稚子扶。
<br>岂与菊同性，故能老不枯？
<br>今朝唤父老，采菊陈酒壶。
<br>举袖舞翩僊，击缶歌乌乌。
<br>秋晚遇佳日，一醉讵可无！
<br>
<br>小饮赵园
<br>
<br>少年结骑厌追欢，渐老方知一笑难。
<br>邂逅偶能成千醉，登临未觉怕春寒。
<br>高林横霭丹青幅，乱蝶争花锦绣团。
<br>满眼风光索弹压，酒杯须似蜀江宽。
<br>
<br>小饮示座中
<br>
<br>镜裹萧萧两鬓衰，闲人正与老相宜。
<br>谁知翦烛焚香夜，恰是搓橙破橘时。
<br>莫道闭门无逸气，尚能为客诵新诗。
<br>君看江海宽多少，是处皆堪理钓丝。
<br>
<br>小隐
<br>
<br>小隐在江干，茆庐亦易安。
<br>庖厨供白小，篱落蔓黄团。
<br>蹭蹬冯唐老，飘零范叔寒。
<br>世情从迫隘，醉眼觉天宽。
<br>
<br>小雨
<br>
<br>百谷畏秋阳，常恐膏泽吝。
<br>大哉天公仁，霢霂来有信。
<br>苹汀水未长，药陇土先润。
<br>新凉生葛衣，老惫亦小振。
<br>
<br>小雨
<br>
<br>赤日炎熇势未回，川云忽起亦佳哉。
<br>鸭冲细雨桥阴出，蝶弄微风草际来。
<br>榉柳不禁朝暮久，芙蕖犹有二三开。
<br>一年光景烦君看，何怪昆池有劫灰。
<br>
<br>小雨
<br>
<br>小雨暗林塘，寒声遶画廊。
<br>事须求暂假，宜睡称烧香。
<br>
<br>小雨
<br>
<br>川云叠叠密如鳞，山雨霏霏细似尘。
<br>未必便为耕陇喜，天公分付与诗人。
<br>
<br>小雨
<br>
<br>小雨明复闇，余寒去又来。
<br>新苔缘砌上，残杏过篱开。
<br>垂老身余几，逢春心尚孩。
<br>江天近寒食，林外过轻雷。
<br>
<br>小雨
<br>
<br>细细湿春光，霏霏破夕阳。
<br>卧闻惊倦枕，起看入虚堂。
<br>映叶莺犹啭，争泥燕正忙。
<br>闲愁无遣处，谁与共飞觞？
<br>
<br>小雨
<br>
<br>小雨过岩扃，残云傍野亭。
<br>花光相映发，莺语苦叮咛。
<br>举酒和神气，弹琴悦性灵。
<br>索居朋友绝，得句遗谁听？
<br>
<br>小雨
<br>
<br>急雨方侵幔，斜晖忽满廊。
<br>麈清添草色，衣润省篝香。
<br>妇织将收茧，农功已下秧。
<br>诸孙入家塾，亲为授三苍。
<br>
<br>小雨出西门五里至东岳庙
<br>
<br>埋没文书每自怜，偷闲出郭一欣然。
<br>稻陂雨细丰年候，槐陌风清嫩暑天。
<br>心似春鸿宁久住，身如秋扇合长捐。
<br>平生士雅今亡恙，老病何由共著鞭？
<br>
<br>小雨初霁
<br>
<br>归来偶似老渊明，消渴谁怜病长卿？
<br>小雨染成芳草色，好风吹断画檐声。
<br>剪灯院落晨犹冷，卖酒楼台晚旋晴。
<br>莫道此翁游兴嬾，兰亭禹寺已关情。
<br>
<br>小雨钓归
<br>
<br>雨点鸣丛苇，云头冒远山。
<br>儿曹出篱望，老子榜舟还。
<br>润入园畦里，凉生窗户间。
<br>秋阳方可畏，徙倚一开颜。
<br>
<br>小雨泛镜湖
<br>
<br>吾州清绝冠三吴，天写云山万幅图。
<br>龙化庙梁飞白雨，鹤收仙箭下青芜。
<br>菱歌嫋嫋遥相答，烟树昏昏淡欲无。
<br>端办一船多贮酒，敢辞送老向南湖。
<br>
<br>小雨极凉舟中熟睡至夕
<br>
<br>舟中一雨扫飞蝇，半脱纶巾卧翠藤。
<br>清梦初回窗日晚，数声柔橹下巴陵。
<br>
<br>小雨偶出邻里小儿竞随吾後不知其意何也
<br>
<br>云生海澨初飞雨，日漏山椒旋作晴。
<br>箬笠芒鞋桥下路，儿童争逐放翁行。
<br>
<br>小雨颇寒
<br>
<br>冬温初喜一寒新，纸阁塼炉养病身。
<br>残雨已收犹点滴，断云欲散更轮囷。
<br>衣裳可典宁留笥？口腹虽馋肯累人？
<br>一事明朝差似乐，探梅闲岸接篱巾。
<br>
<br>小雨云门溪上
<br>
<br>好雨疏疏压暮埃，断云漠漠带春雷。
<br>离黄穿树语断续，翠碧衔鱼飞去来。
<br>生菜入盘随冷饼，朱樱上市伴青梅。
<br>狂吟不是夸强健，老气如山未许摧。
<br>
<br>小雨舟过梅市
<br>
<br>故故催诗衬雨篷，悠悠破梦隔云钟。
<br>遥看渔火两三点，已过暮山千万峰。
<br>老矣自应埋病骨，归哉莫念抗尘容。
<br>停桡小住青枫岸，吴市高人傥可逢？
<br>
<br>小园
<br>
<br>萧散遗尘事，栽培得小园。
<br>土松花意活，林暖鸟言繁。
<br>餐酪供晨钵，葅芹荐晚樽。
<br>余年君莫问，送老向孤村。
<br>
<br>小园
<br>
<br>新作小溪园，牵藤迮缚门。
<br>钓船横北渚，樵路接东村。
<br>静坐依林樾，慵眠傍竹根。
<br>还家日已夕，栖雀闹黄昏。
<br>
<br>小园
<br>
<br>松菊仅三亩，作园真强名。
<br>驯禽惊不去，熟果坠无声。
<br>倦就盘陀坐，闲拈楖栗行。
<br>茅亭亦疏豁，凭槛看春耕。
<br>
<br>小园
<br>
<br>窄窄柴门短短篱，山家随分有园池。
<br>客因问字来携酒，僧趁分题就赋诗。
<br>晨露每看花藟坼，夕阳频见树阴移。
<br>拂衣司谏犹忙在，此趣渊明却少知。
<br>
<br>小园
<br>
<br>谁为闲愁拨不开，小园也复有池台。
<br>清泉白石皆吾友，绿李黄梅尽手栽。
<br>冲雨茭鸡时上下，近人栗鼠不惊猜。
<br>自怜两屦犹轻捷，不待儿扶日日来。
<br>
<br>小园
<br>
<br>小园草木手栽培，袤丈清池数尺台。
<br>拄杖倦时闲倚壁，芳醪熟後喜传杯。
<br>春芜满地鹿忘去，夏木成阴莺自来。
<br>堪笑山童惭饱食，时时走报一花开。
<br>
<br>小园
<br>
<br>小园烟草接邻家，桑柘阴阴一径斜。
<br>卧读陶诗未终卷，又乘微雨去锄瓜。
<br>
<br>小园
<br>
<br>历尽危机歇尽狂，残年惟有付耕桑。
<br>麦秋天气朝朝变，蚕月人家处处忙。
<br>
<br>小园
<br>
<br>村南村北鹁鸪声，水刺新秧漫漫平。
<br>行遍天涯千万里，却从邻父学春耕。
<br>
<br>小园
<br>
<br>少年壮气吞残虏，晚觉丘樊乐事多。
<br>骏马宝刀俱一梦，夕阳闲和饭牛歌。
<br>
<br>小园春思
<br>
<br>小轩愁入丁香结，幽径春生荳蔻梢。
<br>若论此诗吟思苦，纵磨铁砚也成凹。
<br>
<br>小园春思
<br>
<br>重台谖草初离土，百叶缃梅已满枝。
<br>莫道山家杀风景，也能醉倒向东篱。
<br>
<br>小园独立
<br>
<br>草香无处觅，花嫩不禁飞。
<br>泽国春归晚，柴门客过稀。
<br>新泥添燕户，细雨湿莺衣。
<br>倚杖临阶久，衰翁气力微。
<br>
<br>小园独酌
<br>
<br>横林摇落微弄丹，深院萧条作小寒。
<br>秋气已高殊可喜，老怀多感自无欢。
<br>鹿初离母斑犹浅，橘乍经霜味尚酸。
<br>小酌一卮幽兴足，岂须落佩与颓冠？
<br>
<br>小园花盛开
<br>
<br>厌住愁城徙醉乡，春风也肯到山房。
<br>鸭头绿涨池平岸，猩血红深杏出墙。
<br>淡薄相遭心已嬾，修行无力梦犹狂。
<br>更嗟著句多尘思，惭愧溪藤似截肪。
<br>
<br>小园新晴
<br>
<br>散发阳狂不计年，园林只在小窗前。
<br>断虹千尺卷残雨，新月一钩生暮天。
<br>腊酿拆泥留客醉，山茶落磑唤儿煎。
<br>物华心赏元无尽，剩住人间作地仙。
<br>
<br>小园新晴
<br>
<br>衰病犹烦药石功，残春终日在园中。
<br>地偏幽草为谁绿？雨霁新花如许红。
<br>足蹇扶持须稚子，杯深暖热赖邻翁。
<br>此身虽向闲中老，若比休休却未同。
<br>
<br>小园竹间得梅一枝
<br>
<br>若耶溪边鹤发叟，流落一生端坐口。
<br>如今不怕桃李嗔，更因竹君得梅友。
<br>岭头羁旅万里愁，江上凄凉一杯酒。
<br>枝横澹月影在地，蕊插乌巾香馥手。
<br>交情岁晚金石坚，孤操凛然真耐久。
<br>荒山野水终自得，银烛金壶亦何有？
<br>梦魂不接庄周蝶，心事肯付张绪柳？
<br>晚来画角动高城，起舞聊为放翁寿。
<br>
<br>小院
<br>
<br>小院回廊夕照明，放翁宴坐一筇横。
<br>铜匜暖彻香初过，铁杵声清药欲成。
<br>世事熟看无一可，古人不作与谁评！
<br>新凉社酒家家熟，便用阳狂了此生。
<br>
<br>小斋壁间张王子乔梅子真李八百许旌阳及近时得道诸仙像每焚香对之因赋长句
<br>
<br>山城作吏老堪羞，衫色尘昏鬓色秋。
<br>敛版那供新贵使，闭门聊与数公游。
<br>至人不死阅千劫，大海无穷环九州。
<br>安得相携从此逝，醉骑丹凤下玄洲。
<br>
<br>小昭庆院讲僧旧在都下与之相从今没已久见画像於院中作诗吊之
<br>
<br>曩岁曾陪夜讲灯，伏犀插脑齿如冰；
<br>假令重见应难识，遗像臞然一老僧。
<br>
<br>小舟
<br>
<br>小舟无定处，随意泊江村。
<br>云气分山叠，沙汀蹙浪痕。
<br>宦途危虎尾，闲味美熊蹯。
<br>高咏渊明句，吾将起九原。
<br>
<br>小舟白竹篷盖保长所乘也偶借至近村戏作
<br>
<br>茅檐细雨湿炊烟，江路清寒欲雪天。
<br>不爱相公金络马，羡他亭长白篷船。
<br>
<br>小舟白竹篷盖保长所乘也偶借至近村戏作
<br>
<br>雪云无际暗长空，小市孤村禹庙东。
<br>一段荒寒端可画，白篷笼底白头翁。
<br>
<br>小舟过吉泽效王右丞
<br>
<br>泽园霜露晚，孤村烟火微。
<br>本去官道远，自然人迹稀。
<br>木落山尽出，钟鸣僧独归。
<br>渔家闲似我，未夕闭柴扉。
<br>
<br>小舟过御园
<br>
<br>圣主忧民罢露台，春风别苑昼常开。
<br>尽除曼衍鱼龙戏，不禁刍荛雉兔来。
<br>水鸟避人横翠霭，宫花经雨委苍苔。
<br>残年自喜身强健，又作清都梦一回。
<br>
<br>小舟过御园
<br>
<br>水殿西头起砌台，绿杨闹处杏花开。
<br>箫韶本与人同乐，羽卫才闻岁一来。
<br>鷁首波生涵藻荇，金铺雨後上莓苔。
<br>远臣侍宴应无日，目断尧云到晚回。
<br>
<br>小舟航湖夜归书触目
<br>
<br>云黑风号不见星，古丘丛木聚精灵。
<br>舟人已过微相语，两两三三鬼火青。
<br>
<br>小舟航湖夜归书触目
<br>
<br>电掣半空云黯黮，船浮积水浪凭陵。
<br>茫然不辨身何处，犹喜东南见塔灯。
<br>
<br>小舟航湖夜归书触目
<br>
<br>遥望湖塘炬火迎，才归村舍雨如倾。
<br>畏途回首知安在，催唤儿童暖酒铛。
<br>
<br>小舟湖中夜归追和孟浩然夜归鹿门歌
<br>
<br>山光渐淡川气昏，急雨乱打荷叶喧。
<br>小舟横掠湖边村，人家收网半闭门。
<br>吾庐未见见堤树，舟人指点孤灯处。
<br>蒲丛姑恶最可哀，冲雨飞鸣背人去。
<br>
<br>小舟晚归
<br>
<br>扶病寻溪友，忘忧泛钓槎。
<br>渚寒无宿鹭，月白有啼鸦。
<br>败壁青灯暗，幽窗稚子哗。
<br>无生未暇说，且复议桑麻。
<br>
<br>小舟晚归
<br>
<br>秋晚吾庐好，柴门映断山。
<br>潮生鱼箔短，木落雉媒闲。
<br>缭堞苍茫外，渔舟浩荡间。
<br>客来常谢病，老钝耐嘲讪。
<br>
<br>小舟游近村舍舟步归
<br>
<br>数家茅屋自成村，地碓声中昼掩门。
<br>寒日欲沉苍雾合，人间随处有桃源。
<br>
<br>小舟游近村舍舟步归
<br>
<br>借得渔船泝小溪，系船浦口却扶藜。
<br>莫言村落萧条甚，也胜京尘没马蹄。
<br>
<br>小舟游近村舍舟步归
<br>
<br>不识如何唤作愁，东阡南陌且闲游。
<br>儿童共道先生醉，折得黄花插满头。
<br>
<br>小舟游近村舍舟步归
<br>
<br>斜阳古柳赵家庄，负鼓盲翁正作场。
<br>死後是非谁管得，满村听说蔡中郎。
<br>
<br>小舟游西泾度西冈而归
<br>
<br>小雨重三後，余寒百五前。
<br>聊乘瓜蔓水，闲泛木兰船。
<br>雪暗梨千树，烟迷柳一川。
<br>西冈夕阳路，不到又经年。
<br>
<br>小舟自红桥之南过吉泽归三山
<br>
<br>霏霏寒雨数家村，鸡犬萧然昼闭门。
<br>它日路迷君勿恨，人间随处有桃源。
<br>
<br>小舟自红桥之南过吉泽归三山
<br>
<br>六月芙蕖正盛时，画船长记醉题诗。
<br>世间好景元无尽，霜落荷枯又一奇。
<br>
<br>小筑
<br>
<br>放翁小筑寄江郊，屋破随时旋补茅。
<br>暮看白烟横水际，晓听清露滴林梢。
<br>生来不啜猩猩酒，老去那营燕燕巢。
<br>目断鹿门三太息，庞公千载可论交。
<br>
<br>小筑
<br>
<br>小筑并湖堤，茅茨不厌低。
<br>引泉浇药圃，砟竹树鸡栖。
<br>夕霭山常淡，秋芜路欲迷。
<br>平生草玄手，老去学鉏犁。
<br>
<br>小筑
<br>
<br>西郊小筑临烟汀，南山秀色入窗棂。
<br>朝钟暮鼓在何许，乃是会稽山阴之兰亭。
<br>堂中老人白须鬓，手扶藤杖垂九龄，
<br>客来不语坐至夕，往者绝物今忘形。
<br>墙隅老鸡新树栅，长号催上东方星。
<br>老人亦起穿两屦，岩泉漱齿读黄庭。
<br>
<br>小筑
<br>
<br>小筑湖边避俗嚣，几年于此寓箪瓢。
<br>虽非隐士子午谷，宁媿诗人丁卯桥？
<br>罗雀门庭无俗驾，缘云磴路有归樵。
<br>诗情酒兴常相属，堪笑傍人说寂寥。
<br>
<br>小筑
<br>
<br>小筑茅茨镜水滨，天教静处著闲身。
<br>平原不复赋豪士，甫里但思歌散人。
<br>翠壁微泉时的皪，衡门叠嶂晓嶙峋。
<br>子虚误辱诸公赏，万里轻鸥岂易驯！
<br>
<br>小筑
<br>
<br>小筑清溪尾，萧森万竹蟠。
<br>庵庐虽偪仄，庭户亦平宽。
<br>摘果观猿哺，开笼放鹤盘。
<br>澹然还过日，无处著悲欢。
<br>
<br>小筑
<br>
<br>小筑随高下，园池皆自然。
<br>锄山得灵药，斸坎遇寒泉。
<br>幽槛花房歛，深林果蔕骈。
<br>邻翁亦好事，相伴送流年。
<br>
<br>小酌
<br>
<br>盘箸贫犹设，杯盂老更耽。
<br>宗文树鸡栅，灵照挈蔬篮。
<br>径醉眼花乱，高眠鼻息酣。
<br>觉来寒日晚，落叶拥茆庵。
<br>
<br>小酌
<br>
<br>白发萧然海上村，犹能草草置清樽。
<br>今年项里杨梅熟，绿李来禽不足言。
<br>
<br>小酌
<br>
<br>帘外桐疏见露蝉，一壼聊醉嫩寒天。
<br>团脐磊落吴江蟹，缩项轮囷汉水鲂。
<br>投老宦游真漫尔，平生怀抱固超然。
<br>文书缚急何由耐，会向长安市上眠。
<br>
<br>小酌
<br>
<br>偶向东园把一杯，不辞团坐扫苍苔。
<br>野花经雨自开落，山鸟穿林时去来。
<br>皂白正非天欲辨，青黄要与木为灾。
<br>今年秋後犹能健，剩乞梅栽与李栽。
<br>
<br>晓出城东
<br>
<br>渺渺长江下估船，亭亭孤塔隐苍烟。
<br>不堪异县萧条地，更遇初寒惨澹天。
<br>巾褐已成归有约，箪瓢未足去无缘。
<br>包羞强索侏儒米，豪举何人记少年？
<br>
<br>晓出东城
<br>
<br>听彻清笳听晓钟，据鞍漏鼓尚冬冬。
<br>西楼落月径三尺，北岭乱云生半峰。
<br>苍磴幽寻过古寺，绿畴小驻劳春农。
<br>烟村已远犹回首，恐有鵷雏与伏龙。
<br>
<br>晓出东城马上作
<br>
<br>晓出东城数帜红，蒙茸狐貉拥衰翁。
<br>郊墟欺岁萧条後，风雪穷冬惨淡中。
<br>耐辱已惭非士节，端忧未办济民穷。
<br>诞欺成俗真当惧，谁挽天河一洗空？
<br>
<br>晓出湖边摘野蔬
<br>
<br>浩歌振履出茅堂，翠蔓丹芽采撷忙。
<br>且胜堆盘供苜蓿，未言满斛进槟榔。
<br>行迎风露衣巾爽，净洗膻荤匕箸香。
<br>著句夸张君勿笑，故人方厌太官羊。
<br>
<br>晓出南山
<br>
<br>久向人间触骇机，敛收孤迹早宜归。
<br>亡羊未恨补牢晚，搏虎深知攘臂非。
<br>明月长庚天欲晓，新桐清露暑犹微。
<br>扁舟蓑笠平生事，莫羡黄金带十围。
<br>
<br>晓出遇猎徒有作
<br>
<br>出门万瓦粲晨霜，忽忆行军起裹创。
<br>卖剑买牛身已老，搴旗斩将梦犹狂。
<br>奇才古有潜屠肆，豪气今谁寓猎场？
<br>狐兔草间何足问，合留长箭射天狼。
<br>
<br>晓出至湖桑埭
<br>
<br>残年孤寂不堪言，时唤平头驾短辕。
<br>老气犹能作罴卧，壮懹谁复记鸿轩？
<br>棹歌缥渺城西路，烟树参差埭北村。
<br>堪笑怪奇消未尽，夜来还梦属櫜鞬。
<br>
<br>晓发金牛
<br>
<br>客枕何时稳，匆匆又束装。
<br>快晴生马影，新暖拆花房。
<br>沮水春流绿，嶓山晓色苍。
<br>阿瞒狼狈地，千古有遗伤。
<br>
<br>晓赋
<br>
<br>八月江湖风露秋，时闻脱叶下梧楸。
<br>离离斗柄西南指，烂烂天河今古流。
<br>人语正讙过古埭，角声三弄下谯楼。
<br>百城已共丰年乐，一老犹怀卒岁忧。
<br>
<br>晓赋
<br>
<br>鸡晨非一唱，鸦旦每三鸣。
<br>万物各有役，吾生何所营？
<br>书编犹未掩，窗纸已微明。
<br>稚子勇过我，琅琅诵易声。
<br>
<br>晓过万里桥
<br>
<br>晓出锦江边，长桥柳带烟。
<br>豪华行乐地，芳润养花天。
<br>拥路看欹帽，窥门笑坠鞭。
<br>京华归未得，聊此送流年。
<br>
<br>晓寒
<br>
<br>落月衔山口，浓霜倒菊丛。
<br>青毡压衾暖，软火满炉红。
<br>起晚书亏课，愁多酒策功。
<br>杜陵如昔否，谁与问征鸿？
<br>
<br>晓寒
<br>
<br>悠悠残梦伴残更，万木风号晓气清。
<br>鸡唱欲阑闻井汲，月痕渐浅觉窗明。
<br>突烟腾碧炊初动，衣焙堆红火已生。
<br>小合翻书裘褐暖，早朝霜滑媿公卿。
<br>
<br>晓起折梅
<br>
<br>织女斜河漏已残，长庚配月夜将阑。
<br>小桥幽径无人见，折得梅花伴晓寒。
<br>
<br>晓晴肩舆至湖上
<br>
<br>多稼如云获并空，牛阑樵担画图中。
<br>梧桐已逐晨霜尽，乌臼犹争夕照红。
<br>脱网噞喁奔远浦，避鹰扑握保深丛。
<br>旗亭人语灯初上，一醉何妨野老同。
<br>
<br>晓思
<br>
<br>暮年多感怆，孤梦久不成。
<br>残灯暗无焰，宿雨滴有声。
<br>食少夜常饥，展转空肠鸣。
<br>老鸡虽三号，山窗终未明。
<br>默诵旧记书，更觉负平生。
<br>披衣搔短发，壮志浩纵横。
<br>
<br>晓思
<br>
<br>昏昏断梦带余酲，散发披衣坐待明。
<br>城角吹残河渐隐，海氛消尽日初生。
<br>老农自得当年乐，痴子方争後世名。
<br>莫怪闭门常嬾出，即今车盖为谁倾？
<br>
<br>晓叹
<br>
<br>一鸦飞鸣窗已白，推枕欲起先叹息。
<br>翠华东巡五十年，赤县神州满戎狄。
<br>主忧臣辱古所云，世间有粟吾得食！
<br>少年论兵实狂妄，谏官劾奏当窜殛。
<br>不为孤囚死岭海，君恩如天岂终极。
<br>容身有禄愧满颜，灭贼无期泪横臆。
<br>未闻含桃荐宗庙，至今铜驼没荆棘。
<br>幽并从古多烈士，悒悒可令长失职？
<br>王师入秦驻一月，传檄足定河南北。
<br>安得扬鞭出散关，下令一变旌旗色！
<br>
<br>晓望海山
<br>
<br>暮山青尚浅，晓山如黛染。
<br>开窗望海山，天清雾方歛。
<br>向来六月中，黑云齐如截，
<br>苍龙下曳尾，卷雨洒炎热。
<br>造物信老手，忽作万里秋，
<br>刻削此孤峭，巉然消客愁。
<br>岂无一布帆，寄我浩荡意；
<br>会当驾长风，清啸遗世事。
<br>
<br>晓兴
<br>
<br>乱蝉嘒新秋，老木立清晓。
<br>我亦岸纶巾，寄傲万物表。
<br>大千藏粒粟，浩劫过飞鸟。
<br>痴子居其间，利欲自缠绕。
<br>可怜荣进意，未向盖棺了。
<br>浮名更吓鬼，白垩写丹旐。
<br>我於斯世事，看破自少小；
<br>老矣更何求，归哉憩林沼。
<br>
<br>晓雪
<br>
<br>遶湖谁琢玉为屏，换却南堂万叠青。
<br>老子醉狂还自笑，持竿画字满中庭。
<br>
<br>晓雪
<br>
<br>观雪剡溪天下胜，题诗常恨不能奇。
<br>未应便许凝之语，此兴何曾有尽时？
<br>
<br>晓雨
<br>
<br>平明小雨压香尘，遶舍扶疏绿渐匀。
<br>睡过花时慵著句，老来春事不关身。
<br>
<br>晓雨
<br>
<br>东风吹雨送残春，冉冉年光次第新。
<br>君看枝头如许绿，争教桃李不成尘！
<br>
<br>晓雨初霁
<br>
<br>晓来一雨洗尘痕，浓绿阴阴可一园。
<br>燕子声中寂无事，独穿苔径出篱门。
<br>
<br>晓枕
<br>
<br>残漏冬冬急，明星磊磊高。
<br>一从安枕卧，无复揽衣劳。
<br>熨斗生晨火，熏笼覆縕袍。
<br>一杯山药酒，红日满亭皋。
<br>
<br>晓枕
<br>
<br>晓枕莺声带梦听，忽看淡日满窗棂。
<br>闲愁谁遣浓如酒，醉过残春不解醒。
<br>
<br>晓坐
<br>
<br>低枕孤衾夜气存，披衣起坐默忘言。
<br>缾花力尽无风堕，炉火灰深到晓温。
<br>空橐时时闻鼠啮，小窗一一送鸦翻。
<br>悠然忽记幽居日，下榻先开水际门。
<br>
<br>效蜀人煎茶戏作长句
<br>
<br>午枕初回梦蝶床，红丝小磑破旗枪。
<br>正须山石龙头鼎，一试风炉蟹眼汤。
<br>岩电已能开倦眼，春雷不许殷枯肠。
<br>饭囊酒瓮纷纷是，谁赏蒙山紫笋香？
<br>
<br>挟书一卷至湖上戏作
<br>
<br>买地孤村结草庐，萧然身世落樵渔。
<br>一编在手君无怪，曾典蓬山四库书。
<br>
<br>携一尊寻春湖上
<br>
<br>酒里真须勉策勋，百年何啻是中分。
<br>花梢已点猩猩血，水面初生瑟瑟纹。
<br>一世极知均腐骨，万锺元自付浮云。
<br>浩歌不恨无人和，但惜惊飞白鹭群。
<br>
<br>携瘿尊醉梅花下
<br>
<br>楠瘿作尊容斗许，拥肿轮囷元媚妩；
<br>肯从放翁来住山，谁云置身不得所？
<br>山房寂寞久不饮，作意欲就梅花语。
<br>我病鲜欢花更甚，日暮凄凉泣残雨。
<br>人生万事云茫茫，一醉常恐俗物妨，
<br>正须仙人冰雪肤，来伴老子铁石肠。
<br>花前起舞花底卧，花影渐东山月堕。
<br>瘿尊未竭狂未休，笑起题诗识吾过。
<br>
<br>谢郭希吕送石洞酒
<br>
<br>从事今朝真到齐，春和盎盎却秋凄。
<br>色如夷甫玉麈尾，价敌茂陵金褭蹄。
<br>瑞露颇疑名太过，橐泉犹恨韵差低。
<br>山园雪後梅花动，一榼常须手自携。
<br>
<br>谢韩实之直阁送灯
<br>
<br>玉作华星缀绛绳，楼台交映暮天澄。
<br>东都父老今谁在，肠断当时谏浙灯！
<br>
<br>谢韩实之直阁送灯
<br>
<br>旧友年来不作疏，华灯乃肯寄蜗庐。
<br>宁知此老萧条甚，二尺檠前正读书。
<br>
<br>谢君寄一犁春雨图求诗为作绝句
<br>
<br>说著功名我自羞，喜君解剑换吴牛。
<br>莫将江上一犁雨，轻博人间万户侯。
<br>
<br>谢君寄一犁春雨图求诗为作绝句
<br>
<br>老农虽瘠喜牛肥，回首红尘万事非。
<br>耕罢春芜天欲暮，小舟冲雨载犁归。
<br>
<br>谢客相过
<br>
<br>我力日愈衰，人事不敢倡。
<br>穷巷春多泥，何以税客鞅？
<br>诸君顾何取，勤恳问亡恙。
<br>赋诗代尺书，跂望徒悢悢。
<br>
<br>谢李平叔郎中问疾
<br>
<br>吏部朝回早，幽人病始苏。
<br>过门迂问讯，欹枕听传呼。
<br>缘瘦重裁帽，因衰学染须。
<br>投诗发公笑，试想此形模。
<br>
<br>谢王彦光提刑见访并送茶
<br>
<br>迩英帷幄旧儒臣，肯顾荒山野水滨。
<br>不怕客嘲轻薄尹，要令我识老成人。
<br>颿回鼓转东城暮，酒冽橙香一笑新。
<br>遥想解酲须底物，隆兴第一壑源春。
<br>
<br>谢王子林判院惠诗编
<br>
<br>文章有定价，议论有至公，
<br>我不如诚斋，此评天下同。
<br>王子江西秀，诗有诚斋风，
<br>今年入修门，轩轩若飞鸿。
<br>人言诚斋诗，浩然与俱东，
<br>字字若长城，梯冲何由攻？
<br>我望已畏之，谨避不欲逢。
<br>一日来叩门，锦囊出几空。
<br>我欲与驰逐，未交力已穷。
<br>太息谓王子，诸人无此功。
<br>骑驴上灞桥，买酒醉新丰，
<br>知子定有人，讵必老钝翁。
<br>
<br>谢徐居厚汪叔潜携酒见访
<br>
<br>我虽生乱离，犹及见前辈。
<br>衣冠方南奔，文献往往在。
<br>幸供扫洒役，迹忝诸生内。
<br>话言犹在耳，造次敢不佩？
<br>残年趋死近，孤学与时背；
<br>妄出更何求，终老事耕耒。
<br>史君稽古学，力大障横溃；
<br>广文亦伟士，名字震当代。
<br>同舟肯过我，凛与前修配。
<br>忧时抱忠鲠，论事极慷慨。
<br>嗟予虽益衰，耳目幸未废。
<br>何当卜邻墙，早暮聆謦欬。
<br>
<br>谢徐志父帐干惠诗编
<br>
<br>平生闻若人，笔墨极奇哨，
<br>相望二千里，安得接谈笑。
<br>一朝获其诗，惊喜踰素料，
<br>夜窗取吟讽，寒灯耿相照。
<br>舂容清庙歌，缥缈苏门啸，
<br>蹴天浙江涛，照野楚山烧。
<br>每篇十过读，玩味头屡掉；
<br>正如啜名酒，虽爱不忍釂。
<br>看君亦华发，气压万年少。
<br>予昔从茶山，辱赏三语妙；
<br>文章老不进，憔悴今可吊。
<br>谁知牛车铎，黄钟乃同调。
<br>愿君时来过，勿恤俗子诮。
<br>
<br>谢演师送梅
<br>
<br>早梅时节到江南，已判樽前酒满衫。
<br>输与西邻明上座，解从大庾岭头参。
<br>
<br>谢演师送梅
<br>
<br>折送江梅意不疏，要教相对斗清臞。
<br>为君著向明窗下，试问山翁具眼无？
<br>
<br>谢张时可通判赠诗编
<br>
<br>圣朝中兴六十年，君家文武何联翩！
<br>先王剑履冠麟阁，後嗣簪橐陪甘泉。
<br>流传到君愈卓荦，投我千篇皆杰作。
<br>未分玉帐万貔貅，且擅诗人一丘壑。
<br>尔来士气日靡靡，文章光焰伏不起。
<br>君今已似骥千云，更看他年鲲击水。
<br>
<br>谢张廷老司理录示山居诗
<br>
<br>憔悴经年客瘴乡，把君诗卷意差强。
<br>古人三语犹嗟赏，况是珠玑满锦囊！
<br>
<br>谢张廷老司理录示山居诗
<br>
<br>老觉人间万事非，但思茆屋映疏篱。
<br>秋衾已是饶归梦，更读山居二十诗。
<br>
<br>谢朱元晦寄纸被
<br>
<br>木枕藜床席见经，卧看飘雪入窗棂。
<br>布衾纸被元相似，只久高人为作铭。
<br>
<br>谢朱元晦寄纸被
<br>
<br>纸被围身度雪天，白於狐腋软於绵。
<br>放翁用处君知否？绝胜蒲团夜坐禅。
<br>
<br>心太平庵
<br>
<br>天下本无事，庸人扰之耳。
<br>胸中故湛然，忿欲定谁使。
<br>本心倘不失。外物真一蚁。
<br>困穷何足道，持此端可死。
<br>空斋夜方中，窗月淡如水。
<br>忽有清磬鸣，老夫从定起。
<br>
<br>辛丑十月诸公馈酒偶及百榼戏题长句
<br>
<br>喜事诸公尚见存，尺书时到爵罗门。
<br>已邀风月成三友，聊对湖山倒百尊。
<br>醉墨淋漓动高壁，狂歌悲壮落前村。
<br>悠然睡起西窗黑，一点青灯又断魂。
<br>
<br>辛丑正月三日雪
<br>
<br>开岁尚残冬，佳哉雪意浓。
<br>润归千里麦，声乱五更钟。
<br>帘隙收初密，墙隅积已重。
<br>龙团笑羔酒，狐腋袭驼茸。
<br>危槛临欹竹，幽窗听堕松。
<br>忽思西戍日，凭堞待传烽。
<br>
<br>辛酉除夕
<br>
<br>衰境遇白鸡，自分堕幽墟；
<br>造物偶见宽，俯仰复岁除。
<br>駸駸迫耄期，凛凛无根株，
<br>孰知尚坚顽，壮者有不如。
<br>铜瓶垂碧井，手自浸屠苏；
<br>松煤染兔颖，秉烛题桃符；
<br>登梯挂锺馗，祭灶分其余，
<br>僮奴叹我健，却立不敢扶。
<br>新春无五日，节物倾里闾。
<br>罗旛插纱帽，一醉当百壶。
<br>
<br>辛酉冬至
<br>
<br>今日日南至，吾门方寂然。
<br>家贫轻过节，身老怯增年。
<br>毕祭皆扶拜，分盘独早眠。
<br>惟应探春梦，已绕镜湖边。
<br>
<br>新安驿
<br>
<br>孤驿荒山与虎邻，更堪风雪暗南津！
<br>羁游如此真无策，独立凄然默怆神。
<br>木盎汲江人起早，银钗簇髻女妆新。
<br>蛮风弊恶蛟龙横，未敢全夸见在身。
<br>
<br>新辟小园
<br>
<br>人生如意每难全，草草园池却自然。
<br>世事已抛高枕外，春风常在短筇前。
<br>堕空花片纷红雨，遍地苔痕长绿钱。
<br>酒户渐增诗兴在，天容此老剩狂颠。
<br>
<br>新辟小园
<br>
<br>西戍归来鬓已霜，生儿又过乃翁长。
<br>眼明身健残年足，饭软茶甘万事忘。
<br>学废仅能书姓字，客来嬾复倒衣裳。
<br>山园寂寂春将晚，酷爱幽花似蜜香。
<br>
<br>新辟小园
<br>
<br>席地幕天君勿嘲，随宜野蔌与山殽。
<br>幽花避日藏深叶，归燕寻人理旧巢。
<br>曲水咏觞空念昔，斜川邻曲自论交。
<br>清贫尚媿茶山在，送老湖边有把茆。
<br>
<br>新辟小园
<br>
<br>新展山园半亩强，笑人车马出笼坊。
<br>山禽乍暖殷懃语，野蘤无风自在香。
<br>点点水纹迎细雨，疏疏篱影界斜阳。
<br>出门遥向邻翁说，释耒相从共一觞。
<br>
<br>新辟小园
<br>
<br>东轩嫩日上疏棂，吹尽浮云作意晴。
<br>林暖墙头双鹊语，水清池面小鱼行。
<br>畦添药品谁能别？架引藤阴忽已成。
<br>倚杖怡然便终日，老夫那复不平鸣。
<br>
<br>新辟小园
<br>
<br>祠禄縻人未弃官，春深幽国有余欢。
<br>笋生遮道妨行药，果熟团枝碍整冠。
<br>煮酒拆泥初灩灩，生绡裁扇又团团。
<br>退飞风际由来事，莫羡青霄刷羽翰。
<br>
<br>新裁道帽示帽工
<br>
<br>故帽提携二十霜，别裁要作退居装。
<br>山人手段虽难及，老子头围未易量。
<br>花插露沾那暇惜，尘侵鼠啮却须防。
<br>裹时嬾复呼儿问，一匣菱花每在傍。
<br>
<br>新裁短褐接客以代戎服或以为慢戏作
<br>
<br>此事巧相违，残年幸许归。
<br>虽云裁兔褐，不拟出渔扉。
<br>拂石襟灵爽，榰筇气力微。
<br>朝衣犹挂却，况遣著戎衣！
<br>
<br>新春
<br>
<br>老境三年病，新元十日阴。
<br>疏篱枯蔓缀，坏壁绿苔侵。
<br>忧国孤臣泪，平胡壮士心。
<br>吾非儿女辈，肯赋白头吟？
<br>
<br>新春
<br>
<br>柳淡春初破，梅寒瘦不禁。
<br>羁愁醉後减，睡思雨中深。
<br>闲试新收砚，重寻久废琴。
<br>何时见朋旧，细话别来心？
<br>
<br>新春
<br>
<br>蒙蒙烟雨暗江干，新岁还胜故岁寒。
<br>酒压浊清鸣社瓮，菜分红绿簇春盘。
<br>良辰节物元如昨，病客情怀自鲜欢。
<br>却羡村邻机上女，隔篱相唤祭蚕官。
<br>
<br>新春感事八首终篇因以自解
<br>
<br>九陌风和不起尘，平湖冰解欲生鳞。
<br>往来朝暮纷如蚁，得见新春有几人？
<br>
<br>新春感事八首终篇因以自解
<br>
<br>兴来游衍不辞遥，吹帽风轻过画桥。
<br>猩血未看开露蕊，麴尘先已上烟条。
<br>
<br>新春感事八首终篇因以自解
<br>
<br>一年最好早春天，风日初和未脱绵。
<br>坎坎圆鼙赛神社，翻翻小繖下湖船。
<br>
<br>新春感事八首终篇因以自解
<br>
<br>忆到夔门正月初，竹枝歌舞拥肩舆。
<br>当时光景应如昨，绿鬓治中八十余。
<br>
<br>新春感事八首终篇因以自解
<br>
<br>锦城旧事不堪论，回首繁华欲断魂。
<br>绣毂金羁三十里，至今犹梦小东门。
<br>
<br>新春感事八首终篇因以自解
<br>
<br>玻璃江上柳如丝，行乐家家要及时。
<br>只怪今朝空巷出，使君人日宴蟆颐。
<br>
<br>新春感事八首终篇因以自解
<br>
<br>梁州陌上女成群，铜绿春衫罨画裙。
<br>相唤游家园里去，秋千高挂欲侵云。
<br>
<br>新春感事八首终篇因以自解
<br>
<br>乌藤即是碧油幢，百万天魔指顾降。
<br>酣枕不知霜缟瓦，下床已见日烘窗。
<br>
<br>新寒
<br>
<br>病怯新寒欲不禁，南窗拥褐夜愔愔。
<br>江湖跌宕送余日，书剑萧条孤壮心。
<br>杜曲新愁随断雁，辽阳遗恨人疏砧。
<br>此怀拟向何人说，赖有昏灯伴苦吟。
<br>
<br>新寒
<br>
<br>小雨戒新寒，衡茆已怯宽。
<br>甑香炊紫角，门静挂黄团。
<br>扶杖穿茶坞，移舟傍钓滩。
<br>欲知秋有信，霜鬓不胜繁。
<br>
<br>新寒
<br>
<br>碧蝶飞飞过短篱，山姜石竹有残枝。
<br>谁知老子闲眠处，恰是新寒细雨时。
<br>
<br>新寒
<br>
<br>安石榴房初小坼，南天竺子亦微丹。
<br>新寒漠漠偏欺老，睡起无风怯倚栏。
<br>
<br>新寒小醉睡起日已高戏作
<br>
<br>倦眼蒙胧睡易成，华胥税驾不多程。
<br>衾重枕稳当霜夕，毡暖屏深拥宿酲。
<br>栩栩蝶魂闲自适，绵绵龟息静无声。
<br>幽楼岂是忘微禄，正怕绦铃扰五更。
<br>
<br>新霁城南舟中夜兴
<br>
<br>身是江湖不系船，雨余随处一翛然。
<br>浮云尽敛出青嶂，孤月徐升行碧天。
<br>收网渔歌移别浦，隔城塔影落前川。
<br>明朝闲就平洲饮，巾履追凉又一年。
<br>
<br>新津小宴之明日欲游修觉寺以雨不果呈范舍人
<br>
<br>风雨长亭话别离，忍看清泪湿燕脂。
<br>酒光摇荡歌云暖，不似西楼夜宴时。
<br>
<br>新津小宴之明日欲游修觉寺以雨不果呈范舍人
<br>
<br>新津渡头船欲开，山亭准拟把离杯。
<br>不如意事十八九，正用此时风雨来。
<br>
<br>新菊
<br>
<br>已过重阳十日期，菊丛初破两三枝。
<br>自怜短鬓萧萧白，不似黄花驿里时。
<br>
<br>新菊
<br>
<br>老去流年不耐催，微霜又见菊花开。
<br>莫言冷落西风晚，也有飞飞小蝶来。
<br>
<br>新开小室
<br>
<br>并檐开小室，仅可容一几。
<br>东为读书窗，初日满窗纸。
<br>衰眸顿清澈，不畏字如螘。
<br>琅然弦诵声，和答有稚子。
<br>余年犹几何，此事殊可喜。
<br>山童报炊熟，束卷可以起。
<br>
<br>新篱
<br>
<br>新篱三面北通门，藤架阴中细路分。
<br>天宇淡青成卵色，水波微皱作靴纹。
<br>参差村舍穿林出，缥缈渔歌隔浦闻。
<br>忽觉楚乡来眼底，欲题幽句吊湘君。
<br>
<br>新历叹
<br>
<br>新历在手心怕开，日月联翩相续来。
<br>黄金散尽自一快，白发不贷真可哀。
<br>无为健羡广成子，千二百年终有死。
<br>胶不可黏西去日，刀何由翦东流水？
<br>酒无醇醨但痛饮，市酝上尊俱醉耳。
<br>堂堂七尺死即休，不饱乌鸢饱蝼螘。
<br>
<br>新凉
<br>
<br>初卷含风八尺漪，井桐已复不禁吹。
<br>蝉声未用催残日，最爱新凉满袖时。
<br>
<br>
<br>
<br>
<br>
<br>
<br>
<br>
<br>新凉 
<br>家住山阴剡曲傍，一番风雨送新凉。
<br>亦知病得清秋健，无奈愁随独夜长。
<br>日落川原横惨淡，月明洲渚远苍茫。
<br>老民无复忧时意，齿豁头童只自伤。
<br>
<br>新凉
<br>
<br>尽道新凉好，无如昼漏长。
<br>奇文窥楚屈，妙理玩蒙庄。
<br>静卧贫犹乐，高歌醒亦狂。
<br>翩翩双蝶子，也似惜年光。
<br>
<br>新凉
<br>
<br>由居谢来客，病体喜新凉。
<br>幽草上墙绿，落花沾土香。
<br>捐书心自息，听雨梦偏长。
<br>菰叶邻人饷，欣然独举觞。
<br>
<br>新凉
<br>
<br>月入楸梧径，风生芦荻林。
<br>脱巾凉入发，临水爽披襟。
<br>寒暑推移久，江湖感慨深。
<br>功名虽已矣，犹得寓孤吟。
<br>
<br>新凉
<br>
<br>菰首初离水，姜芽浅渍糟。
<br>粳香等炊玉，韭美胜炮羔。
<br>露下残芜湿，风生万木号。
<br>从今更何事？痛饮读离骚。
<br>
<br>新凉示子遹时子遹将有临安之行
<br>
<br>竹簟纱幮事已非，秋清初换熟嫌衣。
<br>鹊惊山月栖还起，萤避溪风堕又飞。
<br>老眼渐昏书嬾读，壮心虽在事多违。
<br>夜窗剩欲挑灯语，日倚柴门望汝归。
<br>
<br>新凉书怀
<br>
<br>乌帽围宽带眼移，闭门惯忍日长饥。
<br>文章虽媿声名误，志节宁随血气衰？
<br>天地无私非困我，圣贤可学有余师。
<br>短檠正叹经时别，凉入郊墟喜可知。
<br>
<br>新凉书怀
<br>
<br>药物扶持病少苏，残年不恨老菰芦。
<br>潦收溪椴鱼争售，岁乐村场酒易沽。
<br>无日桤林无坠叶，有时燕户有新雏。
<br>秋风剩起扁舟兴，安得州家复镜湖。
<br>
<br>新凉书怀
<br>
<br>邻曲今年又有年，垂髫戴白各欣然。
<br>先输官庾无逋赋，共赛神祠有社钱。
<br>退傅寄声情缜密，晦翁入梦语蝉聊。
<br>灯前细与儿曹说，蠹简犹堪数世传。
<br>
<br>新凉书怀
<br>
<br>山川遗迹晋唐余，水竹相望许洛居。
<br>一齿屡摇犹决肉，双眸虽涩尚耽书。
<br>郊原夜夜驱耕犊，村店时时秣蹇驴。
<br>客问若为娱老境？吾儿未与短檠疏。
<br>
<br>新凉书事
<br>
<br>卧看鸟篆印苍苔，窗户凉生亦乐哉！
<br>鸣树乱蝉催日落，拂阶飞叶报秋来。
<br>病余已觉身如寄，醉里却怜心尚孩。
<br>排日从今占幽事，折残篱菊探溪梅。
<br>
<br>新凉夜坐有作
<br>
<br>老夫任运本腾腾，一念轩裳实未曾。
<br>闲似苔矶垂钓叟，淡如村院罢参僧。
<br>砚屏突兀蓬婆雪，书几青荧莲勺灯。
<br>稚子可怜贪夜课，语渠循旧未须增。
<br>
<br>新买啼鸡
<br>
<br>峨峨赤帻声甚雄，意气不与其曹同。
<br>我求长鸣久未获，一见便觉千群空。
<br>主人烧神议已决，知我此意遽见从。
<br>秋衣初缝惜不得，急典三百新青铜。
<br>怜渠亦复解人意，来宿庭树不待笼。
<br>狐狸熟睨那敢犯，萧萧清露和微风。
<br>五更引吭震户牖，横梃无复须元戎。
<br>明星已高啼未已，云际腾上朝阳红。
<br>老夫抱病气已索，赖汝豪壮生胸中。
<br>明朝舂黍得碎粒，第一当册司晨功。
<br>
<br>新年
<br>
<br>寄迹人间梦已长，新年脱帽始微霜。
<br>坐中使气如秦侠，陌上行歌类楚狂。
<br>扫榻欲招贫与语，杜门聊以醉为乡。
<br>稽山剡曲虽堪乐，终忆祁连古战场。
<br>
<br>新年七十有九
<br>
<br>中岁抱沉绵，讵敢望七十；
<br>造物偶脱遗，俯仰耄已及。
<br>宁知辱弓旌，扶惫去乡邑。
<br>受恩不知报，怀抱空怏悒。
<br>天门邈难窥，地芥亦嬾拾。
<br>随身一诗囊，副以两药笈。
<br>何当复得谢，浩荡脱维絷。
<br>擘浪画楫飞，穿云青鞋湿。
<br>余年尚有几，登览当汲汲。
<br>狂吟题寺廊，大笔蘸墨汁。
<br>
<br>新年书感
<br>
<br>早岁西游赋子虚，暮年负耒返乡闾。
<br>残躯未死敢忘国？病眼欲盲犹爱书。
<br>朋旧何劳记车笠，子孙幸不废菑畲。
<br>新年冷落如常日，白发萧萧闷自梳。
<br>
<br>新黏竹隔作暖阁
<br>
<br>骨相元作臞儒酸，况复疾竖乘衰残。
<br>鹁姑声急雨方作，乌舅叶丹天已寒。
<br>封姨青女交作厄，竹君楮生却怜客。
<br>小儿但喜夜炉红，老夫更爱晨窗白。
<br>蜗牛负庐亦自容，是岂不足支穷冬？
<br>已胜展钵三椽下，莫羡苴茆万户封。
<br>
<br>新酿熟小饮
<br>
<br>玉船潋灩酌鹅黄，菊欲残时抵死香。
<br>似与幽人为醉地，清笳声里一天霜。
<br>
<br>新酿熟小饮
<br>
<br>篱菊犹堪采落英，一尊玉瀣酿初成。
<br>今宵要向中庭饮，不展华茵展月明。
<br>
<br>新酿熟小酌索笑亭
<br>
<br>新酒黄如脱壳鹅，小园持盏暂婆娑。
<br>文章不进技止此，仕宦忘归人谓何。
<br>宿业簿书昏病眼，梦游烟雨湿渔蓑。
<br>醉中笑向儿童说，白发今年添几多？
<br>
<br>新葺门屋
<br>
<br>林栖四壁空，百事从简易。
<br>缺篱寒未补，幽户夜不闭。
<br>东偏欲广屋，厚费敢轻议。
<br>设关力可具，稚子请遂事。
<br>呀然两竹扉，宁复志容驷。
<br>西山正当前，浩荡纳空翠。
<br>下临渔樵路，横锁风月地。
<br>惟愁俗客来，剥啄惊午睡。
<br>
<br>新晴
<br>
<br>宿雨解残雪，新春侵故年。
<br>和风拆冰罅，淡日弄窗妍。
<br>心事绿尊里，岁华乌帽边。
<br>今朝我病减，随处一欣然。
<br>
<br>新晴
<br>
<br>苦雨几终月，新晴喜夕阳。
<br>扶行呼稚子，随意下茅堂。
<br>草茂知獐健，巢新觉燕忙。
<br>兴阑归亦好，袖手独焚香。
<br>
<br>新晴
<br>
<br>雨断归云急，沙乾步屧轻。
<br>风花娇作态，野水细无声。
<br>社酒家家醉，春芜处处耕。
<br>今朝公事少，一笑赋新晴。
<br>
<br>新晴
<br>
<br>积雨已凄冷，新晴还少和。
<br>稼收平野阔，木落远山多。
<br>土润朝畦菜，机鸣夜掷梭。
<br>时清年岁好，吾敢叹蹉跎！
<br>
<br>新晴
<br>
<br>夜雨空阶滴到明，山云忽敛作新晴。
<br>门前月淡有檐影，墙外泥乾无屐声。
<br>与世日疏愁易遣，入春得暖疾差平。
<br>便当剩作沧洲趣，寄语沙鸥勿败盟。
<br>
<br>新晴
<br>
<br>兼甸不雨亦常阴，一日新晴抵万金。
<br>浦面波纹春縠细，桥头柳色麴麈深。
<br>关山满眼愁千斛，岁月催人雪一簪。
<br>犹有强宽怀抱处，午窗睡起听鸣禽。
<br>
<br>新晴
<br>
<br>雨叶玲珑晓日明，经旬风雨得初晴。
<br>欹眠歇尽人间念，时听幽禽一两声。
<br>
<br>新晴
<br>
<br>挂冠湖上遂吾初，扪腹消摇适有余。
<br>羹煮野蔬元足味，屋茨生草亦安居。
<br>市垆分熟通赊酒，邻舍情深许借驴。
<br>更喜新晴满窗日，签题重整一床书。
<br>
<br>新晴
<br>
<br>寂寂房栊鸟雀声，熏笼茶灶正施行。
<br>繁花满树春才半，斜日穿云雨乍晴。
<br>引睡书横犹在架，围棋客散但空枰。
<br>病怀莫道伤幽独，小榼芳醪手自倾。
<br>
<br>新晴出门闲步
<br>
<br>一夜风号作快晴。披裘扶杖出门行。
<br>青山绕舍雪封尽，丹叶满街霜染成。
<br>废寺僧寒多晏起，近村农惰阙冬耕。
<br>穷人旋画膨脝计，自买蹲鸱煮糁羹。
<br>
<br>新晴泛舟至近村偶得双鳜而归
<br>
<br>秋风一夜老汀苹，剡曲稽山发兴新。
<br>青嶂会为身後冢，扁舟聊作画中人。
<br>园林摇落知寒早，父老逢迎觉意真。
<br>归舍不妨成小醉，眼明细柳贯霜鳞。
<br>
<br>新晴马上
<br>
<br>一剑飘然万里身，白头也复走京尘。
<br>画楼酒旆滴残雨，绿树莺声催暮春。
<br>绝塞勒回勋业梦，流年换尽市朝人。
<br>此生安得常强健，小艇湘湖自采蓴。
<br>
<br>新晴赏牡丹
<br>
<br>杜门睡榻长苍苔，满眼新晴亦乐哉。
<br>小市忽逢蒪菜出，曲栏初见牡丹开。
<br>不嫌雨后泥三尺，且趁春残醉几回。
<br>自揣明年犹健在，东箱更觅茜金栽。
<br>
<br>新晴午枕初起信笔
<br>
<br>闭户日陶然，晴窗春已妍。
<br>华胥梦中国，龙汉劫初年。
<br>浩浩尘扬海，茫茫杵倚天。
<br>何妨驾孤鹤，小憩华山前。
<br>
<br>新晴野步
<br>
<br>吹尽浮云旋作晴，郊原高下水纵横。
<br>烟芜漫漫如添色，谷鸟关关已变声。
<br>迨酒贱时须痛饮，得人扶处尽闲行。
<br>隔湖遥指兰亭路，邻叟追随羡眼明。
<br>
<br>新秋
<br>
<br>短鬓萧萧失旧青，此身已看作邮亭。
<br>新秋无限凄凉意，尽付风蝉与露萤。
<br>
<br>新秋
<br>
<br>打窗落叶报秋期，病叟颓然两鬓丝。
<br>纵酒已无年少梦，读书仍负夜凉时。
<br>问囚损气嗟谁念？学道刳心恐已迟。
<br>买鹤清溪归计足，寄声先遣故人知。
<br>
<br>新秋
<br>
<br>秋气入清笳，旗亭酒可赊。
<br>长歌穿小市，短帽插幽花。
<br>溪女留新蟹，园公饷晚瓜。
<br>谁知闲老子，解作醉生涯？
<br>
<br>新秋
<br>
<br>衰发成丝奈若何？更堪日月疾飞梭。
<br>梧桐败叶飘犹少，蟋蟀雕笼卖已多。
<br>岁乐喧呼沽酒市，夜凉凄断采菱歌。
<br>老夫亦动秋风兴，欲倩邻翁买钓蓑。
<br>
<br>新秋
<br>
<br>天河渐近鹊桥时，一夜风吹斗柄移。
<br>金井梧桐元未觉，画廊蟋蟀已先知。
<br>青灯耿耿还相伴，白发萧萧只自悲。
<br>犹胜玉门关外客，卧听沙雁数归期。
<br>
<br>新秋
<br>
<br>远浦平郊弄夕霏，曲篱幽径锁秋晖。
<br>驯獐巧占苍苔卧，惊鹊斜穿密筱飞。
<br>浴罢小轩成美睡，雨余老火歛余威。
<br>未言风月供诗思，汗帻麈衣且解围。
<br>
<br>新秋
<br>
<br>蝉声满院送流年，又见秋风到海边。
<br>旧友死来频入梦，新诗愁绝少成篇。
<br>步头野水双飞鹭，林外人家一点烟。
<br>顾影自惊如许瘦，囊空无药起沉绵。
<br>
<br>新秋感事
<br>
<br>江上清秋昨夜回，渔扉正对荻洲开。
<br>志存天下食不足，节慕古人谗愈来。
<br>风际纸鸢那解久，祭余刍狗会堪哀。
<br>萧然散发听秋雨，剩领新凉入酒杯。
<br>
<br>新秋感事
<br>
<br>北渚秋风凋白苹，流年冉冉默伤神。
<br>强颜未忍乞墦祭，积毁仅逃输鬼薪。
<br>半榼浮蛆初试酿，两螯斫雪又尝新。
<br>受恩自度终无报，聊为清时备隐沦。
<br>
<br>新秋晚归
<br>
<br>玉粒尝新稻，金风作好秋。
<br>鴈回沙漠信，蝉噪夕阳愁。
<br>立久云生岫，归迟月满楼。
<br>吟余露华冷，砧杵起江头。
<br>
<br>新秋往来湖山间
<br>
<br>车似鸡栖舟似叶，百里何曾劳步屧。
<br>朝游樵风弄清泚，暮泊石帆登岌嶪。
<br>旅饭虽舂才脱粟，僧羹无菜宁用挟。
<br>归来村落未上灯，除却御风无此捷。
<br>
<br>新秋往来湖山间
<br>
<br>禹祠巍巍阅千代，广殿修廊半倾壤。
<br>屹然遗窆每摩挲，石长苔侵字犹在。
<br>去年已媿曳杖来，今者更用儿扶拜。
<br>聊持一酌荐丹衷，衰疾龙锺神所贷。
<br>
<br>新秋往来湖山间
<br>
<br>会稽山下樵风溪，翠屏倒影青玻璃，
<br>尤奇峭壁立千仞，行子欲上无阶梯。
<br>商山坐看紫芝老，武陵无奈桃花迷。
<br>人间得意妄自喜，一哄怜汝真醯鸡！
<br>
<br>新秋往来湖山间
<br>
<br>健席高樯梅市路，朱桥绿树兰亭步。
<br>儿时钓游略可记，不料耄年犹此处。
<br>渔歌相和苇间起，菱船远入烟中去。
<br>世间万事等浮云，耐久谁如两芒屦？
<br>
<br>新秋以窗里人将老门前树欲秋为韵作小诗
<br>
<br>残暑无多日，幽居近小江。
<br>酒醒中夜起，松月入山窗。
<br>
<br>新秋以窗里人将老门前树欲秋为韵作小诗
<br>
<br>陆子江海人，所愿守节死。
<br>潮生钓濑边，月落菱歌里。
<br>
<br>新秋以窗里人将老门前树欲秋为韵作小诗
<br>
<br>小智每自私，大患缘有身。
<br>孰能忘彼己？吾将友斯人。
<br>
<br>新秋以窗里人将老门前树欲秋为韵作小诗
<br>
<br>野艇千钱买，明当泛渺茫。
<br>但能容一榼，家具不须将。
<br>
<br>新秋以窗里人将老门前树欲秋为韵作小诗
<br>
<br>立朝绍兴间，犹及见诸老。
<br>魂梦不可逢，丘坟闭秋草。
<br>
<br>新秋以窗里人将老门前树欲秋为韵作小诗
<br>
<br>朝真方舍杖，步月始闭门。
<br>零落山花後，经旬掩绿樽。
<br>
<br>新秋以窗里人将老门前树欲秋为韵作小诗
<br>
<br>唐虞虽已远，至道岂无传？
<br>度日一编里，怀人千载前。
<br>
<br>新秋以窗里人将老门前树欲秋为韵作小诗
<br>
<br>秋风昨夜来，声满梧桐树。
<br>故人渺天末，此夕谁与度？
<br>
<br>新秋以窗里人将老门前树欲秋为韵作小诗
<br>
<br>少年虽婚宦，淡然本无欲。
<br>婆娑三亩园，自叹不啻足。
<br>
<br>新秋以窗里人将老门前树欲秋为韵作小诗
<br>
<br>无食妨何事，吾儿可散愁。
<br>焚香正巾褐，听汝读春秋。
<br>
<br>新泉绝句二首
<br>
<br>扫石荫双松，岸巾穿万竹。
<br>尔来又一奇，岩泉寒可掬。
<br>
<br>新泉绝句二首
<br>
<br>斟泉可瀹茗，就泉可洗药。
<br>楚人曾未知，但谓缨可濯。
<br>
<br>新蔬
<br>
<br>黄瓜翠苣最相宜，上市登盘四月时。
<br>莫拟将军春荠句，两京名价有谁知？
<br>
<br>新暑书事
<br>
<br>城中五月汗沾衣，吾爱吾庐喜气微。
<br>珍簟含风来远饷，轻罗叠雪出鸣机。
<br>艾人当户佳时过，筒黍堆盘旧俗非。
<br>漫欲题诗还嬾去，老来百事与心违。
<br>
<br>新岁
<br>
<br>风入鞭梢紧，春从草色深。
<br>山坡卧新犊，园木转幽禽。
<br>勋业少年梦，关河游子心。
<br>尔来都扫尽，浊酒带醅斟。
<br>
<br>新岁
<br>
<br>改岁锺馗在，依然旧绿襦。
<br>老庖供餺飥，跣婢暖屠苏。
<br>载糗送穷鬼，扶箕迎紫姑。
<br>儿童欺老瞶，明烛聚呼卢。
<br>
<br>新岁颇健寄青城故人
<br>
<br>骄气年来痛自锄，似能略契度关书。
<br>神光出眦夜穿帐，胎发满头晨映梳。
<br>吾道元知非土苴，此身那可付丘墟？
<br>岷山幸有丹炉在，青壁何时共结庐？
<br>
<br>新滩舟中作
<br>
<br>江路桃花浪已生，新滩稳过失峥嵘。
<br>九年行半九州地，三峡归无三日程。
<br>系缆便增筇杖兴，倚窗时听棹歌声。
<br>衰迟未觉诗情减，又襞吴牋赋楚城。
<br>
<br>新堂
<br>
<br>湖上新堂气疏豁，三面岚光翠如泼。
<br>都门归来病相属，邻里怪我间何阔。
<br>蓴丝作羹饭雕胡，厨人斫鱠艺绝殊。
<br>何由唤得左元放，银盘钓出松江鲈？
<br>
<br>新塘观月
<br>
<br>携酒新塘南，中夜欲忘归。
<br>贪看月满湖，不觉露湿衣。
<br>天高鹤声厉，风急萤火稀。
<br>此夕不一醉，行叹破镜飞。
<br>渔家亦喜事，未掩水际扉。
<br>皇天有公道，处处皆清晖。
<br>
<br>新塘夜归
<br>
<br>烟月茫茫十里堤，数声渔唱埭东西。
<br>旋烧新兔倾村酒，扶得归来醉似泥。
<br>
<br>新夏感事
<br>
<br>百花过尽绿阴成，漠漠炉香睡晚晴。
<br>病起兼旬疏把酒，山深四月始闻莺。
<br>近传下诏通言路，已卜余年见太平。
<br>圣主不忘初政美，小儒唯有涕纵横。
<br>
<br>新燕
<br>
<br>天工不用翦刀催，山杏溪桃次第开。
<br>要信今年春事早，社前十日燕新来。
<br>
<br>新养白鸡毛羽如玉殊可爱
<br>
<br>赤帻峨峨玉羽明，篱间新织竹笼成。
<br>老人从此知昏晓，不用元戎报五更。
<br>
<br>新移竹栽喜於得雨而池中鸂鶒乃以水溢而去戏以长句记之
<br>
<br>雾雨三日天沉阴，西溪水长二尺深。
<br>土濡新竹有生意，池满文禽无住心。
<br>竹根苏活赖此雨，禽亦归飞戏烟浦。
<br>去留虽异各欣然，抽萌哺子全其天。
<br>
<br>新制道衣示衣工
<br>
<br>良工刀尺制黄絁，天遣家居乐圣时。
<br>著上朱门应不称，裁成乌帽恰相宜。
<br>客撑小艇招垂钓，僧扫虚窗约对棋。
<br>宝带貂冠虽看好，定知不入野人诗。
<br>
<br>新制小冠
<br>
<br>浅醉微吟独倚阑，轻云淡月不多寒。
<br>悠然顾影成清啸，新制栟榈二寸冠。
<br>
<br>新制小冠
<br>
<br>栟榈冠子轻宜发，綀布单衣爽辟尘。
<br>纵不能诗亦堪画，年余八十水云身。
<br>
<br>新治火阁
<br>
<br>老子今朝喜有余，房栊新毕得安居。
<br>炉红毡暖不出户，木落窗明常读书。
<br>浮蚁撇尝人散後，蹲鸱煨熟雪飞初。
<br>颓然自适还终日，殊胜隆中卧草庐。
<br>
<br>新治暖室
<br>
<br>小堂稳暖纸窗明，低幌围炉亦已成。
<br>日阅藏经忘岁月，时临阁帖杂真行。
<br>诗才退後愁酣战，酒量衰来喜细倾。
<br>从此过冬那复事，夜深时听雪来声。
<br>
<br>新筑山亭戏作
<br>
<br>危槛凌风出半空，怪奇造化欲无功。
<br>天垂缭白萦青外，人在纷红骇绿中。
<br>日月匆匆双转毂，古今杳杳一飞鸿。
<br>酒酣独卧林间石，未许尘寰识此翁。
<br>
<br>新作柴门戏书
<br>
<br>虽设常关果是麽？开门终日有谁过。
<br>从来不省多车辙，此际真宜置爵罗。
<br>尚许渔樵时剥啄，偶逢风月亦婆娑。
<br>炎炎炙手须臾事，也比柴荆较几何！
<br>
<br>新作火阁
<br>
<br>旋设篝炉下纸帘，乐哉容膝似陶潜。
<br>囊中佩药无时服，架上堆书信手拈。
<br>似玉秋菰殊未老，如云宿麦不须占。
<br>扫空祠禄吾何欠，陋巷箪瓢易属厌。
<br>
<br>新作火阁
<br>
<br>山路霜清叶正黄，地炉火暖夜偏长。
<br>中安煮药膨脝鼎，傍设安禅曲彔床。
<br>木槁不知年自往，云闲已与世相忘。
<br>更阑坐稳人声静，时听风帘响暗廊。
<br>
<br>新作南门
<br>
<br>翦棘移门未费钱，好山无数碧巉然。
<br>病夫愦愦真堪笑，反衣狐裘三十年。
<br>
<br>薪米偶不继戏书
<br>
<br>仕宦不谐农失业，败屋萧萧书数箧。
<br>藜羹不糁未足嗟，爨灶无薪扫枯叶。
<br>丈夫穷空自其分，饿死吾肩未尝胁。
<br>世间大有乞墦人，放翁笑汝骄妻妾。
<br>
<br>信笔
<br>
<br>吾生本暂寓，无日不可死；
<br>区区迟速间，何地著愠喜？
<br>朝移一株石，暮引一脉水，
<br>是中亦何乐，一笑聊尔耳。
<br>
<br>信笔
<br>
<br>为善得祸吁可悲，颜回短命伯夷饥。
<br>何人长号血续泪？天自无心君自痴。
<br>
<br>信笔
<br>
<br>有酒或一醉，无酒终日闲。
<br>雨足通南涧，木落见西山。
<br>饭饱出柴门，本散腰脚顽；
<br>偶然遇野人，笑语欲忘还。
<br>
<br>信笔
<br>
<br>少年醉眼傲王侯，末路悲歌夜饭牛。
<br>济世有时生一念，镜中白发劝人休。
<br>
<br>信笔
<br>
<br>急雨初过景物奇，一天云作细鳞差。
<br>画桡弄水三十里，恰是西村烟暝时。
<br>
<br>信步近村
<br>
<br>端闲何以永今朝，拈得筇枝度野桥。
<br>三亩空园喧啄木，十寻高树络凌霄。
<br>长饥未必缘诗瘦，多闷惟须赖酒浇。
<br>兴尽归来又陈迹，一林风叶暮萧萧。
<br>
<br>信州东驿晨起
<br>
<br>衣上征尘鬓畔霜，信州古驿憩归装。
<br>悲歌未肯弹长铗，?气犹能卧大床。
<br>半暗残灯摇北壁，常饥老马卧东厢。
<br>邻鸡唱罢衣篝暖，自笑行人日日忙。
<br>
<br>行东山下至南岩
<br>
<br>穿林了不厌崎岖，邂逅幽怀得少摅。
<br>昔媿出山成小草，今知临水羡游鱼。
<br>呦呦驯鹿随轻策，决决流泉入野渠。
<br>坐觉尘襟真一洗，正如头垢得爬梳。
<br>
<br>行饭暮归
<br>
<br>蹔置观书不耐闲，飘然梅坞竹篱间。
<br>霜风尽脱千林叶，云气平沉一面山。
<br>笑唤筇枝扶蹇步，聊凭村酒借朱颜。
<br>庙壖墙下归来晚，宿鸟纷纷已渐还。
<br>
<br>行饭暮归
<br>
<br>宿疾去如扫，出门芒屦轻。
<br>菊丛寒蝶闹，枫叶夕阳明。
<br>结阵看鸦集，衔衣喜犬迎。
<br>踟躇搔白首，诗句入经营。
<br>
<br>行饭至湖桑堰东小市
<br>
<br>饱食无营是处游，偶然来到埭东头。
<br>芒鞋也似双凫快，渔艇真如一叶浮。
<br>樵担行歌冲暝色，酒旗遮路卖新篘。
<br>任朱二老今安在？叹息黄茅拥故丘。
<br>
<br>行饭至湖上
<br>
<br>行饭消摇日有常，青鞋又到古祠傍。
<br>残芜满路无多绿，落叶投空不待黄。
<br>只道诗书能发冢，岂知博簺亦亡羊？
<br>此身只合都无事，时向湖桥看戏场。
<br>
<br>行饭至新塘夜归
<br>
<br>门前徙倚尚余霞，湖上归来月满沙。
<br>云湿一声新到雁，林昏数点後栖鸦。
<br>凄迷篱落开寒菊，郑重比邻设夜茶。
<br>早议挂冠君会否？暮年心念不容差。
<br>
<br>行歌
<br>
<br>孤村小市负薪歌，造物其如此老何？
<br>灵药已能驱疾竖，醇醪不用战悲魔。
<br>
<br>行过西山至柳姑庙晚归
<br>
<br>倚杖西山麓，褰衣古庙壖。
<br>断云依钓浦，细雨压炊烟。
<br>废学惭诗退，安贫觉气全。
<br>霜天日易晚，钟鼓隔城传。
<br>
<br>行後园
<br>
<br>霜风吹枯桑，落叶乾有声。
<br>陂池日已涸，沙水见底清。
<br>人生非金石，岁暮难为情。
<br>安得天边鹄，驾之以遐征！
<br>
<br>行绵州道中
<br>
<br>三年客江硖，万死脱鱼鼋。
<br>平地从今始，穷涂敢复论。
<br>园畦棋局整，坡垄海涛翻。
<br>瘦犊应多恨，泥涂伏短辕。
<br>
<br>行路难
<br>
<br>平生结交无十人，与君契合怀抱真，
<br>春游有时马忘秣，夜话不觉鸡报晨。
<br>极知贫贱别离苦，明日有怀就谁语！
<br>人无根柢似浮萍，未死相逢在何许？
<br>道边日斜泣相持，旗亭取醉不须辞。
<br>君贵堂厨万钱食，我劝一杯应不得。
<br>
<br>行年
<br>
<br>行年过七十，与世两相忘。
<br>墨沼龟鱼乐，药园芝术香。
<br>吾生一虫臂，世路几羊肠。
<br>楮弁新裁就，翛然学道装。
<br>
<br>行牌头奴寨之间皆建炎末避贼所经也
<br>
<br>今朝霜薄风气和，霁色满野行人多。
<br>沙平水浅木叶下，摇楫渡口生微波。
<br>建炎避兵奔窜地，谁料白首重经过。
<br>四十余年万事改，惟有青嶂高嵯峨。
<br>安得西国蒲萄酒，满酌南海鹦鹉螺。
<br>侑以吴松长丝之玉鱠，送以邯郸皓齿之清歌。
<br>向来丧乱汝所记，大地凛凛忧干戈。
<br>偶然不死到老大，为底苦惜朱颜酡？
<br>
<br>行武担西南村落有感
<br>
<br>骑马悠然欲断魂，春愁满眼与谁论？
<br>市朝迁变归芜没，涧谷谽＊互吐吞。
<br>一径松楠遥见寺，数家鸡犬自成村。
<br>最怜高冢临官道，细细烟莎遍烧痕。
<br>
<br>行在春晚有怀故隐
<br>
<br>老辱明时乞一官，逢春惆怅独无欢。
<br>旧人零落北音少，市肆萧疏民力殚。
<br>归计已栽千个竹，残年合挂两梁冠。
<br>石帆山路频回首，箭茁蓴丝正满盘。
<br>
<br>行至严州寿昌县界得请许免入奏仍除外官感恩述怀
<br>
<br>晓传尺一到江村，拜起朝衣渍泪痕。
<br>敢恨帝城如日远，喜闻天语似春温。
<br>翰林惟奉还山诏，湘水空招去国魂。
<br>圣主恩深何力报，时从天末望修门。
<br>
<br>杏花
<br>
<br>江城开岁风雨频，闭合不出俄经旬；
<br>忽逢国艳带卯酒，坐觉天地无余春。
<br>芳敷正当晨露重，盛丽欲擅年华新。
<br>数株欹斜傍山驿，一簇深浅临烟津。
<br>徘徊跋马不忍去，只恐飘堕随车尘。
<br>念当载酒醉花下，破晓啼莺先唤人。
<br>
<br>胸次郁郁偶取枯笔作狂草遂成长句
<br>
<br>酒隐人间六十年，晚途敛版自伤怜。
<br>庄周聊寄漆园吏，梅福终为吴市仙。
<br>方外酒徒盟尚在，囊中剑术老当传。
<br>此心郁屈何由豁，聊遣龙蛇落蜀牋。
<br>
<br>休日
<br>
<br>赐休暂许养衰残，静院翛然昼掩关。
<br>酿酒移花调护闷，弄琴洗砚破除闲。
<br>与人多忤谗消骨，报国无功愧满颜。
<br>一寸归心向谁说，小屏依约剡中山。
<br>
<br>休日登花将军庙小楼
<br>
<br>林间缥缈出层楼，栏角苍茫万顷秋。
<br>曾是胸中著云梦，不妨此地少迟留。
<br>
<br>休日登千峰榭遇大风雨气象甚伟
<br>
<br>今日逢休沐，凭高且暂闲。
<br>风声初卷野，雨气已吞山。
<br>疾病临觞嬾，尘埃得句悭。
<br>西征忽在眼，河势抱函关。
<br>
<br>休日感兴
<br>
<br>宦海风波实饱经，久将人世寄邮亭。
<br>家无钗泽穷冯衍，身著襦裙老管宁。
<br>药圃按行新蔓绿，书楼徙倚暮山青。
<br>偶然得句悲谁属，零落交朋比晓星。
<br>
<br>休日行郡圃
<br>
<br>南山如黛照朱扉，地接官居到亦稀。
<br>寒蝶徘徊掠衰草，孤花闲淡弄斜晖。
<br>荒城歌舞难误客，休日文书且解围。
<br>犹胜去年穷巷底，卧闻砧杵念秋衣。
<br>
<br>休日留园中至暮乃归
<br>
<br>尽道官身属太仓，未妨寄傲向林塘。
<br>绿波春涨群鱼乐，清露晨流蔓草香。
<br>闲试名弓来射圃，醉盘骄马出球场。
<br>长城万里知谁许，看镜空悲两鬓霜。
<br>
<br>休日有感
<br>
<br>少年从宦地，休日喜无涯。
<br>坐上强留客，街头旋买花。
<br>开轩催汛扫，脱帽共諠哗。
<br>村巷朋游绝，逢春祗自嗟。
<br>
<br>休日与客燕语既去听小儿诵书因复作草数纸
<br>
<br>赐沐家居谢掾曹，暂将萧散慰勤劳。
<br>琅琅应节儿书熟，亹亹生风客论高。
<br>玉屑名牋来濯锦，风漪奇石出临洮。
<br>托盟翰墨吾安敢，挥洒淋漓自足豪。
<br>
<br>修居室赋诗自警
<br>
<br>荒园二三亩，败屋八九间，
<br>初至如逆旅，忽逾四十年。
<br>屋日已朽蠹，我老不自还。
<br>茅可刈之野，木可伐之山，
<br>尚复不能具，日夜忧其颠；
<br>况我虚幻身，念念随化迁，
<br>齿堕发亦缟，镜中失朱颜，
<br>其危甚于屋，何恃能牢坚？
<br>丰汝梨与枣，养汝汞与铅，
<br>防疾如待敌，爱气如守关，
<br>谋于履霜初，惧在横流前，
<br>书绅铭席端，虽老尚可全。
<br>
<br>修路
<br>
<br>雨霪道坏困泥涂，木石纷然赖里闾。
<br>但使仅堪行便足，我无长戟与高车。
<br>
<br>戌兵有新婚之明日遂行者予闻而悲之为作绝句
<br>
<br>送女忽忽不择日，彩绕羊身花照席。
<br>暮婚晨别已可悲，犹胜空房未相识。
<br>
<br>戌兵有新婚之明日遂行者予闻而悲之为作绝句
<br>
<br>夜静孤村闻笛声，溪头月落欲三更。
<br>不须吹彻阳关曲，中有征人万里情。
<br>
<br>虚堂
<br>
<br>暑气虚堂一点无，爽如秋露贮冰壶。
<br>沧州未遽浮舴艋，碧井聊听放辘轳。
<br>肃肃清风生薤簟。酣酣美梦付纱幮。
<br>恼人不奈奴兵辈，环抱文书待日晡。
<br>
<br>徐稚山给事慶八十乐语口号
<br>
<br>欲知主圣本臣忠，倾尽嘉谟沃舜聰。
<br>同载方如周吕尚，安车不数汉申公。
<br>日烘盎盎花光暖，燭映鳞鳞酒浪红。
<br>白首同朝各强健，莫辞爛醉答春风。
<br>
<br>叙州
<br>
<br>画船冲雨入戎州，缥缈山横杜若洲。
<br>须信时平边堠静，传烽夜夜到西楼。
<br>
<br>叙州
<br>
<br>文章何罪触雷霆？风雨南溪自醉醒。
<br>八十年间遗老尽，坏堂无壁草青青。
<br>
<br>叙州
<br>
<br>楚柂吴樯又远游，浣花行乐梦西州。
<br>千寻铁锁远堪恨，空锁长江不锁愁！
<br>
<br>畜一鸡报晓声清圆而鸣每晚戏书绝句
<br>
<br>鸡鸣平旦未为迟，恰是山房睡觉时。
<br>著屐起寻溪上路，野梅犹有未残枝。
<br>
<br>学道
<br>
<br>学道知专气，尊生得养形。
<br>精神生尺宅，虚白集中扃。
<br>出岫孤云静，凌霜老柏青。
<br>晨兴取涧水，漱齿读黄庭。
<br>
<br>学射道中感事
<br>
<br>学射山前宿雨收，篮舆咿轧自生愁。
<br>得闲何惜倾家酿，渐老真须秉烛游。
<br>道废尚书犹乞米，时来校尉亦封侯。
<br>自怜白首能豪在，车辙何因遍九州？
<br>
<br>学书
<br>
<br>九月十九柿叶红，闭门学书人笑翁。
<br>世间谁许一钱直？窗底自用十年功。
<br>老蔓缠松饱霜雪，瘦蛟出海拏虚空。
<br>即今讥评何足道，後五百年言自公。
<br>
<br>学易
<br>
<br>卒岁勿多求，壼餐与褐裘。
<br>心安由自足，身贵为无求。
<br>易化千年鹤，难驯万里鸥。
<br>闭门方学易，未暇揖浮丘。
<br>
<br>学易
<br>
<br>学古忘衰疾，斋心洗昨非。
<br>拳拳奉天理，坦坦息心机。
<br>改过先幽隐，收功在细微。
<br>耄期犹自警，俯仰惜余晖。
<br>
<br>雪
<br>
<br>一夕山阴道，真成白玉京。
<br>衰残失壮观，拥被听窗声。
<br>
<br>雪
<br>
<br>但苦奇寒恼病翁，岂知上瑞报年丰。
<br>一庭不扫待新月，万壑尽平号断鸿。
<br>茧纸欲书先研冻，羽觞才举已尊空。
<br>若耶溪上梅千树，久我今年系短篷。
<br>
<br>雪
<br>
<br>平郊漫漫觉天低，况复寒云结惨凄。
<br>老子方惊飞蛱蝶，群儿已说聚狻猊。
<br>中宵鸢堕频摧木，彻旦鸡瘖重压栖。
<br>只待新晴梅坞去，青鞋未怯踏春泥。
<br>
<br>雪
<br>
<br>瘴疠家家一洗无，更欣余润沃焦枯。
<br>花壼夜冻先除水，衣焙朝寒久覆炉。
<br>松顶积高时自堕，竹枝压重欲相扶。
<br>云开正值春风早，却看晴光满九衢。
<br>
<br>雪歌
<br>
<br>黑云黯黯如翻鸦，急霰飒飒疑投沙。
<br>初闻万窍号地籁，已见六出飞天花。
<br>宁论异事吠群犬，且喜和气连千家。
<br>穿帘投隙矜妩媚，平坑塞谷迷谽?。
<br>遥遥林塔出玉笋，渺渺江路蟠修蛇。
<br>扣门方拟贳邻酒，篝火更欲寻僧茶。
<br>悬知朝士集阙角，靴声入贺趋正衙。
<br>吾衰久矣尚何说，所幸一稔均幽遐。
<br>
<br>雪後
<br>
<br>雨解平檐雪，风收际海云。
<br>根苏萱出土，冰断水生纹。
<br>游舫家家葺，行歌巷巷闻。
<br>太平元有象，端为谢东君。
<br>
<br>雪後
<br>
<br>雪消已断虚檐溜，日暖初催百草生。
<br>射的山前春水绿，笙歌又满会稽城。
<br>
<br>雪後
<br>
<br>雪後晴初快，春前日渐长。
<br>菊根萌已动，梅藟意先香。
<br>禽语惊幽枕，冰消涨野塘。
<br>衰残难出户，不是嬾衣裳。
<br>
<br>雪後
<br>
<br>冰开地沮洳，云破日曈曨。
<br>鸿入青冥际，草生残烧中。
<br>方欣毕公税，已复始农功。
<br>稻垄牛行处，泥翻夕照红。
<br>
<br>雪後出游戏作
<br>
<br>小巘平冈雪陆离，幽人又赋探春诗。
<br>典琴沽酒元非俗，著屐观碑又一奇。
<br>大度乾坤容落托，多情风月笑衰迟。
<br>吾生也似梅花淡，燕未归来蝶不知。
<br>
<br>雪後龟堂独坐
<br>
<br>丈夫自重如拱璧。安用人看一钱直。
<br>箪食豆羹不虚受，富贵那可从人得。
<br>读书万卷行媿心，幽有鬼神为君惜。
<br>龟堂乐处谁得知？红日满窗听雪滴。
<br>
<br>雪後龟堂独坐
<br>
<br>两手龟坼愁出袖，闭户垂帷坐清昼。
<br>朝阳破云雪渐消，点滴无穷听檐溜。
<br>士生百行虽相补，第一要能安饭糗。
<br>诗书幸可教儿童，勿使後人怜晚谬。
<br>
<br>雪後龟堂独坐
<br>
<br>牙齿欲落何足惜，烂鬻藜羹自堪食。
<br>屋穿不害气吐虹，客至从惊瘦如腊。
<br>天公镌汝亦已至，春风裂面雪三尺。
<br>浊醪倾罢仰屋歌，尚友孙伴与徐积。
<br>
<br>雪後龟堂独坐
<br>
<br>闭门屋漏不可居，出门雪泥深尺余。
<br>兴阑已回剡溪棹，路滑罢借东家驴。
<br>竹窗兀兀无与语，浇愁赖有酒一壶。
<br>眼花耳热睡至夜，吹火起读残编书。
<br>
<br>雪後寒甚
<br>
<br>日破重云出，春从浅步来。
<br>未融楼北雪，先绽水南梅。
<br>屏护清吟砚，缸鸣乍熟醅。
<br>平生羡李愬，入蔡夜衔枚。
<br>
<br>雪後煎茶
<br>
<br>雪液清甘涨井泉，自携茶灶就烹煎。
<br>一毫无复关心事，不枉人间住百年。
<br>
<br>雪後苦寒行饶抚道中有感
<br>
<br>残雪暮还结，朔风晴更寒。
<br>重裘犹粟肤，连酌无驿颜。
<br>指直不可握，终日缩袖间。
<br>十年走万里，何适不艰难。
<br>附火财须臾，揽辔复慨叹。
<br>恨不以此劳，为国戍玉关。
<br>
<br>雪後寻梅偶得绝句十首
<br>
<br>雪晴萧散曳筇枝，小坞寻梅正及时。
<br>临水登山一年恨，十分说似要渠知。
<br>
<br>雪後寻梅偶得绝句十首
<br>
<br>青帝宫中第一妃，宝香熏彻素绡衣。
<br>定知谪堕不容久，万斛玉尘来聘归。
<br>
<br>雪後寻梅偶得绝句十首
<br>
<br>银烛檀槽醉海棠，老来非复锦城狂。
<br>疏梅对影太清淡，为拂焦桐弹履霜。
<br>
<br>雪後寻梅偶得绝句十首
<br>
<br>雪里芬芳亦偶然，世人便谓占春前。
<br>饱知桃李俗到骨，何至与渠争著鞭。
<br>
<br>雪後寻梅偶得绝句十首
<br>
<br>双鹊飞来噪午晴，一枝梅影向窗横。
<br>幽人宿醉闲欹枕，不待闻香已解酲。
<br>
<br>雪後寻梅偶得绝句十首
<br>
<br>竹篱曲曲水边村，月澹霜清欲断魂。
<br>商略前身是飞燕，玉肌无粟立黄昏。
<br>
<br>雪後寻梅偶得绝句十首
<br>
<br>相逢未易可疏亲，不是登墙宋玉邻。
<br>林下风标许谁比，直须江左谢夫人。
<br>
<br>雪後寻梅偶得绝句十首
<br>
<br>春近山中日渐长，重重云崦閟幽香。
<br>神仙不饮尘凡酒，素面看人醉後狂。
<br>
<br>雪後寻梅偶得绝句十首
<br>
<br>蕊殿仙姝下界游，偶来税驾剡溪头。
<br>君看月里横枝影，尽是苍龙与翠＊。
<br>
<br>雪後寻梅偶得绝句十首
<br>
<br>清霜夜夜奈寒何，赖是知心有素娥。
<br>枉道疏枝不禁笑，主人欢意自无多。
<br>
<br>雪霁
<br>
<br>米尽囊空莫问渠，天公自解养迂疏。
<br>雪泥壅路断来客，朝日满窗宜读书。
<br>渐暖横林闻语鸟，乍晴幽圃富嘉蔬。
<br>东家小蹇那须借，早晚吾儿送鹿车。
<br>
<br>雪霁归湖上过千秋观少留
<br>
<br>纵辔不嫌远，逢山犹一登。
<br>夕阳陂渺渺，残雪塔层层。
<br>折竹横遮道，饥乌下啄冰。
<br>欲归还小驻，倚杖对崚嶒。
<br>
<br>雪晴
<br>
<br>腊尽春生白帝城，俸钱虽薄胜躬耕。
<br>眼前但恨亲朋少，身外元知得丧轻。
<br>日映满窗松竹影，雪消并舍鸟乌声。
<br>老来莫道风情减，忆向烟芜信马行。
<br>
<br>雪晴步至舍傍
<br>
<br>雪消还似雨，冰释旋成泥。
<br>视菜荒陂北，寻梅小坞西。
<br>墙阴新犊卧，庭际午鸡啼。
<br>幽兴殊无极，归来日已低。
<br>
<br>雪晴行益昌道中颇有春意
<br>
<br>杜陵雁下岁将残，疋马西游雪拥关。
<br>憔悴敢忘双阙路，淹迟遍看两川山。
<br>春回柳眼梅须里，愁在鞭丝帽影间。
<br>安得黄金成大药，为人千载驻颓颜。
<br>
<br>雪晴欲出而路泞未通戏作
<br>
<br>欲觅溪头路，春泥不可行。
<br>归来小窗下，袖手看新晴。
<br>
<br>雪晴欲出而路泞未通戏作
<br>
<br>雪消重作雨，冰释又成泥。
<br>已败筇枝兴，高眠听午鸡。
<br>
<br>雪晴至後园
<br>
<br>病扶藤杖觅残梅，牢落情怀怕酒杯。
<br>约束园丁勤洒扫，迎年作意待春来。
<br>
<br>雪晴至後园
<br>
<br>宝马东风拥犊车，碧鸡坊里擅豪华。
<br>南来强作寻春梦，何处如今更有花。
<br>
<br>雪山
<br>
<br>雪崦梅村一径斜，茆檐烟火两三家。
<br>眼明见此幽栖地，却恨吾庐已太奢。
<br>
<br>雪夕
<br>
<br>目视左（左目右荒）（左目右荒）耳聋，吾衰略与昔人同。
<br>移灯自看伶竮影，取酒时浇礧磈胸。
<br>东郭稍能师顺子，北山未敢笑愚公。
<br>空村雪虐风饕夜，袖手悠然政策功。
<br>
<br>雪夜
<br>
<br>雪声如飞沙，风声如翻涛，
<br>三更天地闇，雪急风愈豪。
<br>颇疑虚空中，鬼神战方鏖，
<br>胜负要一决，利兵未肯櫜。
<br>我如堕重围，百计无由逃。
<br>僵缩不能寐，起坐拥故袍。
<br>自叹老益贫，庭草常不薅；
<br>惟酒不惮费，贷券如山高。
<br>园蔬甘且柔，味不减豚羔。
<br>醉此风雪夕，聊忍抱瓮劳。
<br>
<br>雪夜
<br>
<br>雪屋透窗明，风帘撮夜声。
<br>披衣拥炉坐，忘却在都城。
<br>
<br>雪夜
<br>
<br>病卧湖边五亩园，雪风一夜坼芦藩。
<br>燎炉薪炭衣篝暖，围坐儿孙笑语温。
<br>菜乞邻家作菹美，酒赊近市带醅浑。
<br>平居自是无来客，明日冲泥谁叩门！
<br>
<br>雪夜
<br>
<br>荒郊贸贸行，断垄俋俋耕。
<br>常情所藉躏，岂复怀不平。
<br>归来卧破屋，中惟一床横。
<br>且烧生柴火，静听湿雪声。
<br>
<br>雪夜
<br>
<br>书卷纷纷杂药囊，拥衾时炷海南香。
<br>衰迟自笑壮心在，喜听北风吹雪床。
<br>
<br>雪夜
<br>
<br>村路雪泥人断行，佛灯一点绛纱明。
<br>山前栖鹘归何晚，磔磔风传劲翮声。
<br>
<br>雪夜
<br>
<br>今年春苦寒，风雪塞户牖。
<br>况我穷阎士，裤敝衣见肘。
<br>正须小忍之，此事岂得久。
<br>努力办一壶，西村看花柳。
<br>
<br>雪夜
<br>
<br>瓦疏雪堕檐，窗破风吹烛。
<br>短裘不及骭，手脚尽皲瘃。
<br>犹胜南邻叟，一褐竟未赎。
<br>薄酒城中来，清夜聊相属。
<br>
<br>雪夜感旧
<br>
<br>江月亭前桦烛香，龙门阁上驮声长。
<br>乱山古驿经三折，小市孤城宿两当。
<br>晚岁犹思事鞍马，当时那信老耕桑？
<br>绿沉金锁俱尘委，雪洒寒灯泪数行。
<br>
<br>雪夜小酌
<br>
<br>黄昏云齐雪意熟，二更雪急声簌簌。
<br>地炉对火得奇温，兔醢鱼鱐穷旨蓄。
<br>引杯且作槁面红，脱帽不管衰鬓秃。
<br>浩歌三终徐自和，藏书万卷方尽读。
<br>从来本不择死生，况复区区论祸福。
<br>雪晴著屐可登山，与子一放千里目。
<br>
<br>雪夜有感
<br>
<br>狂胆轮囷欲满躯，面麾谁悯滞江湖？
<br>青衫曾奏三千牍，白首犹思丈二殳。
<br>龙虎翔空瞻王气，犬羊度漠避天诛。
<br>何时冒雪趋行殿，香案前头进阵图？
<br>
<br>雪夜作
<br>
<br>雪重从压竹，竹折有奇声；
<br>雪深亦莫扫，小窗终夜明。
<br>我老尚耐冷，开卷对短檠。
<br>龙茶与羔酒，得失不足评。
<br>但思被重铠，夜入蔡州城。
<br>君勿轻臞儒，有志事竟成。
<br>
<br>雪意
<br>
<br>风吼江郊雪意浓，云如雨阵决雌雄。
<br>山寒酒过平时量，窗黑书亏半日功。
<br>闲话更端茶灶熟，清诗分韵地炉红。
<br>不须遽觅华胥路，更俟天花落坐中。
<br>
<br>雪意复作
<br>
<br>前日作雪风败之，今日浓雪雪复作。
<br>一寒未暇自为计，宿麦悬知天已诺。
<br>灞桥策驴愁露手，新丰买酒聊软脚。
<br>胸中正著九云梦，廊庙何加一丘壑？
<br>上书陈事固可笑，服药求仙亦成错。
<br>不如醉踏一剑腾风云，跨海东谒青童君。
<br>
<br>雪中
<br>
<br>春昼雪如簁，清羸病起时。
<br>迹深惊虎过，烟绝闵僧饥。
<br>地冻萱芽短，林寒鸟哢迟。
<br>西窗斜日晚，呵手歛残棋。
<br>
<br>雪中
<br>
<br>忽忽悲穷处，悠悠感岁华。
<br>暮云如泼墨，春雪不成花。
<br>眼涩灯生晕，诗成字半斜。
<br>残尊已倾尽，试起问东家。
<br>
<br>雪中登云泉上方
<br>
<br>滃滃云堆上，茫茫雪海中。
<br>煎茶夸坐客，打竹课蛮童。
<br>冰谷鸣饥鹤，烟汀立断鸿。
<br>归来更堪喜，葑火满炉红。
<br>
<br>雪中独酌
<br>
<br>金尊玉瀣有何好？不堪生世忽忽老。
<br>朱颜忽已谢晨镜，白骨行看闭秋草。
<br>骇浪嵯峨风作之，蛟龙血人以为嬉；
<br>畏涂寄命三十载，赖有痛饮纾吾悲。
<br>莫惊醉眼炯如电，假钺犹堪行督战；
<br>指麾突骑取辽阳，雪洒辕门夜传箭。
<br>
<br>雪中忽起从戎之兴戏作
<br>
<br>狐裘卧载锦驼车，酒醒冰髭结乱珠；
<br>三尺马鞭装白玉，雪中画字草军书。
<br>
<br>雪中忽起从戎之兴戏作
<br>
<br>铁马渡河风破肉，云梯攻垒雪平壕。
<br>兽奔鸟散何劳逐，直斩单于衅宝刀。
<br>
<br>雪中忽起从戎之兴戏作
<br>
<br>十万貔貅出羽林，横空杀气结层阴。
<br>桑乾沙土初飞雪，未到幽州一丈深。
<br>
<br>雪中忽起从戎之兴戏作
<br>
<br>群胡束手仗天亡，弃甲纵横满战场。
<br>雪上急追奔马迹，官军夜半入辽阳。
<br>
<br>雪中怀成都
<br>
<br>忆在西州遇雪时，绣筵处处百花围。
<br>乌丝阑展新诗就，油壁车迎小猎归。
<br>感事镜鸾悲独舞，寄书筝雁恨慵飞。
<br>愁多自是难成醉，不为天寒酒力微。
<br>
<br>雪中卧病在告戏作
<br>
<br>面裂愁出门，指直但藏袖，
<br>谁云三峡热，有此凛冽候。
<br>殷勤愧雪片，飞舞为我寿。
<br>方惊四山积，已见万瓦覆，
<br>岂惟寒到骨，遂觉疾在腠。
<br>地炉炽薪炭，噤坐连昏昼。
<br>梅花真强项，不肯落春後。
<br>俗人爱桃李，苦道太疏瘦。
<br>清芬终见赏，此事非速售。
<br>已矣吾何言，高枕听檐溜。
<br>
<br>雪中寻梅
<br>
<br>莫遣扁舟兴尽回，正须冲雪看江梅。
<br>楚人原未知真色，施粉何曾太白来！
<br>
<br>雪中寻梅
<br>
<br>幽香淡淡影疏疏，雪虐风饕亦自如。
<br>正是花中巢许辈，人间富贵不关渠。
<br>
<br>雪中至近村
<br>
<br>荒山风雪岁将残，贷粟迢迢犯苦寒。
<br>急燎征裘憩牛屋，旋沽村酒挂驴鞍。
<br>清贫彻骨初无憾，老健逢人强自宽。
<br>深夜还家未能睡，解囊吹火取诗看。
<br>
<br>雪中作
<br>
<br>鬓毛无奈岁华催，一笑登临亦乐哉！
<br>平地忽成三尺雪，遶湖何啻万株梅。
<br>雪山叠叠朝凭阁，帘幙沉沉夜举杯。
<br>节物鼎来方自此，酥花彩胜待春回。
<br>
<br>雪中作
<br>
<br>黑风卷地连三日，密雪穿帘又一回。
<br>衰病不禁天色恶，笑谈谁共酒尊开？
<br>忍寒瘦马嘶空枥，觅食饥鸦啄废台。
<br>笑遣蛮童撼园竹，辍羹分火待归来。
<br>
<br>雪中作
<br>
<br>竹折松僵鸟雀愁，闭门我亦拥貂裘。
<br>已忘作赋游梁苑，但忆衔枚入蔡州。
<br>属国餐毡真强项，翰林煮茗自风流。
<br>明朝日暖君须记，更看青鸳玉半沟。
<br>
<br>雪作
<br>
<br>今年冬暖异常时，造物收功乃尔奇。
<br>平野忽看吹雪片，清池俄复结冰澌。
<br>飞蝗扫地无遗种，瑞麦连云有两岐。
<br>想见市楼增酒价，深居袖手叹吾衰。
<br>
<br>熏蚊效宛陵先生体
<br>
<br>泽国故多蚊，乘夜吁可怪。
<br>举扇不能却，燔艾取一快。
<br>不如小忍之，驱逐吾已隘。
<br>宁闻大度士，变色为蜂虿？
<br>
<br>旬日公事颇简喜而有赋
<br>
<br>社近楼台昼已长，丰年颇减簿书忙。
<br>雨催树绿吹箫陌，日射尘红击鞠场。
<br>农事渐兴初浸种，吏衙早退独焚香。
<br>晚来别有欢然处，检教儿书又一箱。
<br>
<br>荀秀才送蜡梅十枝奇甚为赋此诗
<br>
<br>与梅同谱又同时，我为评香似更奇。
<br>痛饮便判千日醉，清狂顿减十年衰。
<br>色疑初割蜂脾蜜，影欲平欺鹤膝枝。
<br>插向宝壶犹未称，合将金屋贮幽姿。
<br>
<br>丫头岩见周洪道以进士入都日题字
<br>
<br>乌巾白紵蹋京尘，瑶树琼林照路人。
<br>西省归来名盖代，两行墨危尚如新。
<br>
<br>迓客至大浪滩上
<br>
<br>小垄瓜蔓绿，短篱梅子黄。
<br>晓风掠水来，吹我醉面凉。
<br>平生萧散意，未觉将迎忙。
<br>溪山供一笑，客主可相忘。
<br>宁当倒手版，聊复据胡床。
<br>太平岂无象，麦饭家家香。
<br>我归亦何有，养气犹轩昂。
<br>那因五斗陈，坐变百链刚。
<br>
<br>迓使客出郊夜归过市楼
<br>
<br>山川惨澹作秋霖，云物徘徊结夕阴。
<br>手版向人惭老大，肩舆出郭当登临。
<br>二年雪濑饶羁思，万里冰河歇壮心。
<br>却羡喧呼楼上客，隔帘红烛醉更深。
<br>
<br>迓益帅马上作
<br>
<br>马上遥看江上山，白云红树画图间。
<br>经年簿领无休日，却向忙中得少闲。
<br>
<br>砑蠡
<br>
<br>古者贝为货，庶物赖以通；
<br>後世贵铜臭，退处书几中。
<br>楮生借光辉，文字传亡穷。
<br>言利古所羞，孰谓汝不逢？
<br>
<br>烟波即事
<br>
<br>短发垂肩不裹巾，世人谁识此翁真？
<br>阻风江浦诗成束，卖药山城醉过春。
<br>
<br>烟波即事
<br>
<br>烟波深处卧孤篷，宿酒醒时闻断鸿。
<br>最是平生会心事，芦花千顷月明中。
<br>
<br>烟波即事
<br>
<br>家浮野艇无常处，身是闲人不属官。
<br>但有浊醪吾事足，浮名不作一钱看。
<br>
<br>烟波即事
<br>
<br>落雁沙边艇子斜，分明清梦上三巴。
<br>眼明一点炊烟起，不是渔家即酒家。
<br>
<br>烟波即事
<br>
<br>雕胡炊饭芰荷衣，水退浮萍尚半扉。
<br>莫为风波羡平地，人间处处是危机。
<br>
<br>烟波即事
<br>
<br>梦笔桥边听午钟，无穷烟水似吴松。
<br>前年送客曾来此，惟有山僧认得侬。
<br>
<br>烟波即事
<br>
<br>浪迹人间数十年，年年散发醉江天。
<br>岳阳楼上留三日，聊与潇湘结後缘。
<br>
<br>烟波即事
<br>
<br>烟水苍茫绝四邻，幽栖无地著纤尘。
<br>萧条鸡犬枫林下，似是无怀太古民。
<br>
<br>烟波即事
<br>
<br>归老何须乞镜湖，秋来日日饱蓴鲈。
<br>正令霖雨称贤佐，未及烟波号钓徒。
<br>
<br>烟波即事
<br>
<br>父子团栾到死时，渔家可乐更何疑。
<br>高文大策人皆有，且听烟波十绝诗。
<br>
<br>焉耆行
<br>
<br>焉耆山头暮烟紫，牛羊声断行人止；
<br>平沙风急卷寒蓬，天似穹庐月如水。
<br>大胡太息小胡悲，投鞍欲眠且复起。
<br>汉家诏用李轻车，万丈战云来压垒。
<br>
<br>焉耆行
<br>
<br>焉耆山下春雪晴，莽莽惟有蒺藜生。
<br>射麋食肉饮其血，五榖自古惟闻名。
<br>樵苏切莫近亭障，将军卧护真长城。
<br>十年牛马向南睡，知是中原今太平。
<br>
<br>延和殿退朝口号
<br>
<br>雨余未肯放朝暾，穿仗恭承圣主恩。
<br>清跸传声徐御殿，紫衣引拜许龙门。
<br>徘徊漫结尧阶恋，零落难招楚泽魂。
<br>归去犹堪夸里巷，桐江新赐两朱轓。
<br>
<br>延和殿退朝口号
<br>
<br>十年短棹乐沧波，强著朝衫弃钓蓑。
<br>才薄何堪试冯翊，恩深犹许对延和。
<br>空墙烟柳遥迎马，辇路春泥欲溅靴。
<br>莫恨此身衰病去，同时朝士久无多。
<br>
<br>严君平卜台
<br>
<br>先生久已蜕氛埃，道上犹传旧卜台。
<br>乞得寒泉濯肝肺，真成万里不虚来。
<br>
<br>严州大阅
<br>
<br>铁骑森森帕首红，角声旗影夕阳中。
<br>虽惭江左繁雄郡，且看人间矍铄翁。
<br>清渭十年真昨梦，玉关万里又秋风。
<br>凭鞍撩动功名意，未恨猿惊蕙帐空。
<br>
<br>严州多菊然率过重阳方开或举东坡先生菊花开时即重阳之语余谓此犹是未忘重阳者恐此花不肯也戏作一绝
<br>
<br>无人唤醒赋归翁，满把清香谁与同？
<br>但办对花频举酒，莫横重九在胸中。
<br>
<br>言怀
<br>
<br>莫笑生涯似断蓬，向来诸侠避豪雄。
<br>报仇使气风尘里，吹竹弹丝锦绣中。
<br>乐事眼看成昨梦，倦游心伏作衰翁。
<br>论交尚喜筇枝在，白鹿泉边溯晚风。
<br>
<br>言怀
<br>
<br>兰碎作香尘，竹裂成直纹，
<br>炎火炽昆冈，美玉不受焚。
<br>孤生抱寸志，流离敢忘君。
<br>酿桂餐菊英，洁斋三沐熏，
<br>孰云九关远，精意当彻闻。
<br>捐躯诚有地，贾勇先三军。
<br>不然齎恨死，犹冀扬清芬。
<br>愿乞一棺地，葬近要离坟。
<br>
<br>偃松
<br>
<br>巨松偃青盖，阅世岿独存。
<br>颇疑古仙翁，藏丹在其根。
<br>或是结灵药，百尺有伏鼋。
<br>终随风雨化，不死何足言！
<br>
<br>掩扉
<br>
<br>久卧空山独掩扉，迂疏不恨世相违。
<br>新霜巷陌鸟乌乐，小雨园畦菘芥肥。
<br>骥病极知当伏枥，鸥闲谁与共忘机？
<br>一编蠹简从吾好，又见西窗挂夕晖。
<br>
<br>掩户
<br>
<br>蔗浆那解破余酲，一读南华眼自明。
<br>香缕映窗凝不散，墨丸入砚细无声。
<br>太山蚁垤初何有，佛国魔宫本亦平。
<br>此段光明谁障得？旷怀还与老书生。
<br>
<br>掩卷有感
<br>
<br>少年虽读书，每恨性疏嬾；
<br>中年颇自励，已叹岁月短。
<br>学不到圣贤，此意终未满。
<br>甑空不忧饥，衣垢不思浣。
<br>区区管晏事，端可付一莞。
<br>羸然八十翁，风雪卧空馆。
<br>
<br>掩门
<br>
<br>身瘦不胜笏，官闲常掩门。
<br>汉廷虽好老，楚泽未招魂。
<br>砚润蟾疏滴，香残鸭尚温。
<br>个中殊会意，恨欠阿戎言。
<br>
<br>掩门
<br>
<br>簌簌落高槐，阴阴长绿苔。
<br>只言门昼掩，不道客谁来。
<br>足痹思寻壑，愁生久拨醅。
<br>吾儿能问事，梨栗且炮煨。
<br>
<br>掩门
<br>
<br>举手可及屋，积书高拄颐。
<br>忽闻疏雨滴，怳记故山时。
<br>点染聊成字，呻吟仅似诗。
<br>不关才思尽，碌碌本亡奇。
<br>
<br>掩门
<br>
<br>寡求忘市远，易足任囊空。
<br>院吏催呈史，家僮笑忍穷。
<br>鬓毛惊尽白，仓粟饫陈红。
<br>赖有三峨梦，时时到枕中。
<br>
<br>厌事
<br>
<br>厌事便微疾，贪眠幸早寒。
<br>人虽笑疏嬾，天实闵衰残。
<br>韦布何曾贱，茆茨本自宽。
<br>黄花插乌帽，一醉有余欢。
<br>
<br>砚湖并引
<br>
<br>群山环一湖，湖水绿溶漾，
<br>微风掠窗过，亦解生细浪，
<br>余流浸翠麓，倒影写青嶂，
<br>自然出天工，岂复烦巧匠。
<br>病夫屏杯酌，不遣运酒舫；
<br>时时挹清泚，笔墨助豪宕。
<br>帖成龙蛇走，诗出雷雨壮。
<br>从今几砚旁，一扫蟾蜍样。
<br>
<br>宴西楼
<br>
<br>西楼遗迹尚豪雄，锦绣笙箫在半空。
<br>万里因循成久客，一年容易又秋风。
<br>烛光低映珠螮廲，酒晕徐添玉颊红。
<br>归路迎凉更堪爱，廲诃池上月方中。
<br>
<br>宴坐
<br>
<br>身寄穷山里，心安一事无。
<br>新传小止观，渐解半跏趺。
<br>急雪鸣窗纸，孤灯耿地炉。
<br>老来元少睡，且复兀枯株。
<br>
<br>宴坐
<br>
<br>鼓乐弦歌万二千，天魔剩欲破幽禅。
<br>道人袖手心如水，一点纱灯夜悄然。
<br>
<br>宴坐
<br>
<br>气住即存神，心安自保身。
<br>谁欤二竖子，卓尔一真人。
<br>气泝如潮上，津流若酒醇。
<br>幽居幸无事，莫玩物华新。
<br>
<br>宴坐
<br>
<br>周流惟一气，天地与人同。
<br>天道故不息，人为斯有穷。
<br>蛟龙上云雨，鱼鸟困池笼。
<br>宴坐观兹理，吾其若发蒙。
<br>
<br>宴坐自午至暮
<br>
<br>身外寥寥扫怨恩，胸中浩浩纳乾坤。
<br>饱经世事常高枕，惯见人情不署门。
<br>孤日夜分生海底，百川秋涨泝河源。
<br>珥貂碧落从来事，东访蓬莱不足言。
<br>
<br>雁翅夹口小酌
<br>
<br>墟烟淡将散，江雨细欲无。
<br>回风吹衣襟，晴光满菰蒲。
<br>隐几乐此时，清和如夏初。
<br>犬吠船丁归，小市得美蔬。
<br>欢言酌清醥，侑以案上书。
<br>虽云泊江渚，何异归林庐。
<br>
<br>燕
<br>
<br>春昼花明映柳纤，燕归胜事始能兼。
<br>争梁谇语惊幽梦，掠地斜飞避画帘。
<br>雏食得虫应自喜，巢泥经雨更频添。
<br>去来要是知时节，常怪人嘲作附炎。
<br>
<br>燕
<br>
<br>初见梁间牖户新，衔泥已复哺雏频。
<br>只愁去远归来晚，不怕飞低打著人。
<br>
<br>燕堂春夜
<br>
<br>南楼紞紞下疏更，一点纱笼满院明。
<br>映月疏梅入帘影，读书樨子隔窗声。
<br>呻吟药裹身宁久？汛扫胡尘意未平。
<br>草檄北征今二纪，山城仍是老书生。
<br>
<br>燕堂东偏一室颇深暖尽日率困於吏牍比夜乃得读书其间戏作
<br>
<br>衮衮流年往，匆匆短景过。
<br>帘深上灯早，地窄贮香多。
<br>书尽还重读，诗成更自哦。
<br>向令无此处，将奈旅愁何！
<br>
<br>燕堂东偏一室颇深暖尽日率困於吏牍比夜乃得读书其间戏作
<br>
<br>赋性无他好，开编喜欲迷。
<br>冬冬传夜漏，喔喔待晨鸡。
<br>油减玉虫暗，灰深红兽低。
<br>悠然抚书叹，无术济黔黎！
<br>
<br>燕堂东偏一室颇深暖尽日率困於吏牍比夜乃得读书其间戏作
<br>
<br>永夜东斋里，人声静不哗。
<br>衣篝起香穗，书几落灯花。
<br>炉暖听寒雨，窗明送晓鸦。
<br>文章空自苦，白首不名家。
<br>
<br>燕堂独坐意象殊愦愦起登子城作此诗
<br>
<br>睡魔困衰翁，白日坐兀兀；
<br>忽然振衣起，目了尚如鹘。
<br>凭高望中原，佳气未消歇，
<br>逆贼稽大刑，痛愤深至骨。
<br>新霜下昌陵，草有胡马齕，
<br>羽林百万士，何日闻北伐？
<br>贱臣官有守，不敢叫行阙。
<br>梦中涉黄河，太行高硉矹。
<br>天河未洗兵，封豕食上国，
<br>坐令河洛间，百郡暗荆棘。
<br>夷吾非王佐，尚足救左衽。
<br>中原消息断，吾辈何安寝？
<br>世俗苦龌龊，谁与共此功；
<br>安知无奇士，悲歌燕市中！
<br>
<br>燕坐
<br>
<br>赫日曈曈涌海门，黄流混混泝河源。
<br>功成一日书仙籍，链骨成金不足言。
<br>
<br>杨庭秀寄南海集
<br>
<br>俗子与人隔尘劫，何啻相逢风马牛。
<br>夜读杨卿南海句，始知天下有高流。
<br>
<br>杨庭秀寄南海集
<br>
<br>飞卿数阕峤南曲，不许刘郎夸竹枝。
<br>四百年来无复继，如今始有此翁诗。
<br>
<br>仰首座求钝庵诗
<br>
<br>钝庵来问钝何如，真个能参钝也无？
<br>掘井及泉那用巧，磨砖作镜未为愚。
<br>先师钵袋当传後，上座蒲团莫负渠。
<br>我亦年来念休歇，约君同作钝工夫。
<br>
<br>养疾
<br>
<br>齿耄婴新疾，才衰减旧名。
<br>短邸扶蹇步，小院惬幽情。
<br>卜叟言灾退，医翁贺脉平。
<br>饭香炊罢亚，羹美馣芜菁。
<br>菊颖寒犹小，枫林晓渐赬。
<br>清诗披客贽，佳著指僧枰。
<br>家塾灯前课，村陂雨外耕。
<br>从今尚何事，赖此遣浮生。
<br>
<br>养气
<br>
<br>学道先养气，吾闻三住章。
<br>屏除金鼎药，糠秕玉函方。
<br>凛凛春冰履，兢兢拱璧藏。
<br>高谈忘力守，此病最膏肓。
<br>
<br>养气
<br>
<br>养气安心不计年，未尝一念住愁边。
<br>才疏屡扫朝中迹，命薄翻成世外缘。
<br>耐老尚能消劫石，放狂聊复醉江天。
<br>饱知句曲罗浮路，不访初平即稚川。
<br>
<br>养生
<br>
<br>禀赋本不强，四十已遽衰，
<br>药裹不离手，对酒盘无梨。
<br>岂料今八十，白间犹黑丝，
<br>咀嚼虽小艰，幸未如牛?。
<br>昔虽学养生，所遇少硕师，
<br>金丹既茫昧，鸾鹤安可期？
<br>惟有庖丁篇，可信端不疑。
<br>爱身过拱璧，奉以无缺亏。
<br>孽不患天作，戚惟忧自诒。
<br>挛躄岂不苦，害犹在四支；
<br>二竖伏膏肓，良医所不治。
<br>衣巾视寒燠，饮食节饱饥，
<br>虎兕虽在傍，牙爪何由施？
<br>老人不妄语，聊赋养生诗。
<br>
<br>养生
<br>
<br>武丁命傅说，治国如和羹；
<br>天亦命放翁，用此以养生。
<br>抑过补不足，辅相其适平。
<br>千岁汝自有，不必师广成。
<br>
<br>养生
<br>
<br>衰病犹弱国，地与齐楚邻，
<br>朝忧羽书来，暮畏戎车尘，
<br>奔命不敢辞，所惧残吾民。
<br>羸老正类此，日夜忧其身，
<br>起居食饮间，恐惧自贵珍，
<br>一念少放逸，祸败生逡巡。
<br>所以古达者，训戒常谆谆。
<br>不死正尔得，成真非有神。
<br>
<br>养生
<br>
<br>受廛故里老为氓，三十余年学养生。
<br>倩盼作妖狐未惨，肥甘藏毒酖犹轻。
<br>忠言何啻千金药，赤口能烧万里城。
<br>陋巷藜羹心自乐，旁观虚说傲公卿。
<br>
<br>养生
<br>
<br>西游曾受养生书，晚爱烟波结草庐。
<br>两眦神光穿夜户，一头胎发入晨梳。
<br>邀云作伴远忘返，与鹤分窠宽有余。
<br>占尽世间闲事业，任渠千载笑迂疏。
<br>
<br>姚将军靖康初以战败亡命建炎中下诏求之不可得後五十年乃从吕洞宾刘高尚往来名山有见之者予感其事作诗寄题青城山上清宫壁间将军傥见之乎
<br>
<br>造物困豪杰，意将使有为。
<br>功名未足言，或作出世资。
<br>姚公勇冠军，百战起西陲。
<br>天方覆中原，殆非一木支。
<br>脱身五十年，世人识公谁？
<br>但惊山泽间，有此熊豹姿。
<br>我亦志方外，白头未逢师。
<br>年来幸废放，傥遂与世辞。
<br>从公游五岳，稽首餐灵芝，
<br>金骨换绿髓，欻然松杪飞。
<br>
<br>摇落吟
<br>
<br>素秋欲尽风雨恶，千林如扫俱摇落。
<br>年运而往秋复冬，念念元知已非昨。
<br>痴人顾欲吝此生，放翁悯汝笑绝缨。
<br>发毛爪齿俱外物，天地大化终无情。
<br>我贫无以遗儿子，惟有一言持付尔：
<br>仕宦要能当百挫，为农饥死无游惰。
<br>
<br>遥夜
<br>
<br>遥夜凛高秋，萧条念褐裘。
<br>烟江新雁下，竹坞暗萤流。
<br>旧友嗟谁在，初心恐不酬。
<br>一尊桑落酒，聊得洗吾愁。
<br>
<br>药圃
<br>
<br>少年读尔雅，亦喜骚人语。
<br>幸兹身少闲，治地开药圃。
<br>破荒斸瓦砾，引水灌膏乳。
<br>玉芝移石帆，金星取天姥。
<br>申椒蘼芜辈，一一粲可数。
<br>次第雨苗滋，参差风叶举。
<br>山僧与野老，言议各有取。
<br>瓜香躬采曝，泉洁谨炊鬻。
<br>老夫病若失，稚子喜欲舞。
<br>余年有几何？长鑱真托汝。
<br>
<br>野步
<br>
<br>蝶舞蔬畦晚，鸠鸣麦野晴。
<br>就阴时小息，寻径复微行。
<br>村妇窥篱看，山翁拂席迎。
<br>市朝那有此，一笑慰余生。
<br>
<br>野步
<br>
<br>场圃农功毕，村邻醉叟多。
<br>野风吹惨澹，海气起嵯峨。
<br>妇女窥篱看，儿童拾穗歌。
<br>身闲不自乐，如此暮年何！
<br>
<br>野步
<br>
<br>漠漠秋园暮景孤，纶巾羽服从奚奴。
<br>风流画手无摩诘，写作龙山野步图。
<br>
<br>野步
<br>
<br>堤上淡黄柳，水中花白鹅。
<br>诗情随处有，此地得偏多。
<br>
<br>野步
<br>
<br>水生已抹堤，草长复侵路。
<br>小蝶仍可怜，欲下却飞去。
<br>
<br>野步书触目
<br>
<br>村落初过雨，园林殊未霜。
<br>幽花杂红碧，野橘半青黄。
<br>飞鹭横秋浦，啼鸦满夕阳。
<br>最怜山脚水，撩乱入陂塘。
<br>
<br>野步晚归
<br>
<br>江村十日喜霜晴，草死泥乾拄杖轻。
<br>沟港浅来无鹭下，郊原暖处有牛耕。
<br>奔驰久厌儿童戏，沦落偏知世俗情。
<br>欲向书窗了残课，归来犹占夕阳明。
<br>
<br>野步至村舍暮归
<br>
<br>草径盘纡入废园，涨余野水有残痕。
<br>新蒲漫漫藏孤艇，茂树阴阴失近村。
<br>拄杖敲门求小憩，老盆盛酒泻微浑。
<br>兴阑却觅桥边路，数点归鸦已带昏。
<br>
<br>野步至近村
<br>
<br>耳目康宁手足轻，村墟草市遍经行。
<br>孝经章里观初学，麦饭香中喜太平。
<br>妇女相呼同夜绩，比邻竭作事春耕。
<br>勿言野饁无盐酪，笋蕨何妨淡煮羹。
<br>
<br>野步至近村
<br>
<br>随意出柴荆，清寒作晚晴。
<br>风吹雁北乡，云带月东行。
<br>童稚争追逐，渔樵习送迎。
<br>白头宁复仕，惟此饯余生。
<br>
<br>野步至青羊宫偶怀前年尝剧饮于此
<br>
<br>锦官门外曳枯筇，此地天教著放翁。
<br>万事元无工拙处，一官已付有无中。
<br>拏云柏树瘦蛟立，绕郭江流清镜空。
<br>欲把酒杯终觉嬾，缓歌会醉落花风。
<br>
<br>野渡用前韵
<br>
<br>十里平沙到渡头，溪山合向画图收。
<br>老僧赴供袈黎古，醉叟行歌罢亚秋。
<br>断岸烟迷耕处草，孤村雨送钓时舟。
<br>龙泉不斸元无恨，莫放神光上斗牛。
<br>
<br>野饭
<br>
<br>薏实炊明珠，苦笋馔白玉。
<br>轮囷斸区芋，芳辛采山蔌。
<br>山深少盐酪，淡薄至味足。
<br>往往八十翁，登山逐奔鹿。
<br>可怜城南杜，零落依涧曲。
<br>面余作诗瘦，趋拜尚不俗。
<br>病夫益倦游，颇愿老穷谷。
<br>是家吾所慕，食菜如食肉。
<br>时能唤邻里，小瓮酒新漉。
<br>何必怀故乡，下箸厌雁鹜。
<br>
<br>野饭
<br>
<br>六十日白可续饭，三千年清何与人？
<br>堪笑此翁顽似铁，还山又食一番新。
<br>
<br>野馈
<br>
<br>经年仓粟厌陈陈，天遣香粳馈野人。
<br>黄耳蕈生斋钵富，白头韭出客盘新。
<br>此生不复营三釜，一饱何曾羡八珍。
<br>尚媿古来高士在，杯羹无糁甑生尘。
<br>
<br>野人舍小饮
<br>
<br>梅市波光远，柯桥柳色新。
<br>百年情分熟，数酌笑言亲。
<br>沙上人争渡，街头妇卖薪。
<br>冬冬隔林鼓，岁暮赛江神。
<br>
<br>野寺
<br>
<br>闲行入野寺，僧饭鼓其镗。
<br>惨惨风剺面，晖晖日满廊。
<br>去来元自在，宾主两相忘。
<br>却下山坡路，樵歌出陇长。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
