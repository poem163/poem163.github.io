<HTML>
<HEAD>
<TITLE>陆游诗全集（二一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（二一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（二一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5828"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（二一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（二一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 枕上
<br>
<br>夜雨一再作，灯前独咏诗。
<br>影看孤鹤瘦，吟答断蛩悲。
<br>幽梦悠然觉，清笳何足吹。
<br>残年犹几日，已矣媿明时。
<br>
<br>枕上
<br>
<br>钟鼎初何有，山林亦足雄。
<br>行思绝大幕，归但醉新丰。
<br>雁过荒寒外，灯残寂寞中。
<br>苍颜无镜对，那觉是衰翁。
<br>
<br>枕上
<br>
<br>病叟少安枕，惊禽无稳栖。
<br>慵占贾谊鵩，空感祖生鸡。
<br>野势风号北，窗痕月过西。
<br>元非破贼手，只合架牛犁。
<br>
<br>枕上
<br>
<br>窗纸萧萧印月痕，数声新雁过江村。
<br>孤愁不与梦俱断，羸老岂知身尚存？
<br>世事万端归蠹简，秋风百感集清樽。
<br>荷锄家圃知何憾？犹胜生求入玉门。
<br>
<br>枕上
<br>
<br>呼儿初夜上门关，怕冷贪眠自笑孱。
<br>月色横分窗一半，秋声正在树中间。
<br>暮年不复樽前乐，浮世无如枕上闲。
<br>链句未安姑弃置，明朝追记尚班班。
<br>
<br>枕上
<br>
<br>风竹无时静，月窗终夜明。
<br>时时听惊鹊，一一数残更。
<br>吴楚民犹困，燕齐虏未平。
<br>功名天所命，吾志固难成。
<br>
<br>枕上
<br>
<br>荧荧地炉火，煮药土床前。
<br>高帝老朝士，长安旧少年。
<br>松高露时滴，城远鼓犹传。
<br>抛掷百年事，且安残夜眠。
<br>
<br>枕上
<br>
<br>纱幮竹簟不胜清，卧看残缸翳复明。
<br>两树梧桐鸣急雨，一林鸲鹆噪疏更。
<br>静无狂蠂妨幽梦，嬾有群鸥责旧盟。
<br>待旦欲寻梅市路，小舟先向步头横。
<br>
<br>枕上
<br>
<br>世间命薄有谁如？僵卧空山梦亦孤。
<br>三尺窗前灯半死，万重云外雁相呼。
<br>久贫仅守残书笈，未死犹须几酒壼？
<br>趣办一棺那得缓，古人四十揣头颅。
<br>
<br>枕上
<br>
<br>檐角查查鹊语轻，窗棂澹澹日痕生。
<br>清愁不逐炉香散，旋啜寒齑解宿酲。
<br>
<br>枕上
<br>
<br>嗈嗈初听雁南征，喔喔俄闻鸡一鸣。
<br>梦境往来双只堠，宦途兴废短长檠。
<br>何由生计裁能足？不愿人间过取名。
<br>饭软茶甘吾事了，但愁无酒酌公荣。
<br>
<br>枕上
<br>
<br>香冷灯昏梦自惊，清愁冉冉带余酲。
<br>夜长谁作幽人伴，惟是蛩声与月明。
<br>
<br>枕上
<br>
<br>残灯熠熠露萤明，落叶萧萧寒雨声。
<br>堪笑衰翁睡眠少，小诗常向此时成。
<br>
<br>枕上
<br>
<br>青丝玉井辘轳声，砳叶风枝鹎鵊鸣。
<br>造物未容闲到死，又从枕上得诗情。
<br>
<br>枕上
<br>
<br>断香犹在梦初回，灯似孤萤阖复开。
<br>怪底诗情清彻骨，数声新雁枕边来。
<br>
<br>枕上
<br>
<br>冥冥梅雨暗江天，汗浃衣裳失夜眠。
<br>商略明朝当少霁，南檐风佩已锵然。
<br>
<br>
<br>
<br>
<br>
<br>
<br>
<br>
<br>
<br>枕上感怀 
<br>五更揽辔山路长，老夫诵书声琅琅；
<br>古人已死心则在，度越秦汉窥虞唐。
<br>三更投枕窗月白，老夫哦诗声啧啧。
<br>渊源雅颂吾岂敢，屈宋藩篱或能测。
<br>一代文章谁汝数？老不能闲真自苦。
<br>君王虽赏于蒍于，无奈宫中须羯鼓！
<br>
<br>枕上口占
<br>
<br>白首区区道未明，故山悔不蚤归耕。
<br>勇如搏虎但堪笑，学似累棋那易成。
<br>残雨堕檐时一滴，老鸡栖树已三鸣。
<br>村居孤寂知何憾，两耳犹胜听市声。
<br>
<br>枕上口占
<br>
<br>五十年前诗酒身，山阴风月尚如新。
<br>闲愁已是无阑障，一枕春寒更恼人。
<br>
<br>枕上偶成
<br>
<br>放臣不复望修门，身寄江头黄叶村。
<br>酒渴喜闻疏雨滴，梦回愁对一灯昏。
<br>河潼形胜宁终弃？周汉规模要细论。
<br>自恨不如云际雁，南来犹得过中原。
<br>
<br>枕上偶赋
<br>
<br>初夏暑犹薄，纱幮怯夜深。
<br>孤萤入窗罅，斜月下墙阴。
<br>静养观书眼，穷悲济世心。
<br>吾衰亦久矣，徂岁苦駸駸。
<br>
<br>枕上述梦
<br>
<br>江湖送老一渔舟，清梦犹成塞上游。
<br>生马驹驰铁蹄腕，古铙歌奏锦衣褠。
<br>玉关雪急传烽火，青海云开见戍楼。
<br>白首不侯非所恨，咿嘤床箦死堪羞。
<br>
<br>枕上闻布谷声
<br>
<br>老去惟思日月迟，更堪青鬓总成丝。
<br>无端催取流年去，最恨溪头布谷儿。
<br>
<br>枕上闻风铃
<br>
<br>毒暑今年倍故常，蚊声四合欲舁床。
<br>老人不办摇团扇，静听风铃意已凉。
<br>
<br>枕上闻风铃
<br>
<br>流汗沾衣热不胜，馋蚊乘势更纵横。
<br>梦回忽觉南风起，时听铮然一两声。
<br>
<br>枕上闻急雨
<br>
<br>枕上雨声如许奇，残荷丛竹共催诗。
<br>唤回二十三年梦，灯火云安驿里时。
<br>
<br>枕上闻急雨
<br>
<br>酒病羁愁一洗空，长歌高枕雨声中。
<br>传闻溪港深三尺，明日扁舟处处通。
<br>
<br>枕上闻禽声
<br>
<br>屏掩轻寒酒半消，断香残梦两无憀。
<br>开年春意遽如许，破晓一声婆饼焦。
<br>
<br>枕上闻雨声
<br>
<br>小雨廉纤不濡土，忽闻檐溜喜无穷。
<br>断知不作西山饿，多稼如云在眼中。
<br>
<br>枕上作
<br>
<br>寒夜卧林庐，萧然适有余。
<br>虫悲号坏壁，灯暗守残书。
<br>养拙天知我，安贫老似初。
<br>虽非漆园吏，也作蝶蘧蘧。
<br>
<br>枕上作
<br>
<br>水涨池新满，山寒屋尽低。
<br>愁多憎夜雨，睡少喜晨鸡。
<br>社肉初分胙，春芜已再犁。
<br>明朝寻父老，不怕蹋街泥。
<br>
<br>枕上作
<br>
<br>一室幽幽梦不成，高城传漏过三更。
<br>孤灯无焰穴鼠出，枯叶有声邻犬行。
<br>壮日自期如孟博，残年但欲慕初平。
<br>不然短楫弃家去，万顷松江看月明。
<br>
<br>枕上作
<br>
<br>谢事还家一老农，悠然高卧听晨舂。
<br>虽无客共樽中酒，何至僧鸣饭後钟？
<br>采若未能浮楚泽，思鲈犹欲钓吴松。
<br>自余万事慵开眼，知结宗门案几重？
<br>
<br>枕上作
<br>
<br>龙锺七十岂前期，矮帽枯筇与老宜。
<br>愁得酒卮如敌国，病须书卷作良医。
<br>登山筋力虽犹健，闭户工夫颇自奇。
<br>今日快情春睡足，卧听檐鸟语多时。
<br>
<br>枕上作
<br>
<br>山雨萧萧过，沙泉咽咽流。
<br>梦中无远道，醉里失孤愁。
<br>贫卖相如骑，寒思季子裘。
<br>儿童报新霁，裹饭出闲游。
<br>
<br>枕上作
<br>
<br>无地容锥四壁空，浩然亦未怆途穷。
<br>梦回倦枕灯残後，诗在空阶雨滴中。
<br>徂岁易成双鬓秃，故人难复一樽同。
<br>唐安万里音尘绝，谁为寒沙问断鸿？
<br>
<br>枕上作
<br>
<br>萧萧白发卧扁舟，死尽中朝旧辈流。
<br>万里关河孤枕梦，五更风雨四山秋。
<br>郑虔自笑穷耽酒，李广何妨老不侯。
<br>犹有少年风味在，吴牋著句写清愁。
<br>
<br>枕上作时闻临海四明皆大水
<br>
<br>抚枕时时犹叹欷，厄穷已极畏凶饥。
<br>雨声淅沥孤斋冷，客梦萧条万里归。
<br>山邑风雷移蜃穴，海城水潦半民扉。
<br>如云秋稼方相贺，一饱还忧与愿违。
<br>
<br>征妇怨效唐人作
<br>
<br>万里安西久宿师，东风吹草又离离。
<br>玉壼贮满伤春泪，锦字挑成寄远诗。
<br>击虏将军方战急，押衣敕使尚归迟。
<br>妆台宝镜尘昏尽，发似飞蓬自不知。
<br>
<br>蒸溽作雨排闷
<br>
<br>柱础生微润，帘栊转薄阴。
<br>蚁迁都邑改，鸠逐怨恩深。
<br>菡萏新离水，芭蕉半展心。
<br>掩屏惟熟睡，谁与续愁吟？
<br>
<br>蒸暑思梁州述怀
<br>
<br>宣和之末予始生，遭乱不及游司并。
<br>从军梁州亦少慰，土脉深厚泉流清。
<br>季秋岭谷浩积雪，二月草木初抽萌。
<br>夏中高凉最可喜，不省举手驱蚊虻。
<br>藏冰一出卖满市，玉璞堆积寒峥嵘。
<br>柳阴夜卧千驷马，沙上露宿连营兵。
<br>胡笳吹堕漾水月，烽燧传到山南城。
<br>最思出甲戍秦陇，戈戟彻夜相摩声。
<br>两年剑南走尘土，肺热烦促无时平。
<br>荒池昏夜蛙阁合，食案白日蝇营营。
<br>何时王师自天下，雷雨澒洞收欃枪。
<br>老生衰病畏暑湿，思卜鄠杜开紫荆。
<br>
<br>正旦後一日
<br>
<br>七十今年是，连朝乐未休。
<br>比邻更颂祷，亲党共迟留。
<br>羊映红缠酒，花簪绛帕头。
<br>从今日有喜，农事起西畴。
<br>
<br>正月二日晨出大东门是日府公宴移忠院
<br>
<br>成都春事早，开岁已暄妍。
<br>爁尾传杯後，遨头出郭前。
<br>争门金騕褭，满野绣辎軿。
<br>白发花边醉，何妨似少年。
<br>
<br>正月二十八日大雪过若耶溪至云门山中
<br>
<br>山中看雪醉骑驴，清赏真成十载无。
<br>高压孤峰增峭绝，斜倾丛竹失枝梧。
<br>松肪火暖眠僧榻，芋糁羹香拥地炉。
<br>病骨虽臞犹健在，未应遽作卧游图。
<br>
<br>正月二十日晨起弄笔
<br>
<br>深院窗扉晓色迟，新愁宿醉两参差。
<br>雨声欲与梦相入，春意不随人共衰。
<br>零落残梅临小彴，纵横野水赴清池。
<br>物华撩我缘何事？似恐新年渐废诗。
<br>
<br>正月六日作
<br>
<br>上天四序分寒燠，以渐相寻不相渎。
<br>今年立春七日耳，暖景温风何迫促。
<br>群蛙怒鸣蚊蚋出，蚍蜉插翅飞满屋。
<br>儿童便欲觅团扇，我亦汗垢思汤沐。
<br>山坡梅花常恨晚，一夕开尽如雪谷。
<br>篱边已放桃蕊红，庭下顿长萱芽绿。
<br>小人识浅喜欲舞，轻衫冷饼相追逐。
<br>春深疠鬼不贷人，此暖但忧非汝福。
<br>
<br>正月十六日送子虡至梅市归舟示子遹
<br>
<br>策府还山白尽头，一廛随分葺菟裘。
<br>看灯虽幸新春健，无食犹怀卒岁忧。
<br>稚子与翁俱襏襫，大儿出塞习兜鍪。
<br>它时别作谋生计，卖药惟当学伯体。
<br>
<br>正月十六日园中偶赋
<br>
<br>又向柴荆过上元，豪华前事不须论。
<br>偶逢花发闲持酒，不得人扶嬾出门。
<br>薄技号山曾献玉，荣途染指亦尝鼋。
<br>年来洗尽东陵梦，瓜垄萧萧老故园。
<br>
<br>正月十一日夜梦与亡友谭德称相遇於成都小东门外既觉慨然有作
<br>
<br>当年与子别江干，渐老心知後会难。
<br>岂料今宵清梦里，东门交辔说春寒。
<br>
<br>正月五日出郊至金石台
<br>
<br>渐老惜时节，斯游那可忘。
<br>雪晴天浅碧，春动柳轻黄。
<br>笑语宽衰疾，登临到夕阳。
<br>未须催野渡，聊欲据胡床。
<br>
<br>正月五日出郊至金石台
<br>
<br>开岁多休暇，官身亦暂闲。
<br>楼台先昼永，花柳向春悭。
<br>啼鸟随游辔，和风惬醉颜。
<br>更怜归路好，破墨数峰山。
<br>
<br>正月五日出游
<br>
<br>久作闲人不惯愁，新春天气更清柔。
<br>未为辽海千年别，且继斜川五日游。
<br>细柳拂头穿野径，落梅黏袖上渔舟。
<br>此身定去神仙近，倚遍江南卖酒楼。
<br>
<br>之广都憩铁像院
<br>
<br>岁暮天苦寒，风雨复乘之。
<br>道边得古寺，欣然具晨炊。
<br>瘦树立中庭，断蔓络短篱。
<br>小僧为返炉，童子烧槁枝。
<br>坐令手足柔，髭间失冰凘。
<br>敬礼龛中像，尽读庑下碑。
<br>少年志四方，故里了不思;晚知行路难，
<br>更觉游子悲。一官始巴（上棘下火），
<br>剡曲归何时。置之勿复道，
<br>烂醉忘天涯。
<br>
<br>直舍独坐思成都
<br>
<br>锦城花絮送吴船，屈指东归又几年。
<br>群玉峰头身老矣。百花潭上梦依然。
<br>青衫尚记称狂客，白发宁知作老僊？
<br>所恨酒肠非复昔，闲游空负杖头钱。
<br>
<br>纸合午睡
<br>
<br>纸合砖炉火一杴，断香欲出碍蒲帘。
<br>放翁不管人闲事，睡味无穷似蜜甜。
<br>
<br>纸合午睡
<br>
<br>黄紬被暖青毡稳，纸合油窗晚更妍。
<br>一饱无营睡终日，自疑身在结绳前。
<br>
<br>纸墨皆渐竭戏作
<br>
<br>官库谁能饷陟厘？汉宫无复赐隃麋。
<br>不如扫尽书生事，闲伴儿童竹马嬉。
<br>
<br>志公院在剑门东五里院东石壁间有若僧负杖者杖端髣佛有刀尺拂子之状
<br>
<br>江东争夺缠妖祲，哀哉斯民乱方甚。
<br>锦幪老人盖古佛，现身为作大慈荫。
<br>萧翁八十尚儿痴，旛盖锺螺闹中禁。
<br>当时此老默笑渠，大法栋梁身独任。
<br>杖头示人三转语，开口丧身如饮鸩。
<br>纷纷放弑但可怜，何曾为汝陈符谶。
<br>
<br>志喜
<br>
<br>雪鬓萧萧九十翁，短檠犹喜策新功。
<br>斲轮自得不传处，治水本行无事中。
<br>山市儿童随小蹇，江村烟雨宿孤篷。
<br>更知衰疾从今减，万里尘清蜀药通。
<br>
<br>志学
<br>
<br>圣门志学岂容差，山立方当斥百家。
<br>早忝授经闻博约，晚羞同俗陷浮华。
<br>风剺槁面寒无褐，雷转饥肠饭有沙。
<br>漫道衰慵贪睡美，五更和梦听城笳。
<br>
<br>治圃
<br>
<br>槁蔓残芜满幽圃，多具鉏耰课僮竖；
<br>非惟吾圃要翦除，亦恐尔辈成惰窳。
<br>老桂盘壑饱风霜，修篁当轩弄烟雨，
<br>一松孤立信豪杰，两槐对植如宾主。
<br>珍禽拣枝春欲动，蠹穴扫空吾甚武。
<br>蘼芜芽櫱已暗长，甘菊根芽亦潜吐，
<br>山姜涧蒲乃微草，露叶参差看仰俯。
<br>世间安得有遗才，位置要须令得所。
<br>
<br>治圃
<br>
<br>小圃漫经营，栽培抵力耕。
<br>土松宜雨点，根稚怯鉏声。
<br>红果方当熟，清阴亦渐成。
<br>每来常竟日，聊得畅幽情。
<br>
<br>治心
<br>
<br>治心无他法，要使百念空。
<br>秋毫作其间，有若海飓风。
<br>飓风孰能止，三日力自穷；
<br>我徐蹑其後，杲杲日出东。
<br>向来一噫者，毕竟谁为雄？
<br>万里静海氛，一望开天容。
<br>会从安期生，高会蓬莱宫。
<br>
<br>致仕後即事
<br>
<br>休官拜命不胜荣，墨湿黄新照眼明。
<br>络绎交亲来作贺，羊腔酒担拥柴荆。
<br>
<br>致仕後即事
<br>
<br>敕过鸾台凤阁来，清晨初拆驿书开。
<br>绣箱香案迎门拜，身著朝衫止此回。
<br>
<br>致仕後即事
<br>
<br>山村处处晴收麦，邻曲家家什晒丝。
<br>正用此时身得谢，十分寿酒不须辞。
<br>
<br>致仕後即事
<br>
<br>白发三朝执戟郎，赐骸偶值岁丰穰。
<br>村东已种千畦麦，舍北新添百本桑。
<br>
<br>致仕後即事
<br>
<br>老民一日脱朝衣，回首平生万事非。
<br>赤脚婢沽村酿去，平头奴驭草驴归。
<br>
<br>致仕後即事
<br>
<br>一生病鹤寄樊笼，此去鸿冥万里空。
<br>未论蓴羹与羊酪，新粳要胜太仓红。
<br>
<br>致仕後即事
<br>
<br>沉绵分已饯余生，造物苛留未遣行。
<br>今日下床还健在，一编来就小窗明。
<br>
<br>致仕後即事
<br>
<br>清静全胜欲界天，逍遥不减地行仙。
<br>众中莫怪人嫌老，十五年前本命年。
<br>
<br>致仕後即事
<br>
<br>一盂麦饭掩柴关，坐久不堪腰脚顽。
<br>拖得瘦藤闲信步，小桥东北望螺山。
<br>
<br>致仕後即事
<br>
<br>问门前客元无迹，谀墓中人本不工。
<br>犹有邻僧能送米，未妨窃比玉川公。
<br>
<br>致仕後即事
<br>
<br>归耕所愿杂民编，乍脱朝衫喜欲颠。
<br>但得吾儿能力穑，不请半俸更超然。
<br>
<br>致仕後即事
<br>
<br>湘湖蓴菜胜羊酪，项里杨梅敌荔枝。
<br>八帙开来今过半，一杯引满若为辞。
<br>
<br>致仕後即事
<br>
<br>不嫌鸡瘦浊醪酸，草草杯盘具亦难。
<br>食指忽摇方窃喜，小儿来请赛鄱官。
<br>
<br>致仕後即事
<br>
<br>甑中白饭出新舂，瓮里黄齑细芼葱。
<br>一饱坐兼南北美，始知造物念衰翁。
<br>
<br>致仕後即事
<br>
<br>多事车前要八驺，老人惟与一藤游。
<br>未教变化为龙去，更踏人间万里秋。
<br>
<br>致仕後述怀
<br>
<br>弹冠绍兴末，解组庆元中。
<br>灩澦危涂过，邯郸幻境空。
<br>闲传相牛法，醉挟斗鸡翁。
<br>冲雨归来晚，山花满笠红。
<br>
<br>致仕後述怀
<br>
<br>壮岁江湖去，还朝六十余。
<br>辈流俱已尽，勋业固知疏。
<br>遽走宁黔突，长闲祗荷锄。
<br>如今更何憾，终作爱吾庐。
<br>
<br>致仕後述怀
<br>
<br>生理虽贫甚，胸中颇浩然。
<br>常辞问字酒，屡却作碑钱。
<br>宁有骆堪鬻，尚无车可悬。
<br>小须梅雨霁，散发醉江天。
<br>
<br>致仕後述怀
<br>
<br>昔自台郎斥，频年困负薪。
<br>四叨优老禄，十送故乡春。
<br>衰瘁宁知活？萧条敢厌贫。
<br>惟思逢乐岁，击壤学尧民。
<br>
<br>致仕後述怀
<br>
<br>韦布还初服，蓬蒿卧故庐。
<br>所惭犹火食，更恨未巢居。
<br>叱叱驱黄犊，行行跨白驴。
<br>交亲各强健，不必问何如。
<br>
<br>致仕後述怀
<br>
<br>店店容赊酒，家家可乞浆。
<br>白陂时雨足，绿树午阴凉。
<br>病为休官减，门缘谢客荒。
<br>今朝遇邻叟，满意说丰穰。
<br>
<br>致仕後岁事有望欣然赋诗
<br>
<br>圣时恩厚赐余生，日与乡闾乐太平。
<br>已弃胡床无长物，尚携拄杖有同行。
<br>新裁乌帽人争看，小摘青蔬手自烹。
<br>买得水车无用处，绝知造物相归耕。
<br>
<br>致爽轩
<br>
<br>黄塵赤日汗沾裾，竹裏煎茶喜有馀。
<br>堪笑放翁窮意巧，就君池馆讀君书。
<br>
<br>致语口号
<br>
<br>曾立蛾眉禁省班，至今风采照金銮。
<br>纵横筆阵千人废，浩荡辞源万顷宽。
<br>落纸烟雲纷态度，照人冰玉峙高寒。
<br>從容坐啸香凝寝，说与賓僚拭目观。
<br>
<br>致语口号
<br>
<br>凉月参差白露漙，请看賓主罄清欢。
<br>麟符玉節交相映，鳳竹鸾丝殊未阑。
<br>百穀方登倉庚足，七州无事里闾安。
<br>樽前莫惜山颓玉，四者能兼自古难。
<br>
<br>致斋监中夜与同官纵谈鬼神效宛陵先生体
<br>
<br>五客围一炉，夜语穷幻怪。
<br>或夸雷可斫，或笑鬼可卖，
<br>或陈混沌初，或及世界坏，
<br>或言修罗战，百万起睚眦。
<br>余谈恣搜抉，所出杂细大，
<br>风云堕皮帻，幽坎窥铁械，
<br>群号起古聚，孤泣出空廨，
<br>妖狐冠髑髅，掩袂弄姿态，
<br>空＊伏逸囚，夜半出窃嘬。
<br>虽云多闻益，颇犯绮语戒。
<br>不如姑置之，投枕休困惫。
<br>明当挂祠衣，仆仆愁亟拜。
<br>
<br>置酒梅花下作短歌
<br>
<br>岁月不贷人，绿发成华颠。
<br>此生几两屐，念之每凄然。
<br>我本尘外客，已绝区中缘，
<br>惟当及未死，勤醉梅花前。
<br>瘦影写微月，疏枝横夕烟，
<br>偃蹇岩壑间，欲与松忘年。
<br>岂亦薄世俗，忽逐天风翩。
<br>吾诗不徒歌，持配湘娥弦。
<br>
<br>中春连日得雨雷亦应候
<br>
<br>谁言白首意低摧，老子逢春亦乐哉！
<br>犁畔方吹社公雨，垄头又转阿香雷。
<br>睡余支枕听莺语，醉里题窗记燕来。
<br>更有山家堪喜事，吾孙上树欲千回。
<br>
<br>中春偶书
<br>
<br>邻曲祈蚕候，陂塘浸种时。
<br>春寒薪炭觉，雨霁鼓钟知。
<br>驴瘦冲泥怯，鱼惊食钓迟。
<br>衰翁一味嬾，耕养媿吾儿。
<br>
<br>中秋夜半後无云而月色微淡尤为绝景
<br>
<br>轻烟薄霭九霄寒，素月浑如隔縠看。
<br>此夕洞庭应更好，谁能从我跨青鸾？
<br>
<br>中庭纳凉
<br>
<br>红映衡门夕照明，翠浮村巷暝烟生。
<br>摇摇楸线风初紧，颭颭荷盘露欲倾。
<br>数酌浊醪留客醉，一编疑义与儿评。
<br>须臾散去人声寂，独数城头长短更。
<br>
<br>中庭纳凉
<br>
<br>散发江天嬾出游，衡门日落锁梧楸。
<br>火云突兀方蒸暑，银汉纵横已报秋。
<br>熠熠露萤黏径草，冬冬漏鼓下谯楼。
<br>追凉明日无奇策，聊向林间卜雨鸠。
<br>
<br>中溪
<br>
<br>散人无俗事，日日山中行。
<br>今朝中溪寺，妙绝不可名。
<br>幽处万木合，忽然千顷平。
<br>绿黛染晴嶂，白云如玉城。
<br>岩花劝小酌，天风吹独醒。
<br>虽无九皋鹤，奇哉此松声。
<br>我如折翼鹏，回尽九万程。
<br>脱屦掷拄杖，於此饯余生。
<br>
<br>中巖圜老像赞
<br>
<br>我遊中巖，拜师於床。
<br>巍巍堂堂，鳳举龙骧。
<br>公住无为，访我成都。
<br>雄辩纵横，玉色敷腴。
<br>别未十日，梁木告摧。
<br>我如飞蓬，万里南来。
<br>孰谓窮山，乃瞻儀形。
<br>牆壁说法，况此丹青。
<br>
<br>中夜对月小酌客愁
<br>
<br>今夕复何夕，素月流清辉，
<br>徘徊入我堂，化作白玉墀。
<br>栖鸟满高树，空庭结烟霏。
<br>可怜如许景，早眠人不知。
<br>我幸与周旋，一醉那得辞。
<br>整我接篱巾，斟我翡翠卮。
<br>清愁不可耐，三嗅梅花枝。
<br>
<br>中夜苦寒
<br>
<br>困穷全素节，羸老愈刚肠。
<br>报国永无日，饭蔬那自伤。
<br>布衾如铁冷，冬夜抵年长。
<br>推枕歌梁甫，中庭月似霜。
<br>
<br>中夜起出门月露浩然归坐灯下有赋
<br>
<br>月白万瓦霜，露重四山雨。
<br>开门忽惊叹，秋色已如许！
<br>去蜀如昨日，坐阅四寒暑。
<br>无才屏朝迹，有罪宜野处。
<br>平生万里心，收歛卧环堵。
<br>朱颜逝不留，白发生几缕？
<br>人言尺蠖屈，要有黄鹄举。
<br>功名非老事，岁晚忍羁旅。
<br>
<br>中夜起登堂北小亭
<br>
<br>幽人曳杖上青冥，掠面风轻宿醉醒。
<br>朱户半开迎落月，碧沟不动浸疏星。
<br>禽声格磔频移树，花影扶疏自满庭。
<br>叹息明年又安往，此身何啻似浮萍。
<br>
<br>中夜睡觉两目每有光如初日历历照物晁文元公自谓养生之验予则偶然耳感而有作
<br>
<br>人情所愿欲，莫若贵与富。
<br>是皆有命焉，非力可成就。
<br>予昔未有闻，无与发其覆。
<br>趑趄强干禄，时命适大谬。
<br>方行蛇当道，未至獒已嗾。
<br>适燕乃南辕，之楚顾北首。
<br>风波起平地，两耳厌嘲诟。
<br>陇蜀万里余，数遍道傍堠。
<br>六十归为郎，数月草章奏。
<br>夫岂或使之，击去惟恐後。
<br>嗟彼亦何心，喜愠出邂逅。
<br>还山惟自讼，衡茅屏幽陃。
<br>乘除得少健，上下历岩岫。
<br>得饱岂复择，百口同饭糗。
<br>寒龟久犹息，野鹤老益瘦。
<br>又如已放马，宁当梦华厩。
<br>造物念途穷，畀以樗栎寿。
<br>虽无熊鸟术，坐空阴阳寇。
<br>两眦若有光，夜视如正昼。
<br>物生禀定数，此语闻自旧。
<br>置冰鸟覆翼，弃野於菟谷。
<br>偶然当後死，鬼录自遗漏。
<br>山陂粟屡收，池水麻可沤。
<br>邻父相欢娱，席地醉醇酎。
<br>
<br>中夜投宿修觉寺
<br>
<br>陆走崔嵬水下泷，客中更复客它邦。
<br>晚离方井云藏市，夜渡新津火照江。
<br>人语纷纷投野寺，床敷草草寄僧窗。
<br>五更风雨妨归梦，卧看残灯吐半缸。
<br>
<br>中夜闻大雷雨
<br>
<br>雷车驾雨龙尽起，电行半空如狂矢。
<br>中原腥膻五十年，上帝震怒初一洗。
<br>黄头女真褫魂魄，面缚军门争请死。
<br>已闻三箭定天山，何啻积甲齐熊耳。
<br>捷书驰骑奏行宫，近臣上寿天颜喜。
<br>合门明日催贺班，云集千官摩剑履。
<br>长安父老请移跸，愿见六龙临渭水。
<br>从今身是太平人，敢惮安西九千里！
<br>
<br>中夜雨霁月色入户起饮酒一杯作绝句
<br>
<br>吹尽浮云天宇清，城头叠鼓报三更。
<br>平生无此一杯酒，玉笥峰头看月生。
<br>
<br>忠州禹庙
<br>
<br>古郡巴蛮国，空山夏禹祠。
<br>鸦归暗庭柏，巫拜荐江蓠。
<br>草蔓青缘壁，苔痕紫满碑。
<br>欲归频怅望，回棹夕阳时。
<br>
<br>忠州醉归舟中作
<br>
<br>耿耿船窗灯火明，东楼饮罢恰三更。
<br>不堪酒渴兼消渴，起听江声杂雨声。
<br>垂首道涂悲骥老，满怀风露觉蝉清。
<br>兰亭禹庙山如画，安得飘然送此生？
<br>
<br>鍾离真人赞
<br>
<br>五季之乱，方酣於兵。
<br>叱嗟风云，卓乎人英。
<br>功雖不成，气则莫奪。
<br>煌煌金丹，粃糠陶葛。
<br>
<br>种菜
<br>
<br>菜把青青间药苗，豉香盐白自烹调。
<br>须臾彻案呼茶碗，盘箸何曾觉寂寥？
<br>
<br>种菜
<br>
<br>老农饭粟出躬耕，扪腹何殊享大烹。
<br>吴地四时常足菜，一番过後一番生。
<br>
<br>种菜
<br>
<br>白苣黄瓜上市稀，盘中顿觉有光辉。
<br>时清闾里俱安业，殊胜周人咏采薇。
<br>
<br>种菜
<br>
<br>引水何妨蓺芥菘，圃功自古补三农。
<br>恨君不见岷山芋，藏蓄犹堪过岁凶。
<br>
<br>种花
<br>
<br>西园作戏唤春回，桃李阴阴三万栽。
<br>不是无心看开遍，锦江烟柳待归来。
<br>
<br>种麦
<br>
<br>垦地播宿麦，饭牛临野池。
<br>未能贪佛日，正恐失农时。
<br>矻矻锄耰力，勤勤祝史辞。
<br>嘉平得三白，吾饱岂无期？
<br>
<br>种桑
<br>
<br>孔明百亩桑，景略十具牛，
<br>岂无子孙念，饱暖自可休。
<br>种桑吾庐西，微径出南陌，
<br>三月叶暗园，四月葚可摘。
<br>戴胜枝上鸣，仓庚叶间飞，
<br>飞鸣各自得，人生胡不归？
<br>归家力农桑，慎莫怨贫贱，
<br>婚嫁就比邻，死生长相见。
<br>
<br>种蔬
<br>
<br>老翁老去尚何言，除却翻书即灌园。
<br>处处移蔬乘小雨，时时拾砾绕颓垣。
<br>江乡地暖根常茂，旱岁虫生叶未繁。
<br>四壁愈空冬祭近，更催稚子牧鸡豚。
<br>
<br>种秫
<br>
<br>种秫供留客，移花待探春。
<br>愁边开乐国，闹里作闲身。
<br>鬓发今如此，头颅莫问人。
<br>白鸥非避俗，野性自难驯。
<br>
<br>仲冬书事
<br>
<br>边头无警少铃声，病得新霜亦已平。
<br>赤脚听蛩勤夜绩，苍头租犊待冬耕。
<br>发奁双兔骈头卧，溢榼芳醪彻底清。
<br>里巷纷纷夸节物，春盘傩鼓渐关情。
<br>
<br>仲秋书事
<br>
<br>秋风社散日平西，余胙残壶手自提。
<br>赐食敢思烹细项，家庖仍禁擘团脐。
<br>
<br>仲秋书事
<br>
<br>天心那得与人同，牲社家家祷岁丰。
<br>料理蝗余犹十五，残年亦未委沟中。
<br>
<br>仲秋书事
<br>
<br>断云归岫雨初收，茅舍萧条古渡头。
<br>短褐老人垂九十，松枯石瘦不禁秋。
<br>
<br>仲秋书事
<br>
<br>客来深媿里闾情，近为衰残罢送迎。
<br>旋置风炉煎顾渚，剧谈犹得慰平生。
<br>
<br>仲秋书事
<br>
<br>举家食粥颜平原，坐辂无毡郑广文。
<br>不是有心轻富贵，偶然看破是浮云。
<br>
<br>仲秋书事
<br>
<br>灵府不摇神泰定，病根已去脉和平。
<br>金丹妙处无多子，只要先生两眼明。
<br>
<br>仲秋书事
<br>
<br>省身要似晨通发，止杀先从暮拍蚊。
<br>老负明时无补报，惟将忠敬事心君。
<br>
<br>仲秋书事
<br>
<br>杖得轻坚余可略，酒能醇劲更何求？
<br>二君最是平生旧，白首相从万事休。
<br>
<br>仲秋书事
<br>
<br>心明始信元无佛，气住何曾别有仙。
<br>领取三山安乐法，蒲团纸帐过年年。
<br>
<br>仲夏风雨不已
<br>
<br>南陌东阡自在身，一年节物几番新。
<br>鲥鱼出後莺花闹，梅子熟时风雨频。
<br>冠盖敢同修禊客，桑麻不减避秦人。
<br>夕阳更有萧然处，照影清溪整葛巾。
<br>
<br>仲夏小旱方致祷忽大雨连日江水为涨喜而有作
<br>
<br>旱苗垂槁叹何堪，大雨谁知变立谈。
<br>翠麓青林吞欲尽，恶风白浪战方酣。
<br>江翻龟窟连云泽，雷挟龙腥起雪潭。
<br>从此年丰真少事。炷香终日坐蒲龛。
<br>
<br>重寄子遹
<br>
<br>秋风日日望归装，忽报来期喜欲狂。
<br>衰病无因楫迎汝，梦随残月过浮梁。
<br>
<br>重九不出遣怀
<br>
<br>人生各自适飞潜，鱼腹熊蹯岂得兼。
<br>并舍晚风传药杵，小窗残日射书签。
<br>昏瞳但怪花争坠，衰鬓应无白可添。
<br>采菊泛觞终觉嬾，不妨闲卧下疏帘。
<br>
<br>重九後风雨不止遂作小寒
<br>
<br>病躯剩喜即新秋，残暑无端抵死留。
<br>风雨扫除虽一快，凋年摇落已堪愁。
<br>
<br>重九後风雨不止遂作小寒
<br>
<br>菊枝欹倒不成丛，井上梧桐叶半空。
<br>射虎南山无复梦，雨蓑烟艇伴渔翁。
<br>
<br>重九後风雨不止遂作小寒
<br>
<br>夜长稚子添书课，霜近衰翁忆醉乡。
<br>尽道吴中时节晚，菊花也有一枝黄。
<br>
<br>重九怀独孤景略
<br>
<br>昔逢重九日，初识独孤君。
<br>并辔洮河马，联诗剑阁云。
<br>已悲吴蜀远，更叹死生分。
<br>安得持卮酒，浇君丈五坟。
<br>
<br>重九会饮万景楼
<br>
<br>粲粲黄花手自持，登高聊答此佳时。
<br>纤云不作看山祟，斗酒聊宽去国思。
<br>落日楼台频徙倚，西风鼓笛倍凄悲。
<br>彭城戏马平生意，强为巴歌一解颐。
<br>
<br>重九无菊有感
<br>
<br>重阳未见一枝菊，它日菊开生我愁。
<br>高兴亭中香满把，令人北望忆梁州。
<br>
<br>重示
<br>
<br>笃学仁何远，穷居道亦行。
<br>能充气刚大，谁蔽性光明？
<br>家世艰难业，乡闾宿昔情。
<br>岁残相劳苦，惟是语春耕。
<br>
<br>重五同尹少稷观江中竞渡
<br>
<br>楚人遗俗阅千年，箫鼓喧呼斗画船。
<br>风浪如山鲛鳄横，何心此地更争先。
<br>
<br>重午
<br>
<br>叶底榴花蹙绛缯，街头初卖苑池冰。
<br>世间各自有时节，萧艾著冠称道陵。
<br>
<br>重阳
<br>
<br>照江丹叶一林霜，折得黄花更断肠。
<br>商略此时须痛饮，细腰宫畔过重阳。
<br>
<br>舟出下牢关
<br>
<br>大舸凌惊涛，飞渡青玉峡。
<br>虚壁云蒙蒙，阴洞风飒飒。
<br>拂天松盖偃，入水山脚插。
<br>炎曦忽摧破，亭午手忘箑。
<br>悬知今夜喜，月白宿沙夹。
<br>旷哉七泽游，盟鸥不须歃。
<br>
<br>舟次浦口
<br>
<br>吾孽本自作，此生元有涯。
<br>三江去浩荡，一橹任呕哑。
<br>卖药村村市，炊粳处处家。
<br>相逢喜亡恙，不敢厌暄哗。
<br>
<br>舟过道士庄
<br>
<br>江蓠芳杜满沙汀，道士庄前酒半醒。
<br>上下风烟还竟日，往来鱼鸟各忘形。
<br>归人薄晚常争渡，病叶先秋亦自零。
<br>兴欲尽时犹小住，北村渔火看青荧。
<br>
<br>舟过樊江憩民家具食
<br>
<br>旅食何妨美蕨薇，夕阳来叩野人扉。
<br>萧萧短鬓秋初冷，寂寂空村岁荐饥。
<br>蓼岸刺船惊雁起，烟陂吹笛唤牛归。
<br>诗情剩向穷途得，蹭蹬人间未必非。
<br>
<br>舟过会稽山下因系舟游近村迨暮乃归
<br>
<br>六十齿发衰，岁月如逝波。
<br>秦王酒瓮边，知复几经过？
<br>欣然舍画楫，仄步扪青萝。
<br>一径入幽谷，四面闻樵歌。
<br>白云忽破碎，翠木相荡摩。
<br>潋潋春塘满，柳阴戏双鹅。
<br>浮生百忧中，此乐顾岂多。
<br>日暮吾其归，已恐烂斧柯。
<br>
<br>舟过季家山小泊
<br>
<br>困睫蒙蒙渴煮茶，系船来叩野人家。
<br>风翻翠浪千畦麦，水漾红云一坞花。
<br>健犊破荒耕荦确，幽禽除蠹啄槎牙。
<br>寻春非复衰翁事，且伴儿童一笑哗。
<br>
<br>舟过梅坞胡氏居爱其幽邃为赋一诗
<br>
<br>稽山翠入家家窗，此家清绝无与双。
<br>丹葩绿树锦绣谷，清波白石玻璃江。
<br>一堤茂草有眠犊，数掩短篱无吠尨。
<br>北轩商略可散发，借与放翁倾酒缸。
<br>
<br>舟过南庄呼村老与饮示以诗
<br>
<br>昔我过此时，荷花粲云锦；
<br>今我复来游，霜露已凄凛。
<br>乡邻福苦薄，樍雨败垂稔，
<br>戢戢禾头耳，熟计难高枕。
<br>所惧忧吾君，岁暮诏发廪。
<br>勿言村醪薄，排闷聊共饮。
<br>
<br>舟过南庄呼村老与饮示以诗二
<br>
<br>玄云吞落日，大风东北起。
<br>隔林鸣两鸠，当道行众螘。
<br>晴来未三日，雨候乃复尔。
<br>我场何时乾，嘉谷在泥涬。
<br>丰凶岁所有，游惰古所耻。
<br>努力教子孙，天公终可倚。
<br>
<br>舟过小孤有感
<br>
<br>小孤山畔峭帆风，又见烟鬞缥缈中。
<br>万里客经三峡路，千篇诗费十年功。
<br>未尝满箸蒲芽白，先看堆盘鱠缕红。
<br>商略人生为何事，一蓑从此入空蒙。
<br>
<br>舟过玉津
<br>
<br>玻璃江上送残春，叠鼓催颿过玉津。
<br>蜀苑莺花初破梦，巴山风月又关身。
<br>幅巾久别忘朝帻，短剑惟思隐市尘。
<br>莫倚诸公容此老，西曹那许吐车茵。
<br>
<br>舟行过梅市
<br>
<br>新换单衣细葛轻，翛然随处得闲行。
<br>绿阴浦口维舟处，霁日场中打麦声。
<br>醉叟卧途知酒贱，耕农满野喜时平。
<br>老来无复雕龙思，遇兴新诗取次成。
<br>
<br>舟行鄿黄间雨霁得便风有感
<br>
<br>天青云白十分晴，帆饱舟轻尽日行。
<br>江底鱼龙贪昼睡，淮南草木借秋声。
<br>好山缥缈何由住，华发萧条只自惊。
<br>莫怪时人笑疏嬾，宦情元不似诗情。
<br>
<br>舟行鲁垆梅市之间偶赋
<br>
<br>短发萧萧久挂冠，江湖到处著身宽。
<br>蓼花不逐苹花老，桐叶常先槲叶残。
<br>未卜柴荆临峭绝，且谋蓑笠钓荒寒。
<br>闲人尚媿沙鸥在，始信烟波得意难。
<br>
<br>舟行钱清柯桥之间
<br>
<br>逾年梦想会稽城，喜挂高帆浩荡行。
<br>未见东西双白塔，先经南北两钱清。
<br>儿童鼓笛迎归舰，父老壶觞叙别情，
<br>想到吾庐犹未夜，竹间正看夕阳明。
<br>
<br>舟行戏书
<br>
<br>世事无穷膏火煎，羁魂病骨久羸然。
<br>觉时不及梦差乐，死去始嗟生可怜。
<br>慷慨知非请缨日，推移忽及挂冠年。
<br>扬帆海浦差强意，卧看秋涛蹴远天。
<br>
<br>舟行至织女潭
<br>
<br>橹枝摇碎碧琉璃，织女潭东白塔西。
<br>带犊吴牛依茂樾，添巢海燕啄新泥。
<br>山溪曲折遥通谷，沙水淙潺各赴溪。
<br>犹恨儿曹不同载，一尊他日要重携。
<br>
<br>舟中
<br>
<br>青枫湖上村，绿蓑舟中客。
<br>云兴山叠见，海近地势坼。
<br>悠然沧洲趣，宛与麈世隔。
<br>虽云食不足，麤免婚嫁责。
<br>渥丹未辞镜，衰白幸满帻。
<br>明当鼓枻行，放浪穷七泽。
<br>
<br>舟中
<br>
<br>捩柁柯桥北，维舟草市西。
<br>月添霜气峭，天带斗杓低。
<br>浦冻无鱼跃，林深有鹤栖。
<br>不嫌村酒恶，也复醉如泥。
<br>
<br>舟中
<br>
<br>江天云断漏斜晖，靡迤群山翠作围。
<br>帆影似经吴赤壁，橹声如下蜀青衣。
<br>卧闻裂水长鱼出，起看凌风健鹘飞。
<br>禹会桥边最清绝，忆曾深夜叩渔扉。
<br>
<br>舟中
<br>
<br>柁边潮水落还生，篷底寒灯灭复明。
<br>约束长年牢系缆，报人风雨有鼍鸣。
<br>
<br>舟中
<br>
<br>萧萧风雨小江秋，不是愁人亦合愁。
<br>忽听疏钟知寺近，笑寻沙路上牛头。
<br>
<br>舟中
<br>
<br>龛山古戍更漏声，白塔小市灯火明。
<br>六十年间几来往，依然恻怆路傍情。
<br>
<br>舟中晨起
<br>
<br>天宇清寒病体轻，烟波聊复事宵征。
<br>橹横舟尾霜如抹，犬走篱根叶有声。
<br>萧尹威名空赫赫，班侯智略本平平。
<br>不如归结迎神社，长笛圜鼙送此生。
<br>
<br>舟中大醉偶赋长句
<br>
<br>过江何敢号高流，偶与俗人风马牛。
<br>画楫新摇严濑月，清尊又醉戴溪秋。
<br>壮心无复在千里，老气尚能横九州。
<br>古寺试求三丈壁，为君驱笔战蛟虯。
<br>
<br>舟中对月
<br>
<br>百壶载酒游凌云，醉中挥袖别故人。
<br>依依向我不忍别，谁似峨嵋半轮月？
<br>月窥船窗挂凄冷，欲到渝州酒初醒。
<br>江空袅袅钓丝风，人静翩翩葛巾影。
<br>哦诗不睡月满船，清寒入骨我欲仙。
<br>人间更漏不到处，时有沙禽背船去。
<br>
<br>舟中感怀三绝句呈太傅相公兼简岳大用郎中
<br>
<br>浪中鼞鞳雨声寒，孤梦初回烛半残。
<br>甲子一周胡未灭，关山还带泪痕看。
<br>
<br>舟中感怀三绝句呈太傅相公兼简岳大用郎中
<br>
<br>雨打孤篷酒渐消，昏灯与我共无聊。
<br>功名本是无凭事，不及寒江日两潮。
<br>
<br>舟中感怀三绝句呈太傅相公兼简岳大用郎中
<br>
<br>梦笔亭边拥鼻吟，壮图蹭蹬老侵寻。
<br>不眠数尽鸡三唱，自笑当年起舞心。
<br>
<br>舟中记梦
<br>
<br>石帆山下一渔翁，风雨萧萧卧短篷。
<br>幽梦觉时还自笑，阆州城北看蚕丛。
<br>
<br>舟中口占
<br>
<br>养生妙理本平平，未可常谈笑老生。
<br>业力顿消知学进，人情愈薄喜身轻。
<br>鹤雏日长丹砂顶，岩溜时闻玉佩声。
<br>最是扁舟暮归处，一川风月远相迎。
<br>
<br>舟中偶书
<br>
<br>老子西游万里回，江行长夏亦佳哉！
<br>昼眠初起报茶熟，宿酒半醒闻雨来。
<br>汉口船开催叠鼓，淮南帆落亚高桅。
<br>四方本是丈夫事，白首自怜心未灰。
<br>
<br>舟中遣怀
<br>
<br>三黜归来结草庐，平生狂态扫无余。
<br>但思下帷授老子，那复骑牛读汉书。
<br>历历旧游浑似梦，萧萧残发不胜梳。
<br>闲中事业君知否？不把渔竿即荷鉏。
<br>
<br>舟中遣兴
<br>
<br>湖海渺云涛，浮家得养高。
<br>方床展蕲簟，短褐束郿绦。
<br>酒里亦何好，人间聊可逃。
<br>酣歌柂楼底，万事一秋豪。
<br>
<br>舟中望禹祠兰亭诸山
<br>
<br>橹枝讴轧出烟津，醉倚船篷岸幅巾。
<br>禹穴探书惭旧学，涂山执玉记前身。
<br>云低野泽号新雁，露湿芳洲老白苹。
<br>逸少亡来欲千载，眼中髣佛见清真。
<br>
<br>舟中夕望
<br>
<br>船掠湖堤不入城，葛巾羽扇试春行。
<br>女墙迤逦横轻霭，佛阁峥嵘倚晚晴。
<br>树冒藤花堆故绣，风吹莺语送新声。
<br>细思造物何由报，遣作闲人过此生。
<br>
<br>舟中戏书
<br>
<br>平生万事付之天，百折犹能气浩然。
<br>试问软尘金络马，何如柔橹月侵船？
<br>英雄到底是痴绝，富贵但能妨醉眠。
<br>三百里湖随意住，人间真有地行仙。
<br>
<br>舟中晓赋
<br>
<br>小艇下沧浪，吴歌特地长。
<br>斜分半舱月，满载一篷霜。
<br>香甑炊菰白，醇醪点蟹黄。
<br>宦游元为口，莫恨老江乡。
<br>
<br>舟中晓赋
<br>
<br>木落霜清水鸟呼，扁舟夜泊古城隅。
<br>吹残画角钟初动，低尽寒空斗欲无。
<br>浪迹已同鸥境界，远游方羡雁程途。
<br>高樯健席从今始，遍历三湘与五湖。
<br>
<br>舟中夜赋
<br>
<br>千里风尘季子裘，五湖烟浪志和舟。
<br>灯残复吐恼孤梦，雨落还收生旅愁。
<br>城上霜笳入霄汉，烟中渔火耿汀洲。
<br>牧之未极诗人趣，但谓能轻万户侯。
<br>
<br>舟中夜赋
<br>
<br>问天乞得不赀身，常作东阡北陌人。
<br>买酒不浇胸礌磈，忧时空觉胆轮囷。
<br>寓居尚复能栽竹，羁宦悬知正忆蓴。
<br>那似石帆山下客，钓船载月泊烟津。
<br>
<br>舟中夜坐
<br>
<br>风露浩无际，星河淡欲倾。
<br>遥知并船客，闻我咏诗声。
<br>水鸟横江去，渔舟背月行。
<br>神清不成寐，隐几待窗明。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>独鹤还故乡，岿然但城郭，
<br>出门无与游，所至苦寂寞。
<br>裹饭事幽讨，此计殊不恶。
<br>薄暮宿渔家，苍烟带墟落。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>维舟入谷口，信步造异境。
<br>隔篱鸡犬声，满地梧楸影。
<br>瓦甑炊香稻，石泉汲新井。
<br>人间苦偪仄，爱此须臾景。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>老圃发如霜，见客能废锄。
<br>与坐使之年，自云八十余。
<br>老身六朝民，草舍数世居，
<br>力守远祖言，一字不学书。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>沿溪得茅店，酒旗出柴荆。
<br>杖头钱已空，一醉何由成？
<br>主人语郑重，手把瓮面清，
<br>劝我姑小留，溪鱼亦可烹。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>秦皇酒瓮边，古有钓鱼矶；
<br>我来必竟日，时挈双鲤归。
<br>白鹭真可人，常先孤棹飞。
<br>高咏江练句，今人忆玄晖。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>镜湖三百里，风止镜面平；
<br>持以照吾心，俗尘安得生？
<br>散发鸥鹭间，万事秋毫轻。
<br>谁能拂东绢，写我孤舟横？
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>朝发云根寺，暮宿烟际桥。
<br>冷萤泾不飞，潜鱼惊自跳。
<br>菱船歌袅袅，荻浦风萧萧。
<br>平明宿鸟起，我亦理归桡。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>古祠照沧波，老木閟云洞。
<br>轻舟不摇楫，正用一风送。
<br>汲井漱甘液，扫榻寓幽梦。
<br>所恨山未深，城笳听三弄。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>禹穴探断简，樵风泛清溪。
<br>倒影森松桂，避船散凫鷖。
<br>尘中有异境，十里青玻璃。
<br>高塔忽招人，湖边日未低。
<br>
<br>舟中咏落景余清晖轻桡弄溪渚之句盖孟浩然耶溪泛舟诗也因以其句为韵赋诗
<br>
<br>溪行已清秋，还舍尚残暑。
<br>天公为解围，帘栊过疏雨。
<br>青蔬喜小摘，红粒亦新杵。
<br>一饱坐北轩，苹花泣烟渚。
<br>
<br>舟中有赋
<br>
<br>一枝柔橹听咿哑，炊稻来依野老家。
<br>山寺日中斋鼓动，江楼风急酒旗斜。
<br>绿梢嫋嫋摇新竹，翠蔓离离熟早瓜。
<br>闲客去留随所遇，不知何处送栖鸦？
<br>
<br>舟中醉题
<br>
<br>风吹芦荻声飕飕，晚潮入港浮孤舟。
<br>老民已扫市朝迹，造物全付江湖秋。
<br>项里庙前是鱼市，禹会桥边多酒楼。
<br>醉来且复过此日，莫为碪杵悲无裘。
<br>
<br>舟中醉题
<br>
<br>鲍郎山前烟雨昏，疏灯小市愁偏门。
<br>上船初发十字港，鼓棹忽过三家村。
<br>孤鸾对镜空自感，老龟搘床何足论！
<br>但愿诸公各戮力，上助明主忧元元。
<br>
<br>舟中作
<br>
<br>断岸饮觳觫，清波跳噞喁。
<br>红桥未斜日，白塔已昏钟。
<br>诗律与年迈，客愁如酒浓。
<br>宋公题壁处，横霭抱孤峰。
<br>
<br>舟中作
<br>
<br>野老元无事，乘闲偶一来。
<br>微风市楼笛，落日寺街槐。
<br>梨大围三寸，鲈肥叠四腮。
<br>邻船不识面，呼与共衔杯。
<br>
<br>舟中作
<br>
<br>湖海飘然避世纷，汀鸥沙鹭旧知闻。
<br>渔舟卧看山方好，野店沽尝酒易醺。
<br>病骨未成松下土，老身常伴渡头云。
<br>美芹欲献虽堪笑，此意区区亦爱君。
<br>
<br>舟中作
<br>
<br>短篷摇楫暮山昏，老怯年华易断魂。
<br>夹港蒲声知小雨，隔林绩火认孤村。
<br>奉祠累岁惭家食，谢事终身负国恩。
<br>惟有愚忠穷未替，尚余一念在元元。
<br>
<br>舟中作
<br>
<br>沙路时晴雨，渔舟日往来。
<br>村村皆画本，处处有诗材。
<br>炊黍孤烟晚，呼牛一笛哀。
<br>终身看不厌，岸帻兴悠哉！
<br>
<br>舟中作
<br>
<br>东浦菰蒲合，南庄桑柘繁。
<br>潮生无断港，寺废有颓垣。
<br>籴米寻山步，移舟泊水村。
<br>野人多旧识，相对两无言。
<br>
<br>舟中作
<br>
<br>会稽城上角呜呜，日落烟村暝欲无。
<br>千载虚名笑张翰，一官元不宜蓴鲈。
<br>
<br>舟中作
<br>
<br>不迁比景戍交河，三径归来得已多。
<br>应俗愈疏身老大，读书渐废意蹉跎。
<br>闲从孙叟苏门啸，醉和荆卿易水歌。
<br>歌罢却挥孤棹去，石阑干下买渔蓑。
<br>
<br>舟中作
<br>
<br>林麓重重雾雨昏，扁舟晚过郡南门。
<br>铸金越相遗祠古，执玉涂山王气存。
<br>官道苍茫多水驿，客游飘泊厌风餐。
<br>剡中此去无多地，会约支公听断猿。
<br>
<br>舟中作
<br>
<br>三百里湖新月时，放翁艇子出寻诗。
<br>城头蜃阁烟将合，波面虹桥柳未衰。
<br>渔唱苍茫连禹穴，寒潮萧瑟过娥祠。
<br>祖龙虚负求僊意，身到蓬莱却不知。
<br>
<br>舟中作
<br>
<br>误长僊蓬不满年，恩容归老白云边。
<br>草枯病马停朝秣，水冷鳏鱼废夜眠。
<br>混俗岂须名赫赫，耐嘲唯可腹便便。
<br>柯桥梅市花俱好，且典春衣醉放颠。
<br>
<br>舟中作
<br>
<br>平生剩有烟波兴，钓濑时时小艇横。
<br>欲暮山光先惨淡，未秋河汉已分明。
<br>捕鱼时见连江网，迎荻遥闻过埭声。
<br>想得今宵清绝梦，又携猿鹤上青城。
<br>
<br>舟中作
<br>
<br>一叶轻舟一破裘，飘然江海送悠悠。
<br>闲知睡味甜如蜜，老觉羁怀淡似秋。
<br>失侣云间孤雁下，耐寒波面两凫浮。
<br>年逾八十真当去，似为云山尚小留。
<br>
<br>舟中作
<br>
<br>娥江西路石帆东，身寄鸥波浩荡中。
<br>叠叠沙痕留浦岸，疏疏日影透渔篷。
<br>诗人无复同盟在，酒债何时一洗空？
<br>已迫耄年宜易感，人生五十即称翁。
<br>
<br>舟中作
<br>
<br>蘧蒢作帆三版船，渔灯夜泊阊门边。
<br>烟波四万八千顷，造物推排作水仙。
<br>
<br>舟中作
<br>
<br>晤语无人与遣愁，出门聊复弄轻舟。
<br>山穿烟雨参差出，水赴陂塘散漫流。
<br>隔叶雄雌鸣谷鸟，傍林子母过吴牛。
<br>数家清绝如图画，炊黍何妨得小留。
<br>
<br>舟中作
<br>
<br>山蔬药曲满箸香，超然下视太官羊。
<br>更凭语与刘文叔，豆鬻从来味最长。
<br>
<br>周洪道学士许折赠馆中海棠以诗督之
<br>
<br>嫋嫋柔丝不自持，更禁日炙与风吹。
<br>仙家见惯浑闲事，乞与人间看一枝。
<br>
<br>周洪道招食江西筍归为绝句
<br>
<br>色如玉版猫头筍，味抵驼峰牛尾貍。
<br>归向妻孥誇至夕，书生寒乞定难醫。
<br>
<br>周元吉蟠室诗
<br>
<br>天下有广居，非阿房建章，
<br>宾饯日及月，阖辟阴与阳。
<br>山川坦然平，何者为藩墙，
<br>孔公暨瞿聃，同坐此道场。
<br>哀哉世日隘，肝胆分界疆，
<br>蹙缩战蜗角，崎岖走羊肠。
<br>周先早得道，所证非复常。
<br>小室古城隅，宛如野僧房，
<br>能容人天众，杂沓来烧香，
<br>三万二千人，各据狮子床。
<br>实际正如此，切忌错商量。
<br>须弥芥子话，今夕当举扬。
<br>
<br>昼巢五咏砚滴
<br>
<br>铜之在人间，细大各有境。
<br>散为五铢货，聚作九牧鼎。
<br>天禄与辟邪，乃复参泓颖。
<br>致用孰相须？寒泉出金井。
<br>
<br>昼眠
<br>
<br>困睫瞢腾老孝先，麤毡布被早霜天。
<br>珥貂碧落应无分，且向人间作睡仙。
<br>
<br>昼寝
<br>
<br>倦腕擎书忽堕前，心清无梦腹便便。
<br>丹成未要排云去，且住人间作睡仙。
<br>
<br>昼寝
<br>
<br>困睫芒羊一欠伸，颓然忽已堕纱巾。
<br>鼻端雷动君无怪，路熟华胥不问津。
<br>
<br>昼寝梦一客相过若有旧者夷粹可爱既觉作绝句记之
<br>
<br>梦中何许得嘉宾，对影胡床岸幅巾。
<br>石鼎烹茶火煨栗，主人坦率客情真。
<br>
<br>昼睡
<br>
<br>眼昏妨读书，不睡复何如？
<br>拥被新寒里，伸腰午饭余。
<br>断香萦倦枕，疏雨滴前除。
<br>未竟华胥乐，茶瓯莫唤渠。
<br>
<br>
<br>
<br>
<br>
<br>
<br>昼睡 
<br>我年垂七十，齿发日变迁。
<br>初无金丹术，何以追飞仙？
<br>惟有一高枕，可以饯余年。
<br>萧萧败榻上，鼻鼾心了然。
<br>静如豹隐雾，湛若珠藏渊。
<br>寄语少年辈，未宜嘲孝先。
<br>
<br>昼睡
<br>
<br>体中小不佳，惟睡可以休。
<br>睡美自成梦，去为万里游。
<br>万里游尚可，乃复有得丧。
<br>漂摇一叶舟，抓舞千重浪。
<br>午鸡忽惊起，向梦安在哉？
<br>童子解原梦，篝火具茶杯。
<br>
<br>昼睡
<br>
<br>书狱徵租自笑忙，暂归聊得憩匡床。
<br>屏图夜雨孤舟句，枕带秋风九日香。
<br>一卷蠹书栖倦手，数声残角报斜阳。
<br>清泉浴罢西窗静，更觉茶瓯气味长。
<br>
<br>昼睡起偶赋
<br>
<br>蝴蝶与蒙庄，颓然寓一床。
<br>日随香篆过，梦逐雨声长。
<br>酒喜新篘绿，橙如故岁黄。
<br>昏昏还隐几，谁识老龟堂？
<br>
<br>昼卧
<br>
<br>我意殊昏然，一日三就枕。
<br>目前幸未病，病势亦凛凛。
<br>偶拈一卷读，美若鸠食葚。
<br>虽云嗜好笃，自计亦已审。
<br>圣门未能窥，讵敢希在寝。
<br>所求养根原，常恐躐阶品。
<br>死期诚已迫，尚可支数稔。
<br>藨蔉不废功，吾其享高廪。
<br>
<br>昼卧
<br>
<br>忽忽见春尽，徂年那更还。
<br>香生帐里雾，书积枕边山。
<br>凌厉心犹壮，沈绵气已孱。
<br>千秋有管葛，看镜汗吾颜。
<br>
<br>昼卧
<br>
<br>秋暑侵人气力微，烧香高枕掩斋扉。
<br>弄姿野蘤晴犹敛，作态江云晚未归。
<br>身外极知皆梦事，世间随处有危机。
<br>故山松菊今何似，晚矣渊明悟昨非。
<br>
<br>昼卧初起书事
<br>
<br>岁华病思两侵寻，静看槐楸转午阴。
<br>待睡不来聊小憩，毁诗未就且长吟。
<br>还山久洗天涯恨，谢事新谐物外心。
<br>忽有故人分禄米，呼儿先议赎雷琴。
<br>
<br>昼卧闻百舌
<br>
<br>雨後郊原已遍犁，阴阴帘幙燕分泥。
<br>闲眠不作华胥计，说与春乌自在啼。
<br>
<br>昼卧闻碾茶
<br>
<br>小醉初消日未晡，幽窗催破紫云腴。
<br>玉川七碗何须尔，铜碾声中睡已无。
<br>
<br>昼坐
<br>
<br>早春风雨暗江干，羔酒狐裘不敌寒。
<br>输与蒲龛深袖手，一炉真火养金丹。
<br>
<br>昼坐闻墙外人声殊败幽思戏作
<br>
<br>老人气衰凋发齿，岁月翩翩来有几？
<br>晨兴食米不一溢，日课读书犹十纸。
<br>虽云喧寂无二观，终嫌蜩蚻喧吾耳。
<br>亟起振衣欲出门，赤日当空汗如洗。
<br>拨灰未炷瓦炉香，汲井先换铜匜水。
<br>也胜太史落南时，短檠夜对屠牛机。
<br>
<br>朱子云园中观花
<br>
<br>我鬓忽已白，君颜非复朱。
<br>花前一杯酒，不乐复何如？
<br>暮看枝上花，已觉不如早，
<br>富贵当及时，吾辈奈何老！
<br>我歌君起舞，竟日为君留。
<br>安知花无情，不解替人愁。
<br>长安二三月，花满上林中。
<br>祝君早得意，归辔听璁珑。
<br>
<br>竹窗昼眠
<br>
<br>初夏暑雨薄，但觉白日长。
<br>向来万里心，尽付一竹床。
<br>新笋出林表，森然羽林枪。
<br>时闻解箨声，灵府生清凉。
<br>平生喜昼眠，此志晚乃偿；
<br>安枕了无梦，孰为蝶与庄？
<br>徐起掬寒泉，中有菱丝香。
<br>清啸送落日，与世永相忘。
<br>
<br>拄杖
<br>
<br>放翁拄杖具神通，蜀栈吴山兴未穷。
<br>昨夜梦中行万里，莲华峰上听松风。
<br>
<br>拄杖
<br>
<br>吾尝评拄杖，妙处在轻坚。
<br>何日提携汝，同登入峡船？
<br>
<br>拄杖歌
<br>
<br>道人四壁空无有，一炷清香闲袖手。
<br>床边独有拄杖子，疾病相扶真我友。
<br>禅房按膝秋听雨，野店敲门暮赊酒。
<br>畏途九折历欲尽，世上谁如君耐久？
<br>老矣更踏千山云，何可一日无此君？
<br>归来灯前夜欲半，露柱说法君应闻。
<br>
<br>拄杖示子遹
<br>
<br>拄杖相从四十年，交情耐久独依然。
<br>西穷巫峡岷江路，北抵岐山渭水边。
<br>早已归休弄泉石，老犹缓步历风烟。
<br>会同钵袋并禅版，付与儿孙世世传。
<br>
<br>属疾
<br>
<br>白头属疾卧丘园，药物枝梧且仅存。
<br>月黑浅山闻鵩啸，窗明高树送鸦翻。
<br>谗欺薄命深消骨，忧集穷途黯断魂。
<br>回视少时真隔世，但余一念在元元。
<br>
<br>著书
<br>
<br>平生著书汗马牛，一事不施今白头。
<br>河洛未清非我责，山林高卧复何求！
<br>愚公可笑金堆屋，老子唯须糟筑丘。
<br>华表无人识归鹤，烟波底处有驯鸥？
<br>
<br>筑舍
<br>
<br>筑舍水云乡，萧然似净坊。
<br>粥铛菰米滑，羹釜药苗香。
<br>素壁图嵩华，明窗读老庄。
<br>与人元淡淡，不是故相忘。
<br>
<br>庄器之作招隐阁项平父诸人赋诗予亦继作
<br>
<br>诸公共赋反招隐，细字斜行肯见传。
<br>语到淮南小山作，人如江左永和年。
<br>一窗萝月禁春瘦，万壑松风撼昼眠。
<br>我亦尚嫌林谷浅，因君更拟斸云烟。
<br>
<br>壮士吟次唐人韵
<br>
<br>士厌贫贱思起家，富贵何在发已华。
<br>不如为国戍万里，大寒破肉风卷沙。
<br>誓捐一死报天子，兜鍪如箕铠如水。
<br>男儿堕地射四方，安能山栖效园绮！
<br>塞云漠漠黄河深，凉州新城高十寻。
<br>风餐露宿宁非苦，且试平生铁石心。
<br>
<br>追感梁益旧游有作
<br>
<br>西游万里倚朱颜，肯放尊前一笑悭。
<br>蜀苑妓围欺夜雪，梁州猎火满秋山。
<br>晚途忽堕尘埃里，乐事浑疑梦寐间。
<br>浮世变迁君勿叹，剧谈犹是诧乡关。
<br>
<br>追感往事
<br>
<br>太平翁翁十九年，父子气焰可熏天。
<br>不如茅舍醉村酒，日与邻翁相枕眠。
<br>
<br>追感往事
<br>
<br>世事纷纷过眼新，九衢依旧涨红尘。
<br>桃花梦破刘郎老，燕麦摇风别是春。
<br>
<br>追感往事
<br>
<br>渡江之初不暇给，诸老文辞今尚传。
<br>六十年间日衰靡，此事安可付之天！
<br>
<br>追感往事
<br>
<br>文章光焰伏不起，甚者自谓宗晚唐。
<br>欧曾不生二苏死，我欲痛哭天茫茫！
<br>
<br>追感往事
<br>
<br>诸公可叹善谋身，误国当时岂一秦。
<br>不望夷吾出江左，新亭对泣亦无人！
<br>
<br>追怀胡基仲
<br>
<br>高洁胡徵士，当时已绝无。
<br>门庭谢残客，薪水斥常奴。
<br>遗稿何由见，英魂不可呼。
<br>谁怜墓上草，又是一年枯？
<br>
<br>追怀曾文清公呈赵教授赵近尝示诗
<br>
<br>忆在茶山听说诗，亲从夜半得玄机。
<br>常忧老死无人付，不料穷荒见此奇。
<br>律令合时方帖妥，工夫深处却平夷。
<br>人间可恨知多少，不及同君叩老师。
<br>
<br>追凉小酌
<br>
<br>绿树暗鱼梁，临流追晚凉。
<br>持杯属江月，散发据胡床。
<br>苦蕒腌齑美，菖薄渍蜜香。
<br>醉来呼稚子，扶我上南塘。
<br>
<br>追凉至安隐寺前
<br>
<br>枕石何妨更漱流，一凉之外岂他求。
<br>寺楼无影月卓午，桥树有声风变秋。
<br>残历半空心悄怆，岸巾徐步发飕飀。
<br>定知从此清宵梦，常在沙边伴白鸥。
<br>
<br>追忆征西幕中旧事
<br>
<br>大散关头北望秦，自期谈笑扫胡麈。
<br>收身死向农桑社，何止明明两世人！
<br>
<br>追忆征西幕中旧事
<br>
<br>小猎南山雪未消，绣旗斜卷玉骢骄。
<br>不如意事常千万，空想先锋宿渭桥。
<br>
<br>追忆征西幕中旧事
<br>
<br>忆昨王师戍陇回，遗民日夜望行台。
<br>不论夹道壶浆满，洛笋河鲂次第来。
<br>
<br>追忆征西幕中旧事
<br>
<br>关辅遗民意可伤，蜡封三寸绢书黄。
<br>亦知虏法如秦酷，列圣恩深不忍忘。
<br>
<br>斫脍
<br>
<br>玉盘行脍簇青红，输与山家淡煮菘。
<br>要识坐堂哀觳觫，试来临水看噞喁。
<br>
<br>子虡当以十月离淝上喜而有作
<br>
<br>十月霜侵客子衣，片帆计已发淮淝。
<br>山林独往我何敢？州县徒劳儿未非。
<br>传舍方寒索调护，里门终日待来归。
<br>解装且共灯前语，万事真当付一欷。
<br>
<br>子虡调官行在寓（左飠右兹）团巷，初冬遽寒甚，作两绝句寄之
<br>
<br>岁晚江湖行路难，一樽何日共开颜？
<br>汝方僵卧（左飠右兹）团巷，我亦饥吟饭颗山。
<br>
<br>子虡调官行在寓（左飠右兹）团巷，初冬遽寒甚，作两绝句寄之
<br>
<br>知汝弹冠意易阑，苦贫未免觅微官。
<br>（左飠右兹）团巷口残灯火，愁绝霜风十月寒。
<br>
<br>子龙求烟雨轩诗口占绝
<br>
<br>乌臼迎霜已半丹，哦诗终日合凭栏。
<br>霜高木落应尤好，长挂西窗更怕寒。
<br>
<br>子坦今秋盐官市征当满作绝句寄之
<br>
<br>八十老翁头似雪，柯桥送汝泪频挥。
<br>残年岂料犹强健，却向柯桥接汝归。
<br>
<br>子聿入城
<br>
<br>小砚寒生冻，孤灯翳复明。
<br>衰翁守微火，稚子隔重城。
<br>日落林无影，舟行水有声。
<br>诗家忌草草，得句未须成。
<br>
<br>子聿以刚日读易柔日读春秋常至夜分每听之辄欣然忘百忧作长句示之
<br>
<br>朱颜已去鬓丝稠，知复人间几岁留？
<br>正可床头著周易，安能车上说春秋。
<br>齑盐日昳从儿好，弦诵更阑解我忧。
<br>时发一言常中理，绝胜问事不能休。
<br>
<br>子聿欲暂归山阴见乃翁作恶遂不行赠以此诗
<br>
<br>钟鸣岂复夜行时，文字相娱赖此儿。
<br>欲去复留知汝孝，未言先泣叹吾衰。
<br>两篇易象能忘老，百亩山畲可免饥。
<br>但报家僮多酿酒，一栏红药是归期。
<br>
<br>子聿至湖上待其归
<br>
<br>舍北犬吠迎归航，老翁待儿据胡床。
<br>碧云忽起欲吞日，黄叶自凋非霣霜。
<br>十风五雨岁则熟，左餐右粥身其康。
<br>岂无深谷结茅屋，父子读易消年光。
<br>
<br>子遹调官得永平钱监待次甚远寄诗宽其意盖将与之偕行也
<br>
<br>黄纸起家升仕籍，青衫溯阙拜恩光。
<br>署衔汝勿憎铜臭，就养吾方喜饭香。
<br>世事极知多倚伏，人生正要小回翔。
<br>但令父子常相守，歛版扶犁味总长。
<br>
<br>子遹读书常至夜分作此示之
<br>
<br>我为无才老把鉏，汝穷亦复坐迂疏。
<br>夜灯咏史虫吟草，朝几陈书獭祭鱼。
<br>未至苦饥依马磨，不妨相守卧蜗庐。
<br>业成自有能知赏，家世从来典石渠。
<br>
<br>子遹入城三宿而归独坐凄然示以此篇
<br>
<br>吾儿早自立，所惧非饥寒。
<br>我归自僊蓬，再疏请挂冠。
<br>明恩华其行，汝亟忝一官。
<br>得禄宁甚远，惧违菽水欢。
<br>我年且九十，亦觉去汝难。
<br>生死要相守，岂惮联征鞍。
<br>但恐老益衰，千里愁关山。
<br>官期犹累岁，言之已辛酸。
<br>村醪泻盎盆，山果亦满盘。
<br>春风吹桃李，一笑且团栾。
<br>
<br>子遹为其长兄置酒予亦与焉作五字示之
<br>
<br>乌衣兄弟集，我亦据胡床。
<br>晚菊数枝在，小园幽兴长。
<br>霜清桑落熟，汤嫩雨前香。
<br>草草虽堪笑，他年未易忘。
<br>
<br>秭归醉中怀都下诸公示坐客
<br>
<br>长谣为子说天涯，四座听歌且勿哗。
<br>蛮俗杀人供鬼祭，败舟触石委江沙。
<br>此身长是沧浪客，何日能为饱暖家？
<br>坐忆故人空有梦，尺书不敢到京华。
<br>
<br>紫薇
<br>
<br>钟鼓楼前官样花，谁令流落到天涯？
<br>少年妄想今除尽，但爱清樽浸晚霞。
<br>
<br>紫溪驿
<br>
<br>它乡异县老何堪，短发萧萧不满篸。
<br>旋买一尊持自贺，病身安稳到江南。
<br>
<br>紫溪驿
<br>
<br>云外丹青万仞梯。木阴合处子规啼。
<br>嘉陵栈道吾能说，略似黄亭到紫溪。
<br>
<br>自扁门归
<br>
<br>橘柚累累未著霜，陂塘渺渺度秋光。
<br>长桥虹卧当官道，重阁翬飞出女墙。
<br>烟际远舟俄已隐，天边惊雁不成行。
<br>归来有底夸儿辈，笑指奚奴古锦囊。
<br>
<br>自嘲
<br>
<br>僻学论交少，贫居卜地偏。
<br>不逢方谢事，垂老旋希僊。
<br>兀兀醒如醉，昏昏昼亦眠。
<br>却惭农与圃，一饱饯余年。
<br>
<br>自嘲
<br>
<br>夜作看花梦，朝赋饮酒诗，
<br>吾梦固忘矣，诗亦聊自欺。
<br>荒园无隹花，牵牛漫疏篱。
<br>给酒月四斗，一觞难屡持。
<br>悲欢有定数，未至谁得知？
<br>愿从大钧问：一笑在何时？
<br>
<br>自嘲
<br>
<br>外泽里常粗，元知似瓠壶。
<br>仕因无援困，学为背时孤。
<br>轩盖愁城市，风烟落道途。
<br>它年游万里，不必念归吴。
<br>
<br>自嘲
<br>
<br>儒生穷事业，老去转荒唐。
<br>长日中分睡，残年有底忙？
<br>书常嬾终卷，诗亦少成章。
<br>忽弃蓬窗去，花前又一觞。
<br>
<br>自嘲
<br>
<br>华子中年百事忘，嵇生仍坐嬾为妨。
<br>病於荣宦冥心久，老向端闲得味长。
<br>对客欲谈还愦愦，读书才过已茫茫。
<br>青缣帐暖黄紬稳，聊借东庵作睡乡。
<br>
<br>自嘲
<br>
<br>清心不醉猩猩酒，省事那营燕燕巢。
<br>惟有著书殊未厌，暮年铁砚亦成凹。
<br>
<br>自嘲
<br>
<br>身见绍兴初改元，百罹敢料至今存。
<br>生涯破碎余龙具，学问荒唐守兔园。
<br>独立未除还笏气，余生犹待阖棺论。
<br>北窗灯暗霜风恶，且置孤愁近酒樽。
<br>
<br>自嘲
<br>
<br>野老家风子未知，天教甫里出孙枝。
<br>遍游竹院寻僧语，时拂楸枰约客棋。
<br>是处登临有风月，平生扬历半宫祠。
<br>即今个事浑如昨，唤作朝官却自疑。
<br>
<br>自嘲
<br>
<br>受福元无一羽轻，岂如造物假余生。
<br>抱痾不死跻高寿，遇乱能全见太平。
<br>投渚断鸿常自闵，营巢倦鹊固难成。
<br>乘除亦有堪惭处，记诵文辞误得名。
<br>
<br>自嘲
<br>
<br>岁月惟迁万事非，放翁可笑白头痴。
<br>此生竟出古人下，有志尚如年少时。
<br>僻学固应知者少，长歌莫问和予谁。
<br>自嘲自解君毋怪，老大从人百不宜。
<br>
<br>自嘲
<br>
<br>穷途久矣叹吾衰，双鬓新添几缕丝。
<br>身是在家狂道士，心如退院病禅师。
<br>极知勾漏求丹药，不及衡阳卖漉篱。
<br>习气若为除未尽，小轩风月又成诗。
<br>
<br>自嘲
<br>
<br>壮岁耽书废夜眠，窗明犹在短檠前。
<br>如今自笑摧颓甚，卧看儿曹理断编。
<br>
<br>自嘲
<br>
<br>少读诗书陋汉唐，暮年身世寄农桑。
<br>骑驴两脚欲到地，爱酒一樽常在傍。
<br>老去形容虽变改，醉来意气尚轩昂。
<br>太行王屋何由动，堪笑愚公不自量。
<br>
<br>自嘲
<br>
<br>贪禄忘归秪自羞，一窗且复送悠悠。
<br>镜明不为人藏老，酒薄难供客散愁。
<br>正得虚名真画饼，元非大器愧函牛。
<br>年来事业知君否？高束诗书学问囚。
<br>
<br>自嘲
<br>
<br>野叟身常杂佣保，茀圃荒庭自锄扫。
<br>小儿耕养堇堇足，大儿游宦垂垂老。
<br>朝餐未破百瓮齑，晚饷犹存两囷枣。
<br>舂粳但傋翁作糜，储帛才堪孙裂褓。
<br>贤愚元自一王尊，痴钝宁论万冯道。
<br>可怜对客犹自矜，谈道能令君绝倒。
<br>
<br>自嘲
<br>
<br>天公大度一何奇，养此无能老白痴。
<br>宿疾闲愁俱扫尽，美餐甘寝更无时。
<br>蛙鸣庭草何曾问，水半门扉亦不知。
<br>道似婴儿犹有恨，小轩风月独哦诗。
<br>
<br>自嘲
<br>
<br>长日淡无事，虚堂来远风。
<br>爱眠从病蹇，厌事嬾治聋。
<br>猫健翻怜鼠，庭荒不责童。
<br>尔来添目暗，又免送归鸿。
<br>
<br>自嘲
<br>
<br>身卧孤村日，年当大耋时。
<br>贫忧偿酒券，嬾悔许僧碑。
<br>轮税质耕犊，饭医烹伏雌。
<br>劳生不须叹，随事且支持。
<br>
<br>自嘲解嘲
<br>
<br>世变真难料，吾痴只自嘲。
<br>移山谋畚土，黏日欲煎胶。
<br>得句题修竹，烹茶拾堕巢。
<br>行年不须算，断是死衡茆。
<br>
<br>自嘲解嘲
<br>
<br>种稻稽山下，诛茆剡曲傍。
<br>鸣鸡耐昏旦，飞燕异炎凉。
<br>古剑寒三尺，残书乱一床。
<br>穹穹与厚厚，能识我非狂。
<br>
<br>自嘲老态
<br>
<br>世念秋毫尽，浑如学语儿。
<br>得床眠易熟，有饭食无时。
<br>纱帽簪花舞，盆池弄水嬉。
<br>从今转无事，静坐不吟诗。
<br>
<br>自嘲用前韵
<br>
<br>残年过六十，寂寞卧山中。
<br>病眼惊新暗，衰颜失旧红。
<br>人讥作诗瘦，自悯著书穷。
<br>输与封侯骨，云台竞策功。
<br>
<br>自春来数梦至阆中苍溪驿五月十四日又梦作两绝句记之
<br>
<br>骑驴夜到苍溪驿，正是猿啼月落时。
<br>三十五年如电掣，败墙谁护旧题诗？
<br>
<br>自春来数梦至阆中苍溪驿五月十四日又梦作两绝句记之
<br>
<br>亭皋败叶先秋霣，城上惊鸟半夜啼。
<br>自笑远游心未已，年来频梦到苍溪。
<br>
<br>自东冈缭出舍北
<br>
<br>年光岂不好，老境独无欢。
<br>百步未为远，一尊聊自宽。
<br>泽枯波尚绿，霜薄叶初丹。
<br>矫首问来雁：中原应苦寒？
<br>
<br>自东津泛舟至桐溪
<br>
<br>潮生东西津，雨暗上下塔。
<br>萧萧乱菰蒲，拍拍起凫鸭。
<br>吾船虽褊小，尚可著一榻。
<br>溪风吹醉颊，高枕堕纱陷。
<br>南山浮湿翠，偃蹇呼不答。
<br>安得青莲公，杰句为弹压。
<br>
<br>自东泾度小岭闻有地可卜庵喜而有赋
<br>
<br>小岭西南烟水间，颇闻有地百弓宽。
<br>谁其云者两黄鹄，何以报之双玉盘。
<br>竹坞未昏先晻暧，莲汀当暑亦清寒。
<br>一庵何日从吾好，会约高人共倚阑。
<br>
<br>自法云归
<br>
<br>落日疏林数点鸦，青山阙处是吾家。
<br>归来何事添幽致，小灶灯前自煮茶。
<br>
<br>自法云回过鲁垆故居
<br>
<br>枳篱数掩闭柴扉，臼碓声中烟火微。
<br>雪暗杜陵无雁下，云迷辽海有人归。
<br>耕畴且复偿初愿，官路那知脱骇机。
<br>更有冬来欢喜事，芋魁豆两不胜肥。
<br>
<br>自芳华楼过瑶林庄
<br>
<br>春晚江边草过腰，雨余楼下水平桥。
<br>名花未落如相待，佳客能来不费招。
<br>栏角峭风罗袖薄，柳阴斜日玉聪骄。
<br>此身醉死元关命，敢笑闻鸡趁早朝。
<br>
<br>自广汉归宿十八里草市
<br>
<br>月黑叩店门，灯青坐床箦。
<br>饭麤杂沙土，菜瘦等草棘。
<br>泰然均一饱，未觉异玉食。
<br>我岂儿女哉，口腹为怨德！
<br>古人耻怀禄，不仕当力穑。
<br>从今扶犁手，终老谢翰墨。
<br>
<br>自规
<br>
<br>陆君拙自谋，七十犹粝食。
<br>著书虽如山，身不一钱直。
<br>默自观我生，困弱良得力。
<br>转喉畏或触，唾面敢自拭。
<br>世路方未夷，机阱宁有极？
<br>但能常闭门，尊拳贷鸡肋。
<br>
<br>自规
<br>
<br>老疾今俱至，艰难亦备更。
<br>个中无障蔽，何处欠光明？
<br>一日能用力，三年亦有成。
<br>修身在我尔，勉勉尽余生。
<br>
<br>自规
<br>
<br>忿欲俱生一念中，圣贤本亦与人同。
<br>此心少忍便无事，吾道力行方有功。
<br>碎首宁闻怨飘瓦，关弓固不慕冥鸿。
<br>老翁已落江湖久，分付余年一短篷。
<br>
<br>自规
<br>
<br>立志当如塞决河，犀编铁砚未为过。
<br>文难称意古所恨，学不尽才今亦多。
<br>四海交朋常隔阔，一生光景易蹉跎。
<br>耄年尚欲鞭吾後，太息无人为诋诃！
<br>
<br>自规
<br>
<br>曲肱饮水彼何人，汝独何为厌贱贫？
<br>大节勿污千载史，少时便尽百年身。
<br>图书幸可传遗业，鸡黍何妨约近邻。
<br>今日伸秋还小雨，剩鉏麦垄待新春。
<br>
<br>自汉州之金堂过沈氏竹园小憩坐间微雨
<br>
<br>修修万竹压康庄，碧玉椽围一尺强。
<br>雪节烟梢谁暇赏，马蹄车辙可怜忙。
<br>帽边忽堕吹香句，肘後旧传医俗方。
<br>更觉清游天所惜，坐来飞雨度横塘。
<br>
<br>自合江亭涉江至赵园
<br>
<br>政为梅花忆两京，海棠又满锦官城。
<br>鸦藏高柳阴初密，马涉清江水未生。
<br>风掠春衫惊小冷，酒潮玉颊见微赬。
<br>残年飘泊无时了，肠断楼头画角声。
<br>
<br>自贺
<br>
<br>胎发茸茸绿映巾，归耕犹是太平民。
<br>流觞内史招同社，扛鼎将军与卜邻。
<br>曾冠六鳌非俗吏，已开九秩是陈人。
<br>一杯剩约梅花醉，又见开禧第二春。
<br>
<br>自江源过双流不宿径行之成都
<br>
<br>断筰飘飘挂渡头，临江立马唤渔舟。
<br>少城已破繁华梦，老境聊寻汗漫游。
<br>斜日驿门双堠立，早霜风叶一林秋。
<br>诗材满路无人取，准拟归骖到处留。
<br>
<br>自郊外归北望谯楼
<br>
<br>天上何年堕翠虯，屈蟠爪尾护吾州。
<br>重门雨细旌旗湿，危堞风高鼓角遒。
<br>漠漠川云昏佛塔，涓涓野水入农畴。
<br>旷怀不耐微官缚，拟脱朝衫换钓舟。
<br>
<br>自诘
<br>
<br>修行力量浅，触事常寡悰。
<br>端居本年事，奈此百忧攻。
<br>今晨默自语：世岂不汝容？
<br>漱濯临清流，啸歌荫长松。
<br>缓步有夷途，远眺多奇峰。
<br>野叟时相寻，村酒亦自醲。
<br>于道忽少进，一扫芥蔕胸。
<br>轑釜本常情，宁说饭後钟？
<br>
<br>自嗟
<br>
<br>青蔬半亩老生涯，霜鬓萧萧只自嗟。
<br>勋业蹉跎空许国，文词浅俗不名家。
<br>残骸皆作麒麟楦，旧友仍非处士牙。
<br>收得平生钓竿手，长安西日更须遮。
<br>
<br>自解
<br>
<br>四十头颅已可知，残年至此复何为？
<br>著书不直一杯水，看镜空添千缕丝。
<br>达宦独骄儒作戏，後生速化吏为师。
<br>有冠当挂无余说，但恨衰翁见事迟。
<br>
<br>自近村归
<br>
<br>雪晴村路尚残泥，茅屋清寒正要低。
<br>野渡船虚飞鸟集，烟村路近蹇驴嘶。
<br>坚顽那复愁空橐，老健犹能伴架犁。
<br>蹴榻不僵君会否？更须百瓮享黄齑。
<br>
<br>自儆
<br>
<br>牛解谨藏刀，羊亡密补牢。
<br>达人忧禄厚，奇祸出名高。
<br>所要怀全璧，宁当耻縕袍？
<br>世间俱癣疥，何事苦爬搔？
<br>
<br>自儆
<br>
<br>学当尽力去浮华，从事文辞但可嗟。
<br>造道浅深看应物，修身勤惰验齐家。
<br>
<br>自儆
<br>
<br>出仕每辞荣，归休但力耕。
<br>俭勤贫亦足，戒惧祸终轻。
<br>学自不欺始，智由无事行。
<br>书绅及铭座，勉勉尽吾生。
<br>
<br>自儆
<br>
<br>恶石从来岂汝仇，安居无患却堪忧。
<br>不须更守庚申夜，留取三彭儆惰偷。
<br>
<br>自儆
<br>
<br>经术吾家事，躬行更不疑。
<br>仁常为己任，清每畏人知。
<br>古训必三复，危途仍十思。
<br>兢兢死方已，宁论迫期颐。
<br>
<br>自儆
<br>
<br>世事如云日日新，瓦盆黍酒却关身。
<br>细思只有穷居好，寄语玄翁莫逐贫。
<br>
<br>自警
<br>
<br>放翁原愦愦，徂岁复駸駸。
<br>社栎终无用，秋虫漫苦吟。
<br>拍蚊违杀戒，引水动机心。
<br>老耄谁规我，忠言抵万金。
<br>
<br>自警
<br>
<br>生世如梦境，淹速无定时。
<br>少壮不可恃，况汝迫耄期。
<br>五官及百骸，自揣日益衰，
<br>客来能送迎，要是强支持。
<br>百口皆新人，所至无旧知；
<br>绍兴同朝者，扫地靡复遗。
<br>虽云穷耐久，造物岂汝私？
<br>余日真几何？得酒且伸眉。
<br>
<br>自警
<br>
<br>少年不自量，妄意慕管葛；
<br>晚节虽知难，犹觊终一豁。
<br>悲哉老病马，解纵谁复秣？
<br>既辞箠辔劳，始爱原野阔。
<br>饮涧啮霜菅，亦可数年活；
<br>勿复思长途，嘶鸣望天末。
<br>
<br>自警
<br>
<br>人生非金石，寿夭不自知，
<br>一日复一日，亦或至耄期。
<br>方其未死间，早夜勿自欺。
<br>嗟彼陷溺者，太山起毫厘。
<br>努力戒惰偷，尧舜可庶几。
<br>我今齿发弊，强健复几时？
<br>一寸学古心，自视犹可为。
<br>鸡鸣推枕起，为善亦孳孳。
<br>天定终胜人，吾世或未衰？
<br>素业果有传，三复吾此诗。
<br>
<br>自警
<br>
<br>堕发满晨梳，荒畦入晚鉏。
<br>凉生团扇厄，病退短筇疏。
<br>圣道功殊浅，尘缘习未除。
<br>青灯幸如故，勉近读残书。
<br>
<br>自警
<br>
<br>乳烹佛粥遽如许，菜簇春盘行及时。
<br>草木欣欣渠得意，乾坤浩浩我何私。
<br>怀材所忌多轻用，学道当从不自欺。
<br>旦暮置规君勿怪，修身三省自先师。
<br>
<br>自九里平水至云门陶山历龙瑞禹祠而归凡四日
<br>
<br>桐帽絁裘拥半酣，肩舆咿轧转城南。
<br>牛过野水将新犊，女采柔桑起稚蚕。
<br>遗老年光垂九十，故乡春事及重三。
<br>种花筑室知难办，借地犹能结草庵。
<br>
<br>自九里平水至云门陶山历龙瑞禹祠而归凡四日
<br>
<br>细雨如丝映晚晖，店家小憩换征衣。
<br>春农耕罢负犁去，村社祭余怀肉归。
<br>黄犊自依残照卧，白鸥争傍小滩飞。
<br>道边旧识凋零尽，谁记辽天老令威？
<br>
<br>自九里平水至云门陶山历龙瑞禹祠而归凡四日
<br>
<br>老子无心老尚狂，山程随处寄伥伥。
<br>云归岫穴初收雨，水入陂塘正下秧。
<br>野客就林煨燕笋，蚕家负笼采鸡桑。
<br>远游万里知何乐？却喜东归住故乡。
<br>
<br>自九里平水至云门陶山历龙瑞禹祠而归凡四日
<br>
<br>老子山行肯遽回，直穿荦确上崔嵬。
<br>未夸脚力如平昔，且喜眉头得暂开。
<br>庙後故梁龙化去，山前遗箭鹤衔来。
<br>囊钱已尽君无笑，草草犹能把一杯。
<br>
<br>自九里平水至云门陶山历龙瑞禹祠而归凡四日
<br>
<br>我来恰值暮春初，昼漏微长小雨余。
<br>苔蚀秦碑亡旧刻，龙归禹穴护遗书。
<br>燕巢已垒泥犹湿，花片虽残叶尚疏。
<br>到处不妨俱可乐，诗人为底爱吾庐？
<br>
<br>自九里平水至云门陶山历龙瑞禹祠而归凡四日
<br>
<br>舆似鸡栖寄两竿，山程三月尚春寒。
<br>麦曲吐穗初成实，梅子生仁已带酸。
<br>买饭犹胜乞墦客，看耕僭学劝农官。
<br>还家莫道虚怀袖，笋蕨随宜亦满盘。
<br>
<br>自九里平水至云门陶山历龙瑞禹祠而归凡四日
<br>
<br>点点桃花糁绿苔，入门倚杖意悠哉！
<br>数声茶饭斋初散，一片溪云雨欲来。
<br>老宿龙锺嗟独在，高松磊砢忆新栽。
<br>世间万事俱难料，未死重游更几回？
<br>
<br>自九里平水至云门陶山历龙瑞禹祠而归凡四日
<br>
<br>我行随处叩岩扉，觅得生薪旋燎衣。
<br>道士已骖鸶鹤去，山僧初自水云归。
<br>瓮头酒压松肪熟，盘里蔬供药汞肥。
<br>老觉论心须世外，溪阴回首尚依依。
<br>
<br>自局中归马上口占
<br>
<br>幼舆只合著山岩，误被恩光不盖惭。
<br>人怪衰翁烦尺一，心知造物赋朝三。
<br>飞腾岂少摩云鹘，蹙缩方同作茧蚕。
<br>安得公朝闵枯朽，早教归卧旧茆庵。
<br>
<br>自开岁略无三日晴戏作长句
<br>
<br>新年暗曀觉春悭，变化相乘一瞬间。
<br>雨脚稍收初见日，风花忽起又遮山。
<br>欲行幽圃还成阻，未脱重裘自笑孱。
<br>桃李会开君勿恨，清尊且用破衰颜。
<br>
<br>自开岁阴雨连日未止
<br>
<br>江云漠漠雨昏昏，归老山阴学灌园。
<br>十里羊肠仅通路，三家铛脚自成村。
<br>应时餺飥聊从俗，耐久锺馗俨在门。
<br>近县传闻颇多盗，呼儿插棘补颓垣。
<br>
<br>自宽
<br>
<br>兀兀空斋静掩扉，篝炉香细著秋衣。
<br>檐头残雨晴犹滴，栏角羁云晚未归。
<br>支枕口和心共语，挑灯形与影相依。
<br>
<br>卷书未觉唐虞远，知我何妨举世稀。
<br>
<br>自来福州诗酒殆废北归始稍稍复饮至永嘉括苍无日不醉诗亦屡作此事不可不记也
<br>
<br>尊酒如江绿，春愁抵草长。
<br>但令闲一日，便拟醉千场。
<br>柳弱风禁絮，花残雨渍香。
<br>客游还役役，心赏竟茫茫。
<br>
<br>自阆复还汉中次益昌
<br>
<br>北首褎斜又几程，骄云未放十分晴。
<br>马经断栈危无路，风掠枯茆飒有声。
<br>季子貂裘端已弊，吴中菰菜正堪烹。
<br>朱颜渐改功名晚，击筑悲歌一再行。
<br>
<br>自立秋前病过白露犹未平遣怀
<br>
<br>门冷荒车辙，囊空别醉乡。
<br>嬾行眠亦好，倦话默何伤。
<br>野叟占幽梦，山僧送秘方。
<br>病怀虽忽忽，随事答年光。
<br>
<br>自立秋前病过白露犹未平遣怀
<br>
<br>饥能坚志节，病可养精神。
<br>不动成罴卧，微劳学鸟伸。
<br>功名知幻境，忧患笑前身。
<br>药裹吾何厌，秋灯作梦新。
<br>
<br>自励
<br>
<br>中年已惧小人归，况是駸駸耄及时。
<br>气惰欲归思友助，学衰不进赖儿规。
<br>无功追媿清时禄，有命何忧晚节饥。
<br>羸病今年能未死，潜心更下董生帷。
<br>
<br>自勉
<br>
<br>曩岁读隐书，妄意慕陶葛，
<br>芝房及乳石，日夜躬采掇。
<br>飞举固未能，死籍或可脱。
<br>那知事大谬，发齿将秃豁。
<br>神僊岂弃汝，正坐自迂阔。
<br>余年尚努力，勿待烛见跋。
<br>
<br>自勉
<br>
<br>学诗当学陶，学书当学颜；
<br>正复不能到，趣乡已可观。
<br>养气要使完，处身要使端；
<br>勿谓在屋漏，人见汝肺肝。
<br>节义实大闲，忠孝後代看。
<br>汝虽老将死，更勉未死间。
<br>
<br>自勉
<br>
<br>妄出真成错，归耕惜已迟。
<br>褐温贫始觉，饭美淡方知。
<br>身外元无易，情中自有诗。
<br>穷源那得止，瞑目以为期。
<br>
<br>自勉
<br>
<br>自信直如弦，残年偶得全。
<br>老犹嗤佞佛，贫亦讳言钱。
<br>旦暮勤鞭策，麈埃痛洗湔。
<br>仍须语儿子，此事要家传。
<br>
<br>自勉
<br>
<br>臂弱传钞少，心烦记问衰。
<br>读书犹自力，爱日似儿时。
<br>章句分无憾，声形讲不遗。
<br>明年幸强健，闭户有余师。
<br>
<br>自勉
<br>
<br>归老宁常逸，时时学荷鉏。
<br>室蜼无长物，圃尚有余蔬。
<br>壮志诚衰矣，贫居亦晏如。
<br>为农当世业，安用筑门闾。
<br>
<br>自妙相归将至杜浦堰舟中作
<br>
<br>斜阳发东郭，初夜转西城。
<br>寺阁疏钟动，渔村远火明。
<br>苍茫林霭灭，扑漉水禽惊。
<br>渐喜吾庐近，遥闻过埭声。
<br>
<br>自闵
<br>
<br>主人元是客，儒上却成僧。
<br>垂老贫如昔，经春醉未曾。
<br>褰衣身伛偻，顾影发鬅鬠。
<br>忽忆东冈路，扪萝试一登。
<br>
<br>自闵
<br>
<br>破帽羸骖厌垢氛，挂冠归伴故溪云。
<br>年光疾病占强半，日景睡眠居七分。
<br>庐冢萧条频霣涕，交朋零落久离群。
<br>残年岂复行孤学，自闵犹尊昔所闻。
<br>
<br>自遣
<br>
<br>蔬食任无鱼，山行可借驴。
<br>指挛犹把钓，眼涩未捐书。
<br>客少胜纷若，家贫亦晏如。
<br>时时顾影叹，顽似十年初。
<br>
<br>自遣
<br>
<br>枳篱茅屋枕孤峰，偃尽初来手种松。
<br>睡少未成千里梦，愁深先怯五更钟。
<br>中天日月逢真主，数亩桑麻伴老农。
<br>世事古今谁料得？不堪陂水照衰容。
<br>
<br>自遣
<br>
<br>衣冠尚作闲身祟，梁肉终非退士宜。
<br>惟有褐裘井豆饭，尚能相伴到期颐。
<br>
<br>自若耶溪舟行杭镜湖而归
<br>
<br>换马亭前烟火微，斗牛桥畔行人稀。
<br>云山惨澹少颜色，霜日青薄无光辉。
<br>新酒篘成桑正落，美人信断雁空归。
<br>高楼何处吹长笛？清泪无端又湿衣。
<br>
<br>自三泉泛嘉陵至利州
<br>
<br>日日邅途处处诗，书生活计绝堪悲。
<br>江云垂地滩风急，一似前年上硖时。
<br>
<br>自桑渎泛舟归三山
<br>
<br>端为身闲觉日长，不嫌儿辈笑清狂。
<br>湖光潋潋归舟疾，雨点霏霏醉颊凉。
<br>断彴苔生人唤渡，孤村霜近稻登场。
<br>宦情不独今年薄，游子从来念故乡。
<br>
<br>自山中泛舟归郡城
<br>
<br>我呼小艇浮南津，落日乱山衔半轮。
<br>背船双鹭低掠水，下滩峭风冷逼人。
<br>中流回望始太息，烟中白塔高嶙峋。
<br>适从彼来忽在此，老夫拄杖捷有神。
<br>尉曹堆盘笠泽脍，秀才泻榼中山春。
<br>岂惟外物不挂眼，醉後兀尔忘吾身。
<br>朝冠行即挂神武，买犊遂欲耕峨岷。
<br>金丹自喜日日长，白发未许年年新。
<br>拥桥炬火远已闹，归舍睡息清而匀。
<br>明朝笑谓同载客，有脚莫踏东华尘。
<br>
<br>自山中夜行还湖上
<br>
<br>火云峥嵘水车鸣，行人畏热不敢宁。
<br>萧然一马两园丁，缺月照我影伶俜。
<br>荒鸡起早忽再唱，北斗低尽余三星。
<br>扁舟菱歌正嫋嫋，丛冢鬼火何荧荧。
<br>迎人渐见镜湖白，回首已失秦山青。
<br>道边野店得小憩，一杯浊酒倾残瓶。
<br>登盘绝爱畦韭美，轑釜未厌溪鳞腥。
<br>丈夫所要饱辛苦，文叔尚困芜蒌亭。
<br>
<br>自伤
<br>
<br>朝雨暮雨梅子黄，东家西家鬻兰香。
<br>白头老鳏哭空堂，不独悼死亦自伤。
<br>齿如败屐鬓如霜，计此光景宁久长？
<br>扶杖欲起辄仆床，去死近如不隔墙。
<br>世间万事俱茫茫，惟有进德当自强。
<br>往从二士饿首阳，千载骨朽犹芬芳。
<br>
<br>自上清延庆归过丈人观少留
<br>
<br>再到蓬莱路欲平，却吹长笛过青城。
<br>空山霜叶无行迹，半岭天风有啸声。
<br>细栈跨云萦峭绝，危桥飞柱插澄清。
<br>玉华更控青鸾住，要倚栏干待月明。
<br>
<br>自上灶过陶山
<br>
<br>宿雨初收见夕阳，纵横流水入陂塘。
<br>蚕家忌客门门闭，茶户供官处处忙。
<br>绿树村边停醉帽，紫藤架底倚胡床。
<br>不因萧散遗尘事，那觉人间白日长。
<br>
<br>自适
<br>
<br>远游思里巷，久困念耕桑。
<br>家酿倾醇碧，园蔬摘矮黄。
<br>利名因醉远，日月为闲长。
<br>今岁虽中熟，吾徒亦小康。
<br>
<br>自蜀州暂还成都奉简诸公
<br>
<br>不染元规一点尘，行歌偶到锦江滨。
<br>淋漓诗酒无虚日，判断莺花又过春。
<br>客路柳阴初堕絮，还家梅子欲生仁。
<br>更须作意勤相过，要信年光属散人。
<br>
<br>自述
<br>
<br>偶策青驴出，还将白鹤随。
<br>链丹留日观，采药上天池。
<br>送客清秋棹，留僧静夜棋。
<br>从来闲姓字，不遣世人知。
<br>
<br>自述
<br>
<br>藜藿安贫陋，柴荆俯莽苍。
<br>露蓍朝筮易，扫地昼焚香。
<br>美睡天教嬾，长歌客恕狂。
<br>欢然送余日，醉死亦何伤！
<br>
<br>自述
<br>
<br>勃落为衣隐薜萝，扫空尘抱养天和。
<br>过期未死更强健，与世不谐犹啸歌。
<br>野市萧条残叶满，酒家零落废垆多。
<br>石帆山下孤舟雨，借问君如此老何？
<br>
<br>自述
<br>
<br>早畏危机避巧丸，长安未到意先阑。
<br>心如老马虽知路，身似鸣蛙不属官。
<br>闲驾柴车无远近，旋沽村酒半甜酸。
<br>群儿何足劳情恕，胸次从初抵海宽。
<br>
<br>自述
<br>
<br>二亩新蔬圃，三间旧草堂。
<br>病除身小健，秋近夜微凉。
<br>薄酒时醒醉，残书半在亡。
<br>老怀常自笑，无事忽悲伤。
<br>
<br>自述
<br>
<br>古井无由浪，浮云一扫空。
<br>诗书修孔业，场圃嗣豳风。
<br>惧在饥寒外，忧形寤寐中。
<br>吾年虽日逝，犹冀有新功。
<br>
<br>自述
<br>
<br>怡然气貌渐还婴，淡饭麤裘过此生。
<br>尽道无方能缩地，梦中夜夜上青城。
<br>
<br>自述
<br>
<br>寄怀鱼鸟卧烟汀，结友松筠醉草亭。
<br>拜赐龟章纡旧紫，养成鹄鬓扫余青。
<br>遗经在椟传家学，大字书墙作座铭。
<br>浪迹江湖遂终老，此身何啻一浮萍。
<br>
<br>自述
<br>
<br>旧业还耕钓，残年迫耄期。
<br>筋骸衰後觉，力量梦中知。
<br>客约溪亭饮，僧招竹院棋。
<br>未为全省事，终胜宦游时。
<br>
<br>自述
<br>
<br>睡美不知旦，气衰先觉秋。
<br>有时浮小艇，随意宿沧洲。
<br>未恨名风汉，惟求拜醉侯。
<br>更须多种竹，搔首送悠悠。
<br>
<br>自述
<br>
<br>齿卼复牢能咀嚼，足挛渐愈可跏趺。
<br>短檠非复衰翁事，且与儿孙共地炉。
<br>
<br>自述
<br>
<br>意望天公本自廉，甘餐美睡偶容兼。
<br>一生忧患如山重，此日安闲抵蜜甜。
<br>拙宦虽无齐虏舌，早归亦免楚人钳。
<br>但余一味疏慵在，储药千斤未易砭。
<br>
<br>自述
<br>
<br>屏迹归休後，颐生寂寞中。
<br>忍贫辞半俸，学古得全功。
<br>西埭村醅酽，东陂小彴通。
<br>经行有佳趣，稚子也能同。
<br>
<br>自讼
<br>
<br>家弊须微禄，年衰尚远游。
<br>未逃朋友责，更遣吏民羞。
<br>釆药思长往，传书却小留。
<br>微风入桐叶，分我一帘秋。
<br>
<br>自讼
<br>
<br>年少宁知道废兴，搏风变化羡鲲鹏。
<br>贪求但欲攀分寸，痛定方惭乞斗升。
<br>灵府已能澄似水，俗绿更觉薄于僧。
<br>挂冠且喜身萧散，二顷宁须退可凭。
<br>
<br>自叹
<br>
<br>晨兴袖手观空寂，饭罢宽腰习按摩。
<br>堪叹一生闲日月，为身时少为人多。
<br>
<br>自叹
<br>
<br>恶杀常根食，安贫但縕袍。
<br>消摇敢言达，简默本非高。
<br>入剡逢飞雪，游吴看怒涛。
<br>平生笑渔父，苦语劝餔糟。
<br>
<br>自唐安徙家来和义出城迎之马上作
<br>
<br>身如林下僧，处处常寄包。
<br>家如梁上燕，岁岁旋作巢。
<br>岂惟人所怜，顾影每自嘲，
<br>眼看佳山水，不得结把茅。
<br>造物困豪杰，如视饿虎哮，
<br>要令出精神，感激使叫呶。
<br>颇思投笔去，走马盘云旓，
<br>三更冒急雪，大战梁楚郊。
<br>
<br>自唐安之成都
<br>
<br>出门犹苦雨，度堑喜新晴。
<br>日正车无影，风高盖有声。
<br>疏疏稚苗立，郁郁晚桑生。
<br>宿醉行犹倦，无人为解酲。
<br>
<br>自题传神
<br>
<br>识字深村叟，加巾下版僧。
<br>檐挑只草屦，壁倚一乌藤。
<br>得酒犹能醉，逢山未怯登。
<br>莫论明日事，死至亦腾腾。
<br>
<br>自喜
<br>
<br>半生羁宦走人间，醉里心宽梦里闲。
<br>自喜如今无一事，读书才倦即游山。
<br>
<br>自喜
<br>
<br>身闲僊不远，食足富何加。
<br>庭卧长生犊，园开手种花。
<br>狂歌声跌宕，醉草笔横斜。
<br>八十明年是，衰残岂复嗟。
<br>
<br>自喜
<br>
<br>了了复惺惺，蓍龟未是灵。
<br>闲中有富贵，寿外更康宁。
<br>身备乡三老，家传子一经。
<br>春回元不记，出户四山青。
<br>
<br>自喜
<br>
<br>身寄人间世，心常古镜如。
<br>唤醒狂蝶梦，扫尽老狐书。
<br>年出乡闾石，贫过仕宦初。
<br>村村是桃李，岂独爱吾庐。
<br>
<br>自夏秋匮甚慨然有感
<br>
<br>万卷纵横眼欲枯，老犹闭户诵唐虞。
<br>故人谁复访生死，邻父幸能通有无。
<br>云子翻匙新稻饭，天吴坼绣旧衣襦。
<br>时平得掩松根骨，也胜王孙泣路隅。
<br>
<br>自小云顶上云顶寺
<br>
<br>素衣虽成缁，不为京路尘，
<br>跃马上云顶，欲呼飞仙人。
<br>飞仙不可呼，野僧意甚真，
<br>煎茶清樾下，童子拾堕薪。
<br>我少本疏放，一出但坐贫。
<br>缚裤属櫜鞬，哀哉水云身。
<br>此地虽暂寓，失喜忘吟呻。
<br>故溪归去来，岁晚思鲈蓴。
<br>
<br>自笑
<br>
<br>宦途昔似伏辕驹，退处今如纵壑鱼。
<br>手自扫除松菊径，身常枕藉老庄书。
<br>郊居本自依农圃，社饮何妨逐里闾。
<br>白发萧然还自笑，风流犹见过江初。
<br>
<br>自笑
<br>
<br>自笑谋生事事疏，年来锥与地俱无。
<br>平章春韭秋菘味，拆补天吴紫凤图。
<br>食肉定知无骨相，珥貂空自逛头颅。
<br>惟余数卷残书在，破箧萧然笑獠奴。
<br>
<br>自笑
<br>
<br>自笑平生醉後狂，千锺使气少年场。
<br>那知病叶先摧落，却羡寒龟巧缩藏。
<br>药物及时希老健，山家随日了穷忙。
<br>凶年坐待新春麦，莫厌清吟雪夜长。
<br>
<br>自笑
<br>
<br>左车第二牙辞去，团坐无生话又新。
<br>堪笑按摩井洗沐，未忘贪爱梦中身。
<br>
<br>自笑
<br>
<br>三间茅屋寄沧浪，鸟出樊笼马脱缰。
<br>灩灩陂塘秧水满，阴阴门巷麦风凉。
<br>蔬盘旋采溪毛滑，篷艇新编露箬香。
<br>捐尽浮名方自喜，一生枉是伴人忙。
<br>
<br>自笑
<br>
<br>自笑胸中抵海宽，韭齑麦饭日加餐。
<br>住山缘熟尘机息，养气功深槁面丹。
<br>恶路惯曾经灩澦，浮生何啻梦邯郸。
<br>镜湖五月秋萧爽，剩傍滩头把钓竿。
<br>
<br>自笑
<br>
<br>诸公衮衮几金貂，自笑无材负圣朝。
<br>老气醉中犹跌宕，闲身梦里亦逍遥。
<br>旧书日伴吾儿读，薄饭时从野叟招。
<br>病後秋衣须早制，竹窗残夜雨萧萧。
<br>
<br>自笑
<br>
<br>学道功赊岁月驰，平居自笑著鞭迟。
<br>安心未竟夜饶梦，与世虽疏秋尚悲。
<br>药圃幽寻芒屦湿，棋枰憨战角巾欹。
<br>只愁今夕西窗梦，又买长筒到古郫。
<br>
<br>自兴元赴官成都
<br>
<br>平生无远谋，一饱百念已。
<br>造物戏饥之，聊遣行万里。
<br>梁州在何处，飞蓬起孤垒。
<br>凭高望杜陵，烟树略可指。
<br>今朝忽梦破，跋马临漾水。
<br>此生均是客，处处皆可死。
<br>剑南亦何好，小憩聊尔尔。
<br>舟车有通涂，吾行良未止。
<br>
<br>自雪堂登四望亭因历访苏公遗迹至安国院
<br>
<br>我醉飞屐登孱颜，拄杖出没风烟间。
<br>三山葱曨鲛鳄静，九关肃穆虎豹闲。
<br>几年金骨炼绿髓，此日始得穷跻攀。
<br>老僊归侍紫皇案，空有野水流淙潺。
<br>蜿蜒翠阜围绿野，似岭非岭山非山。
<br>向来龙蛇满雪壁，雷电下取何时还？
<br>名花亦已天上去，居人指似题诗处。
<br>九十一翁不识公，我抱此恨知无穷。
<br>
<br>自诒
<br>
<br>荒圃风烟入荷鉏，孤村巷陌看骑驴。
<br>少年曾纵千场醉，老境惟存一束书。
<br>作意买山虽已矣，忍惭乞米独何欤？
<br>所欣肺病秋来减，白发萧萧可自梳。
<br>
<br>自诒
<br>
<br>健忘闲何害？贪眠老正宜。
<br>本心惟泥酒，余习略存诗。
<br>未废春农业，犹堪幼学师。
<br>微官何所恋，请老五年迟。
<br>
<br>自诒
<br>
<br>一廛东近会稽城，凿破烟芜俋俋耕。
<br>上药养神非近效，善言铭座要躬行。
<br>论书尚欲心先正，学道宁容气不平？
<br>天付吾侪元自足，满园春荠又堪烹。
<br>
<br>自诒
<br>
<br>足蹇须人惯，颜衰著黶多。
<br>饭迟惟静卧，酒至亦高歌。
<br>蝗死繁蔬甲，霜清长药窠。
<br>经旬邻父病，且喜复来过。
<br>
<br>自诒
<br>
<br>病中看周易，醉後读离骚。
<br>不解书驴券，安能问马曹？
<br>身随游宦困，气为屏居豪。
<br>清旦南堂坐，稽山秋更高。
<br>
<br>自诒
<br>
<br>愈老愈知生有涯，此时一念不容差。
<br>身如病鹤长停料，心似山僧已弃家。
<br>高枕时时闻解箨，卷帘片片数飞花。
<br>饭余解带摩便腹，自取风炉煮晚茶。
<br>
<br>自诒
<br>
<br>庄语畏如俳，端居要若斋。
<br>清虚集心腑，枯槁见形骸。
<br>自计愚无用，何伤老不谐。
<br>人生须广大，勿作井中蛙。
<br>
<br>自诒
<br>
<br>莫笑幽栖僻，谋生亦未疏。
<br>残囷具薄粥，半俸补残书。
<br>均节贫无患，安恬疾可除。
<br>虽云苦寒近，随手蓄薪樗。
<br>
<br>自诒
<br>
<br>行年耄及卧蜗庐，山水登临亦已疏。
<br>无可奈何犹食粟，未能免俗学浇蔬。
<br>蓬门时接渔樵话，麈几聊存种树书。
<br>强欲入城还自笑，世间那有鹤乘车。
<br>
<br>自贻
<br>
<br>寒暑衣一称，朝晡饭数匙。
<br>钱能祸扑满，酒不负鸱夷。
<br>
<br>自贻
<br>
<br>家风本韦布，生事但渔樵。
<br>惯就下乡食，莫烦东阁招。
<br>
<br>自贻
<br>
<br>痴孙护雀雏，馋仆放池鱼。
<br>怀药问邻疾，典衣收旧书。
<br>
<br>自贻
<br>
<br>退士愤骄虏，闲人忧旱年。
<br>耄期身未病，贫困气犹全。
<br>
<br>自遗
<br>
<br>踽踽人间未死身，乡闾共敬六朝民。
<br>睡无由著缘多感，醉不能成坐一贫。
<br>幽屏最憎虫吊夜，狂吟略似鸟鸣春。
<br>也知世俗谁知我，犹待君王猎渭滨。
<br>
<br>自咏
<br>
<br>曾著杞菊赋，自名桑苎翁。
<br>常开罗爵纲，不下钓鱼筒。
<br>租税先期毕，陂塘与众同。
<br>士章八十字，世世写屏风。
<br>
<br>自咏
<br>
<br>生草覆蜗庐，长须驾鹿车。
<br>贫犹思施乐，老不废观书。
<br>登览携童稚，歌呼和里闾。
<br>躬耕亦何得，聊以遂吾初。
<br>
<br>自咏
<br>
<br>孤艇渺烟波，衡门暗薜萝。
<br>衣冠醉学究，毛骨病维摩。
<br>抚几时长喟，临觞亦浩歌。
<br>无劳问蜗角，蛮触正横戈。
<br>
<br>
<br>
<br>
<br>
<br>
<br>自咏 
<br>宦游畴昔偏天涯，万里东归岁月赊。
<br>古道泥涂居士屩，荒畦烟雨故侯瓜。
<br>园公溪父逢皆友，野寺山邮到即家。
<br>病思渐轻重九近，又将乌帽插黄花。
<br>
<br>自咏
<br>
<br>万事不挂眼，终年常避人。
<br>荒畦荷锄晚，环堵结茆新。
<br>病马何劳斥，轻鸥未肯驯。
<br>虽惭市门卒，聊作葛天民。
<br>
<br>自咏
<br>
<br>华发萧萧居士身，江头风雨折乌巾。
<br>无人问字尤宜嬾，有吏徵租未是贫。
<br>薄宦傥来难倚仗，旧交渐少每酸辛。
<br>敲门且复寻僧话，要结他生物外因。
<br>
<br>自咏
<br>
<br>龟屋裁小冠，鹿皮制短裘。
<br>陆驾少游车，水泛渊明舟。
<br>山泽与城市，有路即可游。
<br>或时一饭去，间亦旬日留。
<br>方见草木萌，忽已天地秋。
<br>淘丹云涧冷，采药乳穴幽。
<br>逢人亦欣然，有问乃不酬。
<br>摩挲金铜人，千载寄悠悠。
<br>
<br>自咏
<br>
<br>常记当年入洛初，华灯百万掷樗蒲。
<br>平生意薄刀笔吏，投老身为山泽臞。
<br>已罢向空书咄咄，尚能击缶和呜呜。
<br>今朝客至无寻处，正伴园丁斸芋区。
<br>
<br>自咏
<br>
<br>朋旧凋零尽，乾坤偶脱遗。
<br>食新心窃喜，话旧语多悲。
<br>泥醉醒常少，贪眠起独迟。
<br>闭门谁共处，枕藉乐天诗。
<br>
<br>自咏
<br>
<br>朝衣无色如霜叶，将奈云安别驾何！
<br>钟鼎山林俱不遂，声名官职两无多。
<br>低昂未免闻鸡舞，慷慨犹能击筑歌。
<br>头白伴人书纸尾，只思归去弄烟波。
<br>
<br>自咏
<br>
<br>钝似窗间十月蝇，淡如世外一孤僧。
<br>心劳抚字虽亡补，笔判虚空却粗能。
<br>厌见文书衔客袖，但思蔬水曲吾肱。
<br>何时却宿云门寺，静听霜钟对佛灯。
<br>
<br>自咏
<br>
<br>梦归不恨故山深，霜雪今年已满簪。
<br>报国有心身潦倒，养生无术病侵寻。
<br>晨兴聊取经遮眼，夜坐时凭易洗心。
<br>安用更为逃暑饮，虚堂三复自萧森。
<br>
<br>自咏
<br>
<br>三十年前接俊游，即今身世寄沧洲。
<br>俚声不办谐韶頀，暮气宁能彻斗牛？
<br>绿酒可人消永日，黄鹂多事管闲愁。
<br>吹笙跨鹤何时去，剩欲平章太华秋。
<br>
<br>自咏
<br>
<br>素慕巢居穴处民，久为钓月卧云身。
<br>经行山市求灵药，物色旗亭访异人。
<br>高枕静听棋剥啄，幽窗闲对石嶙峋。
<br>吾庐已是桃源境，不为秦人更问津。
<br>
<br>自咏
<br>
<br>射的山前一老樵，此生何敢辱旌招。
<br>缪缘学道肱三折，不遇知音尾半焦。
<br>去蠹区区惭啄木，附高烨烨鄙凌霄。
<br>但令穷死心无媿，也胜鸣珂事早朝。
<br>
<br>自咏
<br>
<br>游戏人间岁月多，痴顽将奈此翁何！
<br>放开绳箠牛初熟，照破乾坤镜未磨。
<br>日落苔矶闲把钓，雨余篷舵乱堆蓑。
<br>明朝不见知何处，又向江湖醉踏歌。
<br>
<br>自咏
<br>
<br>满梳晨起发凋零，亭午柴门未彻扃。
<br>万事忘来尚忧国，百家屏尽独穷经。
<br>楠枯倒壑虽无用，龟老搘床故有灵。
<br>梦里骑驴华山去，破云巉绝数峰青。
<br>
<br>自咏
<br>
<br>平生万事付憨痴，兀兀腾腾到死时。
<br>夜踏乱云过略彴，晓分寒溜注军持。
<br>束薪山客招烹石，渡海蕃僧乞制碑。
<br>作个生涯君勿笑，拄天勋业亦儿嬉。
<br>
<br>自咏
<br>
<br>纷纷世态但堪悲，一念萧然我亦奇。
<br>醉里猖狂醒自笑，梦中虚幻觉方知。
<br>江湖重复风波恶，齿发凋零岁月驰。
<br>安得中原路如砥，渭川钓伴待多时。
<br>
<br>自咏
<br>
<br>忽忽残年及耄期，清晨对镜不须悲。
<br>远行久立虽差倦，未到人扶见客时。
<br>
<br>自咏
<br>
<br>道本治吾身，绪余方及人。
<br>神清缘食少，事简为家贫。
<br>薄酒如重酝，寒蔬抵八珍。
<br>村村花柳动，且复岸纶巾。
<br>
<br>自咏
<br>
<br>谢事客谁过，闲游吏不诃。
<br>家人争稗粥，邻叟和畲歌。
<br>静夜诗成祟，新春睡有魔。
<br>年光本无尽，未用叹蹉跎。
<br>
<br>自咏
<br>
<br>茅舍萧条似宝坊，老人终日对炉香。
<br>学荒自笑身空在，禄尽谁知寿更长。
<br>陂水蘸堤常灩灩，麦苗覆块已苍苍。
<br>经行更有欣然处，四野鉏耰满夕阳。
<br>
<br>自咏
<br>
<br>食饮从来戒失时，衣裘亦复要随宜。
<br>老人最索调停处，正在初寒与半饥。
<br>
<br>自咏绝句
<br>
<br>双鬓萧条失故青，躬耕犹得养余龄。
<br>明时恩大无由报，欲为乡邻讲孝经。
<br>
<br>自咏绝句
<br>
<br>深村人有结绳风，晚岁身为带索翁。
<br>啜粥茹蔬茅屋底，谁知也过百年中。
<br>
<br>自咏绝句
<br>
<br>不沦鬼录不登仙，游戏杯觞近百年。
<br>小市跨驴寒日里，任教人作画图传。
<br>
<br>自咏绝句
<br>
<br>逆旅门前拨不开，先生醉策蹇驴来。
<br>未言乞得囊中药，一见童颜且压灾。
<br>
<br>自咏绝句
<br>
<br>远游索手不?粮，薪米临时取道傍。
<br>今日晴明行亦好，经旬风雨住何妨。
<br>
<br>自咏绝句
<br>
<br>一条纸被平生足，半碗藜羹百味全。
<br>放下元来总无事，鸡鸣犬吠送残年。
<br>
<br>自咏绝句
<br>
<br>平生宁独爱吾庐，何处茅檐不可居。
<br>昼阙僮奴停接客，夜无膏火罢观书。
<br>
<br>自咏绝句
<br>
<br>睡著何曾厌夜长，老人少睡坐何伤。
<br>无灯无火春寒恶，破絮麤毡即道场。
<br>
<br>自咏示客
<br>
<br>衰发萧萧老郡丞，洪州又看上元灯。
<br>羞将枉直分寻尺，宁走东西就斗升。
<br>吏进饱谙箝纸尾，客来苦劝摸床棱。
<br>归装渐理君知否？笑指庐山古涧藤。
<br>
<br>自咏闲适
<br>
<br>残年邻曲幸相依，真似辽天老鹤归。
<br>荷浦未疏鱼正美，豆畦欲暗雉初肥。
<br>款门路近时看竹，送酒人多不典衣。
<br>最喜夕阳闲望处，数家垣屋锁烟霏。
<br>
<br>自云门之陶山肩舆者失道行乱山中有茅舍小塘极幽邃求见主人不可意其隐者也
<br>
<br>陂池幽处有茅堂，井臼萧绦草树荒。
<br>小鸭怯波时聚散，病蔬伤蠹半青黄。
<br>童儿冲雨收鱼网，婢子闻钟上佛香。
<br>我亦暮年思屏迹，数椽何计得连墙？
<br>
<br>自云门至上灶欲游一二僧庵以雨不果
<br>
<br>道远晨炊米，风和昼减衣。
<br>花残孔官庙，苔满葛仙矶。
<br>剩欲寻僧话，先判秉炬归。
<br>山昏又成雨，心事固多违。
<br>
<br>自责
<br>
<br>晨起登堂正幅巾，萧然聊欲养吾神。
<br>凡心未免更诗字，习气犹思议古人。
<br>买屩为登山寺去，彻灯缘爱月窗新。
<br>何时一切消除尽，终作无怀上古民？
<br>
<br>自责
<br>
<br>穷途敢恃舌犹存，小筑城西十里村。
<br>未挂衣冠惭士节，免输薪粲荷君恩。
<br>文章跌宕忘绳墨，学问荒唐失本原。
<br>仕宦一生成底事？子孙世世记吾言。
<br>
<br>自真珠园泛舟至孤山
<br>
<br>呼船径截鸭头波，岸帻闲登玛瑙坡。
<br>弦管未嫌惊鹭起，尘埃无奈污花何。
<br>宦情不到渔蓑底，诗兴偏於野寺多。
<br>明日一藤龙井去，谁知伴我醉行歌？
<br>
<br>自箴
<br>
<br>带宽非复昔年腰，颊上余丹日日消。
<br>切勿更为儿戏事，解猿放鹤各消摇。
<br>
<br>纵笔
<br>
<br>天下本无事，吾生行且休。
<br>关心惟酒盏，入眼独渔舟。
<br>雁过三湘晓，云开二华秋。
<br>殷勤驿楼柱，小草记曾游。
<br>
<br>纵笔
<br>
<br>气本充天地，书非汗马牛。
<br>人人见尧舜，世世有巢由。
<br>朝市红尘闹，山村白发稠。
<br>所欣吾道在，江汉古东流。
<br>
<br>纵笔
<br>
<br>山合水将穷，真宜著放翁。
<br>醉嫌天地迮，老觉岁时公。
<br>偃蹇松逃世，翩仙鹤驾风。
<br>旧交零落尽，一笑与谁同？
<br>
<br>纵笔
<br>
<br>冉冉残年迫耄期，肱虽三折未成医。
<br>北山愚公世方笑，东郭顺子吾所师。
<br>万里元非破贼手，一生无奈造物儿。
<br>梅雨初晴湖水满，未妨把酒细哦诗。
<br>
<br>纵笔
<br>
<br>惰游不能耕，心媿新舂白。
<br>啸傲茅三间，主人终胜客。
<br>
<br>纵笔
<br>
<br>老眼轻千乘，枯肠却八珍。
<br>直令身潦倒，未害胆轮囷。
<br>酒里遗浮世，书中见古人。
<br>平生笑园绮，老蹋帝城尘。
<br>
<br>纵笔
<br>
<br>冻研笑臞儒，雕弓隐猎徒。
<br>不成平赵魏，正可老江湖。
<br>憔悴头虽秃，轮囷胆尚麤。
<br>咸阳呼五白，何遽不能卢！
<br>
<br>纵笔
<br>
<br>兀兀一无为，冥冥百不知。
<br>倦多惟嗜睡，食晚遂忘饥。
<br>开卷浑如梦，逢人不省谁。
<br>何须觅知识，木石即吾师。
<br>
<br>纵笔
<br>
<br>晨炊躬稼米，夜读世藏书。
<br>俯仰无多媿，心知死有余。
<br>
<br>纵笔
<br>
<br>莫笑畸翁迫耄期，从来不许俗人知。
<br>系船惯听巴东雨，画策曾从渭北师。
<br>袖剑客同楼上醉，烂柯人看洞中棋。
<br>如今更欲沧溟去，鲸浪浮天信所之。
<br>
<br>纵笔
<br>
<br>骑鹤翩翩过月傍，浩然风露九秋凉。
<br>忽闻卷地潮声起，始觉江山近故乡。
<br>
<br>纵笔
<br>
<br>文叔一人知此翁，洛阳城里又春风。
<br>让他绿发好年少，二十四岁作三公。
<br>
<br>纵笔
<br>
<br>胸中略无一点事，眼底常展数行书。
<br>半饥半饱便可尔，衣食何须求有余。
<br>
<br>纵笔
<br>
<br>闲经月下白苹洲，半脱风前紫绮裘。
<br>曾值东风谒鸾驾，却因南渡看龙舟。
<br>年光已付瞢腾醉，天宇谁从汗漫游？
<br>莫怪又成横笛去，故人期我玉华楼。
<br>
<br>纵笔
<br>
<br>破囷供饭足，陋屋著身宽。
<br>小蹇勤刍秣，时时一跨鞍。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
