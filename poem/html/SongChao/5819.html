<HTML>
<HEAD>
<TITLE>陆游诗全集（十二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（十二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（十二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5819"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（十二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（十二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 绍兴中予初仕为宁德主簿与同官饮酒食蛎房甚乐後五十年有饷此味者感叹有赋酒海者大劝杯容一升当时所尚也
<br>
<br>昔仕闽江日，民淳簿领闲。
<br>同寮飞酒海，小吏擘蚝山。
<br>梦境悠然逝，羸躯独尔顽。
<br>所嗟晨镜里，非复旧朱颜。
<br>
<br>绍兴中与陈鲁山王季夷从兄仲高以重九日同游禹庙後三十余年自三桥泛舟归山居秋高雨霁望禹庙楼殿重复光景宛如当时而三人者皆下世予亦衰病无聊慨然作此诗
<br>
<br>重楼杰阁倚虚空，红日苍烟正郁葱。
<br>乡国归来浑似鹤，交朋零落不成龙。
<br>人生真与梦何挍，我辈故应情所锺。
<br>泪渍清诗却回棹，不眠一夜听鸣蛩。
<br>
<br>舍傍晚步
<br>
<br>蒲团初起定，藤杖偶闲行。
<br>鸟语如相命，鱼浮忽自惊。
<br>麦苗经雨绿，枫叶得霜赬。
<br>野老淳风在，悠然不送迎。
<br>
<br>舍傍晚步
<br>
<br>养疾便居僻，寻幽喜雨晴。
<br>偶因将鹿出，遂作放鱼行。
<br>木落塔初见，潦收滩自生。
<br>霜清念游衍，渐拟问山程。
<br>
<br>舍北
<br>
<br>支径秋原上，衡门夕照中。
<br>野烟山半失，溪涨浦横通。
<br>鬓秃难藏老，衣穿可讳穷？
<br>浩歌终自得，心事寄冥鸿。
<br>
<br>舍北独步
<br>
<br>霜露沾衣迫岁徂，天公欲为老人娱。
<br>断云新月供诗句，苍桧丹枫列画图。
<br>风叶萧萧归独鹤，烟波渺渺漾双凫。
<br>孤村薄暮谁从我，惟是诗囊与酒壼。
<br>
<br>舍北晚步
<br>
<br>漠漠炊烟村远近，冬冬傩鼓埭西东。
<br>三叉古路残芜里，一曲清江淡霭中。
<br>外物已忘如弃屣，老身无伴等羁鸿。
<br>天寒寂寞篱门晚，又见浮生一岁穷。
<br>
<br>舍北晚眺
<br>
<br>平野沉寒日，远村生暮烟。
<br>离离立红树，点点散乌犍。
<br>暂出不逾岁，告归仍一廛。
<br>江湖初见雁，著眼送云边。
<br>
<br>舍北晚眺
<br>
<br>红树青林带暮烟，并桥常有卖鱼船。
<br>樊川诗句营丘画，尽在先生拄杖边。
<br>
<br>舍北晚眺
<br>
<br>日日津头系小舟，老人自嬾出门游。
<br>一枝筇杖疏篱外，占断千岩万壑秋。
<br>
<br>舍北望牛头山山有延胜寺先太傅书堂在焉六年前尝泛小江往游寺焚於睦寇书堂无复存矣
<br>
<br>太傅读书处，秋风曾问途。
<br>江如青弋险，山似白盐孤。
<br>路尽还登岭，林开忽见湖。
<br>草堂无复识，流涕想规模。
<br>
<br>舍北望水乡风物戏作绝句
<br>
<br>西风沙际矫轻鸥，落日桥边系钓舟。
<br>乞与画工团扇本，青林红树一川秋。
<br>
<br>舍北溪上垂钓
<br>
<br>大耋还家万事非，垂竿好在绿苔矶。
<br>风和山雉挟雌过，村晚吴牛将犊归。
<br>春涨新添塘滟滟，夕云仍带雨霏霏。
<br>此生自笑狂颠足，依旧人间一布衣。
<br>
<br>舍北闲望作六字绝句
<br>
<br>潘岳一篇秋兴，李成八幅寒林。
<br>舍北偶然倚杖，尽见古人用心。
<br>
<br>舍北行饭
<br>
<br>饭饱逍遥信所之，芡塘蔬圃遍游嬉。
<br>梧楸凋落风高後，瓜瓠轮囷雨足时。
<br>犬喜人归迎野路，鹊营巢稳占低枝。
<br>晚来嬾复呼童子，自掩柴门上扊?。
<br>
<br>舍北行饭
<br>
<br>蔓络疏篱草满塘，饱嬉聊复步斜阳。
<br>一霜骤变千林色，两犊新犁百亩荒。
<br>野寺僧残尚钟鼓，官堤舟过见帆樯。
<br>归来笑补空囊课，寒日谁知亦自长。
<br>
<br>舍北行饭书触目
<br>
<br>晚餐初泼一瓯茶，曳杖闲行兴未涯。
<br>烟树参差墨浓淡，风鸦零乱字横斜。
<br>夕阳偏傍平桥路，寒蝶犹依晚菊花。
<br>堪笑衰翁耐荒寂，短衣沾露未还家。
<br>
<br>舍北行饭书触目
<br>
<br>落雁昏鸦集远洲，青林红树拥平畴。
<br>意行舍北三叉路，闲看桥西一片秋。
<br>小妇破烟撑去艇，丫童棋笛唤归牛。
<br>形容野景无余思，自怪痴顽不解愁。
<br>
<br>舍北摇落景物殊佳偶作
<br>
<br>今年冬候晚，仲月始微霜。
<br>野日明枫叶，江风断雁行。
<br>穷涂多藉躝，老境易悲伤。
<br>自笑诗情嬾，萧然旧锦囊。
<br>
<br>舍北摇落景物殊佳偶作
<br>
<br>路拥新霜叶，溪余旧涨沙。
<br>栖乌初满树，归鸭各知家。
<br>世事元堪笑，吾生固有涯。
<br>南村闻酒熟，试遣小僮赊。
<br>
<br>舍北摇落景物殊佳偶作
<br>
<br>小聚鸥沙北，横林蟹舍东。
<br>船头眠醉叟，牛背立村童。
<br>日落云全碧，霜余叶半红。
<br>穷鳞与倦翼，终胜在池笼。
<br>
<br>舍北摇落景物殊佳偶作
<br>
<br>屋角成金字，溪流作谷纹。
<br>斜通小桥路，半掩夕阳门。
<br>孤艇冲烟过，疏钟隔坞闻。
<br>杜门非独病，实自厌纷纷。
<br>
<br>舍北摇落景物殊佳偶作
<br>
<br>草径人稀到，柴扉手自开。
<br>林疏鸦小泊，溪浅鹭频来。
<br>檐角除瓜蔓，墙隅斸芋魁。
<br>东邻膰肉至，一笑举新醅。
<br>
<br>舍北野望
<br>
<br>短景妨游兴，长歌慰作劳。
<br>叶凋西埭近，水落北桥高。
<br>病每随时剧，衰难与世鏖
<br>旗亭新酿美，万事一秋毫。
<br>
<br>舍北野望
<br>
<br>断垄围蔬圃，枯桑系钓查。
<br>经行桥独木，伫立路三叉。
<br>野卉栖孤蝶，平川起乱鸦
<br>榰筇无定处，兴尽即还家。
<br>
<br>舍北野望
<br>
<br>溪彴通西崦，山蹊缭北村。
<br>残霞明水面，落叶拥篱根。
<br>野父编龙具，樵儿习兔园。
<br>吾今井蛙耳，敢复慕鹏鲲！
<br>
<br>舍北野望
<br>
<br>早岁遭逢异，中年促召频。
<br>驰驱犹许国，卧起已须人。
<br>药石三秋病，风波万里身。
<br>篱门残照里，惨淡易伤神。
<br>
<br>舍东追凉
<br>
<br>骄阳收火伞，清露贮冰壼。
<br>海涌四更月，风生千顷蒲。
<br>砍狂忘老境，意豁失穷途。
<br>所恨朋侪尽，无人为揽须。
<br>
<br>舍南野步
<br>
<br>枯蔓络荆离，幽花映荻扉。
<br>驯獐惊不起，归鹤倦犹飞。
<br>野色连收纲，边愁入捣衣。
<br>壮图空自笑，事事与心违。
<br>
<br>舍南杂兴
<br>
<br>淅淅暮风生，晖晖残月明。
<br>开门喜闲望，扶杖得徐行。
<br>霜薄树多绿，泉流沟有声。
<br>儿童殊可念，画地作棋枰。
<br>
<br>舍南杂兴
<br>
<br>淅淅暮风生，晖晖残月明。
<br>开门喜闲望，扶杖得徐行。
<br>霜薄树多绿，泉流沟有声。
<br>儿童殊可念，画地作棋枰。
<br>
<br>舍南杂兴
<br>
<br>麻菽连枝熟，柴荆尽日关。
<br>临池惊鹭起，倚柱待云还。
<br>倦憩石腰鼓，行携铜博山。
<br>老人无定意，所到即开颜。
<br>
<br>舍外弥望皆青秧白水喜而有赋
<br>
<br>此地天教著放翁，舍傍烟树晚空蒙。
<br>一无可恨得归老，寸有所长能忍穷。
<br>东作己趋尧旧俗，南薰方咏舜遗风。
<br>谢安勋业能多少，枉是??起剡中。
<br>
<br>舍西晚眺示子聿
<br>
<br>秋涛常记犯灵胥，季子双髦尚髧如。
<br>薄饭不为明日计，短檠相对十年余。
<br>嗟予久合堕鬼录，怜汝犹能读父书。
<br>西望牛头渺天际，永怀吾祖起家初。
<br>
<br>舍西夕望
<br>
<br>茆舍菱陂北，柴门药圃西。
<br>奇云去人近，澹月傍檐低。
<br>野迥羊牛下，林昏鸟雀栖。
<br>郊墟少还往，父子自扶携。
<br>
<br>社鼓
<br>
<br>酒旗三家市，烟草十里陂。
<br>林间鼓冬冬，迨此春社时。
<br>饮福父老醉，嵬峨相扶持。
<br>君勿轻此声，可配丰年诗。
<br>
<br>社酒
<br>
<br>农家耕作苦，雨阳每关念。
<br>种黍蹋麴孽，终岁勤收歛。
<br>社瓮虽草草，酒味亦醇酽。
<br>长歌南陌头，百年应不厌。
<br>
<br>社前一夕未昏辄寝中夜乃得寐
<br>
<br>祠事当行惧不任，未昏强卧拥孤衾。
<br>三更自笑元无睡，万事从来忌有心。
<br>檐角河倾秋耿耿，床头虫语夜愔愔。
<br>若耶溪上苹花老，倦枕何人听越吟？
<br>
<br>社日
<br>
<br>百谷登场酒满卮，神林箫鼓晚清悲。
<br>蝉依疏柳长言处，燕委空巢大去时。
<br>幼学已忘那用忌，微聋自乐不须医。
<br>伤心故里鸡豚集，父老逢迎正见思。
<br>
<br>社日
<br>
<br>坎坎迎神鼓，儿童喜欲颠。
<br>放翁无社酒，闭户课残编。
<br>
<br>社日小饮
<br>
<br>人生当惜老年时，醉插山花压帽欹。
<br>世事恰如风过耳，微聋自好不须治。
<br>
<br>社日小饮
<br>
<br>社日西风吹角巾，一樽强醉汝江滨。
<br>杏梁燕子还堪恨，归去匆匆不报人。
<br>
<br>社日小饮
<br>
<br>催花初过社公雨，对酒喜烹溪友鱼。
<br>尽道乱山穷绝处，年华未觉异吾庐。
<br>
<br>社日小饮
<br>
<br>社雨霏霏湿杏花，农家分喜到州家。
<br>苍鹅戏处塘初满，黄犊归时日欲斜。
<br>
<br>社肉
<br>
<br>社日取社猪，燔炙香满村。
<br>饥鸦集街树，老巫立庙门。
<br>虽无牲牢盛，古礼亦略存。
<br>醉归怀余肉，沾遗偏诸孙。
<br>
<br>社饮
<br>
<br>东作初占嗣岁宜，蚕官又近乞灵时。
<br>倾家酿酒无遗力，倒社迎神尽及期。
<br>先醉後醒惊老惫，路长足蹇叹归迟。
<br>西村渐过新塘近，宿鸟归飞已满枝。
<br>
<br>社饮
<br>
<br>世上升沉一辘轳，古来成败几樗蒱？
<br>试看大醉称贤相，始信常醒是鄙夫。
<br>起舞非无垂白伴，暮归仍有枕髦扶。
<br>即今不乏丹青手，谁画三山社饮图？
<br>
<br>射的山观梅
<br>
<br>射的山前雨垫巾，篱边初见一枝新。
<br>照溪尽洗骄春意，倚竹真成绝代人。
<br>餐玉元知非火食，化衣应笑走京尘。
<br>即今画史无名手，试把清诗当写真。
<br>
<br>射的山观梅
<br>
<br>凌厉冰霜节愈坚，人间乃有此臞仙。
<br>坐收国士无双价，独立东皇太一前。
<br>此去幽寻应尽日，向来别恨动经年。
<br>花中竟是谁流辈？欲许芳兰恐未然。
<br>
<br>涉白马渡慨然有怀
<br>
<br>我马顾影嘶，忽涉白马津。
<br>虽非黄河上，抚事犹悲辛。
<br>太行之下吹虏尘，燕南赵北空无人。
<br>袁曹百战相持处，犬羊堂堂自来去。
<br>
<br>涉溪
<br>
<br>挥汗欲成雨，聚蚊真若雷。
<br>山翁在何许，赤脚步溪来。
<br>
<br>身世
<br>
<br>身世飘然似断云，时人误许与斯文。
<br>旋偿碑债动千里，强理诗情无一分。
<br>子美旧悲残酒炙，幼安今老白襦裙。
<br>余生自喜浑无事，清夜铜炉炷宝熏。
<br>
<br>身世
<br>
<br>身世浮沉等一沤，卧看校尉例封侯。
<br>青灯微火药铛夜，淡月凄风衣杵秋。
<br>醉里不辞嘲兀兀，吟边时得寄悠悠。
<br>即今老眼无开处，又向城南倚寺楼。
<br>
<br>呻吟
<br>
<br>呻吟半岁掩柴扉，性命惟存气力微。
<br>夙业岂能逃马麦，穷居赖是惯牛衣。
<br>浊清且复分贤圣，今昨谁能论是非！
<br>一段光明君记取，要知无念是真归。
<br>
<br>深居
<br>
<br>作吏难堪簿领迷，深居聊复学幽栖。
<br>病来酒户何妨小，老去诗名不厌低。
<br>零落野云寒傍水，霏微山雨晚成泥。
<br>自怜甫里家风在，小摘残蔬遶废畦。
<br>
<br>神君歌
<br>
<br>泰山可为砺，东海可扬尘。
<br>惟有壮士志，死生要一伸。
<br>我梦神君自天下，威仪奕奕难具陈。
<br>飞龙驾车不用马，诃前殿後皆鬼神。
<br>奇形诡状，密如鱼鳞，
<br>齾齾，争扶车轮。
<br>黑纛白旄，其来无垠。
<br>黄雾紫氛，合散轮囷。
<br>考录魑魅，号呼吟呻。
<br>约束蛟螭，夭矫服驯。
<br>後车百两载号呼吟呻。
<br>约束蛟螭，夭矫服驯。
<br>後车百两载美人，巾袡鲜丽工笑颦。
<br>金尊翠杓溢芳醇，琵琶箜篌饰怪珍。
<br>世间局促常悲辛，神君欢乐千万春。
<br>呜呼，生不封侯死庙食，
<br>丈人岂得抱志长默默！
<br>
<br>神山歌
<br>
<br>吾闻海中五神山，其根戴以十五鳌。
<br>一朝六鳌被钓去，岱舆员峤沉洪涛。
<br>尚余三山岿然在，当时不没争秋毫。
<br>如何蓬莱又已浅，忽见平地生藜蒿。
<br>伏羲迨今几万岁，世事如火煎油膏。
<br>娶妻不敢待翁命，治水无暇怜儿号。
<br>避谗奔楚仅得免，历聘返鲁终不遭。
<br>老聃关尹亦又死，人实危脆无坚牢。
<br>有口惟可饮醇醪，有手惟可持霜螯，
<br>勿令他人复笑汝，後有万世来滔滔。
<br>
<br>沈园
<br>
<br>城上斜阳画角衰，沈园非复旧池台。
<br>伤心桥下春波绿，曾是惊鸿照影来。
<br>
<br>升僊桥遇风雨大至憩小店
<br>
<br>触热真疑堕火灰，雨如飞镞亦佳哉！
<br>空江鱼鳖从龙起，平野雷霆拥马来。
<br>正怪横吹屋茅尽，俄闻下击涧松摧。
<br>晚来日漏风犹急，卧看柴扉阖复开。
<br>
<br>生日子聿作五字诗十首为寿追怀先亲泣然有作
<br>
<br>我生尚及宣和末，颁历频惊岁月移。
<br>负米养亲无复日，蓼莪废讲岂胜悲！
<br>渡江百口今谁在？抱恨终身秪自知。
<br>文字虚名何足道，樽前媿汝十章诗。
<br>
<br>生世
<br>
<br>乾坤成毁由来事，生世真同黍一炊。
<br>嗟我已过三万日，余年有几自应知。
<br>
<br>生涯
<br>
<br>久矣冥行堕嶮巇，乐哉偶得谢招麾。
<br>放怀身世相忘地，夙驾山林独往时。
<br>纵老岂容妨痛饮，更慵亦未废新诗。
<br>超然自喜生涯别，始叹龟堂见事迟。
<br>
<br>生涯
<br>
<br>生涯数畦采，心事一溪云。
<br>樵担斜阳下，渔歌静夜闻。
<br>门无俗驾到，厨有远泉分。
<br>但了麴糱事，功名乌足云！
<br>
<br>生涯
<br>
<br>旧业桑麻在，颓龄耄耄过。
<br>虞卿著书晚，伏叟授经讹。
<br>井上磨椎斫，村东买钓蓑。
<br>倾身营一饱，自笑又蹉砣。
<br>
<br>生涯
<br>
<br>残年端有几，寂寞寄沧洲。
<br>鸟宿千林暮，虫鸣四壁秋。
<br>风廊动碪杵，月垄把鉏耰。
<br>衣食随宜具，何心复浪求。
<br>
<br>省事
<br>
<br>车马声都绝，比邻迹亦疏。
<br>浅倾家酿酒，细读手钞书。
<br>薄饭惟羹芋，闲游不借驴。
<br>有时还自笑，省事更谁如？
<br>
<br>省事
<br>
<br>省事渐捐书，甘贫学蓺蔬。
<br>心安闲梦少，病去俗医疏。
<br>兀尔游方外，超然到物初。
<br>此身犹是幻，况复爱吾庐。
<br>
<br>省事
<br>
<br>老去终年卧草庐，事皆省尽略无余。
<br>麈留鼠迹犹嗔拂，风作瓢声固不除。
<br>兴发旧醅何害醉，诗成拙笔亦堪书。
<br>投床睡美悠然觉，作计今知本不疏。
<br>
<br>圣门
<br>
<br>圣门妙处不容思，千古茫茫欲语谁？
<br>曦发庭中新沐後，舞雩沂上咏归时。
<br>研求岂足窥微指，博约何由遇硕师？
<br>小疾扫空身尚健，蓬窗更作数年期。
<br>
<br>失鸂鶒
<br>
<br>不见池边整羽衣，绕村散觅走群儿。
<br>卑飞正恐为人得，径去何须报我知。
<br>久忆苹洲应自喜，尚余菰米亦堪悲。
<br>放翁未到忘情处，日暮凭栏独咏诗。
<br>
<br>诗酒
<br>
<br>酒隐凌晨醉，诗狂彻旦歌。
<br>悯怜蜗左角，嘲笑螘南柯。
<br>风月随长笛，江湖入短蓑。
<br>平生会心处，最向漆园多。
<br>
<br>诗酒
<br>
<br>诗酒平生乐，无如老病侵。
<br>才衰愁韵险，量退怯杯深。
<br>宿露滋金藟，微霜点缬林。
<br>呼鹰五陵路，惆怅少年心。
<br>
<br>诗酒
<br>
<br>我生寓诗酒，本以全吾真。
<br>酒既工作病，诗亦能穷人。
<br>每欲两忘之，永为耕樵民；
<br>周旋日已久，弃去终无因。
<br>齿发益衰谢，肝胆犹轮囷，
<br>吟哦撼四壁，嵬峨颓乌巾。
<br>江上处处好，风月年年新。
<br>正尔岂不乐，浩歌终此身。
<br>
<br>诗一首
<br>
<br>上重支三枕，趺寒踏两裘。
<br>悠悠煎藥水，常照夜深愁。
<br>
<br>十二月八日步至西村
<br>
<br>腊月风和意已春，时因散策过吾邻。
<br>草烟漠漠柴门里，牛迹重重野水滨。
<br>多病所须唯药物，差科未动是闲人。
<br>今朝佛粥更相馈，更觉江村节物新。
<br>
<br>十二月初一日得梅一枝绝奇戏作长句今年於是四赋此花矣
<br>
<br>高标已压万花群，尚恐娇春习气存。
<br>月兔捣霜供换骨，湘娥鼓瑟为招魂。
<br>孤城小驿初飞雪，断角残钟半掩门。
<br>尽意端相终有恨，夜寒皴玉倩谁温？
<br>
<br>十二月二日夜梦游沈氏园亭
<br>
<br>路近城南已怕行，沈家园里更伤情。
<br>香穿客袖梅花在，绿蘸寺桥春水生。
<br>
<br>十二月二日夜梦游沈氏园亭
<br>
<br>城南小陌又逢春，只见梅花不见人。
<br>玉骨久成泉下土，墨痕犹锁壁间尘。
<br>
<br>十二月二日夜梦与客并马行黄河上息於古驿
<br>
<br>并辔徐驱百里中，云开太华翠摩空。
<br>是间合有神灵在，七十余年堕犬戎。
<br>
<br>十二月二日夜梦与客并马行黄河上息於古驿
<br>
<br>河滨古驿辟重门，雉兔纷纷黍酒浑。
<br>吾辈岂应徒醉饱，会倾东海洗中原。
<br>
<br>十二月二十九日夜半雨雪作披衣起听
<br>
<br>腊雪瑞丰登，春雨相发生，
<br>二者皆可贺，爱此打窗声。
<br>披衣起静听，萧萧乱疏更。
<br>岂惟肺渴苏，耳目为一清。
<br>孤灯不结花，相对翳复明。
<br>明朝遂除夕，岁月惊峥嵘。
<br>
<br>十二月二十六夜听雨
<br>
<br>新春尚七日，小雨暗江城。
<br>茆檐夜点滴，已作春雨声。
<br>轻黄上柳枝，嬾绿抽菊萌；
<br>造物本何心，谁主此发生？
<br>颇疑重云外，斗杓已东倾。
<br>老至不可却，一尊忘浊清。
<br>
<br>十二月二十七日祭风师归道中作
<br>
<br>虎豹生憎上九关，诸公衮衮遂难攀。
<br>面颜已老尘埃里，精力虚捐薄领间。
<br>束带敢言趋玉陛，横戈犹忆戍天山。
<br>新春自笑摧颓甚，鼓吹东风拜胙还。
<br>
<br>十二月九日枕上作
<br>
<br>卧听百舌语帘栊，已是新春不是冬。
<br>堪叹老来如许病，正令无病亦无悰。
<br>
<br>十二月三日夜桥上看月
<br>
<br>常时新月有无间，今夕清晖抵半环。
<br>柳外桥高最堪望，凭阑目送下西山。
<br>
<br>
<br>
<br>十二月十九日晚巫山送客归回望西寺小阁缥缈可爱遂与赵郭二教授同游抵夜乃还楚乡偶得长句呈二君 
<br>送客沙头落日催，遥看重阁更同来。
<br>清尊与闷都倾尽，倦马和诗总勒回。
<br>憔悴远游悲骑省，豪华前事记章台。
<br>归时灯火参差晚，自脱征衣拂帽埃。
<br>
<br>十二月十日暮小雪即止
<br>
<br>夜来急雪打船窗，今夜推窗月满江。
<br>堪恨无情一枝橹，水禽惊起不成双。
<br>
<br>十二月十日暮小雪即止
<br>
<br>夜来一雪苦匆匆，千里浓云忽扫空。
<br>换得月明良不恶，未须过计虑蝗虫。
<br>
<br>十二月十一日视筑堤
<br>
<br>江水来自蛮夷中，五月六月声摩空。
<br>巨鱼穹龟牙须雄，欲取闤市为龙宫。
<br>横堤百丈卧霁虹，始谁筑此东平公。
<br>今年乐哉适岁丰，吏不相倚勇赴功。
<br>西山大竹织万笼，船舸载石来亡穷。
<br>横陈屹立相叠重，置力尤在水庙东。
<br>我登高原相其冲，一盾可受百箭攻。
<br>蜿蜿其长高隆隆，截如长城限羌戎。
<br>安得椽笔记始终，插江石崖坚可砻。
<br>
<br>十二月一日
<br>
<br>病愈都忘老，晴和已似春。
<br>畦蔬青长甲，塘水绿生鳞。
<br>酒碗论交密，丹炉作梦新。
<br>穷居那敢恨，幸远庾公尘。
<br>
<br>十二月一日
<br>
<br>东风吹斗柄，暖律变严凝。
<br>草色迷残烧，溪流带断冰。
<br>儿书春日牓，女翦上元灯。
<br>莫笑蒲龛睡，山翁怯岁增。
<br>
<br>十日夜月中马上作
<br>
<br>身游碧海跨鲸鱼，心似寒冰贮玉壶。
<br>衣湿三更清露坠，眼明万里片云无。
<br>横空孤鹤曾相识，散发飞僊定可呼。
<br>老向人间无复意，逝将从此谒清都。
<br>
<br>十五日
<br>
<br>谁推圜镜上天东？桂影婆娑满镜中。
<br>天宇更无云一点，谯门初报鼓三通。
<br>儿童草草杯盘喜，邻曲纷纷笑语同。
<br>逐禄岂能无聚散，明年谁复伴衰翁！
<br>
<br>十五日云阴凉尤甚再赋长句
<br>
<br>褦襶京尘触热行，岂知世有野堂清。
<br>磑茶落雪睡魔退，激水跳珠凉意生。
<br>亹亹清风随麈柄，悠悠长日付棋枰。
<br>小舟先向苹汀泊，浴罢还须泛月明。
<br>
<br>十五夜月色皦然有顷云生遂不复见
<br>
<br>北望但空阔，南望横群山。
<br>青天无翳行素月，寥寥永夜非人间。
<br>九酝浆成老仙醉，六铢衣薄天宫寒。
<br>翠眉真人不火食，小立环佩风珊珊。
<br>横空邀我海山去，缥缈万里骖青鸾。
<br>相携一笑在云表，徐看玉宇飞金盘。
<br>
<br>十一月八日夜灯下对梅花独酌累日劳甚颇自慰也
<br>
<br>奔走人间无已时，夜窗喜对出尘姿。
<br>移灯看影怜渠瘦，掩户留香笑我痴。
<br>冷艳照杯欺麴蘖，孤标逼砚结冰澌。
<br>本来难入繁华社，莫向春风怨不知。
<br>
<br>十一月二十二日夜待子聿未归
<br>
<br>寒炉火半销，坏壁灯欲死。
<br>人行篱犬吠，月出林鹊起。
<br>吾儿信偶非长路，老子可怜煎百虑。
<br>人人父子与我同，立朝勿遣交河戍。
<br>
<br>十一月廿七日夜分披衣起坐神光自两眦出若初日室中皆明作诗志之
<br>
<br>灵府无思踵息微，神光出眦射窗扉。
<br>大冠长剑竟何有？尺宅寸园今始归。
<br>忧患过前皆梦事，功名自古与心违。
<br>三峰二室烟尘静，要试霜天槲叶衣。
<br>
<br>十一月三日过升仙桥作
<br>
<br>早过升仙不暇炊，桥边买饼疗朝饥。
<br>纷纷满座谁能识，大似新丰独酌时。
<br>
<br>十一月三日过升仙桥作
<br>
<br>熨手金鞭天马驹，冰河雪谷笑谈无。
<br>只言燕赵多奇士，岂必书生尽腐儒。
<br>
<br>十一月三日过升仙桥作
<br>
<br>桥边沙水绿蒲老，原上烟芜黄犊闲。
<br>老子真成兴不浅，凭鞍归梦遶家山。
<br>
<br>十一月上七日蔬饭骡岭小店
<br>
<br>新粳炊饭白胜玉，枯松作薪香出屋；
<br>冰蔬雪菌竞登盘，瓦钵毡巾俱不俗。
<br>晓途微雨压征尘，午店清泉带修竹。
<br>建溪小春初出碾，一碗细乳浮银粟。
<br>老来畏酒厌刍豢，却喜今朝食无肉。
<br>尚嫌车马苦縻人，会入青云骑白鹿。
<br>
<br>十一月十八日蒙恩再领冲佑邻里来贺谢以长句
<br>
<br>绿章封事彻虚皇，黄纸除书降野堂。
<br>海上春常探先到，壶中日已不胜长。
<br>冰衔再署仙班贵，鹤料重支玉粒香。
<br>便挂朝冠亦良易，金铜茶笼本相忘。
<br>
<br>十一月十三日夜作
<br>
<br>风雪正相乘，萧然一点灯。
<br>拥炉蒙衲被，就壁倚枯藤。
<br>火降神方王，河潮脑自凝。
<br>邻鸡太多事，三唱请晨兴。
<br>
<br>十一月十一日夜闻雨声
<br>
<br>入冬殊未寒，尘土冒原野。
<br>沟溪但枯萍，不闻清湍泻。
<br>今夕复何夕，急雨鸣屋瓦。
<br>岂惟宿麦长，分喜到菜把。
<br>明朝开衡门，想见泥溅踝。
<br>丰年傥可期，击壤歌豳雅。
<br>
<br>十一月四日风雨大作
<br>
<br>风卷江湖雨闇村，四山声作海涛翻。
<br>溪柴火软蛮毡暖，我与狸奴不出门。
<br>
<br>十一月四日风雨大作
<br>
<br>僵卧孤村不自哀，尚思为国戍轮台。
<br>夜阑卧听风吹雨，铁马冰河入梦来。
<br>
<br>十一月四日夜半枕上口占
<br>
<br>小室愔愔夜向分，幽人残睡带残醺。
<br>檐间雨滴愁偏觉，枕畔橙香梦亦闻。
<br>惊雁数声投野泽，悲笳三叠上霜云。
<br>年来万事俱抛尽，自笑诗中尚策勋。
<br>
<br>十一月五日夜半偶作
<br>
<br>草径江村人迹绝，白头病卧一书生。
<br>窗间月出见梅影，枕上酒醒闻雁声。
<br>寂寞已甘千古笑，驰驱犹望两河平。
<br>後生谁记当年事，泪溅龙床请北征？
<br>
<br>十一月五夜风雪寒甚燃薪取暖戏作五字
<br>
<br>束薪从涧底，及此不时求。
<br>力比鹅黄酒，功如狐白裘。
<br>分才具糜粥，余事暖衾稠。
<br>复恐成骄惰，三更起饭牛。
<br>
<br>十月
<br>
<br>红树平沙十月天，放翁今作水中仙。
<br>冬冬林外迎神鼓，只只溪头下钓船。
<br>世事极知吾有命，俗人终与汝无缘。
<br>菊花枯尽香犹在，又付东篱一醉眠。
<br>
<br>十月
<br>
<br>塞向倾书槴，开炉积豆萁。
<br>林居得温暖，天遣养衰迟。
<br>瓮盎藏蔬後，鉏耰下麦时。
<br>农家冬最乐，我老颇能知。
<br>
<br>十月
<br>
<br>十月霜侵季子裘，吾诗又送一年秋。
<br>风回断续闻樵唱，木落参差见寺楼。
<br>久已浮云看富贵，固应华屋等山丘。
<br>江边海际多幽致，拟跨青骡处处游。
<br>
<br>十月八日九日连夕雷雨
<br>
<br>雨声聒耳不停点，云气冒山殊未开。
<br>敢恨终年惟短褐，但惊十月有奔雷。
<br>牵萝且复补茆屋，饭豆何妨羹芋魁。
<br>莫笑赋诗无杰句，年来万事学低摧。
<br>
<br>十月旦日至近村
<br>
<br>鸭脚叶黄乌臼丹，草烟小店风雨寒。
<br>荒年人家鸡黍迮，芋羹豆饭供时节。
<br>村童上牛踏牛鼻，吹笛声长入云际。
<br>今年虽饥却少安，县吏不来官放税。
<br>
<br>十月二十八日夜风雨大作
<br>
<br>风怒欲拔木，雨暴欲掀屋。
<br>风声翻海涛，雨点堕车轴。
<br>拄门那敢开，吹火不得烛。
<br>岂惟涨沟溪，势已卷平陆。
<br>辛勤蓺宿麦，所望明年熟；
<br>一饱正自艰，五穷故相逐。
<br>南邻更可念，布被冬未赎；
<br>明朝甑复空，母子相持哭。
<br>
<br>十月二十八日夜鸡初鸣时梦与数女仙遇其一作诗示予颇哀怨如人间语惟末句稍异予戏之曰若无此句不可为神仙矣其一从傍戒曰汝当勿忘此规作诗者甚有愧色予颇悔之既觉赋两绝句以解嘲
<br>
<br>玉姝眉黛翠连娟，弄翰闲题小碧牋。
<br>人世愁多无著处，故应分与蕊宫仙。
<br>
<br>十月二十八日夜鸡初鸣时梦与数女仙遇其一作诗示予颇哀怨如人间语惟末句稍异予戏之曰若无此句不可为神仙矣其一从傍戒曰汝当勿忘此规作诗者甚有愧色予颇悔之既觉赋两绝句以解嘲
<br>
<br>虹作飞桥蜃吐楼，群仙来赋海山秋。
<br>玉姝定自多才思，更与人间替说愁。
<br>
<br>十月二十六日夜梦行南郑道中既觉恍然揽笔作此诗时且五鼓矣
<br>
<br>孤云两角不可行，望云九井不可渡。
<br>嶓冢之山高插天，汉水滔滔日东去。
<br>高皇试剑石为分，草没苔封犹故处。
<br>将坛坡陀过千载，中野疑有神物护。
<br>我时在幕府，来往无晨暮。
<br>夜宿沔阳驿，朝饭长木舖。
<br>雪中痛饮百榼空，蹴踏山林伐狐兔。
<br>耽耽北山虎，食人不知数。
<br>孤儿寡妇雠不报，日落风生行旅惧。
<br>我闻投袂起，大呼闻百步，
<br>奋戈直前虎人立，吼裂苍崖血如注。
<br>从骑三十皆秦人，面青气夺空相顾。
<br>国家未发度辽师，落魄人间傍行路。
<br>对花把酒学酝藉，空辱诸公诵诗句。
<br>即今衰病卧在床，振臂犹思傋征戍。
<br>南人孰谓不知兵？昔者亡秦楚三户！
<br>
<br>十月二四日夜梦中送庐山道人归山
<br>
<br>平生不到三公府，晚岁归来五老庵。
<br>夙士极知成殿後，吾曹所赖作司南。
<br>孤舟夜泊滩声恶，小瓮晨香雪意酣。
<br>笑语床隅拄杖子：即今惟汝是同参。
<br>
<br>十月晦日作
<br>
<br>藤疏不覆架，桐落欲平沟。
<br>闰岁风霜晚，衰年日月遒。
<br>观书方坐石，把钓又登舟。
<br>不是无羁束，闲人得自由。
<br>
<br>十月九日
<br>
<br>酒开瓮面扑人香，菊折霜余满把黄。
<br>我是化工君信否？放迟一月作重阳。
<br>
<br>十月九日与客饮忽记去年此时自锦屏归山南道中小猎今又将去此矣
<br>
<br>去年纵猎韩坛侧，玉鞭自探南山雪。
<br>今年痛饮蜀江边，金杯却吸峨眉月。
<br>竹枝歌舞新教成，凄怨传得三巴声。
<br>城头筑观出云雨，峨眉正与阑干平。
<br>酒酣诗就掷杯去，醉蹋玻璃江上路。
<br>悬知幽涧断桥边，已有梅花开半树。
<br>
<br>十月苦蝇
<br>
<br>村北村南打稻忙，浮云吹尽见朝阳。
<br>不宜便作晴明看，扑面飞蝇未退藏。
<br>
<br>十月苦蝇
<br>
<br>十月江南未拥炉，痴蝇扰扰莫嫌渠。
<br>细看岂是坚牢物，付与清霜为扫除。
<br>
<br>十月三日泛舟湖中作
<br>
<br>桑落可酿酒，草枯可呼鹰；
<br>平生当此时，意气十倍增。
<br>即今境界别，千钱买短篷，
<br>镜湖三百里，往来寒日中。
<br>小甑炊雕胡，玉食无此美。
<br>卧闻水鸟声，世念去如洗。
<br>知此恨太晚；享此恐不足。
<br>南山忽已昏，更就渔村宿。
<br>
<br>十月十九日大风作寒闭户竟日
<br>
<br>霜风卷地起，落叶拥蜗庐。
<br>终日澹无事，一窗宽有余。
<br>坐多知力耗，食少觉心虚。
<br>嬾惰无新句，松声忽起予。
<br>
<br>十月十七日予生日也孤村风雨萧然偶得二绝句予生於淮上是日平旦大风雨骇人及予堕地雨乃止
<br>
<br>少傅奉诏朝京师，檥船生我淮之湄。
<br>宣和七年冬十月，犹是中原无事时。
<br>
<br>十月十七日予生日也孤村风雨萧然偶得二绝句予生於淮上是日平旦大风雨骇人及予堕地雨乃止
<br>
<br>我生急雨暗淮天，出没蛟鼍浪入船。
<br>白首功名无尺寸，茅檐还听雨声眠。
<br>
<br>十月十四夜梦与客分题得早行
<br>
<br>蓐食寒灯下，脂车小市傍。
<br>驿门犹淡月，街树正清霜。
<br>触目关河异，兴懹道路长。
<br>丈夫当自力，双鬓易苍苍。
<br>
<br>十月十四夜月终夜如昼
<br>
<br>月从海东来，径尺熔银盘，
<br>西行到峨眉，玉宇万里宽。
<br>幽人耿不寐，弄影清夜阑。
<br>五城十二楼，缥缈香雾间，
<br>不知何仙人，亭亭倚高寒。
<br>欲语不得往，怅望冰雪颜，
<br>叩头傥见哀，容我蹑素鸾。
<br>掬露以为浆，屑玉以为餐。
<br>泠泠漱齿颊，皓皓濯肺肝，
<br>逝将从君游，人间苦无欢。
<br>
<br>十月十五夜对月
<br>
<br>离海月盈丈，寒光万里明。
<br>众星歛欲尽，一镜独徐行。
<br>重露滴松鬣，高风吹鹤声。
<br>老来殊畏冷，不尽倚阑情。
<br>
<br>十月四日夜记梦
<br>
<br>四客联辔来，我醉久不知；
<br>倒衣出迎客，媿谢前致辞。
<br>客意极疏豁，大笑轩须眉。
<br>礼岂为我设，度外以相期。
<br>衮衮吐雄辩，泠泠诵新诗，
<br>共言携酒壼，扫地临前墀。
<br>意气相顾喜，忽如少年时。
<br>老鸡不解事，唤觉空嗟咨。
<br>涉世四十年，贤隽常追随。
<br>尔来风俗坏，动脚堕险巇。
<br>森然义府刀，谁为叔度陂？
<br>起作四客篇，捕影吾其痴。
<br>
<br>十月下旬暄甚戏作小诗
<br>
<br>老怯霜风尽日眠，素屏纸帐拥蛮毡。
<br>为君小试回春手，便似暄妍二月天。
<br>
<br>十月暄甚人多疾十六日风雨作寒气候方少正作短歌以记之
<br>
<br>昔我从行台，宿师南山旁。
<br>仲秋已戒寒，九月常霣霜。
<br>入冬即大雪，人马有仆僵。
<br>土床炽薪炭，旃毳如胡羌。
<br>果蔬悉已冰，熟视不得尝。
<br>猎骑荷戈归，争献狐与狼。
<br>是时意气快，岂复思江乡。
<br>迩来四十载，余景迫耄荒。
<br>结茅镜湖曲，气候岁靡常，
<br>残暑排不去，单衣作重阳，
<br>霜晚木未丹，地燠草不黄，
<br>玄冥失号令，疟鬼意颉颃。
<br>忽焉风雨恶，纵击势莫当，
<br>颇疑地撼轴，又恐河决防。
<br>和泥补窍穴，乞火燎衣裳。
<br>霰雪虽未作，疾疠幸退藏。
<br>风炉荠糁美，瓦甑粳饭香，
<br>比邻共安健，相与歌虞唐。
<br>
<br>十月一日浮桥成以故事宴客凌云
<br>
<br>阴风吹雨白昼昏，谁扫云雾升朝暾？
<br>三江水缩献洲渚，九顶秀色欲塞门。
<br>西山下竹十万个，江面便可驰车辕。
<br>巷无居人亦何怪，释耒来看空山村。
<br>竹枝宛转秋猿苦，桑落潋灩春泉浑。
<br>众宾共醉忘烛跋，一径却下缘云根。
<br>走沙人语若潮卷，争桥炬火如星繁。
<br>肩舆睡兀到东郭，空有醉墨留衫痕。
<br>十年万事俱变灭，点检自觉惟身存。
<br>寒灯夜永照耿耿，卧赋长句招羁魂。
<br>
<br>石洞饷酒
<br>
<br>忘忧自古无上策，欲饮家贫酒杯迮。
<br>今朝鹊喜报远饷，未坼赤泥先动色。
<br>鱼长三尺催脍玉，巨蟹两螫仍斫雪。
<br>勿言地僻少过从，清风明月俱吾客。
<br>驱除二竖走三彭，零落眼花生耳热。
<br>陶然酣卧听松声，媿尔公卿足忧责。
<br>
<br>石帆山下
<br>
<br>久矣移家住鹿门，偶然信脚到桃源。
<br>尚嫌名挂东林社，那问尘生北海樽。
<br>才尽极知诗草草，睡多常觉气昏昏。
<br>旧闻福地多灵药，安得高人与细论？
<br>
<br>石帆山下作
<br>
<br>石帆山下古苔矶，回首人间万事非。
<br>能饮上池何患死，不营尺宅欲安归？
<br>寒龟瑟缩搘床老，倦鹤翩迁带箭飞。
<br>堪笑年来殊省事，就凭樵女绽春衣。
<br>
<br>石帆夏日
<br>
<br>石帆山下雨冥冥，闲岸纱巾憩草亭。
<br>单复篝衣时脱著，甜酸园果半黄青。
<br>鳏鱼无队依蒲藻，病鹤长鸣铩翅翎。
<br>自笑若为消永日，异书新录相牛经。
<br>
<br>石帆夏日
<br>
<br>短棹飘然信所之，茶园渔市到无时。
<br>风从苹末萧萧起，月过花阴故故迟。
<br>蓴菜煮羹吴旧俗，竹枝度曲楚遗辞。
<br>颇闻颈里杨梅熟，邻曲相招莫後期。
<br>
<br>石门
<br>
<br>昔讀康乐诗，梦到石门山。
<br>中有醉道士，倒珮落其冠。
<br>来游一一是，嵌岩如屋宽。
<br>喷薄三百尺，万珠落珊珊。
<br>峭壁天削成，磐石容投竿。
<br>摩挲苍藓字，喟发千载叹。
<br>老洪梦中舊，两脸依然丹。
<br>语我君小留，山瓢勿嫌酸。
<br>涧果四时有，收拾苦不难。
<br>旋炊胡麻饭，薦惊蛟龙蟠。
<br>醉面索吹醒，坐待风雷翻。
<br>
<br>石首县雨中系舟戏作短歌
<br>
<br>庚寅去吴西适楚，秋晚孤舟泊江渚。
<br>荒林月黑虎欲行，古道人稀鬼相语。
<br>鬼语亦如人语悲，楚国繁华非昔时。
<br>章华台前小家住，茆屋雨漏秋风吹。
<br>悲哉秦人真虎狼，欺侮六国囚侯王。
<br>亦知兴废古来有，但恨不见秦先亡。
<br>开窗酹汝一杯酒，等为亡国秦更丑。
<br>骊山冢破已千年，至今过者无伤怜。
<br>
<br>石堰村
<br>
<br>木落山不蔽，水缩洲自献。
<br>寒日晚更明，村巷曲折见。
<br>小妇鸣机杼，童子陈笔砚。
<br>农家虽苦贫，终胜异乡县。
<br>君看宦游子，岂无坟墓恋。
<br>生死在故乡，切勿慕乘传。
<br>
<br>时鸟
<br>
<br>日出鸣布谷，月落鸣子规，
<br>一气之所感，彼亦不自知。
<br>架犁最晚至，适当农事时；
<br>丁壮戴星出，力作孰敢迟。
<br>鸣者既有警，闻者得以思；
<br>乃知失时辈，强聒终何为？
<br>百舌亦能言，今默乃其宜。
<br>我作时鸟篇，用继豳人诗。
<br>
<br>时雨
<br>
<br>时雨及芒种，四野皆插秧。
<br>家家麦饭美，处处菱歌长。
<br>老我成惰农，永日付竹床。
<br>衰发短不栉，爱此一雨凉。
<br>庭木集奇声，架藤发幽香。
<br>莺衣湿不去，劝我持一觞。
<br>即今幸无事，际海皆农桑；
<br>野老固不穷，击壤歌虞唐。
<br>
<br>识媿
<br>
<br>几年羸疾卧家山，牧竖樵夫日往还。
<br>至论本求编简上，忠言乃在里闾间。
<br>私忧骄虏心常折，念报明时涕每潸。
<br>寸禄不沾能及此，细听只益厚吾颜。
<br>
<br>识喜
<br>
<br>本自怕沾京洛尘，固应不吐相君茵。
<br>偶逃鼍作鲸吞地，幸保诗狂酒病身。
<br>傲世曾歌楚人凤，著书久绝鲁郊麟。
<br>山村且试筇枝兴，风月秋来正一新。
<br>
<br>识喜
<br>
<br>齿摇徐自定，发脱却重生。
<br>意适簪花舞，身轻拾杖行。
<br>僧招决棋战，客让主诗盟。
<br>尚欲潇湘去，烟帆不计程。
<br>
<br>食酪
<br>
<br>南烹北馔妄相高，常笑纷纷儿女曹。
<br>未必鲈鱼芼菰菜，便胜羊酪荐樱桃？
<br>
<br>食荠
<br>
<br>日日思归饱蕨薇，春来荠美忽忘归。
<br>传夸真欲嫌茶苦，自笑何时得瓠肥？
<br>
<br>食荠
<br>
<br>采采珍蔬不待畦，中原正味压蒪丝。
<br>挑根择叶无虚日，直到开花如雪时。
<br>
<br>食荠
<br>
<br>小著盐醯助滋味，微加姜桂发精神。
<br>风炉歙钵穷家活，妙诀何曾肯授人。
<br>
<br>食荠糁甚美盖蜀人所谓东坡羹也
<br>
<br>荠糁芳甘妙绝伦，啜来恍若在峨岷。
<br>蓴羹下豉知难敌，牛乳抨酥亦未珍。
<br>异味颇思修净供，秘方常惜授厨人。
<br>午窗自抚膨脝腹，好住烟村莫厌贫。
<br>
<br>食荠十韵
<br>
<br>舍东种早韭，生计似庾郎；
<br>舍西种小果，戏学蚕丛乡。
<br>惟荠天所赐，青青被陵冈，
<br>珍美屏盐酪，耿介凌雪霜。
<br>采撷无阙日，烹饪有秘方，
<br>侯火地炉暖，加糁沙钵香。
<br>尚嫌杂笋蕨，而况污膏粱。
<br>炊粳及煮饼，得此生辉光。
<br>吾馋实易足，扪腹喜欲狂，
<br>一扫万钱食，终老稽山旁。
<br>
<br>食晚
<br>
<br>日高得米唤儿舂，苦雨园蔬久阙供。
<br>省事家风君看取，半饥半饱过残冬。
<br>
<br>食新
<br>
<br>龙锺好在梦中身，剩喜今年又食新。
<br>不用更烦人祝鲠，轮囷瓜瓠是常珍。
<br>
<br>食新有感贫居久蔬食至是方稍得肉
<br>
<br>壮游车辙遍天涯，晚得祠官不去家。
<br>优老每惭千载遇，食新又叹一年加。
<br>出波鱼美如通印，下栈羊肥抵卧沙。
<br>扪腹笑歌仍索酒，不嫌邻舍怪讙哗。
<br>
<br>食野菜
<br>
<br>野蔌山蔬次第尝，超然气压太官羊。
<br>放翁此意君知否？要配吴粳晓甑香。
<br>
<br>食野菜
<br>
<br>万里萧条酒一杯，梦魂犹自度邛郲。
<br>可怜龙鹤山中菜，不伴峨眉栮脯来。
<br>
<br>食野味包子戏作
<br>
<br>珍饷贫居少，寒云万里宽。
<br>叠双初中鹄，牢九已登盘。
<br>放箸摩便腹，呼童破小团。
<br>犹胜瀼西老，菜把仰园官。
<br>
<br>食粥
<br>
<br>世人个个学长年，不悟长年在目前。
<br>我得宛丘平易法，只将食粥致神仙。
<br>
<br>史院书怀
<br>
<br>後死与斯文，犹能读典坟。
<br>虽惭千载事，要是一生勤。
<br>石磑霏霏雪，铜炉袅袅云。
<br>扶衰又秋晚，何以报吾君？
<br>
<br>史院书事
<br>
<br>信史新修稿满床，牙签黄帊带芸香。
<br>中人驰赐初宣旨，丞相传呼早出堂。
<br>皇祖圣谟高万古，诸贤直笔擅三长。
<br>孤臣曾趣龙墀对，白首为郎只自伤。
<br>
<br>史院晚出
<br>
<br>已乞残骸老故丘，误恩重作道山游。
<br>龙津雨过桥如拭，凤阙烟消瓦欲流。
<br>直舍小眠钟报午，归途微冷叶飞秋。
<br>心知伏枥无千里，纵有王良也合休。
<br>
<br>世上
<br>
<br>世上悠悠东逝波，金丹将奈鬓丝何！
<br>墙头杨柳知秋早，窗外芭蕉受雨多。
<br>伏枥自应如老骥，还乡元欲借明驼。
<br>吾棋一局千年事，从使旁观烂斧柯。
<br>
<br>世事
<br>
<br>世事本难全，吾生已媿天。
<br>借书常稛载，馈酒亦蝉联。
<br>饘粥随时具，湖山此地偏。
<br>残年更何慕，未死即神仙。
<br>
<br>世事
<br>
<br>世事说来犹可厌，宦情梦里亦应无。
<br>山林已结三生愿，朝市谁非九折途？
<br>醉舞杯盘无藉在，狂吟风月不枝梧。
<br>何人今擅丹青艺，为画苏门长啸图？
<br>
<br>世事
<br>
<br>世事如今尽伏输，面能乾唾况其余。
<br>诗才退後愁强韵，眼力衰来怯细书。
<br>歛迹已思焚笔砚，作劳敢避把犁鉏。
<br>晴空万里宽多少，一片闲云足卷舒。
<br>
<br>市饮
<br>
<br>学道无多事，消阴服众魔。
<br>春雷惊蛰户，海日浴鲸波。
<br>大勇收全胜，灵襟袭太和。
<br>何妨会稽市，取酒独酣歌。
<br>
<br>示村医
<br>
<br>玉函肘後了无功，每寓奇方啸傲中。
<br>衫袖翫橙清鼻观，枕囊贮菊愈头风。
<br>新诗吟罢愁如洗，好景逢来病欲空。
<br>却羡龙锺布裘客，埭西卖药到村东。
<br>
<br>示儿
<br>
<br>得道如良贾，深藏要若无。
<br>冶金宁辄跃？韫玉忌轻沽。
<br>儒术今方裂，吾家学本孤。
<br>汝曹能念此，努力共枝梧。
<br>
<br>示儿
<br>
<br>斥逐襆被归，招唤振衣起；
<br>此是鄙夫事，学者那得尔。
<br>前年还东时，指心誓江水。
<br>亦知食不足，但有饿而死。
<br>小儿教汝书，不用日十纸；
<br>字字讲声形，仍要身践履。
<br>果能称善人，便可老乡里。
<br>勿言五鼎养，肉食吾所鄙。
<br>
<br>示儿
<br>
<br>闻义贵能徙，见贤思与齐。
<br>食尝甘脱粟，起不待鸣鸡。
<br>萧索园官菜，酸寒太学齑。
<br>时时语儿子：未用厌鉏犁。
<br>
<br>示儿
<br>
<br>文能换骨余无法，学但穷源自不疑。
<br>齿豁头童方悟此，乃翁见事可怜迟！
<br>
<br>示儿
<br>
<br>舍东已种百本桑，舍西仍筑百步塘，
<br>早茶采尽晚茶出，小麦方秀大麦黄。
<br>老夫一饱手扪腹，不复举首号苍苍。
<br>读书习气扫未尽，灯前简牍纷朱黄。
<br>吾儿从旁论治乱，每使老子喜欲狂。
<br>不须饮酒径自醉，取书相和声琅琅。
<br>人生百病有已时，独有书癖不可医。
<br>愿儿力耕足衣食，读书万卷真何益！
<br>
<br>示儿
<br>
<br>死去元知万事空，但悲不见九州同。
<br>王师北定中原日，家祭无忘告乃翁。
<br>
<br>示儿辈
<br>
<br>穷居怀抱久无懽，犹赖吾儿得少宽。
<br>谨视鸡豚供老疾，力营薪炭备春寒。
<br>旧书缀缉编无绝，小瓮调停味不酸。
<br>坐使乃翁无一事，高眠常到日三竿。
<br>
<br>示儿孙辈
<br>
<br>昔忝诸生後，初非一世豪。
<br>但希乡有秩，敢望郡功曹。
<br>歛版宁为辱？扶犁亦足高。
<br>儿孙勿妄想，底处不徒劳？
<br>
<br>示儿子
<br>
<br>父子扶携返故乡，欣然击壤咏陶唐。
<br>墓前自誓宁非隘，泽畔行吟未免狂。
<br>雨润北窗看洗竹，霜清南陌课劙桑。
<br>秋毫何者非君赐，回首修门敢遽忘。
<br>
<br>示儿子
<br>
<br>禄食无功我自知，汝曹何以报明时？
<br>为农为士亦奚异，事国事亲惟不欺。
<br>道在六经宁有尽，躬耕百亩可无饥。
<br>最亲切处今相付，熟读周公七月诗。
<br>
<br>示二子
<br>
<br>岂不怀荣畏友朋，一生凛凛蹈春冰。
<br>任真虽笑拘边幅，达节宁容出准绳。
<br>自喜残年如白传，更怜诸子慕崔丞。
<br>耄期尚有江湖兴，顽健人言见未曾。
<br>
<br>示福孙井示喜曾
<br>
<br>北商久不通，犁枣罕登盘；
<br>山舍惟有橘，琐细如弹丸，
<br>此外则柿栗，收拾猿鸟残。
<br>虽无庞翁话，儿孙亦团栾。
<br>今岁雨雪晚，岁莫始大寒，
<br>二稚乃可怜，不诉衣襦单。
<br>地炉有微火，诵书到更阑。
<br>我老多感慨，赖汝差自宽。
<br>
<br>示客
<br>
<br>一点昏灯两部蛙，客来相对半瓯茶。
<br>典衣未赎身饶虱，治米无工饭有沙。
<br>每为采菱浮野艇，时因卖药宿山家。
<br>青鞋到处堪乘兴，不独云门与若耶。
<br>
<br>示客
<br>
<br>枳缚藩篱荆作门，萧条何以致诸君？
<br>归休正得求吾志，老病犹能诵所闻。
<br>紫蟹迎霜径盈尺，白鱼脱水重兼斤。
<br>一杯潋灩无辞醉，秋稼登场合策勋。
<br>
<br>示客
<br>
<br>久泛烟波不问津，腾腾且复养吾真。
<br>每持杯酒呼江月，殊胜征衣化路尘。
<br>半枕何人游蚁垤，立谈为汝脱狐身。
<br>挂帆莫恨潇湘远，是处相逢一笑新。
<br>
<br>示客
<br>
<br>世间可笑走踆踆，误认虚空作汝身。
<br>已觅余名润枯骨，更谋厚积遗何人？
<br>风旛毕竟非心境，瓦砾何妨是道真。
<br>新藕出泥瓜上市，为君一醉堕纱巾。
<br>
<br>示客
<br>
<br>桑柘成阴百草香，缫车声里午风凉。
<br>客来莫说人间事，且共山林夏日长。
<br>
<br>示邻里
<br>
<br>古学陵夷失本原，读书万卷误元元。
<br>从今相勉躬行处，土庶人章数十言。
<br>
<br>示邻曲
<br>
<br>北陌东阡好弟兄，耄年幸复主齐盟。
<br>同尝春韭秋菘味，共听朝猿夜鹤声。
<br>百世不忘耕稼业，一壼时叙里闾情。
<br>诸孙识字吾真足，安用鹏抟九万程。
<br>
<br>示友
<br>
<br>道向虚中得，文从实处工。
<br>凌空一鹗上，赴海百川东。
<br>气骨真当勉，规模不必同。
<br>人生易衰老，君等勿匆匆。
<br>
<br>示友
<br>
<br>黄卷青灯自幼童，长年颇亦有新功。
<br>尚嘲孟顗迟成佛，那计辛毗不作公。
<br>学问更当穷广大，友朋谁与共磨砻？
<br>诸君果未捐衰老，鄙语人当致一通。
<br>
<br>示元礼
<br>
<br>燕居侍立出扶行，见汝成童我眼明。
<br>但使乡闾称善士，布衣未必媿公卿。
<br>
<br>示元敏
<br>
<br>学问参千古，工夫始一经。
<br>宁论绶若若，且喜佩青青。
<br>汝业方当进，吾言要细听。
<br>仍须知稼穑，勉为国添丁。
<br>
<br>示元敏
<br>
<br>学贵身行道，儒当世守经。
<br>心心慕绳检，字字讲声形。
<br>吾已鬓眉白，汝方衿佩青。
<br>良时不可失，苦语直须听。
<br>
<br>示元用
<br>
<br>德孙学语已惊人，闷里时时一笑新。
<br>老子已应如枥骥，此郎端恐是天麟。
<br>会看神授如椽笔，莫改家傅折角巾。
<br>汝叔不痴当爱汝，夜窗灯火勉相亲。
<br>
<br>示诸孙
<br>
<br>蜗舍鹑衣老可哀，衰颜时为汝曹开。
<br>朱门莫羡煮羊脚，粝食且安羹芋魁。
<br>家塾读书须十纸，山园上树莫千回。
<br>但令学业无中绝，秀出安知有後来。
<br>
<br>示子虡
<br>
<br>好学承家夙所奇，蠹编残简共娱嬉。
<br>一婚倘毕吾无累，三釜虽微汝有期。
<br>聿弟元知是难弟，德儿稍长岂常儿。
<br>要令舟过三山者，弦诵常闻夜艾时。
<br>
<br>示子孙
<br>
<br>累叶为儒业不隳，定知贤杰有生时。
<br>学须造次常於是，道岂须臾或可离？
<br>我老已无明日计，心存犹惜寸阴移。
<br>巍巍夫子虽天纵，礼乐官名尽有师。
<br>
<br>示子孙
<br>
<br>茆屋惟须补漏穿，家人衣食亦随缘。
<br>岂容一事相关白，已过传家十二年。
<br>
<br>示子孙
<br>
<br>为贫出仕退为农，二百年来世世同。
<br>富贵苟求终近祸，汝曹切勿坠家风。
<br>
<br>示子孙
<br>
<br>吾家世守农桑业，一挂朝衣即力耕。
<br>汝但从师劝学问，不须念我叱牛声。
<br>
<br>示子聿
<br>
<br>故山谁伴隐茅茨，幸有吾家大耳儿。
<br>雨暗小窗分夜课，雪迷长鑱共朝饥。
<br>名场未捷宁妨学，史限虽严不废诗。
<br>我死汝应传钵袋，勉持愚直报明时。
<br>
<br>示子聿
<br>
<br>古学尊皇极，淫辞斥异端。
<br>人才如尔少，老健及吾难。
<br>身退桑榆暖，家贫菽水欢。
<br>人生粗足耳，衣食不须宽。
<br>
<br>示子聿
<br>
<br>儒林早岁窃虚名，白首何曾负短檠。
<br>堪叹一衰今至此，梦回闻汝读书声。
<br>
<br>示子聿
<br>
<br>我钻故纸似痴蝇，汝复孳孳不少惩。
<br>父子更兼师友分，夜深常共短檠灯。
<br>
<br>示子遹
<br>
<br>我初学诗日，但欲工藻绘；
<br>中年始少悟，渐若窥宏大。
<br>怪奇亦间出，如石漱湍濑。
<br>数仞李杜墙，常恨欠领会。
<br>元白才倚门，温李真自郐。
<br>正令笔扛鼎，亦未造三昧。
<br>诗为六艺一，岂用资狡狯？
<br>汝果欲学诗，工夫在诗外。
<br>
<br>示子遹
<br>
<br>敢恨吾生後圣贤，六经虽缺尚成编。
<br>本来尧舜身亲见，孰谓丘轲道不传？
<br>妙理岂求逢掖外，淳风宁在结绳前。
<br>此身未死还堪勉，更伴吾儿学数年。
<br>
<br>示子遹
<br>
<br>吾家太傅後，衿佩盛青青。
<br>我忝殿诸老，汝能通一经。
<br>学先严诂训，书要讲声形。
<br>夙夜常相勉，诸孙待典刑。
<br>
<br>示子遹
<br>
<br>家贫不学俭，物理有固然。
<br>要是善用短，足以终其年。
<br>我家稽山下，禀赋良奇偏。
<br>敢言中人产，日或无炊烟。
<br>有儿更耐穷，伴翁理遗编。
<br>短檠幸能继，竟夜可忘眠。
<br>
<br>示子遹
<br>
<br>翁老儿穷不自支，此心幸与古人期。
<br>劳兼薪水奴初去，典到琴书事可知。
<br>药杵无声工忍病，米囷可扫耻言饥。
<br>余年有几须相守，万里烟霄付异时。
<br>
<br>视陂至崇仁村落
<br>
<br>津亭徙倚客衣单，秋尽江南亦已寒。
<br>雁翅不禁疏雨湿，枫林初染早霞丹。
<br>少年已叹儒冠误，暮境更知行路难。
<br>倦马归来踏残日，长吟聊得写忧端。
<br>
<br>视东皋归
<br>
<br>抱耒新湖葑，烧畲古庙壖。
<br>宦游悲肮脏，归卧困沉绵。
<br>日隐啼鸦戍，舟回落鴈天。
<br>衰残知迫死，不忍负青编。
<br>
<br>视东皋归小酌
<br>
<br>筑陂下麦晚归来，围火烘衣始此回。
<br>但得诸孙传素业，真无一事挂灵台。
<br>井桐叶落垂垂尽，篱菊花残续续开。
<br>不负初寒蟹螫手，床头小瓮拨新醅。
<br>
<br>视东皋归小酌
<br>
<br>少年误计慕浮名，更事方知外物轻。
<br>身誓生生辞禄食，家当世世守农耕。
<br>授时尧典先精读，陈业豳诗更力行。
<br>最好水村风雪夜，地炉烟暖岁猪鸣。
<br>
<br>试笔
<br>
<br>用笔如用人，利钝乌可常。
<br>必欲责其全，无乃废所长？
<br>宣城与晋陵，声价略相当。
<br>不知今何年，森然集龟堂。
<br>和墨若瑿黑，捣纸如银光。
<br>心手适调一，运此紫毫鋩。
<br>前却俱称意，六骥驰康庄。
<br>聊复取一快，讵必师锺张。
<br>
<br>试笔
<br>
<br>清谈数语犹疑过，平地徐行亦虑危。
<br>酌酒浅深须在我，更衣单复要随时。
<br>
<br>试笔
<br>
<br>人间元无第一手，万事端如屈伸肘。
<br>但能看破即超然，何代商山无四叟？
<br>老民自视中何有，倾身经营一杯酒。
<br>此外管城差可人，相从且作明窗友。
<br>
<br>试笔
<br>
<br>烹葵饭豆饱还休，弄笔翻书岁又秋。
<br>灵府湛然如止水，拟将何地著闲愁？
<br>
<br>试笔
<br>
<br>红丝玉斗紫毫鋩，岁晚相从味更长。
<br>不似乐天归老日，柳枝骆马雨堪伤。
<br>
<br>试茶
<br>
<br>苍爪初惊鹰脱韝，得汤已见玉花浮。
<br>睡魔何止避三舍，欢伯直知输一筹。
<br>日铸焙香怀旧隐，谷帘试水忆西游。
<br>银缾铜碾俱官样，恨欠纤纤为捧瓯。
<br>
<br>试茶
<br>
<br>北窗高卧鼾如雷，谁遣香茶挽梦回？
<br>绿地毫瓯雪花乳，不妨也道入闽来。
<br>
<br>试茶
<br>
<br>强饭年来幸未衰，睡魔百万要支持。
<br>难从陆羽毁茶论，宁和陶潜止酒诗？
<br>乳井帘泉方遍试，柘罗铜碾雅相宜。
<br>山僧剥啄知谁报？正是松风欲动时。
<br>
<br>试院春晚
<br>
<br>病思萧条掩绿樽，闲坊寂历锁朱门。
<br>故人别久难寻梦，远客愁多易断魂。
<br>漫漫晚花吹瀼岸，离离春草上宫垣。
<br>此生飘泊何时已，家在山阴水际村。
<br>
<br>室中屏去长物戏作
<br>
<br>久从昭代乞残骸，荷锸随行偶未埋。
<br>四壁尽空君勿怪，才留一物即关怀。
<br>
<br>适闽
<br>
<br>春残犹看少城花，雪里来尝北苑茶。
<br>未恨光阴疾驹隙，但惊世界等河沙。
<br>功名塞外心空壮，诗酒樽前发已华。
<br>官柳弄黄梅放白，不堪倦马又天涯。
<br>
<br>首春连阴
<br>
<br>入春十日九日阴，积雪未解雨复霪；
<br>西家船漏湖水涨，东家驴病街泥深。
<br>去秋宿麦不入土，今年米贵如黄金。
<br>老妪哭子那可听，僵死不覆黔娄衾！
<br>州家遣骑馈春酒，欲饮复止吾何心？
<br>出门空叹岁华速，已见微绿生高林。
<br>
<br>
<br>首夏
<br>
<br>乱山深处著柴荆，岸帻披衣露气清。
<br>宴坐有书聊作伴，出游无客独题名。
<br>阴阴密树花初尽，灩灩方池水已平。
<br>几许人间堪笑事，今朝百舌顿无声。
<br>
<br>寿考如富贵
<br>
<br>寿考如富贵，初亦不自知；
<br>邂逅偶不死，亦或至期颐。
<br>予少多疾恙，五十已遽衰，
<br>齿摇颔须白，萧然蒲柳姿。
<br>俛仰忽二纪，卧病实半之。
<br>富贵不可求，寿亦岂汝私？
<br>万事付自然，孰为乐与悲？
<br>惟当老益学，易箦以为期。
<br>
<br>受外祠敕
<br>
<br>放浪江湖迹已陈，今朝剩喜结衔新。
<br>读骚未敢称名士，拜赐犹应号散人。
<br>归去还骑款段马，醉颠重岸接篱巾。
<br>行行渐近云门寺，愈信人生有宿因。
<br>
<br>书悲
<br>
<br>今日我复悲，坚卧脚踏壁。
<br>古来共一死，何至尔寂寂！
<br>秋风两京道，上有胡马迹。
<br>和戎壮士废，忧国清泪滴。
<br>关河入指顾，忠义勇推激。
<br>常恐埋山丘，不得委锋镝。
<br>立功老无期，建议贱非职。
<br>赖有墨成池，淋漓豁胸臆。
<br>
<br>书悲
<br>
<br>丈夫孰能穷，吐气成虹霓。
<br>酿酒东海乾，累麴南山齐。
<br>平生搴旗手，头白归扶犁。
<br>谁知蓬窗梦，中有铁马嘶？
<br>何当受诏出，函谷封丸泥，
<br>筑城天山北，开府萧关西，
<br>万里扫尘烟，三边无鼓鼙。
<br>此意恐不遂，月明号荒鸡。
<br>
<br>书壁
<br>
<br>稻草高茨屋，绳枢窄作门。
<br>渔樵皆结友，邻曲自通婚。
<br>留客秋茶苦，醺人社酒浑。
<br>余年尚何叹，一饭亦君恩。
<br>
<br>书壁
<br>
<br>故里还初服，明恩今老农。
<br>方蒙镜湖赐，又忝渭川封。
<br>炊粟犹支日，藏蔬可御冬。
<br>霜天病益减，高枕听邻钟。
<br>
<br>书病
<br>
<br>暮年虽病不甚剧，啜药噉粥犹自力。
<br>今年七月风眩作，儿子在前不能识。
<br>杯中药冷呼不醒，全家相顾无人色。
<br>昏昏但思向壁卧，虫臂鼠肝宁暇恤。
<br>医巫技殚欲歛手，天高鬼恶吁莫测！
<br>偶然得活出望外，扶杖下床犹屡踣。
<br>读书心在目力短，袖手坚坐到窗黑。
<br>无功禄食四十年，叹息此责何由塞？
<br>
<br>书巢冬夜待旦
<br>
<br>扫叶拥阶寒犬行，编茆护栅老鸡鸣。
<br>风霜渐逼岁时晚，形影相依灯火明。
<br>史策千年媿豪杰，关河万里怆功名。
<br>固应死抱无穷恨，老病何由更请缨！
<br>
<br>书村店壁
<br>
<br>裹茶来就店家煎，手解炉鞍古柳边。
<br>寺阁重重出山崦，渔舟两两破溪烟。
<br>近秋渐动寻幽兴，绝俸难营觅醉钱。
<br>到处不妨闲著句，他年好事或能传。
<br>
<br>书村落间事
<br>
<br>东巷西巷新月明，南村北村戏鼓声。
<br>家家输赋及时足，耕有让畔桑无争。
<br>一村婚娉皆邻里，妇姑孝慈均母子。
<br>儿从城中怀肉归，妇涤铛釜供刀匕。
<br>再拜进酒寿老人，慈颜一笑温如春。
<br>太平无象今有象，穷虏何地生烟尘！
<br>
<br>书道室壁
<br>
<br>余生天地一飞蓬，学道年来似有功。
<br>习气扫除空劫外，精神澡雪隐书中。
<br>种瓜溪父时时见，卖药壶公处处同。
<br>莫谓与人缘苦薄，相随拍手有儿童。
<br>
<br>书房杂书
<br>
<br>敛版一何久，悬车已後时。
<br>狂酲醒始悔，穷独老方知。
<br>世外乾坤大，林间日月迟。
<br>犹须采药去，不媿鹿门期。
<br>
<br>书房杂书
<br>
<br>面槁发鬅鬠，衰残百不能。
<br>夜房侵户月，晨砚满池冰。
<br>药债多於酒，蔬餐薄过僧。
<br>年深拄杖折，自斫涧边藤。
<br>
<br>书房杂咏
<br>
<br>赋性无他嗜，传家但古书。
<br>尧咨洪水际，羲画结绳余。
<br>异学方攘斥，浮文亦扫除。
<br>挑灯北窗下，聊得遂吾初。
<br>
<br>书房杂咏
<br>
<br>久客思乡井，残躯怯岁年。
<br>家能常食粥，口固不言钱。
<br>铁补曾穿砚，韦联屡绝编。
<br>卧闻儿讲学，起坐失沉绵。
<br>
<br>书愤
<br>
<br>山河自古有乖分，京洛腥膻实未闻。
<br>剧盗曾从宗父命，遗民犹望岳家军。
<br>上天悔祸终平虏，公道何人肯散群？
<br>白首自知疏报国，尚凭精意祝炉熏。
<br>
<br>书愤
<br>
<br>清汴逶迤贯旧京，宫墙春草几番生。
<br>剖心莫写孤臣愤，抉眼终看此虏平。
<br>天地固将容小丑，犬羊自惯渎齐盟。
<br>蓬窗老抱横行路，未敢随人说弭兵。
<br>
<br>书愤
<br>
<br>早岁那知世事艰，中原北望气如山。
<br>楼船夜雪瓜洲渡，铁马秋风大散关。
<br>塞上长城空自许，镜中衰鬓已先斑。
<br>出师一表真名世，千载谁堪伯仲间！
<br>
<br>书愤
<br>
<br>白发萧萧卧泽中，秪凭天地鉴孤忠。
<br>厄穷苏武餐毡久，忧愤张巡嚼齿空。
<br>细雨春芜上林苑，颓垣夜月洛阳宫。
<br>壮心未与年俱老，死去犹能作鬼雄。
<br>
<br>书愤
<br>
<br>镜里流年两鬓残，寸心自许尚如丹。
<br>衰迟罢试戎衣窄，悲愤犹争宝剑寒。
<br>远戍十年临的博，壮图万里战皋兰。
<br>关河自古无穷事，谁料如今袖手看！
<br>
<br>书感
<br>
<br>半世狂疏践骇机，暮年持此欲安局？
<br>会凭香火消前业，已筑茆茨讼昨非。
<br>薄俗惯看翻覆手，忧心空复倒颠衣。
<br>烟蓑雪笠家风在，送老湖边一钓矶。
<br>
<br>书感
<br>
<br>襁负客淮颍，髧髦逢乱离。
<br>中原遂乖隔，北望每伤悲。
<br>泛渭题新赋，游嵩续旧诗。
<br>死生虽异世，此意未应移。
<br>
<br>书感
<br>
<br>楚些难招去干魂，正令舌在向谁论？
<br>中分白日归欹枕，全付青春与杜门。
<br>凛凛咥人愁履虎，区区染指畏尝鼋。
<br>残年誓报嗟何有？虚负明时养老恩。
<br>
<br>书感
<br>
<br>梦里逢无咎，天涯哭季长。
<br>吾生亦有几？且复钓沧浪。
<br>
<br>书感
<br>
<br>常记当年赋子虚，公卿交口荐相如。
<br>岂知鹤发残年叟，犹读蝇头细字书。
<br>出处幸逃千载笑，功名从负此心初。
<br>荒园落叶纷如积，日暮归来自荷锄。
<br>
<br>书感
<br>
<br>夺璧元知价不雠，屠龙谁信本无求。
<br>哦诗声里岁时速，忧国泪边天地秋。
<br>已欠谢安俱泛海，况无王粲与登楼。
<br>此身著处凭君记，万里烟波没白鸥。
<br>
<br>书感
<br>
<br>投老羁孤久，临觞感慨频。
<br>关河疏旧友，风雨败新春。
<br>事固少如意，天终能胜人。
<br>所悲头上发，不与柳条新。
<br>
<br>书感
<br>
<br>俗学方哗世，遗经寖已微。
<br>斯文未云丧，吾道岂其非。
<br>拔本宁余力，迷途幸识归。
<br>新凉起衰疾，灯火耿郊扉。
<br>
<br>书感
<br>
<br>头颅已可知，牙齿今复落，
<br>十步或再休，啜粥不及勺。
<br>身依一蒲团，壁挂雨芒屩；
<br>对客辄坐睡，有问莫能酢。
<br>念昔少壮时，心慕宦游乐。
<br>初登平津馆，晚入征西幙。
<br>雨暗骆谷烽，霜清散关柝。
<br>登高望中原，气已吞雍雒。
<br>宁知事大谬，憔悴理征橐，
<br>单车去梁益，健席下沔鄂。
<br>还朝见故人，大马黄金络。
<br>後来固多士，鵷鹭照台阁。
<br>婆娑郎吏间，祗自取嘲噱。
<br>历思从来事，无铁可打错。
<br>幸得还故园，快若解束缚。
<br>闾里通有无，情厚不为薄。
<br>泥行事春耕，日曝毕秋获。
<br>隔墙唤邻翁，浊酒聊共酌。
<br>
<br>书感
<br>
<br>伐性戕生岂一端，暮年赢得是衰残。
<br>齿牙零落畏大胾，毛发萧疏便小冠。
<br>惜日每惊新历换，怯寒尚觉弊庐宽。
<br>华山阻绝岷山远，安得冥鸿借羽翰？
<br>
<br>书感
<br>
<br>我欲哭穷途，所惧世俗惊，
<br>出门复入门，掩泪且吞声。
<br>唐虞邈难继，周孔不复生，
<br>承学百世下，我辈责岂轻。
<br>杨墨斥已殚，释老犹纵横，
<br>拔本塞其源，力尽志未平。
<br>吾道如曒日，薄食终必明。
<br>一木虽独立，可支大厦倾。
<br>夷风方变夏，孰能作长城？
<br>卓哉易箦公，垂死犹力行。
<br>
<br>书感
<br>
<br>老荷宽恩许退耕，丝毫无报亦何情。
<br>民贫乐岁尚艰食，道丧异端方肆行。
<br>党祸本从名辈出，弊端常向盛时生。
<br>古人骨冷青松下，谁起英魂与细评？
<br>
<br>书感
<br>
<br>丈夫本愿脱世鞿，丹成昼日凌空飞，
<br>缨冠佩玉朝紫微，白银宫阙瞻巍巍。
<br>不然万里将天威，提兵直解边城围，
<br>苜蓿满川胡马肥，掩取不遣一骑归。
<br>苦心文章亦未非，与此二事同一机。
<br>寥寥千载见亦稀，庄屈已死吾畴依？
<br>哀哉穷子百家衣，岂识万斛倾珠玑。
<br>欲洗薄蚀还光辉，熟睨无力空歔欷。
<br>
<br>书感
<br>
<br>溪路人家尚阖扉，强扶衰惫著征衣。
<br>百年朝露古所叹，一棹秋风吾欲归。
<br>楚客长号沽白璧，汉宫太息遣明妃。
<br>铄金消骨从来事，老矣何心践骇机。
<br>
<br>书感
<br>
<br>壮岁功名妄自期，晚途流落鬓成丝。
<br>临风画角晓三弄，酿雪野云寒四垂。
<br>金锁甲思酣战地，皂貂裘记远游时。
<br>此心炯炯空添泪，青史它年未必知。
<br>
<br>书感
<br>
<br>衰颜非复昔年朱，几过黄公旧酒垆。
<br>成败只堪三太息，是非终付一胡卢。
<br>连天烟草迷归梦，动地风波历畏途。
<br>辛苦一生成底事，躬耕犹得补东隅。
<br>
<br>书感
<br>
<br>鸭子陂头看水生，蜂儿园里按歌声。
<br>天公用意谁能测？未许吾曹醉太平。
<br>
<br>书感
<br>
<br>疋马曾为塞上游，东归几见剡川秋。
<br>故城废市古今叹，断角残钟朝暮愁。
<br>尺寸无功真碌碌，耄期未死转悠悠。
<br>阿奴尚喜强人意，三日於菟气食牛。
<br>
<br>书感
<br>
<br>一是端能服万人，施行自足扫胡尘。
<br>南州不可无高士，东国何妨有逐臣。
<br>
<br>书感
<br>
<br>翟公冷落客散去，萧尹谴死人所怜。
<br>输与桐君山下叟，一生散发醉江天。
<br>
<br>书感
<br>
<br>人生百忧坐一官，况与群飞接羽翰。
<br>两具吴牛给耕足，三间茅屋著身宽。
<br>焄蒿凄怆会不免，简俭寂默差可安。
<br>康庄坦坦不整驾，可怜平地生涛澜。
<br>
<br>书感
<br>
<br>驱山不障东逝波，一尊莫惜醉颜酡。
<br>斜风细雨苕溪路，我是後身张志和。
<br>
<br>书感
<br>
<br>舞非得谱拍拍错，行未知津步步危。
<br>劫石消磨会当尽，太行突兀乃可移。
<br>清晨瓦釜煮藜粥，遥夜地炉烧豆萁。
<br>此中正自有佳处，区区外慕宁非痴？
<br>
<br>书感
<br>
<br>茅檐住稳胜华屋，芋糁味甘如大烹。
<br>静观万事付一默，扫空白发非黄精。
<br>丈人祠西鹤传信，小姑山前鼍报更。
<br>兴阑却挥短棹去，晓渡清伊听玉笙。
<br>
<br>书怀
<br>
<br>谢客元无疾，深居似有忧。
<br>向空书咄咄，对竹送悠悠。
<br>出每思安卧，归还念远游。
<br>春衣典已惯，斗酒不难谋。
<br>
<br>书怀
<br>
<br>萧飒先秋鬓，龙锺未死身。
<br>不惟今日老，已是一生贫。
<br>食菜从儿瘦，关门任客嗔。
<br>世间余一念，河雒尚胡尘。
<br>
<br>书怀
<br>
<br>功名富贵两茫茫，惟有躬耕策最长。
<br>吏牍沈迷妨养疾，囊衣结束待还乡。
<br>洲中未种千头橘，宅畔先栽百本桑。
<br>书寄子公吾自嬾，故人不是总相忘。
<br>
<br>书怀
<br>
<br>青城结云巢，拟住三千年。
<br>御风偶南游，万里栖紫烟。
<br>翠裘绿玉杖，白日凌青天。
<br>招呼方瞳翁，邂逅鸟爪仙。
<br>朝咏阴阳歌，暮诵道德篇。
<br>玉童持碧简，笙鹤来翩翩。
<br>海边武夷山，小留赏宿缘。
<br>火食非所乐，巾褐常翛然。
<br>清时未免出，颇息世俗传。
<br>行矣秋风高，去采玉井莲。
<br>
<br>书怀
<br>
<br>万里驰驱坐一饥，自怜无计脱尘鞿。
<br>身留幕府还家少，眼乱文书把酒稀。
<br>客路更逢秋色晚，故山空有梦魂归。
<br>芋羹豆饭元堪饱，错用人言恨子威。
<br>
<br>书怀
<br>
<br>漫道年来未极衰，穷途憔悴实难支。
<br>半分臂减休文瘦，七尺躯存曼倩饥。
<br>尚忆青衫陪众隽，宁期白首负明时！
<br>悠然万里烟波兴，除却沙鸥总不知。
<br>
<br>书怀
<br>
<br>诗不能工浪得穷，几年衮衮看诸公。
<br>催颓已作骥伏枥，留滞敢嫌船逆风。
<br>消日剧棋疏竹下，送春烂醉乱花中。
<br>倚楼看镜俱痴绝，赢取烟蓑伴钓翁。
<br>
<br>书怀
<br>
<br>武担山上望京都，谁记黄公旧酒垆。
<br>宿负本宜输左校，宽恩犹听补东隅。
<br>一官漫浪行将老，万卷纵横只自愚。
<br>甫里松陵在何许，古人投劾为蒪鲈。
<br>
<br>书怀
<br>
<br>无事自能心太平，有为终蔽性光明。
<br>皮肤脱尽见真理，粱肉扫空甘菜羹。
<br>处处浮家成野宿，时时策蹇作山行。
<br>平生常笑羊裘老，史册犹存後世名。
<br>
<br>
<br>
<br>
<br>
<br>
<br>
<br>书怀 
<br>濯锦江头成昨梦，紫芝山下又新年。
<br>久因多病疏云液，近为长斋进玉延。
<br>啼鸟傍檐春寂寂，飞花掠水晚翩翩。
<br>支离自笑生涯别，一炷炉香绣佛前。
<br>
<br>书怀
<br>
<br>楚泽巴江两鬓残，夕阳又是倚阑干。
<br>敢言日与长安远，惟恨天如蜀道难。
<br>客枕五更归梦短，新诗千首後人看。
<br>青帘白舫何时发，醉听琵琶兴已阑。
<br>
<br>书怀
<br>
<br>不饥不寒万事足，有山有水一生闲。
<br>朱门莫管渠痴绝，自爱茅茨三两间。
<br>
<br>书怀
<br>
<br>老人举动须扶掖，跣婢椎奴少得闲。
<br>从此渐须都画断，疋如避难在空山。
<br>
<br>书怀
<br>
<br>西风萧瑟晚吹衣，又见亭皋木叶飞。
<br>已是中年频作恶，更堪秋日送将归。
<br>黄尘颜鬓无人识，青史功名与愿违。
<br>强把一杯还径醉，羁怀何必不依依。
<br>
<br>书怀
<br>
<br>蜗庐自称野人居，三尺明窗已有余。
<br>从此要当常省事，时时小葺欲何须？
<br>
<br>书怀
<br>
<br>苜蓿堆盘莫笑贫，家园瓜瓠渐轮囷。
<br>但令烂熟如蒸鸭，不著盐醯也自珍。
<br>
<br>书怀绝句
<br>
<br>老死已无日，功名犹自期。
<br>清笳太行路，何日出王师？
<br>
<br>书怀绝句
<br>
<br>不到天台三十年，草庵犹记宿云边。
<br>老僧晓出松门去，手挈军持取涧泉。
<br>
<br>书怀绝句
<br>
<br>忆过栖贤见蜀僧，云堂十月冷生冰。
<br>定回蔌蔌闻窗雪，一碗琉璃照佛灯。
<br>
<br>书怀绝句
<br>
<br>丈人祠西山谷盘，麻姑洞前松栎寒。
<br>仙翁欲觅渺无处，闻在青溪浴大丹。
<br>
<br>书怀绝句
<br>
<br>早佩黄庭两卷经，不应灵府杂膻腥。
<br>凭君为买金鸦觜，归去秋山斸茯苓。
<br>
<br>书怀绝句
<br>
<br>未驾青鸾返帝乡，三江七潭路茫茫。
<br>看山看水无程数，渔艇为家芡作粮。
<br>
<br>书怀示子遹
<br>
<br>平生山林几緉屐，何意随人戴朝帻！
<br>口言报国直妄耳，断简围坐晨至夕。
<br>道山堂东直庐冷，手种疏篁半窗碧。
<br>但虞风波起平地，岂有亮发能补益。
<br>成书朝奏暮请老，入耳幸免烦言啧。
<br>东望故山百余里，父老欢忻来接迹，
<br>白羊绿酒争下担，长笛腰鼓纷如织，
<br>迢迢梅市过鲁墟，观者所至空巷陌。
<br>尔来呻吟又春尽，周视室中惟四壁。
<br>但令粝饭麤撑拄，犹胜朱门常踧踖。
<br>小儿助我理孤学，终岁伏几心如石。
<br>问看饮酒咏离骚，何似焚香对周易？
<br>
<br>书悔
<br>
<br>衣食须耕稼，无端浪出游。
<br>客途南北雁，世事雨晴鸠。
<br>蓬转何时已？灰寒善自谋。
<br>江湖千万里，何处久渔舟？
<br>
<br>书几试笔
<br>
<br>鬓毛萧飒齿牙疏，九十侵寻八十余。
<br>屋小苦寒犹省火，窗明新霁倍添书。
<br>解梁已报偏师入，上谷方看大盗除。
<br>药笈箸囊幸无恙，莲峰吾亦葺吾庐。
<br>
<br>书剑
<br>
<br>书剑当年遍两川，归来垂钓镜湖边。
<br>老皆有死岂独我，士固多贫宁怨天。
<br>物外胜游携鹤去，琴中绝谱就僧传。
<br>莫言白首诗才尽，读罢犹能意爽然。
<br>
<br>书戒
<br>
<br>我幼事父师，熟闻忠厚言，
<br>治身接物间，要使如春温。
<br>鞭朴不可弛，此语实少恩。
<br>但能交相爱，余亦何足论。
<br>家贫赖奴婢，炊汲与应门，
<br>余力具茗药，夕饭或至昏。
<br>有过尚当贳，况可使烦冤！
<br>出仕推此心，所乐在平反。
<br>宁坐软弱废，促驾归丘园。
<br>吾老死无日，作诗遗子孙。
<br>
<br>书近况寄蜀中道旧
<br>
<br>遗事复遗荣，空斋一榻横。
<br>宿酲投未正，新句锻初成。
<br>山崦传梅信，天窗送雪声。
<br>戏题匀碧纸，遣鹤报青城。
<br>
<br>书警
<br>
<br>束带接一客，伸纸报一书。
<br>未为甚疲劳，已觉不枝梧。
<br>惟有袖手坐，俨然如斋居。
<br>尚惧精神衰，药石以自扶。
<br>
<br>书警
<br>
<br>情欲虽害人，要是自惑溺。
<br>吾观日用事，饮食真勍敌。
<br>乃知匕箸间，其祸甚衽席。
<br>堂堂六尺躯，勿为口腹役。
<br>
<br>书况
<br>
<br>垂白渭南叟，深居湖上村。
<br>贫知蔬食美，闲觉布衣尊。
<br>琴谱从僧借，茶经与客论。
<br>探梅来直步，沽酒到偏门。
<br>细织笼安鹤，频求果饲猿。
<br>旧书编未绝，犹足教诸孙。
<br>
<br>书嬾
<br>
<br>此身不觉老侵寻，残发萧萧雪满簪。
<br>那有新诗书触目，亦无闲话问安心。
<br>塞垣西戍茫如梦，省户东归病至今。
<br>一嬾便知生世了，午窗酣枕敌千金。
<br>
<br>书嬾
<br>
<br>我性本迂疏，养生又无术，
<br>忧患自外至，疾病由中出。
<br>屏居绝造请，冀补东隅失。
<br>今观世间事，如僧视沐栉。
<br>闲身岭上云，睡味蜂房蜜，
<br>惟思茅檐下，一席卧朝日。
<br>
<br>书李商叟秀才所藏曾文清诗卷後
<br>
<br>陇蜀归来两鬓丝，茶山已作隔生期。
<br>西风落叶秋萧瑟，泪洒行间读旧诗。
<br>
<br>书里中事
<br>
<br>事近接耳目，诞信良易知。
<br>颇疑有定数，一惑不可移。
<br>坐视非所安，忠告反取疑。
<br>虽抱愚直意，妄发悔曷追？
<br>
<br>书耄
<br>
<br>我老耄已及，终日惟冥行。
<br>邻里少间阔，便若昧平生。
<br>家人每过前，亦或忘其名。
<br>昏昏等作梦，兀兀如病酲。
<br>不知张睢阳，何以记一城？
<br>愚知各自适，得失未易评。
<br>
<br>书梦
<br>
<br>我梦举有司，鸡唱起裹饭；
<br>又梦趁早朝，漏舍坐待旦。
<br>既寤两无有，抚枕徒浩叹。
<br>今虽去为农，饭牛亦夜半；
<br>何曾得放慵，美睡到日旰？
<br>一笑俱置之，浮生固多难。
<br>
<br>书南堂壁
<br>
<br>偶筑湖边舍，侵寻四十春。
<br>山丘未薶骨，诗酒尚关身。
<br>樵路霜侵屦，渔舟雨垫巾。
<br>忝蒙乡党敬，六圣有遗民。
<br>
<br>书南堂壁
<br>
<br>荒寒浅村步，隐翳小茅茨。
<br>偶逐渔樵住，都忘岁月移。
<br>闲惟接僧话，老始爱陶诗。
<br>耆齿犹须几，羸然敢自期！
<br>
<br>书南堂壁
<br>
<br>数间破屋住荒郊，暑雨时须自补茅。
<br>多病篇章无杰思，长闲樵牧有新交。
<br>荒唐但向先师媿，肮脏宁辞薄俗嘲？
<br>偶有会心成独笑，一林春笋放烟梢。
<br>
<br>书南堂壁
<br>
<br>心溷元知面合团，愚公骨相却酸寒。
<br>云山万叠犹嫌浅，茆屋三间已觉宽。
<br>菜长何妨供小摘，花开聊得助幽欢。
<br>今朝忽有西村兴，著起芒鞋不作难。
<br>
<br>书逆旅壁
<br>
<br>市远过三里，店孤无四邻。
<br>窄才容一客，久或住经旬。
<br>病妪求风药，樵儿馈爨薪。
<br>人情愈谙熟，来往不辞频。
<br>
<br>书逆旅壁
<br>
<br>百忧袭暮年，怀抱日骚屑。
<br>虽云归故乡，何异万里客。
<br>穷冬迫寒饿，凛有在陈厄。
<br>驾言适近村，惨惨天欲雪。
<br>人沽村市酒，马啮山坡麦。
<br>旅炊杂沙土，得饱何暇择。
<br>手皲若龟兆，面槁无人色。
<br>士穷自其分，所幸全大节。
<br>功名已甑堕，身世真瓦裂。
<br>不学玉关人，饥鹰方夜掣。
<br>
<br>书懹
<br>
<br>愁向东华蹋软红，暂归旧隐乐无穷。
<br>石池洗药涓涓水，渔艇投竿嫋嫋风。
<br>尽日醉醒菱唱里，邻家来往竹阴中。
<br>何须列戟长安第，四面云山拥此翁。
<br>
<br>书日用事
<br>
<br>左右数书册，朝夕一草堂。
<br>家贫自能俭，病愈不求方。
<br>盛馔豚肩美，常庖笋茁香。
<br>园丁报花坼，亦复命壶觞。
<br>
<br>书日用事
<br>
<br>一裘良已暖，半菽可无饥。
<br>养气戒多语，端居如有思。
<br>私心须自胜，己过遣谁知？
<br>耄齿尤当勉，常忧寸晷移。
<br>
<br>书生
<br>
<br>书生事业苦难成，点检常忧害至诚。
<br>梦寐未能除小忿，文辞犹欲事虚名。
<br>圣言甚远当深考，古义虽闻要力行。
<br>汉世陋儒吾所斥，若为青紫胜归耕？
<br>
<br>书生叹
<br>
<br>君不见城中小儿计不疏，卖浆卖饼活有余，
<br>夜归无事唤俦侣，醉倒往往眠街衢。
<br>又不见垄头男子手把鉏，丁字不识称农夫，
<br>筋力虽劳忧患少，春秋社饮常欢娱。
<br>可怜秀才最误计，一生衣食囊中书，
<br>声名才出众毁集，中道不复能他图，
<br>抱书饿死在空谷，人虽可罪汝亦愚。
<br>呜呼，人虽可罪汝亦愚，
<br>曼倩岂即贤侏儒！
<br>
<br>书事
<br>
<br>北征谈笑取关河，盟府何人策战多？
<br>扫尽烟麈归铁马，剪空荆棘出铜驼。
<br>史臣历纪平戎策，壮士遥传入塞歌。
<br>自笑书生无寸效，十年枉是枕琱戈。
<br>
<br>书事
<br>
<br>生长江湖狎钓船，跨鞍塞上亦前缘。
<br>云埋废苑呼鹰处，雪暗荒郊射虎天。
<br>醪酒芳醇偏易醉，胡羊肥美了无膻。
<br>扬州虽有东归日，闭置车中定怅然。
<br>
<br>书事
<br>
<br>本来只道千钧重，看破元无一羽轻。
<br>日月光明天广大，不妨啸傲过平生。
<br>
<br>书事
<br>
<br>闻道舆图次第还，黄河依旧抱潼关。
<br>会当小驻平戎帐，饶益南亭看华山。
<br>
<br>书事
<br>
<br>关中父老望王师，想见壶浆满路时。
<br>寂寞西溪衰草里，断碑犹有少陵诗。
<br>
<br>书事
<br>
<br>燕雏学母飞初熟，梅子团枝亦半黄。
<br>尘尾唾壼俱屏去，尚存余习炷炉香。
<br>
<br>书事
<br>
<br>鸭绿桑乾尽汉天，传烽自合过祁连。
<br>功名在子何殊我，惟恨无人快著鞭。
<br>
<br>书事
<br>
<br>九天清跸响春雷，百万貔貅扈驾回。
<br>不独雨师先洒道，汴流袬袬入淮来。
<br>
<br>书事寄良长老
<br>
<br>素屏乌几野人庐，山色苍寒十月初。
<br>雨足四郊耕欲遍，霜高万木脱无余。
<br>一尊窗下浇愁酒，数卷床头引睡书。
<br>寄语住庵刘老宿，不应随俗向人疏。
<br>
<br>书室
<br>
<br>客来莫笑席尘凝，静处工夫却少增。
<br>黑蚁常翻鲁壁简，瘦蛟时落越溪藤。
<br>尚能豪健如霜鹘，未遽衰残学冻蝇。
<br>更喜论文有儿子，夜窗相对短檠灯。
<br>
<br>书室独处欣然有咏
<br>
<br>凿空学道本无师，歇尽狂心颇自奇。
<br>闲坐始知冬日永，高谈未自耄年衰。
<br>治棺准备膏肓日，酿酒枝梧雨雪时。
<br>常笑祖龙痴到底，一生辛苦觅安期。
<br>
<br>书室独夜
<br>
<br>忽忽新春过，愔愔一室幽。
<br>铜灯立雁趾，石鼎揭龙头。
<br>老媿人扶拜，贫无食足谋。
<br>退居消日月，太半付庄周。
<br>
<br>书室名可斋或问其义作诗告之
<br>
<br>得福常廉祸自轻，坦然无媿亦无惊。
<br>平生秘诀今相付，只向君心可处行。
<br>
<br>书室明暖终日婆娑其间倦则扶杖至小园戏作长句
<br>
<br>放翁老手竟超然，俗子何由与作缘？
<br>百榼旧曾夸席地，一窗今复幻壶天。
<br>梦回橙在屏风曲，雨霁梅迎拄杖前。
<br>吾忧吾庐得安卧，笑人思颍忆平泉。
<br>
<br>书室明暖终日婆娑其间倦则扶杖至小园戏作长句
<br>
<br>美睡宜人胜按摩，江南十月气犹和。
<br>重帘不卷留香久，古砚微凹聚墨多。
<br>月上忽看梅影出，风高时送鴈声过。
<br>一杯太淡君休笑，牛背吾方扣角歌。
<br>
<br>书室杂兴
<br>
<br>秋水浅出滩，秋叶落成阵。
<br>方喜风露消，已叹霜霰近。
<br>衰疾虽向平，死死亦堇堇。
<br>灯青地炉冷，吾学其少进？
<br>
<br>书室杂兴
<br>
<br>衣多藏之笥，食余积之囷。
<br>我享既有限，富亦岂胜贫。
<br>布裼本自温，笋蕨固已珍。
<br>君看梁伯鸶，寄食终其身。
<br>
<br>书室杂兴
<br>
<br>老眼观细书，纷然黑花坠。
<br>不如袖手坐，嘿诵旧所记。
<br>但恨志弗强，编简颇失次。
<br>後身作书生，努力究此事。
<br>
<br>书室杂兴
<br>
<br>学书五十年，其进不及寸。
<br>未能践绳墨，况敢说豪健。
<br>虽然亦有用，尚足博麤饭。
<br>开学教牛经，坐市写驴券。
<br>
<br>书适
<br>
<br>畴昔花前醉放颠，即今不饮亦陶然。
<br>太平固自多遗老，独往何妨是斥仙。
<br>扶杖每观南亩饁，解衣时作北窗眠。
<br>人间贤俊方云集，我遇龙蛇岂厄年。
<br>
<br>书适
<br>
<br>万事罢经营，悠然心太平。
<br>甘餐随日足，美睡等闲成。
<br>处处佳风月，人人好弟兄。
<br>神仙不须学，券内有长生。
<br>
<br>书适
<br>
<br>老人去健羡，饭足便有余；
<br>此外一壼酒，荐以园中蔬，
<br>手种数畦花，时开一编书。
<br>近者苦足蹇，复营一柴车。
<br>时时访溪父，亦或游僧庐。
<br>上下山泽间，视身等禽鱼。
<br>既归则浩歌，幽抱亦少摅。
<br>一笑谓儿子；不须起犁锄。
<br>
<br>书适
<br>
<br>细读养生主，长歌归去来。
<br>山僧借水品，溪父送琴材。
<br>病退稀求药，身闲日探梅。
<br>今宵喜无寐，岷下有书回。
<br>
<br>书适
<br>
<br>架竹苫茅屋数椽，推开窗户即江天。
<br>微饥未遽愁长日，小疾何妨度厄年。
<br>孤鹤入秋偏警露，断山欲雨自生烟。
<br>囊中妙法君知否？买断清闲不用钱。
<br>
<br>书适
<br>
<br>清和巷陌单衣後，绿润轩窗午饷余。
<br>曲曲素屏围倦枕，斜斜筠架阁残书。
<br>松阴坐石闲看鹤，山寺寻僧晚跨驴。
<br>此段家风君试看，京麈扑帽独何欤？
<br>
<br>书适
<br>
<br>北崦千梢竹，东轩八尺床。
<br>遍行欣老健，熟睡领新凉。
<br>海石陈书几，陶诗贮药囊。
<br>时时一到眼，亦足傲羲皇。
<br>
<br>书适
<br>
<br>老翁垂七十，其实似童儿。
<br>山果啼呼觅，乡傩喜笑随。
<br>群嬉累瓦塔，独立照盆池。
<br>更挟残书读，浑如上学时。
<br>
<br>书适
<br>
<br>心清绝欲早，才薄去官多。
<br>月下时闲钓，云边每浩歌。
<br>野堂青草覆，山市白驴过。
<br>也有成功处，新降百万魔。
<br>
<br>书适
<br>
<br>家食身无役，耆年力未衰。
<br>寓欢那待酒，随意或成诗。
<br>穷达元非我，冤亲竟是谁？
<br>惟嗟见事晚，枉却鬓边丝。
<br>
<br>书叹
<br>
<br>人生如春蚕，作茧自缠裹，
<br>一朝眉羽成，钻破亦在我。
<br>少年不自珍，妄念然烈火，
<br>眼乱舞腰轻，心醉笑齿瑳。
<br>余龄幸早悟，世味无一可；
<br>但忆唤山僧，煎茶陈饼果。
<br>
<br>书叹
<br>
<br>三代藏宝器，世守参河图。
<br>埋湮则已矣，可使列市区。
<br>文章有废兴，盖与治乱符。
<br>庆历嘉佑间，和气扇大炉。
<br>数公实主盟，浑灏配典谟。
<br>开辟始欧王，菑畲逮曾苏。
<br>大驾初渡江，中原皆避胡。
<br>吾犹及故老，清夜陪坐隅。
<br>论文有脉络，千古著不诬。
<br>俯仰四十年，绿发霜蓬枯。
<br>孤生尊所闻，秉节不敢渝。
<br>久幽士固有，速售理则无。
<br>世方乱珉玉，吾其老江湖！
<br>
<br>书叹
<br>
<br>齐民困衣食，如疲马思秣。
<br>我欲达其情，疏远畏强聒。
<br>有司或苛取，兼并亦豪夺；
<br>正如横江纲，一举孰能脱！
<br>政本在养民，此论岂迂阔？
<br>我今虽退休，尝缀廷议末。
<br>明恩殊未报，敢自同衣褐？
<br>吾君不可负，愿治甚饥渴。
<br>
<br>书叹
<br>
<br>高庙衣冠月出游，中原父老泪交流。
<br>诸公谁效回天力？散吏空怀恤纬忧。
<br>雨细渔庵晨举网，月明耕陇夜驱牛。
<br>神州克复知何日？北望飞蓬万里秋。
<br>
<br>书叹
<br>
<br>世态秦欺楚，交情越视秦。
<br>宁教待羝乳，不耐望车尘。
<br>书积高围坐，花繁乱插巾。
<br>那须散人号，已是葛天民。
<br>
<br>书叹
<br>
<br>多病文园苦滞留，时时浩叹揽貂裘。
<br>纵无夜雨何曾寐，不为秋风也自愁。
<br>今岁顿惊丝鬓改，此生难继锦江游。
<br>欲谈旧事无人共，日落鸦归又倚楼。
<br>
<br>书叹
<br>
<br>髧髦承学绍兴前，历看人间七十年。
<br>扑满终归弃道侧，鸱夷犹得载车边。
<br>钓船夜泛吴江月，醉眼秋看楚泽天。
<br>造物未容书鬼录，残春又藉落花眠。
<br>
<br>书叹
<br>
<br>尘甑炊畲粟，羸僮策蹇驴。
<br>自从行卷日，直至挂冠余。
<br>揣分元知止，求官实抱虚。
<br>园蔬幸无恙，父子日携锄。
<br>
<br>书叹
<br>
<br>濩落非时用，栖迟送此生。
<br>只知求醉死，何惮得狂名。
<br>伏枥天涯老，吞舟海澨横。
<br>眼前交旧尽，有泪对谁倾！
<br>
<br>书叹
<br>
<br>夜深青灯耿窗扉，老翁稚子穷相依。
<br>齑盐不给脱粟饭，布褐仅有悬鹑方，
<br>偶然得肉思共饱，吾儿苦让不忍违。
<br>儿饥读书到鸡唱，意虽甚壮气力微；
<br>可怜落笔渐健快，其奈瘦面无光辉！
<br>布衣儒生例骨立，纨裤市儿皆瓠肥。
<br>勿言学古徒自困，吾曹舍此将安归？
<br>作诗自宽亦慰汝，吟罢抚几频歔欷。
<br>
<br>书叹
<br>
<br>无能自号痴须老，尚健人惊矍铄翁。
<br>未向松根藏病骨，尚寻花底醉春风。
<br>翩翩孤影如归鹤，冉冉流年付断蓬。
<br>曾谒高皇识隆准，伤心无复一人同！
<br>
<br>书叹
<br>
<br>少年志欲扫胡尘，至老宁知不少伸！
<br>览镜已悲身潦倒，横戈空觉胆轮囷。
<br>生无鲍叔能知己，死有要离与卜邻。
<br>西望不须揩病眼，长安冠剑几番新。
<br>
<br>书叹
<br>
<br>只道才高始不容，无才也堕骇机中！
<br>市朝回首已陈迹，日月催人成老翁。
<br>仗马自贪三品料，云鹏方驾九天风。
<br>今朝有喜君知否，拣得烟汀下钓筒。
<br>
<br>书叹
<br>
<br>早得虚名翰墨林，谢归忽已岁时侵。
<br>春郊射雉朝盘马，秋院焚香夜弄琴。
<br>病酒闭门常兀兀，哦诗袖手久愔愔。
<br>浮沉不是忘经世，後有仁人识此心。
<br>
<br>书叹
<br>
<br>世事纷纭汝所知，欣然领略尚何疑。
<br>穷居自是长年术，魔境常为定力资。
<br>人但与游无德怨，酒皆可醉略醇醨。
<br>兰亭宾主今何在？修竹依然似曩时。
<br>
<br>书叹
<br>
<br>尺椽不改结茅初，薄粥犹艰卒岁储。
<br>猧子解迎门外客，狸奴知护案间书。
<br>深林闲数新添笋，小沼时观旧放鱼。
<br>自笑从来徒步惯，归休枉道是悬车。
<br>
<br>书叹
<br>
<br>遗蝗出境乐秋成，多稼登场喜雨晴。
<br>暗笑衰翁不解事，犹怀万里玉关情。
<br>
<br>书叹
<br>
<br>雨夜孤舟宿镜湖，秋声萧瑟满菰蒲。
<br>书生有泪无挥处，寻见祥符九域图。
<br>
<br>书陶靖节桃源诗後
<br>
<br>寄奴谈笑取秦燕，愚智皆知晋鼎迁。
<br>独为桃源人作传，固应不仕义熙年。
<br>
<br>书宛陵集後
<br>
<br>突过元和作，巍然独主盟。
<br>诸家义皆堕，此老话方行。
<br>赵璧连城价，隋珠照乘明。
<br>粗能窥梗概，亦足慰平生。
<br>
<br>书文稿後
<br>
<br>上蔡牵黄犬，丹徒作布衣。
<br>苦言谁解听？临祸始知非。
<br>
<br>书屋壁
<br>
<br>筑室镜湖滨，于今四十春。
<br>放生鱼自乐，施食鸟常驯。
<br>土润观锄药，灯清论养真。
<br>桃源处处有，不独武陵人。
<br>
<br>书屋壁
<br>
<br>鸟道经行稳，巢居卧起宽。
<br>鹿衣裁短褐，龟屋制危冠。
<br>旧慕嵇中散，今师靖长官。
<br>蛟龙云雨上，未必胜泥蟠。
<br>
<br>书喜
<br>
<br>莫谓家贫厌旧醅，一尊聊对桂花开。
<br>天菑已过无蝗孽，海舶初通有药材。
<br>剩借凉风吹醉颊，况逢急雨洗浮埃。
<br>入秋腰脚增强健，山麓从今日日来。
<br>
<br>书喜
<br>
<br>雨足郊原正得晴，地绵万里尽春耕。
<br>阴阴阡陌桑麻暗，轧轧房栊机杼鸣。
<br>亭鼓不闻知盗息，社钱易歛庆秋成。
<br>天公不负书生眼，留向人间看太平。
<br>
<br>书喜
<br>
<br>堪笑龟堂老更顽，天教白发看青山。
<br>家居禹庙兰亭路，诗在林逋魏野间。
<br>略计未尝三日醒，细推犹得半生闲。
<br>今年况展南湖面，朝借樵风暮可还。
<br>
<br>书喜
<br>
<br>欹斜古屋枕江干，恩赐残骸许挂冠。
<br>杵臼有声聊足食，羊牛识路自归阑。
<br>不求客恕陶潜醉，肯受人怜范叔寒？
<br>儿辈渐还家暖热，预知灯火话团栾。
<br>
<br>书喜
<br>
<br>宠辱元知不足惊，退居兀兀饯余生。
<br>冰鱼可钓羹材足，霜稻方登籴价平。
<br>邻媪已安诸子养，园丁初葺数椽成。
<br>乡闾喜事吾曹共，一醉宁辞洗破觥。
<br>
<br>书喜
<br>
<br>乞得身归镜水滨，此生真作葛天民。
<br>眼明身健何妨老，饭白茶甘不觉贫。
<br>瓮酒又篘三斗熟，园花时报一枝新。
<br>挂冠更作黄冠计，多事常嫌贺季真。
<br>
<br>书喜
<br>
<br>水际柴荆键不开，野人相觅漫敲推。
<br>寒鸦阵黑疑云过，老木声酣认雨来。
<br>酒价日低常得醉，官租时办不劳催。
<br>平生未省如今乐，却笑傍观误见哀。
<br>
<br>书喜
<br>
<br>今年端的是丰穰，十里家家喜欲狂。
<br>俗美农夫知让畔，化行蚕妇不争桑。
<br>酒坊饮客朝成市，佛庙村伶夜作场。
<br>身是闲人新病愈，剩移霜菊待重阳。
<br>
<br>书喜
<br>
<br>十月东吴草未枯，村村耕牧可成图。
<br>岁收俭薄虽中熟，民得蠲除已小苏。
<br>家塾竞延师教子，里门罕见吏徵租。
<br>老昏不记唐年事，试问元和有此无？
<br>
<br>书喜
<br>
<br>已向烟霞著脚深，世间万事不关心。
<br>旧携鸦嘴供鉏药，新典鱼须用买琴。
<br>井上引藤初满架，池南移竹渐成阴。
<br>话行不必须今日，五百年间有赏音。
<br>
<br>书喜
<br>
<br>满川秋获重赬肩，拾穗儿童拥道边。
<br>夜夜江村无吠犬，家家市步有新船。
<br>夺攘不复忧山越，安乐浑疑是地仙。
<br>惟有衰翁最知达，避胡犹记建炎年。
<br>
<br>书兴
<br>
<br>占得溪山卜数椽，饱经世故气犹全。
<br>入门明月真堪友，满榻清风不用钱。
<br>便死也胜千百辈，少留更过二三年。
<br>湖桥酒美能来醉，一棹何妨作水仙。
<br>
<br>书幸
<br>
<br>才薄无能役，穷途不意全。
<br>得书娱晚暮，遇药起沉绵。
<br>漂母能分食，偷儿肯恕毡。
<br>不知从此去，更度几流年？
<br>
<br>书幸
<br>
<br>土盎常余菜，山庖不绝烟。
<br>罢医翻少疾，无术自长年。
<br>小舴烟波宅，闲身陆地仙。
<br>东窗最佳处，日对坐忘编。
<br>
<br>书幸
<br>
<br>谋身从昔本迂疏，岂料余年却晏如。
<br>盘箸无时阙鲑菜，道途随事有舟车。
<br>故衣已敝月三浣，短发虽残日一梳。
<br>里巷浮沉亦何憾，见贤犹及渡江初。
<br>
<br>书幸
<br>
<br>破屋颓垣鬼笑穷，暗中调护赖天公。
<br>频年得疾身犹健，百种无营饭不空。
<br>
<br>书幸
<br>
<br>富贵不可为，祸机发须臾，
<br>贫贱不可为，饥寒死路衢。
<br>我亦贫贱者，死期幸少纾。
<br>春雨两耕犊，西畴破烟芜；
<br>秋风一钓舟，南浦宿菰蒲。
<br>辛勤异退之，亦复有屋庐。
<br>堂北凿明窗，可以陈琴书。
<br>文章不传世，自适亦有余。
<br>
<br>书幸
<br>
<br>我身匪兕虎，岂是旷野物？
<br>生非洪水时，胡为在巢窟！
<br>向来三入朝，薄命不黔突，
<br>未尝识许史，况敢交平勃。
<br>沧波渺黏天，远逐轻鸥没。
<br>今年君恩厚，幸许赐骸骨。
<br>既逃申公钳，又异卞和刖。
<br>放怀歌呜呜，宁暇书咄咄？
<br>
<br>书驿壁
<br>
<br>猿叫舖前雪欲作，鬼门关头路正恶。
<br>泥深三尺马蹄弱，霜厚一寸客衣薄。
<br>朝行过栈暮渡笮，夜投破驿火煜爚。
<br>人生但要无媿怍，万里窜身元不错。
<br>
<br>书驿壁
<br>
<br>硖中山多甲天下，万嶂千峰通一罅。
<br>峒民无地习耕稼，射麋捕虎连昼夜。
<br>女儿薄命天不借，青灯独宿江边舍。
<br>黎明卖薪勿悲吒，女生岂有终不嫁。
<br>
<br>书意
<br>
<br>帝命煌煌敕百神，方倾天汉洗胡尘。
<br>但须荆州一好汉，安用商山四老人。
<br>竹帛恐贻千古笑，江湖未媿百年身。
<br>此心欲与何人说？病足呻吟又过春。
<br>
<br>书意
<br>
<br>万事马牛风，萧然破屋中。
<br>忍贫增力量，耐辱见神通。
<br>道进天魔散，心安客疾空。
<br>微言施鱼鸟，一一脱池笼。
<br>
<br>书意
<br>
<br>屋漏徙我床，窗破补其罅。
<br>衣穿傲狐貉，食淡忘脍炙。
<br>人生老可哀，百事就衰谢。
<br>我喜在得归，味美如啖蔗。
<br>虽云茅茨陋，岂不贤传舍。
<br>儿能牧鸡豚，身自种桑柘。
<br>市垆酒易赊，邻厩驴可借。
<br>睡任门生嘲，醉无官长骂。
<br>见书眼先闭，惰嬾亦自赦。
<br>却後五百年，林间作佳话。
<br>
<br>书意
<br>
<br>巢山远下湿，止酒谢中乾。
<br>麤得养生妙，孰能非意干？
<br>挂冠身始贵，屏药疾方安。
<br>自笑犹多事，时时把钓竿。
<br>
<br>书意
<br>
<br>颔霜久矣不胜耘，残发今年白十分。
<br>忧国虽忘嫠妇纬，爱君敢进野人芹。
<br>床头酒滴空阶雨，炉面香横出岫云。
<br>已向人间齐物我，不教惊起白鸥群。
<br>
<br>书意
<br>
<br>一鸣辄斥不鸣烹，祸福元知未易评。
<br>湖海凄凉身跌宕，杯觞豪举笔纵横。
<br>敢希二顷成高卧，但愿诸公致太平。
<br>波暖龙舟泝清汴，道边扶杖眼犹明。
<br>
<br>书意
<br>
<br>疏慵久已卧郊扉，暂出人间辄免归。
<br>梵志放花常恨晚，士师分鹿又成非。
<br>平生旧学宁当负？同志良箴亦重违。
<br>说与吾儿勤念此，负禾勿恨露沾衣。
<br>
<br>书意
<br>
<br>饮酒以散愁，服药以去病，
<br>区区赖外物，岂足语性命。
<br>清晨坐堂上，万事一袖手，
<br>愁病初无根，孰谓药与酒？
<br>掀髯笑嵇阮，举袂谢和缓，
<br>气住则神住，时至骨自换。
<br>
<br>书意
<br>
<br>策蹇若华驷，歠漓如上尊。
<br>人皆可尧舜，身自有乾坤。
<br>逢客亦共语，无人还闭门。
<br>千年道术裂，谁复见全浑？
<br>
<br>书意
<br>
<br>我本三生世外人，幻躯其实强冠巾。
<br>稍能闭户学种菜，时亦长歌行负薪。
<br>一醉却非身外事，百年终是冢中尘。
<br>君知梦境无根底，莫信人言想与因。
<br>
<br>书意
<br>
<br>秋江菰菜喜新尝，盐酪亲调七箸香。
<br>但有长腰吴下米，岂须细肋大官羊。
<br>青衫昔悔尘中老，白发今宜静处藏。
<br>一事尚须深自咎，街头儿女识韩康。
<br>
<br>书意
<br>
<br>整书拂几当闲嬉，时取曾孙竹马骑。
<br>故故小劳君会否？户枢流水即吾师。
<br>
<br>书意
<br>
<br>病眼犹堪阅世人，难将雪鬓著乌巾。
<br>囊中钱尽罢沽酒，涧底雨寒愁束薪。
<br>老子那辞徙牛屋，痴人自喜拜车尘。
<br>穷通要是儿嬉事，嬾就山僧讲宿因。
<br>
<br>书意
<br>
<br>解牛悟养生，牧羊知治民，
<br>通一万事毕，我每思古人。
<br>小园财三亩，手自蓻嘉木，
<br>先当培其根，又戒无欲速。
<br>老松卧涧底，千岁陵冰霜。
<br>我岂樗栎哉，但取无伐伤。
<br>
<br>书意
<br>
<br>养生慕黄老，为治法唐虞。
<br>耆寿缘忧惧，危亡坐燕娱。
<br>大川宜利涉，蔓草戒难图。
<br>退士惟身虑，铭膺岂敢无！
<br>
<br>书意
<br>
<br>人生只要常无事，忿欲纷纷喜见侵。
<br>赠子秘传安乐法：秋毫莫遣动吾心。
<br>
<br>书意
<br>
<br>唐尧授人时，妙用均造化。
<br>我读七月诗，周室亦其亚。
<br>彼用治四海，我敛之一身。
<br>至理之所在，太山等微尘。
<br>链气以成真，岂复有它术。
<br>譬如尊六经，百氏当尽黜。
<br>
<br>书意
<br>
<br>篱角绯桃落渐稀，晚风吹去点苔矶。
<br>挥金岂必如疏傅，二亩春秧也是归。
<br>
<br>书意示子孙
<br>
<br>我阅人间久，深知理恶盈。
<br>孳孳训来裔，堇堇作儒生。
<br>仕勿卑曹掾，书才记姓名。
<br>茆茨不啻足，此外尽浮荣。
<br>
<br>书忧
<br>
<br>时人应怪我何求，白尽从来未白头。
<br>磅礡昆仑三万里，不知何地可埋忧？
<br>
<br>书雨
<br>
<br>仲冬候始寒，丙夜天正黑。
<br>雨来挟风助，吼击不遗力。
<br>声如拔高山，势若伐强国。
<br>初忧老柏折，遂恐石笋踣。
<br>乾坤本无心，百神各效职。
<br>蛟龙斗岁暮，豪横理莫测。
<br>农功幸已成，龙怒亦会息。
<br>屋漏何足言，袖手姑默默。
<br>
<br>书寓舍壁
<br>
<br>天与痴顽不解愁，未埋病骨且闲游。
<br>山於拄杖横时看，路到芒鞋破处休。
<br>初拟烧丹住南岳，却因学剑客西州。
<br>秋风巾褐添萧爽，又作临邛十日留。
<br>
<br>书寓舍壁
<br>
<br>落佩颓冠惯放慵，经旬寓馆古临邛。
<br>西偏取路横穿竹，北向开门倒看松。
<br>醉後蹇驴归薄暮，闲来支枕睡高舂。
<br>鹄鸣山谷曾游处，剩欲扶犁学老农。
<br>
<br>书斋壁
<br>
<br>幅巾短褐野人装，洗尽黄尘早暮忙。
<br>地僻渔扉常隐翳，身闲灵府自清凉。
<br>雨中郁郁垣衣绿，涧底纤纤石发长。
<br>老惫只思眠蹋壁，一尊到手又成狂。
<br>
<br>书斋壁
<br>
<br>烟水云山千万重，散人名号继吾宗。
<br>买雏养就冲霄鹤，拾子栽成偃盖松。
<br>父老年年同社酒，儿孙世世作春农。
<br>晚窗睡觉添幽事，卧听兰亭古寺钟。
<br>
<br>书斋壁
<br>
<br>平生忧患苦萦缠，菱刺磨成芡实圜。
<br>天下不知谁竟是，古来惟有醉差贤。
<br>过堂未悟钟将衅，睨柱宁知璧偶全？
<br>自笑为农行没世，尚如惊雁落空弦。
<br>
<br>书斋壁
<br>
<br>老病人扶气力微，阑干西角立斜晖。
<br>流年冉冉功名误，新冢累累故旧稀。
<br>仗马曾鸣宜永弃，牧抵虽乳敢言归？
<br>住庵活计无多子，只要筇枝与衲衣。
<br>
<br>书斋壁
<br>
<br>落魄人间不记年，晚营茆栋镜湖边。
<br>室空惟是四壁立，面瘦渐生双颊颧。
<br>地僻门无残客到，岁丰路有醉人眠。
<br>君看朝市红尘闹，始信吾曹是地仙。
<br>
<br>书枕屏
<br>
<br>西域兜罗被，南番笃耨香。
<br>惯眠三丈日，不识五更霜。
<br>
<br>书枕屏
<br>
<br>心若冰将释，貌如儿未孩。
<br>青城上官叟，时入梦中来。
<br>
<br>书枕屏
<br>
<br>甘菊缝为枕，疏梅画作屏。
<br>改诗眠未稳，闻雪醉初醒。
<br>
<br>书枕屏
<br>
<br>星斗阑干晓，窗扉曨聪明。
<br>金门与茅店，一种是鸡声。
<br>
<br>书直舍壁
<br>
<br>三黜媿公议，再来仍冷官。
<br>志无重奋发，身有转衰残。
<br>加饭支余息，添衣御早寒。
<br>归休应渐近，不是强心宽。
<br>
<br>书直舍壁
<br>
<br>道山西下路，杳杳历重廊。
<br>地寂闻传漏，帘疏有断香。
<br>渠清水马健，屋老瓦松长。
<br>欲出重欹枕，无何觅故乡。
<br>
<br>书志
<br>
<br>著书汗马牛，不如守道力；
<br>卖文取卿相，讵是儒者职。
<br>孔光岂不学，千载污简册。
<br>通塞本细事，于我奚失得？
<br>袁安卧空庐，亦度风雪夕；
<br>如何慕温饱，挠节不自惜！
<br>我突无炊烟，或至日中昃。
<br>小儿抱遗经，衣短两胫赤，
<br>吟诵何琅琅，声如出金石；
<br>掩卷语乃翁：圣有陈蔡厄。
<br>
<br>书志
<br>
<br>往年出都门，誓墓志已决。
<br>况今蒲柳姿，俛仰及大耋。
<br>妻孥厌寒饿，邻里笑迂拙。
<br>悲歌行拾穗，幽愤卧啮雪。
<br>千岁埋松根，阴风荡空穴。
<br>肝心独不化，凝结变金铁，
<br>铸为上方剑，衅以佞臣血。
<br>匣藏武库中，出参髦头列。
<br>三尺粲星辰，万里静妖孽。
<br>君看此神奇，丑虏何足灭！
<br>
<br>书志
<br>
<br>蓬矢桑弧射四方，岂知垂老卧江乡。
<br>读书虽复具只眼，贮酒其如无别肠！
<br>疋马扬鞭游鄠杜，扁舟捩柂上潇湘。
<br>自悲此志俱难豁，且复狂歌破夜长。
<br>
<br>书志
<br>
<br>平生不喜作鹏抟，常伴寒螿语夜阑。
<br>一碗淖糜支日过，数椽破屋著身宽。
<br>衰残虽已叹垂白，忧患未容侵渥丹。
<br>後五百年吾话在，笑君虚坐几蒲团。
<br>
<br>书志
<br>
<br>饮水萧然卧曲肱，桑村麦野醉腾腾。
<br>老身长子知无憾，泛宅浮家苦未能。
<br>南亩服劳胜乞食，腐儒垂死耻依僧。
<br>柴荆常闭斜阳里，剥啄虽闻亦嬾应。
<br>
<br>书志示子聿
<br>
<br>误上蓬山亦已叨，所悲故里隔胥涛。
<br>还家未失屠羊业，报国元无汗马劳。
<br>载笔敢言宗史汉，闭门犹得读庄骚。
<br>小儿愿与翁偕隐，正恐声名未易逃。
<br>
<br>疏篱
<br>
<br>数掩围柴荆，王维画不成。
<br>尤怜月中影，特地起诗情。
<br>
<br>疏山东堂昼眠
<br>
<br>饭饱眼欲闭，心闭身自安。
<br>乐超六欲界，美过八珍盘。
<br>香缕萦檐断，松风逼枕寒。
<br>吾儿解原梦，为我转云团。
<br>
<br>疏雨
<br>
<br>檐间秋雨时一滴，绝似汉嘉方响泉。
<br>不听此声三十载，梦回搔首一凄然。
<br>
<br>舒悲
<br>
<br>嗜酒苦猖狂，畏人还龌龊。
<br>老病始悔叹，天下无此错。
<br>管葛逝已久，千古困俗学；
<br>扪虱论大计，使我思景略。
<br>中原失枝梧，胡尘暗河洛。
<br>天道远莫测，士气伏不作。
<br>煌煌东观书，无乃太寂寞。
<br>丈夫不徒死，可作一丘貉？
<br>岁晚计愈疏，抚事泪零落！
<br>
<br>蔬饭
<br>
<br>春事已阑珊，山村未褪寒。
<br>笋生初入馔，荠老尚登盘。
<br>僧饭时分钵，园蔬不仰官。
<br>枯肠更禁搅，姑置密云团。
<br>
<br>蔬圃
<br>
<br>蔬圃依山脚，渔扉并水涯。
<br>卧枝开野菊，残枿出秋茶。
<br>病骨知天色，羁怀感物华。
<br>余年有几许？且灌邵平瓜。
<br>
<br>蔬圃
<br>
<br>山翁老学圃，自笑一何愚。
<br>硗瘠财三亩，勤劬赖两奴。
<br>正方畦画局，微润土融酥。
<br>翦辟荆榛尽，鉏犁磊块无。
<br>过沟横略彴，聚甓起浮屠。
<br>隙地成瓜援，余功及芋区。
<br>如丝细生菜，似鸭烂蒸壶。
<br>此事今真办，东归不为鲈。
<br>
<br>蔬圃绝句
<br>
<br>拟种芜菁已是迟，晚菘早韭恰当时。
<br>老夫要作斋盂备，乞得青秧趁雨移。
<br>
<br>蔬圃绝句
<br>
<br>百钱薪买绿蓑衣，不羡黄金带十围。
<br>枯柳坡头风雨急，凭谁画我荷鉏归？
<br>
<br>蔬圃绝句
<br>
<br>青青蔬甲早寒天，想像登盘已堕涎。
<br>更欲鉏畦向东去，园丁来报竹行鞭。
<br>
<br>蔬圃绝句
<br>
<br>瓦叠浮屠盆作池，池边红蓼两三枝。
<br>贪看忘却还家饭，恰似儿童放学时。
<br>
<br>蔬圃绝句
<br>
<br>小桥只在槿篱东，沟水穿篱曲折通。
<br>烟雨空蒙最堪乐，从教打湿败天公。
<br>
<br>蔬圃绝句
<br>
<br>冲雨冲风不怕寒，晚来日出短蓑乾。
<br>遶畦拾块真为乐，莫作陶公运甓看。
<br>
<br>蔬圃绝句
<br>
<br>嬾随年少爱花狂，且伴群儿斗草忙。
<br>行遍山南山北路，归时新月浸横塘。
<br>
<br>蔬食
<br>
<br>墙阴春荠老，笋蕨正登盘。
<br>野饁元无妇，村醅不属官。
<br>何由取熊掌？幸免买猪肝。
<br>犹胜烦秦相，绨袍闵一寒。
<br>
<br>蔬食
<br>
<br>今年彻底贫，不复具一肉；
<br>日高对空案，肠鸣转车轴。
<br>春荠忽已花，老笋欲成竹；
<br>平生饭蔬食，至此亦不足。
<br>孰知读书却少进，忍饥对客谈尧舜。
<br>但令此道粗有传，深山饿死吾何恨！
<br>
<br>蔬食
<br>
<br>肉食从来意自疑，斋盂况与病相宜。
<br>老羝昔作春蔬祟，断稿今无晚钓诗。
<br>陌上烟苕谁采采？墙阴风叶正离离。
<br>人生饥饱初何校，一斛槟榔笑汝痴。
<br>
<br>蔬食戏书
<br>
<br>新津韭黄天下无，色如鹅黄三尺余；
<br>东门彘肉更奇绝，肥美不减胡羊酥。
<br>贵珍讵敢杂常馔，桂炊薏米圆比珠。
<br>还吴此味那复有，日饭脱粟焚枯鱼。
<br>人生口腹何足道，往往坐役七尺躯。
<br>膻荤从今一扫除，夜煮白石笺阴符。
<br>
<br>暑行憩新都驿
<br>
<br>细细黄花落古槐，江皋不雨转轻雷。
<br>长空鸟破苍烟去，落日人从绿野来。
<br>散策意行寻水石，脱巾高卧避氛埃。
<br>羁游未羡端居乐，看月房湖又一回。
<br>
<br>暑夜
<br>
<br>毒暑弥三伏，微凉起二更。
<br>月窗风竹乱，烟渚露荷倾。
<br>寂寞借书读，清羸扶杖行。
<br>无功耗官廪，太息负平生。
<br>
<br>暑夜泛舟
<br>
<br>暑气方然一鼎汤，聊呼艇子夜追凉。
<br>微风忽起发根冷，阙月初升林影长。
<br>渐近场中闻笑语，却从堤外看帆樯。
<br>超然自适君知否？身世从来付两忘。
<br>
<br>暑夜泛舟
<br>
<br>烈暑元知不可逃，天将清夜付吾曹。
<br>小舟行处浦风急，健鹘归时山月高。
<br>愚智极知均腐骨，利名何啻一秋毫。
<br>等闲分得吴松水。安用并州快翦刀！
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
