<HTML>
<HEAD>
<TITLE>陆游诗全集（七） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（七）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（七）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5638"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（七）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（七）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 疾小愈纵笔作短章
<br>
<br>治疾如治盗，要使复其常；
<br>藉曰用戈矛，全之宁欲伤。
<br>彼盗皆吾民，初非若胡羌；
<br>奈何一朝忿，直欲事欧攘？
<br>欧攘虽快心，少忍理则长。
<br>华陀古神医，煎浣到肺肠，
<br>取效虽卓荦，去死真毫芒。
<br>君审欲除盗，惟当法龚黄，
<br>抚摩倘有道，四境皆耕桑。
<br>我亦以治疾，不减玉函方。
<br>
<br>己巳元日
<br>
<br>曾孙新长奉椒觞，儿女冠笄各缀行。
<br>身作太翁垂九十，醉来堪喜亦堪伤。
<br>
<br>己巳正月十八九日间雪复大作不止
<br>
<br>早衰常畏雪，况复在江干。
<br>三日不能出，数年无此寒。
<br>
<br>卷帘惊滉漾，下榻觉蹒跚。
<br>稚子应怜我，孤吟兴未阑。
<br>
<br>己未冬至
<br>
<br>老人畏添岁，每叹时序速。
<br>今朝阳始生，在易得来复。
<br>扶衰奉先祭，拜起赖童仆。
<br>儿曹亦寿我，鱼兔随事足。
<br>欢言为一醉，家酿及新熟。
<br>占年当得稔，喜笑动邻曲。
<br>冀从宿麦始，载重车折轴，
<br>明年秋社时，处处餍酒肉。
<br>
<br>己未岁暮
<br>
<br>七十六年将到时，龙锺犹复强支持。
<br>寒灯照影始知瘦，薄酒作酲方觉衰。
<br>春日尚能持冷饼，花时未碍插繁枝。
<br>痴顽应有傍观笑，自课园丁补槿篱。
<br>
<br>己未新岁
<br>
<br>饯岁愁虽剧，迎年喜亦深。
<br>桃符带草写，椒酒过花斟。
<br>车马久无迹，儿孙聊慰心。
<br>更欣春意早，处处有鸣禽。
<br>
<br>己未重五
<br>
<br>门楣束艾作神人，团粽盘中节物新。
<br>安用丹书禳赤口，风波虽恶不关身。
<br>
<br>己酉元日
<br>
<br>夜雨解残雪，朝阳开积阴。
<br>桃符呵笔写，椒酒过花斟。
<br>巷柳摇风早，街泥溅马深。
<br>行宫放朝贺，共识慕尧心。
<br>
<br>计子布归程已过新安入畿县界
<br>
<br>忆昔初登下峡船，一回望汝一凄然。
<br>梦魂南北略万里，人世短长无百年。
<br>强遣老怀终兀兀，忽闻归骑已翩翩。
<br>今朝屈指无穷喜，历尽江山近日边。
<br>
<br>记出游所见
<br>
<br>我行初无折简招，出门十里未觉遥。
<br>憩装萧萧北崦寺，策蹇渺渺西村桥。
<br>眉头那可遣愁到，舌本正要著酒浇。
<br>寒风朝作入裘褐，荒祠暮过奠桂椒。
<br>平郊烟敛见聚落，细路日落逢渔樵。
<br>安得丹青王右辖，为写此段传生绡？
<br>
<br>记东村父老言
<br>
<br>原上一缕云，水面数点雨。
<br>夹衣己觉冷，秋令遽如许！
<br>行行适东村，父老可共语。
<br>披衣出迎客，芋栗旋烹煮。
<br>自言家近郊，生不识官府，
<br>甚爱问孝书，请学公勿拒。
<br>我亦为欣然，开卷发端绪，
<br>讲说虽浅近，於子或有补。
<br>耕荒两黄犊，庇身一茅宇，
<br>勉读庶人章，淳风可还古。
<br>
<br>记悔
<br>
<br>我悔不学农，力耕泥水中，
<br>二月始穑事，十月毕农功。
<br>我悔不学医，早读黄帝书，
<br>名方手自缉，上药如山储。
<br>不然去从戎，白首捍塞壖。
<br>最下作巫祝，为国祈丰年。
<br>犹胜业文辞，志在斗升禄。
<br>一朝陪众隽，所望亦已足。
<br>岂知赋命薄，平地成怨仇。
<br>生为马伏枥，死为狐首丘。
<br>已矣何所悲？但悔始谌错。
<br>赋诗置座傍，聊以志吾怍。
<br>
<br>记九月二十六夜梦
<br>
<br>海山万峰郁参差，宫殿插水蟠蛟螭。
<br>碧桃千树自开落，飞桥架空来者谁？
<br>桐枝高耸宿丹凤，莲叶半展巢金龟。
<br>和风微度宝筝响，永日徐转帘阴移。
<br>西厢恍记旧游处，素壁好在寻春诗。
<br>当年意气不少让，跌宕醉墨纷淋漓。
<br>宿酲未解字犹湿，人间岁月浩莫推。
<br>叹惊抚几忽梦断，海阔天远难重期。
<br>
<br>记九月三十日夜半梦
<br>
<br>一梦邯郸亦壮哉！沙堤金辔络龙媒。
<br>两行画戟森朱户，十丈平桥夹绿槐。
<br>东阁群英鸣佩集，北庭大战捷旗来。
<br>太平事业方施设，谁遣晨鸡苦唤回？
<br>
<br>记老农语
<br>
<br>霜清枫叶照溪赤，风起寒鸦半天黑。
<br>鱼陂车水人竭作，麦垄翻泥牛尽力。
<br>碓舂玉粒恰输租，篮挈黄鸡还作贷。
<br>归来糠粞常不餍，终岁辛勤亦何得！
<br>虽然君恩乌可忘，为农力耕自其职。
<br>百钱布被可过冬，但愿时清无盗贼。
<br>
<br>记梦
<br>
<br>环立江头千万峰，梦中於此倚枯筇。
<br>青冥谁见欹巾角，碧瀣闲将洗笔锋。
<br>一卷素书云笈贮，数升松麦水机舂。
<br>正呼鹤驾凌风去，惊觉西山烟外钟。
<br>
<br>记梦
<br>
<br>旅梦游何地？分明禹庙傍。
<br>不嫌村饷薄，但爱野蔬香。
<br>笋市连山坞，菱歌起夕阳。
<br>一蓑元所乐，枉道嬾衣裳。
<br>
<br>记梦
<br>
<br>东吴春暮寒犹重，睡美不闻城角动。
<br>身虽衰惰怕出门，江山尚入幽窗梦。
<br>梦到青羊看修竹，道人告我丹将熟；
<br>试求一黍换肝肠，它日重来驾黄鹄。
<br>
<br>记梦
<br>
<br>梦不出心境，旷然成远游。
<br>花残杜城醉，木落华山秋。
<br>战血磨长剑，尘痕洗故裘。
<br>那知觉来处，身卧五湖舟。
<br>
<br>记梦
<br>
<br>梦游异境不可识，翠壁苍崖立千尺。
<br>楼台缥缈出其上，挥手直登无羽翼。
<br>门楣扁牓作八分，奇劲非复人间迹。
<br>主人鹿弁紫绮裘，相见欢如有畴昔。
<br>探怀示我数纸书，妙句玄言皆造极。
<br>我即钞之杂行草，主人戃怳如甚惜。
<br>梦中亦复知是梦，意恐觉时无处觅。
<br>自量强记可不忘，鸡唱梦回空叹息。
<br>
<br>记梦
<br>
<br>世事纷纷触眼新，何由常作梦中身。
<br>远游万里才移刻，豪饮千场不忤人。
<br>鼓吹满城壼日晚，莺花如海洞天春。
<br>是间可老君知否？莫信人言想与因。
<br>
<br>记梦
<br>
<br>信命从来不问天，经旬无酒亦陶然。
<br>梦为估客扬州去，水调声中月满船。
<br>
<br>记梦
<br>
<br>夜梦游名山，翠壁开岩扉；
<br>主人喜迎客，剧谈皆造微。
<br>下临万里空，渺渺一鹤飞。
<br>安得弃家去，丹灶常相依？
<br>
<br>记梦
<br>
<br>我梦结束游何邦，小憩野馆临幽窗。
<br>千峰庐山锦绣谷，一水蜀道玻璃江。
<br>春耕叱犊翁眉厖，晓汲负盎女髻双。
<br>忽然梦断已鸡唱，拥衾坐待邻钟撞。
<br>
<br>记梦
<br>
<br>夜梦有客短褐袍，示我文章杂诗骚。
<br>措辞磊落格力高，浩如怒风驾秋涛。
<br>起伏奔蹴何其豪，势尽东注浮千艘。
<br>李白杜甫生不遭，英气死岂埋蓬蒿？
<br>晚唐诸人战虽鏖，眼暗头白真徒劳！
<br>何许老将拥弓刀，遇敌可使空壁逃。
<br>肃然起敬竖发毛，伏读百过声嘈嘈。
<br>惜未终卷鸡已号，追写尚足惊儿曹。
<br>
<br>记梦
<br>
<br>少日飞扬翰墨场，忆曾上疏动高皇。
<br>宁知老作功名梦，十万全装入晋阳？
<br>
<br>记梦
<br>
<br>梦泛扁舟禹庙前，中流拂面风泠然。
<br>楼台缥缈知几叠，云物点缀多余妍。
<br>莲房芡觜采无主，渔歌菱唱声满川。
<br>梦中了了知是梦，却恐燕语来惊眠。
<br>弄桡顾谓共载客，乖离不记经几年。
<br>即今相逢两幻质，转盼变灭如飞烟。
<br>斯言未竟客大笑，人生寓世岂独坚。
<br>元章嘉叟君所见，一别丹旐俱翩翩。
<br>君知梦觉本无异，勿为画饼流馋涎。
<br>我惭俯首梦亦断，尚觉细浪鸣船舷。
<br>
<br>记梦
<br>
<br>衣绅飘举发飕飕，一鹤聊为太华游。
<br>每过名山思小憩，天风浩浩不容留。
<br>
<br>记梦
<br>
<br>梦里都忘两鬓残，恍然白紵入长安。
<br>硾教纸熟修温卷，僦得驴骑候热官。
<br>红叶满街秋著句，青楼烧烛夜追欢。
<br>如今万事消除尽，老眼摩挲静处看。
<br>
<br>记梦
<br>
<br>久住人间岂自期，断砧残角助凄悲。
<br>征行忽入夜来梦，意气尚如年少时。
<br>绝塞但惊天似水，流年不记鬓成丝。
<br>此身死去诗犹在，未必无人麤见知。
<br>
<br>记梦
<br>
<br>梦里都忘困晚途，纵横草疏论迁都。
<br>不知尽挽银河水，洗得平生习气无？
<br>
<br>记梦
<br>
<br>黄河衮衮抱潼关，苍翠中条接华山。
<br>城郭丘垆人尽老，药炉依旧白云间。
<br>
<br>记梦
<br>
<br>西岩老宿雪垂肩，白石为粮四百年。
<br>喜我未忘山下路，殷懃握手一欣然。
<br>
<br>记梦
<br>
<br>三髻山童喜欲颠，下山迎我拜溪边。
<br>松阴拂罢苍苔石，接竹穿云理旧泉。
<br>
<br>记梦
<br>
<br>乌巾白紵忆当年，抵死寻春不自怜。
<br>憔悴剑南双鬓改，梦中犹上暗门船。
<br>
<br>记梦
<br>
<br>团脐霜蟹四腮鲈，樽俎芳鲜十载无。
<br>塞月征尘身万里，梦魂也复醉西湖。
<br>
<br>记前辈语
<br>
<br>畴昔见诸老，从客闻至言。
<br>马非求路寝，木岂愿牺尊。
<br>卧起数椽屋，啸歌三亩园。
<br>人生正应尔，云梦不须吞。
<br>
<br>记戊午十一月二十四夜梦
<br>
<br>街南酒楼粲丹碧，万顷湖光照山色。
<br>我来半醉蹑危梯，坐客惊顾闻飞屐。
<br>长绦短帽黄絁裘，从一山童持药笈。
<br>近传老仙尝过市，此翁或是那可识？
<br>逡巡相语或稽首，争献名樽冀余沥。
<br>我欲自言度不听，亦复轩然为专席。
<br>高谈方纵惊四座，不觉邻鸡呼梦破。
<br>人生自欺多类此，抚枕长谣识吾过。
<br>
<br>记闲
<br>
<br>白云堆里看青山，猿鸟为邻日往还。
<br>黄绮後身应我是，再来依旧一生闲。
<br>
<br>记乙丑十月一日夜梦
<br>
<br>梦里江淮道上行，解装扫榻喜新晴。
<br>店门邂逅绨袍客，共把茶瓯说养生。
<br>
<br>记乙丑十月一日夜梦
<br>
<br>旋籴街头米数升，黄昏看上店身灯。
<br>明朝山路闻饶石，买得乌骡喜不胜。
<br>
<br>纪怀
<br>
<br>未斸要离冢畔云，侩牛得食寄乡枌。
<br>修身本欲善吾死，临事岂忘尊所闻。
<br>时序管宁亲馈奠，江山庞老上丘坟。
<br>饰巾家箦从来事，万种悠悠莫苦分。
<br>
<br>季秋已寒节令颇正喜而有赋
<br>
<br>霜降今年已薄霜，菊花开亦及重阳。
<br>四时气正无愆伏，比屋年丰有盖藏。
<br>风色萧萧生麦陇，车声碌碌满鱼塘。
<br>老夫亦与人同乐，醉倒何妨卧道傍。
<br>
<br>季夏杂兴
<br>
<br>蚁门知将雨，虫鸣觉近秋。
<br>衰翁非爱酒，无计奈孤愁。
<br>
<br>季夏杂兴
<br>
<br>巉巉瘦驴岭，莽莽老牛陂。
<br>四海均羁旅，何人感此诗？
<br>
<br>季夏杂兴
<br>
<br>熟睡一炊顷，清谈数刻间。
<br>未言能近道，要得暂身闲。
<br>
<br>季夏杂兴
<br>
<br>疏泉浇药垄，枕石听松风。
<br>此乐惭专享，无因与客同。
<br>
<br>寂寂
<br>
<br>接客厌纷纷，客去喜寂寂。
<br>今朝下帘坐，疏雨时一滴。
<br>地炉拥破褐，自笑嬾无敌。
<br>新春傥得归，更面九年壁。
<br>
<br>寄别李德远
<br>
<br>萧萧风雨临川驿，邂逅连床若有期。
<br>自起挑灯贪夜话，疾呼索饭疗朝饥。
<br>即今明月共千里，已占深林巢一枝。
<br>惜别自嫌儿女态，梦骑羸马度芳陂。
<br>
<br>寄别李德远
<br>
<br>李侯不恨世卖友，陆子那须钱买山。
<br>出牧君当千里去，归耕我判一生闲。
<br>中原乱後儒风替，党禁兴来士气孱。
<br>复古主盟须老手，勉追庆历数公间。
<br>
<br>寄陈伯予主簿
<br>
<br>今年闰余时今早，十月霜风吹客倒。
<br>老夫畏寒不出门，数步邻家迹如扫。
<br>此时陈子独何勇，饥僮瘦马长安道。
<br>绝知涵养与人别，吐气如虹失衰老。
<br>孟轲浩然正应尔，岂比区区养梨枣。
<br>万锺于子本何加？一官未免从人讨。
<br>世谁不达子独穷，熟念令人恶怀抱。
<br>石渠天禄正须才，往乞杨雄太玄草。
<br>
<br>寄陈鲁山
<br>
<br>诸公贵人识面稀，胸中璀璨漫珠玑。
<br>即今举手遮西日，应有流尘化素衣。
<br>旧学极知难少眨，吾侪持此欲安归？
<br>夜来风雨空堂静，忽忆灯前语入微。
<br>
<br>寄陈鲁山
<br>
<br>天下无虞国论深，书生端合老山林。
<br>平生力学所得处，政要如今不动心。
<br>旧友几年犹短褐，谪官万里少来音。
<br>愿公思此宽羁旅，静胜炎曦岂易侵。
<br>
<br>寄陈鲁山正字
<br>
<br>平生交游中，陈子我所敬。
<br>初犹似豪举，晚乃抱渊静。
<br>独观心地初，皎若虚室镜。
<br>人知自渠事，道行君有命。
<br>青衫二十年，老色上须鬓。
<br>偶然预收召，瘦马趁朝请。
<br>退食辄杜门，不省求捷径。
<br>似闻石渠书，雌黄久未定。
<br>丁字犹恨曲，朋字竟须正。
<br>愿君试思之，鱼鲁何足订。
<br>
<br>寄成都籧道人
<br>
<br>卖药锦城中，烧丹雪山麓。
<br>石窦取鹅管，玉床收箭镞。
<br>紫云晨覆鼎，白虹夜穿屋。
<br>鬼神严厉守，沆瀣勤沐浴。
<br>此士真可人，高简遗世俗，
<br>江头十年别，颜色尚在目。
<br>使来每寄声，喜我淡无欲。
<br>灵剂何必多，分饷一黍足。
<br>
<br>寄成汉卿将军
<br>
<br>燕颔将军万里游，溪山好处即迟留。
<br>颇闻南岳度残夏，宁忆北平防盛秋？
<br>君已飞腾丹换骨，我方衰病雪蒙头。
<br>禅龛也有新勋业，百万魔军一战收。
<br>
<br>寄酬杨齐伯少卿
<br>
<br>杨卿人材金百链，岐公座上初识面。
<br>十年万事不须说，犹喜归来且强健。
<br>题诗想见初削瓜，寄到茆堂已归燕。
<br>辞严意密敢轻读，呼儿炷灯重把卷。
<br>即今相望几千里，何日蝉联语忘倦。
<br>就令有使即寄书，岂如无事长相见。
<br>
<br>寄酬曾学士学宛陵先生体比得书云所寓广教僧舍有陆子泉每对之辄奉怀
<br>
<br>庭中下乾鹊，门外传远书，
<br>小印红屈蟠，两端黄蜡涂。
<br>开缄展矮纸，滑细疑卵肤。
<br>首言劳良苦，後问逮妻孥，
<br>中间勉以仕，语意极勤渠。
<br>字如老瘠竹，墨淡行疏疏。
<br>诗如古鼎篆，可爱不可摹。
<br>快读醒人意，垢痒逢爬梳。
<br>细读味益长，炙毂出膏腴。
<br>行吟坐卧看，废食至日晡。
<br>想见落笔时，万象听指呼。
<br>亦知题诗处，绿井石发麤。
<br>公闲计有客，煎茶置风炉。
<br>倘公无客时，濯缨亦足娱。
<br>井名本季疵。思人理岂无。
<br>居然及贱子，媿谢恩意殊。
<br>几时得从公，旧学锄荒芜。
<br>古文讲声形，误字辨鲁鱼。
<br>时时酌井泉，露芽奉瓢盂。
<br>不知公许否？因风报何如。
<br>
<br>寄答绵州杨齐伯左司
<br>
<br>磊落人为磊落州，滕王阁望越王楼。
<br>欲凭梦去直虚语，赖有诗来宽旅愁。
<br>我老一官书纸尾，君行千骑试遨头。
<br>遥知小寄平生快，春酒如川炙万牛。
<br>
<br>寄邓公寿
<br>
<br>高标瑶树与琼林，灵府清寒出苦吟。
<br>海内十年求识面，江边一见即论心。
<br>纷纷俗子常成市，亹亹微言孰赏音？
<br>闻道南池梅最早，要君携手试同寻。
<br>
<br>寄二子
<br>
<br>大儿新作鹤林游，仲子经年戍吉州。
<br>日日望书常至暮，时时入梦却添愁。
<br>得官本自轻齐虏，对景宁当似楚囚？
<br>识取乃翁行履处，一生任运笑人谋。
<br>
<br>寄方瞳胡先生
<br>
<br>形槁神弥王，心虚脑自凝。
<br>平生一酒榼，万里两行縢。
<br>安枕存玄牝，斋居养绛陵。
<br>他年乔岳下，正昼看飞腾。
<br>
<br>寄奉新高令
<br>
<br>小雨催寒著客袍，草行露宿敢辞劳。
<br>岁饥民食糟糠窄，吏惰官仓鼠雀豪。
<br>只要闾阎宽箠楚，不须停障肃弓刀。
<br>九重屡下丁宁诏，此责吾曹未易逃。
<br>
<br>寄龚立道
<br>
<br>龚子吴中第一流，老农何幸接英游！
<br>难逢正似玉杵臼，易散便成风马牛。
<br>清夜话端思滚滚，暮年心事恐悠悠。
<br>何由唤得阊门棹，一醉千岩万壑秋？
<br>
<br>寄龚实之正言
<br>
<br>台省诸公岁岁新，平生敬慕独斯人。
<br>山林不恨音尘远，梦寐时容笑语亲。
<br>学道皮肤虽脱落，忧时肝胆尚轮囷。
<br>至和嘉佑须公了，乞向升平作幸民。
<br>
<br>寄黄龙升老
<br>
<br>读书万卷裂儒衣，黄金可成弃不为。
<br>快哉天马不可羁，开口便呼临济儿。
<br>诸方蹴蹋莫支持，吾州一老偶得之。
<br>闭门夜付僧伽黎，明日声价羽檄驰。
<br>弟子不必不如师，黄龙所立尤瑰奇。
<br>空山鬼火号狐狸，筑屋千础食万缁。
<br>痴人不解公游嬉，嫉怒欲碎门前碑。
<br>世衰道丧士自欺，山林亦复践骇机。
<br>长谣寄公公试思，吾辈救此当何施？
<br>
<br>寄姜梅山雷字诗
<br>
<br>章台官柳映宫槐，宝马蹄轻不动埃。
<br>只怪好诗无与敌，谁知古学有从来。
<br>江山常逐客帆远，岁月不禁衙鼓催。
<br>剩约东林投净灶，高情千载友宗雷。
<br>
<br>寄径山印禅师
<br>
<br>市朝声利战方酣，眼看纷纷每不堪。
<br>但有客夸车九九，了无人问众三三。
<br>会当身返东西蜀，要与公分上下庵。
<br>春枕悠然梦何许，两枝筇杖唤鱼潭。
<br>
<br>寄溧阳周丞文璞周寄诗卷殊可喜
<br>
<br>满握珠玑何自来，晴窗初喜拆书开。
<br>信哉天下有奇作，久矣名家多异才！
<br>隔阔经年如许进，超腾它日若为陪？
<br>山阴道上霜天好，安得相从赋早梅？
<br>
<br>寄吕博士
<br>
<br>薄宦东西蜀，侨居太少城。
<br>休论九年谪，喜识万人英。
<br>别久心常折，书来眼未明。
<br>功名君自力，丘壑我平生。
<br>
<br>寄吕子和南厢
<br>
<br>圣代多名德，君家不乏公。
<br>还看短袍绿，来蹋软麈红。
<br>小忍便无事，力行方有功。
<br>官闲能念我，时寄尺书东！
<br>
<br>寄邛州宋道人
<br>
<br>鸭翎舖前遇秋雨，独与宋生栖逆旅，
<br>坐门戃怳见老仙，剧谈气欲凌天宇。
<br>袖中出剑秋水流，血点斑斑新报仇。
<br>我醉高歌宋生舞，洗尽人间千古愁。
<br>老仙约我游太华，是夕当醉莲峰下。
<br>语终冉冉已云霄，万里秋风吹鹤驾。
<br>我今伶俜践衰境，不如宋生弃家猛。
<br>西望临邛一慨然，青松偃尽丹炉冷。
<br>
<br>寄十二侄
<br>
<br>庚寅吾入蜀，西过齐安城。
<br>雪堂拜老仙，眉宇寒峥嵘。
<br>微泉尚如昔，激激琴筑声。
<br>龙蛇入笔力，断石卧纵横。
<br>戊戌奉诏追，触热万里程；
<br>归途抵齐安，岁月浩可惊。
<br>三日乃东下，鼓角遥送迎。
<br>安国有老僧，元佑初载生，
<br>蝉联说旧事，耳目犹聪明，
<br>徒行就船别，耿耿恻怆情。
<br>岂知二纪後，汝乃为此行。
<br>追怀昔游地，未语涕已倾。
<br>念汝虽并塞，残虏方守盟。
<br>职虽在警盗，枹鼓寂不鸣。
<br>惟当奉法令，日夜抚孤惸。
<br>官卑俸入薄，切勿厌藜羹。
<br>勇如赤壁战，节若江水清。
<br>人谁不汝知，况事贤公卿。
<br>三山与七家，相望雨柴荆；
<br>归来讲学暇，襏襫同春耕。
<br>
<br>寄太湖隐者
<br>
<br>青松伐作薪，白玉碎作尘，
<br>虽云质已毁，见者犹悲辛。
<br>磊砢任栋梁，温润中琮璧，
<br>岂以捐空山，遂比凡木石。
<br>郦生吏高阳，马周客新丰，
<br>从来豪杰士，大指亦略同。
<br>具区古大泽，烟水渺千里，
<br>可望不可到，中有隐君子。
<br>图书兼河雒，成毁穷乾坤，
<br>有时跨蛟鲸，指撝雷雨奔。
<br>嗟我独何人，乃许望颜色；
<br>逝将从之游，变化那得测？
<br>
<br>寄陶茂安监丞
<br>
<br>永州太守鬓毛残，矍铄犹能起据鞍。
<br>徵土虽思赋松菊，隐居未可挂衣冠。
<br>功名梦境元非实，歌舞山城且自宽。
<br>也胜锺陵穷别驾，闭门无客遣忧端。
<br>
<br>寄题方伯谟远庵
<br>
<br>方侯胸中负经济，议论源源有根柢；
<br>借令不用老山林，尚欲著书垂万世。
<br>百年苦短万世长，荣利一时真聚蚋。
<br>渠曹定自别肺肝，今夕不为明旦计。
<br>
<br>寄题龚立道昆山栖闲堂
<br>
<br>我居山阴古大泽，出门尚恨风烟迮。
<br>欲求旷快舒眼力，梦中去作栖闲客。
<br>栖闲主人计不疏，万卷读尽家藏书。
<br>平时不喜入城府，况肯自屈承明庐！
<br>听鸡束带谁不尔？明时可仕君独止。
<br>不妨借地作园林，买山岂是巢由事？
<br>
<br>寄题胡基仲故居
<br>
<br>忆昔公来一束书，萧然不复畜僮奴。
<br>浮云每叹成苍狗，空谷谁能絷白驹？
<br>才气沙麈埋巨阙，文章林壑吼於菟。
<br>旅坟三尺云门寺，又见离离长绿芜。
<br>
<br>寄题季长饰庵
<br>
<br>近诏还中秘，新文记饰庵。
<br>主盟君勿让，贾勇我何堪。
<br>木落山容瘦，云齐雪意酣。
<br>何由共杯酒，把蟹擘黄甘？
<br>
<br>寄题栝苍陈伯予主簿平楚亭
<br>
<br>琵琶洲上暮山奇，五十余年役梦思。
<br>与子定交虽可乐，念身垂老亦成悲。
<br>远游倦似风枝鹊，愁思多於茧盎丝。
<br>安得往寻平楚约，一樽相属醉题诗？
<br>
<br>寄题李季章侍郎石林堂
<br>
<br>林虑灵壁名宇宙，震泽舂陵稍居後。
<br>翟公黄鹤得数峰，对客掀髯诧奇秀。
<br>我行新滩见益奇，千岩万窦雷雨垂。
<br>古来岂无好事者，根株盘踞不可移。
<br>侍郎筑堂聚众石，坐卧对之旰忘食。
<br>千金博取直易尔，要是尤物归精识。
<br>君不见牛奇章与李卫公，一生冰炭不相容；
<br>门前冠盖各分党，惟有爱石心则同。
<br>崎岖宦路多危机，凛然石友人间稀。
<br>它时样棹华亭岸，更看全窠买鹤归。
<br>
<br>寄题连江陈氏拂石轩
<br>
<br>平生闻说西江水，百丈奫沦深见底，
<br>渔舟来去白鸥飞，上有纶巾隐君子。
<br>作诗自许辈陶谢，啸傲烟云弄清泚。
<br>纷纷声利满人间，耳本不闻安用洗。
<br>李公过江号高流，逸气凛凛横清秋；
<br>沙边一笑偶邂逅，扫石荫松相献酬。
<br>浩歌声断七十载，尚寄万壑风飕飀。
<br>放翁老惫狂未歇，买船欲作西江游。
<br>
<br>寄题庐陵王晋辅先辈桂堂
<br>
<br>楚人记草木，桂在椒兰中，
<br>我懹小山句，妙絻穷化工。
<br>唐人作山水，亦以桂配松，
<br>丹葩间绿叶，锦绣相叠重。
<br>不知始何时，岩桂开秋风，
<br>楚人所称者，委弃等蒿蓬。
<br>鸣呼各有时。士岂怨不逢。
<br>我作桂堂诗，广子云梦胸。
<br>
<br>寄题求志堂
<br>
<br>古人不轻出，出则尧舜其君民；
<br>古人不轻隐，隐则坐使风俗淳。
<br>孰知後世乃不然，唐虞日远如飞烟，
<br>异端欲出六籍上，裔夷直居中夏先。
<br>穷居求志达行道，傥不塞责真负天。
<br>士固不可苟富贵，顾亦岂可徒贫贱；
<br>如其一念有媿心，宁不终身戴惭面！
<br>老夫少年铁铸砚，欲窥圣门终未见。
<br>祝君勿恃来日长，八九十年如掣电。
<br>
<br>寄题儒荣堂
<br>
<br>军容基祸庙谋疏，尚记文登遣使初。
<br>只道大功随指顾，至今遗种费诛锄。
<br>还朝不遣参麟笔，寓直空闻上石渠。
<br>剩办杀青君记取，龙庭焚尽始成书。
<br>
<br>寄题太和陈诚之秀才远明楼
<br>
<br>宦游再有江西役，南望庐陵每慨然。
<br>未见高楼出云雨，但惊妙语杂风烟。
<br>诸公何止元和盛，独我初非正始贤。
<br>笔力深知太辽绝，此诗它日勿同编。
<br>
<br>寄题王才臣山居
<br>
<br>王子自少无他娱，求佳山林结草庐。
<br>头童齿豁已衰矣，衣弊屡空常晏如。
<br>出游耻怀祢衡刺，归卧尽读倚相书。
<br>它日叩门倾白堕，要看著句到黄初。
<br>
<br>寄题王晋辅专春堂
<br>
<br>三月风光不贷人，千红百紫已成尘。
<br>牡丹底事开偏晚，本自无心独占春。
<br>
<br>寄题王俊卿看山堂
<br>
<br>广文风度绝清真，一代论交不数人。
<br>车马到门常谢病，北山虽远却相亲。
<br>
<br>寄题王俊卿看山堂
<br>
<br>闭户终年嬾出游，北山山色可消愁。
<br>何时一扫胡尘尽，更约同吟太华秋。
<br>
<br>寄题吴斗南玩芳亭
<br>
<br>北斗以南有吴侯，人物知非第二流。
<br>读书不放一字过，闭户忽惊双鬓秋。
<br>平生离骚读千遍，屈沱秭归要亲见。
<br>归来落笔愈惊人，宋玉景差俱北面。
<br>玩芳亭中兰茞芳，朝回解带春昼长。
<br>爱君忧国有奇作，坐令壮观还沅湘。
<br>老夫曩亦同此趣，甚欲闲题玩芳句；
<br>无奈生涯今已别，倒壑枯楠忘岁月。
<br>
<br>寄题徐载叔秀才东庄
<br>
<br>次公醒狂何必酒，直谅多闻俱可友。
<br>万签插架号东庄，多稼连云亦何有！
<br>今年偶入长安城，不识贵人呼作卿；
<br>南台中丞扫榻见，北门学士倒屣迎。
<br>郎官酸寒谁肯顾，君来下马谈至暮。
<br>东庄虽富未可矜，更要纵横开武库。
<br>
<br>寄题严居厚伴钓轩
<br>
<br>人生有至乐，莫若江湖中。
<br>千钱买短（左舟右付），青箬织孤篷。
<br>潮生鼓棹去，烟波浩无穷。
<br>长歌送夕阳，回首万事空。
<br>伴钓君已奇，我乃真钓翁。
<br>君出羊裘家，散人亦吾宗。
<br>一见即定交，正以气味同。
<br>何时溪庄路，共醉芦花风？
<br>
<br>寄题扬州九曲池
<br>
<br>清汴长淮莽苍中，扬州画戟拥元戎。
<br>南连近甸观秋稼，北抚中原扫夕烽。
<br>茶发蜀冈雷殷殷，水通隋苑月溶溶。
<br>悬知帐下多豪杰，一醉何因及老农？
<br>
<br>寄题张仲钦左司盘涧
<br>
<br>剑溪之南有佳处，山灵尸之不轻付。
<br>张公鼻祖晋司空，谈笑得地开窗户。
<br>溪光如镜新佛拭，白云青嶂无朝暮。
<br>伏几读书时举头，万象争阵陶谢句。
<br>公今仙去有嗣子，关塞崎岖方叱驭。
<br>山城何曾叹如斗，皦皦不受世俗污。
<br>君不见伾文往者势如山，朝士几人无汗颜？
<br>尊公遗事不须述，但看当时出处间。
<br>
<br>寄题赵宽之主簿慈顺堂
<br>
<br>人间得意尽危机，独有荣亲事未非。
<br>魏阙恩光新绿绶，高堂娱侍旧斑衣。
<br>牙签插架书无恙，兰膳循垓养莫违。
<br>况有两公天下士，为君百斛泻珠玑。
<br>
<br>寄题哲上人漫堂
<br>
<br>老子从来任运行，爱君堂以漫为名。
<br>北邙大有英雄骨，枉用工夫过一生。
<br>
<br>寄题周丞相平园
<br>
<br>先生道心平如砥，秋毫忿欲何曾起。
<br>漫将周易著床头，本不洗心那洗耳？
<br>先生国论如砥平，三朝倚之作权衡。
<br>泰阶两两元不动，自然万里无欃枪。
<br>如今归来曲肱卧，世事无穷俱看破；
<br>不栽桃李不鉏兰，山僧野叟时来过。
<br>吾侪七十固已寿，更到期颐亦何有？
<br>倘知生死本自平，拈放一边如把酒。
<br>
<br>寄题朱元晦武夷精舍
<br>
<br>先生结屋绿岩边，读易悬知屡绝编。
<br>不用采芝惊世俗，恐人谤道是神僊。
<br>
<br>寄题朱元晦武夷精舍
<br>
<br>蝉蜕岩间果是无？世人妄想可怜渠。
<br>有方为子换凡骨，来读晦庵新著书。
<br>
<br>寄题朱元晦武夷精舍
<br>
<br>身闲剩觉溪山好，心静尤知日月长。
<br>天下苍生未苏息，忧公遂与世相忘。
<br>
<br>寄题朱元晦武夷精舍
<br>
<br>齐民本自乐衡门，水旱那知不自存。
<br>圣主忧勤常旰食，烦公一一报曾孙。
<br>
<br>寄题朱元晦武夷精舍
<br>
<br>山如嵩少三十六，水似邛郲九折途。
<br>我老正须闲处著，白云一半肯分无？
<br>
<br>寄天封明老
<br>
<br>浪迹天台一梦中，距今四十五秋风。
<br>胜游回首似昨日，衰病侵人成老翁。
<br>圣寺参差石桥外，仙蓬缥缈玉霄东。
<br>因君又动青鞋兴，目断千峰翠倚空。
<br>
<br>寄统
<br>
<br>大儿挈药囊，小儿负书笈。
<br>共作兰亭游，讵必群贤集。
<br>言此二十年，白首终未践。
<br>汝复守荆扉，经年不相见。
<br>楚越天一涯，书疏何由频？
<br>诸弟亦可怜，说兄辄酸辛。
<br>江城秋尚远，桐叶落可扫。
<br>怅然怀故溪，菱丝雨中老。
<br>
<br>寄王季夷
<br>
<br>平生吾子最知心，巴陇飘零岁月侵。
<br>万里喜闻身尚健，五更惟有梦相寻。
<br>插花意气狂如昨，中酒情怀病至今。
<br>共约暮年须强饭，天台庐阜要登临。
<br>
<br>寄王嘉叟吏部
<br>
<br>宿负烦公议，隆宽荷圣时。
<br>江湖真送老，药饵且扶衰。
<br>抚事惊年往，怀人有梦知。
<br>敢嗟贫到骨，饮水诵君时。
<br>
<br>寄五郎兼示十五郎
<br>
<br>八十九十老可惊，白发森然憎镜明。
<br>身当游岱尚少驻，书欲藏山殊未成。
<br>大儿为国戍绝塞，季子伴翁亲短檠。
<br>古人已矣不可作，夜阑抚几叹平生。
<br>
<br>寄徐秀才斯远并呈庄贤良器之
<br>
<br>徐子作别十年余，无人可寄一纸书；
<br>闲门美睡畏剥啄，自怪一念常关渠。
<br>西风萧萧吹槁叶，秋光正满蜗牛庐，
<br>读书易倦出无友，抚几惝恍空愁予。
<br>蜀庄之孙住南郭，亦复迹远非情疏。
<br>何时同载过老子，共饭赤米羹青蔬？
<br>
<br>寄彦成荣归
<br>
<br>交旧天涯晓宿稀，年来独子付心期。
<br>满床文史对谈处，万里风霜并辔时。
<br>雨滴空阶怜夜榻，吟牵芳草梦春池。
<br>合沙桥下东流水，双鲤何时上钓丝？
<br>车马填门拨不开，吾宗得隽凯歌回。
<br>折将蟾苑一枝桂，泛入萱堂百岁杯。
<br>雅望素钦山竦岳，芳名中占斗中魁。
<br>先登赖子光邦族，继踵行看衮衮来。
<br>
<br>寄杨济伯
<br>
<br>闻道皇华使，来从万里回。
<br>五溪春荠老，三峡暮猿哀。
<br>昔日文昌省，频年灩澦堆。
<br>问君何地险，斟酌寄声来。
<br>
<br>寄叶道人
<br>
<br>白首不堪忧患缠，要将乐事饯流年。
<br>寻山犹费几两屐，贮酒真须百斛船。
<br>若信王侯等蝼蚁，可因富贵失神仙？
<br>惊人亦莫摩铜狄，泰华松风足昼眠。
<br>
<br>寄隐士
<br>
<br>乳窦寒犹滴，岩扉夜不扃。
<br>奇书窥鸟迹，灵药得人形。
<br>浩浩天风积，冥冥海气清。
<br>傥逢王内史，更为乞黄庭。
<br>
<br>寄宇文成州
<br>
<br>成州太守比何如？梦里依然把臂初。
<br>复起卿当用卿法，长闲吾实爱吾庐。
<br>五湖风雨孤舟夜，万里关山一纸书。
<br>正使两翁长隔阔，子孙它日莫相疏。
<br>
<br>寄赠湖中隐者
<br>
<br>高标绝世不容亲，识面无由况卜邻。
<br>万顷烟波鸥境界，九秋风露鹤精神。
<br>子推绵上终身隐，叔度颜回一辈人。
<br>无地得申床下拜，夜闻吹笛度烟津。
<br>
<br>寄张季长
<br>
<br>发不胜簪短褐宽，每因临镜叹衰残。
<br>未尝三日不服药，虽满百年终阖棺。
<br>旧友岂知常阻阔，一尊那得叙悲欢？
<br>锦官花重应如昔，直欲凌风借羽翰。
<br>
<br>寄张真父舍人
<br>
<br>诸公方衮衮，无地著斯人。
<br>万里夔州守，中朝禁省臣。
<br>孤帆秋上峡，五马晓班春。
<br>想见怀明主，豋临白发新。
<br>
<br>寄张真父舍人
<br>
<br>天上紫微省，莺花绕直庐。
<br>逢时身鼎贵，忧国鬓先疏。
<br>憔悴元当弃，牵联也得书。
<br>犹能下榻否？拟卜瀼西居。
<br>
<br>寄仗锡平老借用其听琴诗韵
<br>
<br>放翁久矣无此客，闯户儿童皆动色。
<br>寒泉不食人喝死，素绠银瓶我心恻。
<br>千金易得一士难，晚途淹泊眼愈寒。
<br>岂知一旦乃见子，杰语豪笔无僧酸。
<br>门前清溪天作底，细细风吹縠纹起。
<br>倚栏一笑谁得知，爱子数诗如此水。
<br>江湖安得常相从，浩歌相踏卧短篷。
<br>功名渠自有人了，留我镜中双颊红。
<br>
<br>寄赵昌甫
<br>
<br>杳杳双鹊鸣庭除，东阳吏传昌甫书。
<br>纸穷乃复得杰作，字字如刮造化炉。
<br>尔来此道苦寂寞，千里一士如邻居。
<br>小儿得禄在傍邑，我贫初办一鹿车。
<br>过门剥啄亦奇事，拜起幸未须人扶。
<br>君看幼安气如虎，一病遽已归荒墟。
<br>吾曹虽健固难恃，相觅宁待折简呼。
<br>余寒更祝勤自爱，时寄新诗来起予。
<br>
<br>寄赵昌甫并简徐斯远
<br>
<br>我诗非大手，我酒亦小户，
<br>得游名胜间，独以用心苦。
<br>赵子乃宿士，山立谁敢侮。
<br>寓名祝融祠，蓑笠卧烟雨。
<br>高吟三千篇，一字无尘土。
<br>朱先少许可，书每说昌甫。
<br>虽云忍饥瘦，得丧亦相补。
<br>嗟君与斯远，文中真二虎。
<br>我老日益衰，想像气如缕。
<br>
<br>寄周洪道参政
<br>
<br>菱舟烟雨久思归，贪恋明时未拂衣。
<br>乞与一城教睡足，犹能觅句寄黄扉。
<br>
<br>寄周洪道参政
<br>
<br>半生蓬艇弄烟波，最爱三湘欸乃歌。
<br>拟作此行公勿怪，胸中诗本渐无多。
<br>
<br>寄朱元晦提举
<br>
<br>市聚萧条极，村墟冻馁稠。
<br>劝分无樍粟，告籴未通流。
<br>民望甚饥渴，公行胡滞留？
<br>徵科得宽否，尚及麦禾秋。
<br>
<br>寄子布
<br>
<br>钓滩耕垄雪盈簪，从入新年病至今。
<br>远使有书常洒泪，长宵无梦更伤心。
<br>何由老眼迎归棹，空为秋风感暮碪。
<br>一纸新诗千万恨，临风怅望独长吟。
<br>
<br>寄子虡
<br>
<br>十里城南路，萧然一秃翁。
<br>旧书衰易忘，新句嬾难工。
<br>山色春寒淡，溪流宿雨通。
<br>街头有良酝，思汝一尊同。
<br>
<br>寄子虡
<br>
<br>老自安故乡，况复触罪罟；
<br>五年三奉祠，每请幸听许。
<br>贫家似破屋，随事且撑拄，
<br>虽殊乞墦肉，已近掘野鼠。
<br>平生胆力薄，不敢犯张禹。
<br>有时一言失，恐惧气如缕。
<br>念此思挂冠，白首冀安处。
<br>吾儿哀乃翁，岁暮忍羁旅。
<br>何时得斗粟，归舍聊共煮。
<br>便草北关书，乞骸归卒伍。
<br>
<br>寄子虡
<br>
<br>吾儿适淮壖，送之梅市桥。
<br>三年安得过，思汝双鬓凋。
<br>今年当代归，秋色已萧萧。
<br>迎汝不惮远，梦泝钱塘潮。
<br>人事不可料，邑民挽归桡，
<br>郡牧部使者，交章闻之朝。
<br>增秩复使留，此事久寂寥。
<br>念汝未育子，大女方垂髫，
<br>小女闻学行，想像扶床娇。
<br>汝少知读易，外物莫能摇，
<br>但愿早举孙，不必七叶貂；
<br>归来郎罢前，相从乐箪瓢。
<br>
<br>寄子虡
<br>
<br>汝官南寿春，我居东会稽；
<br>疋马护秋塞，两犊翻春泥。
<br>淮天沙雁过，江村雪云低。
<br>书来动半年，相望常怆凄。
<br>父子不共耕，此悔真噬脐。
<br>明年城西社，烂醉相扶携。
<br>
<br>寄子虡
<br>
<br>人生恨无年，我老已烂熟。
<br>退耕镜湖上，风雨有茅屋。
<br>事君阙补报，得此不啻足。
<br>余年尚几何，嫋嫋风中烛。
<br>大儿戍塞垣，驰马佩矢箙，
<br>去家千余里，辛苦就微禄。
<br>书来续三纸，语悲不忍读。
<br>遹弟在我傍，亦复泪溢目。
<br>门户嗟日衰，持守赖家督。
<br>雪云暗淮天，念汝方露宿。
<br>
<br>寄子虡兼示子遹
<br>
<br>书生赋命艰，举步得忧患；
<br>敢论得意事，一笑亦有限。
<br>南征度闽岭，西戍历蜀栈，
<br>吴江听唳鹤，淮浦送归雁。
<br>归来耕故山，暮雨泥没骭。
<br>群鸦下空陂，黄犊鸣绝岸。
<br>索饭闵儿啼，乞墦虞妾覸。
<br>一裘三十年，破裂不受绽。
<br>欲添一把茅，百计亦未办。
<br>大儿急亲养，辛苦就远宦，
<br>间出冒虏尘，短甲中夜擐。
<br>小儿奉亲驩，野果采溪涧，
<br>勉使就微禄，未对涕先潸。
<br>观汝兄弟意，岂复厌藜苋；
<br>兄归弟不出，定省同夜旦。
<br>
<br>寄子虡子遹
<br>
<br>大儿再度吴门秋，小儿钱塘逾月留。
<br>恨身不能插两翅，与汝相守宽百忧。
<br>闻钟时宿云外寺，待月亦上湖边楼。
<br>但常保此岂不乐，路难悠悠非善谋。
<br>
<br>寄子坦
<br>
<br>目断西陵细霭中，津亭想汝系孤篷。
<br>颇忧昨暮云吞日，犹幸今朝雨压风。
<br>就食亦知难恋恋，挂帆终恨太匆匆。
<br>寒沙不是无来雁，频寄书归问老翁。
<br>
<br>祭灶与邻曲散福
<br>
<br>已幸悬车示子孙，正须祭灶请比邻。
<br>岁时风俗相传久，宾主欢娱一笑新。
<br>雪鬓坐深知敬老，瓦盆酌满不羞贫。
<br>问君此夕茅檐底，何似原头乐社神？
<br>
<br>霁夜观月
<br>
<br>云重真愁无散时，可怜不奈一风吹。
<br>清辉如此那休得，谁误虚空作许痴？
<br>
<br>夹路多修行
<br>
<br>黄茆持覆屋，溪石运作垣。
<br>桑麻有余地，家家养龙孙。
<br>春雷初起蛰，切玉供盘餐。
<br>一朝解风箨，靉靆苍云屯。
<br>我来倚拄杖，恐是辟疆园。
<br>千亩倘可致，封君何足言！
<br>
<br>家风
<br>
<br>春耕秋钓旧家风，门巷荒寒屋壁空。
<br>四海交情残梦里，一生心事断编中。
<br>买鱼日待携篮女，裹药时从挟簏翁。
<br>便废闲吟亦未可，吾徒岂独坐诗穷。
<br>
<br>家居
<br>
<br>清世念遗民，常情重老人。
<br>馈浆烦郡府，分胙媿乡邻。
<br>获稻黄云卷，舂粳玉粒新。
<br>膨脝自摩腹，一笑欲忘贫。
<br>
<br>家居
<br>
<br>老眊诗名减，登临笑口开。
<br>酿泉为酒熟，倩鹤附书回。
<br>纱帽方簪菊，筇枝又探梅。
<br>清狂君勿笑，曾是薄蓬莱。
<br>
<br>家居
<br>
<br>蒲苇村深地，风霜岁晚天。
<br>溪柴胜炽炭，黎布敌纯绵。
<br>有客问奇字，无人嘲昼眠。
<br>谁言此翁老？懹抱尚超然。
<br>
<br>家居自戒
<br>
<br>曩得京口俸，始卜湖边居。
<br>屋财十许间，岁久亦倍初。
<br>蓺花过百本，啸咏已有余。
<br>犹媿先楚公，终身无屋庐。
<br>
<br>家居自戒
<br>
<br>平居少愧怍，动以直自遂；
<br>虽堕虎兕群，我已无死地。
<br>神仙果可学，吾辈恐差易。
<br>勿言闻道晚，努力补黥劓。
<br>
<br>家居自戒
<br>
<br>世人无奈愁，沃以杯中酒；
<br>未能平磊块，已复生堆阜。
<br>治水不治源，九载亦何有？
<br>不如读周易，一卷常在手。
<br>
<br>家居自戒
<br>
<br>疾病当治本，神医古难遭。
<br>哀哉有限身，日与利欲鏖。
<br>大嚼徒为贪，刻饮岂足豪。
<br>淡薄以养寿，亦非慕名高。
<br>
<br>家居自戒
<br>
<br>饥寒陷侵暴，其实可怜伤。
<br>一事百自反，忿心冷如霜。
<br>恕物学者心，省事虑亦长。
<br>吾过固多矣，责彼何暇详！
<br>
<br>家居自戒
<br>
<br>霜严鸡报晨，月落犬警盗。
<br>遗粒与弃糠，每媿不足报。
<br>椎奴事樵汲，跣婢勤爨灶。
<br>有过姑教之，箠楚置勿道。
<br>
<br>家酿颇劲戏作
<br>
<br>千古英雄骨作尘，不如一醉却关身。
<br>鼎来虽恨王陵戆，熟味方知孟子醇。
<br>试问浩歌遗世事，何如酣枕养天真？
<br>竹林嵇阮虽名胜，要是渊明最可人。
<br>
<br>家山
<br>
<br>鹿食苹时犹命侣，鹤冲霄後尚思归。
<br>家山不忍何山隐，稽首虚空忏昨非。
<br>
<br>家有两瓢分贮酒药出则使一童负之戏赋五字句
<br>
<br>长物消磨尽，犹存两大瓢。
<br>药能扶囷惫，酒可沃枯焦。
<br>童负来山店，人看度野桥。
<br>画工殊好事，传写入生绡。
<br>
<br>家园赏花
<br>
<br>白首扁舟返旧邦，逢春直欲倒千缸。
<br>红云夹路蔷薇障，翠羽成层薜荔幢。
<br>莺语枝头常尽日，蝶迷弃底不成双。
<br>闲人烂醉寻常事，中圣先判卧北窗。
<br>
<br>家园小酌
<br>
<br>旋作园庐指顾成，柳阴已复著啼莺。
<br>百年更把几杯酒，一月元无三日晴。
<br>鸥鹭向人殊耐久，山林与世本无营。
<br>小诗漫付儿曹诵，不用韩公说有声。
<br>
<br>家园小酌
<br>
<br>满林春笋生无数，竟日鸬鹚来百回。
<br>衣上尘埃真一洗，酒边怀抱得频开。
<br>池鱼往者忧奇祸，社栎终然幸散材。
<br>世世纷纷心本嬾，闭门岂独畏嫌猜。
<br>
<br>嘉川舖得檄遂行中夜次小柏
<br>
<br>黄旗传檄趣归程，急服单装破夜行。
<br>肃肃霜飞当十月，离离斗转欲三更。
<br>酒消顿觉衣裘薄，驿近先看炬火迎。
<br>渭水函关元不远，著鞭无日涕空横。
<br>
<br>嘉川舖遇小雨景物尤奇
<br>
<br>一春客路厌风埃，小雨山行亦乐哉！
<br>危栈巧依青嶂出，飞花并下绿岩来。
<br>面前云气翔孤凤，脚底江声转疾雷。
<br>堪笑书生轻性命，每逢险处更徘徊。
<br>
<br>嘉定巳巳立秋得膈上疾近寒露乃小愈
<br>
<br>独立溪桥看落晖，残芜漠漠蝶飞飞。
<br>从来泽国秋常晚，叹息衰翁已衲衣。
<br>
<br>嘉定巳巳立秋得膈上疾近寒露乃小愈
<br>
<br>今年病老遂难禁，二竖奔逃岂易寻。
<br>风雨三更僮仆睡，自持残烛检千金。
<br>
<br>嘉定巳巳立秋得膈上疾近寒露乃小愈
<br>
<br>穷销壮岁功名志，病过新秋赏咏时。
<br>自古世间如意少，天公宁肯为君私？
<br>
<br>嘉定巳巳立秋得膈上疾近寒露乃小愈
<br>
<br>小诗苦思凭谁赏，绿酒盈尊每独倾。
<br>老境情悰例如此，不须惆怅感余生。
<br>
<br>嘉定巳巳立秋得膈上疾近寒露乃小愈
<br>
<br>一枕鸟声残晓梦，半窗竹影弄新晴。
<br>屏深室暖秋垂老，粥美蔬香疾渐平。
<br>
<br>嘉定巳巳立秋得膈上疾近寒露乃小愈
<br>
<br>半饥半饱随时过，无客无书尽日闲。
<br>童子贪眠呼不省，狸奴恋暖去仍还。
<br>
<br>嘉定巳巳立秋得膈上疾近寒露乃小愈
<br>
<br>粥香可爱贫方觉，睡味无穷老始知。
<br>要识放翁真受用，大冠长剑只成痴。
<br>
<br>嘉定巳巳立秋得膈上疾近寒露乃小愈
<br>
<br>小诗闲淡如秋水，病後殊胜未病时。
<br>自翦矮牋誊断稿，不嫌墨浅字倾欹。
<br>
<br>嘉定巳巳立秋得膈上疾近寒露乃小愈
<br>
<br>八月吴中风露秋，子鹅可炙酒新篘。
<br>老人病愈乡闾喜，处处邀迎共献酬。
<br>
<br>嘉定巳巳立秋得膈上疾近寒露乃小愈
<br>
<br>清泉白米山家有，盐酪犹从小市求。
<br>寸步须扶本常事，细书妨读却闲愁。
<br>
<br>嘉定巳巳立秋得膈上疾近寒露乃小愈
<br>
<br>束书不观万事休，谁令识字惹闲愁？
<br>胸中作祟知何物，不是当年老督邮。
<br>
<br>嘉定巳巳立秋得膈上疾近寒露乃小愈
<br>
<br>客疾无根莫浪忧，今朝扫尽不容留。
<br>饭囊酒瓮非吾事，只贮千岩万壑秋。
<br>
<br>嘉泰辛酉八月四日雨後殊凄冷新雁已至夜复风雨不止是岁八月一日白露
<br>
<br>残暑方炎忽痛摧，无情风雨亦奇哉！
<br>但嗟不为贫人计，未动秋砧雁已来。
<br>
<br>嘉泰辛酉八月四日雨後殊凄冷新雁已至夜复风雨不止是岁八月一日白露
<br>
<br>仲秋四日雁横天，闭户垂帷意已便。
<br>方叹今年时候早，夜深风雨更凄然。
<br>
<br>嘉阳官舍奇石甚富散弃无领略者予始取作假山因名西斋曰小山堂为赋短歌
<br>
<br>昔人何人爱岩壑，为山未成储荦确，
<br>散落支床压酒槽，大或专车小拳握。
<br>幽人邂逅为绝叹，修绠趣取寒泉濯，
<br>峭峰幽窦相吐吞，翠岭丹崖渺联络。
<br>石不能言意可解，问我胡为怜寂寞？
<br>人间兴废自有数，昔弃何伤今岂乐。
<br>斯言妙矣予则陋，敢对石友辞罚爵。
<br>为君宽作十日留，在眼便同真著脚。
<br>
<br>嘉阳绝无木犀偶得一枝戏作
<br>
<br>久客红尘不自怜，眼明初见广寒仙。
<br>只饶篱菊同时出，尚占江梅一著先。
<br>重露湿香幽径晓，斜阳烘蕊小窗妍。
<br>何人更与蒸沉水，金鸭华灯恼醉眠。
<br>
<br>嘉佑院观壁间文湖州墨竹
<br>
<br>石室先生笔有神，我来拂拭一酸辛。
<br>败墙惨澹欲无色，老气森严犹逼人。
<br>惯阅冰霜元耐久，耻随儿女更争春。
<br>纷纷可笑空摹拟，尔辈毫端万斛尘。
<br>
<br>嘉州守宅旧无後圃因农事之隙为种花筑亭观甫成而归戏作长句
<br>
<br>吾州山水西州冠，正欠雄楼并杰观。
<br>奇峰秀岭待弹压，明月清风须判断。
<br>三峨旧不到郡斋，创为诗人供几案。
<br>烟云舒卷水墨图，草木清红锦绣段。
<br>一时冠盖共登临，百年父老俱惊惋。
<br>萦回舞袖试弓弯，宛转歌声学珠贯。
<br>佳人蜂蝶争遶鬓，上客龙蛇看挥翰。
<br>寓公虽作一月留，梅发东湖归思乱。
<br>儿戏聊成此段奇，陈迹应留後人叹。
<br>明朝艇子诉平羌，却伴谪仙游汗漫。
<br>
<br>蛱蝶词
<br>
<br>蛱蝶子，去复来。
<br>草长齐腰花乱开。蜜蜂辛苦为人计，
<br>林莺百啭胡为哉？嗟尔蛱蝶独得意，
<br>飞来飞去无嫌猜。追花逐絮阑干角，
<br>人生安得如汝乐！
<br>
<br>甲辰中秋无月十七夜独皦然达旦
<br>
<br>老觉人间无一欣，穷阎扫轨谢纷纷。
<br>已凭白露洗明月，更遣清风收乱云。
<br>栖鹊拣枝寒未稳，断鸿呼伴远犹闻。
<br>病羸慵踏梧桐影，倚柱长吟夜向分。
<br>
<br>甲申雨
<br>
<br>老农十口传为古，春遇甲申常畏雨，
<br>风来东北云行西，雨势已成那得御。
<br>山阴泆湖二百岁，坐使膏腴成瘠卤。
<br>陂塘遗迹今悉存，叹息当官谁可语！
<br>甲申畏雨古亦然，湖之未废常丰年。
<br>小人那知古来事，不怨豪家惟怨天！
<br>
<br>甲午十一月十三夜梦右臂踊出一小剑长八九寸有光既觉犹微痛也
<br>
<br>少年学剑白猿翁，曾破浮生十岁功。
<br>玉具拄颐谁复许，蒯缑弹铗老犹穷。
<br>床头忽觉蛟龙吼，天上方惊牛斗空。
<br>此梦怪奇君记取，佩刀犹得世三公。
<br>
<br>甲寅元日予七十矣酒间作短歌示子侄辈
<br>
<br>我昔自蜀归，百年已过半。
<br>观棋未终局，回视斧柯烂。
<br>饱知山林乐，富贵何足换。
<br>退休失健决，正坐闇且懦。
<br>齿发日衰残，岁月难把玩。
<br>萧朱尚或隙，籍湜固宜畔。
<br>出门无一欣，抚事有三叹。
<br>新年遂七十，推敬媿里閈。
<br>眷眷惜兹夕，凛凛畏明旦。
<br>豁然忽大笑，愁若春冰泮。
<br>穷达真两忘，生死付一贯。
<br>清尊既潋灩，硕果亦璀璨。
<br>拥门纷鼓笛，上寿列童冠。
<br>老翁亦忘疲，起舞影零乱。
<br>不独夸痴顽，自足洗患难。
<br>投床判宿酲，美睡到日旰。
<br>
<br>甲子立春前二日作
<br>
<br>头风初愈喜身轻，书卷时开觉眼明。
<br>养熟犬鸡随坐起，性灵乌鹊报阴晴。
<br>韭菘飣餖春盘好，芝术簁和腊药成。
<br>自笑衰残杀风景，灯时不拟入重城。
<br>
<br>甲子晴
<br>
<br>今日甲子晴，秋稼始可言。
<br>老农喜相觅，随事具鸡豚。
<br>扫地设菅席，酌酒老瓦盆。
<br>耳热仰视天，何异倾金尊。
<br>牛羊散墟落，霁色满衡门。
<br>起舞属父老，勿恨此酒浑。
<br>
<br>甲子秋八月丙辰鸡初鸣时梦刘韶美示诗八篇高古可爱明旦作此诗志之
<br>
<br>韶美仙去三十年，一念及之常怅然。
<br>秋窗忽梦接颜色，万里老鹤归辽天。
<br>赠诗温其似玉瓒，我亦麤识关雎乱。
<br>建安黄初不足言，笔端直觉无秦汉。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>啮雪犹能活窖中，侩牛亦可隐墙东。
<br>来归里社当知幸，万卷书边一老翁。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>小儿缘天摘列宿，老子含饴弄稚孙。
<br>郊居得此岂不乐，无奈催租人打门。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>早携书剑三随计，晚辱弓旌四造朝。
<br>心媿石帆山下叟，一生不识浙江潮。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>筋骸未废宁为老，烟火犹通岂是贫？
<br>时跨一驴山县去，园丁野老尽相亲。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>蓍囊药芨每随身，问病求占日日新。
<br>向道不能渠岂信，随宜酬答免违人。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>药麤野老偏称效，诗浅山僧妄谓工。
<br>怀饼裹茶来问讯，不妨一笑寂寥中。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>家居愈老厌拘缠，旅舍僧房意自便。
<br>乞菜作羹殊有味，借床小憩即成眠。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>乡闾敬老意常勤，一味甘鲜必见分。
<br>大胾在前无箸食，始知富贵本浮云。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>市楼嘈囋知丰岁，驿树轮囷傲早霜。
<br>六十年间凡几到，剩沽新酒对斜阳。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>燂汤具浴僧窗暖，舂黍供炊旅甑香。
<br>自笑平生为客熟，关山千里一衣囊。
<br>
<br>甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也
<br>
<br>胡麻刈罢下荞初，引水家家灌晚蔬。
<br>但有茅檐随处好，渊明可独爱吾庐？
<br>
<br>甲子日晴
<br>
<br>泽国春多雨，阅月殊未止，
<br>皇天俄悔祸，畀以晴甲子。
<br>山川相炳焕，桑柘郁千里。
<br>垄麦行可获，吴蚕亦三起。
<br>床头醅瓮香，大杓泻浮蚁。
<br>醉醒日已晡，长歌识吾喜。
<br>
<br>甲子岁暮
<br>
<br>世间巧拙亦何施？万事难禁岁月移。
<br>迟死几时天有意，要令自悟不须师。
<br>
<br>甲子岁十月二十四日夜半梦遇故人於山水间饮酒赋诗既觉仅能记一二乃追补之
<br>
<br>拂衣金马门，税驾石帆村。
<br>唤起华山梦，招回湘水魂。
<br>心亲频握手，目击欲忘言。
<br>最喜藤阴下，翛然共一樽。
<br>
<br>
<br>
<br>甲子岁十月二十四日夜半梦遇故人於山水间饮酒赋诗既觉仅能记一二乃追补之 
<br>小山绿曲涧，路断得藤阴。
<br>忽遇平生友，重论一片心。
<br>兴阑棋局散，意豁酒杯深。
<br>鸡唱俄惊觉，凄然泪满襟。
<br>
<br>甲子岁元日
<br>
<br>饮罢屠苏酒，真为八十翁。
<br>本忧绿直死，却喜坐诗穷。
<br>米贱知无盗，云霒又主丰。
<br>一箪那复虑，嬉笑伴儿童。
<br>
<br>假寐见海山异甚作小诗记之
<br>
<br>海如黛色深，浪作雪点溅；
<br>数峰黄金山，巉绝出水面。
<br>此非想与因，了了目中见。
<br>何时真往游？浮世付掣电。
<br>
<br>假日书事
<br>
<br>万里西来为一饥，坐曹日日汗沾衣。
<br>但嫌忧畏妨人乐，不恨疏慵与世违。
<br>雕槛迎阳花并发，画梁避雨燕双归。
<br>放怀始得闲中趣，下马何人又叩扉。
<br>
<br>假山拟宛陵先生体
<br>
<br>叠石作小山，埋瓮成小潭，
<br>旁为负薪径，中开钓鱼庵。
<br>谷声应钟鼓，波影倒松楠。
<br>借问此何许，恐是庐山南。
<br>
<br>假山小池
<br>
<br>鑿池容斛水，壘石效遥岑。
<br>鸟喜如相命，鱼惊忽自沉。
<br>风来生细籁，云度作微阴。
<br>便恐桃源近，无人与共寻。
<br>
<br>假山小池
<br>
<br>连获三峰寺，桃源一路分。
<br>池偷镜湖月，石带澳州云。
<br>鱼队深犹见，琴声静更闻。
<br>严幽林箐密，疑可下湘君。
<br>
<br>假中闭户终日偶得绝句
<br>
<br>雨声滴滴暮未已，苔晕重重寒更添。
<br>知是使君初睡起，清香一线透疏帘。
<br>
<br>假中闭户终日偶得绝句
<br>
<br>老夫昔是青城客，酒肉淋漓岂本心。
<br>还我山家本来面，数拳春笋荐孤斟。
<br>
<br>假中闭户终日偶得绝句
<br>
<br>官身常欠读书债，禄米不供沽酒资。
<br>剩喜今朝寂无事，焚香闲看玉溪诗。
<br>
<br>坚顽
<br>
<br>小市朝行药，明灯夜读书。
<br>虽殊带箭鹤，要是脱钩鱼。
<br>有饭已多矣，无衣亦晏如。
<br>坚顽君勿怪，岂失遂吾初。
<br>
<br>肩舆历湖桑堰东西过陈湾至陈让堰小市抵暮乃归
<br>
<br>堤远沙平草色匀，新晴喜得自由身。
<br>芋羹豆饭家家乐，桑眼榆条物物春。
<br>野店茶香迎倦客，市街犬熟傍行人。
<br>墙头妇女更相语，认到先生折角巾。
<br>
<br>肩舆历湖桑堰东西过陈湾至陈让堰小市抵暮乃归
<br>
<br>贪看西南一面山，不知信步到陈湾。
<br>未言散释经旬病，且要消磨半日闲。
<br>蔬陇过寒常郁郁，鸟声迎暖已关关。
<br>斜阳不为行人驻，十里钟来翠霭间。
<br>
<br>肩舆至湖桑埭
<br>
<br>篮舆随意出衡门，日已沉山野未昏。
<br>小市丛祠湖上路，短垣高柳埭西村。
<br>麦苗极目无闲土，塘水平堤失旧痕。
<br>明诏裕民闻屡下，老农何以报君恩？
<br>
<br>肩舆至石堰村
<br>
<br>偶上篮舆踏夕阳，醉魂困思两伥伥。
<br>涧薪旋拾供茶灶，诗稿初成寄药囊。
<br>村舍蓺麻驱鸟雀，牧童随草放牛羊。
<br>归来徙倚衡门久，始觉中春已日长。
<br>
<br>检旧诗偶见在蜀日江渎池醉归之篇怅然有感
<br>
<br>江渎池头烂醉归，青旗日晚插城扉。
<br>正驰玉勒冲红雨，又挟金丸伺翠衣。
<br>老境渐侵欢意尽，旧游欲说故人稀。
<br>凭高三叹君知否，倦鷁无风亦退飞。
<br>
<br>简傅十八官
<br>
<br>朋旧凋零尽，新交得隽人。
<br>文章谐律吕，议论足精神。
<br>甚欲邀联骑，无如困负薪。
<br>兰亭修禊近，为记永和春。
<br>
<br>简何同叔
<br>
<br>白发都门客，青灯夜雪时；
<br>尽捐尘世事，细看月湖诗。
<br>格律冰霜敌，襟怀猿鹤知。
<br>吾侪端後死，此事要深期。
<br>
<br>简湖中隐者
<br>
<br>十里隔天镜，一庵依翠屏。
<br>甘泉胜牛乳，灵药似人形。
<br>处处筇枝健，年年鬓色青。
<br>客星犹不作，肯应少微星！
<br>
<br>简湖中隐者
<br>
<br>夫子终年醉不醒，若为问我故丁宁？
<br>书因遣仆驮黄蘖，诗许登山斸茯苓。
<br>畴昔但知悲骥老，即今谁不羡鸿冥？
<br>清宵定许敲门否，拟问黄庭两卷经。
<br>
<br>简黎道士
<br>
<br>满箔吴蚕茧渐稠，四郊膏雨麦方秋。
<br>道人昔是茶山客，病叟新为药市游。
<br>耆旧凋零谁晤语，篇章璀璨尚风流。
<br>兰亭剡曲春光好，倘肯杷从弄钓舟。
<br>
<br>简邻里
<br>
<br>今年意味报君知，属疾虽频未苦衰。
<br>独坐空斋如自讼，小镌残俸类分司。
<br>闲撑野艇渔蓑湿，乱插山花醉帽欹。
<br>有兴行歌便终日，逢人那识我为谁。
<br>
<br>简南襌勤长老
<br>
<br>宦游处处是君恩，归去无期莫更论。
<br>眼正修行新有力，心空忧患已无根。
<br>钵盂分我云堂饭，拄杖敲君竹院门。
<br>屈宋向来堪一笑，故乡何恋更招魂？
<br>
<br>简僧求奏望山拄杖
<br>
<br>老病龙锺不自持，饱知藤杖可扶衰。
<br>明朝欲入天台去，试就高人乞一枝。
<br>
<br>简苏邵叟
<br>
<br>君家文献历十朝，魏公峨冕加金貂。
<br>孙支得君愈隽发，贵名突兀凌烟霄。
<br>居吴入蜀三十载，诸公孰能折简招。
<br>涧松意气极磊砢，天马毛骨何超遥。
<br>鼎来行卷十九首，缑山明月闻吹箫。
<br>沉香亭畔未须说，想见风雪上灞桥。
<br>老夫诵之群玉府，学士如堵不敢骄。
<br>尔来一编愈妙绝，粲若新霁瞻斗杓。
<br>出为龙首子何有，老穿豹尾我亦聊。
<br>湖边酒楼无十步，胸次懑懑思同浇。
<br>
<br>简苏训直判院庄器之贤良
<br>
<br>行尽天涯白发新，槿篱竹屋著闲身。
<br>读书达旦失衰病，食菜终年安贱贫。
<br>正使寄声无薛孟，不妨同里有荀陈。
<br>从今杖履时相过，花柳村村次第春。
<br>
<br>简谭德称监丞
<br>
<br>广都江上送舟行，泪洒春风别少城。
<br>冉冉几经新岁律，依依犹有旧交情。
<br>尘冠当挂弹何用，革带频移瘦自惊。
<br>剩欲约公风雨夜，一灯相对话平生。
<br>
<br>简谭德称排闷
<br>
<br>动舆骨相称山岩，自要闲游不避谗。
<br>锦里先生为老伴，玉霄散吏是头衔。
<br>探春苑路花篸帽，看月江楼酒满衫。
<br>惟恨题诗无逸气，媿君阵马与风帆。
<br>世事何知与愿违，十年高卧看群飞。
<br>猎围花市无人问，渔艇烟村有梦归。
<br>银烛焰长摇酒浪，宝刀佩稳压戎衣。
<br>君看白首寒窗客，侠气纵横亦未非。
<br>
<br>简邢德允
<br>
<br>邢子襟灵旧绝尘，尔来句法更清新。
<br>淡交喜得山栖友，杰作疑非火食人。
<br>岂但仆奴看屈子，直须涂改到生民。
<br>与君两世交情厚，剩欲灯前对角巾。
<br>
<br>简杨庭秀
<br>
<br>衮衮过白日，悠悠良自欺。
<br>未成千古事，易满百年期。
<br>黄卷闲多味，红尘老不宜。
<br>相逢又轻别，此恨定谁知？
<br>
<br>简章德茂
<br>
<br>殊方邂逅岂无缘，世事多乖复怅然。
<br>造物无情吾辈老，古人不死此心传。
<br>冷云黯黯朝横栈，红叶萧萧夜满船。
<br>个里约君同著句，不应输与灞桥边。
<br>
<br>翦牡丹感怀
<br>
<br>雨声点滴漏声残，短褐犹如二月寒。
<br>闭户自怜今伏老，联鞍谁记旧追欢？
<br>欲持藤榼沽春碧，自傍朱栏翦牡丹。
<br>不为挂冠方寂寞，宦游强半是祠官。
<br>
<br>见蜂采桧花偶作
<br>
<br>来禽海棠相续开，轻狂蛱蝶去还来。
<br>山蜂却是有风味，偏采桧花供蜜材。
<br>
<br>见鹊补巢戏作
<br>
<br>卧看衔枝鹊补巢，方知此老嬾堪嘲。
<br>山村四十余年住，未省曾添一把茅。
<br>
<br>见事
<br>
<br>流光莫恨去联翩，见事还疑胜昔年。
<br>细改新诗须枕上，少留剧饮待花前。
<br>阴阴竹坞安茶灶，浅浅苹汀著钓船。
<br>物外家风吾岂敢，散人名号亦充员。
<br>
<br>建安陈希周官海南为予致两拄杖其一促节竹其一桄榔也
<br>
<br>雨渍岚侵藓晕重，石砮楛矢正相同；
<br>取从万里鲸波路，来伴三山鹤发翁。
<br>雪上有时留醉草，花前随处打残红。
<br>化龙径去吾何憾，且与人间作岁丰。
<br>
<br>建安遣兴
<br>
<br>建安酒薄客愁浓，除却哦诗事事慵。
<br>不许今年头不白，城楼残角寺楼钟。
<br>
<br>建安遣兴
<br>
<br>锦城重到叹无期，忽忆书台步月时。
<br>白浪黏天鲛鳄横，梦中识路亦何为？
<br>
<br>建安遣兴
<br>
<br>今岁清诗欠百篇，强寻笔砚意茫然。
<br>秋风有句君知否，合在严光钓濑边。
<br>
<br>建安遣兴
<br>
<br>古今清绝沅湘路，卧想蒲帆十幅开。
<br>不是避人思远适，肺肝尘土要诗才。
<br>
<br>建安遣兴
<br>
<br>绿沈金锁少时狂，几过秋风古战场。
<br>梦里都忘闽峤远，万人鼓吹入平凉。
<br>
<br>建安遣兴
<br>
<br>刺虎腾身万目前，白袍溅血尚依然。
<br>圣时未用征辽将，虚老龙门一少年。
<br>
<br>建安雪
<br>
<br>建溪官茶天下绝，香味欲全须小雪。
<br>雪飞一片茶不忧，何况蔽空如舞鸥。
<br>银瓶铜碾春风里，不枉年来行万里。
<br>从渠荔子腴玉肤，自古难兼熊掌鱼。
<br>
<br>建宁重五
<br>
<br>霏微入户黄梅雨，磊落堆盘碧筒黍。
<br>病来一滴不饮酒，但嗅菖蒲作端午。
<br>人生忽忽东逝波，白头奈此节物何！
<br>去年已作归州客，今年建州更愁绝。
<br>归州猿吟鸟啼里，屈沱醉归诗满纸。
<br>即今忆此那可得，西望归州三叹息。
<br>
<br>建州绝无芡意颇思之戏作
<br>
<br>乡国鸡头卖早秋，绿荷红缕最风流。
<br>建安城里西风冷，白枣堆盘看却愁。
<br>
<br>剑池
<br>
<br>我壮喜学剑，十年客峨岷。
<br>毫发恐未尽，屠钓求隐沦。
<br>今年独何幸，见此度世人？
<br>夜深来较术，雷雨战江津。
<br>
<br>剑客行
<br>
<br>世无知剑人，太阿混凡铁。
<br>至宝弃泥沙，光景终不灭。
<br>一朝斩长鲸，海水赤三月。
<br>隐见天地间，变化岂易测。
<br>国家未灭胡，臣子同此责。
<br>浪迹潜山海，岁晚得剑客。
<br>酒酣脱匕首，白刃明霜雪。
<br>夜半报雠归，斑斑腥带血。
<br>细雠何足问，大耻同愤切。
<br>臣位虽卑贱，臣身可屠裂。
<br>誓当函胡首，再拜奏北阙。
<br>逃去变姓名，山中餐玉屑。
<br>
<br>剑客行
<br>
<br>我友剑侠非常人，袖中青蛇生细鳞。
<br>腾空顷刻已千里，手决风云惊鬼神。
<br>荆轲专诸何足数，正昼入燕诛逆虏。
<br>一身独报万国雠，归告昌陵泪如雨。
<br>
<br>剑门城北回望剑关诸峰青入云汉感蜀亡事慨然有赋
<br>
<br>自昔英雄有屈信，危机变化亦逡巡。
<br>阴平穷寇非难御，如此江山坐付人。
<br>
<br>剑门道中遇微雨
<br>
<br>衣上征尘杂酒痕，远游无处不消魂。
<br>此身合是诗人未？细雨骑驴入剑门。
<br>
<br>剑门关
<br>
<br>剑门天设险，北乡控函秦。
<br>客主固殊势，存亡终在人。
<br>栈云寒欲雨，关柳暗知春。
<br>羁客垂垂老，凭高一怆神。
<br>
<br>洊饥之余复苦久雨感叹有作
<br>
<br>道傍襁负去何之？积雨仍愁麦不支。
<br>为国忧民空激烈，杀身报主已差池。
<br>属餍糠麧犹多愧，徙倚柴荆只自悲。
<br>十载西游无恶岁，羡他岷下足蹲鸱。
<br>
<br>涧松
<br>
<br>药出山来为小草，楸成树後困长藤。
<br>涧松郁郁何劳叹，却是人间奈废兴。
<br>
<br>江北庄取米到作饭香甚有感
<br>
<br>我昔从戎清渭侧，散关嵯峨下临贼，
<br>铁衣上马蹴坚冰，有时三日不火食，
<br>山荞畲粟杂沙碜，黑黍黄穈如土色，
<br>飞霜掠面寒压指，一寸赤心惟报国。
<br>即今归卧稽山下，眼昏臂弱衰境逼，
<br>新粳炊饭香出甑，风餐涧饮何曾识？
<br>我岂农家志饱暖，闭户惟思事耕织；
<br>征辽诏下倘可期，盾鼻犹堪试残墨。
<br>
<br>江村
<br>
<br>江村连夜有飞霜，柿正丹时橘半黄。
<br>转枕却寻惊断梦，拨炉偶见爇残香。
<br>医无绝艺空三易，死与浮生已两忘。
<br>拈得一书还嬾看，卧听孙子诵琅琅。
<br>
<br>江村
<br>
<br>江村一雨喜尘清，隐隐雷车意未平。
<br>莽苍郊原来暮色，飕飀林壑起秋声。
<br>书希简古终难近，诗慕雄浑苦未成。
<br>白首愈悲知我少，从今一技不须名。
<br>
<br>江村
<br>
<br>误著儒冠不更论，白头且喜卧江村。
<br>林深栖鸟逐更噪，埭近过舟终夜喧。
<br>病起日惟翻断简，愁来时亦倒清尊。
<br>自嫌未绝知闻处，尚有僧敲月下门。
<br>
<br>江村初夏
<br>
<br>紫葚狼藉桑林下，石榴一枝红可把。
<br>江村夏浅暑犹薄，农事方兴人满野。
<br>连云麦熟新食面，小裹荷香初卖鮓。
<br>苹洲蓬艇疾如鸟，沙路芒鞋健如马。
<br>君看早朝尘扑面，岂胜春耕泥没踝。
<br>为农世世乐有余，寄语儿曹勿轻舍。
<br>
<br>江村道中书触目
<br>
<br>短篱曲曲对开门，修竹阴阴不见村。
<br>别浦回潮鱼沪密，孤舟春近雁沙温。
<br>路逢行客时交辔，店卖新醅一举樽。
<br>忽过乱山幽绝处，恍如白帝到东屯。
<br>
<br>江东韩漕曦道寄杨庭秀所赠诗来求同赋作此寄之
<br>
<br>三朝巍巍韩侍中，烂然彝鼎书元功。
<br>西戎北狄问安否，九州万里涵春风。
<br>子孙继踵皆将相，我犹及拜西枢公。
<br>顾怜通家略贵贱，劳问教诲均儿童。
<br>西枢有孙又奇伟，凛然太华摩苍穹。
<br>小试玉节江西东，文书如海到手空；
<br>政成蒲鞭亦不用，地上钱流仓粟红。
<br>君持此手上廊庙，折冲御侮知从容，
<br>桑乾不劳尺箠下，榆关正可丸泥封。
<br>却归故里访遗老，应记山阴九十翁。
<br>
<br>江渎池纳凉
<br>
<br>雨过荒池藻荇香，月明如水浸胡床。
<br>天公作意怜羁客，乞与今年一夏凉。
<br>
<br>江渎池醉归马上作
<br>
<br>久住西州似宿缘，笙歌丛里著华颠。
<br>每嗟相见多生客，却忆初来尚少年。
<br>迎马绿杨争拂帽，满街丹荔不论钱。
<br>浮生何处非羁旅，休问东吴万里船。
<br>
<br>江干
<br>
<br>霜晴忽念到江干，小蹇羸童路已乾。
<br>骨相岂能当富贵？鬓毛聊喜耐悲欢。
<br>客途冬暖衣裘薄，村市年丰酒醆宽。
<br>残腊即今无十日，剩求芹蓼助春盘。
<br>
<br>江郊
<br>
<br>白草江郊暮，青帘野店秋。
<br>喧呼估船客，嵬峨饮家流。
<br>老岂题桥柱，愁惟倚寺楼，
<br>更伤昏涩眼，烟际数归牛。
<br>
<br>江陵道中作
<br>
<br>山川杂吴楚，气候接秋冬。
<br>水落鱼可拾，霜清裘欲重。
<br>乡遥归梦短，酒薄客愁浓。
<br>白帝何时到，高吟酹卧龙。
<br>
<br>江楼
<br>
<br>急雨洗残瘴，江边闲倚楼。
<br>日依平野没，水带断槎流。
<br>捣纸荒村晚，呼牛古巷秋。
<br>腐儒忧国意，此际入搔头。
<br>
<br>江楼吹笛饮酒大醉中作
<br>
<br>世言九州外，复有大九州。
<br>此言果不虚，仅可容吾愁。
<br>许愁亦当有许酒，吾酒酿尽银河流。
<br>酌之万斛玻璃舟，酣宴五城十二楼。
<br>天为碧罗幕，月作白玉钩;
<br>织女织庆云，裁成五色裘。
<br>披裘对酒难为客，长揖北辰相献酬。
<br>一饮五百年，一醉三千秋。
<br>却驾白风骖斑虯，下与麻姑戏玄洲。
<br>锦江吹笛余一念，再过剑南应小留。
<br>
<br>江楼次前辈韵
<br>
<br>一日千回上庭树，城南尚记嬉游处。
<br>俯仰人间八十年，镜中未许朱颜去。
<br>甲第侵云多贵人，朝回扑帽软红麈。
<br>江楼月夜吹长笛，谁似侬家不负身？
<br>
<br>江楼夜望
<br>
<br>江楼百尺倚高寒，上尽危梯宇宙宽。
<br>秋近渐看河落角，天回更觉斗阑干。
<br>茫茫浦口烟帆远，坎坎城头漏鼓残。
<br>要得故人同蹑屐，一尊相属话悲欢。
<br>
<br>江楼醉中作曳策
<br>
<br>淋漓百榼宴江楼，秉烛挥毫气尚遒。
<br>天上但闻星主酒，人间宁有地埋忧。
<br>生希李广名飞将，死慕刘伶赠醉侯。
<br>戏语佳人频一笑，锦城已是六年留。
<br>
<br>江路
<br>
<br>江路最初程，飘然两屦轻。
<br>少留云际宿，徐待月明行。
<br>雁起平沙影，泉轻断岸声。
<br>谁知游剡兴，不减上青城？
<br>
<br>江路见杏花
<br>
<br>我行浣花村，红杏红於染，
<br>数树照南陂，一林藏北崦。
<br>虽惭岭梅高，繁丽岂易贬。
<br>雨丝飞复止，云叶低未敛；
<br>似嫌风日紧，护此燕脂点。
<br>身闲得纵观，无语吾所歉。
<br>
<br>江上
<br>
<br>禹会桥头江渺然，隔江村店起孤烟。
<br>冷云垂野雪方作，断雁叫群人未眠。
<br>万里漂流归故国，一生蹭蹬付苍天。
<br>暮年尚欲师周孔，未遽长斋绣佛前。
<br>
<br>江上
<br>
<br>江上霜寒透客衣，闭窗羸卧不支持。
<br>羁孤形影真相吊，衰飒头颅已可知。
<br>潦缩稳经行雨峡，竹疏剩见挂猿枝。
<br>清樽可置须勤醉，莫望功名老大时。
<br>
<br>江上对酒作
<br>
<br>把酒不能饮，苦泪滴酒觞，
<br>醉酒蜀江中，和泪下荆扬。
<br>楼橹压湓口，山川蟠武昌。
<br>石头与锺阜，南望郁苍苍。
<br>戈船破浪飞，铁骑射日光。
<br>胡来即送死，讵能犯金汤。
<br>汴洛我旧都，燕赵我旧疆。
<br>请书一尺檄，为国平胡羌。
<br>
<br>江上观月
<br>
<br>暗浪冲舟鼞鞈声，夷陵城下正三更。
<br>十分倾酒禁风力，一点无云祟月明。
<br>久坐不知衣露湿，浩歌时有水禽惊。
<br>诗成莫驾长鲸去，自是虚皇白玉京。
<br>
<br>江上梅花
<br>
<br>老年乐事少关身，犹喜尊前见玉人。
<br>岂是凄凉偏薄命，自缘纤瘦不禁春。
<br>娟娟月上明江练，黯黯天低糁玉尘。
<br>绝涧断桥幽独处，护持应有主林神。
<br>
<br>江上散步寻梅偶得三绝句
<br>
<br>小园风月不多宽，一树梅花开未残。
<br>剥啄敲门嫌特地，缓拖藤杖隔篱看。
<br>
<br>江上散步寻梅偶得三绝句
<br>
<br>钟残小院欲消魂，漠漠幽香伴月痕。
<br>江上人家应胜此，明朝更出小南门。
<br>
<br>江上散步寻梅偶得三绝句
<br>
<br>小南门外野人家，短短疏篱练白沙。
<br>红稻不须鹦鹉啄，清霜催放两三花。
<br>
<br>江亭
<br>
<br>野市逢虚日，江亭候暮潮。
<br>虫号霜後草，人立雨中桥。
<br>病骨羸将折，残魂黯欲消。
<br>无心作村醉，酒旆苦相招。
<br>
<br>江亭
<br>
<br>千载涛江上，书生诵所闻。
<br>铸形尊越蠡，抉眼悼荆员。
<br>高鸟冲烟没，轻舟压浪分。
<br>何由从此逝，挥手谢诸君。
<br>
<br>江亭
<br>
<br>旅食京华兴已阑，喜扶衰惫出重关。
<br>江波蘸岸绿堪染，山色迎人秀可餐。
<br>濠上观鱼非至乐，管中窥豹岂全斑？
<br>此行便问天台路，剩采灵芝换病颜。
<br>
<br>江亭冬望
<br>
<br>霜落江清水见鱼，偶来徙倚草亭孤。
<br>云天黯淡常如晚，烟树微茫直欲无。
<br>下泽乘车终碌碌，上方请剑漫区区。
<br>拟将疏逸消豪气，寻罢酒徒寻猎徒。
<br>
<br>江亭晚思
<br>
<br>本自无闲况有忙，远坊兀兀送年光。
<br>太空不碍云舒卷，高枕宁论梦短长。
<br>山破霁烟千万叠，鸟横潮浦两三行。
<br>年来自笑诗情减，愁绝奚奴古锦囊。
<br>
<br>江头十日雨
<br>
<br>江头十日雨，雨止春已尽。
<br>残红如扫空，草木皆绿润。
<br>村墟樱笋闹，节物团粽近。
<br>可怜笠泽翁，百忧集双鬓。
<br>赋诗空自清，学道了不进。
<br>林间一瓯茶，晤语君勿吝。
<br>
<br>江夏与章冠之遇别後寄赠
<br>
<br>骑鹤仙人不可呼，一樽犹得与君俱。
<br>未应湖海无豪士，长恨乾坤有腐儒。
<br>壮岁光阴随手过，晚途衰病要人扶。
<br>凄凉江夏秋风里，况见新丰旧酒徒。
<br>
<br>江月歌
<br>
<br>放翁平生一钓船，秋水未落江渺然。
<br>露洗玉宇清无烟，月轮徐行万里天。
<br>人间声利何足捐，浩歌看月冷不眠。
<br>孤鹤掠水来翩翩，似欲驾我从此仙。
<br>我寓红尘今几年？俛首缰锁常自怜。
<br>乐哉挥手过月边，西风未凋玉井莲。
<br>
<br>姜总管自筑墓舍名茧庵求诗
<br>
<br>君不见赘翁退隐真皇时，茧室遗名星日垂，
<br>虽无豪士千车送，不媿高人一锸随。
<br>又不见贞观故人有王显，抵老摧颓不作茧，
<br>一时戏语今尚传。人生穷达谁能免？
<br>茧庵知君出游戏，寿过期颐乃常事。
<br>青松手种三千本，会看半空翻鼓吹。
<br>人老则衰君不然，快泻玉船鲸吸川。
<br>钓璜远祖应相似，八十方为筮仕年。
<br>
<br>将赴官夔府书怀
<br>
<br>病夫喜山泽，抗志自年少。
<br>有时缘龟饥，妄出丐鹤料。
<br>亦尝厕朝绅，退懦每自笑。
<br>正如怯酒人，虽爱不敢釂。
<br>一从南昌免，五岁嗟不调。
<br>朝廷每哀矜，幕府误辟召。
<br>终然歛孤迹，万里游绝徼。
<br>民风杂莫徭，封域近无诏。
<br>凄凉黄魔宫，峭绝白帝庙。
<br>又尝闻此邦，野陋可嘲诮。
<br>通衢舞竹枝，谯门对山烧。
<br>浮生一梦耳，何者可庆吊？
<br>但愁瘿累累，把镜羞自照。
<br>
<br>将进酒
<br>
<br>我欲挽住北斗杓，常指苍龙无动摇，
<br>春风日夜吹草木，只有荣盛无时凋。
<br>我欲划断日行道，阳乌当空月杲杲，
<br>非惟四海常不夜，亦使人生失衰老。
<br>如山积麴高崔嵬，大江酿作蒲萄醅，
<br>颓然一醉三千杯，借问白发何从来！
<br>
<br>将军行
<br>
<br>将军入奏平燕策，持笏榻前亲指画；
<br>天山热海在目中，下殿即日名烜赫。
<br>驰出都门雪初霁，直过黄河冰未坼。
<br>绣旗方掠桑乾渡，羽檄已入金台陌。
<br>勇士如鹰健欲飞，孱王似兔何劳搦。
<br>戎服押俘献庙社，正衙第赏颁诏册。
<br>端门赐酺天下庆，御觞尚恨沧溟迮。
<br>从来文吏喜相轻，聊遣濡毫书竹帛。
<br>
<br>将离江陵
<br>
<br>暮暮过渡头，旦旦走堤上。
<br>舟人与关吏，见熟识颜状。
<br>痴顽久不去，常恐遭诮让。
<br>昨日倒樯干，今日联百丈。
<br>买薪备雨雪，储米满瓶盎。
<br>明当遂去此，障袂先侧望。
<br>即日孟冬月，波涛幸非壮。
<br>潦收出奇石，雾卷见叠嶂。
<br>地嶮多崎岖，峡束少平旷。
<br>从来乐山水，临老愈跌宕。
<br>皇天怜其狂，择地令自放。
<br>山花白似雪，江水绿於酿。
<br>竹枝本楚些，妙句寄凄怆。
<br>何当出清诗，千古续遗唱。
<br>
<br>将入闽夜行之云门
<br>
<br>东骛并偏门，篮舆兀睡昏。
<br>纺灯穿壁罅，吠犬闯篱根。
<br>久客悲行役，清愁怯梦魂。
<br>余生犹几出，回首付乾坤。
<br>
<br>将之荣州取道青城
<br>
<br>倚天山作海涛倾，看遍人间两赤城。
<br>自笑年年随宦牒，不如处处得闲行。
<br>草痕沙际犹余绿，枫叶霜余已带赬。
<br>归去还堪吒儿辈，锦囊三十六峥嵘。
<br>
<br>将至金陵先寄献刘留守
<br>
<br>梁益羁游道阻长，见公便觉意差强。
<br>别都王气半空紫，大将牙旗三丈黄。
<br>江面水军飞海鹘，帐前羽箭射天狼。
<br>归来要了浯溪颂，莫笑狂生老更狂。
<br>
<br>将至京口
<br>
<br>卧听金山古寺锺，三巴昨梦已成空。
<br>船头坎坎回帆鼓，旗尾舒舒下水风。
<br>城角危楼晴霭碧，林间双塔夕阳红。
<br>铜瓶愁汲中（左氵右霝）水，不见茶山九十翁！
<br>
<br>讲学
<br>
<br>迁善以美身，讲学以尽性，
<br>能为可行尔，用舍固有命。
<br>天方斫斯文，鲁叟虚历聘。
<br>黎元则可哀，穷死吾何病！
<br>
<br>降魔
<br>
<br>老阅人间久，曾降百万魔。
<br>悲忧诚害性，喜悦亦伤和。
<br>省事常须勉，忘怀得最多。
<br>当年未知此，无奈月明何！
<br>
<br>郊居
<br>
<br>郊居本宴如，触事自多感。
<br>况当摇落时，云重天惨惨。
<br>路穷非通途，地偏无远览。
<br>残芜连古道，槁叶满幽坎。
<br>老来厌了了，万事付黮闇。
<br>地炉炽生柴，唤客烹荠糁。
<br>
<br>郊居
<br>
<br>平生万事不容求，惟有郊居志已酬。
<br>更漏远城鸡唱晓，岁时无历叶知秋。
<br>潮生小舫行收荻，月落长歌起饭牛。
<br>已作幸民仍醉死，人间毁誉判悠悠。
<br>
<br>郊居
<br>
<br>索米官仓例坐愚，东方未可戏侏儒。
<br>行藏要付他年看，富贵真堪一笑无。
<br>等死不过赊岁月，长闲勿更问妻孥。
<br>狂豪尽道非平昔，老胆轮囷尚满躯。
<br>
<br>郊行
<br>
<br>小雨东郊气象新，萧萧清吹爽衣巾。
<br>并溪密竹巧藏寺，爽道新麻高没人。
<br>老厌簿书愁欲睡，病疏杯酌渴生尘。
<br>桐君山路无多远，元自知津莫问津。
<br>
<br>郊行
<br>
<br>凄风吹雨过江城，缓策羸骖并水行。
<br>古路初惊秋叶堕，荒郊已放候虫鸣。
<br>壮心耿耿人谁识？往事悠悠恨未平。
<br>斜日半竿羌笛怨，西陵寂寞又潮生。
<br>
<br>郊行
<br>
<br>春郊无处不堪行，满路人家笑语声。
<br>卖剑买牛知盗息，乞浆得酒喜时平。
<br>西村日落川云暝，东岭虹收海气清。
<br>农事方兴戒游惰，为君来往主齐盟。
<br>
<br>郊行
<br>
<br>山色扫石黛，江流涨麴尘。
<br>春晴不终日，老病动经旬。
<br>竹密有啼鸟，村深多醉人。
<br>东阡与南陌，处处寄闲身。
<br>
<br>郊行夜归书触目
<br>
<br>老翁病起厌端居，随意东西不问途。
<br>霜野草枯鹰欲下，江天云湿雁相呼。
<br>空垣破灶逃租屋，青幔红灯卖酒炉。
<br>未畏还家踏泥潦，园丁持炬小儿扶。
<br>
<br>郊行夜归有感
<br>
<br>小市歌呼散，幽人悄独行。
<br>断鸿沙际冷，重露草根明。
<br>信古痴常绝，酬恩命本轻。
<br>还家掩屏卧，衰涕浩纵横。
<br>
<br>节物
<br>
<br>节物犹关老病身，乡傩佛粥一年新。
<br>檐间百舌还多事，探借园林十日春。
<br>
<br>结茅
<br>
<br>结茆湖曲两三间，客少柴荆尽日关。
<br>插架图书娱晚暮，满滩鸥鹭伴清闲。
<br>壁龛吴晋千年字，窗纳秦稽万叠山。
<br>自怪坚顽推不倒，时来临水照苍颜。
<br>
<br>婕妤怨
<br>
<br>妾昔初去家，邻里持车箱，
<br>共祝善事主，门户望宠光。
<br>一入未央宫，顾盼偶非常，
<br>稚齿不虑患，倾身保专房，
<br>燕婉承恩泽，但言日月长。
<br>岂知辞玉陛，翩若叶陨霜。
<br>永巷虽放弃，犹虑重谤伤。
<br>悔不侍宴时，一夕称千觞。
<br>妾心剖如丹，妾骨朽亦香。
<br>後身作羽林，为国死封疆。
<br>
<br>解嘲
<br>
<br>一壑栖迟久，多生习气消。
<br>行藏无媿怍，梦觉两逍遥。
<br>倩鹤传山信，疏泉洗药苗。
<br>晚来幽兴极，乘月过溪桥。
<br>
<br>解嘲
<br>
<br>我生学语即耽书，万卷纵横眼欲枯。
<br>莫道终身作鱼蠹，尔来书外有工夫。
<br>
<br>解嘲
<br>
<br>心如顽石忘荣辱，身似孤云任去留。
<br>酒瓮饭囊君勿诮，也胜满腹贮闲愁。
<br>
<br>戒杀
<br>
<br>物生天地间，同此一太虚，
<br>林林各自植，但坐形骸拘；
<br>日夜相残杀，曾不置斯须，
<br>皮毛备裘褐，膏血资甘腴。
<br>鸡鹜羊彘辈，尚食稗与刍；
<br>飞潜何预汝，祸乃及禽鱼。
<br>豺虎之害人，亦为饥所驱；
<br>汝顾不自省，何暇议彼欤？
<br>又于人类中，各私六尺躯，
<br>方其忿怒时，流血视若无。
<br>我欲反其源，默观受气初，
<br>梃刃之所加，惨若在我肤。
<br>朝饭一釜豆，暮饭一杯蔬，
<br>扪腹茆檐下，陶然欢有余。
<br>
<br>戒杀
<br>
<br>郊居去市远，猪羊稀入馔。
<br>既畜鸡鹜群，复利鱼蟹贱。
<br>暴殄非所安，击鲜况亲见。
<br>那得屠杀业，为客美殽膳？
<br>余年尚有几，过日如露电。
<br>岂无园中蔬，敬奉君子宴。
<br>
<br>戒言
<br>
<br>饶舌忧患始，铭膺勤戒深。
<br>谈空摩诘默，对酒子光瘖。
<br>久已忘齐语，何尝解越吟。
<br>悠然嫌未足，更抚绝弦琴。
<br>
<br>今年开岁三日上元三夕立春人日皆大晴
<br>
<br>今岁晴和历岁无，江城歌舞溢通衢。
<br>天心只向人心卜，不用殷懃问紫姑。
<br>
<br>今年立冬後菊方盛开小饮
<br>
<br>胡床移就菊花畦，饮具酸寒手自携。
<br>野实似丹仍似漆，村醪如蜜复如齑。
<br>传芳那解烹羊脚，破戒犹惭擘蟹脐。
<br>一醉又驱黄犊出，冬晴正要饱耕犁。
<br>
<br>今日史课偶少暇戏作五字
<br>
<br>仲夏入都门，堂瓦忽已霜。
<br>史馆方抡才，我亦厕其傍。
<br>三日败一笔，手胝视芒芒，
<br>吏来督日程，炙冷不及尝。
<br>今辰偶少静，扫地欲焚香，
<br>市声塞我门，驺呼过我墙。
<br>鄙性不耐喧，戃怳意欲狂。
<br>天生两穷耳，只堪听啼螿。
<br>
<br>今岁六月望後一日立秋故比常年凉意差早
<br>
<br>九衢车马困炎曦，正是山中散发时。
<br>秋近梧桐已摇落，阴生蟋蟀最先知。
<br>稻陂水白宁忧旱？灶突烟青幸续炊。
<br>谁谓吾庐太岑寂，茶瓜亦有野人期。
<br>
<br>今岁游花泾差晚戏作
<br>
<br>满地残红点绿苔，花泾弭棹小裴回。
<br>春风又作??别，老病无端衮衮来。
<br>亦悟百穷缘肮脏，终羞万事学低摧。
<br>吾文自欲忘忧耳，那博人间水一杯。
<br>
<br>金错刀行
<br>
<br>黄金错刀白玉装，夜穿窗扉出光芒。
<br>丈夫五十功未立，提刀独立顾八荒。
<br>京华结交尽奇士，意气相期共生死。
<br>千年史策耻无名，一片丹心报天子。
<br>尔来从军天汉滨，南山晓雪玉嶙峋。
<br>呜呼！楚虽三户能亡秦，
<br>岂有堂堂中国空无人！
<br>
<br>金丹
<br>
<br>子有金丹链即成，人人各自具长生。
<br>施行要使俗仁寿，收歛犹能心太平。
<br>剧饮似鲸身不倦，细书如螘眼常明。
<br>更余一事君难学，富贵真同涕唾轻。
<br>
<br>金牛道中遇寒食
<br>
<br>乍换春衫一倍轻，况逢寒食十分晴。
<br>莺穿驿树惺惚语，马过溪桥蹀躞行。
<br>画柱彩绳喧笑乐，艳妆丽服角鲜明。
<br>谁知此日金牛道，非复当时铁马声。
<br>
<br>金山观日出
<br>
<br>系船浮玉山，清晨得奇观。
<br>日轮擘水出，始觉江面宽。
<br>遥波蹙红鳞，翠霭开金盘，
<br>光彩射楼塔，丹碧浮云端。
<br>诗人窘笔力，但咏秋月寒。
<br>何当罗浮望，涌海夜未阑。
<br>
<br>金溪道中
<br>
<br>云闇苦竹市，雨来乌石冈。
<br>驾犁双犊健，（苘口换加）茧一村香。
<br>天地君恩重，风埃吏责忙。
<br>敢辞坡路滑，且领笋舆凉。
<br>
<br>锦亭
<br>
<br>天公为我齿颊计，遣饫黄甘与丹荔；
<br>又怜狂眼老更狂，令看广陵芍药蜀海棠。
<br>周行万里逐所乐，天公於我元不薄。
<br>贵人不出长安城，宝带华缨真汝缚。
<br>乐哉今从石湖公，大度不计聋丞聋。
<br>夜宴新亭海棠底，红云倒吸玻璃锺。
<br>琵琶弦繁腰鼓急，盘凤舞衫香雾湿。
<br>春醪凸盏烛光摇，素月中天花影立。
<br>游人如云环玉帐，诗未落纸先传唱。
<br>此邦句律方一新，凤阁舍人今有样。
<br>
<br>近村
<br>
<br>家居每思出，出亦无与游。
<br>江山岂不佳，乃复生我愁。
<br>不如适近村，家家业农畴。
<br>深巷鸣鸡犬，长陂下羊牛。
<br>枣熟稻当获，桑落酒可篘。
<br>宁无宾祭须，柿栗良易求。
<br>医翁日过门，得药疾自瘳。
<br>婚嫁不出村，百世加绸缪。
<br>我来每绝叹，恨不终岁留。
<br>人生正应尔，底事须王侯！
<br>
<br>近村
<br>
<br>去去柴车十里中，竹林密处路才通。
<br>渐闻水磑知村近，遥望禾囷喜岁丰。
<br>渔艇往来春浪碧，人家高下夕阳红。
<br>百钱又向旗亭醉，自笑吾生亦未穷。
<br>
<br>近村民舍小饮
<br>
<br>秋风吹细雨，萧然濯炎炽。
<br>老夫疾顿平，甘食仍熟寐。
<br>春物财几何，摇落已复至。
<br>昔人喻死生，谓若屈伸臂。
<br>愚公顾不灵，白首没荣利；
<br>嗟予幸学道，了此直差易。
<br>三拜散人号，退志获早遂。
<br>弦歌万二千，尽力不能祟。
<br>瘦驴骨可数，渺渺入空翠；
<br>霜蟹初把螯，丝蓴小添豉。
<br>平生笑巨君，老啮乾肉糒。
<br>异味幸满前，万事付一醉。
<br>
<br>近村暮归
<br>
<br>莫笑山翁雪鬓繁，归休幸出上恩宽。
<br>鲎樽恰受三升酝，龟屋新裁二寸冠。
<br>僧阁鬻茶同淡话，渔舟投钓卜清欢。
<br>还家欲作诸孙赠，村路累累柿未丹。
<br>
<br>进德
<br>
<br>进德工夫在日新，正如更历自知津。
<br>迷时误认毒为药，定後始知天胜人。
<br>四壁不妨身落魄，万夫谁敌胆轮囷？
<br>遗经在匮君毋厌，灯火青荧渐可亲。
<br>
<br>荆门冬夜
<br>
<br>常饥龟老欲无肠，卧听寒更自短长。
<br>香碗得闲聊作伴，酒杯因病颇相忘。
<br>有情窗罅恰通月，耐冷橹枝多得霜。
<br>历尽风波知险阻，平生错羡捕鱼郎。
<br>
<br>荆溪馆夜坐
<br>
<br>河汉无声天正青，三三五五满天星。
<br>草根冷露黏湿萤，幽人岸巾坐津亭。
<br>忆下瞿唐浮洞庭，阳台系船梦娉婷。
<br>朱门重重夜不扃，四山猿鸟啼青冥。
<br>人生无蔕风中萍，幸我梦断狂已醒；
<br>绣鞯金络带万钉，何如故山锄茯苓！
<br>
<br>荆州歌
<br>
<br>楚江鳞鳞绿如酿，衔尾江边系朱舫；
<br>东征打鼓挂高帆，西上汤猪联百丈。
<br>伏波古庙占好风，武昌白帝在眼中。
<br>倚楼女儿笑迎客，清歌未尽千觞空。
<br>沙头巷陌三千家，烟雨冥冥开橘花。
<br>峡人住多楚人少，土铛争饷茱萸茶。
<br>
<br>井研道中
<br>
<br>穷冬景方促，下岭路微平。
<br>地瘦竹无叶，风乾茅有声。
<br>客游空自叹，归计与谁评？
<br>尚喜长亭下，云穿夕照明。
<br>
<br>净智西窗
<br>
<br>一窗新绿惬幽情，袖手哦诗取次成。
<br>墙外蜜蜂来又去，可怜终日太忙生！
<br>
<br>静室
<br>
<br>静室床横一素琴，尔来殊觉道根深。
<br>唤回倦枕功名梦，洗尽浮生幻妄心。
<br>两屦云烟游少室，一窗风雪宿东林。
<br>细思却是关身事，无奈残年老病侵。
<br>
<br>静院
<br>
<br>静院房栊雨送凉，熏笼衣帻润生香。
<br>小屏风叠图遥碧，古锦囊书榻硬黄。
<br>已占江湖宽处老，绝知日月静中长。
<br>敲门无客妨人睡，更觉余年乐未央。
<br>
<br>镜湖
<br>
<br>躬耕蕲一饱，闵闵望有年。
<br>水旱适继作，斗米几千钱！
<br>镜湖泆已久，造祸初非天。
<br>孰能求其故，遗迹犹隐然。
<br>增卑以为高，培薄使之坚，
<br>坐复千载利，名托亡穷传。
<br>民愚不能知，仕者笱目前；
<br>吾言固应弃，悄怆夜不眠。
<br>
<br>镜湖女
<br>
<br>湖中居人事舟橶，家家以舟作生业。
<br>女儿妆面花样红，小繖翻翻乱荷叶。
<br>日暮归来月色新，菱歌缥缈泛烟津。
<br>到家更约西邻女，明日湖桥看赛神。
<br>
<br>镜湖西南有山曰外山民某氏居之其居少西小潭受飞泉群山环合真异境也为作短歌
<br>
<br>汉东九十九重冈，武都九十九脉泉，
<br>岂如君家环翠阜，小潭佩玦声锵然。
<br>我欲从君乞庵地，开轩下看泉中天。
<br>金丹九转太多事，服水自可追飞仙。
<br>云孙相遇不相识，笑问尘世今何年。
<br>掬泉弄月清啸罢，却折玉井秋风莲。
<br>
<br>镜湖有鸟名水凫於春夏间若日打麦作饭偶有所感而作
<br>
<br>人生天地中，赋予各有限。
<br>所享过所赋，鲜不贻後患。
<br>玉食害而家，此语禹所难。
<br>麦饭勿谓薄，耕时泥及骭。
<br>土塯竹为挟，盐酪调藜苋。
<br>吾媿人岂知，尚以陋见讪。
<br>恨亦见事迟，失脚堕名宦。
<br>千载梁伯鸾，巍然吾无间。
<br>
<br>九里
<br>
<br>破晓凭鞍野兴浓，鹭飞先我过村东。
<br>绿鍼细细稻浮水，绛雪纷纷花舞风。
<br>陌上秋千喧笑语，担头粔籹簇青红。
<br>谁知老子裴回意，绝爱山横淡霭中。
<br>
<br>九日试雾中僧所赠茶
<br>
<br>少逢重九事豪华，南陌雕鞍拥钿车。
<br>今日蜀州生白发，瓦炉独试雾中茶。
<br>
<br>九日小疾不出
<br>
<br>病厌追游嬾举觞，今年闭户作重阳。
<br>香烟袅袅闲萦几，书卷纷纷静满床。
<br>斜日更增秋惨淡，黄花应怪客凄凉。
<br>长安光景还如昨，谁醉城南杜曲旁？
<br>
<br>九月初郊行
<br>
<br>九月吴中尚裌衣，江郊策马踏斜晖。
<br>荞花漫漫连山路，豆荚离离映版扉。
<br>苍兔避鹰投涧去，黄鹌脱网傍人飞。
<br>农家光景关心事，不为无才也合归。
<br>
<br>九月初作
<br>
<br>莫笑衡茆陋，幽情得细论。
<br>客疏惭歠醢，僧熟认敲门。
<br>杳杳烟中刹，昏昏雨外村。
<br>登高负今岁，老病易消魂。
<br>
<br>九月初作
<br>
<br>菊佩糕盘节物催，老怀抚事一悠哉！
<br>年光半付残编去，诗句时从倦枕来。
<br>零落朋俦今孰在？寂寥事业世方咍。
<br>两丛月桂门前买，自下中庭破绿苔。
<br>
<br>九月初作
<br>
<br>九月都门凛欲霜，羸躯恩免立鵷行。
<br>细书付吏誊初稿，和药呼儿对古方。
<br>陋巷闭门常谢客，高斋扫地独焚香。
<br>此生自计终何取？似有山林一日长。
<br>
<br>九月初作
<br>
<br>碧海仙蓬感旧游，暮年心事转悠悠。
<br>登高此去无多日，扶病重来又过秋。
<br>十里楼台迷巷陌，万家碪杵戒衣裘。
<br>平生剩久观书债，四库留人未许休。
<br>
<br>九月初作
<br>
<br>富贵功名未足云，平生一饭不忘君。
<br>哦诗高韵凄金石，把钓幽情渺水云。
<br>落叶打窗秋已暮，归鸦泊树日将曛。
<br>欲知老病常多感，革带今年减几分。
<br>
<br>九月二十八日五鼓起坐抽架上书得九域志泣然有感
<br>
<br>一事无成老已成，不堪岁月又峥嵘。
<br>愁生新雁寒初下，睡起残灯晓尚明。
<br>天地何由容丑虏，功名正恐属书生。
<br>行年七十初心在，偶展舆图泪自倾。
<br>
<br>九月二十三夜小儿方读书而油尽口占此诗示之
<br>
<br>彻骨贫来累始轻，孤村月上正三更。
<br>汝缘油尽眠差早，我亦尊空醉不成。
<br>南陌金羁良自苦，北邙麟冢半无名。
<br>书生事丛期千载，得丧从来未易评。
<br>
<br>九月二十五日鸡鸣前起待旦
<br>
<br>堪笑枯肠渐畏茶，夜阑坐起听城笳。
<br>炉温自拨深培火，灯暗犹垂半结花。
<br>断梦不妨寻枕上，孤愁还似客天涯。
<br>扫尘拾得残诗稿，满纸风鸦字半斜。
<br>
<br>九月晦日作
<br>
<br>菊枝倾倒不成丛，桐叶凋零已半空。
<br>自是老来多感慨，不应萧瑟为秋风。
<br>
<br>九月晦日作
<br>
<br>山路清寒近探梅，振衣高处兴悠哉！
<br>飞鸿杳杳江天阔，一片愁从万里来。
<br>
<br>九月晦日作
<br>
<br>锦城谁与寄音尘？望断秋江六六鳞。
<br>正使倾家供麴孽，定知不解醉愁人。
<br>
<br>九月晦日作
<br>
<br>炊烟漠漠衡门寂，寒日昏昏倦鸟还。
<br>数树丹枫映苍桧，天工解作范宽山。
<br>
<br>九月六日小饮醒後作
<br>
<br>短剑悲秦侠，高歌忆楚狂。
<br>酒醒愁袬袬，香冷梦伥伥。
<br>屋老垣衣茂，池深石发长。
<br>地炉须早计，衰病怯新霜。
<br>
<br>九月六夜梦中作笑诗觉而忘之明日戏追补一首
<br>
<br>吾家笑疾自士龙，我才虽卑笑则同。
<br>纷纷世事何足计，尽付抚掌掀髯中。
<br>清樽可醉风月好，虚空万象皆绝倒。
<br>问居此笑是喜不？道得老夫输一筹。
<br>
<br>九月七日子坦子聿俱出歛租谷鸡初鸣而行甲夜始归劳以此诗
<br>
<br>仲秋谷方登，螟生忽告饥。
<br>艰难冀一饱，俯仰事已非。
<br>贷粮助耕耘，客主更相依。
<br>一旦忽如此，欲语涕屡挥。
<br>共歛螟之余，存者牛毛稀。
<br>吾儿废书出，辛苦幸庶几。
<br>夜半闻具舟，怜汝露湿衣；
<br>既夕不能食，念汝戴星归。
<br>手持一杯酒，老意不可违。
<br>秫瘦酒味薄，食少鸡不肥。
<br>颇闻吴中熟，多稼彻王畿；
<br>亦欲就饱处，无羽能奋飞？
<br>官富哀我民，榜笞方甚威；
<br>渠亦岂得已，抚事增歔欷！
<br>
<br>九月三日泛舟湖中作
<br>
<br>儿童随笑放翁狂，又向湖边上野航。
<br>鱼市人家满斜日，菊花天气近新霜。
<br>重重红树秋山晚，猎猎青帘社酒香。
<br>邻曲莫辞同一醉，十年客里过重阳。
<br>
<br>九月三日同吕周辅教授游大邑诸山
<br>
<br>大邑知名杜叟诗，山中仍值菊花时。
<br>节旄落尽羁臣老，髀肉生来壮士悲。
<br>豪举每嫌杯绿浅，痴顽颇怪鬓丝迟。
<br>广文别乘官俱冷，相伴宽为五日期。
<br>
<br>九月三十日登城门东望凄然有感
<br>
<br>减尽腰围白尽头，经年作客向夔州。
<br>流离去国归无日，瘴疠侵人病过秋。
<br>菊蕊残时初把酒，雁行横处更登楼。
<br>蜀江朝暮东南注，我独胡为淹此留？
<br>
<br>九月十八日夜梦避雨叩一僧院有老宿年八十许邀留甚勤若旧相识者梦中为赋此诗
<br>
<br>画檐急雨倾高秋，夜投丈室灯幽幽。
<br>耆年拥毳雪满头，拂拭床敷邀我留。
<br>雏猊戏掷香出喉，蓬蓬结成苍玉球。
<br>蛮童揭帘侍者忧，触散香烟当罚油。
<br>
<br>九月十八日至山园是日颇有春意
<br>
<br>乌藤真好友，伴我出荆扉。
<br>落叶纷如积，鸣禽暖不归。
<br>露浓松鬣长，土润术苗肥。
<br>未尽幽寻兴，还家趁夕晖。
<br>
<br>九月十二日折菊
<br>
<br>黄菊芬芳绝世奇，重阳错把配萸枝。
<br>开迟愈见凌霜操，堪笑儿童道过时。
<br>
<br>九月十六日夜梦驻军河外遣使招降诸城觉而有作
<br>
<br>杀气昏昏横塞上，东并黄河开玉帐。
<br>昼飞羽檄下列城，夜脱貂裘抚降将。
<br>将军枥上汗血马，猛士腰间虎文韔。
<br>阶前白刃明如霜，门外长戟森相向。
<br>朔风卷地吹急雪，转盼玉花深一丈。
<br>谁言铁衣冷彻骨，感义怀恩如挟纩。
<br>腥臊窟穴一洗空，太行北岳元无恙。
<br>更呼斗酒作长歌，要遣天山健儿唱。
<br>
<br>九月十日
<br>
<br>不须扇障庾公尘，散地翛然学隐沦。
<br>风帽可怜成昨梦，菊花已觉是陈人。
<br>昏昏但苦余酲在，草草久无佳句新。
<br>叹息吾生行已矣，老来岁月似奔轮。
<br>
<br>九月十日如汉州小猎於新都弥牟之间投宿民家
<br>
<br>适从邛州归，又作汉州去。
<br>天低惨欲雪，游子悲岁暮。
<br>十年辞京国，疋马厌道路。
<br>野火炎高冈，江云暗空戍。
<br>角弓寒如劲，霜鹘饥更怒。
<br>邂逅成小猎，尺箠聊指呼。
<br>北连武侯祠，南并稚子墓。
<br>合围蹙穷鹿，设伏截狡兔。
<br>壮哉带箭雉，耿介死不顾。
<br>吾宁暴天物，战法因得寓。
<br>黄昏过民家，休马燎裘裤。
<br>割鲜盛燔炙，毛血洒庭户。
<br>老姥亦复奇，汛扫邀我驻。
<br>丈夫傥未死，千金酬此遇。
<br>
<br>九月十四日夜鸡初鸣梦一故人相语曰我为莲华博士盖镜湖新置官也我且去矣君能暂为之乎月得酒千壶亦不恶也既觉惘然作绝句记之
<br>
<br>白首归修汗简书，每因囊粟戏侏儒。
<br>不知月给千壶酒，得似莲华博士无？
<br>
<br>九月十一日疾小间夜赋
<br>
<br>清夜房栊灯火微，此心病起更依依。
<br>空惊床下莎虫语，不见梁间巢燕归。
<br>苍砚有池残墨在，白头不栉乱书围。
<br>可怜未遽忘风月，犹梦华觞插羽飞。
<br>
<br>九月十一日疾小间夜赋
<br>
<br>病後衣巾尽觉宽，挈提裘领喟然叹。
<br>孤灯不焰荧荧碧，小雨无声惨惨寒。
<br>只道清心灾自退，岂知非意病相干。
<br>平生最爱秋摇落，惆怅今年怯倚栏。
<br>
<br>九月下旬即事
<br>
<br>霜晚知荞熟，山寒喜酒醲。
<br>黄丝听夜织，赤米看晨舂。
<br>储药扶持老，收薪准傋冬。
<br>儿扶还客拜，顾影叹龙锺。
<br>
<br>九月一日未明起坐
<br>
<br>病骨清羸八十余，空斋凄冷五更初。
<br>忽闻云表新来雁，起读灯前未竟书。
<br>坐久屡传鸡喔喔，梦残犹化蝶蘧蘧。
<br>葨功渐毕身无事，约束家童种晚蔬。
<br>
<br>九月一日夜读诗稿有感走笔作歌
<br>
<br>我昔学诗未有得，残余未免从人乞；
<br>力孱气馁心自知，妄取虚名有惭色。
<br>四十从戎驻南郑，酣宴军中夜连日。
<br>打球筑场一千步，阅马列厩三万疋；
<br>华灯纵博声满楼，宝钗艳舞光照席；
<br>琵琶弦急冰雹乱，羯鼓手匀风雨疾。
<br>诗家三昧忽见前，屈贾在眼元历历。
<br>天机云锦用在我，翦裁妙处非刀尺。
<br>世间才杰固不乏，秋毫未合天地隔。
<br>放翁老死何足论，广陵散绝还堪惜。
<br>
<br>久病
<br>
<br>卧疾阅三时，冥冥不自持。
<br>婢谙曾制药，犬识旧迎医。
<br>质贷交亲厌，呻吟里巷知。
<br>有时推枕起，清啸尚能奇。
<br>
<br>久病灼艾後独卧有感
<br>
<br>白帝城高暮柝传，幽窗搔首亦萧然。
<br>江边云湿初横雁，墙下桐疏不庇蝉。
<br>计出火攻伤老病，卧闻鸢坠叹蛮烟。
<br>诸贤好试平戎策，歛退无人竞著鞭。
<br>
<br>久不得张汉州书
<br>
<br>尽道三巴远，那无一纸书？
<br>衰迟自难记，不是故人疏。
<br>
<br>久旱忽大雨凉甚小饮醉眠觉而有作
<br>
<br>暑雨萧萧滴夜长晓窗探借九秋凉
<br>金荷浅酌闲传酒，银叶无烟静炷香。
<br>舒雁且为赊死计，鸣鸠便欲策勋忙。
<br>散人亦未全无事，枕藉琴书满一床
<br>
<br>久疾
<br>
<br>久疾无时已，残年莫更论。
<br>流离魂未返，穷苦舌空存。
<br>耕垄关心事，祠官荷主恩。
<br>但愁垂老眼，不见定中原。
<br>
<br>久疾
<br>
<br>残年仍卧疾，窗户夜愔愔。
<br>一日且复过，久生非所钦。
<br>暗尘侵药笥，微月伴衣砧。
<br>万里怀良友，前盟可复寻？
<br>
<br>久疾
<br>
<br>幽屏元无事，沉绵自鲜欢。
<br>胫长犹可截，冠挂岂容弹。
<br>捣药香尘细，寻书蜜炬残。
<br>晚来差觉健，风月小庭宽。
<br>
<br>久疾灼艾小愈晚出门外
<br>
<br>老境侵凌病满躯，火攻下策得枝梧。
<br>沽来村酒初判醉，叱去山童不遣扶。
<br>霜重木凋鸦可数，溪清鱼见鹳相呼。
<br>兴阑却掩斋扉卧，闲看青灯照药炉。
<br>
<br>久客
<br>
<br>憔悴闲坊底，萧条久客心。
<br>燕归知社过。叶密觉春深。
<br>灯火愁残史，麈埃叹素琴。
<br>余生犹有几？去日苦駸駸。
<br>
<br>久客书怀
<br>
<br>行役饱看山，沉绵剩得闲。
<br>忘忧缘落魄，耐老为痴顽。
<br>射虎临秦塞，骑驴入蜀关。
<br>芳洲兰可佩，幽磴桂堪攀。
<br>欸乃声饶楚，陬隅句带蛮。
<br>悠然长自遣，故里几时还。
<br>
<br>久无客至戏作
<br>
<br>瘦影支离雪鬓繁，频年老病卧孤村。
<br>雍容那有客联骑，剥啄尚无僧叩门。
<br>浊酒香浮新社瓮，晚瓜味敌故侯园。
<br>茅檐蓬户风烟晚，小酌欣然对子孙。
<br>
<br>久无暇近书卷慨然有作
<br>
<br>少年喜读书，事业期不朽，
<br>致君颇自许，书卷常在手。
<br>白头乞锺釜，坐使此心负。
<br>朝衙有达午，夕坐或过酉。
<br>文符苦酬对，迎饯厌奔走。
<br>直忧先狗马，岂但凋蒲柳。
<br>永怀简编香，更觉冠冕丑。
<br>饥餐一箪饭，闷酌一卮酒？
<br>吟哦从所好，贫贱亦何有。
<br>余悔已莫追，寄谢故山友。
<br>
<br>久雨
<br>
<br>风雨连旬日，屡空犹晏如。
<br>敢言苔及榻，仅免釜生鱼。
<br>荠糁朝供钵，松肪夜照书。
<br>百生如此过，作计未全疏。
<br>
<br>久雨
<br>
<br>黄叶雨中尽，饥鸿烟际来。
<br>时艰岁仍恶，身死病相催。
<br>西埭无行路，南山有疾雷。
<br>囊空罢沽酒，一醉转悠哉。
<br>
<br>久雨
<br>
<br>水长平侵岸，云低半失村。
<br>菰蒲乱凫鸭，泥潦困鸡豚。
<br>弄笔排孤闷，煎茶洗睡昏。
<br>荒郊多狗盗，及早闭柴门。
<br>
<br>久雨
<br>
<br>昏昏风雨暗东湖，恰似梅黄四月初。
<br>高树送声惊客枕，小池分溜入清渠。
<br>飞蚊屏迹知何在，团扇生尘已暗疏。
<br>须信西游有奇事，今年三伏夜观书。
<br>
<br>久雨
<br>
<br>梅子青青苦未黄，经旬积雨欲颓墙。
<br>蠹生书帙时须火，润入衣篝剩得香。
<br>邻舍相逢惊间阔，通宵不寐听淋浪。
<br>定知又发韩公笑，有底鸣蛙两股长？
<br>
<br>久雨
<br>
<br>梅天一日几阴晴，对酒无聊醉不成。
<br>巧历莫能知雨点，孤桐那解写溪声。
<br>林深鸟爵来无数，草茂锄耰去即生。
<br>明日云开天万里，御风吾欲过青城。
<br>
<br>久雨初霁
<br>
<br>两月涔涔雨不休，今年春尽尚重裘。
<br>水深草茂群鼀怒，日出风和宿麦秋。
<br>陂壤堤防谁与筑？市遥盐酪绝难求。
<br>农家辛苦寻常事，卖剑方当更买牛。
<br>
<br>久雨道怀
<br>
<br>暮年惜日月，木落辄动心。
<br>闲居念亲友，所愿闻足音。
<br>风雨断官道，吾庐况幽深。
<br>渺渺云水乡，萧萧芦荻林。
<br>草茂豪鸣蛙，天阔无来禽。
<br>四顾此何处，悠悠付孤斟。
<br>
<br>久雨杜门遣怀
<br>
<br>风雨萧萧卧掩关，经旬登览负溪山。
<br>也知解送丰年喜，无奈难消永日闲。
<br>平野横吹看凌厉，画檐高泻听淙潺。
<br>城闉路断吾何恨，浊酒枯鱼亦破颜。
<br>
<br>久雨路断朋旧有相过者皆不能进
<br>
<br>今年风雨多，平陆成沮洳。
<br>吾庐地尤下，积水环百步。
<br>客从城市来，熟视却复去。
<br>僮奴笑欲倒，繖屐知无路。
<br>计其各还家，对灶燎衣裤。
<br>嗟予久退藏，蓬藋生庭户。
<br>谁如数子贤，裹饭肯来顾？
<br>清言虽不接，亦足慰迟暮。
<br>
<br>久雨排闷
<br>
<br>一春略无十日晴，雨脚才断云已生。
<br>奇葩摧败等青苋，嘉榖漂荡随浮萍。
<br>书生病卧苔及榻，湿薪燎衣熏欲盲。
<br>腰顽足痹空叹息，咫尺不得行中庭。
<br>读书窗黑不见字，弹琴弦缓那成声。
<br>老盆泽酒且复醉，两部鼓吹方施行。
<br>
<br>久雨喜晴十韵
<br>
<br>一雨二十日，颓墙屋茆烂。
<br>扶杖出门行，四顾水弥漫。
<br>村迥鸠争巢，林昏鸡失旦。
<br>荒庭蛙黾豪，空庑萤火乱。
<br>蠹鱼败书编，萍草黏户半。
<br>清风忽东来，一剪雨脚断。
<br>天青日杲杲，河白星灿灿。
<br>车辙寻旧途，船步出新岸。
<br>稍喜泥潦乾，破灶得炊爨。
<br>贱贫固多忧，长歌寄吾叹。
<br>
<br>久雨小饮
<br>
<br>春来日日风雨横，老去时时衰病攻。
<br>门外回塘初涨绿，尊前槁面蹔生红。
<br>未除豪气每自笑，欲吐狂言无与同。
<br>安得并刀剪檐溜，凭高万里望晴空。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
