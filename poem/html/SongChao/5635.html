<HTML>
<HEAD>
<TITLE>陆游诗全集（四） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（四）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（四）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5635"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（四）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（四）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 得林正父察院书问讯甚勤以长句寄谢
<br>
<br>折柳湖南别尚新，书来已见柳摇春。
<br>故情有此胶投漆，薄俗从渠越视秦。
<br>长剑拄颐那复梦，短衣掩胫未全贫。
<br>有诗亦欲频持寄，肠断西江六六鳞。
<br>
<br>得猫於近村以雪儿名之戏为作诗
<br>
<br>似虎能缘木，如驹不伏辕。
<br>但知空鼠穴，无意为鱼餐。
<br>薄荷时时醉，氍毹夜夜温。
<br>前生旧童子，伴我老山村。
<br>
<br>得亲旧书问近况以诗代书报之
<br>
<br>溪头日日弄潺湲，敢料余生竟得全！
<br>白简免劳中执法，青铜罢算小行年。
<br>花前一笑频开口，林下深藏永息肩。
<br>欲养金丹还嬾去，身今已是地行仙。
<br>
<br>得蜀信
<br>
<br>齿发凋零志气衰，强临尊酒祗成悲。
<br>少年半是投闲日，春事常当卧病时。
<br>忧患颇疑书作祟，功名不似老如期。
<br>青城旧友频相约，归养金丹尚未迟。
<br>
<br>得所亲广州书
<br>
<br>音信连年恨不闻，书来细读却消魂。
<br>人稀野店山魈语，路僻蛮村荔子繁。
<br>毒草自摇春寂寂，瘴云不动昼昏昏。
<br>此生相见应无日，且置清愁近一樽。
<br>
<br>得雨沾足遂有丰年意欣然口占
<br>
<br>人事销沉渺莽中，此身元合付天公。
<br>儒生可逐惟求忘，社酒常辞不怕聋。
<br>郁郁稻苗欣出穗，汪汪陂水告成功。
<br>老民莫道浑无用，能为明时祝岁丰。
<br>
<br>得张季长书以大蓬见称盖以予寄禄官视昔秘书监也因作五字寄之
<br>
<br>老病江湖上，烦公问死生。
<br>僊蓬虽误到，残锦只虚名。
<br>点滴三更雨，凄凉万里情。
<br>向来遗恨极，不遂隐青城。
<br>
<br>得赵昌甫寄予及子遹诗
<br>
<br>去国双蓬鬓，还山一鹿车。
<br>壮惭稽古浅，老悔养生疏。
<br>俗态慵开眼，高吟独起予。
<br>青灯对余子，并为问何如。
<br>
<br>得赵若川书因寄
<br>
<br>泽居路绝人不到，晨起忽传双鲤鱼。
<br>储泪一升悲世事，减愁三尺看君书。
<br>龙墀对策言伤直，山邑迎亲计未疏。
<br>老病闭门谁省录？因风时肯问何如。
<br>
<br>得子虡濠上书
<br>
<br>日暮坐柴门，怀抱方烦纡。
<br>铃声从西来，忽得濠州书。
<br>开缄读未半，喜极涕泗俱。
<br>父子老惜别，经况患难余。
<br>羁旅易生疾，霜露行载涂。
<br>思归虽甚苦，且复忍须臾。
<br>
<br>得子虡临安舟中书因寄
<br>
<br>江水悠悠双鲤鱼，眼明初坼人关书。
<br>残年已觉身如客，一念还成泪溅裾。
<br>春近预忧归梦短，潮回莫遣寄声疏。
<br>何时可弃微官缚？五亩荒畦共荷锄。
<br>
<br>得子虡书言明春可归
<br>
<br>白首相依饱蕨薇，吾家父子古来稀。
<br>春秧出水柔桑绿，正是农时望汝归。
<br>
<br>得子聿到家山後书
<br>
<br>日日春阴愁出户，汝今恰遇十分晴。
<br>桑林紫葚累累熟，稻垄青秧漫漫平。
<br>梦好定知行路健，书来深忍倚门情。
<br>柯桥道上山如画，早晚归舟听橹声。
<br>
<br>灯笼
<br>
<br>我年十六游名场，灵芝借榻栖僧廊。
<br>钟声才定履声集，弟子堂上分两厢。
<br>灯笼一样薄腊纸，莹如云母含清光。
<br>还家欲学竟未暇，岁月已似奔车忙。
<br>书生白首故习在，颠倒简牍纷朱黄。
<br>短檠虽复作老伴，目力眩晃不可常。
<br>平生所好忽入手，摩挲把挈喜欲狂。
<br>兰膏潋灩支达旦，秋雨萧瑟输新凉。
<br>讨论废忘正涂乙，遂欲尽发万卷藏。
<br>所嗟衰病终难勉，非复当年下五行。
<br>
<br>灯夕有感
<br>
<br>芙渠红绿亦参差，睡起烧香强赋诗。
<br>万里锦城无梦到，岂惟虚负放灯时。
<br>
<br>灯下读书
<br>
<br>少年喜书策，白首意未足。
<br>幽窗灯一点，乐处超五欲。
<br>而况黄州路，小雨渔村宿。
<br>萧萧蒹葭声，为我洗暑毒。
<br>琅然诵经史，少倦儿为续。
<br>何必效莱公，长夜醉画烛。
<br>
<br>灯下读书戏作
<br>
<br>吾生如蠹鱼，亦复类熠燿，
<br>一生守断简，微火寒自照。
<br>区区心所乐，那顾世间笑；
<br>闭门谢俗子，与汝不同调。
<br>
<br>灯下读玄真子渔歌因怀山阴故隐追拟
<br>
<br>石帆山下雨空蒙，三扇香新翠箬篷。
<br>苹叶绿，蓼花红，
<br>回首功名一梦中。
<br>
<br>灯下读玄真子渔歌因怀山阴故隐追拟
<br>
<br>晴山滴翠水挼蓝，聚散渔舟两复三。
<br>横埭北，断桥南，
<br>侧起船篷便作帆。
<br>
<br>灯下读玄真子渔歌因怀山阴故隐追拟
<br>
<br>镜湖俯仰两青天，万顷玻璃一叶船。
<br>拈棹舞，拥蓑眠，
<br>不作天仙作水仙。
<br>
<br>灯下读玄真子渔歌因怀山阴故隐追拟
<br>
<br>湘湖烟雨长蓴丝，菰米新炊滑上匙。
<br>云散後，月斜时，
<br>潮落舟横醉不知。
<br>
<br>灯下读玄真子渔歌因怀山阴故隐追拟
<br>
<br>长安拜免几公卿，渔父横眠醉未醒。
<br>烟艇小，钓车腥，
<br>遥指梅山一点青。
<br>
<br>灯下看梅
<br>
<br>风雨经旬怯倚阑，梅花折得就灯看。
<br>有情应记去年别，无寐不禁清夜寒。
<br>病起榰筇幽兴在，春迟载酒後期宽。
<br>篱东数树尤奇绝，日遣蛮童候路乾。
<br>
<br>灯下晚餐示子遹
<br>
<br>家贫短衣不掩骭，空庖凄凄灶不爨。
<br>老翁八十忍饥熟，兀坐空堂日常旰。
<br>今年闰余九月寒，那敢遽议南山炭。
<br>艰难幸复致一餐，餔啜灯前百忧散。
<br>遹子挟册于于来，时与乃翁相论难。
<br>但令歆向竟同归，门前藉湜何忧畔。
<br>
<br>灯下小酌
<br>
<br>江湖双鬓秃，宇宙一身穷，
<br>酒浪摇轻碧，灯花落碎红。
<br>交情元易见，春事半成空。
<br>尚觊身强健，烟畦撷芥菘。
<br>
<br>灯下阅吏牍有感
<br>
<br>老眼今年太负渠，羲经鲁史顿成疏。
<br>一为柱後惠文吏，厌读司空城旦书。
<br>正苦雁行须束缚，不言鼠辈合诛鉏。
<br>致君尧舜元无术，黄卷何辞饱蠹鱼。
<br>
<br>登北榭
<br>
<br>遶城山作翠涛倾，底事文书日有程？
<br>无溷我为挥吏散，独登楼去看云生。
<br>香浮鼻观煎茶熟，喜动眉间炼句成。
<br>莫笑衰翁淡生活，它年犹得配玄英。
<br>
<br>登城
<br>
<br>我登少城门，四顾天地接。
<br>大风正北起，号怒撼危堞。
<br>九衢百万家，楼观争岌嶪。
<br>卧病气壅塞，放目意颇惬。
<br>永怀河洛间，煌煌祖宗业。
<br>上天佑仁圣，万邦尽臣妾。
<br>横流始靖康，赵魏血可蹀。
<br>小胡宁远略，为国恃剽劫，
<br>自量势难久，外很中已慑，
<br>籍民备胜广。陛戟畏荆聂。
<br>谁能提万骑，大呼拥马鬣，
<br>奇兵四面出，快若霜扫叶。
<br>植旗朝受降，驰驿夜奏捷，
<br>豺狼一朝空，狐兔何足猎。
<br>遗民世忠义，泣血受污胁，
<br>系箭射我诗，往檄五陵侠。
<br>
<br>登城
<br>
<br>簿领无时了，登临亦快哉。
<br>楼危压城起，硖迮束江来。
<br>病瘴抛书帙，思乡泥酒杯。
<br>天寒水尽落，灩澦已崔嵬。
<br>
<br>登城望西崦
<br>
<br>登城望西崦，数家斜照中。
<br>柴荆昼亦闭，乃有太古风。
<br>惨淡起炊烟，寂历下钓筒。
<br>土瘦麦苗短，霜重桑枝空。
<br>恐是种桃人，或有采芝翁。
<br>何当宿楼上，月明照夜舂。
<br>
<br>登东山
<br>
<br>老惯人间岁月催，强扶衰病上崔嵬。
<br>生为柱国细事尔，死画云台何有哉！
<br>熟计提军出青海，未如唤客倒金罍。
<br>明朝日出春风动，更看晴天万里开。
<br>
<br>登东山
<br>
<br>漆园傲吏养生主，栗里高人归去来。
<br>俱作放翁新受用，不妨平地脱尘埃。
<br>松崖壁立临樵坞，竹径蛇蟠上啸台。
<br>送尽夕阳山更好，与君踏月浩歌回。
<br>
<br>登鹅鼻山至绝顶访秦刻石且北望大海山路危甚人迹所罕至也
<br>
<br>街头旋买双芒屩，作意登山殊不恶。
<br>苍崖无罅竹鞭逸，崩石欲坠松根络。
<br>凭高开豁快送目，历险崎岖危著脚。
<br>川云忽起两蛟舞，瀑水高吹万珠落。
<br>大岩空腔谁所刳？绝壁峭立端疑削。
<br>坡平或可坐百人，峡束仅容飞一鹤。
<br>蛇蹊岌岌头自眩，鬼谷惨惨神先愕。
<br>秦皇马迹散莓苔，如镌非镌凿非凿。
<br>残碑不禁野火燎，造物似报焚书虐。
<br>人民城郭俱已非，烟海浮天独如昨。
<br>
<br>登灌口庙东大楼观缗江雪山
<br>
<br>我生不识柏梁建章之宫殿，安得峨冠侍游宴；
<br>又不及身在荥阳京索间，擐甲横戈夜酣战。
<br>胸中迫隘思远游，泝江来倚＊山楼。
<br>千年雪岭阑边出，万里云涛坐上浮。
<br>禹迹茫茫始江汉，疏凿功当九州半。
<br>丈夫生世要如此，齎志空死能无叹！
<br>白发萧条吹北风，手持卮酒酹江中。
<br>姓名未死终磊磊，要与此江东注海。
<br>
<br>登慧照寺小阁
<br>
<br>少年富贵已悠悠，老大功名定有不？
<br>岁月消磨阅亭传，山川辽邈弊衣裘。
<br>杀身有地初非惜，报国无时未免愁。
<br>局促每思舒望眼，虽非吾土强登楼。
<br>
<br>登剑南西川门感怀
<br>
<br>自古高楼伤客情，更堪万里望吴京。
<br>故人不见暮云合，客子欲归春水生。
<br>瘴疠连年须药石，退藏无地著柴荆。
<br>诸公勉书平戎策，投老深思看太平。
<br>
<br>登江楼
<br>
<br>已过瞿唐更少留，小船聊系古夔州。
<br>簿书未破三年梦，杖屦先寻百尺楼。
<br>日暮雪云迷峡口，岁穷畲火照关头。
<br>野人不解微官缚，尊酒应来此散愁。
<br>
<br>登荔枝楼
<br>
<br>平羌江水接天流，凉入帘栊已似秋。
<br>唤作主人元是客，知非吾土强登楼。
<br>闲凭曲槛常忘去。欲下危梯更小留。
<br>公事无多厨酿美，此身不负负嘉州。
<br>
<br>登临
<br>
<br>尽道羁怀恶，登临亦解颜。
<br>健嫌山路浅。狂恨酒尊悭。
<br>亲友多疏索，渔樵自往还。
<br>有诗仍嬾记，零落水云间。
<br>
<br>登楼
<br>
<br>从来好境遍人间，无奈劳生自欠闲。
<br>江近时时吹白雨，楼高面面看青山。
<br>歌声哀怨传三硖，行色凄凉带百蛮。
<br>流落爱君心未已，梦魂犹缀紫宸班。
<br>
<br>登拟岘
<br>
<br>翠阜围平野，朱楼压缭墙。
<br>风回半汀雁，云护一天霜。
<br>有地聊容拙，无方可疗狂。
<br>白头诗兴在，吟罢意差强。
<br>
<br>登拟岘台
<br>
<br>憔悴思吴客，凄凉拟岘台。
<br>一年秋欲到，两鬓老先催。
<br>袅袅菱歌断，翩翩水鸟来。
<br>倚阑哦五字，未稳莫轻回。
<br>
<br>登拟岘台
<br>
<br>层台缥缈压城闉，依杖来观浩荡春。
<br>放尽樽前千里目，洗空衣上十年尘。
<br>萦回水抱中和气，平远山如酝藉人。
<br>更喜机心无复在，沙边鸥鹭亦相亲。
<br>
<br>登千峰榭
<br>
<br>飞观危栏缥缈中，聊将醉眼送归鸿。
<br>一生未售屠龙技，万里犹思汗马功。
<br>王衍诸人宁足责，姜维竖子自应穷。
<br>他年吊古凭高处，想见清伊照碧嵩。
<br>
<br>登邛州谯门门三重其西偏有神仙张四郎画像张盖隐白鹤山中
<br>
<br>浮云在脚底，千里在眼边。
<br>攀跻忽至此，倚柱眩欲颠。
<br>车马细如螘，纷纷衢路间。
<br>嗟汝何为者，驰驱穷岁年。
<br>我本澹荡人，此心实爱闲。
<br>向来出处际，不媿咫尺天。
<br>风吹哦诗声，十里摇西山。
<br>悬知老僊翁，为我一粲然。
<br>
<br>登山
<br>
<br>困厄身垂老，登临意未平。
<br>暮烟迷草色，宿雨壮溪声。
<br>往古飞鸿汉，浮名脱发轻。
<br>平生五字律，自笑尚关情。
<br>
<br>登山亭
<br>
<br>新得天台古涧藤，强扶衰疾蹋崚嶒。
<br>登高临远虽多感，叹老嗟卑却未曾。
<br>纸上是非难尽信，人间祸福有相乘。
<br>早知等是枯鱼肆，乞水何须望斗升。
<br>
<br>登山西望有怀季长
<br>
<br>行年垂九十，举世少辈行。
<br>敢言分非病，要是老益壮。
<br>平时嬾书疏，有答未始倡。
<br>张卿独所敬，夙昔推直谅。
<br>迹虽隔吴蜀，相忆每惨怆。
<br>使者交道中，万里问亡恙。
<br>忽焉奉赴告，斯文岂将丧？
<br>腰经不抚棺，执绋不会葬，
<br>送子岷山下，想见车百两，
<br>我徒哭寝门，泪尽气塞吭。
<br>年虽不耄期，仕谁不将相？
<br>神明司祸福，于职岂亦旷。
<br>霜风九月初，凭高极西望，
<br>江原在何许，安得铲叠嶂？
<br>
<br>登赏心亭
<br>
<br>蜀栈秦关岁月遒，今年乘兴却东游。
<br>全家稳下黄牛峡，半醉来寻白鹭洲。
<br>黯黯江云瓜步雨，萧萧木叶石城秋。
<br>孤臣老抱忧时意，欲请迁都涕已流。
<br>
<br>登上清小阁
<br>
<br>楼观参差倚晚清，偶然信脚得闲行。
<br>欲求灵药换凡骨，先挽天河洗俗情。
<br>云作玉峰时特起，山如翠浪尽东倾。
<br>何因徙此横空去？笙鹤飘然过洛城。
<br>
<br>登塔
<br>
<br>冷官无一事，日日得闲游。
<br>壮哉千尺塔，摄衣上上头，
<br>眼力老未减，足疾新有瘳，
<br>幸兹济胜具，俯仰隘九州。
<br>雪山西北横，大江东南流。
<br>画栋云气涌，铁铎风声遒。
<br>旅怀忽恻怆，涕下不能收。
<br>十年辞象魏，万里怀松楸。
<br>仰视去天咫，绝叫当闻不？
<br>帝阍守虎豹，此计终悠悠。
<br>
<br>登台遇雨避於山亭晚霁乃归
<br>
<br>溽暑不堪蜗舍陋，瘦藤扶我上危台。
<br>搏禽俊鹘横空去，卷雨狂风掠野来。
<br>壮观深知化工妙，幽寻却蹋夕阳回。
<br>悠然有喜君知否？屐齿留痕遍绿苔。
<br>
<br>登太平塔
<br>
<br>我从平地来，忽寄百尺巅。
<br>眼力与脚力，初不减少年。
<br>渐高山愈出，杳杳浮云烟。
<br>举手扪参旗，日月磨螘旋。
<br>天风忽吹衣，便欲从此僊。
<br>且复下梯去，著书未终篇。
<br>
<br>登子城新楼遍至西园池亭
<br>
<br>狂夫无计奈狂何，何登临逸兴多。
<br>千叠雪山连滴博，一支春水入摩诃。
<br>吟余骑省霜侵鬓，钓罢玄真雨满蓑。
<br>逐虏榆关期尚远，不妨随处得婆娑。
<br>
<br>登紫翠楼
<br>
<br>水落溪声壮，天寒山色奇。
<br>残云宿虚阁，驯鹭下清池。
<br>簿领消豪气，功名负圣时。
<br>凭高不胜叹，神武迫归期。
<br>
<br>地僻
<br>
<br>地僻临湍濑，门幽长绿苔。
<br>客书疑误达，僧刺媿虚来。
<br>清露苹花坼，斜阳燕子回。
<br>自怜犹有恨，佳日对空罍。
<br>
<br>地僻
<br>
<br>地僻天教养散材，流年沉著鬓毛催。
<br>青山自绕孤城去，画角常随晚照来。
<br>几净双钩摹古帖，瓮香小啜试新醅。
<br>乘槎不是英缠远，无奈先生兴尽回。
<br>
<br>电策
<br>
<br>慈竹萧森拱废台，醉归曳策一徘徊。
<br>纷纷落日牛羊下，黯黯长空霰雪来。
<br>三峡猿催清泪落，两京梅傍战尘开。
<br>客怀已是凄凉甚，更听城头画角哀。
<br>
<br>吊李翰林墓
<br>
<br>饮似长鲸快吸川，思如渴骥勇奔泉。
<br>客从县令初何有，醉忤将军亦偶然。
<br>骏马名姬如昨日，断碑乔木不知年。
<br>浮生今古同归此，回首桓公亦故阡。
<br>
<br>钓台见送客罢还舟熟睡至觉度寺
<br>
<br>抽身簿书中，兹日睡颇足。
<br>缥缈桐君山，可喜忽在目。
<br>纷纷众客散，杳杳一筇独。
<br>昔如脱渊鱼，今如走山鹿。
<br>诗情森欲动，茶鼎煎正熟。
<br>安眠簟八尺，仰看帆十幅。
<br>逍遥富春饭，放浪渔浦宿。
<br>送老水云乡，羹藜勿思肉。
<br>
<br>蝶
<br>
<br>庭下幽花取次香，飞飞小蝶占年光。
<br>幽人为尔凭窗久，可爱深黄爱浅黄？
<br>
<br>
<br>
<br>
<br>
<br>
<br>
<br>丁巳正月二日鸡初鸣梦至一山寺名凤山其尤胜处曰咮轩予为赋诗既觉不遗一字 
<br>已穷阿合胜，更作咮轩游。
<br>不尽山河大，无根日月浮。
<br>吾身元是幻，何物疆名愁？
<br>久觅卓庵处，是间应可留。
<br>
<br>丁未除夕前二日休假感怀
<br>
<br>挂冠神武莫踌躇，家具何妨载鹿车。
<br>怨谤相乘真市虎，技能已尽似黔驴。
<br>黄金散後犹耽酒，白发生来更爱书。
<br>新岁定寻林下约，一觞一咏未成疏。
<br>
<br>丁未除夕前二日休假感怀
<br>
<br>梦寄梅村竹坞间，不堪客里见春还。
<br>潮生水欲通南涧，雪霁云犹冒北山。
<br>病思过年应小减，官身得假未全闲。
<br>变名吴市男儿事，末路低回自笑孱。
<br>
<br>丁未上元月色达晓如昼予斋居属贰车领客
<br>
<br>此夕几年无此晴，碧天万里月徐行。
<br>官垆卖酒倾千斛，市里行歌彻五更。
<br>潼酪独烹僧钵美，琉璃闲照佛龛明。
<br>颓然坐睡君无笑，宝马香车事隔生。
<br>
<br>丁未正月春色已粲然露坐高风堂北观种花
<br>
<br>苦寒不解岁峥嵘，病守兀坐忧疲氓。
<br>天风谁遣撼斗柄，便觉春色来江城。
<br>北山赛庙见残雪，东津送客闻新莺。
<br>衣裘渐减体殊健，帘幕乍卷眼为明。
<br>今朝天气更佳绝，淡日微漏云徐行。
<br>我移胡床坐庭下，幅巾半脱筇枝横。
<br>散关旌旗扫昨梦，少城丝竹真前生。
<br>数株桃杏亦漫种，未去与汝聊逢迎。
<br>
<br>丁酉除夕
<br>
<br>浮生过五十，光景如飞鸿;寒暑俛仰间，
<br>四序忽已终。殊方感漂泊，
<br>晚境嗟龙锺。桃符舆爆竹，
<br>嬾复随儿童。不寐非守岁，
<br>燕坐夜过中。气定神自凝，
<br>海日何曈曨。岂惟三彭逃，
<br>坐觉六人空。徂年勿惆怅，
<br>阅事方无穷。
<br>
<br>丁酉上元
<br>
<br>突兀球场锦绣峰，游人士女拥千重。
<br>月离云海飞金镜，灯射冰帘掣火龙。
<br>信马随车纷醉侠，卖薪买酒到耕农。
<br>今年自笑真衰矣，但觉凭鞍睡思浓。
<br>
<br>丁酉上元
<br>
<br>鼓吹连天沸五门，灯山万炬动黄昏。
<br>美人与月正同色，客子折梅空断魂。
<br>宝马暗尘思辇路，钓船孤火梦江村。
<br>古来漫道新知乐，此意何由可共论。
<br>
<br>丁酉上元
<br>
<br>放翁也入少年场，一笑灯前未歇狂。
<br>翠袖成围欺月冷，毡车争道觉尘香。
<br>蛮酥点缀春风早，楚饵留连夜漏长。
<br>结骑莫辞侵晓色，昔人万里看西凉。
<br>
<br>定拆号日喜而有作
<br>
<br>小雨如丝落复收，悄无人语但呜鸠。
<br>挽须预想诸儿喜，倒指犹为五日留。
<br>满案堆书惟引睡，侵天围棘不遮愁。
<br>为农父子长相守，误计随人学宦游。
<br>
<br>定命
<br>
<br>定命元知不可移，更兼狂疾固虽治。
<br>履穿衣弊穷居日，齿豁头童大耋时。
<br>耕钓诗多悲境熟，功名梦少感年衰。
<br>今朝雨歇春泥散，剩伴儿童鬬草嬉。
<br>
<br>东城
<br>
<br>墟落歛暮烟，林梢偃新月。
<br>河桥灯渐闹，柳岸船犹发。
<br>薄酒吹欲无，伫立搔短发。
<br>谁知七十翁，岁晚念裘褐？
<br>
<br>东窗
<br>
<br>腊近寒何薄，秋衣著尚宜。
<br>年光祈雪见，节物卖灯知。
<br>川日初沉後，楼钟欲动时。
<br>东窗对儿子，相与细论诗。
<br>
<br>东窗
<br>
<br>萱草石榴相续开，数枝晚笋破苍苔。
<br>背人红练穿林去，直是无情不再来。
<br>
<br>东窗
<br>
<br>九折危途寸步艰，至今回首尚心寒。
<br>元来自有安身处，茆屋三间似海宽。
<br>
<br>东窗
<br>
<br>才薄常为世俗轻，还山力不给躬耕。
<br>即今赢得都无事，袖手东窗听雨声。
<br>
<br>东窗
<br>
<br>俗事纷纷意不摅，兀如头垢念爬梳。
<br>东窗且复焚香坐，闲看微云自卷舒。
<br>
<br>东窗
<br>
<br>寂寂东窗午梦残，更堪春雨作春寒。
<br>蛮童未报煎茶熟，一卷南华枕上看。
<br>
<br>东窗独坐书怀
<br>
<br>秋豪外物不关心，竹坞梅村惜未深。
<br>蓬户夜凉灯煜爚，盆山雨润木萧森。
<br>洁斋入静三熏沐，宴坐降魔七纵擒。
<br>但恨图书阙调护，不胜鼠啮与虫侵。
<br>
<br>东窗偶书
<br>
<br>东窗终日静愔愔，消尽平生幻妄心。
<br>秋气未催群木脱，老怀先感百虫吟。
<br>屏风叠邃思庐阜，冠子峰高忆少林。
<br>安得吾身且强健，一藤随处更幽寻。
<br>
<br>东窗偶书
<br>
<br>万事何曾有速淹，熊鱕鱼腹自难兼。
<br>山川置掌犹能取，日月无胶可得黏？
<br>稚子幸堪持几杖，老生元自惯齑盐。
<br>清晨临镜还三叹，雪颌今年无处添！
<br>
<br>东窗遣兴
<br>
<br>栋窗徙倚当闲游，水长池鱼自满沟。
<br>花气袭人浑欲醉，鸟声唤客又成愁。
<br>百年光景输欹枕，万里风烟入倚楼。
<br>欲写乌丝还嬾去，诗名老去判悠悠。
<br>
<br>东窗遣兴
<br>
<br>巷陌过从少，园林景物新。
<br>群鱼时戏藻，驯雉每依人。
<br>映户槐阴密，堆盘麦饵珍。
<br>残春又陈迹，怃事一伤神！
<br>
<br>东窗遣兴
<br>
<br>巾屦长闲客，帘栊薄暑天。
<br>巢空重乳燕，叶密未鸣蝉。
<br>壶箭看多算，图书理断编。
<br>悠然已日夕，却上采菱船。
<br>
<br>东窗遣兴
<br>
<br>夏浅清阴满，村深白日长。
<br>言多思寂默，酒醒悔猖狂。
<br>老马漫知路，钝锥宁出囊？
<br>此翁真耄矣，嬾於亦何伤？
<br>
<br>东窗小酌
<br>
<br>乌帽翩僊白苎凉，东窗随事具杯觞。
<br>流年不贷世人老，造物能容吾辈狂。
<br>藤叶成阴山鸟下，桧花满地蜜蜂忙。
<br>何人画得农家乐？咿轧缫车隔短墙。
<br>
<br>东窗小酌
<br>
<br>市尘远不到林塘，嫩暑轩窗昼漏长。
<br>蚕妾趁时争盐茧，农夫得雨正移秧。
<br>徒行有客惊顽健，烂醉无人笑老狂。
<br>却掩庵门径投枕，鼾声雷起撼藜床。
<br>
<br>东村
<br>
<br>信脚村墟路，归来日未西。
<br>波清鱼队密，风小鹊巢低。
<br>白水初平岸，青芜亦遍犁。
<br>市垆多美酒，饮具不须齐。
<br>
<br>东村
<br>
<br>今日风日和，衰病亦少平，
<br>出门无所之，携幼东村行。
<br>吴地冬未冰，溅溅沟水声。
<br>山卉与野蔓，结实丹漆并。
<br>鸡犬亦萧散，如有世外情。
<br>举手叩柴扉，病叟喜出迎。
<br>从我语蝉联，未寒畴昔盟。
<br>解囊付之药，与尔偕长生。
<br>
<br>东村
<br>
<br>雨霁山争出，泥乾路渐通。
<br>稍从牛屋後，却过鹳巢东。
<br>决决沙沟水，翻翻麦野风。
<br>欲归还小立，为爱夕阳红。
<br>
<br>东村
<br>
<br>塘路东头乌桕林，偶携藤杖得幽寻。
<br>桃源阡陌自来往，辋口云山无古今。
<br>远浦过帆供极目，暮天横雁入微吟。
<br>归来更觉愁无那，剩放灯前酒碗深。
<br>
<br>东村
<br>
<br>野人知我出门稀，男辍鉏耰女下机。
<br>掘得茈菇炊正熟，一杯苦劝护寒归。
<br>
<br>东村
<br>
<br>野人喜我偶闲游，取酒匆匆劝小留。
<br>舍後携篮挑菜甲，门前唤担买梨头。
<br>
<br>东村步归
<br>
<br>野渡霜风冷，茆檐夕照明。
<br>催科醉亭长，聚学老书生。
<br>山果纷丹漆，村醪任浊清
<br>路回家忽近，柳外小桥横。
<br>
<br>东村步归
<br>
<br>风阵鸦翻黑，霜林叶半丹。
<br>筋骸欣小健，裘褐戒初寒。
<br>代步鸡栖足，充饥鹤料宽。
<br>平生自如许，况已挂吾冠。
<br>
<br>东村散步有怀张汉州
<br>
<br>扶杖村东路，秋来始此回。
<br>寒鸦盘阵起，野菊卧枝开。
<br>忧国丹心折，怀人雪鬓催。
<br>房湖八千里，那得尺书来！
<br>
<br>东村晚归
<br>
<br>蜀道还吴鬓已丝，历年二纪固应衰。
<br>宁知病思沉绵日，又见秋风摇落时。
<br>锦雉白鱼供野饷，青林红树入新诗。
<br>东村寂寂风烟晚，酒挂驴肩又一奇。
<br>
<br>东冈
<br>
<br>东冈竹千竿，大者围过尺，
<br>微风生其间，萧萧戛寒碧。
<br>我闲适一到，散发坐磐石。
<br>万事不累心，清啸遂至夕。
<br>此君本傲世，独我有夙昔。
<br>老惰恐作疏，时来寓琴弈。
<br>
<br>东冈樱桃已过殊不知
<br>
<br>病著寒侵怕出门，萧萧烟雨暗江村。
<br>一樽阙与梅花别，过尽樱桃一足言。
<br>
<br>东关
<br>
<br>天华寺西艇子横，白苹风细浪纹平。
<br>移家只欲东关住，夜夜湖中看月生。
<br>
<br>东关
<br>
<br>路入东关物象奇，角巾老子曳筇枝。
<br>蚕如黑蚁桑生後，秧似青鍼水满时。
<br>穿市不嫌微雨湿，过溪翻喜坏桥危。
<br>当年野店题诗处，又典春衣具午炊。
<br>
<br>东关
<br>
<br>云蹙鱼鳞衬夕阳，放翁系缆水云乡。
<br>一筇疾步人惊健，斗酒高歌自笑狂。
<br>风暖市楼吹絮雪，蚕生村舍采桑黄。
<br>东阡南陌无穷乐，底事随人作许忙？
<br>
<br>东湖新竹
<br>
<br>插棘编箩谨护持，养成寒碧映沦漪。
<br>清风掠地秋先到，赤日行天午不知。
<br>解箨时闻声簌簌，放梢初见叶离离。
<br>官闲我欲频来此，枕簟仍教到处随。
<br>
<br>东郊饮村酒大醉後作
<br>
<br>丈夫无苟求，君子有素守。
<br>不能垂竹帛，正可死陇亩。
<br>邯郸枕中梦，要是念所有。
<br>持枕与农夫，亦作此梦否？
<br>今朝栎林下，取醉村市酒。
<br>未敢羞空囊，烂熳诗千首。
<br>
<br>东津
<br>
<br>岁暮涪江水归壑，白沙渺然石荦角。
<br>蜀天常燠少雪霜，绿树青林不摇落。
<br>阑干诘曲临官道，烟霭参差望城郭。
<br>打鱼斫脍修故事，豪竹哀丝奉欢乐。
<br>乐莫乐於新相知，美人一笑回春姿。
<br>四方本是丈夫事，安用一生无别离。
<br>
<br>东篱
<br>
<br>东篱深僻嬾衣裳，书卷纵横杂药囊。
<br>无吏徵租终日睡，得钱沽酒一春狂。
<br>新营茅舍轩窗静，旋煮山蔬匕箸香。
<br>戏集句图书素壁，本来无事却成忙。
<br>
<br>东篱
<br>
<br>漫道深居昼掩关，东篱栽接不曾闲。
<br>每因清梦游敷水，自觉前身隐华山。
<br>花发时时携绿酒，客来往往羡朱颜。
<br>药炉安著犹无地，拟展茅茨一两间。
<br>
<br>东篱
<br>
<br>东偏隙地作疏篱，遇兴无非一笑时。
<br>陪客投壼新罚酒，与儿门草又输诗。
<br>山桃溪杏栽俱活，药鑱渔竿动自随。
<br>家事犹令罢关白，固应黜陟不曾知。
<br>
<br>东篱杂书
<br>
<br>芳草初侵路，青梅已破枝。
<br>雨来鸠逐妇，日出雉求雌。
<br>莽莽江湖远，悠悠岁月移。
<br>老人观物化，隐几独多时。
<br>
<br>东篱杂书
<br>
<br>桃李成尘土，来禽始著花。
<br>病夫犹枕上，春事又天涯。
<br>巷陌秋千梦，帘栊燕子家。
<br>野僧来问讯，强把半瓯茶。
<br>
<br>东篱杂书
<br>
<br>老厌人间事，闲知造物功。
<br>草生三径绿，花发一窗红。
<br>幽境嚣尘外，流年啸傲中。
<br>所嗟侪辈尽，论旧只春风。
<br>
<br>东篱杂书
<br>
<br>身与春俱老，愁随日渐长。
<br>帘栊听语燕，涧谷撷幽芳。
<br>酒榼常从後，诗囊亦在傍。
<br>闲行无定处，随意据胡床。
<br>
<br>东篱杂题
<br>
<br>终日在东篱，清和适此时。
<br>莺声如妒梦，花气欲撩诗。
<br>爱客茶新蹍，留僧饭别炊。
<br>流年随手过，不觉近期颐。
<br>
<br>东篱杂题
<br>
<br>深居远悔吝，简事养精神。
<br>曳杖一萧散，待茶时欠伸。
<br>风生丛竹啸，露坼野花新。
<br>自作东篱後，经旬不过邻。
<br>
<br>东篱杂题
<br>
<br>昨日一花坼，今朝一草生。
<br>深林鸠妇聒，高栋燕巢成。
<br>熟果檐间堕，残书枕畔横。
<br>庵居澹无事，作意领新晴。
<br>
<br>东篱杂题
<br>
<br>南陌归虽人，东篱兴又新。
<br>无求觉身贵，好俭失家贫。
<br>引水常终日，栽花又过春。
<br>桃源不须觅，已是葛天民。
<br>
<br>东篱杂题
<br>
<br>沟声流激激，篱影立疏疏。
<br>平旦来浇药，临昏尚看鱼。
<br>比邻怪疏索，风月伴踌躇。
<br>安得王摩诘，凭渠画草庐？
<br>
<br>东邻筑舍与儿辈访之为小留
<br>
<br>甲第潭潭莫羡渠，穷人从昔爱吾庐。
<br>茆茨新洁嗟何欠，邻里追随故不疏。
<br>瓮酱芬香盘早兔，臼齑珍酽脍寒鱼。
<br>年丰日有携尊兴，家乘从今不一书。
<br>
<br>东岭
<br>
<br>云罅漏斜日，驾言东岭行。
<br>鸦翻半天黑，鹭起一川明。
<br>小立照沟水，欲归闻角声。
<br>君看浮世事，何处异棋枰？
<br>
<br>东门外遍历诸园及僧院观游人之盛
<br>
<br>马上哦诗画醉鞭，东城南陌去翩翩。
<br>微风蹙水鱼鳞浪，薄日烘云卵色天。
<br>隔屋鸠鸣闲院落，争门花簇小辎軿。
<br>病来久已疏杯酌，春物撩人又破禅。
<br>
<br>东偏小室去日最远每逃暑之地戏作五字
<br>
<br>肃肃檐阴转，泠泠笕水鸣。
<br>高墉日气远，方簟午风清。
<br>渴爱餐浆美，慵便葛屦轻。
<br>新秋忽在眼，结束问山程。
<br>
<br>东偏纸阁初成
<br>
<br>蚍蜉占雨解移穴，蟋蟀畏寒先近床。
<br>我亦联屏为燠室，一冬省火又宜香。
<br>
<br>东坡像赞
<br>
<br>我遊钧天，帝之所都。
<br>是老先生，玉色敷腴。
<br>顧我而歎，闵世垢濁。
<br>笑谓侍仟，畀以灵藥。
<br>稽首径归，万里天风。
<br>碧山巉然，月墮然，月墮江空。
<br>
<br>东山
<br>
<br>今日之集何佳哉！入关剧饮始此回。
<br>登山正可小天下，跨海何用寻蓬莱。
<br>青天肯为陆子见，妍日似趣梅花开。
<br>有酒如涪绿可爱，一醉直欲空千罍。
<br>驰酥鹅黄出陇右，熊肪玉白黔南来。
<br>眼花耳熟不知夜，但见银烛高花摧。
<br>京华故人死太半，欢极往往潜生哀。
<br>聊将豪纵压忧患，鼓吹动地声如雷。
<br>
<br>东山避暑用辘轳体
<br>
<br>避暑穿林随所之，一奴每负胡床随。
<br>望秋槁叶有先陨，未暮赫日无余晖。
<br>轮囷离奇涧松古，勾輈格磔蛮禽悲。
<br>北岩竹间最惨栗，清啸倚石真忘归。
<br>
<br>东堂晨起有感
<br>
<br>不解飞车越九州，青鞋处处为山留。
<br>百年未尽且作梦，三日闲行聊散愁。
<br>世上几经华表柱，尊前好在黑貂裘。
<br>龙泉幸是无人斸，莫露光芒上斗牛。
<br>
<br>东屯呈同游诸公
<br>
<br>十月霜雕枫树林，清溪白石称幽寻。
<br>按行老子诛茆地，惆怅孤臣许国心。
<br>走马平沙嫌路近，传杯小阁喜寒侵。
<br>也思试索梅花笑，冻蕊疏疏欲不禁。
<br>
<br>东吴女儿曲
<br>
<br>东吴女儿语如莺，十三不肯学吹笙。
<br>镜奁初喜樨蚕出，窗眼已看双茧成。
<br>庭空日暖花自舞，帘卷巢乾燕新乳。
<br>阿弟贪书下学迟，独拣诗章教鹦鹉。
<br>
<br>东西家
<br>
<br>东家云出岫，西家笼半山；
<br>西家泉落涧，东家鸣佩环。
<br>相对篱数掩，各有茆三间。
<br>芹羹与麦饭，日不废往还，
<br>儿女若一家，鸡犬意自闲。
<br>我亦思卜邻，余地君勿悭。
<br>
<br>东轩
<br>
<br>僻巷地无喧，闲人虑不烦。
<br>刺舟回北渚，岸帻倚东轩。
<br>乳鹊行苔径，驯獐触笋藩。
<br>作劳怜野老，唤取倒清樽。
<br>
<br>东轩
<br>
<br>终日在东厢，闲消百刻香。
<br>一枰分黑白，双砚列朱黄。
<br>荷气侵帘馥，桐阴覆井凉。
<br>前知今夕梦，孤榜上潇湘。
<br>
<br>东轩
<br>
<br>榴花零落满苍苔，薝卜忘忧亦已开。
<br>湖海片帆先已具，少安无躁待秋来。
<br>
<br>东阳道中
<br>
<br>风欹乌帽送轻寒，雨点春衫作碎斑。
<br>小吏知人当著句，先安笔砚对溪山。
<br>
<br>东阳观酴醾
<br>
<br>福州正月把离杯，已见酴醾压架开。
<br>吴地春寒花渐晚，北归一路摘香来。
<br>
<br>东阳郭希吕吕子益送酒
<br>
<br>山崦寻香得早梅，园丁又报水仙开。
<br>独醒坐看儿孙醉，虚负东阳酒担来。
<br>
<br>东园
<br>
<br>车马无声客到稀，荷锄终日在园扉。
<br>断残地脉疏泉过，穿透天心得句归。
<br>对镜每悲鸾独舞，绕枝谁见鹊南飞？
<br>悠然自遣君无怪，文史如山蹔解围。
<br>
<br>东园
<br>
<br>今日天霣霜，又见一日晴。
<br>晴寒病良已，扶杖东园行。
<br>瓦鼓息我倦，静听幽鸟鸣。
<br>花果四十株，手自培养成。
<br>疏密无行列，东园盖强名。
<br>人看不满笑，聊用适我情。
<br>
<br>东园
<br>
<br>晨起东园去，消磨夏日长。
<br>随锄泉眼出，上爪药苗香。
<br>琴挂山斋壁，龟搘道室床。
<br>始知彭泽令，真足傲羲皇。
<br>
<br>东园观梅
<br>
<br>出世仙姝下草堂，高标肯学汉宫妆。
<br>数苞冷蕊愁浑破，一寸残枝梦亦香。
<br>问讯不嫌泥溅屐，端相每到月侵廊。
<br>高楼吹角成何事，只替诗人说断肠。
<br>
<br>东园晚步
<br>
<br>久客天涯忆故园，强名官寺只衡门。
<br>秋桐蠹遍无全叶，古柳吹斜出半根。
<br>痛饮每思尊酒窄，微官空羡布衣尊。
<br>何时定下三巴去，思卧孤舟听断猿。
<br>
<br>东园晚兴
<br>
<br>宿叶自脱新叶生，东园忽已清阴成。
<br>老夫东行复西行，乌藤瘦劲青鞋轻。
<br>竹鸡群号似知雨，鹁鸪相唤还疑晴。
<br>萋萋幽草上墙绿，匆匆细水循阶鸣。
<br>萧然濯手坐盘石，心地平安体纾适。
<br>青山缺处红日沉，杳杳长空送归翮。
<br>
<br>东园小饮
<br>
<br>少年万里走尘埃，归卧柴荆昼不开。
<br>十事真成九败意，一春知复几衔杯？
<br>波清凭槛观鱼乐，风紧勾帘待燕回。
<br>催唤比邻同晚酌，旋烧筀笋摘青梅。
<br>
<br>东园小饮
<br>
<br>入东又见几春风？茆屋芦藩寂寞中。
<br>道业虽如诗不进，世缘已与梦俱空。
<br>高枝濯濯辛夷紫，密叶深深踯躅红。
<br>村巷断无轩盖到，一樽犹得伴邻翁。
<br>
<br>东园小饮
<br>
<br>三月园林日渐长，闲从邻曲答年光。
<br>酴醾独殿群芳後，醽醁能令万事忘。
<br>下豉蓴羹夸旧俗，供盐梅子喜初尝。
<br>乌靴席帽知何乐，自古京尘眯眼黄。
<br>
<br>东园小饮
<br>
<br>乞得残骸老故山，草亭终日对孱颜。
<br>孤云百尺起江际，幽鸟数声鸣竹间。
<br>众死一身今独健，人忙万物本常闲。
<br>此心欲语知谁听，赖有渔樵日往还。
<br>
<br>东斋
<br>
<br>著脚红尘已恨深，便应毕世住山林。
<br>贵人自作宣明面，老子曾闻正始音。
<br>议论坐狂当永弃，簿书缘病复难任。
<br>东斋幽寂凭谁画，开幔床横一素琴。
<br>
<br>东斋偶书
<br>
<br>华发萧萧不满簪，强扶衰病著朝衫。
<br>寒厅静似阿兰若，佳客少于优钵昙。
<br>诗酒放怀穷亦乐，文移肆骂老难堪。
<br>弃官若遂飘然计，不死扬州死剑南。
<br>
<br>东斋夜兴
<br>
<br>山城残角伴疏钟，拥褐颓然一病翁。
<br>纸帐灯明蹙龟甲，铜瓶火熟起松风。
<br>雨来尤觉睡味美，酒後不知愁思空。
<br>忽忆江湖泊船夜，号鸣避弋闹群鸿。
<br>
<br>东斋杂书
<br>
<br>吾庐虽甚陋，窗扉亦疏明。
<br>开卷冬日暖，曲肱暑风清。
<br>昨日一鸟鸣，今日一木荣，
<br>欣然与之接，悲慨何由生？
<br>
<br>东斋杂书
<br>
<br>吾贫无时醒，日月忽遄迈。
<br>空林春采葚，荒垄秋种稗。
<br>孤学有自来，饥死奚足怪。
<br>著书充栋宇，一字不肯卖。
<br>
<br>东斋杂书
<br>
<br>负负无可言，上上不须说。
<br>天壤大如许，我独身孑孑。
<br>苟合不可为，万事听瓦裂。
<br>年登麦饭足，得酒且勤啜。
<br>
<br>东斋杂书
<br>
<br>有客可剧谈，有酒可尽醉；
<br>老夫老更穷，终日惟坐睡。
<br>既无客款门，酒亦未易致。
<br>颓然北窗下，兀兀有余味。
<br>
<br>东斋杂书
<br>
<br>下帷听雨声，开户延月色。
<br>霏霏半篆香，湛湛一池墨。
<br>徐行舒血脉，危坐学踵息。
<br>吾闻诸先贤，养生莫如啬。
<br>
<br>东斋杂书
<br>
<br>门低不通车，室隘劣容膝。
<br>掩胫无全衣，作字用挫笔。
<br>亲朋孰可望，门内自相恤。
<br>一笑语吾儿，汝驭未须叱。
<br>
<br>东斋杂书
<br>
<br>区竽常愿雨，秧菜常愿晴，
<br>吾儿行渡江，晨起愁风生。
<br>人生各徇私，夫岂造物情。
<br>孰能均此意，万里皆春耕？
<br>
<br>东斋杂书
<br>
<br>吾居鱼鳖乡，戒食兼鲜槁；
<br>鸡鹜以御客，乃者亦一扫。
<br>区区仁爱心，殆可质苍昊。
<br>物情岂远哉！我亦吝肝脑。
<br>
<br>东斋杂书
<br>
<br>蓺花恨不茂，薙草欲其尽。
<br>心常堕贪爱，否则近残忍。
<br>蝶纲犹翩翾，蚓断更菌蠢。
<br>君其等观之，何者非可闵？
<br>
<br>东斋杂书
<br>
<br>药与疾相当，何恙不能已。
<br>良医善用药，疾去药亦止。
<br>晨晡节饮食，劳佚时卧起。
<br>藉臼米长生，耄期直易尔。
<br>
<br>东斋杂书
<br>
<br>养生有妙理，省事与寡言。
<br>于此能力守，众说皆其藩。
<br>扰扰斲汝本，譊譊伤汝魂。
<br>要当俱置之，息深踵自温。
<br>
<br>东斋杂书
<br>
<br>学者学圣人，斯须不容苟。
<br>百年乐箪瓢，千载仰山斗。
<br>家庭盛弦诵，父子相师友。
<br>但令书种存，勿媿耕垄亩。
<br>
<br>冬朝
<br>
<br>风入园林彻夜鸣，晓看黄叶与阶平。
<br>篝炉火著衣初暖，爨釜薪乾粥已成。
<br>洁己工夫先盥頮，正心事业始冠缨。
<br>圣贤虽远诗书在，殊胜邻翁击磬声。
<br>
<br>冬初薄霜病躯益健欣然有赋
<br>
<br>古服追随野老欢，竖裁布褐缩缝冠。
<br>霜清顿洗肺肝热，木落更知山泽宽。
<br>斗酒敢言嫌鲁薄，杯羹聊得学吴酸。
<br>一贫自是书生分，忍媿看人却似难。
<br>
<br>冬初出游
<br>
<br>风声如雨晓飕飀，万叶丹枫满瓦沟。
<br>西望牛头三十里，一枝柔橹作闲游。
<br>
<br>冬初出游
<br>
<br>蹇驴渺渺涉烟津，十里山村发兴新。
<br>青旆酒家黄叶寺，相逢俱是画中人。
<br>
<br>冬初法云
<br>
<br>晓日曈曨露未乾，东中十月始微寒。
<br>牛闲处处农功毕，米贱家家酒盏宽。
<br>烟浦白鸥迎鼓枻，渔村红树入凭阑。
<br>归舟莫恨无人语，手把陶诗侧卧看。
<br>
<br>冬暮
<br>
<br>晓角昏钟为底忙？岂容老子更禁当。
<br>乘除富贵惟身健，补贴光阴有夜长。
<br>临水小轩初见月，满庭残叶不禁霜。
<br>巴江尺素合时到，剩著新诗寄断肠！
<br>
<br>冬暖
<br>
<br>今年岁暮无风雪，尘土肺肝生客热。
<br>经旬止酒卧空斋，吴蟹秦酥不容设。
<br>日忧疾疫被齐民，更畏螟蝗残宿麦。
<br>浓霜薄霰不可得，太息何时见三白！
<br>老夫壮气横九州，坐想提兵西海头，
<br>万骑吹笳行雪野，玉花乱点黑貂裘。
<br>
<br>冬暖颇有春意追忆成都昔游怅然有作
<br>
<br>濯锦江边罨画楼，金鞭曾护犊车游。
<br>纷纷万事反乎覆，落落一身淹此留。
<br>刻烛赋诗空入梦，倾家酿酒不供愁。
<br>探春歌吹应如昨，亦有朋侪记我不？
<br>
<br>冬暖园中萱草蓊然海棠亦著花可爱作路浚井皆近事也
<br>
<br>暖景变严冬，谁知造化功？
<br>少留萱草绿，探借海棠红。
<br>筑路横塘北，疏泉小岭东。
<br>欣然得佳处，忘却岁将穷。
<br>
<br>冬晴
<br>
<br>吴中霜雪晚，初冬正佳时。
<br>丹枫未辞林，黄菊犹残枝。
<br>鸣雁过长空，纤鳞泳清池。
<br>气和未重裘，临水照须眉。
<br>悠然据石坐，亦复出门嬉。
<br>野老荷鉏至，一笑成幽期。
<br>
<br>冬晴
<br>
<br>岁暮常年雪正豪，今年暄暖减绨袍。
<br>春回山圃梅争发，睡足茆檐日已高。
<br>仓庾家家储旧谷，笙歌店店卖新醪。
<br>太平气象方如许，寄语残胡早遁逃。
<br>
<br>冬晴日得闲游偶作
<br>
<br>不用清歌素与蛮，闲愁已自解连环。
<br>闰年春近梅差早，泽国风和雪尚悭。
<br>诗思长桥蹇驴上，棋声流水古松间。
<br>牋天公事君知否？止乞柴荆到死闲。
<br>
<br>冬晴稍理旧学有感于怀
<br>
<br>天公元不吝光阴，付与书生遂本心。
<br>老已为民犹学问，向虽作吏半山林。
<br>百年断稿传三世，一日晴窗抵万金。
<br>努力更思恢道术，酒杯虽把不须深。
<br>
<br>冬晴闲步东村由故塘还舍作
<br>
<br>故园三径可婆娑，遇兴遵涂负杖歌。
<br>霜重天寒山色淡，草枯野旷猎徒多。
<br>解刀尚可谋黄犊，挥帖无由致白鹅。
<br>自计长闲何所恨，一生心事在烟波。
<br>
<br>冬晴闲步东村由故塘还舍作
<br>
<br>红藤拄杖独相羊，路遶东村小岭傍。
<br>水落枯萍黏蟹椴，云开寒日上鱼梁。
<br>洛阳二顷言良是，光范三书计本狂。
<br>历尽危机识天意，要令闲健返耕桑。
<br>
<br>冬晴行园中
<br>
<br>冬温光景如春妍，暮年强健胜壮年。
<br>手推园门拂石坐，岂暇为客思无毡。
<br>残芜未死更郁郁，晚菊欲槁犹鲜鲜。
<br>闲愁正得酒弹压，此夕预知当熟眠。
<br>
<br>冬晴行园中
<br>
<br>桔槔灌蔬固已非，竹笕浇花宜见讥。
<br>杏繁梅瘦种性别，一气生杀均天机。
<br>细推物理孰不尔，抟风未可嘲卑飞。
<br>君其置之且共酌，白酒方熟黄鸡肥。
<br>
<br>冬晴与子坦子聿游湖上
<br>
<br>湖边细霭弄霏微，柳下人家昼掩扉。
<br>乘暖冬耕无远近，小舟日晚载犁归。
<br>
<br>冬晴与子坦子聿游湖上
<br>
<br>村南村北纺车鸣，打豆家家趁快晴。
<br>过尽水边牛迹路，岭头猿鸟伴闲行。
<br>
<br>冬晴与子坦子聿游湖上
<br>
<br>道边白水如牛湩，知是山泉一脉来。
<br>会挈风炉并石鼎，桃枝竹里试茶杯。
<br>
<br>冬晴与子坦子聿游湖上
<br>
<br>海山山下百余家，垣屋参差一带斜。
<br>我欲往寻疑路断，试沿流水觅桃花。
<br>
<br>冬晴与子坦子聿游湖上
<br>
<br>老僧八十无童子，礼佛看经总不能。
<br>双手丫叉出迎客，自称六十六年僧。
<br>
<br>冬晴与子坦子聿游湖上
<br>
<br>一榼无时可醉吟，一藤随处得幽寻。
<br>先须挽取银河水，净洗人间尘雾心。
<br>
<br>冬日
<br>
<br>短景匆匆过，新寒亹亹来。
<br>客游聊戏耳，世事亦悠哉！
<br>绿动连村麦，香吹到处梅。
<br>锦城花柳窟，归去看春回。
<br>
<br>冬日
<br>
<br>幸是元无了事痴，偷闲聊复学儿嬉。
<br>午窗弄笔临唐帖，夜几研朱勘楚词。
<br>山暖已无梅可折，江清犹蟹有堪持。
<br>旧交乖隔音尘断，安得歌呼共一卮，
<br>
<br>冬日
<br>
<br>室中恰受一蒲团，也抵三千世界宽。
<br>上茦莫如扃户坐，苦闲犹复取书看。
<br>蔬青饭软枝梧老，窗白炉新准备寒。
<br>堪笑此翁幽独惯，却嫌儿女话团栾。
<br>
<br>冬日
<br>
<br>故里躬耕後，颓龄耄及前。
<br>开门无客至，得句有僧传。
<br>忽忽身如梦，迢迢日似年。
<br>会当乘小雪，夜上剡溪船。
<br>
<br>冬日
<br>
<br>客至惟清坐，真贫不是悭。
<br>援琴排遣闷，合药破除闲。
<br>引鹤时穿屐，逢梅一破颜。
<br>怪来寒彻骨，夜雪冒南山。
<br>
<br>冬日出游十韵
<br>
<br>吴会寒常薄，冬深略未冰。
<br>荒郊观雉斗，大泽见鱼腾。
<br>钓艇频容借，篮舆渐可乘。
<br>有时穿密筱，随处倚枯藤。
<br>金石秦遗刻，衣冠禹旧陵。
<br>丛祠祈腊雪，小市试春灯。
<br>问路鉏畲叟，争桥乞供僧。
<br>疏狂违俗久，衰疾与年增。
<br>干禄虽知耻，悬车媿未能。
<br>阶官有微俸，醉发任鬅鬙。
<br>
<br>冬日读白集爱其贫坚志士节病长高人情之句作古风
<br>
<br>君子亦有慕，不慕要路津；
<br>君子亦有耻，不耻贱与贫。
<br>风俗未唐虞，诗书非一秦。
<br>展转不能瞑，卧听鸡唱晨。
<br>
<br>冬日读白集爱其贫坚志士节病长高人情之句作古风
<br>
<br>天下不难一，孰能凝使坚？
<br>自古功已成，或散如飞烟。
<br>惟唐用房魏，规模三百年。
<br>至今河潼路，过者犹泫然。
<br>
<br>冬日读白集爱其贫坚志士节病长高人情之句作古风
<br>
<br>汉祸始外戚，唐乱基宦寺。
<br>小人计已私，颇复指他事。
<br>公卿恬骇机，关河入危涕。
<br>草茅岂无人，死抱经世志？
<br>
<br>冬日读白集爱其贫坚志士节病长高人情之句作古风
<br>
<br>成童入乡校，所愿为善士；
<br>富贵本邂逅，不遇亦已矣。
<br>生轻名义重，固守当以死。
<br>堂堂七尺躯，勿使污青史。
<br>
<br>冬日读白集爱其贫坚志士节病长高人情之句作古风
<br>
<br>劲风东北来，茆屋吹欲裂。
<br>出门有奇观，湖上千峰雪。
<br>日高炊未具，岁晚衣百结。
<br>士岂无一长，所要全大节。
<br>
<br>冬日读白集爱其贫坚志士节病长高人情之句作古风
<br>
<br>吾常慕昔人，石介与王令；
<br>挑灯读其文，奋起失衰病。
<br>吾徒宗六经，崇雅必放郑。
<br>人众何足云，少忍待天定。
<br>
<br>冬日读白集爱其贫坚志士节病长高人情之句作古风
<br>
<br>郊居四十年，草木日夜长。
<br>乔松已偃盖，稚松出蓁莽。
<br>儒生学仁义，敢废自培养；
<br>郁郁栋梁姿，拔地当百丈。
<br>
<br>冬日读白集爱其贫坚志士节病长高人情之句作古风
<br>
<br>仕如柳柳州，牋奏典仪曹。
<br>君恩笃始终，赐骸老东皋。
<br>历观亲党间，如我亦已遭。
<br>世世当歛退，里门不须高。
<br>
<br>冬日读白集爱其贫坚志士节病长高人情之句作古风
<br>
<br>镜湖有隐者，莫知何许人。
<br>出与风月游，居与猿鸟邻。
<br>似生结绳代，或是葛天民。
<br>我欲往从之，烟波浩无津。
<br>
<br>冬日读白集爱其贫坚志士节病长高人情之句作古风
<br>
<br>卜日家祭灶，牲肥酒香清。
<br>分胙虽薄少，要是邻里情。
<br>众起寿主人，一觥潋灩倾。
<br>气衰易成醉，睡觉窗已明。
<br>
<br>冬日感兴十韵
<br>
<br>雾雨天昏曀，陂湖地阻深。
<br>蔽空鸦作阵，暗路棘成林。
<br>有客风埃里，频年老病侵。
<br>梦魂来二竖，相法欠三壬。
<br>旧愤开孤剑，新愁感断砧。
<br>唐衢惟痛哭，庄舄正悲吟。
<br>瘦跨秋门马，寒生夜店衾。
<br>但思全旧璧，敢冀访遗簪？
<br>楼上苍茫眼，灯前破碎心。
<br>长谣倾浊酒，慷慨压层阴。
<br>
<br>冬日观渔猎者
<br>
<br>人闲渔猎各相从，南陌东阡处处逢。
<br>绣羽触机余耿介，锦鳞出网尚噞喁。
<br>傍观扶杖常移日，就买还家足御冬。
<br>更待风霜都过尽，却从春野看春农。
<br>
<br>冬日排闷
<br>
<br>老欲躬耕力弗强，但应卖药似韩康。
<br>陈编时见古成败，旧友不知今在亡。
<br>已返山林遗世事，尚凭诗酒答年光。
<br>此身自笑如稊米，加损宁能系太仓？
<br>
<br>冬日排闷
<br>
<br>地炉微火伴寒灰，垂野江云暝不开。
<br>欲睡手中书自堕，半酣窗外雪初来。
<br>渡头照影闻征雁，篱角吹香得早梅。
<br>佛粥春盘俱不远，离离斗柄欲东回。
<br>
<br>冬日园中作
<br>
<br>园荒阙扫除，篱败且枝梧。
<br>久旱池萍死，新霜野蔓枯。
<br>寒炉殊未议，浊酒却时酤。
<br>飞动郊原兴，饥鹰待指呼。
<br>
<br>冬日斋中即事
<br>
<br>读书虽所乐，置之固亦佳；
<br>烧香袖手坐，自足纾幽怀。
<br>我生本从人，岂愿终不谐。
<br>其如定命何，生死一茆斋！
<br>
<br>冬日斋中即事
<br>
<br>一帚常在傍，有暇即扫地。
<br>既省课童奴，亦以平血气。
<br>按摩与导引，虽善亦多事；
<br>不如扫地法，延年直差易。
<br>
<br>冬日斋中即事
<br>
<br>夙兴人尚默，众鸟相与言。
<br>小语岂不可，何至尔啾喧。
<br>吾独拥燎炉，宿火有余温。
<br>澹然以自适，喧寂何足论！
<br>
<br>冬日斋中即事
<br>
<br>诘朝澹无营，百事付童子。
<br>拂我架上书，注我砚中水。
<br>觅睡不复成，取衣乃徐起。
<br>卒岁如一朝，底处著愠喜？
<br>
<br>冬日斋中即事
<br>
<br>我老苦寂寥，谁与娱晨暮？
<br>狸奴共茵席，鹿麑随杖屦。
<br>岁薄食无余，恨使鸟雀去。
<br>安得粟满囷，作粥馈行路！
<br>
<br>冬日斋中即事
<br>
<br>东园二亩地，重重作藩篱。
<br>我岂妇女哉，避客门不窥！
<br>要当尽彻去，来往无他歧。
<br>饭罢忌久坐，时须曳筇枝。
<br>
<br>冬晚山房书事
<br>
<br>山泽何妨老太平，巉巉骨相本来清。
<br>月明满地看梅影，露下隔溪闻鹤声。
<br>未辨药苗逢客问，欲酬琴价约僧评。
<br>胡奴仁祖今俱绝，且学湘累拾菊英。
<br>
<br>冬晚山房书事
<br>
<br>屏迹山村病日增，乌皮几稳得闲凭。
<br>冻云傍水封梅萼，嫩日烘窗释砚冰。
<br>岁尽光阴饶衮衮，身闲醉梦且腾腾。
<br>蛮童采药归来晚，客至从嗔唤不应。
<br>
<br>冬夕
<br>
<br>犬吠惊飘叶，禽喧换宿枝。
<br>堕空霜肃肃，垂地斗离离。
<br>野叟读书罢，高城吹角悲。
<br>功名浑错料，老病却如期。
<br>
<br>冬夕
<br>
<br>不寐起中夕，披衣增慨慷。
<br>千金空市骨，三沐竟刳肠。
<br>世事粗能识，吾生安用长！
<br>布裘茆屋底，死去亦芬芳。
<br>
<br>冬夕闲咏
<br>
<br>柳眼梅须漏泄春，江南又见物华新。
<br>终年幽兴遗身世，半夜孤吟怆鬼神。
<br>客有疏亲俱握手，酒无贤圣总濡唇。
<br>放翁自命君无笑，家世从来是散人。
<br>
<br>冬晓
<br>
<br>恩免宵兴趁晓班，养慵终觉媿吾颜。
<br>浮名半世虚催老，高卧何时复得闲？
<br>两岸夕阳渔浦市，数峰寒霭沃洲山。
<br>肩舟来往无穷乐，此事天公岂所悭。
<br>
<br>冬夜
<br>
<br>多病睡眠少，长闲怀抱清。
<br>昏灯照残梦，寒漏下高城。
<br>落月澹将没，栖禽静复惊。
<br>谁言冬夜永，辗转已窗明。
<br>
<br>冬夜
<br>
<br>北斗挂屋角，西风惊雁群。
<br>山寒岁云暮，人静夜中分。
<br>酒滴糟床雨，香生纸帐云。
<br>眼花书课减，旧学失锄耘。
<br>
<br>冬夜
<br>
<br>百钱买菅席，锦茵亦何加；
<br>疋布缝麤裘，安用狐腋奢。
<br>昨者南山僧，松肪寄一车，
<br>可以照读书，坚坐待朝霞。
<br>顾影为发笑，山童双髻丫。
<br>一掬琴高鱼，聊用荐夜茶。
<br>
<br>冬夜
<br>
<br>我生何多艰，塌地皆九折。
<br>君恩许归休，幸与世俗绝。
<br>幽居邻不觌，奚止扫车辙。
<br>地炉清夜市，危坐灯欲灭。
<br>开门月满庭，皓皓如积雪。
<br>隔溪闻鹤鸣，灵府为澄澈。
<br>
<br>冬夜
<br>
<br>杞菊家风有自来，充饥藜糁不盈杯。
<br>云迷野渡一声雁，雪暗山村千树梅。
<br>宴坐何妨面庵壁，长吟且复画炉灰。
<br>岁残尚恨新春远，欲挽天边斗柄回。
<br>
<br>冬夜
<br>
<br>穷巷萧条早闭门，北窗灯火夜昏昏。
<br>老于俗事不挂眼，愁忆故人空断魂。
<br>急雪打窗飞砾细，狂风卷野怒涛翻。
<br>土床纸帐寒无寐，强把村醅不厌浑。
<br>
<br>冬夜
<br>
<br>悠悠孤梦伴余酲，窗下寒灯黮闇明。
<br>雪意欲成风正恶，渔舟忽过雁群鸣。
<br>志衰但有徂年感，身没应无後世名。
<br>犹幸耄期身粗健，天公元不负书生。
<br>
<br>冬夜
<br>
<br>新醅引睡睡味浓，有如猩唇荐驼峰。
<br>屏深毡暖衾裯重，鼻端雷起骜儿童。
<br>床头兰缸缀玉虫，双瓶汤熟炉正红。
<br>梦回起坐夜未中，凭几困睫犹瞢瞢。
<br>霜风凋尽玉井桐，月落翠雾凄房栊。
<br>一杯甖粟蛮奴供，庄周蝴蝶两俱空。
<br>
<br>冬夜
<br>
<br>飕飕黄叶欲辞枝，况著霜风抵死吹。
<br>投老难逢身健日，读书偏爱夜长时。
<br>孤村月白闻衣杵，破灶烟青煮芋糜。
<br>不是用心希陋巷，为儒自合耐寒饥。
<br>
<br>冬夜
<br>
<br>翩翩残历不满纸，坎坎叠鼓无停挝。
<br>白残未消古鼎火，灯暗尚结寒缸花。
<br>长安故人日已远，锦江小筑天之涯。
<br>拘挛动觉吏有责，幽独更似僧无家。
<br>卧闻沙雁叫空阔，想见雪谷森谽＊。
<br>起提一笔扫疋纸，入卷飒飒奔龙蛇。
<br>
<br>冬夜
<br>
<br>岁晚风霜恶，将如遥夜何！
<br>残灯挑更暗，寒犬吠偏多。
<br>支枕成孤咏，怀人起浩歌。
<br>梅花不解饮，谁伴醉颜酡。
<br>
<br>冬夜
<br>
<br>忽忽流年恨，悠悠独夜情。
<br>向人灯欲语，遶舍露如倾。
<br>梦每轻千里，愁偏怯五更。
<br>殷勤桑落酒，好为解余酲。
<br>
<br>冬夜不寐
<br>
<br>老眼睡眠少，空村霜露凄。
<br>铮铮闻叩铁，喔喔数鸣鸡。
<br>月入知窗破，衾单幸屋低。
<br>明晨炊米尽，吾起不容稽。
<br>
<br>冬夜不寐至四鼓起作此诗
<br>
<br>秦吴万里车辙遍，重到故乡如隔生。
<br>岁晚酒边身老大，夜阑枕畔书纵横。
<br>残灯无焰穴鼠出，槁叶有声村犬行。
<br>八十将军能灭虏，白头吾欲事功名。
<br>
<br>冬夜读史有感
<br>
<br>短檠膏涸夜将残，感事怀人兴未阑。
<br>酌酒浅深须自度，围棋成败有傍观。
<br>断粞作饭终年饱，大布裁袍称意宽。
<br>世上闲愁千万斛，不教一点上眉端。
<br>
<br>冬夜读书
<br>
<br>挑灯夜读书，油涸意未已；
<br>亦知夜既分，未忍舍之起。
<br>人生各有好，吾癖正如此。
<br>所求衣食足，安稳住乡里。
<br>茆屋三四间，充栋贮经史，
<br>四傍设几案，坐倦时徙倚。
<br>无声九韶奏，有味八珍美，
<br>寝饭签帙间，自适以须死。
<br>岂惟毕吾身，尚可传儿子。
<br>此心何时遂？感叹岁月驶。
<br>
<br>冬夜读书
<br>
<br>平生喜藏书，拱璧未为宝！
<br>归来稽山下，烂漫恣探讨。
<br>六经万世眼，守此可以老。
<br>多闻竟何用，绮语期一扫。
<br>幽居出户稀，衰病拥炉早。
<br>青灯照黄卷，作意勿草草。
<br>
<br>冬夜读书
<br>
<br>退食淡无事，一窗宽有余。
<br>重寻总角梦，却对短檠书。
<br>功业虽蹉跌，光阴且破除。
<br>更须求半偈，回向此心初。
<br>
<br>冬夜读书
<br>
<br>霜雪纷纷满鬓毛，凋年怀抱独萧骚。
<br>房栊夜悄孤灯暗，原野风悲万木号。
<br>病卧极知趋死近，老勤犹欲与书鏖。
<br>小儿可付巾箱业，未用逢人叹不遭。
<br>
<br>冬夜读书
<br>
<br>莫笑灯檠二尺余，老来旧学要耘鉏
<br>寒生点滴三更雨，喜动纵横万卷书。
<br>本著儒冠那免此，可因吏牍顿抛渠？
<br>善和旧赐今犹在，剩采芸香辟蠹鱼。
<br>
<br>冬夜读书
<br>
<br>茂陵病後非平昔，瘦骨竛竮短发疏。
<br>红烛悔从长夜饮，青灯喜对小年书。
<br>圣贤亲见生非晚，忿欲俱空死有余。
<br>破屋颓垣君勿笑，更阑弦诵满吾庐。
<br>
<br>冬夜读书忽闻鸡唱
<br>
<br>龌龊常谈笑老生，丈夫失意合躬耕。
<br>天涯怀友月千里，灯下读书鸡一鸣。
<br>事去大床空独卧，时来竖子或成名。
<br>春芜何限英雄骨，白发萧萧未用惊。
<br>
<br>冬夜读书甚乐偶作短歌
<br>
<br>衰病作书祟，常恨无新功。
<br>兔瓯供茗粥，睡思一洗空。
<br>郊居近城闉，漏鼓传冬冬。
<br>缃帙开烂漫，牙签纷叠重。
<br>朱黄参笔墨，照映灯花红。
<br>鲁壁汲冢秘，天遣慰困穷。
<br>衮衣窥藻火，宗庙听笙镛。
<br>端居得至乐，生世岂不逢。
<br>藜羹冷未啜，短褐忘严冬。
<br>拜手谢造物，不须黑头公。
<br>
<br>冬夜读书示子聿
<br>
<br>宦途至老无余俸，贫悴还如筮仕初。
<br>赖有一筹胜富贵，小儿读遍旧藏书。
<br>
<br>冬夜读书示子聿
<br>
<br>易经独不遭秦火，字字皆如见圣人。
<br>汝始弱龄吾已耄，要当致力各终身。
<br>
<br>冬夜读书示子聿
<br>
<br>古人学问无遗力，少壮工夫老始成。
<br>纸上得来终觉浅，绝知此事要躬行。
<br>
<br>冬夜读书示子聿
<br>
<br>简断编残字欲无，吾儿不负乃翁书。
<br>绝胜锁向朱门里，整整牙签饱蠹鱼。
<br>
<br>冬夜读书示子聿
<br>
<br>圣师虽远有遗经，万世犹传旧典刑。
<br>白首自怜心未死，夜窗风雪一灯青。
<br>
<br>冬夜读书示子聿
<br>
<br>残雪初消荠满园，糁羹珍美胜羔豚。
<br>吾曹舌本能知此，古学工夫始可言。
<br>
<br>冬夜读书示子聿
<br>
<br>读书万卷不谋食，脱粟在傍书在前。
<br>要识从来会心处，曲肱饮水亦欣然。
<br>
<br>冬夜读书示子聿
<br>
<br>世间万事有乘除，自笑羸然七十余。
<br>布被藜羹缘未尽，闭门更读数年书。
<br>
<br>冬夜读书有感
<br>
<br>落叶残芜又一冬，老人光景易匆匆。
<br>不论病惰耕桑业，但恨贫分学问功。
<br>马昔腾骧离冀北，鹤今憔悴返辽东。
<br>六经未与秦灰冷，尚付余年断简中。
<br>
<br>冬夜读书有感
<br>
<br>一指头禅用不穷，一刀匕药去凌空。
<br>汗牛充栋成何事，堪笑迂儒错用功。
<br>
<br>冬夜读书有感
<br>
<br>胸中十万宿貔貅，皁纛黄旗志未酬。
<br>莫笑蓬窗白头客，时来谈笑取幽州。
<br>
<br>冬夜独酌
<br>
<br>寒水茫茫浸月明，疏钟杳杳带霜清。
<br>一樽浊酒有妙理，十里荒鸡非恶声。
<br>物外虽增新跌宕，胸中未洗旧峥嵘。
<br>颓然坐睡蒲团稳，残火昏灯伴五更。
<br>
<br>冬夜对书卷有感
<br>
<br>人生如梦终当觉，世事非天孰可凭？
<br>万卷虽多当具眼，一言惟恕可铭膺。
<br>所闻要足敌忧患，吾道岂其无废兴？
<br>白发萧萧年八十，依然父子短檠灯。
<br>
<br>冬夜泛舟有懹山南戎幕
<br>
<br>钓船东去掠新塘，船迮篷低露篛香。
<br>十里澄波明白石，五更残月伴清霜。
<br>飘飘枫叶无时下，嫋嫋菱歌尽意长。
<br>谁信梁州当日事，铁衣寒枕绿沉枪。
<br>
<br>冬夜炉边小饮
<br>
<br>拥炉可使曲身直，饮酒能回槁面红。
<br>若使金丹真入手，飞腾亦在立谈中。
<br>
<br>冬夜思里中多不济者怆然有赋
<br>
<br>大耋年光病日侵，久辞微禄卧山林。
<br>虽无叹老嗟卑语，犹有哀穷悼屈心。
<br>力薄不能推一饭，义深常愿散千金。
<br>夜阑感慨残灯下，皎皎孤怀帝所临。
<br>
<br>冬夜题斋壁
<br>
<br>发不能胜二寸冠，天教送老向江干。
<br>倚墙筇杖伴人瘦，缟瓦清霜争月寒。
<br>壮志追思良可悔，危途遍历始知难。
<br>一身著了余何事，茅屋三间已太宽。
<br>
<br>冬夜听雨戏作
<br>
<br>少年交友尽豪英，妙理时时得细评。
<br>老去同参惟夜雨，焚香卧听画檐声。
<br>
<br>冬夜听雨戏作
<br>
<br>遶檐点滴如琴筑，支枕幽斋听始奇。
<br>忆在锦城歌吹海，七年夜雨不曾知。
<br>
<br>冬夜闻角声
<br>
<br>嫋嫋清笳入雪云，白头老守卧中军。
<br>自怜到死怀遗恨，不向居延塞外闻。
<br>
<br>冬夜闻角声
<br>
<br>忆在梁州夜雪深，落梅声里玉关心。
<br>山城老去功名忤，卧对寒灯泪满襟。
<br>
<br>冬夜闻雁有感
<br>
<br>从军昔戍南山边，传烽直照东骆谷。
<br>军中罢战壮士闲，细草平郊恣驰逐。
<br>洮州骏马金络头，梁州球场日打球。
<br>玉杯传酒和鹿血，女真降虏弹箜篌。
<br>大呼拔帜思野战，杀气当年赤浮面；
<br>南游蜀道已低摧，犹据胡床飞百箭。
<br>岂知蹭蹬还江边，病臂不复能开弦。
<br>夜闻雁声起太息，来时应过桑乾碛。
<br>
<br>冬夜戏书
<br>
<br>东归剡曲寄彷徉，闲日虽冬亦自长。
<br>梅瘦有情横淡月，云轻无力护清霜。
<br>长鱼通印盐花白，珍鮓披绵麴糁香。
<br>一饱喟然还自悯，强颜垂老食官仓。
<br>
<br>冬夜戏书
<br>
<br>将挂衣冠强小留，期年毕竟是归休。
<br>青毡独拥欺霜夜，浊酒频倾洗客愁。
<br>鹤影冷翻丹井月，雁声遥带玉关秋。
<br>一生自笑闲中过，不为功名也白头。
<br>
<br>冬夜戏书
<br>
<br>老树霜余已尽红，纵横落叶满庭中。
<br>一钩澹澹西南月，万鼓凭凭东北风。
<br>赊酒每惭添旧券，读书何计策新功？
<br>蓬窗坐睡摧颓甚，隔竹敲茶赖小童。
<br>
<br>冬夜戏作
<br>
<br>贱贫百年愁，老大万事倦。
<br>起家来牧民，窃语笑丞掾。
<br>拘挛拙徵科，俭陋省游宴；
<br>不思返江湖，乃尔辱畿甸。
<br>斯言中吾病，有腼在其面。
<br>行当自劾去，暂寓等邮传。
<br>十月夜正长，岁事到冰霰；
<br>膏油幸可具，更尽书一卷。
<br>
<br>冬夜吟
<br>
<br>昨夜凝霜皎如月，碧瓦鳞鳞冻将裂；
<br>今夜明月却如霜，竹影横窗更清绝。
<br>造物有意娱诗人，供与诗材次第新。
<br>饥鸿病鹤自无寐，山穷水绝谁为邻？
<br>西村梅花消息动，唧唧寒醅渐鸣瓮。
<br>尽将醉帽插幽香，此生莫作长安梦。
<br>
<br>冬夜与溥庵主说川食戏作
<br>
<br>唐安薏米白如玉，汉嘉栮脯美胜肉。
<br>大巢初生蚕正浴，小巢渐老麦米熟。
<br>龙鹤作羹香出釜，木鱼瀹葅子盈腹。
<br>未论索饼与饡饭，掫爱红糟并缹粥。
<br>东来坐阅七寒暑，未尝举箸忘吾蜀。
<br>何时一饱与子同，更煎土茗浮甘菊。
<br>
<br>冬夜月下作
<br>
<br>造物宁能困此翁，浩歌庭下答松风。
<br>煌煌斗柄插天北，焰焰月轮生海东。
<br>皂纛黄旗都护府，峨冠长剑大明宫。
<br>功名晚遂从来事，白首江湖未叹穷。
<br>
<br>冬夜舟中作
<br>
<br>夜搒孤舟掠岸行，村墟频过不知名。
<br>绕枝倦鹊寒无影，脱网奔鱼远有声。
<br>两纸忽惊残历尽，一杯聊慰旅怀情。
<br>还家自笑身犹健，又付生涯与短檠。
<br>
<br>冬夜醉归复小饮
<br>
<br>野外归来晚，空庭露气新。
<br>乍晴云如月，多病酒欺人。
<br>倚杖行吟久，投杯起舞频。
<br>早梅消息动，春事渐关身。
<br>
<br>冬夜醉解残灯荧然起读书至明赋诗十韵
<br>
<br>冬夜厌久坐，颇幸一醉眠，
<br>满酌文举尊，径卧子敬毡。
<br>鼻雷未及作，眼电遽了然。
<br>孤灯如秋萤，唤我开陈编。
<br>初欲限一卷，随手纷联翩；
<br>欢然不知疲，忽已晨乌迁。
<br>嗟我行六十，衰病迫残年。
<br>仕进今永塞，文章後谁传？
<br>饱食而安寝，此计定自贤。
<br>勿学草玄翁，死为人所怜。
<br>
<br>冬夜作短歌
<br>
<br>饥鼠窥残灯，寒犬踏枯叶。
<br>小室拥燎炉，清笳下危堞。
<br>老人素多疾，举动常畏怯。
<br>衣裘视寒暖，日夜自调燮。
<br>食必按本草，下箸未尝辄。
<br>体安疾自去，药石无此捷。
<br>敢学李轻车，霸亭夜游猎；
<br>况如马新息，万里听鸢跕。
<br>欲求神气住，先戒事物接。
<br>宁为子光瘖，不效啬夫喋。
<br>明晨一杯粥，趺坐横白?。
<br>无鱼何足道，为尔歌长铗。
<br>
<br>冬至
<br>
<br>岁月难禁节物催，天涯回首意悲哀。
<br>十年人向三巴老，一夜阳从九地来。
<br>上马出门愁敛版，还家留客强传杯。
<br>探春漫道江梅早，盘里酥花也斗开。
<br>
<br>冬至
<br>
<br>老遇阳生海上村，川云漠漠雨昏昏。
<br>邻家祭彻初分胙，贺客泥深不到门。
<br>万卷纵横忘岁月，百年行止村乾坤。
<br>明朝晴霁犹堪出，南陌东阡共一樽。
<br>
<br>冬至後一日书
<br>
<br>霜霰新冬後，年龄大耋时。
<br>功名久无梦，文字略存诗。
<br>丘垄归何憾，琴书付有儿。
<br>痴人痴到底，更欲数期颐。
<br>
<br>冬至夜坐作短歌
<br>
<br>一阳萌生从此日，老人坚坐午达夕。
<br>浑浑上泝河流黄，赫赫内视神珠赤。
<br>爱如婴儿未离乳，危若游丝袅千尺。
<br>君不见宣房塞河百万人，一旦横流由蚁隙。
<br>
<br>董逃行
<br>
<br>汉末盗贼如牛毛，千戈万槊更相鏖。
<br>两都宫殿摩云高，坐见霜露生蓬蒿。
<br>渠魁赫赫起临洮，僵尸自照脐中膏。
<br>危难继作如崩涛，王朝荒秽谁复薅？
<br>踰城散走坠空壕，扶老将幼山中号。
<br>昔者群枉根株牢，众愤不能损秋毫；
<br>谁知此乱亦不遭，名虽放斥实遁逃。
<br>平民踣死声嗷嗷，今兹受祸乃我曹！
<br>
<br>冻坐
<br>
<br>湖海凄凉地，风霜惨淡天。
<br>吾其去道近，无酒亦陶然。
<br>
<br>督下麦雨中夜归
<br>
<br>细雨闇村墟，青烟湿庐舍。
<br>两两犊并行，阵阵鸦续下。
<br>红稠水际蓼，黄落屋边柘。
<br>力作不知劳，归路忽已夜。
<br>犬吠闯篱隙，灯光出门罅。
<br>岂惟露沾衣，乃有泥没胯。
<br>谁怜甫里翁，白首学耕稼？
<br>未言得一饱，此段已可画。
<br>
<br>读豳诗
<br>
<br>我读豳风七月篇，圣贤事事在陈编。
<br>岂惟王业方兴日，要是淳风未散前。
<br>屈宋遗音今尚绝，咸韶古奏更谁传？
<br>吾曹所学非章句，白发青灯一泫然。
<br>
<br>读陈蕃传
<br>
<br>莫笑书生一卷书，唐虞事业正关渠。
<br>汉廷若有真王佐，天下何须费扫除。
<br>
<br>读程秀才诗
<br>
<br>程子晚相得，居然一坐倾。
<br>新诗欲飞动，病眼未开明。
<br>英妙非凡质，衰迟畏後生。
<br>吾徒可相贺，五字有长城。
<br>
<br>读道书
<br>
<br>一境有神龙，岁不畏枯旱。
<br>为国常得贤，百世不可乱。
<br>吾读黄老书，掩卷每三叹。
<br>正使未长生，去死亦差缓。
<br>如何不自力，白首犹漫漶？
<br>友朋死略尽，日月难把翫。
<br>岂无独往愿，儿孙苦羁绊。
<br>安得葛与陶，相从明此段！
<br>
<br>读杜诗
<br>
<br>城南杜五少不羁，意轻造物呼作儿。
<br>一门酣法到孙子，熟视严武名挺之。
<br>看渠胸次隘宇宙，惜哉千万不一施！
<br>空回英概入笔墨，生民清庙非唐诗。
<br>向令天开太宗业，马周遇合非公谁？
<br>後世但作诗人看，使我抚几空嗟咨！
<br>
<br>读杜诗
<br>
<br>千载诗亡不复删，少陵谈笑即追还。
<br>常憎晚辈言诗史，清庙生民伯仲间。
<br>
<br>读杜诗偶成
<br>
<br>一念宁容事物侵，天魔元自是知音。
<br>拾遗大欠修行力，小吏相轻尚动心。
<br>
<br>读范文正潇洒桐庐郡诗戏书
<br>
<br>桐庐朝暮苦匆匆，潇洒宁能与昔同。
<br>堆案文书生眼黑，入京车马涨尘红。
<br>逢迎风月麴生事，弹压江山毛颖功。
<br>二子年来俱扫迹，颓然堪笑一衰翁。
<br>
<br>读韩致光诗集
<br>
<br>渺莽江湖万里秋，玉峰老子弄孤舟；
<br>犹胜宿直金銮夜，凛凛常怀泼酢忧。
<br>
<br>读何斯举黄州秋居杂咏次其韵
<br>
<br>造请非所长，一带每嬾束；
<br>揖客虽小殊，亦未胜仆仆。
<br>正须驾柴车，归艺东篱菊，
<br>故山甘水泉，群饮友麋鹿。
<br>百年不堪玩，万事要自烛。
<br>小人欺屋漏，吾辈当戒独。
<br>
<br>读何斯举黄州秋居杂咏次其韵
<br>
<br>少从长者游，麤闻圣人道，
<br>日食虽一箪，颇觉颜色好。
<br>辛勤五十年，犹秉後凋操。
<br>风俗日已移，令人恶怀抱。
<br>纷纷堪一咍，骄我以旗纛，
<br>岂知江湖间，世袭散人号。
<br>
<br>读何斯举黄州秋居杂咏次其韵
<br>
<br>全家寄舴艋，结茅非始谋，
<br>江市得烟蓑，不博千金裘。
<br>道散俗日薄，老聃出衰周。
<br>治身去健羡，如稼必去蟊。
<br>吾身一隙尘，斯世一客邮。
<br>君能通其说，生死真浮休。
<br>
<br>读何斯举黄州秋居杂咏次其韵
<br>
<br>众星丽长空，惟月最为杰，
<br>峨峨大圜镜，粲粲白玉玦。
<br>穿林散珠玑，入户凛霜雪。
<br>世方喜繁华，我独惨不悦。
<br>清光真可友，肝肺冰欲结。
<br>彼哉市朝人，忿欲生内热。
<br>
<br>读何斯举黄州秋居杂咏次其韵
<br>
<br>夜静我欲歌，四座且勿喧。
<br>尧舜本得道，富贵何足捐？
<br>圣人久不作，学者堕语言，
<br>著书各专门，百家散如烟。
<br>一身有不知，况察鱼与鸢。
<br>安得天下士，相与明忘筌？
<br>
<br>读何斯举黄州秋居杂咏次其韵
<br>
<br>古人处丘园，如彼不嫁女，
<br>终身秉大节，敢恨老环堵。
<br>嗟予晚乃觉，乞骸归卒伍。
<br>去就讲已熟，穴居宜知雨。
<br>百尺持汲绠，道长畏天暑。
<br>先见虽有惭，爱身亦自许。
<br>
<br>读何斯举黄州秋居杂咏次其韵
<br>
<br>赋性本刚褊，直欲栖深山；
<br>晚乃稍悔悟，自恨不少宽。
<br>胡越本一家，祸福环无端，
<br>少忍万事毕，孰为热与寒？
<br>我友为我言：冠盖满长安，
<br>人人不如君，八十犹朱颜。
<br>
<br>读何斯举黄州秋居杂咏次其韵
<br>
<br>倚墙有鉏耰，当户有杼轴，
<br>虽云生产薄，桑麻亦满目。
<br>况承先人教，藏书令汝读。
<br>求仁固不远，所要念念熟。
<br>喟然语儿子：勿媿藜苋腹，
<br>亦勿慕虚名，守此不啻足。
<br>
<br>读何斯举黄州秋居杂咏次其韵
<br>
<br>人生天壤间，出处本异趣。
<br>释耒入市朝，徒失邯郸步。
<br>昔人亦有言，刻足以适屦。
<br>柰何不自反，忽已迫霜露？
<br>我躬尚不阅，况为子孙虑。
<br>岁晚故山寒，地炉可煨芋。
<br>
<br>读何斯举黄州秋居杂咏次其韵
<br>
<br>少年去国时，不忍轻出昼；
<br>晚归补省郎，但觉惭列宿。
<br>人岂不自揣，幸矣老云岫；
<br>知止讵敢希，要且避嘲诟。
<br>谁将有限身，遗臭古今宙？
<br>人诛虽或逃，阴阳将汝寇。
<br>
<br>读後汉书
<br>
<br>赁舂老子吾所慕，垂世文章宁在多！
<br>诗不删来二千载，世间惟有五噫歌。
<br>
<br>读後汉书
<br>
<br>季英行年九十八，犹灌园蔬授六经。
<br>我欲图之置斋壁，世无顾陆善丹青。
<br>
<br>读胡基仲旧诗有感
<br>
<br>少日飞腾翰墨场，暮年相见尚昂藏。
<br>沈沙舟畔千帆过，翦翮笼边百鸟翔。
<br>访古每思春并辔，说诗仍记夜连床。
<br>忽忽去日多於发，不独悲君亦自伤。
<br>
<br>读华陀传
<br>
<br>六籍唯残圣道醇，中更秦火不成尘。
<br>华陀老黠徒惊俗，吾岂无书可活人！
<br>
<br>读近人诗
<br>
<br>琢琱自是文章病，奇险尤伤气骨多。
<br>君看大羹玄酒味，蟹螯蛤柱岂同科？
<br>
<br>读晋书
<br>
<br>诸公日饫万钱厨，人乳蒸豚玉食无。
<br>谁信秋风雒城里，有人归棹为蓴鲈。
<br>
<br>读经
<br>
<br>半升粟饭养残躯，晨起衣冠读典谟。
<br>莫谓此生无用处，一身自是一唐虞。
<br>
<br>读经示儿子
<br>
<br>通经本训诂，讲字极声形。
<br>未尽寸心苦，已销双鬓青。
<br>惧如临战阵，敬若在朝廷。
<br>此是吾家事，儿曹要细听。
<br>
<br>读旧稿有感
<br>
<br>我少则嗜书，于道本无得，
<br>譬如昌歜芰，乃自性一癖。
<br>老来百事废，惟此尚自力，
<br>岂惟绝庆吊，乃至忘寝食。
<br>吟哦杂诵咏，不觉日既夕。
<br>文辞顾浅懦，望古空太息，
<br>世俗不可解，更为著金石。
<br>收歛固已迟，虽悔终何益！
<br>君看老农夫，法亦传后稷。
<br>持此少自宽，陶然送余日。
<br>
<br>读老子
<br>
<br>道德五千言，巍巍众妙门。
<br>管窥那见豹？指染仅尝鼋。
<br>正尔分章句，谁欤达本源？
<br>蜀庄犹不死，过我得深论。
<br>
<br>读老子
<br>
<br>放翁晨兴坐龟堂，古铜匜烧海南香。
<br>临目接手精思床，身如槁木心如墙。
<br>八十一章独置傍，徐起开读声琅琅。
<br>怳然亲见古伯阳，袂属关尹肩庚桑。
<br>孰能试之出毫芒，末俗可复跻羲黄？
<br>阴符伪书实荒唐，稚川金丹空有方。
<br>人生忽如瓦上霜，勿恃强健轻年光！
<br>
<br>读老子传
<br>
<br>巍巍阙里与天崇，礼乐诗书万世宗。
<br>但说周公曾入梦，宁於老氏叹犹龙？
<br>
<br>读老子次前韵
<br>
<br>平生好大忽琐细，焚香读书户常闭。
<br>少年曾预老聃役，晚岁欲挹浮丘袂。
<br>力探玄门穷众妙，肯学阴谋画奇计？
<br>言狂不独人共排，志大仍忧後难继。
<br>君看淡扫出茧眉，岂比一尺春风髻。
<br>著书勿恤饱蠹鱼，会有子云生後世。
<br>
<br>读老子有感
<br>
<br>左史倚相读皇坟，学者尚得窥全浑。
<br>孰为武成二三策，宁取道德五千言。
<br>巢居结绳事益远，浇淳散朴忍复论？
<br>安得深山老不死，坐待古俗还羲轩！
<br>
<br>读乐天诗
<br>
<br>放姬鬻骆初何有？常笑香山恨不摅。
<br>输与此翁容易死，一身之外更无余。
<br>
<br>读李杜诗
<br>
<br>濯锦沧浪客，青莲澹荡人。
<br>才名塞天地，身世老风尘。
<br>士固难推挽，人谁不贱贫？
<br>明窗数编在，长与物华新。
<br>
<br>读李泌事偶书
<br>
<br>莘渭当时已误来，商山芝老更堪哀。
<br>人生若要常无事，两颗梨须手自煨。
<br>
<br>读林逋魏野二处士诗
<br>
<br>君复仲先真隐沦，笔端亦自斡千钧。
<br>闲中一句终难道，何况市朝名利人！
<br>
<br>读刘蕡策
<br>
<br>志士仁人气薄云，唐家惟有一刘蕡。
<br>看渠放逐蛇龙手，那肯驱蝇与拍蚊。
<br>
<br>读吕舍人诗追次其韵
<br>
<br>士生始从学，取友实先务。
<br>吾闻诸古人，倾盖有如故。
<br>汉宫长生药，至取云表露。
<br>治身当何如，而受一尘污？
<br>
<br>读吕舍人诗追次其韵
<br>
<br>有过当相规，有善当相告，
<br>岂惟定新交，亦以笃旧好。
<br>势利古所羞，置之勿复道。
<br>霜霣万木凋，孰秉岁寒操？
<br>
<br>读吕舍人诗追次其韵
<br>
<br>少壮如昨日，忽已及耄期。
<br>旧友散莫收，亦复少新知。
<br>言归镜湖上，日日醉东篱。
<br>自笑如寒蠂，裴回残菊枝。
<br>
<br>读吕舍人诗追次其韵
<br>
<br>道士成金丹，青云可接翼；
<br>小夫岂知此，危坐学数息。
<br>如持一畚上，自谓河可塞。
<br>生不遇硕师，几何不自贼。
<br>
<br>读吕舍人诗追次其韵
<br>
<br>三沐复三熏，佩玉懹明珠。
<br>何至不自珍，欲效豕负涂？
<br>传呼虽甚宠，正可夸群奴。
<br>君看魏徵孙，世世为农夫。
<br>
<br>读论语
<br>
<br>壮岁贪求未见书，归常充栋出连车。
<br>晚窥阙里亲传妙，数简方知已有余。
<br>
<br>读前辈诗文有感
<br>
<br>我无前辈千钧笔，造物争功谢不能。
<br>已分文章归委靡，可怜意气尚凭陵。
<br>鸾旗广殿晨排仗，铁马黄河夜踏冰。
<br>此事要须推大手，蝉嘶分付与吴僧。
<br>
<br>读穷居五字慨然有感复作一首自解
<br>
<br>布褐营身足，茅茨置榻宽。
<br>食非依漂母，菜不仰园官。
<br>小蹇鞍鞯黑，羸僮骨相酸。
<br>丹青能写此，千载尚传观。
<br>
<br>读阮籍传
<br>
<br>天生父子立君臣，万世宁容乱大伦！
<br>籍辈可诛无复议，礼非为我为何人？
<br>
<br>读史
<br>
<br>马周浪迹新丰市，阮籍兴怀广武城。
<br>用舍虽殊才气似，不妨也是一书生。
<br>
<br>读史
<br>
<br>青灯耿耿夜沉沉，掩卷凄然感独深。
<br>恤纬不遑嫠妇叹，美芹欲献野人心。
<br>孤忠要有天知我，万事当思後视今。
<br>君看宣王何似主？一篇庭燎未忘箴。
<br>
<br>读史
<br>
<br>夜对遗编叹复惊，古来成败浩纵横。
<br>功名多向穷中立，祸患常从巧处生。
<br>万里关河归梦想，千年王霸等棋枰。
<br>人间只有躬耕是，路过桑村最眼明。
<br>
<br>读史
<br>
<br>民间斗米两三钱，万里耕桑罢戍边。
<br>常使屏风写无逸，应无烽火照甘泉。
<br>
<br>读史
<br>
<br>南言蓴菜似羊酪，北说荔枝如石榴。
<br>自古论人多类此，简编千载判悠悠。
<br>
<br>读史
<br>
<br>缃帙牙签满架书，流泉决决竹疏疏。
<br>人生得志宁无命？一室何妨且扫除。
<br>
<br>读史
<br>
<br>王侯到底是虚名，何物能为我重轻！
<br>徒步出关胡不可？向来常笑弃繻生。
<br>
<br>读史
<br>
<br>男子胸中正要奇，立京能立太平基。
<br>君王玉钺无穷恨，千载茫茫谁复知？
<br>
<br>读史
<br>
<br>自古功名亦偶谐，胸中要使浩无涯。
<br>可怜赫赫丹阳尹，数颗槟榔尚系怀。
<br>
<br>读史
<br>
<br>萧相守关成汉业，穆之一死宋班师。
<br>赫连拓跋非难取，天意从来未易知。
<br>
<br>读史
<br>
<br>荣悴纷纷醉梦中，转头何事不成空？
<br>全家采药鹿门去，我忆襄阳庞德公。
<br>
<br>读史
<br>
<br>人间著脚尽危机，睡觉方知梦境非。
<br>莫怪富春江上客，一生不厌钓渔矶。
<br>
<br>读史
<br>
<br>颜良文丑知何益，关羽张飞死可伤。
<br>等是人间号骁将，太山宁比一毫芒。
<br>
<br>读史有感
<br>
<br>英雄自古埋秋草，世上儿童共笑狂。
<br>射贼曾飞白羽箭，闭门空枕绿沉枪。
<br>隆中高卧人千载，易水悲歌泪数行。
<br>读尽青编窗日晚，一尊聊复吊兴亡。
<br>
<br>读史有感
<br>
<br>不肯低头就世事，亦不作牋与天公；
<br>惟须痛饮以醉死，乱山深处听松风。
<br>
<br>读史有感
<br>
<br>昔人识不过十字，富贵封侯渠自如；
<br>龟堂闭门万卷读，一字不肯供时须。
<br>
<br>读书
<br>
<br>读书肝胆尚轮囷，蠹简堆中著此身。
<br>饱识三千余岁事，已为七十四年人。
<br>镜中衰鬓难藏老，海内虚名不救贫。
<br>只欲从今都扫尽，剩沽春酒答新春。
<br>
<br>读书
<br>
<br>力不扶微学，心犹守旧闻。
<br>壁间科斗字，秦火岂能焚？
<br>
<br>读书
<br>
<br>放翁白首归剡曲，寂寞衡门书满屋。
<br>藜羹麦饭冷不尝，要足平生五车读。
<br>校雠心苦谨涂乙，吟讽声悲杂歌哭。
<br>三苍奇字已杀青，九译旁行方著录。
<br>有时达旦不灭灯，急雪打窗闻簌簌。
<br>倘年七十尚一纪，墬典断编真可续。
<br>客来不怕笑书痴，终胜牙签新未触。
<br>
<br>读书
<br>
<br>忆昔年少时，把卷惟引睡，
<br>惰游过日月，自咎辄涕泗。
<br>老来百事废，却觉书多味，
<br>岂惟时有得，圣域可坐致。
<br>譬如入武库，戃怳不暇视，
<br>浅陋安能名，出门但惊喟。
<br>天球及河图，千古所共秘，
<br>幸今发其藏，虽老敢自弃。
<br>
<br>读书
<br>
<br>读书四更灯欲尽，胸中太华蟠千仞。
<br>仰呼青天那得闻，穷到白头犹自信。
<br>策名委质本为国，岂但空取黄金印。
<br>故都即今不忍说，空宫夜夜飞秋磷。
<br>士初许身辈稷契，岁晚所立惭廉蔺，
<br>正看愤切诡成功，已复雍容托观衅。
<br>虽然知人要未易，讵可例轻天下士。
<br>君不见长松卧壑困风霜，时来屹立扶明堂。
<br>
<br>读书
<br>
<br>古人已死书独存。吾曹赖书见古人。
<br>後之视今犹视古，吾书未泯要有取。
<br>贾生痛哭汉文时，至今读之有余悲。
<br>魏徵嘻笑封德彝，生亦岂责绛灌知。
<br>穷秋风雨卧孤馆，万世悠悠百年短。
<br>垂死成功亦未晚，安知无人叹微管！
<br>
<br>读书
<br>
<br>稽古衰犹力，翻书夜达晨。
<br>思人频掩卷，感事忽沾巾。
<br>世阅几春梦，身今一老民。
<br>忍穷端已惯，蔬食又经旬。
<br>
<br>读书
<br>
<br>远遯江湖上，端居风雨中。
<br>纸新窗正白，炉暖火通红。
<br>签帙方重整，声形且细穷。
<br>扶衰倘未死，更破十年功。
<br>
<br>读书
<br>
<br>束发论交一世豪，暮年憔悴困蓬蒿。
<br>文辞博士书驴券，职事参军判马曹。
<br>病里犹须看周易，醉中亦复读离骚。
<br>若为可奈功名念，试觅并州快剪刀。
<br>
<br>读书
<br>
<br>少从师友讲唐虞，白首襟怀不少舒。
<br>旧谓皆当付之酒，今知莫若信吾书。
<br>朱黄参错鸡鸣後，签帙从横月堕初。
<br>抚几欣然时有得，此翁作计未全疏。
<br>
<br>读书
<br>
<br>两两星躔九九车，天津笑我醉骑驴。
<br>床头正可著周易，架上何妨抽汉书。
<br>幸有古人同臭味，不嫌儿子似迂疏。
<br>颓然白发虽堪鄙，耐事禁愁却有余。
<br>
<br>读书
<br>
<br>平生爱客如爱书，力虽不逮意有余。
<br>门前车马久扫迹，老病又与黄卷疏。
<br>人情冷暖可无问，手不触书吾自恨。
<br>今年入秋风雨频，灯火得凉初可近。
<br>年过七十眼尚明，天公成就老书生。
<br>旧业虽衰犹不坠，夜窗父子读书声。
<br>
<br>读书
<br>
<br>尧庭君相都俞盛，阙里师生博约深。
<br>我读残编食忘味，朱弦三叹有遗音。
<br>
<br>读书
<br>
<br>两眼欲读天下书，力虽不迨志有余。
<br>千载欲追圣人徒，慷慨自信宁免愚？
<br>置书不读谈虚无，谁其始为此创疽？
<br>古时泽被禽与鱼，博施所以为唐虞。
<br>正使老释信不诬，为我未免近杨朱。
<br>高轩大旆塞路衢，台阁尊显来于于，
<br>安得禹皋日陈谟，沾濡四表无焦枯，
<br>坐令事业见真儒，老农不恨老耕鉏。
<br>
<br>读书
<br>
<br>先亲爱我读书声，追慕慈颜涕每倾。
<br>万事到前心尽嬾，一编相向眼偏明。
<br>致君正使违初志，为己犹当毕此生。
<br>更祝吾儿思早退，雨蓑烟笠事春耕。
<br>
<br>读书
<br>
<br>面骨峥嵘鬓欲疏，退藏只合卧蜗庐。
<br>自嫌尚有人间意，射雉归来夜读书。
<br>
<br>读书
<br>
<br>归老宁无五亩园，读书本意在元元。
<br>灯前目力虽非昔，犹课蝇头二万言。
<br>
<br>读书罢小酌偶赋
<br>
<br>岁晚凄凉冰雪晨，颓垣破屋镜湖滨。
<br>浮生亦念古有死，壮气要使胡无人。
<br>黄卷展残三太息，绿尊酌罢一嚬伸。
<br>躬耕不预差科事，犹向清时作幸民。
<br>
<br>读书示子遹
<br>
<br>我性苦爱书，未始去几案。
<br>生虽後三代，意尚卑两汉。
<br>世衰道术裂，年往朋友散。
<br>泽居贫至骨，霜冷衣露骭。
<br>犹能乐其乐，肯发穷苦叹？
<br>尔来更可笑，身籴儿炊爨。
<br>一饱辄欣然，弦诵等雝泮。
<br>望古虽天渊，视俗亦冰炭。
<br>阿遹可怜生，相守忘夜旦。
<br>孤学当世传，岁月不可翫。
<br>
<br>读书示子遹
<br>
<br>我生无它营，半世随宦牒。
<br>谗波方稽天，忧与愁相接。
<br>中间稍自觉，万事付马曹。
<br>告归幸见听，泊与淡相遭。
<br>日晏突无烟，垢面有爪痕，
<br>读书则未置，可笑习气存。
<br>造物哀其穷，畀之大耳儿。
<br>儿亦好古学，乃不售有司。
<br>谓当鸢瑟缩，乃如鹤昂藏，
<br>父子共薄饭，忍饥讲虞唐。
<br>丰凶有常数，穮蔉当自力；
<br>古言不吾欺，岁晚於汝食。
<br>
<br>读书未终卷而睡有感
<br>
<br>暮年缘一嬾，百事俱弃置；
<br>今遂嬾到书，把卷辄坐睡。
<br>其余嬾则已，感此独歔欷。
<br>念昔少壮时，日夜痛磨砺，
<br>誓言死为期，身在敢暴弃？
<br>宁知未死前，殆欲负此志。
<br>颜回称好学，杨雄乃识字。
<br>勉哉慕前修，自画圣所讳。
<br>
<br>读书有感
<br>
<br>洙泗诸生尊所闻，岂容兀者亦中分！
<br>焚经竞欲愚黔首，亡史谁能及阙文？
<br>吾道固应千古在，几人虚用一生勤？
<br>世间倚相何曾乏，会与明时诵典坟。
<br>
<br>读书杂言
<br>
<br>书亦何用於世哉！圣人之言如造化，
<br>巍巍地辟而天开。渊源虞唐至周孔，
<br>黄河万里昆仑来。天不使诸儒为战国血，
<br>又不使六艺为亡秦灰，豁如盲瞽见皦日，
<br>快若聋聩闻春雷，插空泰华起突兀，
<br>垂天云汉森昭回。奈何後世独不省，
<br>顾舍夷路趋邛郲？不知开眼蹈覆辙，
<br>乃欲归罪车轮摧。福有基，
<br>祸有胎，一朝产祸吁可哀！
<br>
<br>读书至夜半灯尽欲睡慨然有感
<br>
<br>白发萧萧老空谷，人叹厄穷心自足。
<br>东郊晓射堕锦雉，北崦春耕叱黄犊。
<br>区区世事何足论，未死断知常闭门。
<br>关河好在万里路，理乱不至三家村。
<br>夜分灯暗月入户，赋诗肯道儒冠误。
<br>饥鹰劲翮高有声，横截陂湖正南去。
<br>
<br>读书至夜分感叹有赋
<br>
<br>老人世间百念衰，惟好古书心未移。
<br>断碑残刻亦在椟，时时取玩忘朝饥。
<br>推寻点画到曲折，想见落笔纵横时。
<br>岂惟鸾凤九霄上，景锺大鼎森陆离。
<br>虽然欲学则曷敢，驽马仰看骅骝驰。
<br>正如志士才不称，心慕伊傅终何施？
<br>尔来亦复强点染，手不随意徒嗟咨。
<br>悬知明日天将雨，中夜寒蒸紫玉池。
<br>
<br>读苏叔党汝州北山杂诗次其韵
<br>
<br>暑耘日炙背，寒耕泥没脚；
<br>众人占膏腴，我独治硗确。
<br>力尽功未见，厥土但如昨，
<br>岂惟窘糠粞，直恐转沟壑。
<br>今年雨阳时，天如相耕获。
<br>屋倾未暇扶，且复补篱落。
<br>
<br>读苏叔党汝州北山杂诗次其韵
<br>
<br>旧絮补破襦，生薪续微火；
<br>惸孤有冻死，自视亦已过。
<br>邻翁冒风雪，斗酒持饮我。
<br>尖团擘霜蟹，丹漆飣山果。
<br>欣然共笑语，何止宽寒饿。
<br>布被拥更阑，招魂不须些。
<br>
<br>读苏叔党汝州北山杂诗次其韵
<br>
<br>三山镜湖上，出郭无十里；
<br>结庐非所择，但取便薪水。
<br>间亦出从宦，安能慕园绮。
<br>地主卜林塘，亦复异子美。
<br>蘧蒢方丈室，仅足容卧起。
<br>吾意本扁舟，陆居聊尔耳。
<br>
<br>读苏叔党汝州北山杂诗次其韵
<br>
<br>祠官粟一囊，不赡躯七赤。
<br>前年蒙宽恩，例许乞骸骨。
<br>联翩三儿子，俱作鹳雀碧，
<br>赋禄虽尚远，亦足慰衰白。
<br>幅巾茆檐下，称病谢来客。
<br>从今门前路，永扫车马迹。
<br>
<br>读苏叔党汝州北山杂诗次其韵
<br>
<br>舍北有渔矶，下临清溪流，
<br>柳阴出朱桥，莲浦横兰舟。
<br>蓴丝二三亩，采掇供晨羞；
<br>鱼虾虽琐细，亦足赡吾州。
<br>人生常如此，安用万户侯？
<br>绿蓑幸可买，金印非所求。
<br>
<br>读苏叔党汝州北山杂诗次其韵
<br>
<br>寓形百年中，如臂屈伸顷；
<br>少壮几何时，已复堕衰境。
<br>老人喜自洁，临涧漱绿净。
<br>佛龛香事已，僧钵供煮饼。
<br>山茶试芳嫩，野果荐甘冷。
<br>不学万钱厨，长鱼取淮颍。
<br>
<br>读苏叔党汝州北山杂诗次其韵
<br>
<br>岩石著幼舆，风月思玄度。
<br>老子放浪心，常恐迫迟暮。
<br>安得世外人，握手相与语。
<br>吾宗甫里公，奇辞赋渔具。
<br>高风邈不嗣，徒有吟讽苦。
<br>霜风吹短衣，何山不堪住？
<br>
<br>读苏叔党汝州北山杂诗次其韵
<br>
<br>久病卧江村，发白面黧黑。
<br>艰难念温饱，日夜积涓滴。
<br>聚壤粪园桑，荷锄耘垄麦；
<br>苟失一日勤，农事深可惜。
<br>小儿念乃翁，卒岁共欣戚。
<br>跂望明年春，社雨泥一赤。
<br>
<br>读苏叔党汝州北山杂诗次其韵
<br>
<br>德孙秀眉宇，慨然修初服；
<br>枯肠贮诗书，十饭九不肉。
<br>成童将觅举，想见袍立鹄。
<br>先泽傥未衰，岂无五秉粟。
<br>汝能记吾言，并以告阿福，
<br>闭门勿杂交，一经万事足。
<br>
<br>读苏叔党汝州北山杂诗次其韵
<br>
<br>吾幼从父师，所患经不明，
<br>何尝效侯喜，欲取能诗声；
<br>亦岂刘隋州，五字矜长城。
<br>秋雨短檠夜，掉头费经营，
<br>区区宇宙间，舍重取所轻。
<br>此身傥未死，仁义尚力行。
<br>
<br>读唐人愁诗戏作
<br>
<br>少时唤愁作底物，老境方知世有愁。
<br>忘尽世间愁故在，和身忘却始应休。
<br>
<br>读唐人愁诗戏作
<br>
<br>清愁自是诗中料，向使无愁可得诗？
<br>不属僧窗孤宿夜，即还山驿旅游时。
<br>
<br>读唐人愁诗戏作
<br>
<br>天恐文人未尽才，常教零落在蒿莱。
<br>不为千载离骚计，屈子何由泽畔来？
<br>
<br>读唐人愁诗戏作
<br>
<br>我辈情锺不自由，等闲白却九分头。
<br>此怀岂独骚人事，三百篇中半是愁。
<br>
<br>读唐人愁诗戏作
<br>
<br>飞雪安能住酒中，闲愁见酒亦消融。
<br>山家有力参天地，不放清尊一日空。
<br>
<br>读唐人乐府戏拟思妇怨
<br>
<br>一自门前征马嘶，此心常与断云西。
<br>双飞空羡雉朝雊，独泣忍闻乌夜啼！
<br>辽海昼昏麈漠漠，杜陵春到草萋萋。
<br>孤愁可为邻姬说，只有临樽醉似泥。
<br>
<br>读唐书
<br>
<br>力行可使金如土，笃好能徕马若龙。
<br>斗米三钱本常事，风云千载自难逢。
<br>
<br>读唐书忠义传
<br>
<br>志士慕古人，忠臣挺奇节。
<br>就死有处所，天日为无色。
<br>太义孰不知，临难欠健决。
<br>我思杲卿发，可配嵇绍血。
<br>
<br>读陶诗
<br>
<br>我诗慕渊明，恨不造其微。
<br>退归亦已晚，饮酒或庶几。
<br>雨余鉏瓜垄，月下坐钓矶。
<br>千载无斯人，吾将谁与归？
<br>
<br>读陶诗
<br>
<br>陶谢文章造化侔，篇成能使鬼神愁。
<br>君看夏木扶疏句，还许诗家更道不？
<br>
<br>读退之人不知古今马牛而襟裾之句有感
<br>
<br>书生独占世间痴，过计私忧无已时。
<br>知尽古今成底事？空将血泪向人垂。
<br>
<br>读宛陵先生诗
<br>
<br>李杜不复作，梅公真壮哉！
<br>岂惟凡骨换，要是顶门开。
<br>锻链无遗力，渊源有自来。
<br>平生解牛手，余刃独恢恢。
<br>
<br>读宛陵先生诗
<br>
<br>欧尹追还六籍醇，先生诗律擅雄浑。
<br>导河积石源流正，维岳崧高气象尊。
<br>玉磬漻漻非俗好，霜松郁郁有春温。
<br>向来不道无讥评，敢保诸人未及门。
<br>
<br>读王季夷旧所寄诗
<br>
<br>灯前忽见季夷诗，泪洒行间不自知。
<br>醉别西津如昨日，露曦沤灭已多时。
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>我生本江湖，岁月不可算。
<br>采药游名山，所历颇萧散。
<br>一逢巢居翁，见谓於我馆，
<br>酌泉啖松柏，每得造膝款。
<br>行道不自力，残发日已短。
<br>海山故不远，谪限何时满？
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>仕宦五十年，所至不黔突，
<br>取鱼固舍熊，挟兔那恨鹘。
<br>退归息厌厌，谁敢书咄咄。
<br>屋穿每茨草，驴瘦可数骨。
<br>秋风忽已厉，落叶衬残月，
<br>脱巾坐中庭，清冷入毛发。
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>我爱古竹枝，每歌必三反。
<br>孤舟上荆巫，天末未觉远。
<br>最奇扇子峡，恨不遂高遯。
<br>荆棘蜀故宫，烟水楚废苑。
<br>至今清夜梦，百丈困牵挽。
<br>人生如寄尔，勿叹流年晚。
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>往岁著朝衫，晨起事如汇。
<br>告归卧孤村，枯淡有余味。
<br>闭门绝外慕，自谓真富贵。
<br>萧然毕吾生，地下亦增气。
<br>里翁恋儿女，小疾辄忧畏。
<br>惟穷可赊死，我在君亦未。
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>万金筑华堂，千金教新音，
<br>不知忧患场，著脚日愈深。
<br>今人喜议古，後亦将议今，
<br>使汝有子孙，闻之亦何心？
<br>邓通擅铜山，死日无一簪，
<br>未死汝勿喜，五溪多毒淫。
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>往者游青城，犹及二三老，
<br>稽首出世师，数语穷至道。
<br>妻子真弊屣，弃去恨不早。
<br>俯仰才几时，残骸日衰槁。
<br>吾儿有奇骨，亦复至幽讨。
<br>金丹傥可成，白发何足扫！
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>稚川师郑君，才及一卷书。
<br>书大仅如箸，度世盖有余。
<br>想其所论说，妙极轩昊初。
<br>内篇今虽存，亦复饱蠹鱼。
<br>我欲探其原，蹇步空趑趄。
<br>安得插两翅，从公游太虚？
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>隐书有三景，字字当力行。
<br>寸地与尺宅，可以久汝生。
<br>泝流归昆虚，坚守临长城，
<br>一旦告成功，河塞黄金成，
<br>笙鹤适缑山，貂蝉朝玉京。
<br>即今修行地，千古名还婴。
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>行年过八十，形悴神则旺。
<br>往来江湖间，垂老犹疏放。
<br>沧波浩无津，天遣遂微尚。
<br>剡溪挂风帆，渔浦理烟榜，
<br>奇云出深谷，新月生叠嶂。
<br>兴怀晋诸贤，谁能续遗唱？
<br>
<br>读王摩诘诗爱其散发晚未簪道书行尚把之句因用为韵赋古风十首亦皆物外事也
<br>
<br>二十游名场，最号才智下。
<br>蹭蹬六十年，亦有茆一把。
<br>典衣租黄犊，乘雨耕绿野，
<br>西成得一饱，敢计泥没踝。
<br>住久邻好深，百事通乞假，
<br>秋高小瓮香，相唤注老瓦。
<br>
<br>读夏书
<br>
<br>巨浸稽天日沸腾，九州人死若丘陵。
<br>一朝财得居平土，峻宇雕墙已遽兴。
<br>
<br>读僊书作
<br>
<br>与世已如风马牛，松风终日听飕飀。
<br>一炉丹熟定不死，半瓮酒香安得愁？
<br>腰带鞓前秋万顷，香炉峰下水交流。
<br>人间事事皆须命，惟有神仙可自求。
<br>
<br>读香奁集诗戏效其体
<br>
<br>金铺一闭几春风，咫尺心知万里同。
<br>麝枕何曾禳梦恶，玉壼空解贮啼红。
<br>画愁延寿丹青误，赋欠相如笔墨工。
<br>一事目前差自慰，月明还似未央中。
<br>
<br>读许浑诗
<br>
<br>裴相功名冠四朝，许浑身世落渔樵。
<br>若论风月江山主，丁卯桥应胜午桥。
<br>
<br>读易
<br>
<br>大易中含造化机，王何元未造精微。
<br>乾坤要自吾身看，卧听鸡鸣起索衣。
<br>
<br>读易
<br>
<br>揖逊干戈两不知，巢居穴处各熙熙。
<br>无端凿破乾坤秘，祸始羲皇一画时。
<br>
<br>读易
<br>
<br>羸躯抱疾时时剧，白发乘衰日日增。
<br>净扫东窗读周易，笑人投老欲依僧。
<br>
<br>读易
<br>
<br>老喜杜门常谢客，病惟读易不迎医。
<br>冬来更愧乖慵甚，醉过收荞下麦时。
<br>
<br>读隐逸传
<br>
<br>终南处士入都门室山人补谏垣。
<br>毕竟只供千载笑，石封三品鹤乘轩。
<br>
<br>读渊明诗
<br>
<br>渊明甫六十，遽觉前途迮，
<br>作诗颇感慨，自谓当去客。
<br>吾年久过此，霜雪纷满帻，
<br>岂惟仆整驾，已迫牛负轭。
<br>奈何不少警，玩此白驹隙。
<br>倾身事诗酒，废日弄泉石；
<br>梅花何预汝，一笑从渠索。
<br>顾以有限身，儿戏作无益。
<br>一床宽有余，虚室自生白，
<br>要当弃百事，言从老聃役。
<br>
<br>读袁公路传
<br>
<br>成败相寻岂有常，英雄最忌数悲伤。
<br>芜蒌豆粥从来事，何恨邮亭坐箦床？
<br>
<br>读赵昌甫诗卷
<br>
<br>蜗庐溽暑不可过，把卷一读赵子诗。
<br>如游麻源第三谷，忽见梅花开一枝。
<br>寄书问讯不可得，握臂晤语应无期。
<br>惟当饮水绝火食，海山忽有相逢时。
<br>
<br>独处
<br>
<br>老夫闭门衰疾婴，小儿适有南山行，
<br>一奴入市暮未返，愔愔不闻鸟雀鸣。
<br>地炉火死冻脚硬，欲作薄粥愁空枪。
<br>平生遣日赖诗句，久矣无复吟哦声。
<br>但余一点真正念，照了万象犹精明。
<br>欲论此事向何许，众中倘遇千人英？
<br>
<br>独处二首
<br>
<br>蓬门终日闭，寂寂少人声。
<br>纳禄知身贵，传家觉责轻。
<br>朝餐烹芋糁，夜坐爇松明。
<br>划却弹棋局，此心如砥平。
<br>
<br>独处二首
<br>
<br>白敷床稳氎，乌藤倚壁斜。
<br>灰深惟画字，灯暗不成花。
<br>似客犹居里，如僧未出家。
<br>孤村夜无月，何事有啼鸦？
<br>
<br>独登东岩
<br>
<br>早慕功名已绝痴，晚耽笔墨愈无奇。
<br>牧羝未乳身先老，化鹤重归语更悲。
<br>朋旧在亡成断梦，山河兴废入孤吹。
<br>悠然独倚阑干笑，又过簪萸泛菊时。
<br>
<br>独孤生策字景略河中人工文善射喜击剑一世奇士也有自峡中来者言其死于忠涪间感涕赋诗
<br>
<br>忆昨骑驴入蜀关，旗亭邂逅一开颜。
<br>气锺太华中条秀，文在先秦两汉间。
<br>宝剑凭谁占斗气？名驹竟失养天闲。
<br>身今老病投空谷，回首东风涕自潸。
<br>
<br>独立
<br>
<br>独立柴荆外，颓然一秃翁。
<br>乱山吞落日，野水倒寒空。
<br>忧患工催老，飘零敢讳穷？
<br>渔歌亦何恨，凄断满西风。
<br>
<br>独立
<br>
<br>午醉初醒後，回廊独立时。
<br>斜阳明雨叶，乳鹊袅风枝。
<br>违俗虽堪笑，师心颇自奇。
<br>旁人疑徙倚，向道是寻诗。
<br>
<br>独立
<br>
<br>白髯萧飒一愚公，独立蒙蒙细雨中。
<br>羊踏寒蔬新少梦，鱼生空釜久谙穷。
<br>残编幸有圣贤对，闲话岂无邻曲同？
<br>衒鬻才名非老事，小诗信笔不能工。
<br>
<br>独立
<br>
<br>上书不上登封书，乘车但乘下泽车。
<br>夕阳独立衡门外，闲看村童学钓鱼。
<br>
<br>独立思故山
<br>
<br>溪水初生与岸平，桥头新柳已藏莺。
<br>诗缘遇兴玲珑和，酒为逢知烂熳倾。
<br>青箬买来冲雨钓，乌犍租得及时耕。
<br>今朝独立东风里，叹息无人会此情。
<br>
<br>独行过柳桥而归
<br>
<br>寒云覆江干，惨惨雪欲作。
<br>草枯狐兔见，鹰隼方纵搏。
<br>老翁卧蓬户，疾痛在腰脚。
<br>忽觉意稍佳，快若解束缚。
<br>呼童扶下堂，西出度略彴。
<br>浮波见凫雁，决起惊乌鹊。
<br>篱根犬迎吠，碓下鸡俛啄。
<br>霜余桑叶积，春近柳枝弱。
<br>徐行过傍舍，醉笑盛酬酢。
<br>岁暮农事休，羡尔群饮乐。
<br>
<br>独学
<br>
<br>师友雕零身白首，杜门独学就谁评？
<br>秋风弃扇知安命，小炷留灯悟养生。
<br>踵息无声酣午枕，舌根忘味美晨烹。
<br>少年妄起功名念，岂信身闲心太平。
<br>
<br>独夜
<br>
<br>村路泥淹雪，虚檐水结冰。
<br>长征荷戈客，暂到放包僧。
<br>妖鵩鸣高树，饥鼯触闇灯。
<br>谁能问良苦？衰病正相乘。
<br>
<br>独夜
<br>
<br>独夜迢迢掩素屏，病怀羁思共伶竮。
<br>房栊十月寒初重，风雨三更酒半醒。
<br>繁杵有声时断续，残缸无焰尚青荧。
<br>怳然唤起西征梦，身卧金牛古驿亭。
<br>
<br>独夜
<br>
<br>一生食太仓，蠹耗均雀鼠；
<br>虽云久置散，饥饱尚撑拄。
<br>两年失微禄，始觉困羁旅。
<br>倾身营薪米，得食已过午。
<br>人观不堪忧，意气终自许。
<br>藜羹若大庖，草庐如万础。
<br>平生师颜原，本自藐晋楚。
<br>悠然卧北窗，残灯翳还吐。
<br>
<br>独夜
<br>
<br>城上长更续短更，江平天迥雁方征。
<br>灯明纸帐雪霜色，火熟铜瓶风雨声。
<br>浊酒未倾心已怯，细书时读眼犹明。
<br>萧然一室平生惯，纛下何须拥万兵！
<br>
<br>独意
<br>
<br>酒似交情薄，愁随夜漏长。
<br>常贫且撑拄，多病不禁当。
<br>偶读书终卷，闲临帖数行。
<br>翻怜市朝客，扰扰为谁忙？
<br>
<br>独饮
<br>
<br>肃肃霜风劲，萧萧木叶声。
<br>残年如寄尔，冷坐太憎生！
<br>就市沾新酿，呼儿洗破觥。
<br>独斟还独醉，无月配长庚。
<br>
<br>独饮
<br>
<br>怪怪奇奇不自惩，晚途犹复气横膺。
<br>觥船那待清歌劝，酒到愁边量自增。
<br>
<br>独饮醉卧比觉已夜半矣戏作此诗
<br>
<br>泽畔元非慕独醒，散人一饮费经营。
<br>也知世少苏司业，安得官如阮步兵。
<br>醉著面颜惊少壮，浇余胸次失峥嵘。
<br>更阑莫厌残灯火，卧听空廊络纬声。
<br>
<br>独游
<br>
<br>地僻少人迹，身闲思独游。
<br>荒村更阻雨，衰鬓不禁秋。
<br>断续呼牛笛，横斜放鸭舟。
<br>残年澹无事，随处送悠悠。
<br>
<br>独游城西诸僧舍
<br>
<br>我是天公度外人，看山看水自由身。
<br>藓崖直上飞双屐，云洞前头岸幅巾。
<br>万里欲呼牛渚月，一生不受庾公尘。
<br>非无好客堪招唤，独往飘然觉更真。
<br>
<br>独至遯庵避暑庵在大竹林中
<br>
<br>赤日黄尘厌垢纷，竹林深处寄幽欣。
<br>如听嵩雒风前笛，似看潇湘雨後云。
<br>园鹿知时新解角，池鱼得意自成群。
<br>悠然一笑谁能识？坐胜天魔百万军。
<br>
<br>独至遯庵避暑庵在大竹林中
<br>
<br>世俗元非不汝忘，汝归安取醉为乡？
<br>药苗野蔌山家味，柏子松房道室香。
<br>一卷隐书为日课，数声啼鸟谢年光。
<br>客来莫笑茆茨陋，占尽炎天一味凉。
<br>
<br>独酌
<br>
<br>一榼芳醪手自斟，从来户小怯杯深。
<br>已於醉醒知狂圣，又向淳漓见古今。
<br>濡首固非吾辈事，达生犹得昔人心。
<br>酴醾欲过香差减，且据胡床坐绿阴。
<br>
<br>独酌罢夜坐
<br>
<br>不见麴生久，惠然相与娱。
<br>安能论斗石，仅可具盘盂。
<br>听雨蒙僧衲，挑灯拥地炉。
<br>勿生孤寂念，道伴大狸奴。
<br>
<br>独酌有怀南郑
<br>
<br>忆从嶓冢涉南沮，笳鼓声酣醉胆麤。
<br>投笔书生古来有，从军乐事世间无。
<br>秋风逐虎花叱拨，夜雪射熊金仆姑。
<br>白首功名元未晚，笑人四十叹头颅。
<br>
<br>独醉
<br>
<br>老伴死欲尽，少年谁肯亲？
<br>自怜真长物，何啻是陈人！
<br>江市鱼初上，村场酒亦醇。
<br>颓然北窗下，不觉堕纱巾。
<br>
<br>独酌罢夜坐
<br>
<br>不见麴生久，惠然相与娱。
<br>安能论斗石，仅可具盘盂。
<br>听雨蒙僧衲，挑灯拥地炉。
<br>勿生孤寂念，道伴大狸奴。
<br>
<br>独酌有怀南郑
<br>
<br>忆从嶓冢涉南沮，笳鼓声酣醉胆麤。
<br>投笔书生古来有，从军乐事世间无。
<br>秋风逐虎花叱拨，夜雪射熊金仆姑。
<br>白首功名元未晚，笑人四十叹头颅。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
