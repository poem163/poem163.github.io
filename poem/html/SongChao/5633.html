<HTML>
<HEAD>
<TITLE>陆游诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5633"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 嘲布谷
<br>
<br>时令过清明，朝朝布谷鸣。
<br>但令春促驾，那为国催耕。
<br>红紫花枝尽，青黄麦穗成。
<br>从今可无语，倾耳舜弦声。
<br>
<br>嘲梅未开
<br>
<br>梅蕊如红稻，中藏无尽香。
<br>何时来鼻境？更待几番霜。
<br>
<br>嘲畜猫
<br>
<br>甚矣翻盆暴，嗟君睡得成！
<br>但思鱼餍足，不顾鼠纵横。
<br>欲骋衔蝉快，先怜上树轻。
<br>朐山在何许？此族最知名。
<br>
<br>嘲子聿
<br>
<br>讲诵多吴语，勾提学佐书。
<br>夜分灯未彻，晨起发慵梳。
<br>饱食园官菜，少留溪友鱼。
<br>能怜乃翁病，身自举篮舆。
<br>
<br>车轩花时将过感怀
<br>
<br>小轩风月得婆娑，尽付流年与啸歌。
<br>细数一春今过半，正令百岁亦无多。
<br>还家常恐难全璧，阅世深疑已烂柯。
<br>只欲闭门搘倦枕，晚风无奈落花何！
<br>
<br>车轩花时将过感怀
<br>
<br>社雨晴时燕子飞，园林何许觅芳菲。
<br>江山良是人谁在？天地无私春又归。
<br>残史有期成汗简，修门即日挂朝衣。
<br>人生念念皆堪悔，敢效渊明叹昨非。
<br>
<br>车中作
<br>
<br>秋天近霜霰，吴地少风麈。
<br>时驾小车出，始知闲客真。
<br>新交孰倾盖？往事漫沾巾。
<br>处处皆堪隐，桃源莫问津。
<br>
<br>车中作
<br>
<br>雨过未生麈，寒轻不著人。
<br>断云飞苑路，高柳暗天津。
<br>憔悴非平日，呻吟又一春。
<br>丝毫宁有补？空负耦耕身。
<br>
<br>沉绵
<br>
<br>沉绵久未平，寂寞闭柴荆。
<br>危叶先霜坠，残萤冒雨明。
<br>记书由默诵，得食出躬耕。
<br>此事吾亲验，方当告後生。
<br>
<br>陈伯予见过喜予强健戏作
<br>
<br>寒无毡坐甑生尘，此老年来乃尔贫。
<br>两颊如丹君会否，胸中原自有阳春！
<br>
<br>陈阜卿先生为两浙转运司考试官时秦丞相孙以右文殿修撰来就试直欲首选阜卿得予文卷擢置第一秦氏大怒予明年既显黜先生亦几蹈危机偶秦公薨遂已予晚岁料理故书得先生手帖追感平昔作长句以识其事不知衰涕之集也
<br>
<br>冀北当年浩莫分，斯人一顾每空群。
<br>国家科第与风汉，天下英雄惟使君。
<br>後进何人知大老？横流无地寄斯文。
<br>自怜衰钝辜真赏，犹窃虚名海内闻。
<br>
<br>陈让堰市中遇吴氏老自言七十六岁与语久之及归送予过市犹恋恋不忍去
<br>
<br>就店煮茶古堰边，偶逢父老便忘年。
<br>嗟予空忝十年长，闻道惭无一日先。
<br>壮子当门能碌碌，诸孙承业亦翩翩。
<br>熟思游宦终何得？悔不从公曝背眠。
<br>
<br>陈少监饷澄清堂酒
<br>
<br>酣畅年来岂易逢，齑汤蜜汁亦时中。
<br>玉醅忽逐春风至，一吸悬知百榼空。
<br>
<br>晨出
<br>
<br>昧爽睡餍足，起扶藜杖行。
<br>关山开晓色，草木度秋声。
<br>市晚船初发，奴勤地已耕。
<br>道边多野菜，小摘助晨烹。
<br>
<br>晨读道书
<br>
<br>家贫悔嗜酒，年迈思学道；
<br>虽云善补过，见事恨不早。
<br>儒生守章句，忽忽遂将老，
<br>岩间得奇书，足以慰华皓。
<br>丹液下注脐，黄云上通脑。
<br>海山行当归，白发何足扫。
<br>
<br>晨过天庆
<br>
<br>萝月挂团璧，松风号急滩。
<br>孤灯经院晓，残雪醮坛寒。
<br>剩欲闲扶杖，何妨醉堕冠。
<br>诗成兴不尽，万里跨青鸾。
<br>
<br>晨镜
<br>
<br>晨起览清镜，有叟鬓已皤，
<br>馘黄色类栀，面皱纹如靴。
<br>熟视但惊叹，初不相谁何；
<br>久乃稍醒悟，举手自摩挲。
<br>与汝周旋久，流年捷飞梭，
<br>生当老病死，求脱理则那？
<br>切勿强撑拄，据鞍效廉颇，
<br>惟须勤把酒，暂遣衰颜酡。
<br>
<br>晨起
<br>
<br>客枕畏霜气，晓窗收月痕。
<br>芸芸万物作，皎皎一心存。
<br>老已忘开卷，贫犹力灌园。
<br>儿孙能继此，亦足报君恩。
<br>
<br>晨起
<br>
<br>齿豁不可补，发脱无由栽，
<br>清晨明镜中，老色苍然来。
<br>余年亦自惜，未忍付酒杯。
<br>抽架取我书，危坐阖复开。
<br>万世见唐尧，夔龙获亲陪。
<br>寥寥三千年，气象挽可回。
<br>岂以七尺躯，顾受世俗哀？
<br>道在无不可，廊庙均蒿莱。
<br>
<br>晨起
<br>
<br>初日破苍烟，零乱松竹影。
<br>老夫起烧香，童子行汲井。
<br>平生水云身，不堕车马境。
<br>愿言学庞公，全家事幽屏。
<br>
<br>晨起
<br>
<br>终夜厌姑恶，经春无秭归。
<br>溪云生惨惨，林日澹晖晖。
<br>物外孤懹胜，人间百虑非。
<br>邻翁剡中去，为我买渔衣。
<br>
<br>晨起
<br>
<br>日高霜渐释，睡起发犹蓬。
<br>小圃经行外，新蔬检校中。
<br>水开闻跃鲤，天远看飞鸿。
<br>粥熟还归舍，吾生亦未穷。
<br>
<br>晨起
<br>
<br>鸡已参差唱，窗才纔曨明。
<br>高林风不止，丛竹露如倾。
<br>梦为多难记，诗缘嬾少成。
<br>晨兴了无事，散发遶阶行。
<br>
<br>晨起
<br>
<br>清晨推枕起，盥面吾事足；
<br>岂无扫洒役，出市待归仆。
<br>小餮亦已省，尚进药盈掬
<br>整衣登北堂，危坐巾一幅。
<br>徐行梧楸阴，爱此雨余绿。
<br>幽鸟东山来，锵鸣若琴筑。
<br>静听兴未阑，稚子报饭熟。
<br>欣然往从之，宁计食不肉。
<br>
<br>晨起
<br>
<br>月澹知将晓，风清喜近秋。
<br>狂吟词跌宕，新沐发飕飀。
<br>桐叶危先堕，蝉声断更遒。
<br>达生随处乐，自笑替人愁。
<br>
<br>晨起
<br>
<br>孤梦忽自惊，小窗初送明。
<br>珍禽语庭树，可爱不知名。
<br>向者事宦游，尘土过半生；
<br>传呼束带出，冬冬尚残更。
<br>山居虽自由，晨起亦有程。
<br>洗砚拂书几，一笑惬幽情。
<br>
<br>晨起
<br>
<br>青青水中萍，粲粲墙下草。
<br>开岁才几时，已叹春事老。
<br>鸣禽傍窗户，怪我倦幽讨。
<br>长吟感人怀，病枕起亦早。
<br>下床呼獠奴，浩荡恣洒扫。
<br>绿阴列苍石，芳樽得频倒。
<br>客来但与饮，谈天有何好？
<br>亦莫雕肺肝，吟哦学郊岛。
<br>
<br>晨起
<br>
<br>初听高枝鹎鵊鸣，旋闻深井辘轳声。
<br>堙笼小合犹疑雨，日射东窗顿作晴。
<br>古洗注汤供浇濯，春畦摘菜助炰烹。
<br>老人颓惰虽堪笑，终胜胸中怀不平。
<br>
<br>晨起
<br>
<br>残梦悠扬不复成，枪然已有百禽鸣。
<br>山童来报溪流长，幽事从今日日生。
<br>
<br>晨起
<br>
<br>晨起梳头嬾，披衣立草堂。
<br>雾昏全隐树，气暖不成霜。
<br>滩急回鱼队，天低衬雁行。
<br>新春犹一月，已觉日微长。
<br>
<br>晨起
<br>
<br>海燕翩将乳，戎葵粲己繁。
<br>鱼船初入市，蒪担未过门。
<br>年耄停朝课，家贫省小餐。
<br>所欣行药处，秧稻遍村村。
<br>
<br>晨起
<br>
<br>晨起梳头拂面丝，行年七十岂前期。
<br>此生犹著几两屐？长日惟消一局棋。
<br>空釜生鱼忍贫惯，闲门罗雀与秋宜。
<br>区区名义真当勉，正是先师戒得时。
<br>
<br>晨起
<br>
<br>晨起梳头雪满膺，可怜衰与病相乘。
<br>浮名何足欺横目，真乐聊须付曲肱。
<br>仕有俸钱渠亦好，退无耕垄我何凭？
<br>具牛力尽殊堪闵，买犊东村恨未能。
<br>
<br>晨起
<br>
<br>老病少睡眠，卧见天窗白。
<br>栖鸟亦已鸣，一一翻去翮。
<br>我起将何之，且复守书册。
<br>收歛万里心，未厌容膝迮。
<br>吾家读书法，一字亦当核。
<br>勉哉积新功，莫问几时客。
<br>
<br>晨起
<br>
<br>衣润熏笼暖，灯残漏箭长。
<br>鸣鸡带窗月，立马怯庭霜。
<br>病骨阴晴觉，官身早夜忙。
<br>火城那复梦，愁绝软尘香。
<br>
<br>晨起
<br>
<br>老境真无事，深居每畏人。
<br>喔咿鸡失旦，娅奼鸟鸣春。
<br>过担饮餭白，擎盘粔籹新。
<br>出门还可喜，一笑语比邻。
<br>
<br>晨起
<br>
<br>小疾蠲除尽，闲愁垦辟空。
<br>时光鸡唱里，生计碓声中。
<br>戒婢储猿果，看奴织鹤笼。
<br>老人新得道，处处见神通。
<br>
<br>晨起
<br>
<br>衰老少睡眠，睡晚觉常早；
<br>五更揽衣起，漏鼓犹考考。
<br>青灯耿孤影，不睡坐亦好。
<br>读尽一编书，南窗朝日杲。
<br>
<br>晨起
<br>
<br>倦枕廉纤雨，幽窗料峭寒。
<br>溪柴旋篝火，野蔌斗登盘。
<br>年老衣冠古，身闲宇宙宽。
<br>儿孙生我笑，趋揖已儒酸。
<br>
<br>晨起
<br>
<br>老尚贪书课，黎明即下床。
<br>不惊天乍冷，更觉意差强。
<br>蟾滴初添水，螭炉旋炷香。
<br>浮生又一日，开卷就窗光。
<br>
<br>晨起
<br>
<br>小雨湿清晓，新莺啼早春。
<br>年光惊病眼，节物属闲身。
<br>巴硖东连楚，嶓山北控秦。
<br>远游端可继，敢恨素衣尘。
<br>
<br>晨起
<br>
<br>晓枕初兴白发翁，弊裘百衲葑炉红。
<br>独居漫受书狐媚，滞思难矜笔阵雄。
<br>旧学虫鱼笺尔雅，晚知稼穑讲豳风。
<br>一身自喜无余事，且度残年风雪中。
<br>
<br>晨起
<br>
<br>一官又寄汝江头，落魄文园故倦游。
<br>榻上铎声悲破梦，檐边桐叶冷生秋。
<br>暮年作吏宁长策，薄禄縻人尚小留。
<br>晨起凭栏叹衰甚，接篱纱薄发飕飕。
<br>
<br>晨起
<br>
<br>心安已到无心处，病去浑如未病前。
<br>晨起更知秋色好，一庭风露听鸣蝉。
<br>
<br>晨起
<br>
<br>天公择地养衰残，著向桑村麦野间。
<br>晓色入帘初滉漾，幽禽窥户已间关。
<br>酒徒散去稀中圣，诗思衰来媿小山。
<br>一炷沉烟北窗底，曲肱卧看不胜闲。
<br>
<br>晨起
<br>
<br>戒婢篝衣彻扊扅，呼儿涤砚作隃麋。
<br>须臾开卷东窗下，即是先生无病时。
<br>
<br>晨起
<br>
<br>勋业文章谢不能，生涯分付一枝藤。
<br>身同湘浦孤舟客，心羡庐山下版僧。
<br>倦枕厌闻窗外雨，残膏犹在壁间灯。
<br>草芝要及清晨服，深媿蛮童为扣冰。
<br>
<br>晨起出南堂
<br>
<br>晓枕华胥谁唤回，下堂拽杖一悠哉！
<br>啼鸦已逐晨光起，飞鹭初冲宿霭来。
<br>石路少行生蔓草，柴扉多闭长莓苔。
<br>身闲亦未全无事，检校幽花几树开。
<br>
<br>晨起待子聿归
<br>
<br>老人盥栉罢，坐待汝晨省；
<br>忽思隔重关，怀抱增耿耿。
<br>小雨暗北窗，谁与慰凄冷？
<br>
<br>卷书默袖手，奈此清昼永！
<br>悬知河桥下，亦已唤舴艋。
<br>长路归当饥，呼童具汤饼。
<br>
<br>晨起独行绿阴间
<br>
<br>楸槐阴里漏朝晖，芳草离离露渐稀。
<br>不恨过时尝煮酒，且欣平旦著生衣。
<br>病逢鍼药如差减，贫比箪瓢尚庶几。
<br>惟是未能忘习气，乱书随日又成围。
<br>
<br>晨起对镜
<br>
<br>双鬓成丝高颊颧，晓窗临镜意茫然。
<br>朱颜岂是一朝去，暗铄潜消五十年！
<br>
<br>晨起复睡
<br>
<br>衰翁卯饮易上面，泽国春寒偏著人。
<br>下榻一杯还就枕，不嫌鼾睡聒比邻。
<br>
<br>晨起看山饮酒
<br>
<br>爱山入骨髓，嗜酒在膏肓。
<br>跌宕风烟外，歌呼麴蘖傍。
<br>虚窗天柱晓，小瓮橐泉香。
<br>垂老叨微禄，无忙。
<br>
<br>晨起南窗晴日可爱戏作一绝
<br>
<br>萧散山林一幅巾，天公乞与自由身。
<br>茅檐不似宫塼暖，日满南窗也可人。
<br>
<br>晨起偶得五字戏题稿後
<br>
<br>推枕悠然起，吾诗忽欲成。
<br>虽云无义语，犹异不平鸣。
<br>有得忌轻出，微瑕须细评。
<br>平生五字句，垂老媿长城。
<br>
<br>晨起偶题
<br>
<br>城远不闻长短更，上方钟鼓自分明。
<br>幽居不负秋来睡，末路偏谙世上情。
<br>大事岂堪重破坏，穷人难与共功名。
<br>风炉歙钵生涯在，且试新寒芋糁羹。
<br>
<br>晨起颇寒饮少酒作草数幅
<br>
<br>衣食无多悉自营，今年真个是归耕。
<br>屏居大泽群嚣息，乍得清寒百体轻。
<br>桥北潦收波浅碧，埭西霜近叶微赬。
<br>一杯弄笔元无法，自爱龙蛇入卷声。
<br>
<br>晨起闲步
<br>
<br>飞红掠地送春忙，嫩绿成阴带露香。
<br>听彻晓天莺百啭，却随飞蝶度横塘。
<br>
<br>晨起行园中
<br>
<br>晨日未出林，庭户有爽气。
<br>僮奴课薪水，老子自拥篲。
<br>稻陂方闵雨，草木亦憔悴。
<br>群蛙汝何心，尚复作鼓吹？
<br>
<br>晨起行园中
<br>
<br>老病厌嚣烦，晨兴步小园。
<br>草深移旧路，竹茂失颓垣。
<br>未暇从鱼乐，惟思与石言。
<br>人家寻每得，拄杖印苔痕。
<br>
<br>晨起有感
<br>
<br>痛饮可以豪，谢病可以高，
<br>计之顾不审，老与世俗鏖。
<br>丈夫本自许，四十拥旌旄，
<br>上马不回顾，贼穴穷腥臊。
<br>渭桥耻未雪，孰谓弓可櫜？
<br>此志竟悠悠，徂岁行滔滔。
<br>一官客长安，烛下束弊袍，
<br>岂惟叹龙锺，行恐悲焄蒿。
<br>吾曹议古人，後亦观吾曹；
<br>浮云易变灭，公议终坚牢。
<br>
<br>晨起至参倚斋示子聿
<br>
<br>似仙犹火食，比古未巢居。
<br>老子麤全节，小儿能著书。
<br>下帘留乳燕，投饭出潜鱼。
<br>幸好隆中客，无为起草庐。
<br>
<br>晨起自山园归书室
<br>
<br>世事苦纷纷，村墟寂不闻。
<br>穿林拾蝉蜕，隔浦数鸥群。
<br>摇落初飘叶，高舂未散云。
<br>归来书满眼，犹足肆吾勤。
<br>
<br>晨起坐南堂书触目
<br>
<br>林塘天与占深幽，一把茆轻万户侯。
<br>漠漠断云开复合，纤纤微雨落还收。
<br>奇峰角立千螺晓，远水平铺疋练秋。
<br>诗料满前吾老矣，笔端无力固宜休。
<br>
<br>晨入省中偶书
<br>
<br>清风拂画帘，初日照素壁。
<br>花枝蝶小憩，草叶露时滴。
<br>房栊阒无人，沟水声激激。
<br>摩挲语枯筇，伴我住幽寂。
<br>
<br>晨兴
<br>
<br>未旦鸡三号，将旦鹅群鸣；
<br>湖陂地旷快，颇乐闻此声。
<br>回首宦游日，铃索搅五更，
<br>未言簿书劳，谗谤随日生。
<br>一饥百忧散，洒然怀抱清。
<br>雨後初得荠，晨庖有珍烹，
<br>岂不念加糁，侈汰恐易萌。
<br>且当读古书，至味敌大羹。
<br>
<br>晨兴
<br>
<br>晨兴未栉盥，扶杖并檐立。
<br>断云方东行，庭草露犹湿。
<br>朝饥神益爽，清虚自来入。
<br>可怜数鸡雏，随母啄遗粒。
<br>蝶残蚍蜉喜，鼠腐鸱鸦集。
<br>吾当一洗之，漱泉开玉笈。
<br>
<br>晨兴
<br>
<br>小雨过郊墟，晨兴一事无。
<br>残榴重结蕊，新燕续生雏。
<br>书细犹能读，行迟渐要扶。
<br>蔬畦恐芜没，且复课僮奴。
<br>
<br>晨兴
<br>
<br>倦枕厌寒夜，起寻残火温。
<br>喈喈众鸡动，耿耿一灯昏。
<br>野气增霜力，窗光淡月痕。
<br>早朝非老事，且复灌吾园。
<br>
<br>晨兴
<br>
<br>冬夕宜晚睡，夏日思晨兴。
<br>磊落明星高，苍凉朝日升。
<br>正襟坐堂上，有几不敢凭，
<br>陈前圣人书，凛如蹈渊冰。
<br>平生不苟利，岂独畏友朋。
<br>长饥君勿诮，人各有不能。
<br>
<br>晨兴
<br>
<br>欲晓不能寐，亟起坐北堂。
<br>斋庄对断简，左右陈朱黄，
<br>湛湛一池墨，袅袅半篆香，
<br>老生不自逸，幸此夏日长。
<br>奇哉长头儿，好勇不可当。
<br>安得数年健，与儿讲虞唐？
<br>
<br>晨雨
<br>
<br>挥汗驱蚊废夜眠，清晨一雨便翛然。
<br>凉生池阁衣巾爽，润入园林草木鲜。
<br>青蒻云腴开斗茗，翠甖玉液取寒泉。
<br>饭余一枕华胥梦，不怪门生笑腹便。
<br>
<br>晨雨
<br>
<br>过云生谷暗，既雨却窗明。
<br>低燕争泥语，浮鱼逆水行。
<br>山川增秀色，草木有奇声。
<br>处处青秧满，长歌乐太平。
<br>
<br>晨至湖上
<br>
<br>剑南无剧暑，长夏更宜人。
<br>啼鸟常终日，幽花不减春。
<br>荷香浮绿酒，藤露落乌巾。
<br>莫作天涯想，翛然梦里身。
<br>
<br>晨至湖上
<br>
<br>园古逢秋好，身闲与嬾宜。
<br>空堂赏疏豁，重阁望参差。
<br>竹粉有新意，松风含古姿。
<br>低回惭禄米，官事少於诗。
<br>
<br>晨坐道室有感
<br>
<br>一钵青精便有余，世间万事总成余。
<br>手挥弦上乌栖曲，口诵岩间鸟迹书。
<br>丹气初升勤沐浴，芝房未熟饱耘锄。
<br>碧霄腾举人人事，莫恋污渠与臭帤。
<br>
<br>成材将还盱江幕以诗四章为贶次韵其二以识别岁在改元孟夏二十有三日书于卧龙方丈之西壁
<br>
<br>漂泊干戈到越山，不妨还正切云冠。
<br>乾坤策内窥真象，龙虎炉中养旧丹。
<br>静爱白云归远岫，时邀明月下层峦。
<br>此身已作长闲计，祗愿朝廷四海安。
<br>
<br>成都大阅
<br>
<br>千步球场爽气新，西山遥见碧嶙峋。
<br>令传雪岭蓬婆外，声震秦川渭水滨。
<br>旗脚倚风时弄影，马蹄经雨不沾尘。
<br>属櫜缚裤毋多恨，久矣儒冠误此身。
<br>
<br>成都书事
<br>
<br>剑南山水尽清晖，濯锦江边天下稀。
<br>烟柳不遮楼角断，风花时傍马头飞。
<br>芼羹笋似稽山美，斫脍鱼如笠泽肥。
<br>客报城西有园卖，老夫白首欲忘归。
<br>
<br>成都书事
<br>
<br>大城少城柳已青，东台西台雪正晴。
<br>莺花又作新年梦，丝竹常闻静夜声。
<br>废苑烟芜迎马动，清江春涨拍堤平。
<br>尊中酒满身强健，未恨飘零过此生。
<br>
<br>成都岁暮始微寒小酌遣兴
<br>
<br>革带频移纱帽宽，茶铛欲熟篆香残。
<br>疏梅已报先春信，小雨初成十月寒。
<br>身似野僧犹有发，门如村舍强名官。
<br>鼠肝虫臂元无择，遇酒犹能罄一欢。
<br>
<br>成都行
<br>
<br>倚锦瑟，击玉壶，
<br>吴中狂士游成都。成都海棠十万株，
<br>繁华盛丽天下无。青丝金络白雪驹，
<br>日斜驰遣迎名姝。燕脂褪尽见玉肤，
<br>绿鬟半脱娇不梳。吴绫便面对客书，
<br>斜行小草密复疏；墨君秀润瘦不枯，
<br>风枝雨叶笔笔殊。月浸罗＊清夜徂，
<br>满身花影醉索扶。东来此欢堕空虚，
<br>坐悲新霜点鬓须。易求合浦千斛珠，
<br>难觅锦江双鲤鱼。
<br>
<br>城北青莲院方丈壁间有画燕子者过客多题诗予亦戏作二绝句
<br>
<br>一双掠水燕来初，万点飞花社雨余。
<br>辛苦成巢君勿笑，从来吾亦爱吾庐。
<br>
<br>城北青莲院方丈壁间有画燕子者过客多题诗予亦戏作二绝句
<br>
<br>明窗短壁拂蛛丝，常是江边送客时。
<br>留滞锦城生白发，不如巢燕有归期。
<br>
<br>城北夜
<br>
<br>端居厌孤寂，偶系北城舟。
<br>天地凄凉色，江湖汗漫游。
<br>萤光矜暗夜，虫语报新秋。
<br>老去功名意，青灯映布裯。
<br>
<br>城东
<br>
<br>出郭溶溶细縠波，平生此地几经过。
<br>祭余野庙啼乌乐，酒贱村墟醉叟多。
<br>亭午疏钟离石佛，歛昏微雨泊曹娥。
<br>采莲艇子愁衣湿，不为人家惜绿荷。
<br>
<br>城东马上作
<br>
<br>古寺名园处处行，翩然南陌复东城。
<br>手柔弓燥猎徒喜，耳热酒酣诗兴生。
<br>月似有情迎马见，莺如相识向人鸣。
<br>摩挲病眼还三叹，犹拟中原看太平。
<br>
<br>城东马上作
<br>
<br>割鲜藉草醉春醪，仰看鸣髇百尺高。
<br>杜老何妨希稷契，孔明本自陋袁曹。
<br>边头插羽无传檄，箧里盘鵰有旧袍。
<br>寄语长安众年少，妓围不似猎围豪。
<br>
<br>城东逆旅
<br>
<br>店家乞火燎征衣，湿竹生薪不受吹。
<br>更甚从戎戍边日，正如随计入关时。
<br>百年扰扰梦相似，万事悠悠心自知。
<br>赖有床头周易在，不妨清坐忍朝饥。
<br>
<br>城东醉归深夜复呼酒作此诗
<br>
<br>冬夜走马城东回，追风逐电何雄哉！
<br>五门鼓动灯火闹，意气忽觉如章台。
<br>归来脱靴靴满霜，月明如水浸野堂。
<br>梅花满手不可负，催炽兽炭传清觞。
<br>书生所怀未易料，会与君王扫燕赵。
<br>只愁渐老不禁寒，卧载辎车君勿笑。
<br>
<br>城南
<br>
<br>城南亭榭销闲坊，孤鹤归飞只自伤。
<br>尘渍苔侵数行墨，尔来谁为拂颓墙？
<br>
<br>城南道中有感
<br>
<br>行李萧然一束书，城南触目更愁予。
<br>市门乞食僧持钵，关路哦诗客跨驴。
<br>残发无多真已矣，名山未去独何欤？
<br>芒鞋可卖身犹健，红树青霜十月初。
<br>
<br>城南上原陈翁以卖花为业得钱悉供酒资又不能独饮逢人辄强与共醉辛亥九月十二日偶过其门访之败屋一间妻子饥寒而此翁已大醉矣殆隐者也为赋一诗
<br>
<br>君不见会稽城南卖花翁，以花为粮如蜜蜂。
<br>朝卖一株紫，暮卖一枝红。
<br>屋破见青天，盎中米常空。
<br>卖花得钱送酒家，取酒尽时还卖花。
<br>春春花开岂有极，日日我醉终无涯。
<br>亦不知天子殿前宣白麻，亦不知相公门前筑堤沙。
<br>客来与语不能答，但见醉发覆面垂。
<br>
<br>城南王氏庄寻梅
<br>
<br>涸池积槁叶，茆屋围疏篱。
<br>可怜庭中梅，开尽无人知。
<br>寂寞终自香，孤贞见幽姿。
<br>雪点满绿苔，零落尚尔奇。
<br>我来不须晴，微雨正相宜。
<br>临风两愁绝，日暮倚筇枝。
<br>
<br>城南寻梅得句四首
<br>
<br>老子今年嬾赋诗，风光料理鬓成丝。
<br>青羊宫里春来早，初见梅花第一枝。
<br>
<br>城南寻梅得句四首
<br>
<br>黯淡江天雪欲飞，竹篱数掩傍苔矶。
<br>清愁满眼无人说，折得梅花作伴归。
<br>
<br>城南寻梅得句四首
<br>
<br>青烟漠漠暗西村，问讯梅花置一尊。
<br>冷淡生涯元不恶，却嫌歌吹合江园。
<br>
<br>城上
<br>
<br>双双黄犊卧斜阳，叶叶丹枫著早霜。
<br>沙水自鸣如有恨，野花无主为谁芳？
<br>郫筒味酽愁濡甲，巴曲声悲怯断肠。
<br>赖有生平管城子，不妨驱使答风光。
<br>
<br>城上
<br>
<br>濯锦豪华梦不通，岿然孤叠乱山中。
<br>行歌满道知人乐，露积连村见岁丰。
<br>万瓦新霜扫残瘴，一林丹叶换青枫。
<br>鹅黄名酝何由得，且醉杯中琥珀红。
<br>
<br>城西接待院後竹下作
<br>
<br>水边小丘因古城，上有巨竹数百个。
<br>一径蛇蟠不容脚，平处乃可十客坐。
<br>袅袅共看风枝舞，簌簌时听春箨堕。
<br>古佛不妆香火冷，瘦僧如腊袈裟破。
<br>门前西去长安路，日夜舳舻衔尾过。
<br>老夫本乏台省姿，且就清阴曲肱卧。
<br>
<br>城西晚眺
<br>
<br>嫋嫋城笳咽，荧荧渔火青。
<br>霜凋两岸柳，水浸一天星。
<br>静看船归浦，遥闻雁落汀。
<br>倚阑幽兴极，不敢恨飘零。
<br>
<br>乘大风发巴陵
<br>
<br>雪溅浪方作，翠台山欲浮。
<br>奇哉万顷湖，著我十丈舟。
<br>三老请避风，叱去非汝忧。
<br>神物识忠信，壮士憎滞留。
<br>击鼓催挂帆，挥手别岳州。
<br>仰视群鹄翔，下闯百怪囚。
<br>衡湘清绝地，恨不从此游。
<br>聊须百斛酒，往醉庾公楼。
<br>
<br>程泰之尚书挽词
<br>
<br>文古唐元结，经明汉仲舒。
<br>三朝八座贵，千载九丘书。
<br>早接游从末，常闻议论余。
<br>死生今永诀，追恨寄声疏。
<br>
<br>程泰之尚书挽词
<br>
<br>昔在绍兴末，同趋行殿门。
<br>方思寻宿好，忽已奉遗言。
<br>诔行曲台议，饰终明主恩。
<br>高皇旧朝士，今复几人存！
<br>
<br>鸱鸦
<br>
<br>翩然一鸦升，倏尔一鸱下，
<br>非惟饱残余，亦可免弹射。
<br>巡檐攫脯修，入舍掠脍炙，
<br>嗟汝无盈厌，坐是取驱吓。
<br>物情贵能改，一眚亦可贳。
<br>并语黄雀群，勿轻败吾稼。
<br>
<br>池上
<br>
<br>旋移吟榻并池横，欲出柴门复嬾行。
<br>树罅忽明知月上，竹梢微动觉风生。
<br>贫无醉日惟坚忍，疾遇凉秋亦渐平。
<br>二尺灯檠元好在，便思相伴听蛩声。
<br>
<br>池上见鱼跃有怀姑熟旧游
<br>
<br>雨过回塘涨碧漪，幽人闲照角巾欹。
<br>银刀忽裂圆波出，宛似姑溪晚泊时。
<br>
<br>池上晚雨
<br>
<br>鸟纱白葛一枝筇，罨画池边溯晚风。
<br>云叶初生高树外，雨声已到乱荷中。
<br>凭阑顿觉氛埃远，回首方知暑毒空。
<br>阅世万端惟小忍，何人更事似衰翁。
<br>
<br>池上醉歌
<br>
<br>我欲筑化人中天之台，下视四海皆飞埃；
<br>又欲造方士入海之舟，破浪万里求蓬莱。
<br>取日挂向扶桑枝，留春挽回北斗魁。
<br>横笛三尺作龙吟，腰鼓百面声转雷。
<br>饮如长鲸海可竭，玉山不倒高崔嵬。
<br>半酣脱帻发尚绿，壮心未肯成低摧。
<br>我妓今朝如花月，古人白骨生苍苔；
<br>後当视今如视古，对酒惜醉何为哉？
<br>
<br>池亭夏昼
<br>
<br>造物宁非念老生，池亭幽事悉施行
<br>群鱼聚散忽无迹，孤蝶去来如有情。
<br>小磑落茶纷雪片，寒泉得火作松声。
<br>曲肱假寐翛然寤，不为敲门梦不成。
<br>
<br>池亭夏昼
<br>
<br>茅舍芦藩枕小滩，萧林那复畏炎官。
<br>醉床酒解香初过，嬾架书横梦未残。
<br>馋爱流匙菰米滑，渴满便杓粟浆酸。
<br>儿孙幸有团栾乐，未觉浮生一笑难。
<br>
<br>池亭夜赋
<br>
<br>池上小亭幽，清宵秉烛游。
<br>荷盘时泻露，萤火早知秋。
<br>有感岁时速，无声河汉流。
<br>殊方不堪住，归梦绕沧洲。
<br>
<br>迟暮
<br>
<br>迟暮固多感，况此岁峥嵘。
<br>霜霰忽已集，夜闻络纬鸣。
<br>青灯不解语，依依有余情。
<br>铜瓶煮寒泉，中作笙箫声。
<br>沈忧能伤人，一夕白发生。
<br>蓬莱渺云海，金丹几时成？
<br>
<br>齿发
<br>
<br>暮境侵寻岁月遒，齿摇发脱又经秋。
<br>此身要是归衰谢，外物何须更固留。
<br>皁白从来憎了了，登临且复送悠悠。
<br>嗣宗痛饮图南睡，万身输君此一筹。
<br>
<br>齿发叹
<br>
<br>乐天悲脱发，退之叹堕齿；
<br>吾年垂九十，此事已晚矣。
<br>发脱妨危冠，齿堕废大嚼，
<br>晨兴对清镜，何以慰寂寞？
<br>造物本无心，岂欲使汝衰。
<br>曷不望长空，两曜无停时！
<br>
<br>齿落
<br>
<br>昔闻少陵翁，皓首惜堕齿。
<br>退之更可怜，至谓豁可耻。
<br>放翁独不然，顽顿世无比，
<br>齿摇忽脱去，取视乃大喜。
<br>譬如大木拔，岂有再安理。
<br>咀嚼浩无妨，更觉彘肩美。
<br>
<br>齿痛有感
<br>
<br>眼暗头童负圣时，齿牙欲脱更堪悲。
<br>暮年渐解人间事，蒸食哀梨亦自奇。
<br>
<br>冲虚宫
<br>
<br>林馆松门白昼扃，骖鸾人去已千龄。
<br>基存旧宅楼台古，地有遗丹草木灵。
<br>满洞晓云春酿雨，一池秋水夜涵星。
<br>麻姑仙驭今何在，槛外孤峰晚更青。
<br>
<br>冲雪至余庆觉林雪连日不止
<br>
<br>策蹇清吟涉若耶，灞桥犹恨近京华。
<br>山前千顷谁种玉？座上六时天散花。
<br>林雀无声溪彴断，炊烟不动竹篱斜。
<br>胜游更觉平生少，未羡银河泛客槎。
<br>
<br>畴昔
<br>
<br>行路悲畴昔，驱车每戴星。
<br>数残双只堠，历尽短长亭。
<br>飞盖交迎饯，听歌半醉醒。
<br>至今湖海夜，犹梦陇山青。
<br>
<br>愁坐忽思南郑小益之间
<br>
<br>当年蜀道秦关，万里飘然往还。
<br>酒病曾留西县，眼明初见南山。
<br>
<br>愁坐忽思南郑小益之间
<br>
<br>筹笔门前芳草，回龙道上青山。
<br>万里犹能梦到，再游未信天悭。
<br>
<br>筹笔驿
<br>
<br>运筹陈迹故依然，想见旌旗驻道边。
<br>一等人间管城子，不堪谯叟作降牋。
<br>
<br>酬妙湛闍梨见赠妙湛能棋其师璘公盖尝与先君游云
<br>
<br>昔侍先君故里时，僧中最喜老璘师。
<br>高标无复乡人识，妙寄惟应弟子知。
<br>山店煎茶留小语，寺桥看雨待幽期。
<br>可人不但诗超绝，玉子纹枰又一奇。
<br>
<br>酬庄器之贤良见赠
<br>
<br>先朝六科亲策士，事业功名何壮伟。
<br>元佑复科财数年，所得四三俄复止。
<br>中兴思贤形梦想，屡诏自是朝廷美。
<br>纨裤小儿坏人事，赐帛西归困嘲诋。
<br>诸公相视叹才难，一士卧云谁挽起？
<br>跨驴过我时共语，晁董千年元不死。
<br>高谈亹亹有脉络，横得虚名吾可耻。
<br>乌巾白紵塞路衢，砥柱颓波望吾子。
<br>
<br>出朝天门缭长堤至刘侍郎庙由小西门归
<br>
<br>晓从北郭过西城，十里沙堤似席平。
<br>澹日向人供帽影，微风傍马助鞭声。
<br>欢情寂寂随年减，俗事纷纷逐日生。
<br>到处每求佳水竹，晚途牢落念归耕。
<br>
<br>出城
<br>
<br>羁枕不成寐，羸骖晓出城。
<br>驿门深闭草，苑树密藏莺。
<br>老病安闲散，疏慵负圣明。
<br>津亭凝望久，惟是待潮平。
<br>
<br>出城
<br>
<br>病鹤寒弥瘦，孤松老不枯。
<br>非关畏轩冕，本自乐江湖。
<br>古锦添诗句，羸骖入画图。
<br>儿孙候门久，唤取倒残壶。
<br>
<br>出城
<br>
<br>翩翻乌帽出林垧，掠面风微酒半醒。
<br>戍火难寻玉关梦，衣尘空愧草堂灵。
<br>天晴山雪明城郭，水涨江流近驿亭。
<br>客鬓不如堤上柳，数枝春动又青青。
<br>
<br>出城至吕公亭按视修堤
<br>
<br>翠霭横山澹日升，孤亭聊借曲栏凭。
<br>霜威渐重江初缩，农事方休役可兴。
<br>重阜护城高历历，千夫在野筑登登。
<br>寓公仅踵前人迹，伐石西山恨未能。
<br>
<br>出东城并江而归
<br>
<br>上车容假寐，出郭当闲游。
<br>远笛临风起，高帆到岸收。
<br>人归花市路，客醉酒家楼。
<br>径就东窗卧，孤灯欲话愁。
<br>
<br>出都
<br>
<br>重入修门甫岁余，又携琴剑返江湖。
<br>乾坤浩浩何由报，犬马区区正自愚。
<br>缘熟且为莲社客，伻来喜对草堂图。
<br>西厢屋了吾真足，高枕看云一事无。
<br>
<br>出近村归偶作
<br>
<br>朝骑小蹇涉烟村，拥路争看八十身。
<br>似我犹为一好汉，问君曾见几闲人？
<br>杨梅线紫开园晚，蓴菜丝长入市新。
<br>莫笑坚顽推不倒，天教日日享常珍。
<br>
<br>出近村晚归
<br>
<br>松枝代如意，綀布制单衣。
<br>出每沾晨露，归当送夕晖。
<br>野花当路发，沙鸟背人飞。
<br>到舍灯初上，茅檐闻踏机。
<br>
<br>出近村晚归
<br>
<br>苦雨秋将晚，羁愁酒易醺。
<br>百年终腐骨，万事尽浮云。
<br>果熟多猿嗛，林疏过鹿群。
<br>亦思书触目，老嬾不成文。
<br>
<br>出门与邻人笑谈久之戏作
<br>
<br>少时已叹少驩娱，衰病经旬一笑无。
<br>今日出门逢父老，欣然随众强卢胡。
<br>
<br>出门与邻人笑谈久之戏作
<br>
<br>暮霭昏昏半掩扉，偶逢邻叟荷鉏归。
<br>且令闲说乡村事，莫问渠言是与非。
<br>
<br>出门与邻人笑谈久之戏作
<br>
<br>菽水欣欣每尽欢，仁贤不必袭衣冠。
<br>出门邂逅移时语，未害龟堂取友端。
<br>
<br>出门与邻人笑谈久之戏作
<br>
<br>屋角时闻黄犊鸣，相逢但可说春耕。
<br>一言误及城中事，议罚应须便酌觥。
<br>
<br>出塞曲
<br>
<br>北风吹急雪，夜半埋毡庐。
<br>将军八千骑，万里逐单于。
<br>汉家如天臣万邦，欢呼动地单于降。
<br>铃声南来金闪铄，赦书已报经沙漠。
<br>
<br>出塞曲
<br>
<br>千骑为一队，万骑为一军，
<br>朝践狼山雪，暮宿榆关云。
<br>将军羽箭不虚发，直到祁连无雁群。
<br>隆隆春雷收阵鼓，蜿蜿惊蛇射生弩。
<br>落蕃遗民立道边，白发如霜泪如雨。
<br>褫魄胡儿作穷鼠，竞裹胡头改胡语。
<br>阵前乞降马前舞，檄书夜入黄龙府。
<br>
<br>出塞曲
<br>
<br>佩刀一刺山为开，壮士大呼城为摧。
<br>三军甲马不知数，但见动地银山来。
<br>长戈逐虎祁连北，马前曳来血丹臆；
<br>却回射雁鸭绿江，箭飞雁起连云黑。
<br>清泉茂草下程时，野帐牛酒争淋漓；
<br>不学京都贵公子，唾壶麈尾事儿嬉。
<br>
<br>
<br>出塞四首借用秦少游韵
<br>
<br>北伐下辽碣，西征取伊凉。
<br>壮士凯歌归，岂复赋国殇。
<br>连颈俘女真，贷死遗牧羊。
<br>犬豕何足雠，汝自承余殃。
<br>
<br>出塞四首借用秦少游韵
<br>
<br>煌煌艺祖业，土宇尽九州，
<br>当时王会图，岂数汝黄头。
<br>今兹缚纛下，状若觳觫牛。
<br>万里献太社，裨将皆通侯。
<br>
<br>出塞四首借用秦少游韵
<br>
<br>符离既班师，北讨意颇阑。
<br>志士虽有怀，开说常苦艰。
<br>诸将初北首，易水秋风寒。
<br>黄旗驰捷奏，雪夜夺榆关。
<br>
<br>出塞四首借用秦少游韵
<br>
<br>小丑盗中原，异事古未有。
<br>尔来闾左起，似是天假手。
<br>头颅满沙场，余胾饲猪狗。
<br>天纲本不疏，贷汝亦已久。
<br>
<br>出山
<br>
<br>出山似与高人别，回首时时一怅然。
<br>它日再来缘要熟，遍题名姓绿岩边。
<br>
<br>出省
<br>
<br>五更束带听朝鸡，出省还家日已西。
<br>酒市雨余青旆重，河桥风爽紫骝嘶。
<br>久惭旅饭糜仓粟，常忆新橙捣脍齑。
<br>万事似棋聊尔耳，年来著数不胜低。
<br>
<br>出蜀十九年故交零落
<br>
<br>西游邂逅得诸君，落笔千言酒百分。
<br>聚散亦知元有数，死生岂料不相闻！
<br>平羌空忆吟江月，小益何由度栈云？
<br>一事与君聊自慰，儿曹或可付斯文。
<br>
<br>出县
<br>
<br>匆匆簿领不堪论，出宿聊宽久客魂。
<br>稻垄牛行泥活活，野塘桥坏雨昏昏。
<br>槿篱护药才通径，竹笕分泉自遍村。
<br>归计未成留亦好，愁肠不用遶吴门。
<br>
<br>出行湖山间杂赋
<br>
<br>老入新年健，春逢小雨晴。
<br>偶因寻酒去，又作绕村行。
<br>塘水苍鹅戏，郊原黄犊鸣。
<br>闲身有乐事，倚杖看农耕。
<br>
<br>出行湖山间杂赋
<br>
<br>新酿学鹅黄，幽花作蜜香。
<br>客邀闲即去，病起醉何伤？
<br>野寺无晨粥，村伶有夜场。
<br>吾心静如水，随事答年光。
<br>
<br>出行湖山间杂赋
<br>
<br>径绕茶冈北，桥连芡浦东。
<br>虫锼乌柏叶，露湿豨蔹丛。
<br>烧地春芜绿，渔扉夕照红。
<br>君恩那可报？惟是祝年丰。
<br>
<br>出行湖山间杂赋
<br>
<br>鱼市樵风口，茶村谷雨前。
<br>柳边烟掩苒，堤上草芊眠。
<br>墓扫鸦衔肉，人归鹭导船。
<br>东风吹短发，得句为谁妍
<br>
<br>出谒晚归
<br>
<br>万卷纵横眼欲盲，偶随尺一起柴荆。
<br>渊鱼脱水知难悔，野鹤乘车只自惊。
<br>苑路落梅轻有态，御沟流水细无声。
<br>红麈朝暮何时了？促驾归来洗破觥。
<br>
<br>出涌金门
<br>
<br>出涌金门一黯然，初来犹是绍兴前。
<br>都人百万今谁在，惟有西湖似昔年。
<br>
<br>出游
<br>
<br>八月石帆秋，聊为汗漫游。
<br>本因寻友去，却为看山留。
<br>小草题僧壁，长吟上驿楼。
<br>月能从剧饮，天可寄闲愁。
<br>高下评泉品，纵横记酒筹。
<br>花开遇门入，水长信船流。
<br>肮脏人虽弃，脂韦我自羞。
<br>此心君不信，试往问沙鸥。
<br>
<br>出游
<br>
<br>僧院轩窗酒市楼，过门自入不须留。
<br>恰来竹下寻棋局，又向沙边上钓舟。
<br>诗放不能谐律吕，书狂犹足走蛟蚪。
<br>秦碑禹窆风烟外，一吊兴亡万古愁。
<br>
<br>出游
<br>
<br>莫笑衰残百不能，一枝筇杖捷飞腾。
<br>山空野火焚秦篆，日澹烟芜遍禹陵。
<br>小浦涨潮迎钓艇，疏钟出谷送行僧。
<br>踟蹰不觉归途晚，村落人家已上灯。
<br>
<br>出游
<br>
<br>举世谁能伴我闲，出游随处一开颜。
<br>系船扛鼎将军庙，秣蹇流觞内史山。
<br>小市况经摇落後，高城回望莽苍间。
<br>归来灯火湖塘晚，指点柴门未上关。
<br>
<br>出游
<br>
<br>万里崎岖蜀道归，荆州非复壮游时。
<br>行吟自怪诗情减，坐睡人惊酒量衰。
<br>
<br>卷地风号云梦泽，黏天草映伏波祠。
<br>一枝藤杖平生事，击鼓开帆未恨迟。
<br>
<br>出游
<br>
<br>采药今朝偶出游，溪边小立唤渔舟。
<br>未须著句悲摇落，嫩日和风不似秋。
<br>
<br>出游
<br>
<br>朝行蹑屩穿幽谷，暮返褰裳涉乱流。
<br>提起短筇成一笑，每烦上座为分忧。
<br>
<br>出游
<br>
<br>社近频逢雨，春深却喜晴。
<br>畲烟傍山起，神鼓隔林鸣。
<br>客驻观农饁，儿归遗母羹。
<br>丰年多乐事，何以报时平？
<br>
<br>出游
<br>
<br>绿树鱼盐市，青芜雉兔场。
<br>采桑村女集，入学幼童忙。
<br>户赛祈蚕愿，家藏问孝章。
<br>村坊多美酒，烂醉答年光。
<br>
<br>出游
<br>
<br>九日阴薶一日晴，此行处处是丹青。
<br>断云零落江郊路，寿木轮囷古驿亭。
<br>饁妇微行望耕垄，渔歌相和起烟汀。
<br>拔山意气今何在，犹有遗祠可乞灵。
<br>
<br>出游
<br>
<br>渔村酒市本无期，小蹇扁舟信所之。
<br>丹叶满林霜落後，紫萍黏块水枯时。
<br>山林闲寂归虽早，齿发衰残病已迟，
<br>努力及时谋自适，锦囊多贮暮秋诗。
<br>
<br>出游
<br>
<br>吴地清明未减寒，梨花初动杏花残。
<br>平沙漫漫人争度，微雨萧萧客跨鞍。
<br>野寺吹螺作春会，山邮籴米具朝餐。
<br>已开九帙吾何觊，时说金丹强自宽。
<br>
<br>出游
<br>
<br>东阡南陌适逢晴，小蹇轻装短作程。
<br>白水满陂秧马跃，绿阴遶舍纬车鸣。
<br>过村小妇凭墙看，入寺高人揽祴迎。
<br>剩倩东风吹柳絮，放翁诗到此时成。
<br>
<br>出游
<br>
<br>禹窆胥涛中路分，画桡冲破一川云。
<br>柯桥僧阁凌空起，梅市渔歌带月闻。
<br>蟹束寒蒲大盈尺，鲈穿细柳重兼斤。
<br>酒家报我新醅熟，且撜闲愁寄一欣。
<br>
<br>出游
<br>
<br>来往人间不计年，一枝筇竹雪垂肩。
<br>扫除身外闲名利，师友书中古圣贤。
<br>支遁山前饶石水，葛洪井畔惨风烟。
<br>小痴大黠君无笑，买断秋光不用钱。
<br>
<br>出游
<br>
<br>近过父老远寻僧，病起经行力渐增。
<br>织室蹋机鸣轧轧，稻陂瀦水筑登登。
<br>浅深村落时分径，高下川原自作层。
<br>薄暮到家还熟睡，隔林钟鼓报晨兴。
<br>
<br>出游
<br>
<br>山有篮舆步有舟，放翁身健得闲游。
<br>羊牛点点日将夕，蒲柳萧萧天正秋。
<br>细径僧归云外寺，疏灯人语酒家楼。
<br>归途更爱湖桥月，独倚阑干为小留。
<br>
<br>出游
<br>
<br>霜气萧条木叶黄，佳时病起意差强。
<br>云烟古寺闻僧梵，灯火长桥见戏场。
<br>一枕清风幽梦断，数匙旅饭野蔬香。
<br>道边莫笑衰残甚，独往山林兴未央。
<br>
<br>出游
<br>
<br>一樽随处可开颜，此事深疑造物悭。
<br>地可登临多恨远，身常强健又须闲。
<br>山围小市烟初歛，霜著横林叶半殷。
<br>徙倚阑干君勿厌，日斜犹及棹舟还。
<br>
<br>出游
<br>
<br>行路迢迢入谷斜，系驴来憩野人家。
<br>山童负担卖红果，村女缘篱采碧花。
<br>篝火就炊朝甑饭，汲泉自煮午瓯茶。
<br>闲游本自无程数，邂逅何妨一笑哗。
<br>
<br>出游不果
<br>
<br>天柱峰前水乱流，石棋渡口叶飞秋。
<br>青鞋已是前身事，纵有篮舆亦嬾游。
<br>
<br>出游归鞍上口占
<br>
<br>渺渺烟波飞桨去，迢迢桑野策驴还。
<br>寄怀楚水吴山外，得意唐诗晋帖间。
<br>每惜好春如我老，谁能长日伴人闲？
<br>世间自是无兼得，勋业元非造物悭。
<br>
<br>出游归卧得杂诗
<br>
<br>江天缺月西南落，村路寒鸡一再鸣。
<br>自笑此身羁旅惯，野桥孤店每关情。
<br>
<br>出游归卧得杂诗
<br>
<br>江村何处小茅茨，红杏青蒲雨过时。
<br>半幅生绡大年画，一联新句少游诗。
<br>
<br>出游归卧得杂诗
<br>
<br>眼明未了观山债，力在犹能涉水行。
<br>莫笑轩然夸老健，身存终胜得浮名。
<br>
<br>出游归卧得杂诗
<br>
<br>壮岁经春在醉乡，老来数酌不禁当。
<br>正须独倚蒲团坐，领略明窗半篆香。
<br>
<br>出游归卧得杂诗
<br>
<br>儿扶行饭出柴扉，伛偻方嗟气力微。
<br>道侧偶逢耘麦叟，倚锄闲话两忘归。
<br>
<br>出游归卧得杂诗
<br>
<br>久读僊经学养形，未容便应少微星。
<br>一枝新锻金雅觜，更向名山斸茯苓。
<br>
<br>出游归卧得杂诗
<br>
<br>荠花如雪满中庭，乍出巴蕉一寸青。
<br>老子掩关常谢客，短蓑锄菜伴园丁。
<br>
<br>出游归卧得杂诗
<br>
<br>晚交数子多才杰，谁肯频来寂寞乡？
<br>但寄好诗三四幅，绝胜共笑亿千场。
<br>
<br>出游暮归戏作
<br>
<br>终年兀兀复腾腾，眼看朱门几废兴。
<br>造物偶容穷不死，众人共养老无能。
<br>逢山自有闲游侣，入寺宁无淡话僧？
<br>莫道归来却岑寂，小儿同守短檠灯。
<br>
<br>出游所至皆欣然相迎口占示之
<br>
<br>寓馆兼山泽，行装半雨晴。
<br>随宜分药物，投老惜人情。
<br>邂逅成新识，殷懃讲旧盟。
<br>农家尤可念，迎劳辍春耕。
<br>
<br>出游遇雨而返
<br>
<br>柴门方出雨霏霏，未到湖边促驾归。
<br>深炷炉香掩屏卧，谁知不为湿春衣？
<br>
<br>出游遇雨而返
<br>
<br>荒山前头野水边，东行西行不自怜。
<br>天公岂亦哀老子，风雨留教终日眠。
<br>
<br>出游至僧舍及逆旅戏赠绝句
<br>
<br>山僧邂逅即情亲，野叟留连语更真。
<br>淡淡论交端有味，一弹指顷百年身。
<br>
<br>出游至僧舍及逆旅戏赠绝句
<br>
<br>饭炊适熟如延客，犬喜来迎似到家。
<br>雨滴茅檐草烟湿，不妨笑语暂諠哗。
<br>
<br>出遊
<br>
<br>儘道衰翁嬾，乘闲亦出门。
<br>修琴来竹院，采藥宿山村。
<br>雪路鳴长耳，烟堤驾独辕。
<br>残年常自在，何以报君恩。
<br>
<br>出越城遊
<br>
<br>出郊聊旷目，小艇受樵风。
<br>烟柳浅深绿，水花颠倒红。
<br>秋光无远近，晚興信西东。
<br>欲访幽人宿，高旛古木中。
<br>
<br>初拜再领祠宫之命有感
<br>
<br>黄纸初开喜可知，追怀平昔却成悲。
<br>生当京国承平日，仕及皇家再造时。
<br>小草出山初已误，断云含雨欲何施？
<br>儿孙贺罢仍无事，却赴幽人把钓期。
<br>
<br>初报嘉阳除官还东湖有期喜而有作
<br>
<br>塞上经秋几醉醒，羁愁减尽鬓边青。
<br>烽传八诏登楼看，歌奏三巴忍泪听。
<br>好语忽闻还印绶，归心先已绕林垧。
<br>呼儿结束从今日，鹊语灯花故有灵。
<br>
<br>初春
<br>
<br>谁把鹅黄染柳丝，似催邻曲蹋青期。
<br>已忘万里封侯志，但忆千回上树时。
<br>朝雨池塘光潋灩，暮烟楼观碧参差。
<br>紫姑欲问还休去，身世从来心自知。
<br>
<br>初春
<br>
<br>柳拂朱桥湖水生，园林处处听新莺。
<br>亦知人世当行乐，无奈春阴不肯晴。
<br>走马章台身纵老，看花杜曲眼犹明。
<br>只应诗思年来减，预怯同游议罚觥。
<br>
<br>初春
<br>
<br>装罢桃符又剪灯，新年光景捷飞腾。
<br>老翁扫尽儿童事，却学禅床入定僧。
<br>
<br>初春
<br>
<br>元日人日来联翩，转头又见试灯天。
<br>且欣一雪压灾瘴，不怕连阴咽管弦。
<br>陌上渐多酤酒舍，岸边初理下湖船。
<br>紫姑拟卜元无事，只问今春几醉眠。
<br>
<br>初春
<br>
<br>春入陂湖已折冰，流年谁解系长绳？
<br>土膏动後麦苗长，桑眼绽来蚕事兴。
<br>税足了无徵欠吏，饭香时有乞斋僧。
<br>开正父老频占候，已决今年百稼登。
<br>
<br>初春
<br>
<br>漠漠春寒罢对棋，霏霏春雨却催诗。
<br>梅花一树映疏竹，茅屋三间围短篱。
<br>醉倒幸无官长骂，出游自有老人期。
<br>年光满眼吾何憾，又近吴蚕浴种时。
<br>
<br>初春出游
<br>
<br>春风初来满刀州，江水照人如泼油。
<br>犊车芳草南陌头，家家倾赀事遨游。
<br>万里桥西系黄骝，为君一登散花楼。
<br>半年长斋废觥筹，兴来忽典千金裘。
<br>小桃婀娜弄芳柔，红兰茁芽满春洲。
<br>垆边女儿不解愁，斗草才罢还藏钩。
<br>可怜世人自拘囚，盎中乾坤舞蜉蝣。
<br>百年苦短去日遒，问君安用万户侯。
<br>
<br>初春感怀
<br>
<br>关河谢远游，岁月迫归休。
<br>敢恨骥伏枥，但思狐首丘。
<br>雪明窗误晓，霜点鬓惊秋。
<br>羁旅饶愁思，谁怜季子裘？
<br>
<br>初春感事
<br>
<br>马迹车声是处忙，经旬无客到龟堂。
<br>水初泛溢黏天绿，梅欲飘零特地香。
<br>世事纷纷人自老，岁华冉冉日初长。
<br>百钱不办旗亭醉，空爱鹅儿似酒黄。
<br>
<br>初春感事
<br>
<br>一树红梅已半残，破裘也复敌春寒。
<br>忍穷过日却差易，负媿终身良独难。
<br>活火静看茶鼎熟，清泉自注研池宽。
<br>人生乐处君知否？万事当从心所安。
<br>
<br>初春怀成都
<br>
<br>我昔薄游西适秦，归到锦州逢早春。
<br>五门收灯药市近，小桃妖妍狂杀人。
<br>霓裳法曲华清谱，燕妒身轻莺学语。
<br>歌舞更休转盼间，但见宫衣换金缕。
<br>世上悲欢岂易知，不堪风景似当时。
<br>病来几与麴生绝，禅榻茶烟双鬓丝。
<br>
<br>初春纪事
<br>
<br>窗棂无日影，庭树无风声，
<br>微云淡天宇，非阴亦非晴。
<br>美哉丰年祥，入我屠苏觥。
<br>父老亦共喜，驩言叩柴荆。
<br>一饱已有期，惟当力春耕。
<br>遣儿牧鸡豚，作社赛西成。
<br>
<br>初春纪事
<br>
<br>经冬少雨雪，所至苦水涸。
<br>园蔬叶多蠹，山步船半阁。
<br>入春一再雨，喜气满墟落。
<br>又闻湖边路，已破小桃萼。
<br>一尊傥可携，父子自酬酢。
<br>
<br>初春遣兴
<br>
<br>闲愁长与病相依，晨起梳头感发稀。
<br>春事鼎来风更恶，晨光已满雪犹飞。
<br>江梅有恨论年别，旅雁无情计日归。
<br>剩欲湖边踏青去，凭谁为解乱书围？
<br>
<br>初春遣兴三首始於志退休而终於惓惓许国之忠亦臣子大义也
<br>
<br>烂熟思来怕热官，退飞心地喜轻安。
<br>舍鱼正可取熊掌，食肉何须知马肝。
<br>放眼柳梢初暗动，褪花梅子已微酸。
<br>典衣剩作江头醉，莫谓天涯苦鲜欢。
<br>
<br>初春遣兴三首始於志退休而终於惓惓许国之忠亦臣子大义也
<br>
<br>大隐悠悠未弃官，俸钱虽薄却心安。
<br>人方得意矜蜗角，天岂使予为鼠肝。
<br>佳日剧棋志旅恨，短衣驰射压儒酸。
<br>小桃杨柳争时节，载酒江头罄一欢。
<br>
<br>初春遣兴三首始於志退休而终於惓惓许国之忠亦臣子大义也
<br>
<br>白发凄凉故史官，十年身不到长安。
<br>即今天末吊形影，何日上前倾肺肝。
<br>孤愤书成词激;烈，五噫歌罢意卒酸。
<br>此怀欲说无人共，安得相携素所欢。
<br>
<br>初春书怀
<br>
<br>六十余年慕古人，即今方近葛天民。
<br>见人各是元非恕，遇事皆安岂怨贫。
<br>小圃鉏耰聊过日，扁舟烟雨尚关身。
<br>出门未觉龙锺在，禹庙兰亭又见春。
<br>
<br>初春书怀
<br>
<br>耄及光阴古更稀，自今惟有数期颐。
<br>食观本草虽多事，醉读离骚自一奇。
<br>物外有人闲始见，山中可乐老方知。
<br>武陵好在桃千树，短棹相寻亦未迟。
<br>
<br>初春书怀
<br>
<br>数掩芦藩并水居，一家全似业樵渔。
<br>春寒例谢常来客，老病犹贪未见书。
<br>驯雀正缘抛食惯，芳兰肯为碍门锄。
<br>药苗满钵无人共，赖有溪僧为破除。
<br>
<br>初春书怀
<br>
<br>甫及初春日已长，偶同邻曲集山房。
<br>囊盛古墨靴纹皱，箬护新茶带胯方。
<br>老境不嫌来冉冉，流年直死去堂堂。
<br>清泉冷浸疏梅蕊，共领人间第一香。
<br>
<br>初春书怀
<br>
<br>底处人间无骇机？超遥且喜谢招麾。
<br>千年涧底孤松秀，万里天边独雁归。
<br>服气昔常憎火食，游山近已制荷衣。
<br>青城况有幽人约，会守丹炉隐翠微。
<br>
<br>初春书怀
<br>
<br>纳禄贫如筮仕初，归来依旧卧蜗庐。
<br>半池墨渖临章草，一碗松肪读隐书。
<br>长鑱仅供饥子美，清江不疗渴相如。
<br>耄期自许诗情在，雪里犹能跨蹇驴。
<br>
<br>初春书怀
<br>
<br>愚公不解计安危，行尽人间恶路岐。
<br>难似车登蛇退岭，险如舟过马当祠。
<br>平生忧患常难测，送老安闲敢自期。
<br>一事不成应有命，惟将知止报明时。
<br>
<br>初春书喜
<br>
<br>我生本痴绝，万事不系怀；
<br>一朝蜕形去，岂问弃与埋。
<br>游宦三十年，所向无一谐，
<br>偶然有天幸，自退非人排。
<br>黄纸如鸦字，君恩赐残骸。
<br>剡溪回雪舫，云门散青鞋。
<br>两犊掀春泥，一钵随午斋。
<br>更当拥布被，高枕听鸣蛙。
<br>
<br>初春探花有作
<br>
<br>灯山昨梦叹匆匆，便恐新春过眼空。
<br>千缕未摇官柳绿，一梢初放海棠红。
<br>金羁络马闲游处，彩笔题诗半醉中。
<br>流落天涯何足道，年年常策探花功。
<br>
<br>初春晚晴
<br>
<br>雪尽冰消敛积威，参差碧瓦带斜晖。
<br>土膏渐释人东作，天气初和雁北归。
<br>小阁金船尝腊酒，华堂银烛制春衣。
<br>关心虽有寻梅梦，冷蕊幽香事已非。
<br>
<br>初春幽居
<br>
<br>满榼芳醪手自携，陂湖南北埭东西。
<br>茂林处处见松鼠，幽圃时时闻竹鸡。
<br>零落断云斜鄣日，霏微过雨未成泥。
<br>老民不预人间事，但喜农畴渐可犁。
<br>
<br>初春幽居
<br>
<br>小筑园林浅凿池，身闲随事得游嬉。
<br>幽花折得露犹湿，嘉木移来根不知。
<br>小蝶弄晴飞不去，珍禽喜静语多时。
<br>风光未忍轻抛掷，聊付诗囊与酒卮。
<br>
<br>初春欲散步畏寒而归
<br>
<br>峭寒漠漠入重貂，酒力欺人凝不消。
<br>春困苦多无处卖，客魂欲断倩谁招？
<br>一溪水浅梅枝瘦，四野云酣雪意骄。
<br>欲到前村无奈嬾，却寻归路度西桥。
<br>
<br>初春杂兴
<br>
<br>戏续春寒赋，闲赓午醉诗。
<br>煎茶小石鼎，酌酒古铜卮。
<br>曝日龟浮沼，营巢鹊堕枝。
<br>村深无客过，幽兴与谁期？
<br>
<br>初春杂兴
<br>
<br>水长鸥初泛，山寒茗未芽。
<br>深林闻社鼓，落日照渔家。
<br>渡远呼船久，桥倾取路斜。
<br>客愁慵远眺，不是怯风沙。
<br>
<br>初春杂兴
<br>
<br>问途来野店，秣蹇憩山邮。
<br>何处无诗思，平生惯旅愁。
<br>翩翩下鸥鹭，点点散羊牛。
<br>传入王孙画，千金未易酬。
<br>
<br>初春杂兴
<br>
<br>故岁愁听雨，新春剩得晴。
<br>暖催红蕊闹，涨入绿池平。
<br>游马行争路，华灯卖满城。
<br>江村独无事，户户及时耕。
<br>
<br>初春杂兴
<br>
<br>老病倦游陟，偶寻溪友期。
<br>残冰拥鱼笱，新暖入桑枝。
<br>山崦巨然画，烟村摩诘诗。
<br>何人为收拾？媿我不能奇。
<br>
<br>初到荆州
<br>
<br>万里泛仙槎，归来鬓未华。
<br>萧萧沙市雨，淡淡渚宫花。
<br>断岸添新涨，高城咽晚笳。
<br>船窗一樽酒，半醉落乌纱。
<br>
<br>初到荣州
<br>
<br>乱山缺处城楼呀，双旗萧萧晚吹笳。
<br>烟深绿桂临绝壑，霜落残濑鸣寒沙。
<br>废台已无隐士啸，遗宅上有高人家。
<br>铃斋下榻约僧话，松阴枕石放吏衙。
<br>杯羹最珍慈竹笋，缾水自养山姜花。
<br>地炉堆兽炽石炭，瓦鼎号蚓煎秋茶。
<br>少年远游无百里，一饥能使行天涯。
<br>岂惟惯见蓬婆雪，直恐遂泛星河槎。
<br>故巢肯作儿女恋，异境会向乡闾夸。
<br>一杯径醉帻自堕，灯下发影看鬖花。
<br>
<br>初到蜀州寄成都诸友
<br>
<br>流落天涯鬓欲丝，年来用短始能奇。
<br>无材藉作长闲地，有懑留为剧饮资。
<br>万里不通京洛梦，一春最负牡丹时。
<br>襞牋报与诸公道，罨画亭边第一诗。
<br>
<br>初到行在
<br>
<br>六十之年又四年，也骑瘦马趁朝天。
<br>首阳柱下孰工拙，从事督邮俱圣贤。
<br>笔墨有时闲作戏，功名到底是无缘。
<br>都城处处园林好，不许山翁醉放颠。
<br>
<br>初冬
<br>
<br>初冬常忆宴梁州，百炬如椽满画楼。
<br>三十七年犹未死，茅檐霜冷一灯幽。
<br>
<br>初冬
<br>
<br>鉏犁满野及冬耕，时听儿童叱犊声。
<br>逐客固宜安散地，闲民何幸乐升平。
<br>雪花漫漫荞将熟，绿叶离离荠可烹。
<br>饭饱身闲书有课，西窗来趁夕阳明。
<br>
<br>初冬
<br>
<br>志士逢秋已自伤，老人况复惜年光。
<br>正看溪碓舂粳滑，又见山坡下麦忙。
<br>桐落井床多槁叶，菊残衫袂尚余香。
<br>读书有课真当勉，剩贮明膏伴夜长。
<br>
<br>初冬
<br>
<br>已罢弹冠欲挂冠，一庵天遣养衰残。
<br>雨荒园菊枝枝瘦，霜染江枫叶叶丹。
<br>羹釜带鳞烹白小，蓬门和蔓系黄团。
<br>夕阳更动闲游兴，十月吴中未苦寒。
<br>
<br>初冬
<br>
<br>平生诗句领流光，绝爱初冬万瓦霜。
<br>枫叶欲残看愈好，梅花未动意先香。
<br>暮年自适何妨退，短景无营亦自长。
<br>况有小儿同此趣，一窗相对弄朱黄。
<br>
<br>初冬
<br>
<br>老客人间百事慵，乐哉闭户过今冬。
<br>朝炉兽炭腾红焰，夜榻蛮毡拥紫茸。
<br>蝟刺坼蓬新栗熟，鹅雏弄色冻醅浓。
<br>题诗正自消闲日，本不争先万户封。
<br>
<br>初冬
<br>
<br>落叶纷纷十月时，今年霜比去年迟。
<br>山猿引子饮幽涧，野鹊结巢争堕枝。
<br>岭北片云生峭绝，桥东残水漾沦漪。
<br>病衰自怪诗情尽，造物撩人乃尔奇！
<br>
<br>初冬
<br>
<br>落叶窗前已作堆，地炉微火拨残灰。
<br>梦中无祟败蔬圃，饭後有歌夸芋魁。
<br>袅袅清笳催日晚，萧萧新雁带寒来。
<br>更宽十日可闲出，会挈一壶寻早梅。
<br>
<br>初冬步至东村
<br>
<br>八月风吹粳稻香，九月荞熟天始霜。
<br>男耕女饁常满野，宿麦覆块皆苍苍。
<br>丰年比屋喜迎客，花底何曾酒杯迮。
<br>家人但觅浩歌声，不在东阡在南陌。
<br>
<br>初冬出扁门归湖上
<br>
<br>桑柘枝空叶作堆，斜阳更著角声催。
<br>云归玉笥茫茫去，水下兰亭曲曲来。
<br>稻垄受犁寒欲遍，渔船入市晚争回。
<br>貂裘破弊霜风冷，愁对青灯拨瓮醅。
<br>
<br>初冬从父老饮村酒有作
<br>
<br>父老招呼共一觞，岁犹中熟有余粮。
<br>荞花漫漫浑如雪，荳荚离离未著霜。
<br>山路猎归收兔网，水滨农隙架鱼梁。
<br>醉看四海何曾窄，且复相扶醉夕阳。
<br>
<br>初冬风雨骤寒作短歌
<br>
<br>东园日淡云容薄，纶巾朝暮阑干角。
<br>北风动地万木号，不料一寒如此恶。
<br>岂惟半夜雨打窗，便恐明朝雪平壑。
<br>绿酒虽漓亦复醉，皁貂已弊犹堪著。
<br>所嗟此身老益穷，蹭蹬无功上麟阁。
<br>久从渔艇寄江湖，坐看胡尘暗幽朔。
<br>万鞭枯胔愤未平，纛下老酋何足缚。
<br>要及今年堕指寒，夜拥雕戈度穷漠。
<br>
<br>初冬感怀二首
<br>
<br>落叶扫还积，断鸿飞更鸣。
<br>羸躯得霜健，老眼向书明。
<br>水瘦河声壮，萁枯马力生。
<br>竟为农父死，白首负功名。
<br>
<br>初冬感怀二首
<br>
<br>庭芜失故绿，园树染新丹。
<br>病思闲支枕，诗情独倚阑。
<br>带移频觉瘦，貂弊不禁寒。
<br>惟有墙阴荠，离离又满盘。
<br>
<br>初冬绝句
<br>
<br>鲈肥菰脆调羹美，荞熟油新作饼香。
<br>自古达人轻富贵，例缘乡味忆还乡。
<br>
<br>初冬绝句
<br>
<br>道途冬暖衣裘省，村落年丰鼓吹喧。
<br>下麦种荞无旷土，压桑接果有新园。
<br>
<br>初冬扫东山之麓置数石于乔松巨竹间以眺西山甚自适也
<br>
<br>护霜天气半晴阴，小岭苍寒藓径深。
<br>翠霭欲成孤凤舞，青松先作老龙吟。
<br>渔歌浦口生高兴，骑吹边头负壮心。
<br>儿报东村蚤梅发，杖藜与汝共幽寻。
<br>
<br>初冬暄甚
<br>
<br>吴中十月雪霜悭，风景暄妍叶未殷。
<br>杲日还看浴东海，薄云不解冒南山。
<br>蛙鸣合合荒池曲，蝇出营营食案间。
<br>安得玄冥正时令，红炉绿酒一开颜？
<br>
<br>初冬野兴
<br>
<br>关北关南霜露寒，瀼东瀼西山谷盘。
<br>簟纹细细吹残水，鼋背时时出小滩。
<br>衰发病来无复绿，寸心老去尚如丹。
<br>逆胡未灭时多事，却为无才得少安。
<br>
<br>初冬夜宴
<br>
<br>丝管纷纷烛满堂，枭卢掷罢夜飞觞。
<br>帷犀风定歌云暖，香兽烟浓漏箭长。
<br>泛菊已成前日梦，探梅又续去年狂。
<br>醉归自笑摧颓甚，冷逼貂裘怯晓霜。
<br>
<br>初冬有感
<br>
<br>衰发萧萧满镜丝，情怀非复似平时。
<br>风霜十月流年感，碪杵三更游子悲。
<br>闽峤故人消息恶，蜀江遗老素书迟。
<br>一箪豆饭休嫌薄，赋分羁穷合自知。
<br>
<br>初冬有感
<br>
<br>峨冠本愿致唐虞，白首那知堕腐儒。
<br>碌碌不成千载事，駸駸又见一年徂。
<br>无僧解辍斋厨米，有吏频徵瘦地租。
<br>要信此翁顽到底，只持一笑了穷途。
<br>
<br>初冬杂题
<br>
<br>勋业文章意已阑，暮年不足是看山。
<br>江南寺寺楼堪倚，安得身如杜牧闲！
<br>
<br>初冬杂题
<br>
<br>莫嫌风雨作新寒，一树青枫已半丹。
<br>身在范宽图画里，小楼西角剩凭阑。
<br>
<br>初冬杂题
<br>
<br>风横云低雨脚斜，一枝柔橹暮咿哑。
<br>昏昏醉卧知何处，推起船篷忽到家。
<br>
<br>初冬杂题
<br>
<br>五斗安能解醉酲，瞢腾睡眼怯窗明。
<br>策勋赖有春芽在，卧听山童转磑声。
<br>
<br>初冬杂题
<br>
<br>荒郊寒雨晚凄凄，四壁穿颓旋补泥。
<br>物我元须各安稳，自苫牛屋织鸡栖。
<br>
<br>初冬杂咏
<br>
<br>重阳已过二十日，残菊才存三四枝，
<br>对酒插花君勿笑，从来不解入时宜。
<br>
<br>初冬杂咏
<br>
<br>古寿书来言得婿，东阳人到报生孙。
<br>一家三处俱强健，且拨闲愁近酒尊。
<br>
<br>初冬杂咏
<br>
<br>儿时爱书百事废，饭冷胾乾呼不来。
<br>一生被误终未醒，老作蠹鱼吁可哀！
<br>
<br>初冬杂咏
<br>
<br>微风蹙水靴文浪，薄日烘云卵色天。
<br>但恨世间闲客少，江湖底处欠渔船？
<br>
<br>初冬杂咏
<br>
<br>书生本欲辈莘渭，蹭蹬乃去为诗人。
<br>囊中略有七千首，不负百年风月身。
<br>
<br>初冬杂咏
<br>
<br>俗缘已断宁容续，幽事虽多不厌增。
<br>折简迎医看病鹿，舂粳炊饭供游僧。
<br>
<br>初冬杂咏
<br>
<br>夜窗父子共煎茶，一点青灯冷结花。
<br>村落盗清无犬吠，园林月上有啼鸦。
<br>
<br>初冬杂咏
<br>
<br>老去胸中百事真，同游无复白头新。
<br>鹊从熟後频分食，鹿渐驯来不避人。
<br>
<br>初冬至近村
<br>
<br>南国霜常晚，初冬叶始红。
<br>旷怀牛屋下，美睡雨声中。
<br>沮水忆浮马，幡山思射熊。
<br>何由效唐将，八十下辽东？
<br>
<br>初发建安
<br>
<br>小雨初收云未归，吾行迨及晚秋时。
<br>寒沙新雁无人问，露井残桐有客悲。
<br>征袂拂霜晨唤马，驿窗剪烛夜题诗。
<br>悠然且作寻山想，梦里功名莫自期。
<br>
<br>初发荆州
<br>
<br>淋漓牛酒起樯干，健橹飞如插羽翰。
<br>破浪乘风千里快，开头击鼓万人看。
<br>鹊声不断朝阳出，旗脚微舒宿雨乾。
<br>堪笑尘埃洛阳客，素衣如墨据征鞍。
<br>
<br>初发夷陵
<br>
<br>雷动江边鼓吹雄，百滩过尽失途穷。
<br>山平水远苍茫外，地辟天开指顾中。
<br>俊鹘横飞遥掠岸，大鱼腾出欲凌空。
<br>今朝喜处君知否，三丈黄旗舞便风。
<br>
<br>初归偶到近村戏书
<br>
<br>雨过一村暗，风回百草香。
<br>刺船过古埭，倚杖立新塘。
<br>醉觉乾坤大，闲知日月长。
<br>暮归诗满卷，虽老尚能狂。
<br>
<br>初归杂咏
<br>
<br>雪满渔蓑雨垫巾，超然无处不清真。
<br>胸中那可有一事，天下故应无两人。
<br>骑马每行秋栈路，唤船还渡暮江津。
<br>酒楼僧壁留诗遍，八十年来自在身。
<br>
<br>初归杂咏
<br>
<br>齿豁头童尽耐嘲，即今烂饭用匙抄。
<br>朱门漫设千杯酒，青壁宁无一把茅？
<br>偶尔作官羞问马，颓然对客但称猫。
<br>此身定向山中死，不用磨钱掷卦爻。
<br>
<br>初归杂咏
<br>
<br>八十可怜心尚孩，看山看水不知回。
<br>软炊香甑桃花饭，浅酌清竹尊叶醅。
<br>平地本知多陷阱，群儿随处觅梯媒。
<br>旷怀只待秋风起，十丈蒲帆海上开。
<br>
<br>初归杂咏
<br>
<br>换尽朱颜两鬓皤，流年如此奈君何！
<br>早从学问求开益，晚悟文章要诋诃。
<br>每忆壮游成独笑，间逢老伴亦高歌。
<br>更余一恨君知否，千载浯溪石未磨。
<br>
<br>初归杂咏
<br>
<br>窗下初收剥啄棋，疏帘窣地画阴移。
<br>下岩石润挥毫後，正焙茶香落磑时。
<br>癃老入朝元是错，期年决去已为迟。
<br>天公赋予谁能测，只吝功名不吝诗。
<br>
<br>初归杂咏
<br>
<br>小园五亩翦蓬蒿，便觉人迹间可逃。
<br>尽疏珍禽添尔雅，更书香草续离骚。
<br>药苗可斸携长鑱，黍酒新成压小槽。
<br>老入鵷行方彻悟，一官何处不徒劳！
<br>
<br>初寒
<br>
<br>江路常逢雨，山城早得寒。
<br>兰凋初解佩，菊老尚加餐。
<br>节物知何负，情怀自鲜欢。
<br>浮生看已熟，不必梦邯郸。
<br>
<br>初寒
<br>
<br>我穷不自活，万事付天公。
<br>今年寒苦晚，雾雨常蒙蒙。
<br>虽逭裘褐忧，坐念疾病攻。
<br>清夜喜不寐，万木号西风。
<br>新霜才几何，瘴疠一扫空。
<br>晓看乌臼林，已有数叶红。
<br>微云时去来，寒日犹曈曨。
<br>振衣起出户，一笑寻邻翁。
<br>
<br>初寒
<br>
<br>重云蔽白日，陂港日夜涸。
<br>秋风才几时，已见霜雪作。
<br>人生各有分，岂必衣狐狢。
<br>吴中冬蔬茂，盘筋不寂寞。
<br>抟泥治墙屋，伐筱补篱落。
<br>薄酒亦醉人，问子胡不乐？
<br>
<br>
<br>初寒
<br>
<br>日月谁能驻，风霜忽已高。
<br>公孙分布被，范叔共绨袍。
<br>罢亚炊香甑，蒲萄压小槽。
<br>所惭才已尽，孤咏不能豪。
<br>
<br>初寒
<br>
<br>雨霁林犹滴，泥新路易乾。
<br>萧条山步晚，憔悴客衣单。
<br>小女收鱼笱，童儿放鸭栏。
<br>初寒岂不好，衰病自无欢。
<br>
<br>初寒
<br>
<br>今日霜露冷，凛然悲暮秋。
<br>垂帷跨微火，发箧出轻裘。
<br>徂岁逝将换，残生愈觉浮。
<br>一杯还自闵，小猎记梁州。
<br>
<br>初寒
<br>
<br>久雨重阳後，清寒小雪前。
<br>拾薪椎髻仆，卖菜掘头船。
<br>薄米全家粥，空床故物毡。
<br>身犹付一歃，名字更须传？
<br>
<br>初寒
<br>
<br>船尾寒风不满旗，江边丛祠常掩扉。
<br>行人畏虎少晨起，舟子捕鱼多夜归。
<br>茆叶翻翻带宿雨，苇花漠漠弄斜晖。
<br>伤心到处闻堪杵，九月今年未授衣。
<br>
<br>初寒
<br>
<br>新雁来时岁又残，丹枫数树照江干。
<br>前山云起忽成暝，陋屋雨来初变寒。
<br>身退已收清禁梦，里居终出上恩宽。
<br>作诗老恨无奇思，时取囊中断稿看。
<br>
<br>初寒
<br>
<br>逐禄天涯半此生，明时宽大许归耕。
<br>山围鱼市寒无色，雨掠蓬窗夜有声。
<br>白发青灯身潦倒，残芜落叶岁峥嵘。
<br>尔来有喜君知否，买得乌犍万事轻。
<br>
<br>初寒
<br>
<br>蚊蝇扫迹叶飞初，剩喜幽窗读我书。
<br>墙角短檠真耐久，手中团扇又成疏。
<br>百年作梦行休去，九月无衣亦晏如。
<br>独恨故人消息断，寒江谁与倩双鱼？
<br>
<br>初寒
<br>
<br>老遇初寒候，贫当绝禄时。
<br>衣裘俱在笥，薪炭不愆期。
<br>鹑满群童纲，鱼浮百石陂。
<br>比邻每分饷，扪腹可无饥。
<br>
<br>初寒
<br>
<br>重帘御晚吹，密瓦护晨霜。
<br>焰焰砖炉火，霏霏石鼎香。
<br>行迟依木杖，坐久穴藜床。
<br>昼亦无聊甚，胡为厌夜长？
<br>
<br>初寒病中有感
<br>
<br>楚水枫林霜露新，白头一叟正吟呻。
<br>牛衣未起王章疾，马磨何伤许靖贫。
<br>治道本来存简册，神州谁与静烟尘？
<br>新亭对泣犹稀见，况觅夷吾一辈人！
<br>
<br>初寒晨起
<br>
<br>推枕悠然起，寒灯谁与同？
<br>晓窗俄已白，宿火尚能红。
<br>老境呻吟外，年华寂寞中。
<br>长饥亦何恨，聊复固吾穷。
<br>
<br>初寒独居戏作
<br>
<br>开壳得紫栗，带叶摘黄甘。
<br>独卧维摩室，谁同弥勒龛？
<br>宗文树鸡栅，灵照挈蔬篮。
<br>一段无生话，灯笼可与谈。
<br>
<br>初寒对酒
<br>
<br>晨起常教置一壶，色如鹅氄滑如酥。
<br>侍郎取榼不须笑，司业与钱还复酤。
<br>霜路预愁骑款段，雪舟每忆钓菰蒲。
<br>寒花满帽君无笑，醉倒偏宜稚子扶。
<br>
<br>初寒老身颇健戏书
<br>
<br>一身百病老难支，病减身轻偶此时。
<br>窗暖不妨聊假寐，囊空久已罢招医。
<br>山炉巉绝香生岫，鏊研坡陀墨满池。
<br>个里生涯君莫厌，痴人至死不曾知。
<br>
<br>初寒老身颇健戏书
<br>
<br>过雁声悲落叶稠，孤村景物更禁秋。
<br>穷谙客路风尘恶，老判人间岁月遒。
<br>酒号贤人真古语，疾为竖子岂吾忧。
<br>山房幸有初寒备，且傍篝炉拥褐裘。
<br>
<br>初寒偶出
<br>
<br>霜气凋关树，晴光入市楼。
<br>闲人无造请，佳日亦遨游。
<br>湖白方新出，淮亦亦易求。
<br>秋来幸无病，作意试新篘。
<br>
<br>初寒示邻曲
<br>
<br>村北村南数十家，陂池重复谷谽?。
<br>荻丛缺处见渔火，蓬户闭时闻纺车。
<br>浅濑水清双立鹭，横林叶尽万栖鸦。
<br>是中佳兴无穷极，嬾著青鞋上若耶。
<br>
<br>
<br>初寒书怀
<br>
<br>嵩云缑月本闲人，误落尘中白发新。
<br>万事看山差入眼，百年把酒独关身。
<br>栈边老马行安往，床下寒龟息自匀。
<br>藜杖一枝犹好在，未妨闲探早梅春。
<br>
<br>初寒宴坐
<br>
<br>微火如萤度篆盘，明窗坐败几蒲团。
<br>群儿谁信老怀嬾，万事不禁醒眼看。
<br>道在箪瓢端自足，心闲天地本来宽。
<br>此生自断君知否？不办归装也挂冠。
<br>
<br>初寒在告有感
<br>
<br>扫地烧香兴未阑，一年佳处是初寒。
<br>银毫地绿茶膏嫩，玉斗丝红墨渖宽。
<br>俗事不教来眼境，闲愁那许上眉端。
<br>数檽留得西窗日，更取丹经展卷看。
<br>
<br>初寒在告有感
<br>
<br>豪举当年气吐虹，即今憔悴一衰翁。
<br>寄怀本自俗尘外，移病何妨寒雨中。
<br>香暖候知银叶透，酒清看似玉船空。
<br>故人吴蜀音尘断，安得相携一笑同。
<br>
<br>初寒在告有感
<br>
<br>横林吹叶水生洲，身落穷山古睦州。
<br>到枕雨声酣旅梦，背窗灯影动清愁。
<br>气冲星斗有孤剑，力挽栋梁无万牛。
<br>未灭匈奴身已老，此生虚负幄中筹。
<br>
<br>初见庐山
<br>
<br>从军忆在梁州日，心拟西征草捷书。
<br>铁马但思经太华，布帆何意拂匡庐。
<br>计谋落落知谁许？功业悠悠定已疏。
<br>尚喜东林寻旧社，月明清露湿芙蕖。
<br>
<br>初见石榴花
<br>
<br>吴中四月尚余寒，细雨霏霏怯倚阑。
<br>老子真成兴不浅，榴花折得一枝看。
<br>
<br>初离兴元
<br>
<br>梦里何曾有去来，高城无奈角声哀。
<br>连林秋叶吹初尽，满路寒泥蹋欲开。
<br>笠泽决归犹小憩，锦城未到莫轻回。
<br>炊菰斫脍明年事，却忆斯游亦壮哉！
<br>
<br>初晴
<br>
<br>袖手东窗初日明，残编未负老书生。
<br>不胜多病畏寒雨，正得一霜方快晴。
<br>客户饷羹提赤鲤，邻家借碓捣新粳。
<br>柴荆莫怪无车马，恰要无人识姓名。
<br>
<br>初晴
<br>
<br>暑雨初收体为轻，远山尽出眼偏明。
<br>诗凭写兴忘工拙，酒取浇愁任浊清。
<br>绿树有阴休倦步，澄溪无滓濯尘缨。
<br>老人本少凋年感，不奈江城暮角声。
<br>
<br>初晴野步
<br>
<br>入市路三叉，缘山港半斜。
<br>疏篱带残雪，幽窦泻湍沙。
<br>好鸟晴相语，芳兰暖欲芽。
<br>病余无脚力，随处憩人家。
<br>
<br>初秋
<br>
<br>雨气排残暑，风声送早秋。
<br>拂窗闻叶落，绕井看萤流。
<br>卧起须人助，炊舂尚自谋。
<br>萧条岁将晚，百虑入搔头。
<br>
<br>初秋
<br>
<br>湿萤相逐照高栋，又见一年风露秋。
<br>流落江湖常踽踽，扫平河洛转悠悠。
<br>簿书终日了官事，尊酒何时宽客愁？
<br>拟倩天风吹梦去，浩歌起舞散花楼。
<br>
<br>初秋
<br>
<br>生世元浮脆，人言七十稀。
<br>耄期今已及，气力固应微。
<br>食冷常忧过，追凉每念归。
<br>入秋才几日，卷簟换缣衣。
<br>
<br>
<br>初秋 
<br>藉草沾衣露，沿溪掠面风。
<br>桐凋无茂绿，莲老有疏红。
<br>小彴欹危度，邻园曲折通。
<br>新秋得强健，一笑莫匆匆。
<br>
<br>初秋
<br>
<br>初夜月犹淡，入秋风已清。
<br>萤孤无远照，蝉断有遗声。
<br>命薄惭勋业，才疏负圣明。
<br>青鞋若耶路，亦足慰平生。
<br>
<br>初秋
<br>
<br>兀兀终年醉，空空四壁穷。
<br>那知双雪鬓，又度几秋风。
<br>高枕三峰老，深衣独乐翁。
<br>骑驴向何许，
<br>
<br>初秋即事
<br>
<br>帘栊雨过不胜清，秋气依依似有情。
<br>高栋尚余双燕宿，短莎先放百虫鸣。
<br>挑灯剩欲开书秩，擘蟹时须近酒觵。
<br>却媿邻家常作苦，探租黄犊待寒耕。
<br>
<br>初秋即事
<br>
<br>老来阅恲苦匆匆，又见流年入鬓蓬。
<br>山径湿萤黏露草，井床病叶霣秋风。
<br>邻翁每共藜羹味，稚子能终汗简功。
<br>造物於人元不薄，未须抵掌叹囊空。
<br>
<br>初秋露坐作短歌
<br>
<br>房星纵，心星横，斗牛阑干河汉明。
<br>青天露坐性所乐，不觉庭树秋风生。
<br>秋风摇落君勿悲，明年花开还满枝。
<br>人生衰谢则已矣，宁复鬒发童颜时！
<br>
<br>初秋梦故山觉而有作
<br>
<br>陂水白茫茫，草烟湿霏霏。
<br>牧童一声笛，落日无余晖。
<br>遥山已渐隐，村巷亚竹扉。
<br>老翁延我入，苦谢柿栗微。
<br>幸逢岁有秋，一醉君勿违。
<br>念此动中怀，命驾吾将归。
<br>
<br>初秋梦故山觉而有作
<br>
<br>犬吠舍前後，月明村东西。
<br>岸草蛩乱号，庭树鸟已栖。
<br>我仆城中还，担头有悬鸡。
<br>小儿劝我饮，村酒拆赤泥。
<br>我醉不自觉，颓然葛巾低。
<br>著书笑蒙庄，茗艼物自齐。
<br>
<br>初秋梦故山觉而有作
<br>
<br>昔我东归时，父老迎船头。
<br>开篷相劳苦，怪我领雪稠。
<br>故山何负君，且作数月留。
<br>岂知席未暖，疋马来南州。
<br>蛮花四时红，瘴雾日夜浮。
<br>归哉不可迟，勿与妇子谋。
<br>
<br>初秋梦故山觉而有作
<br>
<br>杜宇真吾交，劝去恨不速。
<br>忠告输肝肺，厚意均骨肉。
<br>陋哉鹧鸪语，揣我贫念禄。
<br>竹鸡更鄙浅，泥淖忧车轴。
<br>秋风严濑清，春雨戴溪绿。
<br>行矣勿复疑，照影巾一幅。
<br>
<br>初秋山中作
<br>
<br>万里西风吹幅巾，即今真个是闲人。
<br>堆盘菱熟燕脂角，藉藻鲈新淡墨鳞。
<br>姥岭蹇驴寻雪径，娥江孤艇系烟津。
<br>飘然乐事真当勉，远付十年无此身。
<br>
<br>初秋书感
<br>
<br>流年冉冉不容追，余息厌厌只自知。
<br>马革裹尺违壮志，鹿门采药卜幽期。
<br>林蝉委蜕仙何远，巢燕成雏去已迟。
<br>触事尔来多感慨，北窗闲赋早秋诗。
<br>
<br>初秋书怀
<br>
<br>二十年前已二毛，即日何恨鬓萧骚。
<br>孤灯自伴诗情苦，俗子从嫌醉眼高。
<br>烟外暮钟来远寺，雨余秋涨集空壕。
<br>思归更向文书嬾，此手惟堪把蟹螯。
<br>
<br>初秋小疾效俳谐体
<br>
<br>宿疢逢秋剧，衰容逐日添。
<br>专房一竹几，列屋万牙签。
<br>遣闷凭清圣，忘情付黑甜。
<br>晚来风月好，一笑卷疏帘。
<br>
<br>初秋小雨
<br>
<br>雨来一洗肺肝热，风过远吹禾黍香。
<br>谁识山翁欢喜处，短檠灯火夜初长。
<br>
<br>初秋夜赋
<br>
<br>北斗垂欲尽，明河淡不流。
<br>低回半枕梦，萧瑟一窗秋。
<br>老益尊儒术，闲仍为国忧。
<br>孰云生死大，却已付悠悠。
<br>
<br>初秋夜赋
<br>
<br>炎熇犹末伏，清绝忽新秋。
<br>露气房栊冷，砧声岁月遒。
<br>悲蛩草根语，孤磷竹间流。
<br>闻道河南北，飞蝗暗百州。
<br>
<br>初秋夜坐
<br>
<br>徂岁又如许，吾生真若浮。
<br>露蝉鸣达晓，风叶堕先秋。
<br>野迥星辰大，天空河汉流。
<br>胡床幸亡恙，且复寄悠悠。
<br>
<br>初秋骤凉
<br>
<br>我比严光胜一筹，不教俗眼识羊裘。
<br>沧波万顷江湖晚，渔唱一声天地秋。
<br>饮酒何尝能作病，登楼是处可消忧。
<br>名山海内知何限，准拟从今更烂游。
<br>
<br>初秋自述
<br>
<br>平生偶有爱山僻，垂老常无沽酒资。
<br>破屋颓垣吾已矣，大冠长剑汝为谁？
<br>邮亭历历关河远，鬓发萧萧岁月移。
<br>残暑不禁随手过，东篱又近菊花时。
<br>
<br>初入西州境述怀
<br>
<br>我无飞仙术，御气周八极；
<br>寸步常依人，艰哉万里役。
<br>自行剑关南，大道平如席，
<br>日高徐驾车，薄暮亦两驿。
<br>及兹山愈远，原野若加辟。
<br>茂树冬不凋，寒花晚犹拆。
<br>昔我卜远游，至蜀龟辄食。
<br>弛装有定处，呜呼岂人力。
<br>颇传岷山下，清淑无疠疫。
<br>士风尚豪举，意气喜远客。
<br>薪米家可求，借书亦易得。
<br>思吴虽不忘，所愿少休息。
<br>吾闻古达人，雅志在山泽，
<br>岂无及物心，但恨俗褊迫。
<br>揽德虽成留，引去常勇决；
<br>骇机满人间，著脚无上策。
<br>
<br>初暑
<br>
<br>槐阴清润麦风凉，一枕闲眠昼漏长。
<br>山鹊喜晴当户语，海桐带露入帘香。
<br>酒缘久病常辞酌，茶为前衔偶得尝。
<br>云北云南动游兴，速呼小竖治轻装。
<br>
<br>初睡起有作
<br>
<br>喔喔晓鸡鸣，迢迢残漏声。
<br>拨衾幽梦断，褰幌小窗明。
<br>獠婢篝衣暖，山童拥篲行。
<br>老夫徐下榻，负火听瓶笙。
<br>
<br>初夏
<br>
<br>笋生遮狭径，溪涨入疏篱。
<br>渐及分秧候，还当煮茧时。
<br>雨昏鸡共嬾，米尽鼠同饥。
<br>村巷无来客，清羸只自知。
<br>
<br>初夏
<br>
<br>已过浣花天，行开解粽筵。
<br>店沽浮蜡酒，步檥载秧船。
<br>古俗交情久，丰年乐事偏。
<br>出波蓴菜滑，上市鮆鱼鲜。
<br>僧阁梅山麓，渔扉禹庙壖。
<br>丹青不可画，得句一欣然。
<br>
<br>
<br>初夏
<br>
<br>已作梅黄雨，犹余麦秀寒。
<br>穿林红练带，拔地碧琅玕。
<br>酒向愁边薄，衣从病後宽。
<br>所欣消渴减，乳酪正甘酸。
<br>
<br>初夏
<br>
<br>麦秀微寒後，梅黄细雨前。
<br>湖滩初集鹭，堤柳未鸣蝉。
<br>琴带轻阴润，巾因小醉偏。
<br>晚来幽兴极，又上钓鱼船。
<br>
<br>初夏
<br>
<br>白白餈筒美，青青米果新。
<br>衰迟重时节，薄少遍乡邻。
<br>梅市花成幄，兰亭草作茵。
<br>极知欢意尽，强起伴游人。
<br>
<br>初夏
<br>
<br>淡霭轻颸入夏初，一窗新绿鸟相呼。
<br>出门易倦常归卧，著句难工但自娱。
<br>花径蝶闲无堕蕊，酒楼人散有空垆。
<br>闽川茶笼犹沾及，肺渴朝来顿欲苏。
<br>
<br>初夏
<br>
<br>雨足移秧後，风和剥茧初。
<br>昏昏时就枕，贸贸却寻书。
<br>晚步身须杖，晨兴发废梳。
<br>满城车马客，谁复问何如？
<br>
<br>初夏
<br>
<br>百叶盆榴照眼明，桐阴初密暑犹清。
<br>深深帘幕度香缕，寂寂房栊闻燕声。
<br>细煆诗聊凭棐几，静思棋劫对楸枰。
<br>浣花光景应如昨，回首西州一怆情。
<br>
<br>初夏
<br>
<br>纷纷红紫已成尘，布榖声中夏令新。
<br>夹路桑麻行不尽，始知身是太平人。
<br>
<br>初夏
<br>
<br>翦韭腌荠粟作浆，新炊麦饭满村香。
<br>先生醉後骑黄犊，北陌东阡看戏场。
<br>
<br>初夏
<br>
<br>稻未分秧麦已秋，豚蹄不用祝瓯窭。
<br>老翁七十犹强健，没膝春泥夜叱牛。
<br>
<br>初夏
<br>
<br>买得新船疾似飞，蚕饥遥望采桑归。
<br>越罗蜀锦吾何用，且备豳人卒岁衣。
<br>
<br>初夏
<br>
<br>槐柳成阴雨洗尘，樱桃乳酪并尝新。
<br>古来江左多佳句，夏浅胜春最可人。
<br>
<br>初夏
<br>
<br>杜鹃血尽啼未歇，蝴蝶梦残心更狂。
<br>我自人间少情者，老来十倍惜年光。
<br>
<br>初夏
<br>
<br>赐食金盘出宝闺，玄熊掌映紫驼蹄。
<br>侯家但诧承恩泽，岂识山厨苦虀？
<br>
<br>初夏
<br>
<br>隋家古寺郡西南，寺废残僧只二三。
<br>藜藿满庭尘闇佛，时闻铙鼓赛春蚕。
<br>
<br>初夏
<br>
<br>渺渺荒陂古埭东，柳姑小庙柳阴中。
<br>放翁老惫扶藜杖，也逐乡人祷岁丰。
<br>
<br>初夏
<br>
<br>老翁卖卜古城隅，兼写宜蚕保麦符。
<br>日日得钱惟买酒，不愁醉倒有儿扶。
<br>
<br>初夏
<br>
<br>床有蒲团坐负墙，室无童子自烧香。
<br>人图作拂虽堪笑，我爱逃禅亦太狂。
<br>樱笋久忘晨入省，蓴鲈犹喜老还乡。
<br>汗青未绝茶经笔，那暇投文吊战场。
<br>
<br>初夏
<br>
<br>江乡初夏暑犹轻，霁日园林有晚莺。
<br>聊置尊罍师北海，尽除屏障学东平。
<br>绿槐露湿单衣爽，红药风翻病眼明。
<br>每感流年成绝叹，白头自笑未忘情。
<br>
<br>初夏
<br>
<br>新绿阴中燕子飞，数家烟火自相依。
<br>童夸犊健浮溪过，妇闵蚕饥负叶归。
<br>地暖小畦花汞长，泥融幽径药苗肥。
<br>却居乐事何胜数，一醉旗亭又典衣。
<br>
<br>初夏
<br>
<br>梅子生仁已带酸，楝花堕地尚微寒。
<br>室无长物惟空榻，头不加巾但小冠。
<br>蚕簇倚墙丝盎起，稻秧经雨水陂宽。
<br>效原清润身差健，剩欲闲游一跨鞍。
<br>
<br>初夏北窗
<br>
<br>作墨无声紫玉池，年光又入放翁诗。
<br>风和柳岸吹绵後，雨足瓜畦引蔓时。
<br>病酒相如无奈渴，清言叔宝不胜羸。
<br>此生岂复功名事，付与城头画角悲。
<br>
<br>初夏北窗
<br>
<br>水际柴荆昼不开，卧听微雨杂轻雷。
<br>春蚕满箔眠初起，社燕争巢去复来。
<br>海桧屈蟠依怪石，山榴零落点苍苔。
<br>一樽及此风光美，车下长坡底用推？
<br>
<br>初夏出游
<br>
<br>去去冲朝雾，行行弄夕霏。
<br>移秧晴竭作，坐社醉扶归。
<br>细草迷行径，残花点钓矶。
<br>牸牛将犊过，雄雉挟雌飞。
<br>野寺烟钟远，村墟绩火微。
<br>诸孙殊可念，相唤候柴扉。
<br>
<br>初夏出游
<br>
<br>平生与世旷周旋，惟有清游意独便。
<br>小灶炊菰山市口，束刍秣蹇海云边。
<br>春融恨欠舒长日，秋爽已悲摇落天。
<br>首夏清和真妙语，为君诵此一欣然。
<br>
<br>初夏出游
<br>
<br>泥黦棕鞋雨垫巾，闲游又送一年春。
<br>长歌聊对圣贤酒，羸病极知朝暮人。
<br>废堞荒郊闲吊古，朱樱青杏正尝新。
<br>桃源自爱山川美，未必当时是避秦。
<br>
<br>初夏道中
<br>
<br>桑间葚熟麦齐腰，莺语惺惚野雉骄。
<br>日薄人家晒蚕子，雨余山客买鱼苗。
<br>丰年随处俱堪乐，行路终然不自聊。
<br>独喜此身强健在，又摇团扇著絺蕉。
<br>
<br>初夏怀故山
<br>
<br>镜湖四月正清和，白塔红桥小艇过。
<br>梅雨晴时插秧鼓，苹风生处采菱歌。
<br>沉迷簿领吟哦少，淹泊蛮荒感慨多。
<br>谁谓吾庐六千里，眼中历历见渔蓑。
<br>
<br>初夏即事
<br>
<br>夏景遽如许，先从草木知。
<br>朱樱连蔕翦，红药带花移。
<br>病起单衣怯，身闲昼漏迟。
<br>空斋无长事，帘影看参差。
<br>
<br>初夏郊行
<br>
<br>小砚孤吟恐作愁，长堤曳杖且闲游。
<br>破云山踊千螺翠，经雨波涵一镜秋。
<br>粔籹青红村步市，阑干高下寺家楼。
<br>去年此日君知否，十丈京尘没马头。
<br>
<br>初夏山中
<br>
<br>又报东皇促驾归，醉中阙赋送春诗。
<br>佛瓶是处见红药，僧榻有时闻子规。
<br>野客款门聊倒屣，溪潭照影一轩眉。
<br>年光佳处惟初夏，儿女纷纷讵得知！
<br>
<br>初夏书感
<br>
<br>春与人俱老，花随梦已空。
<br>游蜂黏落蕊，轻燕接飞虫。
<br>桑悴知蚕起，牲肥赛麦丰。
<br>为农当自力，相戒勿匆匆。
<br>
<br>初夏同桑甥世昌过邻家
<br>
<br>空谷旧生涯，萧条只自嗟。
<br>妻馋嗔护笋，儿病失浇花。
<br>赤米老能饱，浊醪贫可赊。
<br>徵科幸差简，扶杖过邻家。
<br>
<br>初夏喜事
<br>
<br>箕颍元非争夺场，潇湘自古水云乡。
<br>采茶歌里春光老，煮茧香中夏景长。
<br>歛版早知游宦恶，署门晚悟世情常。
<br>茹芝却粒虽无术，散发犹当效楚狂。
<br>
<br>初夏闲步村落间
<br>
<br>薄云韬日不成晴，野水通池渐欲平。
<br>绿叶忽低知鸟立，青萍微动觉鱼行。
<br>醉游放荡初何适，睡起逍遥未易名。
<br>忽遇湖边隐君子，相携一笑慰余生。
<br>
<br>初夏闲居
<br>
<br>云液初篘小瓮香，风漪乍展北窗凉。
<br>巢乾燕乳虫供哺，花过蜂闲蜜满房。
<br>闭户不知春已去，钞书但觉日方长。
<br>所嗟诗思年来减，虚负奚奴古锦囊。
<br>
<br>初夏闲居
<br>
<br>川云漠漠雨冥冥，浊酒闲倾不满瓶。
<br>蚕簇尚寒忧茧薄，稻陂初满喜秧青。
<br>王师护塞方屯甲，亲诏忧民已放丁。
<br>病起自怜犹健在，不须求应少微星。
<br>
<br>初夏闲居
<br>
<br>松棚黯黯接虚堂，扫地烧香旋置床。
<br>密叶留花供浅酌，断云障日作微凉。
<br>高城薄暮闻吹角，小市丰年有戏场。
<br>白首史官闲尽岁，只将搜句答流光。
<br>
<br>初夏闲居
<br>
<br>城上朱旗夏令初，溪头绿水蘸菰蒲。
<br>花贪结子无遗萼，燕接飞虫正哺雏。
<br>箫鼓赛蚕人尽醉，陂塘移稻客相呼。
<br>长女青盖金羁马，也有农家此乐无？
<br>
<br>初夏闲居
<br>
<br>啜茗清风两腋生，西斋雅具惬幽情。
<br>熏衣过後篝炉冷，展卷终时嬾架横。
<br>巢燕何曾择贫富，鸣鸠元不为阴晴。
<br>但能与物俱无著，小草新诗取次成。
<br>
<br>初夏闲居
<br>
<br>野水枫林久寄家，惯将枯淡作生涯。
<br>小楼有月听吹笛，深院无风看磑茶。
<br>静岸葛巾穿荟蔚，闲拖筇杖入谽?。
<br>平居每与儿孙说，切勿人前一语夸。
<br>
<br>初夏闲居
<br>
<br>水边茆屋两三间，野叟幽人日往还。
<br>两卷硬黄书老子，数峰破墨画庐山。
<br>功名会上元须福，生死津头正要顽。
<br>试说龟堂得力处，向来何啻半生闲。
<br>
<br>初夏闲居
<br>
<br>煮酒青梅次第尝，啼莺乳燕占年光。
<br>蚕收户户缫丝白，麦熟村村捣麦香。
<br>民有裤襦知岁乐，亭无桴鼓喜时康。
<br>未尝一事横胸次，但曲吾肱梦自长。
<br>
<br>初夏闲居即事
<br>
<br>门巷萧萧日正长，方床曲几傲羲皇。
<br>轻风忽起杨花闹，清露初曦药草香。
<br>对弈两奁飞黑白，雠书千卷杂朱黄。
<br>穿帘语燕能从我，分尔湖边一夏凉。
<br>
<br>初夏新晴
<br>
<br>曲径泥新晚照明，小轩才受一床横。
<br>翩翩乳燕穿帘影，蔌蔌新篁解箨声。
<br>药物屏除知病减，梦魂安稳觉心平。
<br>深居不恨无来客，时有山禽自赞名。
<br>
<br>初夏行平水道中
<br>
<br>老去人间乐事稀，一年容易又春归。
<br>市桥压担蓴丝滑，村店堆盘豆荚肥。
<br>傍水风林莺语语，满原烟草蝶飞飞。
<br>郊行已觉侵微暑，小立桐阴换夹衣。
<br>
<br>初夏燕堂睡起
<br>
<br>歌凤平生类楚狂，山城迟暮得深藏。
<br>洗春雨过清阴合，掠水风生绿藻凉。
<br>晨几砚凹涵墨色，午窗杯面聚茶香。
<br>功名到手浑闲事，此兴他年未易忘。
<br>
<br>初夏野兴
<br>
<br>得意烟霞不讳穷，一庵聊寄寂寥中。
<br>山从树杪参差见，水过花阴曲折通。
<br>闲倚胡床溯新月，时停团扇受微风。
<br>元知梦境无真实，不待邯郸觉後空。
<br>
<br>初夏野兴
<br>
<br>披衣清晓倚阑干，龟屋裁成二寸冠。
<br>盆桧雨余抽嫩绿，研池风过起微澜。
<br>爱书自笑心常在，去死悬知日尚宽。
<br>回视前修似无媿，不教一字入长安。
<br>
<br>初夏夜赋
<br>
<br>好景入新夏，幽人卧弊庐。
<br>廊腰得风远，树罅见星疏。
<br>门掩鸦栖後，钟鸣月上初。
<br>青灯尚堪近，起了读残书。
<br>
<br>初夏幽居
<br>
<br>日长巷陌晒丝香，雨霁郊原割麦忙。
<br>小担过门尝冷粉，微风解箨看新篁。
<br>傍篱邻妇收鱼笱，叩户村医送药方。
<br>欲到湖边还嬾动，悠然扶杖立斜阳。
<br>
<br>初夏幽居
<br>
<br>虚堂一幅接篱巾，竹树森疏夏令新。
<br>瓶竭重招麴道士，床空新聘竹夫人。
<br>寒龟不食犹能寿，弊帚何施亦自珍。
<br>枕蕈北窗宁有厌？小山终日对嶙峋。
<br>
<br>初夏幽居
<br>
<br>野草幽花无歇时，一窗终日对东篱。
<br>病犹独醉虽堪笑，老未全衰亦自奇。
<br>古纸硬黄临晋帖，矮牋匀碧录唐诗。
<br>个中疑是忘忧处，问著山翁却不知。
<br>
<br>初夏幽居
<br>
<br>东园梅熟杏初丹，老子披襟每不冠。
<br>古砚坡陀麝煤绿，小山葱蒨石盆寒。
<br>移床剩欲眠松坞，鼓枻还思泊蓼滩。
<br>未用丝毫辨差等，黄尘终胜客长安。
<br>
<br>初夏幽居偶题
<br>
<br>放逐还家一老翁，痴顽自笑更谁同？
<br>倚栏风月黄昏後，携杖园林绿润中。
<br>泳水小鱼依藻荇，觅巢轻燕拂帘栊。
<br>此身要岂坚牢物？莫遣须臾酒盏空。
<br>
<br>初夏幽居偶题
<br>
<br>展尽高槐日渐长，了无蜂蝶为花忙。
<br>青梅旋摘宜盐白，煮酒初尝带腊香。
<br>林下光阴无一事，水边窗户有余凉。
<br>应门不用辞衰疾，车马何由到野堂？
<br>
<br>初夏幽居偶题
<br>
<br>昔如转战堕重围，今幸骞翔脱骇机。
<br>晓树好风莺独语，夜窗细雨燕相依。
<br>安居不恨蜗庐迮，得食宁论鹤料微？
<br>更喜暮年强健在，又看刀尺制缣衣。
<br>
<br>初夏幽居偶题
<br>
<br>朱樱羊酪喜新尝，碧井桐阴转午凉。
<br>书几得晴宜试墨，衣篝因润称熏香。
<br>枯龟自觉支床稳，老马安能试草长？
<br>半世学骚终不近，空余清梦上沅湘。
<br>
<br>初夏幽居杂赋
<br>
<br>雨霁逢初夏，胡床荫绿槐。
<br>半酣方嵬峨，假寐忽咍台。
<br>小穗闲簪麦，微酸细嚼梅。
<br>衰翁不禁老，更著物华催。
<br>
<br>初夏幽居杂赋
<br>
<br>过尽一春雨，园林气少和。
<br>偶然扶楖栗，复尔坐盘陀。
<br>小草数行字，残花一曲歌。
<br>公卿非傲汝，无奈爱闲何！
<br>
<br>初夏幽居杂赋
<br>
<br>水际闲将鹤，林间独拥琴。
<br>披丛采香草，映树看珍禽。
<br>正使居无屋，犹胜突不黔。
<br>过春差觉健，处处得幽寻。
<br>
<br>初夏幽居杂赋
<br>
<br>篱落鱼池北，房栊道院东。
<br>水纹藤坐榻，山字素屏风。
<br>采药松冈近，投竿荻浦通。
<br>悠然搔短发，心事寄冥鸿。
<br>
<br>初夏幽居杂赋
<br>
<br>曲曲羊肠径，疏疏麂眼篱。
<br>渴蜂窥砚水，狂蝶入书帷。
<br>一枕轻安梦，数联萧散诗。
<br>余生已过足，不必到期颐。
<br>
<br>初夏幽居杂赋
<br>
<br>辟地翦蓬蒿，何曾叹作劳？
<br>药名寻本草，兰族验离骚。
<br>北涧穿篱过，南山出屋高。
<br>回头看富贵，何啻一秋毫。
<br>
<br>初夏幽居杂赋
<br>
<br>修名宁复冀，余日苦无多。
<br>已叹堂堂去，将如寂寂何！
<br>编篱护香草，埋盎贮清波。
<br>儿戏君无笑，相从且浩歌。
<br>
<br>初夏游凌氏小园
<br>
<br>水满池塘叶满枝，曲廊危榭惬幽期。
<br>风和海燕分泥处，日永吴蚕上簇时。
<br>闲理阮咸寻旧谱，细倾白堕赋新诗。
<br>从来夏浅胜春日，儿女纷纷岂得知。
<br>
<br>初夏遇休日园中闲赋
<br>
<br>青山围女墙，细草满球场。
<br>虚檐摇水影，曲槛吹苹香。
<br>房栊寂无人，双燕说晓凉。
<br>赐休无公事，萧散寄一床。
<br>久苦吏役拘，更知闲味长。
<br>桑空茧缀簇，陂满稻吐秧。
<br>良时动人怀，东望一慨慷。
<br>宁当恋微禄，如鼠死太仓！
<br>
<br>初夏杂兴
<br>
<br>隐趣与谁论，深居湖上村。
<br>避宁兰改路，惜笋不开园。
<br>庭草饶生意，溪沙记涨痕。
<br>愁来时浅酌，随事有鸡豚。
<br>
<br>初夏杂兴
<br>
<br>避寂诸缘息，安贫百虑宽。
<br>嬾如常抱疾，退似本无官。
<br>皎洁鹤翎扇，嵯峨龟屋冠。
<br>何劳问唐举，彻屋是清寒。
<br>
<br>初夏杂兴
<br>
<br>咄咄无穷事，腾腾暂寓身。
<br>月生知改朔，花尽觉经春。
<br>市哄朝沽酒，巫歌夜乐神。
<br>兴来随众出，一笑不妨新。
<br>
<br>初夏杂兴
<br>
<br>移花得微雨，晒药遇新晴。
<br>闷里家书到，贫时籴价平。
<br>身方抱沉疾，天乃相余生。
<br>莫恨村醪薄，灯前与细倾。
<br>
<br>初夏杂兴
<br>
<br>倦甚惟思睡，闲来却要行。
<br>疏泉入幽圃，映树觇流莺。
<br>药品从僧问，琴材就客评。
<br>转头还一日，正尔送余年。
<br>
<br>初夏杂兴
<br>
<br>老子今朝不用扶，雨凉百病一时苏。
<br>扇题杜牧故园赋，屏对王维初雪图。
<br>把钓溪头蹋湍濑，煎茶林下置风炉。
<br>个中莫谓无同赏，逋客能从折简呼。
<br>
<br>初夏杂兴
<br>
<br>巾脱冠欹八尺床，竹阴槐影有余凉。
<br>随风花堕残棋上，引睡书抛倦枕傍。
<br>水长沙鸥向人熟，雨余巢燕哺雏忙。
<br>尚嫌未惬幽情在，又唤渔舟渡野塘。
<br>
<br>初夏杂兴
<br>
<br>自断残年莫问天，吾侪何处不随缘。
<br>家贫却得身差健，夜短何妨昼熟眠。
<br>未历名山采灵药，且从同社乐丰年。
<br>卖丝粜麦偿逋负，犹有余钱买钓船。
<br>
<br>初夏杂兴
<br>
<br>缪算狂言悔莫追，杜门省事不妨奇。
<br>欹倾淡墨诗成後，缥缈乌巾浴出时。
<br>筇杖闲行穿密筱，绳床移坐照清漪。
<br>眼边好景真须惜，渐近浮生结局时。
<br>
<br>初夏杂兴
<br>
<br>趁雨东园去荷鉏，归庵却展读残书。
<br>幸能胸著云梦泽，何恨家无担石储。
<br>水泛时须借篷艇，山行亦或命巾车。
<br>嬾心惟怕游城市，非向交亲故人疏。
<br>
<br>初夏杂兴
<br>
<br>终日颓然蠹简中，门前烟水浩无穷。
<br>百年等是一枯冢，四海应无雨放翁。
<br>栗玉长枝挑苦笋，胭脂小把翦防风。
<br>地偏日永闲无事，拟著珍蔬谱一通。
<br>
<br>初夏杂咏
<br>
<br>挥袖谢人间，一窗如海宽。
<br>鹿麛为老伴，松屑当朝餐。
<br>自悟达生理，尽容非意干。
<br>却嫌孤寂甚，支灶学烧丹。
<br>
<br>初夏杂咏
<br>
<br>病退身仍健，年侵趣更高。
<br>芳醪溢蛮榼，短褐束郿绦。
<br>本不营三窟，何由挫一毫。
<br>烟帆几时挂？长啸破秋涛。
<br>
<br>初夏杂咏
<br>
<br>屐路缘虚壁，棋轩枕小滩。
<br>玄言不媿籍，熟睡却输抟。
<br>咄咄书常嬾，便便腹本宽。
<br>山园时节好，杏子已微丹。
<br>
<br>初夏杂咏
<br>
<br>去日惊钻燧，穷途困负薪。
<br>故人天末远，薄俗眼边新。
<br>踽踽飘零客，悠悠剩长身。
<br>寸心知已矣，端欲为谁陈？
<br>
<br>初夏杂咏
<br>
<br>昔日江湖上，飘然无定居。
<br>频倾京口酒，亦食武昌鱼。
<br>北首心空壮，东归愤不摅。
<br>岂知牙齿落，送老一茆庐。
<br>
<br>初夏昼眠
<br>
<br>好景逢初夏，闲身得昼眠。
<br>书横竹架上，冠堕素屏前。
<br>葱蒨小山桂，潺湲幽窦泉。
<br>危巢出乳燕，高树集新蝉，
<br>强健关天命，逍遥近地仙。
<br>晚窗思茗饮，自取雪芽煎。
<br>
<br>初夜
<br>
<br>初夜多幽兴，危阑偶独凭。
<br>月升星尽没，风劲雪重凝。
<br>身似游边客，心如退院僧。
<br>奇寒不可耐，归对北窗灯。
<br>
<br>初夜暂就枕
<br>
<br>街鼓冬冬欲断时，官闲惟与睡相宜。
<br>褰帷卧看初升月，转枕重思未稳诗。
<br>偃仰少安真得策，久伸徐起顿忘疲。
<br>悠然已在羲皇上，莫遣儿曹取次知。
<br>
<br>除夕
<br>
<br>炽炭炉中百药香，屠苏煎酒代椒觞。
<br>明朝赖是无来客，雪後泥深一尺强。
<br>
<br>除夕
<br>
<br>六圣涵濡作幸民，明朝七十八年身。
<br>门前西走都城道，卧看无穷来往人。
<br>
<br>除夜
<br>
<br>野水枫林屋数椽，寒炉无火坐无毡。
<br>残灯耿耿愁孤影，小雪霏霏送旧年。
<br>椒酒辟瘟倾潋灩，蓝袍俘鬼舞跰跹。
<br>从今供养惟春荠，莫羡愚公日万钱。
<br>
<br>除夜
<br>
<br>守岁全家夜不眠，杯盘狼藉向灯前。
<br>相看更觉光阴速，笑语逡巡即隔年。
<br>
<br>除夜雪
<br>
<br>只怪重衾不御寒，起看急雪玉花乾。
<br>迟明欲谒虚皇殿，厩马蒙毡立夜阑。
<br>
<br>除夜雪
<br>
<br>北风吹雪四更初，嘉瑞天教及岁除。
<br>半盏屠苏犹未举，灯前小草写桃符。
<br>
<br>鉏菜
<br>
<br>江吴霜雪薄，终岁富嘉蔬。
<br>菘韭常相续，莴蔓亦有余。
<br>家贫阙粱肉，身病忌鼀鱼。
<br>幸有荒畦在，何妨日荷锄。
<br>
<br>储福观
<br>
<br>路转屏风叠，云藏帝子家。
<br>穷幽行荦确，息倦倚槎牙。
<br>绿藓封茶树，清霜折药花，
<br>世无勾漏令，谁此养丹砂？
<br>
<br>楚城
<br>
<br>江上荒城猿鸟悲，隔江便是屈原祠。
<br>一千五百年间事，只有滩声似旧时。
<br>
<br>楚辞所谓桂数见於唐人诗句及图画间今不复见矣作二绝句属山僧野人试求之
<br>
<br>小山桂枝今所无，一生到处问樵夫。
<br>细思不独人间少，月里何曾有两株。
<br>
<br>楚辞所谓桂数见於唐人诗句及图画间今不复见矣作二绝句属山僧野人试求之
<br>
<br>丹葩绿叶郁团团，消得姮娥种广寒。
<br>行尽天涯年八十，至今未遇一枝看。
<br>
<br>楚宫行
<br>
<br>汉水方城一何壮，大路并驰车百两。
<br>军书插羽拥修门，楚王正醉章华上。
<br>璇题藻井穷丹青，玉笙宝瑟声冥冥。
<br>忽闻命驾游七泽，万骑动地如雷霆。
<br>清晨射猎至中夜，苍兕玄熊纷可藉；
<br>国中壮士力已殚，秦寇东来遣谁射？
<br>
<br>
<br>俶装
<br>
<br>绝物离人恨未能，聊为旦过打包僧。
<br>蹇驴渺渺秋山雨，孤榻昏昏夜店灯。
<br>酒量已随诗共退，客愁仍与病相乘。
<br>颓然衰飒嗟谁识，侠气当年盖五陵。
<br>
<br>啜茶示儿辈
<br>
<br>围坐团栾且勿哗，饭余共举此瓯茶。
<br>麤知道义死无憾，已迫耄期生有涯。
<br>小圃花光还满眼，高城漏鼓不停挝。
<br>闲人一笑真当勉，小榼何妨问酒家。
<br>
<br>窗黑
<br>
<br>风雨窗常黑，衰翁罢读书。
<br>纵横惭七略，废惰失三余。
<br>宴坐工夫熟，多闻习气除。
<br>韩公未解此，误诮腹空虚。
<br>
<br>窗前作小土山蓺兰及玉簪最後得香百合并种之戏作
<br>
<br>方兰移取遍中林，余地何妨种玉簪。
<br>更乞两丛香百合，老翁七十尚童心。
<br>
<br>窗下戏咏
<br>
<br>飞来山鸟语惺惚，却是幽人半睡中。
<br>新竹成阴无弹射，不妨同享北窗风。
<br>
<br>窗下戏咏
<br>
<br>三尺清池镜面平，翦刀叶底戏鱼行。
<br>吾曹安得如渠乐，傍渚跳波过此生？
<br>
<br>窗下戏咏
<br>
<br>何处轻黄双小蝶，翩翩与我共徘徊。
<br>绿阴芳草佳风月，不是花时也解来。
<br>
<br>吹笛
<br>
<br>吴江楚泽闲游遍，未豁平生万里心。
<br>醉里独携苍玉笋，岳阳楼上作龙吟。
<br>
<br>炊饭
<br>
<br>米分斋钵供，薪拾堕巢枝。
<br>偶尔成幽事，欣然慰午饥。
<br>炊时珠泻甑，尝处雪翻匙。
<br>欲作明朝计，还须卖漉篱。
<br>
<br>炊米继戏作
<br>
<br>敢羡晨兴费万钱，口边纵理信前缘。
<br>高年虽获殿诸老，一饱常如登九天。
<br>架上有书吾已矣，甑中无饭亦陶然。
<br>蓬门一闭还旬日，实怕闲人搅昼眠。
<br>
<br>春残
<br>
<br>老堕空山里，春残白日长。
<br>庸医司性命，俗子议文章。
<br>烛映一池墨，风飘半篆香。
<br>个中有佳处，袖手看人忙。
<br>
<br>春残
<br>
<br>石镜山前送落晖，春残回首倍依依。
<br>时平壮士无功老，乡远征人有梦归。
<br>苜蓿苗侵官道合，芜菁花入麦畦稀。
<br>倦游自笑摧颓甚，谁记飞鹰醉打围？
<br>
<br>春愁
<br>
<br>春愁茫茫塞天地，我行未到愁先至。
<br>满眼如云忽复生，寻人似疟何由避。
<br>客来劝我飞觥筹，我笑谓客君罢休。
<br>醉自醉倒愁自愁，愁与酒如风马牛。
<br>
<br>春愁曲
<br>
<br>虙羲至今三十余万岁，春愁岁岁常相似。
<br>外大瀛海环九洲，无有一洲无此愁。
<br>我愿无愁但欢乐，朱颜绿鬓常如昨。
<br>金丹九转徒可闻，玉兔千年空捣药。
<br>蜀姬双鬟娅奼娇，醉看恐是海棠妖。
<br>世间无处无愁到，底事难过万里桥？
<br>
<br>春初骤暄一夕梅尽开明日大风花落成积戏作
<br>
<br>暖逼梅花烂漫开，飘零便恐付苍苔。
<br>更堪连夜风如许，似妒愁人把一杯。
<br>
<br>春初骤暄一夕梅尽开明日大风花落成积戏作
<br>
<br>残梅零落不禁吹，真是无花空折枝。
<br>堪笑老人风味减，三年不作送梅诗。
<br>
<br>春初骤暄一夕梅尽开明日大风花落成积戏作
<br>
<br>年年烂醉万梅中，吸酒如鲸到手空。
<br>花欲过时常惜别，今年此别更匆匆。
<br>
<br>春感
<br>
<br>老厌纷纷嬾入城，长亭小市近清明。
<br>陇头下漏初芸草，陌上吹萧正卖饧。
<br>多病更知生是赘，九原那恨死无名？
<br>但余一事犹关念，万里唐安阙寄声。
<br>
<br>春感
<br>
<br>少时狂走西复东，银鞍骏马驰如风。
<br>眼看春去不复惜，只道岁月来无穷。
<br>初游汉中亦未觉，一饮尚可倾千锺。
<br>叉鱼狼藉漾水浊，猎虎蹴蹋南山空。
<br>射堋命中万人看，毯门对植双旗红。
<br>华堂却来弄笔砚，新诗醉草夸坐中。
<br>剑关南山才几日，壮气摧缩成衰翁。
<br>雪霜萧飒已满鬓，蛟龙郁屈空蟠胸。
<br>邻园杏花忽烂熳，推枕强起随游蜂。
<br>遶看百匝几叹息，吹红洗绿行忽忽。
<br>暮年逢春尚有几？常恐春去寻无踪。
<br>青钱三百幸可办，且判烂醉酤郫筒。
<br>
<br>春耕
<br>
<br>去蜀归吴会，真成万里行。
<br>穷通竟安在，恩怨两皆平。
<br>文字妨求道，杯觞害养生。
<br>余年犹有几？买犊事春耕。
<br>
<br>春耕
<br>
<br>今年液水满西畴，父老人人卜有秋。
<br>只要耕犁及时节，裹茶买饼去租牛。
<br>
<br>春寒
<br>
<br>渔艇水流去，柴门风自开。
<br>余寒为醉地，多病作慵媒。
<br>沙草锄还出，鸥群去复来。
<br>流年殊衮衮，残鬓不禁催。
<br>
<br>春寒
<br>
<br>故岁无多雪，新春乃尔寒。
<br>柴车归里社，茅舍老江干。
<br>客熟沽醨啜，孙痴索饭抟。
<br>更怜菘芥长，殊胜仰园官。
<br>
<br>春寒
<br>
<br>冉冉年华过上元，梅花如雪照江村。
<br>云归翠窦初收雨，人清怕寒嬾出门。
<br>香烬已残炉未冷，客谈方剧酒重温。
<br>尚嫌尘境妨幽致，过埭船声暮正喧。
<br>
<br>春寒
<br>
<br>滔天来洚水，震瓦战昆阳。
<br>此敌犹能御，春寒不可当。
<br>
<br>春寒
<br>
<br>高楼坠绿珠，恶客碎珊瑚。
<br>未抵春寒夜，贫翁丧故襦。
<br>
<br>春寒复作
<br>
<br>春寒已解忽复作，病思不堪当语谁？
<br>青灯荧荧耿欲灭，残雨滴滴休无期。
<br>故人已死梦中见，壮志未忘心自知。
<br>青丝玉井声轣辘，又是窗白鸦鸣时。
<br>
<br>春寒连日不出
<br>
<br>海棠花入燕泥乾，梅子枝头已带酸。
<br>老去嬾寻年少梦，春分不减社前寒。
<br>著书敢望垂千载，嗜酒犹须隐一官。
<br>正是闲时无客过，小庭斜日倚阑干。
<br>
<br>春和初迁坐堂中
<br>
<br>九月天始霜，泽中多烈风。
<br>东厢寻丈地，聊以安我躬。
<br>薪炭南山来，地炉晨暮红。
<br>二月春始和，始虫思旧螫。
<br>早堂虽褊小，门户随事葺。
<br>辟窗对小山，峰峷争嶪岌。
<br>笔砚陈横几，图书罗矮床。
<br>颉颃燕雀声，左右兰茞芳。
<br>有时苦顽痹，杖藜寄相羊。
<br>折花与弄水，自适亦何常。
<br>
<br>春尽记可喜数事
<br>
<br>微雨洗浮埃，苍颜一笑开。
<br>僧招行药圃，儿报得琴材。
<br>病退初尝酒，春残已过灾。
<br>邻家赛神会，自喜亦能来。
<br>
<br>春尽遣怀
<br>
<br>袅袅炉香昼掩扉，残年真是解尘鞿。
<br>青饥旋捣通邻好，白葛新裁制暑衣。
<br>避日小鱼穿藻去，倚风轻燕拂帘飞。
<br>要知名宦非初意，三十年前已念归。
<br>
<br>春近
<br>
<br>短褐枯筇老病身，龙锺也复喜新春。
<br>已知不解多年住，且作都无一事人。
<br>檐角鸟声呼醉梦，室中花气袭衣巾。
<br>朝来更有欣然处，一箸山蔬胜八珍。
<br>
<br>春近
<br>
<br>历授人时後，天回斗柄初。
<br>农畴兴耒耜，家塾盛诗书。
<br>缥缈双凫舄，咿哑一鹿车。
<br>山翁喜春近，随处狎樵渔。
<br>
<br>春近
<br>
<br>开禧忽见第三春，身寄枫林野水滨。
<br>吾道幸逢天道在，物华又与岁华新。
<br>效原处处堪行乐，道路人人可问津。
<br>剩办青鞋并布袜，若耶已报绿生鳞。
<br>
<br>春近山中即事
<br>
<br>乞得松楠手自栽，结茅聊喜避风埃。
<br>百年孰与梦长短，万事只如云去来。
<br>雪後梅花初半吐，身闲樽酒盍频开。
<br>锦官城外青羊路，常记当年小猎回。
<br>
<br>春近山中即事
<br>
<br>节物贫家有故常，春盘腊粥逐时忙。
<br>悠悠岁月催双鬓，草草鸡豚荐一觞。
<br>人意自殊平日乐，梅花宁减故时香？
<br>小园新展西南角，挂树青萝百尺长。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
