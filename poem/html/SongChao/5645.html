<HTML>
<HEAD>
<TITLE>苏轼诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 苏轼诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>苏轼诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5645"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'苏轼诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[苏轼诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【佛日山荣长老方丈五绝】
<br>陶令思归久未成，远公不出但闻名。山中只有苍髯叟，数里萧萧管送迎。
<br>千株玉槊搀云立，一穗珠旒落镜寒。何处霜眉碧眼客，结为三友冷相看。
<br>东麓云根露角牙，细泉幽咽走金沙。不堪土肉埋山骨，未放苍龙浴渥洼。
<br>食罢茶瓯未要深，清风一榻抵千金。腹摇鼻息庭花落，还尽平生未足心。
<br>日射回廊午枕明，水沉销尽碧烟横。山人睡觉无人见，只有飞蚊绕鬓鸣。
<br>【癸丑春分后雪】
<br>雪入春分省见稀，半开桃李不胜威。应惭落地梅花识，却作漫天柳絮飞。不分东君专节物，故将新巧发阴机。従今造物尤难料，更暖须留御腊衣。
<br>【孤山二咏（并引）】
<br>孤山有陈时柏二株。其一为人所薪，山下老人自为儿已见其枯矣，然坚悍如金石，愈于未枯者。僧志诠作堂于其侧，名之曰柏堂。堂与白公居易竹阁相连。属余作二诗以记之。
<br>柏堂
<br>道人手种几生前，鹤骨龙姿尚宛然。双干一先神物化，九朝三见太平年。忽惊华构依岩出，乞与佳名到处传。此柏未枯君记取，灰心聊伴小乘禅。
<br>竹阁
<br>海山兜率两茫然，古寺无人竹满轩。白鹤不留归后语，苍龙犹是种时孙。两丛却似萧郎笔，千亩空怀渭上村。欲把新诗问遗像，病维摩诘更无言。
<br>【与述古自有美堂乘月夜归】
<br>娟娟云月稍侵轩，潋潋星河半隐山。鱼钥未收清夜永，凤箫犹在翠微间。凄风瑟缩经纟玄柱，香雾凄迷着髻鬟。共喜使君能鼓乐，万人争看火城还。
<br>【有美堂暴雨】
<br>游人脚底一声雷，满座顽云拨不开。天外黑风吹海立，浙东飞雨过江来。十分潋滟金樽凸，千杖敲铿羯鼓催。唤起谪仙泉洒面，倒倾蛟室泻琼瑰。
<br>【八月十五日看潮五绝】
<br>定知玉兔十分圆，已作霜风九月寒。寄语重门休上钥，夜潮留向月中看。
<br>万人鼓噪慑吴侬，犹似浮江老阿童。欲识潮头高几许，越山浑在浪花中。
<br>江边身世两悠悠，久与沧波共白头。造物亦知人易老，故教江水更西流。
<br>吴儿生长狎涛渊，冒利轻生不自怜。东海若知明主意，应教斥卤变桑田。（是时新有旨禁弄潮。）
<br>江神河伯两醯鸡，海若东来气吐霓。安得夫差水犀手，三千强弩射潮低。（吴越王尝以弓弩射潮头，与海神战，自尔水不近城。）
<br>【东阳水乐亭（为东阳令王都官概作。）】
<br>君不学白公引泾东注渭，五斗黄泥一钟水。又不学哥舒横行西海头，归来羯鼓打凉州。但向空山石壁下，爱此有声无用之清流。流泉无纟玄石无窍，强名水乐人人笑。惯见山僧已厌听，多情海月空留照。洞庭不复来轩辕，至今鱼龙舞钧天。闻道磬襄东入海，遗声恐在海山间。锵然涧谷含宫徵，节奏未成君独喜。不须写入薰风纟玄，纵有此声无此耳。
<br>【与周长官李秀才游径山二君先以诗见寄次其韵二首】
<br>少年饮红裙，酒尽推不去。呼来径山下，试与洗尘雾。瘦马惜障泥，临流不肯渡。独有汝南君，従我无朝暮。肯将红尘脚，暂着白云屦。嗟我与世人，何异笑百步。功名一破甑，弃置何用顾。更凭陶靖节，往问征夫路。龙亦恋故居，百年尚来去。至今雨雹夜，殿暗风缠雾。而我弃乡国，大江忘北渡。便欲此山前，筑室安迟暮。又恐太幽独，岁晚霜入屦。同游得李生，仄足随蹇步。孔明不自爱，临老起三顾。吾归便却扫，谁踏门前路。
<br>【临安三绝·将军树】
<br>阿坚泽畔菰蒲节，玄德墙头羽葆桑。不会世间闲草木，与人何事管兴亡。
<br>【临安三绝·锦溪】
<br>楚人休笑沐猴冠，越俗徒夸翁子贤。五百年间异人出，尽将锦绣裹山川。
<br>【临安三绝·石镜】
<br>山鸡舞破半岩云，菱叶开残野水春。应笑武都山下土，枉教明月殉佳人。
<br>【登玲珑山】
<br>何年僵立两苍龙，瘦脊盘盘尚倚空。翠浪舞翻红罢亚，白云穿破碧玲珑。三休亭上工延月，九折岩前巧贮风。脚力尽时山更好，莫将有限趁无穷。
<br>【宿九仙山（九仙谓左元放、许迈、王、谢之流。）】
<br>风流王谢古仙真，一去空山五百春。玉室金堂馀汉士，桃花流水失秦人。困眠一榻香凝帐，梦绕千岩冷逼身。夜半老僧呼客起，云峰缺处涌冰轮。
<br>【陌上花三首（并引）】
<br>游九仙山，闻里中儿歌《陌上花》。父老云：吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌，含思宛转，听之凄然，而其词鄙野，为易之云。
<br>陌上花开蝴蝶飞，江山犹是昔人非。遗民几度垂垂老，游女长歌缓缓归。
<br>陌上山花无数开，路人争看翠骈来。若为留得堂堂去，且更従教缓缓回。
<br>生前富贵草头露，身后风流陌上花。已作迟迟君去鲁，犹歌缓缓妾回家。
<br>【游东西岩（即谢安东山也。）】
<br>谢公含雅量，世运属艰难。况复情所钟，感慨萃中年。正赖丝与竹，陶写有馀欢。尝恐儿辈觉，坐令高趣阑。独携缥缈人，来上东西山。放怀事物外，徙倚弄云泉。一旦功业成，管蔡复流言。慷慨桓野王，哀歌和清弹。挽须起流涕，始知使君贤。意长日月促，卧病已辛酸。恸哭西州门，往驾那复还。空馀行乐处，古木昏苍烟。
<br>【宿海会寺】
<br>篮舆三日山中行，山中信美少旷平。下投黄泉上青冥，线路每与猿猱争。重楼束缚遭涧坑，两股酸辛饥肠鸣。北度飞桥踏彭铿，缭垣百步如古城。大钟横撞千指迎，高堂延客夜不扃。杉槽漆斛江河倾，本来无垢洗更轻。倒床鼻息四邻惊，紞如五鼓天未明。木鱼呼粥亮且清，不闻人声闻履声。
<br>【海会寺清心堂】
<br>南郭子綦初丧我，西来达摩尚求心。此堂不说有清浊，游客自观随浅深。两岁频为山水役，一溪长照雪霜侵。纷纷无补竟何事，惭愧高人闭户吟。
<br>【径山道中次韵答周长官兼赠苏寺丞】
<br>年来战纷华，渐觉夫子胜。欲求五亩宅，洒扫乐清净。学道恨日浅，问禅惭听莹。聊为山水行，遂此麋鹿性。独游吾未果，觅伴谁复听。吾宗古遗直，穷达付前定。餔糟醉方熟，洒面呼不醒。奈何效燕蝠，屡欲争晨暝。不如従我游，高论发犀柄。溪南渡横木，山寺称小径。（太平寺，俗号小径山。）幽寻自兹始，归路微月映。南望功臣山，云外盘飞磴。三更渡锦水，再宿留石镜。缅怀周与李，能作洛生咏。明朝二子至，诗律严号令。篮舆置纸笔，得句轻千乘。玲珑苦奇秀，名实巧相称。九仙更幽绝，笑语千山应。空岩侧破瓮，飞流洒浮磬。山前见亦，候吏铙鼓竞。我生本艰奇，尘土满釜甑。山禽与野兽，知我久蹭蹬。笑谓候吏还，御虎吾有命。径山虽云远，行李稍可并。颇讶王子猷，忽起山阴兴。但报菊花开，吾当理归榜。
<br>【汪覃秀才久留山中以诗见寄次其韵】
<br>季子应嗔不下机，弃家来伴碧云师。中秋冷坐无因醉，半月长斋未肯辞。掷简摇毫无忤色，（汪善书，托写诸人诗。）投名入社有新诗。飞腾桂籍他年事，莫忘山中采药时。
<br>【再游径山】
<br>老人登山汗如濯，到山困卧呼不觉。觉来五鼓日三竿，始信孤云天一握。（古语云：孤云两角，去天一握。）平生未省出艰险，两足惯曾行荦确。含晖亭上望东溟，凌霄峰头挹南岳。共爱丝杉翠丝乱，谁见玉芝红玉琢。白云何事自来往，明月长圆无晦朔。（山有白云峰、明月庵。）冢上鸡鸣犹忆钦，山前凤舞远征璞。雪窗驯兔元不死，烟岭孤猿苦难捉。従来白足傲死生，不怕黄巾把刀槊。榻上双痕凛然在，剑头一吷何须角。（以上皆山中故事。）嗟我昏顽晚闻道，与世龃龉空多学。灵水先除眼界花，（龙井水洗眼有效。）清诗为洗心源浊。骚人未要逃竞病，禅老但喜闻剥啄。此生更得几回来，従今有暇无辞数。
<br>【洞霄宫】
<br>上帝高居愍世顽，故留琼馆在凡间。青山九锁不易到，作者七人相对闲。（《论语》云作者七人矣，今监宫凡七人。）庭下流泉翠蛟舞，洞中飞鼠白鸦翻。长松怪石宜霜鬓，不用金丹苦驻颜。
<br>【初自径山归述古召饮介亭以病先起】
<br>西风初作十分凉，喜见新橙透甲香。迟暮赏心惊节物，登临病眼怯秋光。惯眠处士云庵里，倦醉佳人锦瑟旁。犹有梦回清兴在，卧闻归路乐声长。
<br>【明日重九亦以病不赴述古会再用前韵】
<br>月入秋帷病枕凉，霜飞夜簟故衾香。可怜吹帽狂司马，空对亲舂老孟光。不作雍容倾座上，翻成肮脏倚门旁。人间此会论今古，细看茱萸感叹长。
<br>【九日寻臻阇梨遂泛小舟至勤师院二首】
<br>白发长嫌岁月侵，病眸兼怕酒杯深。南屏老宿闲相过，东阁郎君懒重寻。试碾露芽烹白雪，休拈霜蕊嚼黄金。扁舟又截平湖去，欲访孤山支道林。
<br>湖上青山翠作堆，葱葱郁郁气佳哉。笙歌丛里抽身出，云水光中洗眼来。白足赤髭迎我笑，拒霜黄菊为谁开。明年桑苎煎茶处，忆著衰翁首重回。（皎然有《九日与陆羽煎茶》诗，羽自号桑苎翁。馀来年九日去此久矣。）
<br>【九日舟中望见有美堂上鲁少卿饮处以诗戏之】
<br>指点云间数点红，笙歌正拥紫髯翁。谁知爱酒龙山客，却在渔舟一叶中。
<br>西阁珠帘卷落晖，水沉烟断佩声微。遥知通德凄凉甚，拥髻无言怨未归。
<br>【游诸佛舍一日饮酽茶七盏戏书勤师壁】
<br>（一作六月六日以病在告，独游湖上诸寺，晚谒损之，戏留七绝）
<br>示病维摩元不病，在家灵运已忘家。何烦魏帝一丸药，且尽卢仝七碗茶。
<br>【九日湖上寻周李二君不见君亦见寻于湖上以诗见寄明日乃次其韵】
<br>湖上野芙蓉，含思愁脉脉。娟然如静女，不肯傍阡陌。诗人杳未来，霜艳冷难宅。君行逐鸥鹭，出处浩莫测。苇间闻拏音，云表已飞屐。使我终日寻，逢花不忍摘。人生如朝露，要作百年客。喟彼终岁劳，幸兹一日泽。愿言竟不遂，人事多乖隔。悟此知有命，沉忧伤魂魄。
<br>【送杭州杜戚陈三掾罢官归乡】
<br>秋风摵摵鸣枯蓼，船阁荒村夜悄悄。正当逐客断肠时，君独歌呼醉连晓。老夫平生齐得丧，尚恋微官失轻矫。君今憔悴归无食，五斗未可秋毫小。君言失意能几时，月啖虾蟆行复皎。杀人无验中不快，此恨终身恐难了。徇时所得无几何，随手已遭忧患绕。期君正似种宿麦，忍饥待食明年麦。
<br>【次韵周长官寿星院同饯鲁少卿】
<br>琉璃百顷水仙家，风静湖平响钓车。寂历疏松欹晚照，伶俜寒蝶抱秋花。困眠不觉依蒲褐，归路相将踏桂华。更著纶巾披鹤氅，他年应作画图夸。
<br>【次韵述古过周长官夜饮】
<br>二更铙鼓动诸邻，百首新诗间八珍。已遣乱蛙成两部，更邀明月作三人。云烟湖寺家家境，灯火沙河夜夜春。曷不劝公勤秉烛，老来光景似奔轮。
<br>【述古以诗见责屡不赴会复次前韵】
<br>我生孤癖本无邻，老病年来益自珍。肯对红裙辞白酒，但愁新进笑陈人。北山怨鹤休惊夜，南亩巾车欲及春。多谢清诗屡推毂，犭希膏那解转方轮。（来诗有云霄满轮之句。）
<br>【金门寺中见李西台与二钱（惟演易）唱和四绝句戏用其韵跋之】
<br>帝城春日帽檐斜，二陆初来尚忆家。未肯将盐下莼菜，已应知雪似杨花。
<br>生平贺老惯乘舟，骑马风前怕打头。欲问君王乞符竹，但忧无蟹有监州。（皆世所传钱氏故事。）西台妙迹继杨风，（凝式）。无限龙蛇洛寺中。一纸清诗吊兴废，尘埃零落梵王宫。
<br>五季文章堕劫灰，升平格力未全回。故知前辈宗徐庚，数首风流似玉台。
<br>【胡穆秀才遗古铜器似鼎而小上有两柱可以覆而不蹶以为鼎则不足疑其饮器也胡有诗答之】
<br>只耳兽啮环，长唇鹅擘喙。三趾下锐春蒲短，两柱高张秋菌细。君看翻覆俯仰间，覆成三角翻两髻。古书虽满腹，（古有篆五字不可识）。苟有用我亦随世。嗟君一见呼作鼎，才注升合已漂逝。不如学鸱夷，尽日盛酒真良计。
<br>【贺陈述古弟章生子】
<br>郁葱佳气夜充闾，始见徐卿第二雏。甚欲去为汤饼客，惟愁错写弄AA14书。参军新妇贤相敌，阿大中郎喜有馀。我亦従来识英物，试教啼看定何如。
<br>【赠治易僧智周】
<br>寒窗孤坐冻生瓶，尚把遗编照露萤。阁束九师新得妙，梦吞三画旧通灵。断弦挂壁知音丧，（师与契嵩深相知，时已逝矣。）挥尘空山乱石听。斋罢何须更临水，胸中自有洗心经。
<br>【张子野年八十五尚闻买妾述古令作诗】
<br>锦里先生自笑狂，莫欺九尺鬓眉苍。诗人老去莺莺在，公子归来燕燕忙。柱下相君犹有齿，江南刺史已无肠。平生谬作安昌客，略遣彭宣到后堂。
<br>【书双竹湛师房二首】
<br>我本江湖一钓舟，意嫌高屋冷飕飕。羡师此室才方丈，一炷清香尽日留。
<br>暮鼓朝钟自击撞，闭门孤枕对残釭。白灰旋拨通红火，卧听萧萧雨打窗。
<br>【宝山新开径】
<br>藤梢橘刺元无路，竹杖棕鞋不用扶。风自远来闻笑语，水分流处见江湖。回观佛骨青螺髻，踏遍仙人碧玉壶。野客归时山月上，棠梨叶战暝禽呼。
<br>【和述古冬日牡丹四首】
<br>一朵妖红翠欲流，春光回照雪霜羞。化工只欲呈新巧，不放闲花得少休。
<br>花开时节雨连风，却向霜余染烂红。漏泄春光私一物，此心未信出天工。
<br>当时只道鹤林仙，能遣秋花发杜鹃。谁信诗能回造化，直教霜卉放春妍。
<br>不分清霜入小园，故将诗律变寒暄。使君欲见蓝关咏，更倩韩郎为染根。
<br>【和钱安道寄惠建茶】
<br>我官于南今几时，尝尽溪茶与山茗。胸中似记故人面，口不能言心自省。为君细说我未暇，试评其略差可听。建溪所产虽不同，一一天与君子性。森然可爱不可慢，骨清肉腻和且正。雪花雨脚何足道，啜过始知真味永。纵复苦硬终可录，汲黯少戆宽饶猛。草茶无赖空有名，高者妖邪次顽懭。体轻虽复强浮泛，性滞偏工呕酸冷。其间绝品岂不佳，张禹纵贤非骨鲠。葵花玉夸不易致，道路幽险隔云岭。谁知使者来自西，开缄磊落收百饼。嗅香嚼味本非别，透纸自觉光炯炯。粃糠团凤友小龙，奴隶日注臣双井。收藏爱惜待佳客，不敢包裹钻权幸。此诗有味君勿传，空使时人怒生瘿。
<br>【和柳子玉喜雪次韵仍呈述古】
<br>诗翁爱酒长如渴，瓶尽欲沽囊已竭。灯青火冷不成眠，一夜捻须吟喜雪。诗成就我觅欢处，我穷正与君仿佛。曷不走投陈孟公，有酒醉君仍饱德。琼瑶欲尽天应惜，更遣清光续残月。安得佳人擢素手，笑捧玉碗两奇绝。艳歌一曲回阳春，坐使高堂生暖热。
<br>【吊天竺海月辩师三首】
<br>欲寻遗迹强沾裳，本自无生可得亡。今夜生公讲堂月，满庭依旧冷如霜。
<br>生死犹如臂屈伸，情钟我辈一酸辛。乐天不是蓬莱客，凭仗西方作主人。
<br>欲访浮云起灭因，无缘却见梦中身。安心好住王文度，此理何须更问人。
<br>【李颀秀才善画山以两轴见寄仍有诗次韵答之】
<br>平生自是个中人，欲向渔舟便写真。诗句对君难出手，云泉劝我早抽身。年来白发惊秋速，长恐青山与世新。従此北归休怅望，囊中收得武林春。
<br>【雪后至临平与柳子玉同至僧舍见陈尉列】
<br>落帆古戍下，积雪高如丘。强邀诗老出，疏髯散飕飗。僧房有宿火，手足渐和柔。静士素寡言，相对自忘忧。铜炉擢烟穗，石鼎浮霜沤。征夫念前路，急鼓催行舟。我行虽有程，坐稳且复留。大哉天地间，此生得浮游。
<br>【夜至永乐文长老院文时卧病退院】
<br>愁闻巴叟卧荒村，来打三更月下门。往事过年如昨日，此身未死得重论。老非怀土情相得，病不开堂道益尊。惟有孤栖旧时鹤，举头见客似长言。
<br>【柳氏二外甥求笔迹】
<br>退笔成山未足珍，读书万卷始通神。君家自有元和脚，莫厌家鸡更问人。
<br>一纸行书两绝诗，遂良须鬓已如丝。何当火急传家法，欲见诚悬笔谏时。
<br>【钱安道席上令歌者道服】
<br>乌府先生铁作肝，霜风卷地不知寒。犹嫌白发年前少，故点红灯雪里看。他日卜邻先有约，待君投绂我休官。如今且作华阳服，醉唱侬家七返丹。
<br>【除夜野宿常州城外二首】
<br>行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。多谢残灯不嫌客，孤舟一夜许相依。
<br>南来三见岁云徂，直恐终身走道途。老去怕看新历日，退归拟学旧桃符。烟花已作青春意，霜雪偏寻病客须。但把穷愁博长健，不辞醉后饮屠苏。
<br>【元日过丹阳明日立春寄鲁元翰】
<br>堆盘红缕细茵陈，巧与椒花两斗新。竹马异时宁信老，土牛明日莫辞春。西湖弄水犹应早，北寺观灯欲及辰。白发苍颜谁肯记，晓来频嚏为何人。
<br>【古缠头曲】
<br>鹍弦铁拨世无有，乐府旧工惟尚叟。一生喙硬眼无人，坐此困穷今白首。翠鬟女子年十七，指法已似呼韩妇。轻帆渡海风掣回，满面尘沙和泪垢。青衫不逢湓浦客，红袖漫插曹纲手。尔来一见哀骀佗，便著臂韝躬井臼。我惭贫病百不足，强对黄花饮白酒。转关护索动有神，雷辊空堂战窗牖。四弦一抹拥袂立，再拜十分为我寿。世人只解锦缠头，与汝作诗传不朽。
<br>【刁同年草堂】
<br>不用长竿矫绣衣，南园北第两参差。青山有约长当户，流水无情自入池。岁久酴縻浑欲合，春来杨柳不胜垂。主人不用匆匆去，正是红梅着子时。
<br>【惠山谒钱道人烹小龙团登绝顶望太湖】
<br>踏遍江南南岸山，逢山未免更留连。独携天上小团月，来试人间第二泉。石路萦回九龙脊，水光翻动五湖天。孙登无语空归去，半岭松声万壑传。
<br>【钱道人有诗云直须认取主人翁作两绝戏之】
<br>首断故应无断者，冰销那复有冰知。主人苦苦令侬认，认主人人竟是谁。
<br>有主还须更有宾，不如无境自无尘。只従半夜安心后，失却当前觉痛人。
<br>【和苏州太守王规甫侍太夫人观灯之什余时以刘道原见访滞留京口不及赴此会二首】
<br>不觉朱幡辗后尘，争看绣幰锦缠轮。洛滨侍従三人贵，京兆平反一笑春。但逐东山携妓女，那知后阁走穷宾。滞留不见荣华事，空作赓诗第七人。
<br>翻翻缇骑走香尘，激激飞涛射火轮。美酒留连三夜月，丰年倾倒五州春。（时浙西皆以不熟罢灯，惟苏独盛。）安排诗律追强对，蹭蹬归期为恶宾。堕珥遗簪想无限，华胥犹见梦回人。
<br>【成都进士杜暹伯升出家名法通往来吴中】
<br>欲识当年杜伯升，飘然云水一孤僧。若教俯首随缰锁，料得如今似我能。（柳子玉云，通若及第，不过似我。）
<br>
<br>卷六
<br>◎诗九十九首
<br>【虎丘寺】
<br>入门无平田，石路穿细岭。阴风生涧壑，古木翳潭井。湛卢谁复见，秋水光耿耿。铁花秀岩壁，杀气噤蛙黾。幽幽生公堂，左右立顽矿。当年或未信，异类服精猛。胡为百岁后，仙鬼互驰骋。窈然留新诗，读者为悲哽。东轩有佳致，云水丽千顷。熙熙览生物，春意颇凄冷。我来属无事，暖日相与永。喜鹊翻初旦，愁鸢蹲落景。坐见渔樵还，新月溪上影。悟彼良自咍，归田行可请。
<br>【常润道中有怀钱塘寄述古五首】
<br>従来直道不辜身，得向西湖两过春。沂上已成曾点服，泮宫初采鲁侯芹。休惊岁岁年年貌，且对朝朝暮暮人。细雨晴时一百六，画船鼍鼓莫违民。
<br>草长江南莺乱飞，年来事事与心违。花开后院还空落。燕入华堂怪未归。世上功名何日是，樽前点检几人非。去年柳絮飞时节，记得金笼放雪衣。（杭人以放鸽为太守寿。）
<br>浮玉山头日日风，（即金山也。）涌金门外已春融。二年鱼鸟浑相识，三月莺花付与公。剩看新翻眉倒晕，未应泣别脸消红。何人织得相思字，寄与江边北向鸿。
<br>国艳夭娆酒半酣，去年同赏寄僧檐。但知扑扑晴香软，谁见森森晓态严。谷雨共惊无几日，蜜蜂未许辄先甜。应须火急回征棹，一片辞枝可得粘。
<br>惠泉山下土如濡，阳羡溪头米胜珠。卖剑买牛吾欲老，杀鸡为黍子来无。地偏不信容高盖，俗俭真堪着腐儒。莫怪江南苦留滞，经营身计一生迂。
<br>【刁景纯赏瑞香花忆先朝侍宴次韵】
<br>上宛夭桃自作行，刘郎去后几回芳。厌従年少追新赏，闲对宫花识旧香。欲赠佳人非泛洧，好纫幽佩吊沉湘。鹤林神女无消息，为问何年返帝乡。
<br>【同柳子玉游鹤林招隐醉归呈景纯】
<br>花时腊酒照人光，归路春风洒面凉。刘氏宅边霜竹老，戴公山下野桃香。岩头匹练兼天净，泉底真珠溅客忙。安得道人携笛去，一声吹裂翠崖冈。
<br>【景纯见和复次韵赠之二首】
<br>解组归来道益光，坐看百物自炎凉。卷帘堂上檀槽闹，送客林间桦烛香。浅量已愁当酒怯，非才尤觉和诗忙。何人贪佩黄金印，千柱耽耽锁北冈。
<br>人间膏火正争光，每到藏春得暂凉。多事始知田舍好，凶年偏觉野蔬香。溪山胜画徒能说，来往如梭为底忙。老去此身无处著，为翁载插万松冈。
<br>【柳子玉亦见和因以送之兼寄其兄子璋道人】
<br>不羡腰金照地光，暂时假面弄西凉。晴窗咽日肝肠暖，古殿朝真屦袖香。说静故知犹有动，无闲底处更求忙。先生官罢乘风去，何用区区赋陟冈。
<br>【子玉家宴用前韵见寄复答之】
<br>自酌金樽劝孟光，更教长笛奏伊凉。（子玉家有笛妓。）牵衣男女绕太白，扇枕郎君烦阿香。诗病逢春转深痼，愁魔得酒暂奔忙。醒时情味吾能说，日在西南白草冈。
<br>【景纯复以二篇一言其亡兄与伯父同年之契一言今者唱酬之意仍次其韵】
<br>灵寿扶来似孔光，感时怀旧一悲凉。蟾枝不独同攀桂，鸡舌还应共赐香。（亦同为郎。）等是浮休无得丧，粗分忧乐有闲忙。年来世事如波浪，郁郁谁知柏在冈。
<br>屡把铅刀齿步光，更遭华衮照厖凉。苏门山上莫长啸，薝葡林中无别香。烛烬已残中夜刻，槐花还似昔年忙。背城借一吾何敢，慎莫樽前替戾冈。
<br>【金山寺与柳子玉饮大醉卧宝觉禅榻夜分方醒书其壁】
<br>恶酒如恶人，相攻剧刀箭。颓然一榻上，胜之以不战。诗翁气雄拔，禅老语清软。我醉都不知，但觉红绿眩。醒时江月堕，摵摵风响变。惟有一龛灯，二豪俱不见。
<br>【大风留金山两日】
<br>塔上一铃独自语，明日颠风当断渡。朝来白浪打苍崖，倒射轩窗作飞雨。龙骧万斛不敢过，渔舟一叶従掀舞。细思城市有底忙，却笑蛟龙为谁怒。无事久留童仆怪，此风聊得妻孥忏。灊山道人独何事，半夜不眠听粥鼓。
<br>【监洞霄宫俞康直郎中所居四咏·退圃】
<br>百丈休牵上濑船，一钩归钓缩头鳊。园中草木春无数，只有黄杨厄闰年。（俗说黄杨岁长一寸，遇闰退三寸。）
<br>【监洞霄宫俞康直郎中所居四咏·逸堂】
<br>新第谁来作并邻，旧官宁复忆星辰。请君置酒吾当贺，知向江湖拜散人。
<br>【监洞霄宫俞康直郎中所居四咏·遁轩】
<br>冠盖相望起隐沦，先生那得老江村。古来真遁何曾遁，笑杀逾垣与闭门。
<br>【监洞霄宫俞康直郎中所居四咏·远楼（栖）】
<br>西山烟雨卷疏帘，北户星河落短檐。不独江天解空阔，地偏心远似陶潜。
<br>【游鹤林招隐二首】
<br>郊原雨初霁，春物有馀妍。古寺满修竹，深林闻杜鹃。睡馀柳花堕，目眩山樱然。西窗有病客，危坐看香烟。
<br>行歌白云岭，坐咏修竹林。风轻花自落，日薄山半阴。涧草谁复识，闻香杳难寻。时见城市人，幽居惜未深。
<br>【书普慈长老壁（志诚）】
<br>普慈寺后千竿竹，醉里曾看碧玉缘。倦客再游行老矣，高僧一笑故依然。久参白足知禅味，苦厌黄公（鸟名。）聒昼眠。惟有两株红杏叶，晚来犹得向人妍。
<br>【书焦山纶长老壁】
<br>法师住焦山，而实未尝住。我来辄问法，法师了无语。法师非无语，不知所答故。君看头与足，本自安冠屦。譬如长鬣人，不以长为苦。一旦或人问，每睡安所措。归来被上下，一夜着无处。展转遂达晨，意欲尽镊去。此言虽鄙浅，故自有深趣。持此问法师，法师一笑许。
<br>【刁景纯席上和谢生二首】
<br>误入仙人碧玉壶，一欢那复间亲疏。杯盘狼藉吾何敢，车骑雍容子甚都。此夜新声闻北里，他年故事纪南徐。欲穷风月三千界，愿化人天百忆躯。
<br>纵饮谁能问挈壶，不知门外晓星疏。绮罗胜事齐三阁，宾主谈锋敌两都。榻畔烟花尝叹杜，海中童AA15尚追徐。毋多酌我公须听，醉後粗狂胆满躯。
<br>【留别金山宝觉圆通二长老】
<br>沐罢巾冠快晚凉，睡馀齿颊带茶香。舣舟北岸何时渡，晞发东轩未肯忙。康济此身殊有道，医治外物本无方。风流二老长还往，顾我归期尚渺茫。
<br>【无锡道中赋水车】
<br>翻翻联联衔尾鸦，荦荦确确蜕骨蛇。分畴翠浪走云阵，刺水绿针抽稻芽。洞庭五月欲飞沙，鼍鸣窟中如打衙。天公不见老农泣，唤取阿香推雷车。
<br>【杭州牡丹开时仆犹在常润周令作诗见寄次其韵复次一首送赴阙】
<br>羞归应为负花期，已是成阴结子时。与物寡情怜我老，遣春无恨赖君诗。玉台不见朝酣酒，金缕犹歌空折枝。従此年年定相见，欲师老圃问樊迟。
<br>莫负黄花九日期，人生穷达可无时。十年且就三都赋，万户终轻千首诗。天静伤鸿犹戢翼，月明惊鹊未安枝。君看六月河无水，万斛龙骧到自迟。
<br>【苏州闾丘江君二家雨中饮酒二首】
<br>小圃阴阴遍洒尘，方塘潋潋欲生纹。已烦仙袂来行雨，莫遣歌声便驻云。肯对绮罗辞白酒，试将文字恼红裙。今宵记取醒时节，点滴空阶独自闻。
<br>五纪归来鬓未霜，十眉环列坐生光。唤船渡口迎秋女，驻马桥边问泰娘。曾把四弦娱白傅，敢将百草斗吴王。従今却笑风流守，画戟空凝宴寝香。
<br>【次韵沈长官三首】
<br>家山何在两忘归，杯酒相逢慎勿违。不独饭山嘲我瘦，也应糠核怪君肥。
<br>男婚已毕女将归，累尽身轻志莫违。闻道山中食无肉，玉池清水自生肥。
<br>造物知吾久念归，似怜衰病不相违。风来震泽帆初饱，雨入松江水渐肥。
<br>【戏书吴江三贤画像三首】
<br>谁将射御教吴儿，长笑申公为夏姬。却遣姑苏有麋鹿，更怜夫子得西施。（范蠡。）
<br>浮世功劳食与眠，季鹰真得水中仙。不须更说知机早，直为鲈鱼也自贤。（张翰。）
<br>千首文章二顷田，囊中未有一钱看。却因养得能言鸭，惊破王孙金弹丸。（陆龟蒙。）
<br>【和刘孝叔会虎丘时王规甫斋素祈雨不至二首】
<br>白简威犹凛，青山兴已AA6。鹤闲云作氅，驼卧草埋峰。跪履若可教，卜邻应见容。因公问回老，何处定相逢。
<br>太常斋未解，不肯对纤穠。只遣三千履，来游十二峰。林空答清唱，潭净写衰容。归去瑶台路，还应月下逢。
<br>【过永乐文长老已卒】
<br>初惊鹤瘦不可识，旋觉云归无处寻。三过门间老病死。一弹指顷去来今。存亡惯见浑无泪，乡井难忘尚有心。欲向钱塘访圆泽，葛洪川畔待秋深。
<br>【赠张刁二老】
<br>两邦山水未凄凉，二老风流总健强。共成一百七十岁，各饮三万六千觞。藏春坞里莺花闹，仁寿桥边日月长。惟有诗人被磨折，金钗零落不成行。
<br>【去年秋偶游宝山上方入一小院阒然无人有僧隐几低头读书与之语漠然不甚对问其邻之僧曰此云阇黎也不出十五年矣今年六月自常润还复至其室则死葬数月矣作诗题其壁】
<br>云师来宝山，一住十五秋。读书常闭户，客至不举头。去年造其室，清坐忘百忧。我初无言说，师亦无对酬。今来复扣门，空房但飕飗。云已灭无馀，薪尽火不留。却疑此室中，常有斯人不。所遇孰非梦，事过吾何求。
<br>【听僧昭素琴】
<br>至和无攫AA7，至平无按抑。不知微妙声，究竟何従出。散我不平气， 洗我不和心。此心知有在，尚复此微吟。
<br>【僧惠勤初罢僧职】
<br>轩轩青田鹤，郁郁在樊笼。既为物所縻，遂与吾辈同。今来始谢去，万事一笑空。新诗如洗出，不受外垢蒙。清风入齿牙，出语如风松。霜髭茁病骨，饥坐听午钟。非诗能穷人，穷者诗乃工。此语信不妄，吾闻诸醉翁。
<br>【游灵隐高峰塔】
<br>言游高峰塔，蓐食治野装。火云秋未衰，及此初旦凉。雾霏岩谷暗，日出草木香。嘉我同来人，久便云水乡。相劝小举足，前路高且长。古松攀龙蛇，怪石坐牛羊。渐闻钟磬音，飞鸟皆下翔。入门空有无，云海浩茫茫。惟见聋道人，老病时绝粮。问年笑不答，但指穴藜床。心知不复来，欲归更仿徨。赠别留匹布，今岁天早霜。
<br>【八月十七日天竺山送桂花分赠元素】
<br>月缺霜浓细蕊乾，此花无属桂堂仙。鹫峰子落惊前夜，蟾窟枝空记昔年。破裓山僧怜耿介，练裙溪女斗清妍。愿公采撷纫幽佩，莫遣孤芳老涧边。
<br>【捕蝗至浮云岭山行疲苦有怀子由弟二首】
<br>西来烟障塞空虚，洒遍秋田雨不如。新法清平那有此，老身穷苦自招渠。无人可诉乌衔肉，忆弟难凭犬寄书。自笑迂疏皆此类，区区犹欲理蝗馀。
<br>霜风渐欲作重阳，熠熠溪边野菊黄。久废山行疲荦确，尚能村醉舞淋浪。独眠林下梦魂好，回首人间忧患长。杀马毁车従此逝，子来何处问行藏。
<br>【青牛岭高绝处有小寺人迹罕到】
<br>暮归走马沙河塘，炉烟袅袅十里香。朝行曳杖青牛岭，崖泉咽咽千山静。君勿笑老僧，耳聋唤不闻，百年俱是可怜人。明朝且复城中去，白云却在题诗处。
<br>【新城陈氏园次晁补之韵】
<br>荒凉废圃秋，寂历幽花晚。山城已穷僻，况与城相远。我来亦何事，徙倚望云巘。不见苦吟人，清樽为谁满。
<br>【梅圣俞诗集中有毛长官者今于潜令国华也圣俞没十五年而君犹为令捕蝗至其邑作诗戏之】
<br>诗翁憔悴老一官，厌见苜蓿堆青盘。归来羞涩对妻子，自比鲇鱼缘竹竿。今君滞留生二毛，饱听衙鼓眠黄。更将嘲笑调朋友，人道弥猴骑土牛。愿君恰似高常侍，暂为小邑仍刺史。不愿君为孟浩然，却遭明主放还山。宦游逢此岁年恶，飞蝗来时半天黑。羡君封境稻如云，蝗自识人人不识。
<br>【与毛令方尉游西菩提寺二首】
<br>推挤不去已三年，鱼鸟依然笑我顽。人未放归江北路，天教看尽浙西山。尚书清节衣冠后，处士风流水石间。一笑相逢那易得，数诗狂语不须删。
<br>路转山腰足未移，水清石瘦便能奇。白云自占东西岭，明月谁分上下池。黑黍黄粱初熟后，朱柑绿橘半甜时。人生此乐须天付，莫遣儿曹取次知。
<br>【听贤师琴】
<br>大弦春温和且平，小弦廉折亮以清。平生未识宫与角，但闻牛鸣盎中雉登木。门前剥啄谁叩门，山僧未闲君勿嗔。归家且觅千斛水，净洗従前筝笛耳。
<br>【赠写真何充秀才】
<br>君不见潞州别驾眼如电，左手挂弓横撚箭。又不见雪中骑驴孟浩然，皱眉吟诗肩耸山。饥寒富贵两安在，空有遗像留人间。此身常拟同外物，浮云变化无踪迹。问君何苦写我真，君言好之聊自适。黄冠野服山家容，意欲置我山岩中。勋名将相今何限，往写褒公与鄂公。
<br>【回先生过湖州东林沈氏饮醉以石榴皮书其家东老庵之壁云西邻已富忧不足东老虽贫乐有馀白酒酿来因好客黄金散尽为收书西蜀和仲闻而次其韵三首东老沈氏之老自谓也湖人因以名之其子偕作诗有可观者】
<br>世俗何知贫是病，神仙可学道之馀。但知白酒留佳客，不问黄公觅素书。
<br>符离道士晨兴际，华岳先生尸解馀。忽见黄庭丹篆句，犹传青纸小朱书。
<br>凄凉雨露三年后，仿佛尘埃数字馀。至用榴皮缘底事，中书君岂不中书。
<br>【李行中秀才醉眠亭三首】
<br>已向闲中作地仙，更于酒里得天全。従教世路风波恶，贺监偏工水底眠。
<br>君且归休我欲眠，人言此语出天然。醉中对客眠何害，须信陶潜未若贤。
<br>孝先风味也堪怜，肯为周公昼日眠。枕麹先生犹笑汝，枉将空腹贮遗编。
<br>【润州甘露寺弹筝】
<br>多景楼上弹神曲，欲断哀弦再三促。江妃出听雾雨愁，白浪翻空动浮玉。（金山名。）唤取吾家双凤槽，遣作三峡孤猿号。与君合奏芳春调，啄木飞来霜树杪。
<br>【单同年求德兴俞氏聚远楼诗三首】
<br>云山烟水苦难亲，野草幽花各自春。赖有高楼能聚远，一时收拾与闲人。
<br>无限青山散不收，云奔浪卷入帘钩。直将眼力为疆界，何啻人间万户侯。
<br>闻说楼居似地仙，不知门外有尘寰。幽人隐几寂无语，心在飞鸿灭没间。
<br>【平山堂次王居卿祠部韵】
<br>高会日陪山简醉，狂言屡发次公醒。酒如人面天然白，山向吾曹分外青。江上飞云来北固，槛前修竹忆南屏。六朝兴废馀丘垅，空使奸雄笑宁馨。
<br>【次韵陈海州书怀】
<br>郁郁苍梧海上山，（东海郁州山，云自苍梧浮来。）蓬莱方丈有无间。旧闻草木皆仙药，欲弃妻孥守市阛。雅志未成空自叹，故人相对若为颜。酒醒却忆儿童事，长恨双凫去莫攀。（陈曾令乡邑。）
<br>【次韵陈海州乘槎亭】
<br>人事无涯生有涯，逝将归钓汉江槎。乘桴我欲従安石，遁世谁能识子嗟。日上红波浮碧巘，潮来白浪卷青沙。清谈美景双奇绝，不觉归鞍带月华。
<br>【次韵孙职方苍梧山】
<br>苍梧奇事岂虚传，荒怪还须问子年。远托鳌头转沧海，来依鹏背负青天。或云灵境归贤者，又恐神功亦偶然。闻道新春恣游览，羡君平地作飞仙。
<br>【次韵孙巨源寄涟水李盛二著作并以见寄五绝】
<br>南岳诸刘岂易逢，相望无复马牛风。山公虽见无多子，社燕何由恋塞鸿。（昔与巨源、刘贡父、刘莘老相遇于山阳，自尔契阔，惟巨源近者复相见于京口。）高才晚岁终难进，勇退当年正急流。不独二疏为可慕，他时当有景孙楼。（巨源近离东海，郡有景疏楼。）
<br>漱石先生难可意，（谓巨源。）啮毡校尉久无朋。（自谓。）应知客路愁无奈，故遣吟诗调李陵。（谓李君也。）
<br>云雨休排神女车，忠州老病畏人夸。诗豪正值安仁在，空看河阳满县花。（盛为邑宰。）
<br>胶西未到吾能说，桑柘禾麻不见春。不羡京尘骑马客，羡他淮月弄舟人。
<br>【王莽】
<br>汉家殊未识经纶，入手功名事事新。百尺穿成连夜井，千金购得解飞人。
<br>【董卓】
<br>公业平时劝用儒，诸公何事起相图。只言天下无健者，岂信车中有布乎。
<br>【虎儿】
<br>旧闻老蚌生明珠，未省老兔生於菟。老兔自谓月中物，不骑快马骑蟾蜍。蟾蜍爬沙不肯行，坐令青衫垂白须。於菟骏猛不类渠，指挥黄熊驾黑貙。丹砂紫麝不用涂，眼光百步走妖狐。妖狐莫夸智有余，不劳摇牙咀尔徒。
<br>【除夜病中赠段屯田】
<br>龙钟三十九，劳生已强半。岁暮日斜时，还为昔人叹。（乐天诗云，行年三十九，岁暮日斜时。）今年一线在，那复堪把玩。欲起强持酒，故交云雨散。惟有病相寻，空斋为老伴。萧条灯火冷，寒夜何时旦。倦仆触屏风，饥鼯嗅空案。数朝闭阁卧，霜发秋蓬乱。传闻使者来，策杖就梳盥。书来苦安慰，不怪造请缓。大夫忠烈后，高义金石贯。要当击权豪，未肯觑衰懦。此生何所似，暗尽灰中炭。归田计已决，此邦聊假馆。三径粗成资，一枝有余暖。愿君留信宿，庶奉一笑粲。
<br>【乔太博见和复次韵答之】
<br>百年三万日，老病常居半。其间互忧乐，歌笑杂悲叹。颠倒不自知，直为神所玩。须臾便堪笑，万事风雨散。自従识此理，久谢少年伴。逝将游无何，岂暇读城旦。非才更多病，二事可并案。愧烦贤使者，弭节整纷乱。乔侯瑚琏质，清庙尝荐盥。奋髯百吏走，坐变齐俗缓。未遭甘鹢退，并进耻鱼贯。每闻议论馀，凛凛激贪懦。莫邪当自跃，岂复烦炉炭。便庆朝秣越，未暮刷燕馆。胡为守故丘，眷恋桑榆暖。为君叩牛角，一咏南山粲。
<br>【二公再和亦再答之】
<br>寒鸡知将晨，饥鹤知夜半。亦如老病客，遇节常感叹。光阴等敲石，过眼不容玩。亲友如抟沙，放手还复散。羁孤每自笑，寂寞谁肯伴。元达号神君，（晋循吏乔智明，字元达。）高论森月旦。纪明本贤将，（段释之本将家。）汩没事堆案。欣然肯相顾，夜阁灯火乱。盘空愧不饱，酒薄仅堪盥。雍容许著帽，不怪安石缓。虽无窈窕人，清唱弄珠贯。幸有纵横舌，说剑起慵懦。二豪沉下位，暗火埋湿炭。岂似草玄人，默默老儒馆。行看富贵逼，炙手借余暖。应念苦思归，登楼赋王粲。
<br>【雪后书北台壁二首】
<br>黄昏犹作雨纤纤，夜静无风势转严。但觉衾裯如泼水，不知庭院已堆盐。五更晓色来书幌，半夜寒声落画檐。试扫北台看马耳，未随埋没有双尖。
<br>城头初日始翻鸦，陌上晴泥已没车。冻合玉楼寒起粟，光摇银海眼生花。遗蝗入地应千尺，宿麦连云有几家。老病自嗟诗力退，空吟冰柱忆刘叉。
<br>【谢人见和前篇二首】
<br>已分酒杯欺浅懦，敢将诗律斗深严。渔蓑句好应须画，柳絮才高不道盐。败履尚存东郭足，飞花又舞谪仙檐。书生事业真堪笑，忍冻孤吟笔退尖。
<br>九陌凄风战齿牙，银杯逐马带随车。也知不作坚牢玉，无奈能开顷刻花。得酒强欢愁底事，闭门高卧定谁家。台前日暖君须爱，冰下寒鱼渐可叉。
<br>【铁沟行赠乔太博】
<br>城东坡陇何所似，风吹海涛低复起。城中病守无所为，走马来寻铁沟水。铁沟水浅不容辀，恰似当年韩与侯。有鱼无鱼何足道，驾言聊复写我忧。荒村野店亦何有，欲发狂言须斗酒。山头落日侧金盆，倒着接搔白首。忽忆従军年少时，轻裘细马百不知。臂弓腰箭南山下，追逐长杨射猎儿。老去同君两憔悴，犯夜醉归人不避。明年定起故将军，未肯先诛霸陵尉。
<br>【出城送客不及步至溪上二首】
<br>送客客已去，寻花花未开。未能城里去，且复水边来。父老借问我，使君安在哉。今年好风雪，会见麦千堆。
<br>春来六十日，笑口几回开。会作堂堂去，何妨得得来。倦游行老矣，旧隐赋归哉。东望峨眉小，卢山翠作堆。（郡东卢山，绝类峨眉而小。）
<br>【苏州姚氏三瑞堂（姚氏世以孝称）】
<br>君不见董邵南，隐居行义孝且慈。天公亦恐无人知，故令鸡狗相哺儿，又令韩老为作诗。尔来三百年，名与淮水东南驰。此人世不乏，此事亦时有。枫桥三瑞皆目见，天意宛在虞鳏后。惟有此诗非昔人，君更往求无价手。
<br>【莫笑银杯小答乔太博】
<br>陶潜一县令，独饮仍独醒。犹将公田二顷五十亩，种秫作酒不种秔。我今号为二千石，岁酿百石何以醉宾客。请君莫笑银杯小，尔来岁旱东海窄。会当拂衣归故丘，作书贷粟监河侯。万斛船中着美酒，与君一生长拍浮。
<br>【送段屯田分得于字】
<br>劝农使者古丈夫，不惜春衫践泥涂。王事靡盐君甚劬，奉常客卿虬两须。东武县令天马驹，泮宫先生非俗儒。相与野饮四子俱，乐哉此乐城中无。溪边策杖自携壶，腰笏不烦何易于。胶西病守老且迂，空斋愁坐纷墨朱。四十岂不知头颅，畏人不出何其愚。
<br>【和段屯田荆林馆】
<br>南山有佳色，无人空自奇。清诗为题品，草木变芬菲。谢女得秀句，留待中郎归。便当勤鞭策，仆倦马亦饥。（段有侄女在密州。）
<br>【赠上天竺辩才师】
<br>南北一山门，上下两天竺。中有老法师，瘦长如鹳鹄。不知修何行，碧眼照山谷。见之自清凉，洗尽烦恼毒。坐令一都会，男女礼白足。我有长头儿，角颊峙犀玉。四岁不知行，抱负烦背腹。师来为摩顶，起走趁奔鹿。乃知戒律中，妙用谢羁束。何必言《法华》，佯狂啖鱼肉。
<br>【游卢山次韵章传道】
<br>尘容已似服辕驹，野性犹同纵壑鱼。出入岩峦千仞表，较量筋力十年初。虽无窈窕驱前马，还有鸱夷挂后车。莫笑吟诗淡生活，当令阿买为君书。
<br>【卢山五咏·卢敖洞（图经云：敖，秦博士，避难此山，遂得道。）】
<br>上界足官府，飞升亦何益。还在此山中，相逢不相识。
<br>【卢山五咏·饮酒台】
<br>博士雅好饮，空山谁与娱。莫向骊山去，君王不喜儒。
<br>【卢山五咏·圣灯岩】
<br>石室有金丹，山神不知秘。何必露光芒，夜半惊童稚。
<br>【卢山五咏·三泉】
<br>皎皎岩下泉，无人还自洁。不用比三星，清光同一月。
<br>【卢山五咏·障日峰（其状类峨眉，但小耳。）】
<br>长安自不远，蜀客苦思归。莫教名障日，唤作小峨眉。
<br>
<br>卷七
<br>◎诗八十三首
<br>【次韵章传道喜雨（祷常山而得。）】
<br>去年夏旱秋不雨，海畔居民饮咸苦。今年春暖欲生蝝，地上戢戢多于土。预忧一旦开两翅，口吻如风那肯吐。前时渡江入吴越，布阵横空如项羽。（去岁钱塘见飞蝗自西北来，极可畏。）农夫拱手但垂泣，人力区区固难御。扑缘发尾困牛马，啖啮衣服穿房户。坐观不救亦何心，秉畀炎火传自古。荷锄散掘谁敢后，得米济饥还小补。常山山神信英烈，捴驾雷公诃电母。应怜郡守老且愚，欲把疮痍手摩抚。山中归时风色变。中路已觉商羊舞。夜窗骚骚闹松竹，朝畦泫泫流膏乳。従来蝗旱必相资，此事吾闻老农语。庶将积润扫遗孽，收拾丰岁还明主。县前已窖八千斛，（今春及今，得蝗子八千余斛。）率以一升完一亩。更看蚕妇过初眠，（蚕一眠，则蝗不复生矣。）未用贺客来旁午。先生笔力吾所畏，蹙踏鲍谢跨徐庚。偶然谈笑得佳篇，便恐流传成乐府。陋邦一雨何足道，吾君盛德九州普。中和乐职几时作，试向诸生选何武。
<br>【谢郡人田贺二生献花】
<br>城里田员外，城西贺秀才。不愁家四壁，自有锦千堆。珍重尤奇品，艰难最后开。芳心困落日，薄艳战轻雷。（昨日雷雨。）老守仍多病，壮怀先已灰。殷勤此粲者，（贺献魏花三朵。）攀折为谁哉。玉腕揎红袖，金樽泻白醅。何当镊霜鬓，强插满头回。
<br>【惜花】
<br>吉祥寺中锦千堆，（钱塘花最盛处。）前年赏花真盛哉，道人劝我清明来。腰鼓百面如春雷，打彻凉州花自开。沙河塘上插花回，醉倒不觉吴儿哈。岂知如今双鬓摧，城西古寺没蒿莱。有僧闭门手自栽，千枝万叶巧剪裁。就中一丛何所似，马瑙盘盛金缕杯。而我食菜方清斋，对花不饮花应猜。夜来雨雹如李梅，红残绿暗吁可哀。（〔钱塘吉祥寺花为第一。壬子清明赏会最盛，金盘彩篮以献于座者五十三人，夜归沙河塘上，观者如山，尔后无复继也。今年，诸家园圃花亦极盛，而龙兴僧房一丛尤奇，但衰病牢落，自无以发兴耳。昨日雨雹，知此花之存者有几，可为太息也。〕）
<br>【和顿教授见寄用除夜韵】
<br>我笑陶渊明，种秫二顷半。妇言既不用，还有责子叹。无弦则无琴，何必劳抚玩。我笑刘伯伦，醉发蓬茅散。二豪苦不纳，独以锸自伴。既死何用埋，此身同夜旦。孰云二子贤，自结两重案。笑人还自笑，出口谈治乱。一生溷尘垢，晚以道自盥。无成空得懒，坐此百事缓。仄闻顿夫子，讲道出新贯。岂无一尺书，恐不记庸懦。陋邦贫且病，数米铢称炭。惭愧章先生，十日坐空馆。袖中出子诗，贪读酒屡暖。狂言各须慎，勿使输薪粲。
<br>【和子由四首·韩太祝送游太山】
<br>偶作郊原十日游，未应回首厌笼囚。但教尘土驱驰足，终把云山烂漫酬。闻道逢春思濯锦，更须到处觅菟裘。恨君不上东封顶，夜看金轮出九幽。
<br>【和子由四首·送春】
<br>梦里青春可得追，欲将诗句绊馀晖。酒阑病客惟思睡，蜜熟黄蜂亦懒飞。芍药樱桃俱扫地，（病，过此二物。）鬓丝禅榻两忘机。凭君借取法界观，一洗人间万事非。（来书云，近看此书，余未尝见也。）
<br>【和子由四首·首夏官舍即事】
<br>安石榴花开最迟，绛裙深树出幽菲。吾庐想见无限好，客子倦游胡不归。坐上一樽虽得满，古来四事巧相违。令人却忆湖边寺，垂柳阴阴昼掩扉。
<br>【和子由四首·送李供备席上和李诗】
<br>家声赫奕盖并凉，也解微吟锦瑟傍。擘水取鱼湖起浪，引杯看剑坐生光。风流别后人人忆，才器归来种种长。不用更贪穷事业，风骚分付与沉湘。
<br>【西斋】
<br>西斋深且明，中有六尺床。病夫朝睡足，危坐觉日长。昏昏既非醉，踽踽亦非狂。褰衣竹风下，穆然濯微凉。起行西园中，草木含幽香。榴花开一枝，桑枣沃以光。鸣鸠得美荫，困立忘飞翔。黄鸟亦自喜，新音变圆吭。杖藜观物化，亦以观我生。万物各得时，我生日皇皇。
<br>【小儿】
<br>小儿不识愁，起坐牵我衣。我欲嗔小儿，老妻劝儿痴。儿痴君更甚，不乐愁何为。还坐愧此言，洗盏当我前。大胜刘伶妇，区区为酒钱。
<br>【寄刘孝叔】
<br>君王有意诛骄虏，椎破铜山铸铜虎。联翩三十七将军，走马西来各开府。南山伐木作车轴，东海取鼍漫战鼓。汗流奔走谁敢后，恐乏军兴污质斧。保甲连村团未遍，方田讼牒纷如雨。尔来手实降新书，抉剔根株穷脉缕。诏书恻怛信深厚，吏能浅薄空劳苦。平生学问止流俗，众里笙竽谁比数。忽令独奏凤将雏，仓卒欲吹那得谱。况复连年苦饥馑，剥啮草木啖泥土。今年雨雪颇应时，又报蝗虫生翅股。忧来洗盏欲强醉，寂寞虚斋卧空AA8。公厨十日不生烟， 更望红裙踏筵舞。故人屡寄山中信，只有当归无别语。方将雀鼠偷太仓，未肯衣冠挂神武。吴兴丈人真得道，平日立朝非小补。自従四方冠盖闹，归作二浙湖山主。高踪已自杂渔钓，大隐何曾弃簪组。去年相従殊未足，问道已许谈其粗。逝将弃官往卒业，俗缘未尽那得睹。公家只在霅溪上，上有白云如白羽。应怜进退苦皇皇，更把安心教初祖。
<br>【孔长源挽词二首】
<br>少年才气冠当时，晚节孤风益自奇。君胜宜为夫子后，林宗不愧蔡邕碑。南荒尚记诛元恶，东越谁能事细儿，耆旧如今几人在，为君无憾为时悲。
<br>小堰门头柳系船，吴山堂上月侵筵。潮声夜半千岩响，诗句明朝万口传。（长源自越过杭，夜饮有美堂上联句。长源诗云，天目远随双凤落，海门遥蹙两潮趋，一坐称善。）岂意日斜庚子后，忽惊岁在巳辰年。佳城一闭无穷事，南望题诗泪洒笺。
<br>【寄吕穆仲寺丞】
<br>孤山寺下水侵门，每到先看醉墨痕。楚相未亡谈笑是，中郎不见典刑存。（杭有伶人善学吕，举措酷似。别后，常令作之为笑。）君先去踏尘埃陌，我亦来寻桑枣村。回首西湖真一梦，灰心霜鬓更休论。
<br>【余主簿母挽词】
<br>闺庭兰玉照乡闾，自昔虽贫乐有余。岂独家人在中馈，却因麟趾识关睢。云軿忽已归仙府，乔木依然拥旧庐。忍把还乡千斛泪，一时洒向老莱裾。
<br>【送赵寺丞寄陈海州】
<br>景疏楼上唤蛾眉，君到应先诵此诗。若见孟公投辖饮，莫忘冲雪送君时。
<br>【答陈述古二首】
<br>漫说山东第二州，枣林桑泊负春游。城西亦有红千叶，人老簪花却自羞。
<br>小桃破萼未胜春，罗绮丛中第一人。闻道使君归去后，舞衫歌扇总生尘。（陈有小妓，述古称之。）
<br>【张安道乐全堂】
<br>列子御风殊不恶，犹被庄生讥数数。步兵饮酒中散琴，于此得全非至乐。乐全居士全于天，维摩丈室空翛然。平生痛饮今不饮，无琴不独琴无弦。我公天与英雄表，龙章凤姿照鱼鸟。但令端委坐庙堂，北狄西戎谈笑了。如今老去苦思归，小字亲书寄我诗。试问乐全全底事，无全何处更相亏。
<br>【张文裕挽词】
<br>高才本出朝廷右，能事空推德业馀。每见便闻曹植句，至今传宝魏华书。济南名士新凋丧，剑外生祠已洁除。欲寄西风两行泪，依然乔木郑公庐。
<br>【怀西湖寄晁美叔同年】
<br>西湖天下景，游者无愚贤。深浅随所得，谁能识其全。嗟我本狂直，早为世所捐。独专山水乐，付与宁非天。三百六十寺，幽寻遂穷年。所至得其妙，心知口难传。至今清夜梦，耳目余芳鲜。君持使者节，风采烁云烟。清流与碧巘，安肯为君妍。胡不屏骑従，暂借僧榻眠。读我壁间诗，清凉洗烦煎。策杖无道路，直造意所便。应逢古渔父，苇间自延缘。问道若有得，买鱼勿论钱。
<br>【和梅户曹会猎铁沟】
<br>山西従古说三明，谁信儒冠也捍城。竿上鲸鲵犹未掩，（近枭数盗。）草中狐兔不须惊。东州赵叟饮无敌，南国梅仙诗有声。不向如皋闲射雉，归来何以得卿卿。（是日惟梅、赵不射。）
<br>【祭常山回小猎】
<br>青盖前头点皂旗，黄茅冈下出长围。弄风骄马跑空立，趁兔苍鹰掠地飞。回望白云生翠巘，归来红叶满征衣。圣明若用西凉簿，白羽犹能效一挥。
<br>【和章七出守湖州二首】
<br>方丈仙人出渺茫，高情犹爱水云乡。功名谁使连三捷，身世何缘得两忘。早岁归休心共在，他年相见话偏长。只因未报君恩重，清梦时时到玉堂。
<br>绛阙云台总有名，应须极贵又长生。鼎中龙虎黄金贱，松下龟蛇绿骨轻。（君好炉火而饵茯苓。）霅水未浑缨可濯，弁峰初见眼应明。两卮春酒真堪羡，独占人间分外荣。
<br>【和张子野见寄三绝句·过旧游】
<br>前生我已到杭州，到处长如到旧游。更欲洞霄为隐吏，一庵闲地且相留。
<br>【和张子野见寄三绝句·见题壁】
<br>狂吟跌宕无风雅，醉墨淋浪不整齐。应为诗人一回顾，山僧未忍扫黄泥。
<br>【和张子野见寄三绝句·竹阁见忆】
<br>柏堂南畔竹如云，此阁何人是主人。但遣先生披鹤氅，不须更画乐天真。
<br>【和蒋夔寄茶】
<br>我生百事常随缘，四方水陆无不便。扁舟渡江适吴越，三年饮食穷芳鲜。金齑玉脍饭炊雪，海螯江柱初脱泉。临风饱食甘寝罢，一瓯花乳浮轻圆。自従舍舟入东武，沃野便到桑麻川。剪毛胡羊大如马，谁记鹿角腥盘筵。厨中蒸粟埋饭瓮，大杓更取酸生涎。（山东喜食粟饭，饮酸酱。）柘罗铜碾弃不用，脂麻白土须盆研。故人犹作旧眼看，谓我好尚如当年。沙溪北苑强分别，水脚一线争谁先。清诗两幅寄千里，紫金百饼费万钱。吟哦烹噍两奇绝，只恐偷乞烦封缠。老妻稚子不知爱，一半已入姜盐煎。人生所遇无不可，南北嗜好知谁贤。死生祸福久不择，更论甘苦争蚩妍。知君穷旅不自释，因诗寄谢聊相镌。
<br>【答李邦直】
<br>美人如春风，著物物未知。羁愁似冰雪，见子先流澌。子従徐方来，吏民举熙熙。扶病出见之，惊我一何衰。知我久慵倦，起我以新诗。诗词如醇酒，盎然熏四支。径饮不觉醉，欲和先昏疲。西斋有蛮帐，风雨夜纷披。放怀语不择，抚掌笑脱颐。别来今几何，春物已含姿。柳色日夜暗，子来竟何时。徐方虽云乐，东山禁游嬉。又无狂太守，何以解忧思。闻子有贤妇，华堂咏《螽斯》。曷不倒囊橐，卖剑买蛾眉。不用教丝竹，唱我新歌词。
<br>【和文与可洋川园池三十首·湖桥】
<br>朱栏画柱照湖明，白葛乌纱曳履行。桥下龟鱼晚无数，识君拄杖过桥声。
<br>【和文与可洋川园池三十首·横湖】
<br>贪看翠盖拥红妆，不觉湖边一夜霜。卷却天机云锦段，従教匹练写秋光。
<br>【和文与可洋川园池三十首·书轩】
<br>雨昏石砚寒云色，风动牙签乱叶声。庭下已生书带草，使君疑是郑康成。
<br>【和文与可洋川园池三十首·冰池】
<br>不嫌冰雪绕池看，谁似诗人巧耐寒。记取羲之洗砚处，碧琉璃下黑蛟蟠。
<br>【和文与可洋川园池三十首·竹坞】
<br>晚节先生道转孤，岁寒惟有竹相娱。粗才杜牧真堪笑，唤作军中十万夫。
<br>【和文与可洋川园池三十首·荻蒲】
<br>雨折霜干不耐秋，白花黄叶使人愁。月明小艇湖边宿，便是江南鹦鹉洲。
<br>【和文与可洋川园池三十首·蓼屿】
<br>秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。
<br>【和文与可洋川园池三十首·望云楼】
<br>阴晴朝暮几回新，已向虚空付此身。出本无心归亦好，白云还似望云人。
<br>【和文与可洋川园池三十首·天汉台】
<br>漾水东流旧见经，银潢左界上通灵。此台试向天文觅，阁道中间第几星。
<br>【和文与可洋川园池三十首·待月台】
<br>月与高人本有期，挂檐低户映蛾眉。只従昨夜十分满，渐觉冰轮出海迟。
<br>【和文与可洋川园池三十首·二乐榭】
<br>此间真趣岂容谈，二乐并君已是三。仁智更烦诃妄见，坐令鲁叟作瞿昙。（来诗云，二见因妄生。）
<br>【和文与可洋川园池三十首· AA16泉亭】
<br>闻道池亭胜两川，应须烂醉答云烟。劝君多种长腰米，消破亭中万斛泉。
<br>【和文与可洋川园池三十首·吏隐亭】
<br>纵横忧患满人间，颇怪先生日日闲。昨夜清风眠北牖，朝来爽气在西山。
<br>【和文与可洋川园池三十首·霜筠亭】
<br>解箨新篁不自持，婵娟已有岁寒姿。要看凛禀霜前意，须待秋风粉落时。
<br>【和文与可洋川园池三十首·无言亭】
<br>殷勤稽首维摩诘，敢问如何是法门。弹指未终千偈了，向人还道本无言。
<br>【和文与可洋川园池三十首·露香亭】
<br>亭下佳人锦绣衣，满身璎珞缀明玑。晚香消歇无寻处，花已飘零露已晞。
<br>【和文与可洋川园池三十首·涵虚亭】
<br>水轩花榭两争妍，秋月春风各自偏。惟有此亭无一物，坐观万景得天全。
<br>【和文与可洋川园池三十首·溪光亭】
<br>决去湖波尚有情，却随初日动檐楹。溪光自古无人画，凭仗新诗与写成。
<br>【和文与可洋川园池三十首·过溪亭】
<br>身轻步隐去忘归，四柱亭前野约微。忽悟过溪还一笑，水禽惊落翠毛衣。
<br>【和文与可洋川园池三十首·披锦亭】
<br>烟红露绿晓风香，燕舞莺啼春日长。谁道使君贫且老，绣屏锦帐咽笙簧。
<br>【和文与可洋川园池三十首·禊亭】
<br>曲池流水细鳞鳞，高会传觞似洛滨。红粉翠蛾应不要，画船来往胜于人。
<br>【和文与可洋川园池三十首·菡萏亭】
<br>日日移床趁下风，清香不尽思何穷。若为化作龟千岁，巢向田田乱叶中。
<br>【和文与可洋川园池三十首·荼蘼洞】
<br>长忆故山寒食夜，野荼蘼发暗香来。分无素手簪罗髻，且折霜蕤浸玉醅。
<br>【和文与可洋川园池三十首·筼筜谷】
<br>汉川修竹贱如蓬，斤斧何曾赦箨龙。料得清贫馋太守，渭滨千亩在胸中。
<br>【和文与可洋川园池三十首·寒芦港】
<br>溶溶晴港漾春晖，芦笋生时柳絮飞。还有江南风物否，桃花流水鮆鱼肥。
<br>【和文与可洋川园池三十首·野人庐】
<br>少年辛苦事犁锄，刚厌青山绕故居。老觉华堂无意味，却须时到野人庐。
<br>【和文与可洋川园池三十首·此君庵】
<br>寄语庵前抱节君，与君到处合相亲。写真虽是文夫子，我亦真堂作记人。
<br>【和文与可洋川园池三十首·金橙径】
<br>金橙纵复里人知，不见鲈鱼价自低。须是松江烟雨里，小船烧薤捣香齑。
<br>【和文与可洋川园池三十首·南园】
<br>不种夭桃与绿杨，使君应欲候农桑。春畦雨过罗纨腻，夏垅风来饼饵香。
<br>【和文与可洋川园池三十首·北园】
<br>汉水巴山乐有余，一麾従此首归途。北园草木凭君问，许我他年作主无。
<br>【寄题刁景纯藏春坞】
<br>白首归来种万松，待看千尺舞霜风。年抛造物陶甄外，春在先生杖屦中。杨柳长齐低户暗，樱桃烂熟滴皆红。何时却与徐元直，共访襄阳庞德公。
<br>【玉盘盂二首（并叙）】
<br>东武旧俗，每岁四月大会于南禅、资福两寺，以芍药供佛。而今岁最盛，凡七千余朵，皆重跗累萼，繁丽丰硕。中有白花正圆如覆盂，其下十余叶稍大，承之如盘，姿格绝异，独出于七千朵之上，云得之于城北苏氏园中，周宰相莒公之别业也，而其名俚甚，乃为易之。
<br>杂花狼藉占春余，芍药开时扫地无。两寺妆成宝缨络，一枝争看玉盘盂。佳名会作新翻曲，绝品难逢旧画图。従此定知年谷熟，姑山亲见雪肌肤。
<br>花不能言意可知，令君痛饮更无疑。但持白酒劝嘉客，直待琼舟覆玉彝。负郭相君初择地，看羊属国首吟诗。吾家岂与花相厚，更问残芳有几枝。
<br>【和潞公超然台次韵】
<br>我公厌富贵，常苦勋业寻。相期赤松子，永望白云岑。清风出谈笑，万窍为号吟。吟成超然诗，洗我蓬之心。嗟我本何人，麋鹿强冠襟。身微空志大，交浅屡言深。嘱公如得谢，呼我幸寄音。但恐酒钱尽，烦公挥橐金。
<br>【闻乔太博换左藏知钦州以诗招饮】
<br>今年果起故将军，幽梦清诗信有神。马革裹尸真细事，虎头食肉更何人。阵云冷压黄茅瘴，羽扇斜挥白葛巾。痛饮従今有几日，西轩月色夜来新。
<br>【乔将行烹鹅鹿出刀剑以饮客以诗戏之】
<br>破匣哀鸣出素虬，倦看鶂鶂听呦呦。明朝只恐兼烹鹤，此去还须却佩牛。便可先呼报恩子，不妨仍带醉乡侯。他年万骑归应好，奈有移文在故丘。
<br>【次韵刘贡父李公择见寄二首】
<br>白发相望两故人，眼看时事几番新。曲无和者应思郢，论少卑之且借秦。岁恶诗人无好语，（公择来诗，皆道吴中饥苦之事。）夜长鳏守向谁亲。（贡父近丧偶。）少思多睡无如我，鼻息雷鸣撼四邻。
<br>何人劝我此间来，弦管生衣甑有埃。绿蚁濡唇无百斛，蝗虫扑面已三回。磨刀入谷追穷寇，洒涕循城拾弃孩。为郡鲜欢君莫叹，犹胜尘土走章台。
<br>【寄黎眉州】
<br>胶西高处望西川，应在孤云落照边。瓦屋寒堆春后雪，峨眉翠扫雨余天。治经方笑《春秋》学，好士今无六一贤。（君以《春秋》受知于欧阳文忠公，公自号六一居士。）且待渊明赋归去，共将诗酒趁流年。
<br>【和赵郎中捕蝗见寄次韵】
<br>麦穗人许长，谷苗牛可没。天公独何意，忍使蝗虫发。驱攘著令典，农事安可忽。我仆既胼胝，我马亦款矻。飞腾渐云少，筋力亦已竭。苟无百篇诗，何以醒睡兀。初如疏畎浍，渐若决澥渤。往来供十吏，腕脱不容歇。平生轻妄庸，熟视笑魏勃。爱君有逸气，诗坛专斩伐。民病何时休，吏职不可越。慎无及世事，向空书咄咄。
<br>【登常山绝顶广丽亭】
<br>西望穆陵关，东望琅邪台。南望九仙山，北望空飞埃。相将叫虞舜，遂欲归蓬莱。嗟我二三子，狂饮亦荒哉。红裙欲先去，长笛有余哀。清歌入云霄，妙舞纤腰回。自従有此山，白石封苍苔。何尝有此乐，将去复徘徊。人生如朝露，白发日夜催。弃置当何言，万劫终飞灰。
<br>【薄薄酒二首（并叙）】
<br>胶西先生赵明叔，家贫，好饮，不择酒而醉。常云：薄薄酒，胜茶汤，丑丑妇，胜空房。其言虽俚，而近乎达，故推而广之以补东州之乐府；既又以为未也，复自和一篇，聊以发览者之一噱云耳。
<br>薄薄酒，胜茶汤；粗粗布，胜无裳；丑妻恶妾胜空房。五更待漏靴满霜，不如三伏日高睡足北窗凉。珠襦玉柙万人相送归北邙，不如悬鹑百结独坐负朝阳。生前富贵，死后文章，百年瞬息万世忙。夷齐盗跖俱亡羊，不如眼前一醉是非忧乐都两忘。
<br>薄薄酒，饮两钟；粗粗布，著两重；美恶虽异醉暖同，丑妻恶妾寿乃公。隐居求志义之従，本不计较东华尘土北窗风。百年虽长要有终，富死未必输生穷。但恐珠玉留君容，千载不朽遭樊崇。文章自足欺盲聋，谁使一朝富贵面发红。达人自达酒何功，世间是非忧乐本来空。
<br>【同年王中甫挽词】
<br>先帝亲收十五人，（仁宗朝贤良十五人，今惟富郑公、张宣徽、钱纯老及余与舍弟在耳。）四方争看击鹏鹍。如君才业真堪用，顾我衰迟不足论。出处升沉十年后，死生契阔几人存。他时京口寻遗迹，宿草犹应有泪痕。
<br>【七月五日二首】
<br>避谤诗寻医，畏病酒入务。萧条北窗下，长日谁与度。今年苦炎热，草木困薰煮。况我早衰人，幽居气如缕。秋来有佳兴，秫稻已含露。还复此微吟，往和糟床注。
<br>何处觅新秋，萧然北台上。秋来未云几，风月已清亮。云间耸孤翠，林表浮远涨。新枣渐堪剥，晚瓜犹可饷。西风送落日，万窍含凄怅。念当急行乐，白发不汝放。
<br>【赵郎中见和戏复答之】
<br>赵子吟诗如泼水，一挥三百八十字。奈何效我欲寻医，恰似西施藏白地。赵子饮酒如淋灰，一年十万八千杯。若不令君早入务，饮竭东海生黄埃。我衰临政多缪错，羡君精采如秋鹗。颇哀老子今日饮，为君坐啸主画诺。
<br>【次韵周邠寄雁荡山图二首】
<br>指点先凭采药翁，丹青化出大槐宫。眼明小阁浮烟翠，齿冷新诗嚼雪风。二华行观雄陕右，九仙今已压京东。（将赴河中，密迩太华，九仙在东武，奇秀不灭雁荡也。）此生的有寻山分，已觉温台落手中。
<br>西湖三载与君同，马入尘埃鹤入笼。东海独来看出日，石桥先去踏长虹。遥知别后添华发，时向樽前说病翁。所恨蜀山君未见，他年携手醉郫筒。
<br>【送碧香酒与赵明叔教授】
<br>闻君有妇贤且廉，劝君慎勿为楚相。不羡紫驼分御食，自遣赤脚沽村酿。嗟君老狂不知愧，更吟丑妇恶嘲谤。诸生闻语定失笑，冬暖号寒卧无怅。碧香近出帝子家，鹅儿破壳酥流盎。不学刘伶独自饮，一壶往助齐眉饷。
<br>【赵既见和复次韵答之】
<br>长安小吏天所放，日夜歌呼和丞相。岂知后世有阿瞒，（曹公自言参之后。）北海樽前捉私酿。先生未出禁酒国，诗语孤高常近谤。几回无酒欲沽君，却畏有司书簿帐。（近制，公使酒过数法甚重。）酸寒可笑分一斗，日饮无何足袁盎。更将险语压衰翁，只恐自是台无饷。
<br>【赵郎中往莒县逾月而归复以一壶遗之仍用元韵】
<br>东邻主人游不归，悲歌夜夜闻舂相。门前人闹马嘶急，一家喜气如春酿。王事何曾怨独贤，室人岂忍交谪谤。大儿踉蹡越门限，小儿咿哑语绣帐。定教舞袖掣伊凉，更想夜庖鸣瓮盎。题诗送酒君勿诮，免使退之嘲一饷。
<br>【苏潜圣挽词】
<br>妙龄驰誉百夫雄，晚节忘怀大隐中。悃愊无华真汉吏，文章尔雅称吾宗。趋时肯负平生志，有子还应不死同。惟我闲思十年事，数行老泪寄西风。
<br>
<br>卷八
<br>◎诗七十二首
<br>【和晁同年九日见寄】
<br>仰看鸾鹄刺天飞，富贵功名老不思。病马已无千里志，骚人长负一秋悲。古来重九皆如此，别后西湖付与谁。遣子穷愁天有意，吴中山水要清诗。
<br>【送乔施州】
<br>恨无负郭田二顷，空有载行书五车。江上青山横绝壁，云间细路蹑飞蛇。鸡号黑暗通蛮货，（胡人谓犀为黑暗。）蜂闹黄连采蜜花。共怪河南门下客，不应万里向长沙。（乔受知于吴丞相，而施州风土大类长沙。）
<br>【雪夜独宿柏仙庵】
<br>晚雨纤纤变玉AA17，小庵高卧有余清。梦惊忽有穿窗片，夜静惟闻泻竹声。稍压冬温聊得健，未濡秋旱若为耕。天公用意真难会，又作春风烂漫晴。
<br>【和孔郎中荆林马上见寄】
<br>秋禾不满眼，宿麦种亦稀。永愧此邦人，芒刺在肤肌。平生五千卷，一字不救饥。方将怨无襦，忽复歌缁衣。堂堂孔北海，直气凛群儿。朱轮未及郊，清风已先驰。何以累君子，十万贫与羸。滔滔满四方，我行竟安之。何时剑关路，春山闻子规。
<br>【留别雩泉】
<br>举酒属雩泉，白发日夜新。何时泉中天，复照泉上人。二年饮泉水，鱼鸟亦相亲。还将弄泉手，遮日向西秦。
<br>【留别释迦院牡丹呈赵倅】
<br>春风小院初来时，壁间惟见使君诗。应问使君何处去，凭花说与春风知。年年岁岁何穷已，花似今年人老矣。去年崔护若重来，前度刘郎在千里。
<br>【董储郎中尝知眉州与先人游过安丘访其故居见其子希甫留诗屋壁】
<br>白发郎潜旧使君，至今人道最能文。只鸡敢忘桥公语，下马来寻董相坟。冬月负薪虽得免，邻人吹笛不堪闻。死生契阔君休问，洒泪西南向白云。
<br>【刘贡父见余歌词数首以诗见戏聊次其韵】
<br>十载漂然未可期，那堪重作看花诗。门前恶语谁传去，醉后狂歌自不知。刺舌君今犹未戒，灸眉我亦更何辞。相従痛饮无余事，正是春容最好时。
<br>【除夜大雪留潍州元日早晴遂行中途雪复作】
<br>除夜雪相留，元日晴相送。东风吹宿酒，瘦马兀残梦。葱昽晓光开，旋转余花弄。下马成野酌，佳哉谁与共。须臾晚云合，乱洒无缺空。鹅毛垂马骏，自怪骑白凤。三年东方旱，逃户连欹栋。老农释耒叹，泪入饥肠痛。春雪虽云晚，春麦犹可种。敢怨行役劳，助尔歌饭瓮。
<br>【大雪青州道上有怀东武园亭寄交孔周翰】
<br>超然台上雪，城郭山川两奇绝。海风吹碎碧琉璃，时见三山白银阙。盖公堂前雪，绿窗朱户相明灭。堂中美人雪争妍，粲然一笑玉齿颊。就中山堂雪更奇，青松怪石乱琼丝。惟有使君游不归，五更上马愁敛眉。君不见淮西李侍中，夜入蔡州缚取吴元济。又不见襄阳孟浩然，长安道上骑驴吟雪诗。何当闭门饮美酒，无人毁誉河东守。
<br>【至济南李公择以诗相迎次其韵二首】
<br>敝裘羸马古河滨，野阔天低糁玉尘。自笑餐毡典属国，来看换酒谪仙人。宦游到处身如寄，农事何时手自亲。剩作新诗与君和，莫因风雨废鸣晨。
<br>夜拥笙歌霅水滨，回头乐事总成尘。今年送汝作太守，到处逢君是主人。聚散细思都是梦，身名渐觉两非亲。相従继烛何须问，蝙蝠飞时日正晨。
<br>【和孔君亮郎中见赠】
<br>偶对先生尽一樽，醉看万物汹崩奔。优游共我聊卒岁，肮脏如君合倚门。只恐掉头难久住，应须倾盖便深论。固知严胜风流在，又见长身十世孙。（戣，字君严；戡，字君胜。退之志其墓云：孔子世卅八，吾见其孙，白面长身。今君亮四十八世矣。）
<br>【送范景仁游洛中】
<br>小人真闇事，闲退岂公难。道大吾何病，言深听者寒。忧时虽早白，住世有还丹。得酒相逢乐，无心所遇安。去年行万里，蜀路走千盘。投老身弥健，登山意未阑。西游为樱笋，东道尽鹓鸾。杖履携儿去，园亭借客看。折花斑竹寺，弄水石楼滩。鬻马衰怜白，惊雷怯笑韩。藓书标洞府，（欧阳永叔尝游嵩山，日暮，于绝壁上见苔藓成文，云神清之洞。明日复寻，不见。）松盖偃天坛。试与刘夫子，重寻靖长官。（刘几云：曾见人嵩山幽绝处，眼光如猫，意其为靖长官也。）
<br>【次韵景仁留别】
<br>公老我亦衰，相见恨不数。临行一杯酒，此意重山岳。歌词纻清，琴弄黄钟浊。诗新眇难和，饮少仅可学。欲参兵部选，有力谁如荦。且作东诸侯，山城雄鼓角。南游许过我，不惮千里邈。会当闻公来，倒屣发一握。
<br>【书韩干牧马图】
<br>南山之下，汧渭之间，想见开元天宝年。八坊分屯隘秦川，四十万匹如云烟。骓駓骃骆骊骝騵，白鱼赤兔骍皇AA9 。龙颅凤颈狞且妍， 奇姿逸德隐驽顽。碧眼胡儿手足鲜，岁时剪刷供帝闲。柘袍临池侍三千，红妆照日光流渊。楼下玉螭吐清寒，往来蹙踏生飞湍。众工舐笔和朱铅，先生曹霸弟子韩。厩马多肉尻脽圆，肉中画骨夸尤难，金羁玉勒绣罗鞍。鞭箠刻烙伤天全，不如此图近自然。平沙细草芒芊绵，惊鸿脱兔争后先。王良挟策飞上天，何必俯首服短辕。
<br>【送鲁元翰少卿知卫州】
<br>冗士无处著，寄身范公园。桃花忽成阴，荠麦秀已繁。闭门春昼永，惟有黄蜂喧。谁人肯携酒，共醉榆柳村。髯卿独何者，一月三到门。我不往拜之，髯来意弥敦。堂堂元老後，亹亹仁人言。忆在钱塘岁，情好均弟昆。时于冰雪中，笑语作春温。欲饮径相觅，夜开丛竹轩。搜寻到箧笥，鲊醢无复存。每愧烟火中，玉腕亲炮燔。别来今几何，相对如梦魂。告我当北渡，新诗侑清樽。坡陀太行麓，汹涌黄河翻。仕宦非不遇，王畿西北垣。斯民如鱼耳，见网则惊奔。皎皎千丈清，不如尺水浑。刑政虽首务，念当养其源。一闻襦袴音，盗贼安足论。
<br>【次韵子由送蒋夔赴代州学官】
<br>功利争先变法初，典型独守老成余。穷人未信诗能尔，倚市悬知绣不如。代北诸生渐狂简，床头杂说为爬梳。归来问雁吾何敢，疾世王符解著书。
<br>【和李邦直沂山祈雨有应】
<br>高田生黄埃，下田生苍耳。苍耳亦已无，更问麦有几。蛟龙睡足亦解惭，二麦枯时雨如洗。不知雨従何处来，但闻吕梁百步声如雷。试上城南望城北，际天菽粟青成堆。饥火烧肠作牛吼，不知待得秋成否。半年不雨坐龙慵，共怨天公不怨龙。今朝一雨聊自赎，龙神社鬼各言功。无功日盗太仓谷，嗟我与龙同此责。劝农使者不汝容，因君作诗先自劾。
<br>【宿州次韵刘泾】
<br>我欲归休瑟渐希，舞雩何日著春衣。多情白发三千丈，无用苍皮四十围。晚觉文章真小技，早知富贵有危机。为君垂涕君知否，千古华亭鹤自飞。（泾之兄汴亦有文，死矣。）
<br>【和孔密州五绝·见邸家园留题】
<br>大旆传闻载酒过，小诗未忍著砖磨。阳关三叠君须秘，除却胶西不解歌。（来诗有渭城之句。）
<br>【和孔密州五绝·春步西园见寄】
<br>岁岁开园成故事，年年行乐不辜春。今年太守忧难继，慈爱聪明惠利人。
<br>【和孔密州五绝·东栏梨花】
<br>梨花淡白柳深青，柳絮飞时花满城。惆怅东栏二株雪，人生看得几清明。
<br>【和孔密州五绝·和流杯石上草书小诗】
<br>蜂腰鹤膝嘲希逸，春蚓秋蛇病子云。醉里自书醒自笑，如今二绝更逢君。
<br>【和孔密州五绝·堂后白牡丹】
<br>城西千叶岂不好，笑舞春风醉脸丹。何似后堂冰玉洁，游蜂非意不相干。（孔颇有声伎，而客无见者。）
<br>【和赵郎中见戏二首（赵以徐妓不如东武诗中见戏云只有当时燕子楼）】
<br>燕子人亡三百秋，卷帘那复似扬州。西行未必能胜此，空唱崔徽上白楼。
<br>我击藤床君唱歌，明年六十奈君何。醉颠只要装风景，莫向人前自洗磨。（赵每醉歌毕，辄曰明年六十矣。）
<br>【和子由与颜长道同游百步洪相地筑亭种柳】
<br>平明坐衙不暖席，归来闭阁闲终日。卧闻客至倒屣迎，两眼蒙笼余睡色。城东泗水步可到，路转河洪翻雪白。安得青丝络骏马，蹙踏飞波柳阴下。奋身三丈两蹄间，振鬣长鸣声自干。少年狂兴久已谢，但忆嘉陵绕剑关。剑关大道车方轨，君自不去归何难。山中故人应大笑，筑室种柳何时还。
<br>【次韵李邦直感旧】
<br>驺骑传呼出跨坊，簿书填委入充堂。谁教按部如何武，只许清樽对孟光。婉娩有时来入梦，温柔何日听还乡。酸寒病守忧堪笑，千步空余仆射场。
<br>【与梁先舒焕泛舟得临酿字二首】
<br>彭城古战国，孤客倦登临。汴泗交流处，清潭百丈深。故人轻千里，足茧来相寻。何以娱嘉客，潭水洗君心。
<br>老守厌簿书，先生罢函丈。风流魏晋间，谈笑羲皇上。河洪忽已过，水色绿可酿。君毋轻此乐，此乐清且放。
<br>【次韵答邦直子由四首】
<br>簿书颠倒梦魂间，知我疏慵肯见原。闲作闭门僧舍冷，病闻吹枕海涛喧。忘怀杯酒逢人共，引睡文书信手翻。欲吐狂言喙三尺，怕君瞋我却须吞。（邦直屡以此见戒。）
<br>城南短李好交游，箕踞狂歌总自由。尊主庇民君有道，乐天知命我无忧。醉呼妙舞留连夜，闲作清诗断送秋。潇洒使君殊不俗，樽前容我揽须不。（邦直家中舞者甚多。）
<br>老弟东来殊寂寞，故人留饮慰酸寒。草荒城角开新径，雨入河洪失旧滩。车马追陪迹未扫，唱酬往复字应漫。此诗更欲凭君改，待与江南子布看。
<br>君虽为我此迟留，别后凄凉我已忧。不见便同千里远，退归终作十年游。恨无扬子一区宅，懒卧元龙百尺楼。闻道鹓鸿满台阁，网罗应不到沙鸥。
<br>【司马君实独乐园】
<br>青山在屋上，流水在屋下。中有五亩园，花竹秀而野。花香袭杖屦，竹色侵盏斝。樽酒乐余春，棋局消长夏。洛阳古多士，风俗犹尔雅。先生卧不出，冠盖倾洛社。虽云与众乐，中有独乐者。才全德不形，所贵知我寡。先生独何事，四海望陶冶。儿童诵君实，走卒知司马。持此欲安归，造物不我舍。名声逐吾辈，此病天所赭。抚掌笑先生，年来效喑哑。
<br>【送颜复兼寄王巩】
<br>彭城官居冷如水，谁従我游颜氏子。我衰且病君亦穷，衰穷相守正其理。胡为一朝舍我去，轻衫触热行千里。问君无乃求之与，答我不然聊尔耳。京师万事日日新，故人如故今有几。君知牛行相君宅，扣门但觅王居士。清诗草圣俱入妙，别后寄我书连纸。苦恨相思不相见，约我重阳嗅霜蕊。君归可唤与俱来，未应指目妨进拟。太一老仙闲不出，（张安道为太一宫使。）踵门问道今时矣。因行过我路几何，愿君推挽加鞭箠。吾侪一醉岂易得，买羊酿酒従今始。
<br>【蝎虎】
<br>黄鸡啄蝎如啄黍，窗间守宫称蝎虎。暗中缴尾伺飞虫，巧捷功夫在腰膂。跂跂脉脉善缘壁，陋质従来谁比数。今年岁旱号蜥蜴，狂走儿童闹歌舞。能衔渠水作冰雹，便向蛟龙觅云雨。守宫努力搏苍蝇，明年岁旱当求汝。
<br>【子由将赴南都与余会宿于逍遥堂作两绝句读之殆不可为怀因和其诗以自解余观子由自少旷达天资近道又得至人养生长年之诀而余亦窃闻其一二以为今者宦游相别之日浅而异时退休相従之日长既以自解且以慰子由云（诗前原有苏辙原诗，今删。）】
<br>别期渐近不堪闻，风雨萧萧已断魂。犹胜相逢不相识，形容变尽语音存。
<br>但令朱雀长金花，此别还同一转车。五百年间谁复在，会看铜狄两咨嗟。
<br>【留题石经院三首】
<br>葱蒨门前路，行穿翠密中。却来堂上看，岩谷意无穷。
<br>夭矫庭中桧，枯枝鹊踏消。瘦皮缠鹤骨，高顶转龙腰。
<br>窈窕山头井，潜通伏涧清。欲知深几许，听放辘轳声。
<br>【过云龙山人张天骥】
<br>郊原雨初足，风日清且好。病守亦欣然，肩舆白门道。荒田咽蛩蚓，村巷悬梨枣。下有幽人居，闭门空雀噪。西风高正厉，落叶纷可扫。孤僮卧斜日，病马放秋草。墟里通有无，垣墙任摧倒。君家本冠盖，丝竹闹邻保。脱身声利中，道德自濯澡。躬耕抱羸疾，奉养百岁老。诗书膏吻颊，菽水媚翁媪。饥寒天随子，杞菊自撷芼。慈孝董邵南，鸡狗相乳抱。吾生如寄耳，归计失不早。故山岂敢忘，但恐迫华皓。従君学种秫，斗酒时相劳。
<br>【赠王仲素寺丞（名景纯。）】
<br>养气如养儿，弃官如弃泥。人皆笑子拙，事定竟谁迷。归耕独患贫，问子何所赍。尺宅足自庇，寸田有余畦。明珠照短褐，陋室生虹霓。虽无孔方兄，顾有法喜妻。弹琴一长啸，不答阮与嵇。曹南刘夫子，名与子政齐。家有鸿宝书，不铸金褭蹄。促膝问道要，遂蒙分刀圭。不忍独不死，尺书肯见梯。我生本强鄙，少以气自挤。孤舟倒江河，赤手揽象犀。年来稍自笑，留气下暖脐。苦恨闻道晚，意象飒已凄。空见孙思邈，区区赋病梨。
<br>【阳关词三首·赠张继愿】
<br>受降城下紫髯郎，戏马台南古战场。恨君不取契丹首，金甲牙旗归故乡。
<br>【阳关词三首·答李公择】
<br>济南春好雪初晴，行到龙山马足轻。使君莫忘霅溪女，时作阳关肠断声。
<br>【阳关词三首·中秋月】
<br>暮云收尽溢清寒，银汉无声转玉盘。此生此夜不长好，明月明年何处看。
<br>【和孔周翰二绝·再观邸园留题】
<br>小园香雾晓蒙笼，醉手狂词未必工。鲁叟录诗应有取，曲收彤管邶鄘风。
<br>【和孔周翰二绝·观净观堂效韦苏州诗】
<br>弱羽巢林在一枝，幽人蜗舍两相宜。乐天长短三千首，却爱韦郎五字诗。
<br>【京师哭任遵圣】
<br>十年不还乡，儿女日夜长。岂惟催老大，渐复成凋丧。每闻耆旧亡，涕泫声辄放。老任况奇逸，先子推辈行。文章小得誉，诗语尤清壮。吏能复所长，谈笑万夫上。自喜作剧县，偏工破豪党。奋髯走猾吏，嚼齿对奸将。哀哉命不偶，每以才得谤。竟使落穷山，青衫就黄壤。宦游久不乐，江海永相望。退耕本就君，时节相劳饷。此怀今不遂，归见累累葬。望哭国西门，落日衔千嶂。平生惟一子，抱负珠在掌。见之龆龀中，已有食牛量。他年如入洛，生死一相访。惟有王浚冲，心知中散状。
<br>【答任师中家汉公（一题：奉和师中丈汉公兄见寄诗一首）】
<br>先君昔未仕，杜门皇祐初。道德无贫贱，风采照乡闾。何尝疏小人，小人自阔疏。出门无所诣，老史在郊墟。门前万竿竹，堂上四库书。高树红消梨，小池白芙蕖。常呼赤脚婢，雨中撷园蔬。矫矫任夫子，罢官还旧庐。是时里中儿，始识长者车。烹鸡酌白酒，相对欢有余。有如庞德公，往还葛与徐。妻子走堂下，主人竟谁欤。我时年尚幼，作赋慕相如。侍立看君谈，精悍实起予。岁月曾几何，耆老逝不居。史侯最先没，孤坟拱桑樗。我亦涉万里，清血满襟祛。漂流二十年，始悟万缘虚。独喜任夫子，老佩刺史鱼。威行乌白蛮，解辫请冠裾。方当入奏事，清庙陈璠玙。胡为厌轩冕，归意不少纾。上蔡有良田，黄沙走清渠。罢亚百顷稻，雍容十年储。闲随李丞相，搏射鹿与猪。苍鹰十斤重，猛犬如黄驴。岂比陶渊明，穷苦自把锄。我今四十二，衰发不满梳。彭城古名郡，乏人偶见除。头颅已可知，几何不樵渔。会当相従去，芒鞋老菑畲。念子瘴江边，怀抱向谁摅。赖我同年友，相欢出同舆。冰盘荐文鲔，（鲔，鮥也。戎、泸常有。）玉斝倾浮蛆。醉中忽思我，清诗缀琼琚。知我少诙谐，教我时卷舒。世事日反覆，翩如风中旟。雀罗吊廷尉，秋扇悲婕妤。升沉一何速，喜怒纷众狙。作诗谢二子，我师宁与蘧。
<br>【初别子由】
<br>我少知子由，天资和而清。好学老益坚，表里渐融明。岂独为吾弟，要是贤友生。不见六七年，微言谁与赓。常恐坦率性，放纵不自程。会合亦何事，无言对空枰。使人之意消，不善无由萌。森然有六女，包裹布与荆。无忧赖贤妇，藜藿等大烹。使子得行意，青衫陋公卿。明日无晨炊，倒床作雷鸣。秋眠我东阁，夜听风雨声。悬知不久别，妙理重细评。昨日忽出门，孤舟转西城。归来北堂上，古屋空峥嵘。退食悮相従，入门中自惊。南都信繁会，人事水火争。念当闭阁坐，颓然寄聋盲。妻子亦细事，文章固虚名。会须扫白发，不复用黄精。
<br>【次韵吕梁仲屯田】
<br>雨叶风花日夜稀，一杯相属竟何时。空虚岂敢酬琼玉，枯朽犹能出菌芝。门外吕梁従迅急，胸中云梦自逶迟。待君笔力追灵运，莫负南台九日期。
<br>【章质夫寄惠崔徽真】
<br>玉钗半脱云垂耳，亭亭芙蓉在秋水，当时薄命一酸辛，千古华堂奉君子。水边何处无丽人，近前试看丞相嗔。不如丹青不解语，世间言语元非真。知君被恼更愁绝，卷赠老夫惊老拙。为君援笔赋梅花，未害广平心似铁。
<br>【王巩屡约重九见访既而不至以诗送将官梁交且见寄次韵答之交颇文雅不类武人家有侍者甚惠丽】
<br>知君月下见倾城，破恨悬知酒有兵。老守无何惟日饮，将军竞病自诗鸣。花枝不共秋欹帽，笔阵空来夜斫营。爱惜微官将底用，他年只好写铭旌。
<br>【台头寺雨中送李邦直赴史馆分韵得忆字人字兼寄孙巨源二首】
<br>霜林日夜西风急，老送君归百忧集。清歌窈眇入行云，云为不行天为泣。红叶黄花秋正乱，白鱼紫蟹君须忆。凭君说向髯将军，衰鬓相逢应不识。
<br>珥笔西归近紫宸，太平典册不缘麟。付君此事宁论晋，载我当时旧过秦。门外想无千斛米，墓中知有百年人。看君两眼明如镜，休把春秋坐素臣。
<br>【代书答梁先】
<br>此身与世真悠悠，苍颜华发谁汝留。强名太守古徐州，忘归不如楚沐猴。鲁人岂独不知丘，蹸藉夫子无罪尤。异哉梁子清而修，不远千里従我游。了然正色悬双眸，世之所驰子独不。一经通明传节侯，小楷精绝规摹欧。（梁生学欧阳公书。）我衰废学懒且媮，畏见问事贾长头。别来红叶黄花秋，夜梦见之起坐愁。遗我驳石盆与瓯，黑质白章声琳球。谓言山石生涧沟。追琢尚可王公羞。感子佳意能无酬，反将木瓜报珍投。学如富贾在博收，仰取俯拾无遗筹。道大如天不可求，修其可见致其幽。愿子笃实慎勿浮，发愤忘食乐忘忧。
<br>【九日邀仲屯田为大水所隔以诗见寄次其韵】
<br>无复龙山对孟嘉，西来河伯意雄夸。霜风可使吹黄帽，（舟人黄帽，土胜水也。樽酒那能泛浪花。漫遣鲤鱼传尺素，却将燕石报琼华。何时得见悲秋老，醉里题诗字半斜。
<br>【河复（并叙）】
<br>熙宁十年秋，河决澶渊，注钜野，入淮泗。自澶、魏以北皆绝流，而济、楚大被其害，彭门城下水二丈八尺，七十余日不退，吏民疲于守御。十月十三日，澶州大风终日，既止，而河流一枝已复故道，闻之喜甚，庶几可塞乎。乃作《河复》诗，歌之道路，以致民愿而迎神休，盖守土者之志也。
<br>君不见西汉元光元封间，河决瓠子二十年。钜野东倾淮泗满，楚人恣食黄河鳣。万里沙回封禅罢，初遣越巫沉白马。河公未许人力穷，薪刍万计随流下。吾君仁圣如帝尧，百神受职河神骄。帝遣风师下约束，北流夜起澶州桥。东风吹冻收微渌，神功不用淇园竹。楚人种麦满河淤，仰看浮槎栖古木。
<br>【韩干马十四匹】
<br>二马并驱攒八蹄，二马宛颈尾齐。一马任前双举后，一马却避长鸣嘶。老髯奚官骑且顾，前身作马通马语。后有八匹饮且行，微流赴吻若有声。前者既济出林鹤，后者欲涉鹤俯啄。最后一匹马中龙，不嘶不动尾摇风。韩生画马真是马，苏子作诗如见画。世无伯乐亦无韩，此诗此画谁当看。有言郡东北荆山下可以沟畎积水因与吴正字王户曹同往相视以地多乱石不果还游圣女山山有石室如墓而无棺椁或云宋司马桓魋墓二子有诗次其韵二首
<br>侧手区区未易遮，奔流一瞬卷千家。共疑智伯初围赵，犹有张汤欲漕斜。已坐迂疏来此地，分将劳苦送生涯。使君下策真堪笑，隐隐惊雷响踏车。
<br>茫茫清泗绕孤岑，归路相将得暂临。试著芒鞋穿荦确，更然松炬照幽深。纵令司马能镵石，奈有中郎解摸金。强写苍崖留岁月，他年谁识此时心。
<br>【赠写御容妙善师】
<br>忆昔射策干先皇，珠帘翠幄分两厢。紫衣中使下传诏，跪捧冉冉闻天香。仰观眩晃目生晕，但见晓色开扶桑。迎阳晚出步就坐，绛纱玉斧光照廊。野人不识日月角，仿佛尚记重瞳光。三年归来真一梦，桥山松桧凄风霜。天容玉色谁敢画，老师古寺昼闭房。梦中神授心有得，觉来信手笔已忘。幅巾常服俨不动，孤臣入门涕自滂。元老侑坐须眉古，虎臣立侍冠剑长。平生惯写龙凤质，肯顾草间猿与獐。都人踏破铁门限，黄金白璧空堆床。尔来摹写亦到我，谓是先帝白发郎。不须览镜坐自了，明年乞身归故乡。
<br>【哭刁景纯】
<br>读书想前辈，每恨生不早。纷纷少年场，犹得见此老。此老如松柏，不受霜雪槁。直従毫末中，自养到合抱。宏材乏近用，千岁自枯倒。文章余正始，风节贯华皓。平生为人尔，自为薄如缟。是非虽难齐，反覆看愈好。前年旅吴越，把酒庆寿考。扣门无晨夜，百过迹未扫。但知従德公，未省厌丘嫂。别时公八十，后会知难保。昨日故人书，连年丧翁媪。（景纯妻先亡。）伤心范桥水，漾漾舞寒藻。华堂不见人，瘦马空恋帡。我欲江东去，匏樽酌行潦。镜湖无贺监，恸哭稽山道。忍见万松冈，荒池没秋草。
<br>【答吕梁仲屯田】
<br>乱山合沓围彭门，官居独在悬水村。（吕梁地名。）居民萧条杂麋鹿，小市冷落无鸡豚。黄河西来初不觉，但讶清泗流奔浑。夜闻沙岸鸣瓮盎，晓看雪浪浮鹏鲲。吕梁自古喉吻地，万顷一抹何由吞。坐观入市卷闾井，吏民走尽余王尊。计穷路断欲安适，吟诗破屋愁鸢蹲。岁寒霜重水归壑，但见屋瓦留沙痕。入城相对如梦寐，我亦仅免为鱼鼋。旋呼歌舞杂诙笑，不惜饮釂空瓶盆。念君官舍冰雪冷，新诗美酒聊相温。人生如寄何不乐，任使绛蜡烧黄昏。宜房未筑淮泗满，故道堙灭疮痍存。明年劳苦应更甚。我当畚锸先鲸髡。付君万指伐顽石，千锤雷动苍山根。高城如铁洪口决，谈笑却扫看崩奔。农夫掉臂免狼顾，秋谷布野如云屯。还须更置软脚酒，为君击鼓行金樽。
<br>【张寺丞益斋】
<br>张子作斋舍，而以益为名。吾闻之夫子，求益非速成。譬如远游客，日夜事征行。今年适燕蓟，明年走蛮荆。东观尽沧海，西涉渭与泾。归来闭户坐，八方在轩庭。又如学医人，识病由饱更。风雨晦明淫，跛躄聋盲。虚实在其脉，静躁在其情。荣枯在其色，寿夭在其形。苟能阅千人，望见知死生。为学务日益，此言当自程。为道贵日损，此理在既盈。愿君书此诗，以为益斋铭。
<br>【答孔周翰求书与诗】
<br>身闲曷不长闭口，天寒正好深藏手。吟诗写字有底忙，未脱多生宿尘垢。不蒙讥诃子厚疾，反更刻画无盐丑。征西自有家鸡肥，太白应惊饭山瘦。与君相従知几日，东风待得花开否。拨弃万事勿复谈，百觚之后那辞酒。
<br>【送李公恕赴阙】
<br>君才有如切玉刀，见之凛凛寒生毛。愿随壮士斩蛟蜃，不愿腰间缠锦绦。用违其才志不展，坐与胥吏同疲劳。忽然眉上有黄气，吾君渐欲收英髦。立谈左右俱动色，一语径破千言牢。我顷分符在东武，脱略万事惟嬉遨。尽坏屏障通内外，仍呼骑遭为马曹。君为使者见不问，反更对饮持双螯。酒酣箕坐语惊众，杂以嘲讽穷诗骚。世上小儿多忌讳，独能容我真贤豪。为我买田临汶水，逝将归去诛蓬蒿。安能终老尘土下，俯仰随人如桔槔。
<br>
<br>卷九
<br>◎诗六十七首
<br>【春菜】
<br>蔓菁宿根已生叶，韭芽戴土拳如蕨。烂烝香荠白鱼肥，碎点青蒿凉饼滑。宿酒初消春睡起，细履幽畦掇芳辣。茵陈甘菊不负渠，绘缕堆盘纤手抹。北方苦寒今未已，雪底波棱如铁甲。岂如吾蜀富冬蔬，霜叶露牙寒更茁。久抛菘葛犹细事，苦笋江豚那忍说。明年投劾径须归，莫待齿摇并发脱。
<br>【送郑户曹】
<br>游遍钱塘湖上山，归来文字带芳鲜。羸僮瘦马従吾饮，陋巷何人似子贤。公业有田常乏食，广文好客竟无毡。东归不趁花时节，开尽春风谁与妍。
<br>【虔州八境图八首（〔原无引，据它本补。〕）】
<br>《南康八境图》者，太守孔君之所作也，君既作石城，即其城上楼观台榭之所见而作是图也。东望七闽，南望五岭，览群山之参差，俯章贡之奔流，云烟出没，草木蕃丽，邑屋相望，鸡犬之声相闻。观此图也，可以茫然而思，粲然而笑，嘅然而叹矣。苏子曰：此南康之一境也，何従而八乎？所自观之者异也。且子不见夫日乎，其旦如盘，其中如珠，其夕如破璧，此岂三日也哉。苟知夫境之为八也，则凡寒暑、朝夕、雨旸、晦冥之异，坐作、行立、哀乐、喜怒之变，接于吾目而感于吾心者，有不可胜数者矣，岂特八乎。如知夫八之出乎一也，则夫四海之外，诙诡谲怪，《禹贡》之所书，邹衍之所谈，相如之所赋，虽至千万未有不一者也。后之君子，必将有感于斯焉。乃作诗八章，题之图上。
<br>坐看奔湍绕石楼，使君高会百无忧。三犀窃鄙秦太守，八咏聊同沈隐侯。
<br>涛头寂寞打城还，章贡台前暮霭寒。倦客登临无限思，孤云落日是长安。
<br>白鹊楼前翠作堆，萦云岭路若为开。故人应在千山外，不寄梅花远信来。
<br>朱楼深处日微明，皂盖归时酒半醒。薄暮渔樵人去尽，碧溪青蟑绕螺亭。
<br>使君那暇日参禅，一望丛林一怅然。成佛莫教灵运后，着鞭従使祖生先。
<br>却従尘外望尘中，无限楼台烟雨濛
<br>。山水照人迷向背，只寻孤塔认西东。
<br>烟云缥缈郁孤台，积翠浮空雨半开。想见之罘观海市，绛宫明灭是蓬莱。
<br>回峰乱嶂郁参差，云外高人世得知。谁向空山弄明月，山中木客解吟诗。
<br>【读孟郊诗二首】
<br>夜读孟郊诗，细字如牛毛。寒灯照昏花，佳处时一遭。孤芳擢荒秽，苦语余诗骚。水清石凿凿，湍激不受篙。初如食小鱼，所得不偿劳，又似煮彭越，竟日嚼空螯。要当斗僧清，未足当韩豪。人生如朝露，日夜火消膏。何苦将两耳，听此寒虫号。不如且置之，饮我玉色醪。
<br>我憎孟郊诗，复作孟郊语。饥肠自鸣唤，空壁转饥鼠。诗従肺腑出，出辄愁肺腑。有如黄河鱼，出膏以自煮。尚爱铜斗歌，鄙俚颇近古。桃弓射鸭罢，独速短蓑舞。不忧踏船翻，踏浪不踏土。吴姬霜雪白，赤脚浣白纻。嫁与踏浪儿，不识离别苦。歌君江湖曲，感我长羁旅。
<br>【访张山人得山中字二首】
<br>鱼龙随水落，猿鹤喜君还。旧隐丘墟外，新堂紫翠间。野麋驯杖履，幽桂出榛菅。洒扫门前路，山公亦爱山。（张故居为大水所坏，新卜此室故居之东。）
<br>万木锁云龙，（山名。）天留与戴公。路迷山向背，人在瀼西东。荠麦余春雪，樱桃落晚风。入城都不记，归路醉眠中。
<br>【送孔郎中赴陕郊】
<br>惊风击面黄沙走，西出崤函脱尘垢。使君来自古徐州，声振河潼殷关右。十里长亭闻鼓角，一川秀色明花柳。北临飞槛卷黄流，南望青山如岘首。东风吹开锦绣谷，渌水翻动蒲萄酒。讼庭生草数开樽，过客如云牢闭口。
<br>【与梁左藏会饮傅国博家】
<br>将军破赋自草檄，论诗说剑俱第一。彭城老守本虚名，识字劣能欺项籍。风流别驾贵公子，欲把笙歌暖锋镝。红旆朝开猛士噪，翠帷暮卷佳人出。东堂醉卧呼不起，啼鸟落花春寂寂。试教长笛傍耳根，一声吹裂阶前石。
<br>【寒食日答李公择三绝次韵】
<br>従来苏李得名双，只恐全齐笑陋邦。诗似悬河供不办，故欺张籍陇头泷。
<br>簿书鼛鼓不知春，佳句相呼赖故人。寒食德公方上冢，归来谁主复谁宾。
<br>巡城已困尘埃眯，执朴仍遭虮虱缘。欲脱布衫携素手，试开病眼点黄连。（来诗谓仆布衫督役。）
<br>【约公择饮是日大风】
<br>先生生长匡庐山，山中读书三十年。旧闻饮水师颜渊，不知治剧乃所便。偷儿夜探赤白丸，奋髯忽逢朱子元。半年群盗诛七百，谁信家书藏九千。春风无事秋月闲，红妆执乐豪且妍。紫衫玉带两部全，琵琶一抹四十弦，客来留饮不计钱。齐人爱公如子产，儿啼卧路呼不还，我惭山郡空留连。牙兵部吏笑我寒，邀公饮酒公无难。约束官奴买花钿，薰衣理鬓夜不眠。晓来颠风尘暗天，我思其由岂坐悭。作诗愧谢公笑欢，归来瑟缩愈不安。要当啖公八百里，豪气一洗儒生酸。
<br>【座上赋戴花得天字】
<br>清明初过酒阑珊，折得奇葩晚更妍。春色岂关吾辈事，老狂聊作座中先。醉吟不耐欹纱帽，起舞従教落酒船。结习渐消留不住，却须还与散花天。
<br>【夜饮次韵毕推官】
<br>簿书丛里过春风，酒圣时时且复中。红烛照庭嘶騕褭，黄鸡催晓唱玲珑。老来渐减金钗兴，醉后空惊玉筋工。（毕善篆。）月未上时应早散，免教壑谷问吾公。
<br>【续丽人行】
<br>李仲谋家有周昉画背面欠伸内人，极精，戏作此诗。
<br>深宫无人春日长，沉香亭北百花香。美人睡起薄梳洗，燕舞莺啼空断肠。画工欲画无穷意，前立东风初破睡。若教回首却嫣然，阳城下蔡俱风靡。杜陵饥客眼长寒，蹇驴破帽随金鞍。隔花临水时一见，只许腰肢背后看。心醉归来茅屋底，方信人间有西子。君不见孟光举案与眉齐，何曾背面伤春啼。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
