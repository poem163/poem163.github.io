<HTML>
<HEAD>
<TITLE>苏轼诗全集（五） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 苏轼诗全集（五）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>苏轼诗全集（五）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5837"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'苏轼诗全集（五）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[苏轼诗全集（五）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【次韵宋肇惠澄心纸二首】
<br>诗老囊空一不留，百番曾作百金收。（永叔以澄心百幅遗圣俞，圣俞有诗。）知君也厌雕肝肾，分我江南数斛愁。
<br>君家家学陋相如，宜与诸儒论石渠。古纸无多更分我，自应给札奏新书。
<br>【郭熙秋山平远二首】
<br>目尽孤鸿落照边，遥知风雨不同川。此间有句无人见，送与襄阳孟浩然。
<br>木落骚人已怨秋，不堪平远发诗愁。要看万壑争流处，他日终烦顾虎头。
<br>【送欧阳辩监澶州酒】
<br>汗血驾鼓车，何従致千里。纷纷糟曲间，欲试贤公子。君家江南英，濯足沧浪水。却渡旧黄河，涨沙埋马耳。由来付造物，倚伏何穷已。当念楚子文，三仕无愠喜。
<br>【九月十五日迩英讲论语终篇赐执政讲读史官燕于东宫又遣中使就赐御书诗各一首臣轼得紫薇花绝句其词云丝纶阁下文书静钟鼓楼中刻漏长独坐黄昏谁是伴紫薇花对紫薇郎翌日各以表谢又进诗一篇臣轼诗云】
<br>绣裳画衮云垂地，不作成王剪桐戏。日高黄繖下西清，风动槐龙舞交翠。（迩英阁前有双槐，樛然属地如龙形。）壁中蠹简今千年，漆书蝌蚪光射天。诸儒不复忧吻燥，东宫赐酒如流泉。酒酣复拜千金赐，一纸惊鸾回凤字。苍颜白发便生光，袖有骊珠三十四。（臣所赐诗并题目及臣姓名，凡三十四字。）归来车马已喧阗，争看银钩墨色鲜。人间一日传万口，喜见云章第一篇。（上前此未尝以御书赐群臣。）玉堂昼掩文书静，铃索不摇钟漏永。莫言弄笔数行书，须信时平由主圣。犬羊散尽沙漠空，捷烽夜到甘泉宫。似闻指麾筑上郡，已觉谈笑无西戎。（时熙河新获鬼章。是日，泾原复奏夏贼数十万人皆遁去。）文思天子师文母，终闭玉关辞马武。小臣愿对紫薇花，试草尺书招赞普。（谨案唐制：翰林学士带知制诰，许缀中书舍人班。今臣以知制诰待罪禁林，故得以紫薇为故事。）
<br>【和王晋卿（并叙）】
<br>驸马都尉王诜晋卿，功臣全彬之后也。元丰二年，予得罪贬黄冈，而晋卿亦坐累远谪，不相闻者七年。予既召用，晋卿亦还朝，相见殿门外。感叹之余，作诗相属，托物悲慨，阨穷而不怨，泰而不骄。怜其贵公子有志如此，故次其韵。
<br>先生饮东坡，独舞无所属。当时挹明月，对形三人足。醉眠草棘间，虫虺莫予毒。醒来送归雁，一寄千里目。怅焉怀公子，旅食久不玉。欲书加餐字，远托西飞鹄。谓言相濡沫，未足救沟渎。吾生如寄耳，何者为祸福。不如两相忘，昨梦那可逐。上书得自便，归老湖山曲。躬耕二顷田，自种十年木。岂知垂老眼，却对金莲烛。公子亦生还，仍分刺史竹。贤愚有定分，樽俎守尸祝。文章何足云，执技等医卜。朝廷方西顾，羌虏骄未伏。遥知重阳酒，白羽落黄菊。羡君真将家，浮面气可掬。（袁天纲语窦轨：君语则赤气浮面，为将勿多杀人。）何当请长缨，一战河湟复。
<br>【谢王泽州寄长松兼简张天觉二首】
<br>莫道长松浪得名，能教覆额两眉青。便将径寸同千尺，知有奇功似茯苓。
<br>凭君说与埋轮使，速寄长松作解嘲。（送张天觉诗有埋轮及河东悭之语。）无复青粘和漆叶，枉将钟乳敌仙茅。
<br>【次韵刘贡父所和韩康公忆持国二首】
<br>梦觉真同鹿覆蕉，相君脱屣自参寥。颜红底事发先白，室迩何妨人自遥。狂似次公应未怪，醉推东阁不须招。援毫欲作衣冠表，盛事终当继八萧。（唐萧氏自瑀及遘八宰相。）
<br>闭户端居念独深，小轩朱槛忆同临。燎须谁识英公意，（英公为其姊作粥，燎须，曰：吾与姊皆老矣，能几进粥。）黄发聊知子建心。（子建与楚王彪别诗云：王其爱玉体，共享黄发期。）已托西风传绝唱，且邀明月伴孤斟。他时内集应呼我，下客先判醉堕簪。
<br>【次韵刘贡父叔侄扈驾】
<br>玉堂孤坐不胜清，长羡枚邹接长卿。只许隔墙闻置酒，时因议事得联名。机云似我多遗俗，广受如君不治生。共托属车尘土后，钧天一饷梦中荣。
<br>【次韵韩康公置酒见留】
<br>庭下黄花一醉同，重来雪巘已穹窿。不应屡费讥安石，但使无多酌次公。钟乳金钗人似玉，鹍弦铁拨坐生风。少卿尚有车茵在，颇觉宽容胜弱翁。
<br>【次韵王都尉偶得耳疾】
<br>君知六凿皆为赘，我有一言能决疣。病客巧闻床下蚁，痴人强觑棘端猴。聪明不在根尘里，药饵空为婢仆忧。但试周郎看聋否，曲音小误已回头。
<br>【送乔仝寄贺君六首（并叙）】
<br>旧闻靖长官、贺水部，皆唐末五代人，得道不死。章圣皇帝东封，有谒于道左者，其谒云晋水部员外郎贺亢，再拜而去，上不知也。已而阅谒，见之，大惊，物色求之不可得。天圣初，又使其弟子喻澄者诣阙进佛道像，直数千万。张公安道与澄游，具得其事。又有乔仝者，少得大风疾几死，贺使学道，今年八十，益壮盛。人无复见贺者，而仝数见之。元祐二年十二月，仝来京师十许日，余留之不可，曰贺以上元期我于蒙山，又曰吾师尝游密州，识君于常山道上，意若喜君者。作是诗以送之，且作五绝句以寄贺。
<br>君年二十美且都，初得恶疾堕眉须。红颜白发惊妻孥，览镜自嫌欲弃躯。结茅穷山啖松腴，路逢逃秦博士卢。方瞳照野清而臞，再拜未起烦一呼。觉知此身了非吾，炯然莲花出泥涂。随师东游渡潍邞，（潍、邞，密州二水名。。）山头见我两轮朱。岂知仙人混屠沽，尔来八十胸垂胡。上山如飞嗔人扶，东归有约不敢渝。新年当参老仙儒，秋风西来下双凫，得枣如瓜分我无。
<br>生长兵间早脱身，晚为元祐太平人。不惊渤澥桑田变，来看龟蒙漏泽春。
<br>曾谒东封玉辂尘，幅巾短褐亦逡巡。行宫夜奏空名姓，怅望云霞缥缈人。
<br>垂老区区岂为身，微言一发重千钧。始知不见高皇帝，正似商山四老人。
<br>旧闻父老晋郎官，已作飞腾变化看。闻道东蒙有居处，愿供薪水看烧丹。
<br>千古风流贺季真，最怜嗜酒谪仙人。狂吟醉舞知无益，粟饭藜羹间养神。
<br>【送家安国教授归成都】
<br>别君二十载，坐失两鬓青。吾道虽艰难，斯文终典型。屡作退飞鹢，羞看干死萤。一落戎马间，五见霜叶零。夜谈空说剑，春梦犹横经。新科复旧贯，童子方乞灵。须烦凌云手，去作入蜀星。苍苔高朕室，古柏文翁庭。初闻编简香，始觉锋镝腥。岷峨有雏凤，梧竹养修翎。呜呼应嶰律，飞舞集虞廷。吾侪便归老，亦足慰余龄。
<br>【和子由除夜元日省宿致斋三首】
<br>江淮流落岂关天，禁省相望亦偶然。等是新年未相见，此身应坐不归田。
<br>白发苍颜五十三，家人强遣试春衫。朝回两袖天香满，头上银幡笑阿咸。
<br>当年踏月走东风，坐看春闱锁醉翁。白发门生几人在，却将新句调儿童。
<br>【次韵答张天觉二首】
<br>车轻马稳辔衔坚，但有蚊虫喜扑缘。截断口前君莫怪，人间差乐胜巢仙。
<br>驭风骑气我何劳，且要长松作土毛。亦如诃佛丹霞老，却向清凉礼白毫。
<br>【次韵黄鲁直画马试院中作】
<br>少年鞍马勤远行，卧闻龁草风雨声，见此忽思短策横。十年髀肉磨欲透，那更陪君作诗瘦，不如芋魁归饭豆。门前欲嘶御史骢，诏恩三日休老翁，羡君怀中双橘红。（黄有老母。）
<br>【余与李廌方叔相知久矣领贡举事而李不得第愧甚作诗送之】
<br>与君相従非一日，笔势翩翩疑可识。平时谩说古战场，过眼终迷日五色。我惭不出君大笑，行止皆天子何责。青袍白纻五千人，知子无怨亦无德。买羊沽酒谢玉川，为我醉倒春风前。归家但草凌雪赋，我相夫子非癯仙。
<br>【和王晋卿送梅花次韵】
<br>东坡先生未归时，自种来禽与青李。五年不踏江头路，梦逐东风泛蘋芷。江梅山杏为谁容，独笑依依临野水。此间风物君未识，花浪翻天雪相激。明年我复在江湖，知君对花三叹息。
<br>【和宋肇游西池次韵】
<br>汉皇慈俭不开边，尚教千艘下濑船。贪看艨艟飞斗舰，不知赑屃舞钧天。故山西望三千里，往事回思二十年。自笑区区足官府，不如公子散神仙。
<br>【书艾宣画四首·竹鹤】
<br>此君何处不相宜，况有能言老令威。谁识长身古君子，犹将缁布缘深衣。
<br>【书艾宣画四首·黄精鹿】
<br>太华西南第几峰，落花流水自重重。幽人只采黄精去，不见春山鹿养茸。
<br>【书艾宣画四首·杏花白鹇】
<br>天工翦刻为谁妍，抱蕊游蜂自作团。把酒惜春都是梦，不如闲客此闲看。
<br>【书艾宣画四首·莲龟】
<br>半脱莲房露压欹，绿荷深处有游龟。只应翡翠兰苕上，独见玄夫曝日时。
<br>【仆领贡举未出钱穆父雪中作诗见及三月二十日同游金明池始见其诗次韵为答】
<br>雪知我出已全消，花待君来未敢飘。行避门生时小饮，忽逢骑吏有嘉招。鱼龙绝技来千里，斑白遗民数四朝。知有黄公酒垆在，苍颜华发自相遥。
<br>【次韵子由五月一日同转对】
<br>跪奉新书笏在腰，谈王正欲伴耕樵。晋阳岂为一门事，（唐高祖谓温大雅兄弟云：我起义晋阳，止为卿一门耳。）宣政聊同五月朝。（贞元中诏曰：自今后五月一日御宣政殿，与文武百僚相见。）忧患半生联出处，归休上策早招要。后生可畏吾衰矣，刀笔従来错料尧。
<br>【韩康公挽词三首】
<br>故国非乔木，兴王有世臣。嗟余后死者，犹及老成人。德业经文武，风流表缙绅。空余行乐地，处处泣遗民。
<br>再世忠清德，三朝翼赞勋。功成不归国，就访敢忘君。旧学严诗律，余威靖塞氛。何当继韩奕，故吏总能文。
<br>西第开东阁，初筵点后尘。笙歌邀白发，灯火乐青春。扶路三更罢，回头一梦新。赋诗犹墨湿，把卷独沾巾。
<br>【柏石图诗（并叙）】
<br>陈公弼家藏《柏石图》，其子慥季常传宝之。东坡居士作诗，以为之铭。
<br>柏生两石间，天命本如此。虽云生之艰，与石相终始。韩子俯仰人，但爱平地美。土膏杂粪壤，成坏几何耳。君看此槎牙，岂有可移理。苍龙转玉骨，黑虎抱金柅。画师亦可人，使我毛发起。当年落笔意，正欲讥韩子。
<br>【庆源宣义王丈以累举得官为洪雅主簿雅州户掾遇吏民如家人人安乐之既谢事居眉之青神瑞草桥放怀自得有书来求红带既以遗之且作诗为戏请黄鲁直学士秦少游贤良各为赋一首为老人光华】
<br>青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。归来瑞草桥边路，独游还佩平生壶。慈姥岩前自唤渡，青衣江上人争扶。今年蚕市数州集，中有遗民怀袴襦。邑中之黔相指似，白髯红带老不癯。我欲西归卜邻舍，隔墙拊掌容歌呼。不学山王乘驷马，回头空指黄公垆。
<br>【次许冲元韵送成都高士敦钤辖】
<br>栘中老监本虚名，懒作燕山万里行。（余与高君奉使契丹，辞免不行。）坐看飞鸿迎使节，归来骏马换倾城。高才本不缘勋阀，余力还思治蜀兵。西望雪山烽火尽，不妨樽酒寄平生。
<br>【次前韵送程六表弟】
<br>君家兄弟真连璧，门十朱轮家万石。竹使犹分刺史符，尚方行赐尚书舄。前年持节发仓廪，到处卖刀收茧栗。归来闭口不论功，却走渡江谁复惜。君才不用如涧松，我老得全犹社栎。青衫莫厌百僚底，白首上有千薪积。忆昔江湖一钓舟，无数云山供点笔。未应便障西风扇，只恐先移北山檄。凭君寄谢江南叟，念我空见长安日。浮江氵斥蜀有成言，江水在此吾不食。
<br>【和王晋卿题李伯时画马】
<br>督邮有良马，不为君所奇。顾收纸上影，骏骨何由归。一朝见萦策，蚁封惊肉飞。岂惟马不遇，人已半生痴。
<br>【送钱穆父出守越州绝句二首】
<br>簿书常苦百忧集，杯酒今应一笑开。京兆従教思广汉，会稽聊喜得方回。
<br>若耶溪水云门寺，贺监荷花空自开。我恨今犹在泥滓，劝君莫棹酒船回。
<br>【戏书李伯时画御马好头赤】
<br>山西战马饥无肉，夜嚼长稭如嚼竹。蹄间三丈是徐行，不信天山有坑谷。岂如厩马好头赤，立仗归来卧斜日。莫教优孟卜葬地，厚衣薪槱入铜历。
<br>【送程七表弟知泗州】
<br>江湖不在眼，尘土坐满颜。系舟清洛尾，初见淮南山。淮山相媚好，晓镜开烟鬟。持此娱使君，一笑簿领间。使君如天马，朝燕暮荆蛮。时无王良手，空老十二闲。聊当出毫末，化服狡与顽。勿谓无人知，古佛临涛湾。赤子视万类，流萍阅人寰。但使此可人，余事真茅菅。
<br>【送曹辅赴闽漕】
<br>曹子本儒侠，笔势翻涛澜。往来戎马间，边风裂儒冠。诗成横槊里，楯墨何曾干。一旦事远游，红尘隔岩滩。平生羊炙口，并海搜咸酸。一従荔枝饮，岂念苜蓿槃。我亦江海人，市朝非所安。常恐青霞志，坐随白发阑。渊明赋归去，谈笑便解官。今我何为者，索身良独难。凭君问清淮，秋水今几竿。我舟何时发，霜露日已寒。
<br>【次韵王郎子立风雨有感】
<br>百年一俯仰，寒暑相主客。稍增裘褐气，已觉团扇厄。不烦计荣辱，此丧彼有获。我琴终不败，无攫故无AA32。后生不自牧，呻吟空挟策。揠苗不待长，买菜苦求益。此郎独静退，门外无行迹。但恐陶渊明，每为饥所迫。凄风弄衣结，小雪穿门席。愿君付一笑，造物亦戏剧。朝来赋云梦，笔落风雨疾。为君裁春衫，高会开桂籍。
<br>【次韵黄鲁直嘲小德小德鲁直子其母微故其诗云解著潜夫论不妨无外家】
<br>进馔客争起，小儿那可涯。莫欺东方星，三五自横斜。名驹已汗血，老蚌空泥沙。但使伯仁长，还兴络秀家。
<br>【书林次中所得李伯时归去来阳关二图后二首】
<br>不见何戡唱渭城，旧人空数米嘉荣。龙眠独识殷勤处，画出阳关意外声。
<br>两本新图宝墨香，樽前独唱小秦王。为君翻作归来引，不学阳关空断肠。
<br>【送蹇道士归庐山】
<br>物之有知盖恃息，孰居无事使出入。心无天游室不空，六凿相攘妇争席。法师逃人入庐山，山中无人自往还。往者一空还者失，此身正在无还间。绵绵不绝微风里，内外丹成一弹指。人间俯仰三千秋，骑鹤归来与子游。
<br>【卧病逾月请郡不许复直玉堂十一月一日锁院是日苦寒诏赐官烛法酒书呈同院】
<br>微霰疏疏点玉堂，词头夜下揽衣忙。分光御烛星辰烂，拜赐宫壶雨露香。醉眼有花书字大，老人无睡漏声长。何时却逐桑榆暖，社酒寒灯乐未央。
<br>【送周朝议守汉州】
<br>茶为西南病，岷俗记二李。（杞与稷也。）何人折其锋，矫矫六君子。（谓思道与侄正孺、张永徽、吴醇翁、吕元钧、宋文辅也。）君家尤出力，流落初坐此。谓当收桑榆，华发看剑履。胡为犯风雪，岁晚行未已。念归诚得计，顾自为谋耳。吾闻江汉间，疮痏有未起。莫轻龚遂老，君王付尺箠。召还当有诏，挽袖谢邻里。犹堪作水衡，供张园林美。
<br>【木山（并叙）】
<br>吾先君子尝蓄木山三峰，且为之记与诗。诗人梅二丈圣俞见而赋之，今三十年矣。而犹子千乘又得五峰，益奇，因次圣俞韵，使并刻之其侧。
<br>木生不用回万牛，愿终天年仆沙洲。时来幸逢河伯秋，掀然见怪推不流。蓬婆雪岭巧雕锼，蛰虫行蚁为豪酋。阿咸大胆忽持去，河伯好事不汝尤。城中古沼浸坤轴，一林瘦竹吾菟裘。二顷良田不难买，三年桤木行可槱。会将白发对苍巘，鲁人不厌东家丘。
<br>【送千乘千能两侄还乡】
<br>治生不求富，读书不求官。譬如饮不醉，陶然有余欢。君看庞德公，白首终泥蟠。岂无子孙念，顾独遗以安。鹿门上冢回，床下拜龙鸾。躬耕竟不起，耆旧节独完。念汝少多难，冰雪落绮纨。五子如一人，奉养真色难。烹鸡独馈母，自飨苜蓿槃。口腹恐累人，宁我食无肝。西来四千里，敝袍不言寒。秀眉似我兄，亦复心闲宽。忽然舍我去，岁晚留余酸。我岂轩冕人，青云意先阑。汝归莳松菊，环以青琅玕。桤阴三年成，可以挂我冠。清江入城郭，小圃生微澜。相従结茅舍，曝背谈金銮。
<br>【送周正孺知东川】
<br>得郡书生荣，还家昔人重。而况东西川，千骑许上冢。里门下车入，父老自惊耸。端如何武贤，不事长卿宠。清时养材杰，杞梓方培拥。未应遗合抱，取用及把拱。如君尚出麾，顾我宜耕垄。先归谢先手，求去悔不勇。岂云慕廉退，实自知衰冗。为君扫棠阴，画像或相踵。（蜀中太守无不画像者。）
<br>【题李伯时画赵景仁琴鹤图二首】
<br>清献先生无一钱，故应琴鹤是家传。谁知默鼓无弦曲，时向珠宫舞幻仙。
<br>丑石寒松未易亲，聊将短曲调长人。乘轩故自非明眼，终日僛僛舞爨薪。
<br>【次前韵再送周正孺】
<br>东川得望郎，坐与西争重。高风倾石室，旧学鄙文冢。蜀人安使君，所至野不耸。竹马迎细侯，大钱送刘宠。遥知句溪路，老稚相扶拥。看画古丛祠，百怪朝幽拱。牛头与兜率，云木蔚堆垄。醉乡追旧游，笔阵贾余勇。聊将诗酒乐，一扫簿书冗。西风吹好句，珠玉本无踵。（刘蜕《文冢铭》，在梓州。）
<br>【书王定国所藏烟江叠嶂图（王晋卿画）】
<br>江上愁心千叠山，浮空积翠如云烟。山耶云耶远莫知，烟空云散山依然。但见两崖苍苍暗绝谷，中有百道飞来泉。萦林络石隐复见，下赴谷口为奔川。川平山开林麓断，小桥野店依山前。行人稍度乔木外，渔舟一叶江吞天。使君何従得此本，点缀毫末分清妍。不知人间何处有此境，径欲往买二顷田。君不见武昌樊口幽绝处，东坡先生留五年。春风摇江天漠漠，暮云卷雨山娟娟。丹枫翻鸦伴水宿，长松落雪惊醉眠。桃花流水在人世，武陵岂必皆神仙。江山清空我尘土，虽有去路寻无缘。还君此画三叹息，山中故人应有招我归来篇。
<br>【次韵王定国会饮清虚堂】
<br>何逊扬州又几年，官梅诗兴故依然。何人可复间季孟，与子不妨中圣贤。卜筑君方淮上郡，归心我已剑南川。此身正似蚕将老，更尽春光一再眠。
<br>【兴龙节侍宴前一日微雪与子由同访王定国小饮清虚堂定国出数诗皆佳而五言尤奇子由又言昔与孙巨源同过定国感念存没悲欢久之夜归稍醒各赋一篇明日朝中以示定国也】
<br>天风淅淅飞玉沙，诏恩归沐休早衙。遥知清虚堂里雪，正似薝卜林中花。出门自笑无所诣，呼酒持劝惟君家。踏冰凌兢战疲马，扣门剥啄惊寒鸦。羡君五字入诗律，欲与六出争天葩。头风已倩檄手愈，背痒恰得仙爪爬。银瓶泻油浮蚁酒，紫碗铺粟盘龙茶。幅巾起作瞿鹆舞，叠鼓谁掺渔阳挝。九衢灯火杂梦寐，十年聚散空咨嗟。明朝握手殿门外，共看银阙暾朝霞。
<br>【王晋卿所藏著色山二首】
<br>缥缈营丘水墨仙，浮空出没有无间。迩来一变风流尽，谁见将军著色山。
<br>荦确何人似退之，意行无路欲従谁。宿云解驳晨光漏，独见山红涧碧时。
<br>【次韵黄鲁直效进】
<br>士作岁寒知松柏诗
<br>龙蛰虽高卧，鸡鸣不废时。炎凉徒自变，茂悦两相知。已负栋梁质，肯为儿女姿。那忧霜贸贸，未喜日迟迟。难与夏虫语，永无秋实悲。谁知此植物，亦解秉天彝。
<br>【王晋卿作烟江叠嶂图仆赋诗十四韵晋卿和之语特奇丽因复次韵不独纪其诗画之美亦为道其出处契阔之故而终之以不忘在莒之戒亦朋友忠爱之义也】
<br>山中举头望日边，长安不见空云烟。归来长安望山上，时移事改应潸然。管弦去尽宾客散，惟有马埒编金泉。渥洼故自千里足，要饱风雪轻山川。屈居华屋啖枣脯，十年俯仰龙旗前。却因病瘦出奇骨，监车之厄宁非天。风流文采磨不尽，水墨自与诗争妍。画山何必山中人，田歌自古非知田。郑虔三绝君有二，笔势挽回三百年。欲将岩谷乱窈窕，眉峰修嫮夸连娟。人间何有春一梦，此身将老蚕三眠。山中幽绝不可久，要作平地家居仙。能令水石长在眼，非君好我当谁缘。愿君终不忘在莒，乐时更赋囚山篇。（柳子厚有《囚山赋》。）
<br>【夜直玉堂携李之仪端叔诗百余首读至夜半书其后】
<br>玉堂清冷不成眠，伴直难呼孟浩然。暂借好诗消永夜，每逢佳处辄参禅。愁侵砚滴初含冻，喜入灯花欲斗妍。寄语君家小儿子，他时此句一时编。
<br>【景仁和赐酒烛诗复次韵谢之（时公方进新乐。）】
<br>笙磬分均上下堂，（旧说堂上之乐，皆受笙均；堂下之乐，皆受磬均。）游鱼舞兽自奔忙。朱弦初识孤桐韵，（旧乐金石声高而丝声微，今乐金石与丝声皆著。）玉琯犹闻秬黍香。（旧法以尺生律，今以黍定律，以律生尺。）万事今方咨伯始，一斑我亦愧真长。此生会见三雍就，无复寥寥叹未央。
<br>【次韵刘贡父春日赐幡胜】
<br>宽诏随春出内朝，三军喜气挟狐貂。镂银错落翻斜月，剪彩缤纷舞庆霄。腊雪强飞才到地，（前一日微雪。）晓风偷转不惊条。脱冠径醉应归卧，便腹従人笑老韶。（是日幕次赐酒。）
<br>【再和】
<br>与君流落偶还朝，过眼纷纶七叶貂。莫笑华颠飘彩胜，几人黄壤隔青霄。行吟未许穷骚雅，坐啸犹能出教条。记取明年江上郡，五更春枕梦春韶。
<br>【叶公秉王仲至见和次韵答之】
<br>AA33絺方暑亦堪朝，岁晚凄风忆皂貂。共喜鹓鸾归禁御，心知日月在重霄。君如老骥初遭络，我似枯桑不受条。强镊霜须簪彩胜，苍颜得酒尚能韶。
<br>【再和】
<br>衰迟何幸得同朝，温劲如君合珥貂。谁惜异材蒙径寸，自惭枯枿借凌霄。光风泛泛初浮水，红糁离离欲缀条。后日一樽何处共，奉常端冕作咸韶。
<br>【次韵王晋卿惠花栽栽所寓张退傅第中一首】
<br>坐来念念失前人，共向空中寓一尘。若问此花谁是主，天教闲客管青春。
<br>【次韵王晋卿上元侍燕端门】
<br>月上九门开，星河绕露台。君方枕中梦，我亦化人来。光动仙球缒，香余步辇回。相従穿万马，衰病若为陪。
<br>【王郑州挽词（克臣）】
<br>羡君华发起琳宫，右辅初还鼓角雄。千里农桑歌子产，一时冠盖慕萧嵩。那知聚散舂粮外，便有悲欢过隙中。京兆同僚几人在，犹思对案笔生风。（予为开封幕，与子难同厅。）
<br>【书王定国所藏王晋卿画著色山二首】
<br>白发四老人，何曾在商颜。烦君纸上影，照我胸中山。山中亦何有，木老土石顽。正赖天日光，涧谷纷斓斑。我心空无物，斯文定何间。君看古井水，万象自往还。
<br>君归岭北初逢雪，我亦江南五见春。寄语风流王武子，三人俱是识山人。
<br>【送吕昌朝知嘉州】
<br>不羡三刀梦蜀都，聊将八咏继东吴。卧看古佛凌云阁，敕赐诗人明月湖。得句会应缘竹鹤，思归宁复为莼鲈。横空好在修眉色，头白犹堪乞左符。
<br>【次韵黄鲁直寄题郭明父府推颍州西斋二首】
<br>树头啄木常疑客，客去而瞋定不然。脱辖已应生井沫，解衣聊复起庖烟。平生诗酒真相污，此去文书恐独贤。早晚西湖映华发，小舟翻动水中天。
<br>寂寞东京月旦州，德星无复缀珠旒。莫嗟平舆（舆音预。）空神物，尚有西斋接胜流。春梦屡寻湖十顷，家书新报橘千头。雪堂亦有思归曲，为谢平生马少游。
<br>
<br>卷十八
<br>◎诗一百十八首
<br>【次韵秦少章和钱蒙仲】
<br>碧畦黄陇稻如京，岁美人和易得情。鉴里移舟天外思，地中鸣角古来声。山围故国城空在，潮打西陵意未平。二子有如双白鹭，隔江相照雪衣明。
<br>【次韵钱越州】
<br>髯尹超然定逸群，南游端为访云门。谪仙归侍玉皇案，老鹤来乘刺史轓。已觉簿书哀老子，故知笾豆有司存。年来齿颊生荆棘，习气因君又一言。
<br>【同秦仲二子雨中游宝山】
<br>平明已报百吏散，半日来陪二子闲。立鹊低昂烟雨里，行人出没树林间。
<br>【去杭十五年复游西湖用欧阳察判韵】
<br>我识南屏金鲫鱼，重来拊槛散斋余。还従旧社得心印，似省前生觅手书。葑合平湖久芜漫，人经丰岁尚凋疏。谁怜寂寞高常侍，老去狂歌忆孟诸。
<br>【与莫同年雨中饮湖上】
<br>到处相逢是偶然，梦中相对各华颠。还来一醉西湖雨，不见跳珠十五年。
<br>【送子由使契丹】
<br>云海相望寄此身，那因远适更沾巾。不辞驿骑凌风雪，要使天骄识凤麟。沙漠回看清禁月，湖山应梦武林春。单于若问君家世，莫道中朝第一人。
<br>【次韵答刘景文左藏（有美堂燕集，景文有诗。）】
<br>我老诗坛仆鼓旗，借君佳句发良时。但空贺监杯中物，莫示孙郎帐下儿。夜烛催诗金烬落，秋芳压帽露华滋。故应好语如爬痒，有味难名只自知。
<br>【座上复借韵送岢岚军通判叶朝奉】
<br>云间踏白看缠旗，莫忘西湖把酒时。梦里吴山连越峤，樽前羌妇杂胡儿。夕烽过后人初醉，春雁来时雪未滋。为问従军真乐否，书来粗遣故人知。
<br>【轼始于文登海上得白石数升如芡实可作枕闻梅丈嗜石故以遗其子子明学士子明有诗次其韵】
<br>海隅荒怪有谁珍，零落珊瑚泣季伦。法供坐令微物重，（轼旧有怪石供。）色难归致孝心纯。只疑薏苡来交趾，未信玭珠出泗滨。愿子聚为江夏枕，不劳麾扇自宁亲。
<br>【次韵钱越州见寄】
<br>莫将牛弩射羊群，卧治何妨昼掩门。稍喜使君无疾病，时因送客见车轓。搔头白朆秋无数，闭眼丹田夜自存。欲息波澜须引去，吾侪岂独坐多言。
<br>【文登蓬莱阁下石壁千丈为海浪所战时有碎裂淘洒岁久皆圜熟可爱土人谓此弹子涡也取数百枚以养石菖蒲且作诗遗垂慈堂老人】
<br>蓬莱海上峰，玉立色不改。孤根捍滔天，云骨有破碎。阳侯杀廉角，阴火发光彩。累累弹丸间，琐细成珠琲。阎浮一沤耳，真妄果安在。我持此石归，袖中有东海。垂慈老人眼，俯仰了大块。置之盆盎中，日与山海对。明年菖蒲根，连络不可解。倘有蟠桃生，旦暮犹可待。
<br>【次韵毛滂法曹感雨诗】
<br>江南佳公子，遗我锦绣端。揽之温如春，公子焉得寒。兴雨自有时，肤寸便濛。敛藏以自润，牛斗何足干。空庭月与影，强结三友欢。我岂不足欤，要此清团团。所欢在一醉，常恐樽中干。舍酒尚可乐，明珠如弹丸。但恐千仞雀，忽忽发虚弹。迨子闲暇时，种子田中丹。一朝涉世故，空腹容欺谩。我顷在东坡，秋菊为夕餐。永愧坡间人，布褐为我完。雪堂初覆瓦，上簟无下莞。时时亦设客，每醉筒辄殚。一笑便倾倒，五年得轻安。公子岂我徒，衣钵传一箪。定非郊与岛，笔势江河宽。悲吟古寺中，穿帷雪漫漫。他年记此味，芋火对懒残。
<br>【送邓宗古还乡】
<br>广汉有姜子，孝弟行里闾。赤眉虽豺虎，弛兵过其墟。至今空清泉，无复双鲤鱼。南郑有李郃，得妙甘公书。夜坐指流星，惊倒两使车。抱关不肯仕，布褐蒙璠玙。西南固多士，君得二子余。凛凛忠文公，搜士及樵渔。涧溪有幽讨，蘋芷真嘉蔬。岁晚终不食，心恻当何如。
<br>【参寥上人初得智果院会者十六人分韵赋诗轼得心字】
<br>涨水返旧壑，飞云思故岑。念君忘家客，亦有怀归心。三间得幽寂，数步藏清深。攒金卢橘坞，散火杨梅林。茶笋尽禅味，松杉真法音。云崖有浅井，玉醴常半寻。遂名参寥泉，可濯幽人襟。相携横岭上，未觉衰年侵。一眼吞江湖，万象涵古今。愿君更小筑，岁晚解我簪。
<br>【哭王子立次儿子迨韵三首】
<br>彭城初识子，照眼白而长。异梦成先兆，（予为密州，子立未尝相识，忽告同舍生曰：“吾梦为密州婿，何也？”已而果以子由之子妻之。）清言得未尝。岂惟知礼意，遂欲补诗亡。（子立能诗，而有礼学。）咄咄真相逼，诸生敢雁行。
<br>非无伯鸾志，独有子云悲。恨子非天合，犹能使我思。儿曹莫凄恸。老眼欲枯萎。会哭皆豪杰，谁为感旧诗。（子立与黄鲁直、张文潜、晁无咎、秦少游、陈无己皆友善。）
<br>龙困尝鱼服，羊儇或虎蒙。匆匆成鬼录，愦愦到天公。偶落藩墙上，同游羿彀中。回看十年事，黄叶卷秋风。
<br>【异鹊（并叙）】
<br>熙宁中，柯侯仲常通守漳州，以救饥得民。有二鹊栖其厅事，讫侯之去，鹊亦送之，漳人异焉。为赋此诗。
<br>昔我先君子，仁孝行于家。家有五亩园，幺凤集桐花。是时乌与鹊，巢鷇可俯拏。忆我与诸儿，饲食观群呀。里人惊瑞异，野老笑而嗟。云此方乳哺，甚畏鸢与蛇。手足之所及，二物不敢加。主人若可信，众鸟不我遐。故知中孚化，可及鱼与豭。柯侯古循吏，悃愊真无华。临漳所全活，数等江干沙。仁心格异族，两鹊栖其衙。但恨不能言，相对空楂楂。善恶以类应，古语良非夸。君看彼酷吏，所至号鬼车。
<br>【次韵詹适宣德小饮巽亭】
<br>君方梦谪仙，（来诗记李白郎官湖事。）我亦吊文园。江上同三黜，天涯又一樽。涛雷殷白昼，梅雪耿黄昏。归去多情雨，应随御史轩。（詹为御史主簿。）
<br>【东川清丝寄鲁冀州戏赠】
<br>鹅溪清丝清如冰，上有千岁交枝藤。藤生谷底饱风雪，岁晚忽作龙蛇升。嗟我虽为老侍従，骨寒只爱布与缯。床头锦衾未还客，坐觉芒刺在背膺。岂如髯卿晚乃贵，福禄正似川方增。醉中倒著紫绮裘，下有半臂出缥绫。封题不敢妄裁剪，刀尺自有佳人能。遥知千骑出清晓，积雪未放游尘兴。白须红带柳丝下，老弱空巷人相登。但放奇纹出领袖，吾髯虽老无人憎。
<br>【怡然以垂云新茶见饷报以大龙团仍戏作小诗】
<br>妙供来香积，珍烹具大官。拣芽分雀舌，赐茗出龙团。晓日云庵暖，春风浴殿寒。聊将试道眼，莫作两般看。
<br>【次韵王忠玉游虎丘绝句三首】
<br>当年大白此相浮，老守娱宾得二丘。（郡人有闾丘公。太守王规父尝云：不谒虎丘，即谒闾丘。规父，忠玉伯父也。）白发重来故人尽，空余丛桂小山幽。
<br>青盖红旗映玉山，新诗小草落玄泉。风流使者人争看，知有真娘立道边。（虎丘中路有真娘墓。）
<br>舞衣歌扇转头空，只有青山杳霭中。莫共吴王斗百草，使君未敢借惊鸿。
<br>【寄蔡子华】
<br>故人送我东来时，手栽荔子待我归。荔子已丹吾发白，犹作江南未归客。江南春尽水如天，肠断西湖春水船。想见青衣江畔路，白鱼紫笋不论钱。霜髯三老如霜桧，旧交零落今谁在。莫従唐举问封侯，但遣麻姑更爬背。
<br>【和钱四寄其弟龢】
<br>再见涛头涌玉轮，烦君久驻浙江春。年来总作维摩病，堪笑东西二老人。
<br>【臣病弥月闻垂云花开顺阇黎以诗见招次韵答之】
<br>道人心似水，不碍照花妍。燕坐春强半，清阴月屡迁。平生无起灭，一念有陈鲜。袅袅风枝举，离离日萼蔫。病吟终少味，老醉不成颠。何必遨头出，湖中有散仙。
<br>【故周茂叔先生濂溪（溪在庐山下。）】
<br>世俗眩名实，至人疑有无。怒移水中蟹，爱及屋上乌。坐令此溪水，名与先生俱。先生本全德，廉退乃一隅。因抛彭泽米，偶似西山夫。遂即世所知，以为溪之呼。先生岂我辈，造物乃其徒。应同柳州柳，聊使愚溪愚。
<br>【次韵子由使契丹至涿州见寄四首】
<br>老人痴钝已逃寒，子复辞行理亦难。要到卢龙看古塞，投文易水吊燕丹。（余昔年辞免使北。）
<br>胡羊代马得安眠，穷发之南共一天。又见子卿持汉节，遥知遗老泣山前。
<br>毡毳年来亦甚都，时时鴂舌问三苏。（予与子由入京时，北使已问所在。后余馆伴，北使屡诵三苏文。）那知老病浑无用，欲问君王乞镜湖。
<br>始忆庚寅降屈原，旋看蜡凤戏僧虔。随翁万里心如铁，此子何劳为买田。（时犹子迟侍行。）
<br>【雪后便欲与同僚寻春一病弥月杂花都尽独牡丹在尔刘景文左藏和顺阇黎诗见赠次韵答之】
<br>残花怨久病，剩雨泣余妍。不见双旌出，空令九陌迁。（开园时市井皆入。）知君苦寂寞，妙语嚼芳鲜。浅紫従争发，深红任蚤蔫。天葩尚青萼，国色待华颠。载酒邀诗将，癯儒不是仙。
<br>【次韵刘景文周次元寒食同游西湖】
<br>絮飞春减不成年，老境同乘下濑船。蓝尾忽惊新火后，（白乐天《寒食》诗云：三杯蓝尾酒，一碟胶牙饧。）遨头要及浣花前。（成都太守自正月二日出游，谓之遨头，至四月十九日浣花乃止。）山西老将诗无敌，洛下书生语更妍。共向北山寻二士，画桡鼍鼓聒清眠。
<br>【连日与王忠玉张全翁游西湖访北山清顺道潜二诗僧登垂云亭饮参寥泉最后过唐州陈使君夜饮忠玉有诗次韵答之】
<br>北山非自高，千仞付我足。西湖亦何有，万象生我目。云深人在坞，风静响应谷。与君皆无心，信步行看竹。竹间逢诗鸣，眼色夺湖渌。百篇成俯仰，二老相追逐。故应千顷池，养此一双鹄。山高路已断，亭小膝屡促。夜寻三尺井，渴饮半瓯玉。明朝闹丝管，寒食杂歌哭。使君坐无聊，狂客来不速。载酒有鸱夷，扣门非啄木。浮蛆滟金碗，翠羽出华屋。须臾便陈迹，觉梦那可续。及君未渡江，过我勤秉烛。一笑换人爵，百年终鬼录。
<br>【新茶送签判程朝奉以馈其母有诗相谢次韵答之】
<br>缝衣付与溧阳尉，舍肉怀归颍谷封。闻道平反供一笑，会须难老待千钟。火燧试焙分新胯，雪里头纲辍赐龙。従此升堂是兄弟，一瓯林下记相逢。
<br>【次韵送张山人归彭城】
<br>羡君飘荡一虚舟，来作钱塘十日游。水洗禅心都眼净，山供诗笔总眉愁。雪中乘兴真聊尔，春尽思归却罢休。何日五湖従范蠡，种鱼万尾橘千头。
<br>【次韵林子中王彦祖唱酬】
<br>早知身寄一沤中，晚节尤惊落木风。（近闻莘老、公择皆逝，故有此句。）昨梦已论三世事，岁寒犹喜五人同。（轼与子中、彦祖、子敦、完夫同试举人景德寺，今皆健。）雨余北固山围座，春尽西湖水映空。差胜四明狂监在，更将老眼犯尘红。
<br>【寿星院寒碧轩】
<br>清风肃肃摇窗扉，窗前修竹一尺围。纷纷苍雪落夏簟，冉冉绿雾沾人衣。日高山蝉抱叶响，人静翠羽穿林飞。道人绝粒对寒碧，为问鹤骨何缘肥。
<br>【书刘景文所藏王子敬帖绝句】
<br>家鸡野鹜同登俎，春蚓秋蛇总入奁。君家两行十二字，气压邺侯三万签。
<br>【书刘景文所藏宗少文一笔画】
<br>宛转回纹锦，萦盈连理花。何须郭忠恕，匹素画缫车。
<br>【真觉院有洛花花时不暇往四月十八日与刘景文同往赏枇杷】
<br>绿暗初迎夏，红残不及春。魏花非老伴，卢橘是乡人。井落依山尽，岩崖发兴新。岁寒君记取，松雪看苍鳞。
<br>【又和刘景文韵】
<br>牡丹松桧一时栽，付与春风自在开。试问壁间题字客，几人不为看花来。
<br>【西湖寿星院此君轩】
<br>卧听谡谡碎龙鳞，俯看苍苍立玉身。一舸鸱夷江海去，尚余君子六千人。
<br>【仲天贶王元直自眉山来见余钱塘留半岁既行作绝句五首送之】
<br>仲君岂弟多学，王子清修寡言。病后空惊鹤瘦，时来或作鹏骞。
<br>海角烦君远访，江源与我同来。剩作数诗相送，莫教万里空回。
<br>三人一旦同行，（二子与秦少章同寓高斋，复同舟北行。）留下高斋月明。遥想扁舟京口，尚余孤枕潮声。
<br>更欲留君久住，念君去国弥年。空使犀颅玉颊，长怀髯舅凄然。
<br>为予远致殷勤，瑞草桥边老人。红带雅宜华发，白醪光泛新春。（老人，王庆源也。）
<br>【赠善相程杰】
<br>心传异学不谋身，自要清时阅搢绅。火色上腾虽有数，急流勇退岂无人。书中苦觅元非诀，醉里微言却近真。我似乐天君记取，华颠赏遍洛阳春。
<br>【次韵林子中蒜山亭见寄】
<br>奇逸多闻老敬通，何人慷慨解怜翁。十年簿领催衰白，一笑江山发醉红。闻道赋诗临北固，未应举扇向西风。叩头莫唤无家客，归扫岷峨一亩宫。
<br>【再和并答杨次公】
<br>昆卢海上妙高峰，二老遥知说此翁。聊复舣舟寻紫翠，不妨持节散陈红。高怀却有云门兴，好句真传雪窦风。唱我三人无谱曲，冯夷亦合舞幽宫。
<br>【次韵刘景文送钱蒙仲三首】
<br>谁识天闲老骥，不争日暮长途。送尽青云九子，归去扁舟五湖。
<br>寄语竹林社友，同书桂籍天伦。王郎独为鬼录，世间无此玉人。
<br>五字古原春草，千金汉殿长门。经纬尚余三策，典刑留与诸孙。
<br>【菩提寺南漪堂杜鹃花】
<br>南漪杜鹃天下无，披香殿上红氍毹。鹤林兵火真一梦，不归阆苑归西湖。
<br>【题杨次公春兰】
<br>春兰如美人，不采羞自献。时闻风露香，蓬艾深不见。丹青写真色，欲补离骚传。对之如灵均，冠佩不敢燕。
<br>【题杨次公蕙】
<br>蕙本兰之族，依然臭味同。曾为水仙佩，相识楚词中。幻色虽非实，真香亦竟空。发何起微馥，鼻观已先通。
<br>【次韵曹辅寄壑源试焙新芽】
<br>仙山灵雨湿行云，洗遍香肌粉未匀。明月来投玉川子，清风吹破武林春。要知玉雪心肠好，不是膏油首面新。戏作小诗君一笑，従来佳茗似佳人。
<br>【次韵袁公济谢芎椒诗】
<br>燥吻时时著酒濡，要令卧疾致文殊。河鱼溃腹空号楚，汗水流始信吴。（《吴真君服椒法》云：半年脚心汗如水。）自笑方求三岁艾，不如长作独眠夫。羡君清瘦真仙骨，更助飘飘鹤背躯。
<br>【次韵杨次公惠径山龙井水（龙井水洗病眼有效）】
<br>漏尽鸡号厌夜行，年来小器溢瓶罂。弃官纵未归东海，罢郡犹堪作水衡。幻色将空眼先暗，胜游无碍脚殊轻。空烦远致龙渊水，宁复临池似伯英。
<br>【次韵刘景文登介亭】
<br>泽国梅雨余，衰年困蒸溽。高堂磨新塼，颇觉利腰足。松根百尺井，两绠飞净渌。流觞聚儿童，一笑为捧腹。清风信可御，刚气在岩麓。始知共此世，物外无三伏。长歌入云去，不待弦管逐。西湖真西子，烟树点眉目。涛沙少酝籍，高浪翻雪屋。俯仰拊四海，百世飞鸟速。远追钱氏余，近吊祖侯躅。吾生如寄耳，寸晷轻尺玉。谁似刘将军，逸韵谢边幅。千言一挥手，五车不再读。春岩彩鸡舞，月峡哀猿哭。朝先鶗鴂起，暮与寒螀续。我老废吟哦，赖君时击触。従今事远览，发轫此幽谷。清游得三昧，至乐谢五欲。莫作狂道士，气压刘师服。
<br>【袁公济和刘景文登介亭诗复次韵答之】
<br>昏昏堕醉梦，奈此六月溽。君诗如清风，吹我朝睡足。登临得佳句，江白照湖渌。袖手独不言，默稿已在腹。是时风雨过，蔼蔼云归麓。疏星带微月，金火争见伏。惜哉此清景，变灭不可逐。归来读君诗，耿耿犹在目。却思少年日，声价争场屋。文如翻水成，赋作叉手速。秋风起鸿雁，我亦继华躅。那知君蹭蹬，独泣荆山玉。相见南新道，青衫垂破幅。早知事大缪，恨不十年读。莫嫌冯唐老，终胜贾谊哭。今年复为僚，旧好许重续。升沉何足道，等是蛮与触。共为湖山主，出入穷涧谷。众驰君不争，人弃我所欲。何时神武门，相约挂冠服。
<br>
<br>卷十九
<br>◎诗六十四首
<br>【次韵刘景文西湖席上】
<br>二老长身屹两峰，常撞大吕应黄钟。将辞邺下刘公干，却见云间陆士龙。白发怜君略相似，青山许我定相従。吾今官已六百石，惭愧当年邴曼容。
<br>【次前韵答马忠玉】
<br>坡陀巨麓起连峰，积累当年庆自钟。灵运子孙俱得凤，慈明兄弟孰非龙。河梁会作看云别，诗社何妨载酒従。祗有西湖似西子，故应宛转为君容。
<br>【予去杭十六年而复来留二年而去平生自觉出处老少粗似乐天虽才名相远而安分寡求亦庶几焉三月六日来别南北山诸道人而下天竺惠净师以丑石赠行作三绝句】
<br>当年衫鬓两青青，强说重临慰别情。衰发只今无可白，故应相对话来生。
<br>出处依稀似乐天，敢将衰朽较前贤。便従洛社休官去，犹有闲居二十年。
<br>在郡依前六百日，山中不记几回来。还将天竺一峰去，欲把云根到处栽。
<br>【次韵答黄安中兼简林子中】
<br>老去心灰不复然，一麾江海意方坚。那堪黄散付子度，空羡苏杭养乐天。病肺一春难白酒，别肠三夜绕朱弦。群仙正欲吾归去，共把清风借玉川。
<br>【留别蹇道士拱辰】
<br>黑月在浊水，何曾不清明。寸田满荆棘，梨枣无従生。何时反吾真，岁月今峥嵘。屡接方外士，早知俗缘轻。庚桑托鸡鹄，未肯化南荣。晚识此道师，似有宿世情。笑指北山云，诃我不归耕。仙人汉阴马，微服方地行。咫尺不往见，烦子通姓名。愿持空手去，独控横江鲸。
<br>【次韵子由书王晋卿画山水二首】
<br>老去君空见画，梦中我亦曾游。桃花纵落谁见，水到人间伏流。
<br>山人昔与云俱出，俗驾今随水不回。赖我胸中有佳处，一樽时对画图开。
<br>【又书王晋卿画四首·山阴陈迹】
<br>当年不识此清真，强把先生拟季伦。等是人间一陈迹，聚蚊金谷本何人。
<br>【又书王晋卿画四首·雪溪乘兴】
<br>溪山雪月两佳哉，宾主谈锋夜转雷。犹言不见戴安道，为问适従何处来。
<br>【又书王晋卿画四首·四明狂客】
<br>毫端偶集一微尘，何处溪山非此身。狂客思归便归去，更求敕赐枉天真。
<br>【又书王晋卿画四首·西塞风雨】
<br>斜风细雨到来时，我本无家何处归。仰看云天真蒻笠，旋收江海入蓑衣。
<br>【破琴诗（并引）】
<br>旧说，房琯开元中尝宰卢氏，与道士邢和璞出游，过夏口村，入废佛寺，坐古松下。和璞使人凿地，得瓮中所藏娄师德与永禅师书，笑谓琯曰：“颇忆此耶？”琯因怅然，悟前生之为永师也。故人柳子玉宝此画，云是唐本，宋复古所临者。元祐六年三月十九日，予自杭州还朝，宿吴淞江，梦长老仲殊挟琴过予，弹之有异声，就视，琴颇损，而有十三弦。予方叹惜不已，殊曰：“虽损，尚可修。”曰：“奈十三弦何？”殊不答，诵诗云：“度数形名本偶然，破琴今有十三弦。此生若遇邢和璞，方信秦筝是响泉。”予梦中了然识其所谓，既觉而忘之。明日昼寝复梦，殊来理前语，再诵其诗，方惊觉而殊适至，意其非梦也。问之殊，盖不知。是岁六月，见子玉之子子文京师，求得其画，乃作诗并书所梦其上。子玉名瑾，善作诗及行草书。复古名迪，画山水草木，盖妙绝一时。仲殊本书生，弃家学佛，通脱无所著，皆奇士也。
<br>破琴虽未修，中有琴意足。谁云十三弦，音节如佩玉。新琴空高张，弦声不附木。宛然七弦筝，动与世好逐。陋矣房次律，因循堕流俗。悬知董庭兰，不识无弦曲。
<br>【题王晋卿画后】
<br>丑石半蹲山下虎，长松倒卧水中龙。试君眼力看多少，数到云峰第几重。
<br>【听武道士弹贺若】
<br>清风终日自开帘，凉月今宵肯挂檐。琴里若能知贺若，诗中定合爱陶潜。
<br>【元祐六年六月自杭州召还汶公馆我于东堂阅旧诗卷次诸公韵三首】
<br>半熟黄粱日未斜，玉堂阴合手栽花。却寻三十年前味，未饭钟时已饭茶。
<br>梦觉还惊屟响廊，故人来炷影前香。鬓发白尽成何事，一帖空存老遂良。（法贴中有褚遂良书云，即日，遂良须发尽白。）
<br>尺一东来唤我归，衰年已迫故山期。文章曹植今堪笑，却卷波澜入小诗。
<br>【次韵子由书王晋卿画山水一首而晋卿和二首】
<br>误点故教同子敬，杂篇真欲拟汤休。陇云寄我山中信，雪月追君溪上舟。会看飞仙虎头箧，却来颠倒拾遗裘。（子美诗云：天吴及紫凤，颠倒在短褐。）王孙办作玄真子，细雨斜风不湿鸥。
<br>此境眼前聊妄想，几人林下是真休。我今心似一潭月，君已身如万斛舟。看画题诗双鹤鬓，归田送老一羊裘。明年兼与士龙去，万顷苍波没两鸥。
<br>【感旧诗（并引）】
<br>嘉祐中，予与子由同举制策，寓居怀远驿，时年二十六，而子由二十三耳。一日，秋风起，雨作，中夜翛然，始有感慨离合之意。自尔宦游四方，不相见者十常七八。每夏秋之交，风雨作，木落草衰，辄凄然有此感，盖三十年矣。元丰中，谪居黄冈，而子由亦贬筠州，尝作诗以记其事。元祐六年，予自杭州召还，寓居子由东府，数月复出领汝阴，时予年五十六矣，乃作诗，留别子由而去。
<br>床头枕驰道，双阙夜未央。车毂鸣枕中，客梦安得长。新秋入梧叶，风雨惊洞房。独行惭月影，怅焉感初凉。筮仕记怀远，谪居念黄冈。一往三十年，此怀未始忘。扣门呼阿同，（子由，一字同叔。）安寝已太康。青山映华发，归计三月粮。我欲自汝阴，径上潼江章。想见冰槃中，石密与柿霜。（予欲请东川而归，二物皆东川所出。）怜子遇明主，忧患已再尝。报国何时毕，我心久已降。
<br>【西湖秋涸东池鱼窘甚因会客呼网师迁之西池为一笑之乐夜归被酒不能寐戏作放鱼一首】
<br>东池浮萍半粘块，裂碧跳青出鱼背。西池秋水尚涵空，舞阔摇深吹荇带。吾僚有意为迁居，老守纵馋那忍脍。纵横争看银刀出，瀺灂初惊玉花碎。但愁数罟损鳞鬣，未信长堤隔涛濑。AA34AA34发发须臾间，圉圉洋洋寻丈外。安知中无蛟龙种，尚恐或有风云会。明年春水涨西湖，好去相忘渺淮海。
<br>【复次放鱼前韵答赵承议陈教授】
<br>扰扰万生同大块，枪榆不羡培风背。青丘已吞云梦芥，黄河复缭天门带。长讥韩子隘且陋，一饱鲸鱼何足脍。东坡也是可怜人，披抉泥沙收细碎。逝将归修八节滩，又欲往钓七里濑。正似此鱼逃网中，未与造物游数外。且将新句调二子，湖上秋高风月会。为君更唤木肠儿，却扣两舷歌小海。
<br>【九月十五日观月听琴西湖一首示坐客】
<br>白露下众草，碧空卷微云。孤光为谁来，似为我与君。水天浮四坐，河汉落酒樽。使我冰雪肠，不受曲蘖醺。尚恨琴有弦，出鱼乱湖纹。哀弹本旧曲，妙耳非昔闻。良时失俯仰，此见宁朝昏。悬知一生中，道眼无由浑。
<br>【复次前韵谢赵景贶陈履常见和兼简欧阳叔弼兄弟】
<br>能诗李长吉，识字扬子云。端能居此府，坐啸获两君。逝将江湖去，浮我五石樽。眷焉复少留，尚为世所醺。或劝莫作诗，儿辈工织纹。朱弦寄三叹，未害俗耳闻。共寻两欧阳，伐薪照黄昏。是家有甘井，汲多终不浑。
<br>【送欧阳主簿赴官韦城四首】
<br>凤雏骥子日相高，白发苍颜笑我曹。读遍牙签三万轴，却来小邑试牛刀。
<br>出处年来恨不齐，一樽临水记分携。江湖咫尺吾将老，汝颍东流子却西。
<br>白马津头春水来，白鱼犹喜似江淮。使君已复冰堂酒，更劝重新画舫斋。
<br>道傍垂白定沾巾，正似当年绿发新。故国依然乔木在，典刑复见老成人。
<br>【泛颍】
<br>我性喜临水，得颍意甚奇。到官十日来，九日河之湄。吏民笑相语，使君老而痴。使君实不痴，流水有令姿。绕郡十余里，不驶亦不迟。上流直而清，下流曲而漪。画船俯明镜，笑问汝为谁。忽然生鳞甲，乱我须与眉。散为百东坡，顷刻复在兹。此岂水薄相，与我相娱嬉。声色与臭味，颠倒眩小儿。等是儿戏物，水中少磷淄。赵陈两欧阳，同参天人师。观妙各有得，共赋泛颍诗。
<br>【六观堂老人草书诗】
<br>物生有象象乃滋，梦幻无根成斯须。方其梦时了非无，泡影一失俯仰殊。清露未晞电已徂，此灭灭尽乃真吾。云如死灰实不枯，逢场作戏三昧俱。化身为医忘其躯，草书非学聊自娱。落笔已唤周越奴，苍鼠奋髯饮松腴。剡藤玉版开雪肤，游龙天飞万人呼，莫作羞涩羊氏姝。（六观，取《金刚经》梦、幻等六物也。老人，僧了性，精于医而善草书，下笔有远韵，而人莫知贵，故作此诗。）
<br>【次韵刘景文见寄】
<br>淮上东来双鲤鱼，巧将书信渡江湖。细看落墨皆松瘦，想见掀髯正鹤孤。烈士家风安用此，书生习气未能无。莫因老骥思千里，醉后哀歌缺唾壶。
<br>【次韵赵景贶督两欧阳诗破陈酒戒】
<br>商也哀未散，岁月忽已秋。祥琴虽未调，余悲不敢留。矧此乃韵语，未入金石流。羲之生五子，总角出银钩。吾家有二许，下笔两不休。君言不能诗，此语人信不。千钟斯为尧，百榼斯为丘。陋矣陶士衡，当以大白浮。酒中那有失，醉则不惊鸥。明当罚二子，已洗两玉舟。
<br>【叔弼云履常不饮故不作诗劝履常饮】
<br>我本畏酒人，临觞未尝诉。平生坐诗穷，得句忍不吐。吐酒茹好诗，肝胃生滓污。用此较得丧，天岂不足付。吾侪非二物，岁月谁与度。悄焉得长愁，为计已大误。二欧非无诗，恨子不饮故。强为酹一酌，将非作愁具。成言如皎日，援笔当自赋。他年五君咏，山王一时数。
<br>【臂痛谒告作三绝句示四君子】
<br>公退清闲如致仕，酒余欢适似还乡。不妨更有安心病，卧看萦帘一炷香。
<br>心有何求遣病安，年来古井不生澜。只愁戏瓦闲童子，却作泠泠一水看。
<br>小阁低窗卧晏温，了然非默亦非言。维摩示病吾真病，谁识东坡不二门。
<br>【到颍未几公帑已竭斋厨索然戏作数句】
<br>我昔在东武，吏方谨新书。斋空不知春，客至先愁予。采杞聊自诳，食菊不敢余。岁月今几何，齿发日向疏。幸此一郡老，依然十年初。梦饮本来空，真饱竟亦虚。尚有赤脚婢，能烹赪尾鱼。心知皆梦耳，慎勿歌归欤。
<br>【景贶履常屡有诗督叔弼季默唱和已许诺矣复以此句挑之】
<br>君家文律冠西京，旋筑诗坛按酒兵。袖手莫轻真将种，致师须得老门生。明朝郑伯降谁受，昨夜条侯壁已惊。従此醉翁天下乐，还应一举百觞倾。（文忠公赠苏、梅诗云：我亦愿助勇，鼓旗噪其旁。快哉天下乐，一酹宜百觞。）
<br>【赠月长老】
<br>天形倚一笠，地水转两轮。五霸之所运，毫端栖一尘。功名半幅纸，儿女浪苦辛。子有折足铛，中容五合陈。十年此中过，却是英特人。延我地炉坐，语软意甚真。白灰如积雪，中有红麒麟。勿触红麒麟，作灰维那瞋。拱手但默坐，墙壁方谆谆。今宵恨客多，污子白<叠毛>巾。后夜当独来，不烦主与宾。蒲团坐纸帐，自要观我身。
<br>【次韵答钱穆父以轼得汝阴用杭越唱酬韵作诗见寄】
<br>大耿疲劳已离群，小冯慈爱且当门。（轼本以舍弟亲嫌请郡。）玉堂不著扶犁手，霜鬓偏宜画鹿轓。豪杰虽无两王继，（子直、深父。）风流犹有二欧存。（叔弼、季默。）清诗已入新歌舞，要使邦人识雅言。
<br>【韩退之孟郊墓铭云以昌其诗举此问王定国当昌其身耶抑昌其诗也来诗下语未契作此答之】
<br>昌身如饱腹，饱尽还复饥。昌诗如膏面，为人作容姿。不如昌其气，郁郁老不衰。虽云老不衰，劫坏安所之。不如昌其志，志一气自随。养之塞天地，孟轲不吾欺。人言魏勃勇，股栗向小儿。何如鲁连子，谈笑却秦师。慎勿怨谤谗，乃我得道资。淤泥生连花，粪壤出菌芝。赖此善知识，使我枯生荑。吾言岂须多，冷暖子自知。
<br>【送欧阳推官赴华州监酒】
<br>我观文忠公，四子皆超越。仲也珠径寸，照夜光如月。好诗真脱兔，下笔先落鹘。知音如周郎，议论亦英发。文章乃余事，学道探玄窟。死为长白主，名字书绛阙。（熙宁之末，仲纯父见仆于京城之东，曰：“吾梦道士持告身授吾曰：上帝命汝为长白山主，此何祥也？”明年，仲纯父没。）伤心清颍尾，已伴白鸥没。喜见三少年，俱有千里骨。千里不难到，莫遣历块蹶。临分出苦语，愿子书之笏。
<br>【十月十四日以病在告独酌】
<br>翠柏不知秋，空庭失摇落。幽人得嘉荫，露坐方独酌。月华稍澄穆，雾气尤清薄。小儿亦何知，相语翁正乐。铜炉烧柏子，石鼎煮山药。一杯赏月露，万象纷醻酢。此生独何幸，风缆欣初泊。逝逃颜跖网，行赴松乔约。莫嫌风有待，漫欲戏寥廓。泠然心境空，仿佛来笙鹤。
<br>【独酌试药玉酒盏有怀诸君子明日望夜月庭佳景不可失作诗招之】
<br>镕铅煮白石，作玉真自欺。琢削为酒杯，规摹定州瓷。荷心虽浅狭，镜面良渺瀰。持此寿佳客，到手不容辞。曹侯天下平，定国岂其师。一饮至数石，温克颇似之。风流越王孙，诗酒屡出奇。喜我有此客，玉杯不徒施。请君诘欧陈，问疾来何迟。呼儿扫月榭，扶病及良时。
<br>【欧阳季默以油烟墨二丸见饷各长寸许戏作小诗】
<br>书窗拾轻煤，佛帐扫余馥。辛勤破千夜，收此一寸玉。痴人畏老死，腐朽同草木。欲将东山松，涅尽南山竹。墨坚人苦脆，未用叹不足。且当注虫鱼，莫草三千牍。
<br>【明日复以大鱼为馈重二十斤且求诗故复戏之】
<br>汉廷九尺人，谁似老方朔。那将一寸金，令足三冬学。饷鱼欲自洗，鳞尾光卓荦。我是骑鲸手，聊堪充鹿角。
<br>【和赵景贶栽桧】
<br>汝阴多老桧，处处屯苍云。地连丹砂井，物化青牛君。时有再生枝，（颍之灵坛观，亦有再生桧。）还作左纽纹。王孙有古意，书室延清芬。应怜四孺子，不堕凡木群。体备松柏姿，气含芝薰。初扶鹤立骨，未出龙缠筋。巢根白蚁乱，网叶秋虫纷，乃知蔽芾初，甚要封植勤。他年皮三寸，狐鼠了不闻。
<br>【叶待制求先坟永慕亭诗】
<br>灵区有异产，化国无潜珍。承平百年间，簪缨半齐民。建溪富奇伟，叶氏初隐沦。森然见乔木，其下维德人。佳哉郁葱葱，气若凤与麟。联翩出儒将，岂惟十朱轮。新松无鹿触，旧柏有乌驯。待公归上冢，泪叶乃肯春。
<br>【与赵陈同过欧阳叔弼新治小斋戏作】
<br>江湖渺故国，风雨倾旧庐。东来三十年，愧此一束书。尺椽亦何有，而我常客居。羡君开此室，容膝真有余。拊床琴动摇，弄笔窗明虚。后夜龙作雨，天明雪填渠。（时方祷雨龙祠，作此句时星斗灿然，四更风雨大至，明日乃雪。）梦回闻剥啄，谁呼赵陈予。添丁走沽酒，通德起挽蔬。主孟当啖我，玉鳞金尾鱼。一醉忘其家，此身自籧篨。
<br>【聚星堂雪（并叙）】
<br>元祐六年十一月一日，祷雨张龙公，得小雪，与客会饮聚星堂。忽忆欧阳文忠作守时，雪中约客赋诗，禁体物语，于艰难中特出奇丽，尔来四十余年莫有继者。仆以老门生继公后，虽不足追配先生，而宾客之美殆不减当时，公之二子又适在郡，故辄举前令，各赋一篇，以为汝南故事云。
<br>窗前暗响鸣枯叶，龙公试手行初雪。映空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，只有微灯照明灭。归来尚喜更鼓永，晨起不待铃索掣。未嫌长夜作衣棱，却怕初阳生眼缬。欲浮大白追余赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说。当时号令君听取，白战不计持寸铁。
<br>【欧阳叔弼见访诵陶渊明事叹其绝识叔弼既去感慨不已而赋此诗】
<br>渊明求县令，本缘食不足。束带向督邮，小屈未为辱。翻然赋归去，岂不念穷独。重以五斗米，折腰营口腹。云何元相国，万钟不满欲。胡椒铢两多，安用八百斛。以此杀其身，何啻抵鹊玉。往者不可悔，吾其反自烛。
<br>【喜刘景文至】
<br>天明小儿更传呼，髯刘已到城南隅。尺书真是髯手迹，起坐熨眼知有无。今人不作古人事，今世有此古丈夫。我闻其来喜欲舞，病自能起不用扶。江淮旱久尘土恶，朝来清雨濯鬓须。相看握手了无事，千里一笑毋乃迂。平生所乐在吴会，老死欲葬杭与苏。过江西来二百日，冷落山水愁吴姝。新堤旧井各无恙，参寥六一岂念吾。别后新诗巧摹写，袖中知有钱塘湖。
<br>【祷雨龙公既应刘景文有诗次韵】
<br>张公晚为龙，抑自龙中来。伊昔风云会，咄嗟潭洞开。精诚苟可贯，宾主真相陪。洞箫振羽舞，白酒浮云罍。言従关洲妃，远去焦氏台。倒倾瓶中雨，一洗麦上埃。破旱不论功，乘云却空回。嗟龙与我辈，用意岂远哉。使君今子义，英风冠东莱。笑说龙为友，幽明莫相猜。
<br>【刘景文家藏乐天身心问答三首戏书一绝其后】
<br>渊明形神自我，乐天身心相物。而今月下三人，他日当成几佛。
<br>【西湖戏作】
<br>一士千金未易偿，我従陈赵两欧阳。举鞭拍手笑山简，只有并儿一葛强。
<br>【送欧阳季默赴阙】
<br>先生岂止一怀祖，郎君不减王文度。膝上几日今白须，令我眼中见此父。汝南相従三晦朔，君去苦早我来暮。霜风凄紧正脱木，颍水清浅可立鹭。莫辞白酒泻香泉，己觉扁舟掠新渡。坐看士衡执别手，更遣梦得出奇句。郎君可是筦库人，乃使骥AA35随蹇步。置之行矣无足道，贤愚岂在遇不遇。
<br>【用前韵作雪诗留景文】
<br>万松岭上黄千叶，载酒年年踏松雪。刘郎去后谁复来，花下有人心断绝。东斋夜坐搜雪句，两手龟坼霜须折。无情岂亦畏嘲弄，穿帘入户吹灯灭。纷纷儿女争所似，碧海长鲸君未掣。朝来云汉接天流，顾我小诗如点缬。欧阳赵陈在户外，急扫中庭铺木屑。交游虽似雪柏坚，聚散行作风花瞥。晴光融作一尺泥，归有何事真无说。泥干路稳放君去，莫倚马蹄如踣铁。
<br>【和刘景文见赠】
<br>元龙本志陋曹吴，豪气峥嵘老不除。失路今为哙等伍，作诗犹似建安初。西来为我风黧面，独卧无人雪缟庐。留子非为十日饮，要令安世诵亡书。
<br>【和刘景文雪】
<br>占雨又得雪，龟宁欺我哉。似知吾辈喜，故及醉中来。童子愁冰砚，佳人苦胶杯。那堪李常侍，入蔡夜衔枚。
<br>【次前韵送刘景文】
<br>白云在天不可呼，明月岂肯留庭隅。怪君西行八百里，清坐十日一事无。路人不识呼尚书，但见凛凛雄千夫。（君一马两仆率然相访，逆旅多呼尚书，意谓君都头也。）岂知入骨爱诗酒，醉倒正欲蛾眉扶。一篇向人写肝肺，四海知我霜鬓须。（君前有诗见寄云：四海共知霜鬓满，重阳曾插菊花无。）欧阳赵陈皆我有，岂谓夫子驾复迂。迩来又见三黜柳，共此暖热餐毡苏。酒肴酸薄红粉暗，只有颍水清而姝。一朝寂寞风雨散，对影谁念月与吾。（郡中日与欧阳叔弼、赵景贶、陈履常相従，而景文复至，不数日柳戒之亦见过，宾客之盛，顷所未有。然不数日，叔弼、景文、戒之皆去矣。）何时归帆氵斥江水，春酒一变甘棠湖。（景文近卜居九江，近甘棠湖。）
<br>【以屏山赠欧阳叔弼】
<br>漫郎天骨清，生与世俗异。学道新有得，为贫聊复仕。每于红尘中，常起青霞志。屏山辍赠子，莫遣污簪珥。寓目紫翠间，安眠本非睡。梦中化为鹤，飞入长松寺。
<br>【新渡寺席上次赵景贶陈履常韵送欧阳叔弼比来诸君唱和叔弼但袖手傍睨而已临别忽出一篇颇有渊明风致坐皆惊叹】
<br>神屠不目全，妙额惟妆半。更刀乃族疱，倚市必丑悍。平生魏公筹，忽AA10郢人墁。诗书亦何用，适道须此馆。多言虽数穷，微中或排难。子诗如清风，翏翏发将旦。胡为久闭匿，绮语真自患。许时笑我痴，隔屋相咏叹。竟识彦道否，绝叫呼百万。清朝固多士，人门子皆冠。莫言清颍水，従此隔河汉。异时我独来，得鱼杨柳贯。持归不忍食，尺素解凄断。中有清圆句，铜丸飞柘弹。春愁结凌澌，正待一笑泮。百篇倘寄我，呻吟郑人缓。
<br>
<br>卷二十
<br>◎诗六十二首
<br>【次韵赵景贶春思且怀吴越山水】
<br>岁华来无穷，老眼久已静。春风如系马，未动意先骋。西湖忽破碎，鸟落鱼动镜。萦城理枯渎，放闸起胶艇。愿君营此乐，官事何时竟。（清河西湖三闸，督君成之。）思吴信偶然，出处付前定。飘然不系舟，乘此无尽兴。醉翁行乐处，草木皆可敬。明朝游北渚，急扫黄叶径。白酒真到齐，红裙已放郑。（酒尚有香泉一壶，为乐全先生服，不作乐也。）
<br>【次韵陈履常张公龙潭】
<br>经明宣城宰，家此百尺澜。郑翁不量力，敢以非意干。玄黄杂两战，绛青表双蟠。（事见《龙公碑》。）烈气毙强敌，仁心恻饥寒。精诚祷必赴，苟简求亦难。萧条麦麰枯，浩荡日月宽。念子无吏责，十日勤征鞍。春蔬得雨雪，少助先生盘。龙不惮往来，而我独宴安。闭阁默自责，神交清夜阑。
<br>【竹间亭小酌怀欧阳叔弼季默呈赵景贶陈履常】
<br>（一题作小饮西湖，怀欧阳叔弼兄弟，赠赵景贶、陈履常）
<br>岁暮自急景，我闲方缓觞。醉饮西湖晚，步转北渚长。地坐略少长，意行无涧冈。久知荠麦青，稍喜榆柳黄。盎盎春欲动，潋潋夜未央。水天鸥鹭静，月雾松桧香。抚景方婉娩，怀人重凄凉。岂无一老兵，坐念两欧阳。我意正麋鹿，君才亦圭璋。此会恐难久，此欢不可忘。
<br>【蜡梅一首赠赵景贶（〔一题：次履常蜡梅韵。〕）】
<br>天工点酥作梅花，此有蜡梅禅老家。蜜蜂采花作黄蜡，取蜡为花亦其物。天工变化谁得知，我亦儿嬉作小诗。君不见万松岭上黄千叶，玉蕊檀心两奇绝。醉中不觉度千山，夜闻梅香失醉眠。归来却梦寻花去，梦里花仙觅奇句。此间风物属诗人，我老不饮当付君。君行适吴我适越，笑指西湖作衣钵。
<br>【送王竦朝散赴阙】
<br>我家衡山公，清而畏人知。臧否不出口，默识如蓍龟。擢子拱把中，云有骥AA35姿。胡为三十载，尚作穷苦词。丈夫不妄语，未效此何疑。朅来清颍上，泪湿中郎诗。怪我一年长，而作十年衰。同时几人在，岂敢怨白髭。愿言指松柏，永与霜雪期。（伯父为衡州日，与君相知，有送行诗。）
<br>【次韵致政张朝奉仍招晚饮】
<br>扫白非黄精，轻身岂胡麻。怪君仁而寿，未觉生有涯。曾经丹化米，亲授枣如瓜。云蒸作雾楷，火灭噀雨巴。自此养铅鼎，无穷走河车。至今许玉斧，犹事萼绿华。（君曾见永州何仙姑得药饵之，人疑其以此寿也，故有丹化米、萼绿华之句，皆女仙事。）我本三生人，畴昔一念差。前生或草圣，习气馀惊蛇。儒臞谢赤松，佛缚惭丹霞。时时一篇出，扰扰四座哗。清诗得可惊，信美辞多夸。回车入官府，治具随贫家。萍齑与豆粥，亦可成咄嗟。
<br>【阎立本职贡图】
<br>贞观之德来万邦，浩如沧海吞河江，音容伧狞服奇庞。横绝岭海逾涛泷，珍禽瑰产争牵扛，名王解辫却盖幢。粉本遗墨开明窗，我喟而作心未降，魏征封伦恨不双。
<br>【次韵王滁州见寄】
<br>斯人何似似春雨，歌舞农夫怨行路。君看永叔与元之，坎轲一生遭口语。两翁当年鬓未丝，玉堂挥翰手如飞。教得滁人解吟咏，至今里巷嘲轻肥。君家联翩尽卿相，独来坐啸溪山上。笑捐浮利一鸡肋，多取清名几熊掌。丈夫自重贵难售，两翁今与青山久。后来太守更风流，要伴前人作诗瘦。我倦承明苦求出，到处遗踪寻六一。凭君试与问琅邪，许我来游莫难色。
<br>【赵景贶以诗求东斋榜铭昨日闻都下寄酒来戏和其韵求分一壶作润笔也】
<br>王孙天麒麟，眸子奥而澈。囊空学愈富，屋陋人更杰。我老书益放，笔落座争制。欲求东斋铭，要饮西湖雪。长瓶分未到，小砚干欲裂。不似淳于髡，一石要烛灭。
<br>【洞庭春色（并引）】
<br>安定郡王以黄柑酿酒，谓之洞庭春色，色香味三绝，以饷其犹子德麟。德麟以饮余，为作此诗。醉后信笔，颇有沓拖风气。
<br>二年洞庭秋，香雾长噀手。今年洞庭春，玉色疑非酒。贤王文字饮，醉笔蛟蛇走。既醉念君醒，远饷为我寿。瓶开香浮座，盏凸光照牖。方倾安仁醽，（潘岳《笙赋》云：披黄苞以授柑，倾绿瓷以酌醽）。莫遣公远嗅。（明皇食柑，凡千余枚，皆缺一瓣，问进柑使者，云中途尝有道士嗅之。盖罗公远也。）要当立名字，未可问升斗。应呼钓诗钩，亦号扫愁帚。君知蒲萄恶，止是嫫姆黝。须君滟海杯，浇我谈天口。
<br>【送路都曹（并引）】
<br>乖崖公在蜀，有录曹参军老病废事，公责之曰：“胡不归？”明日，参军求去，且以诗留别。其略曰：秋光都似宦情薄，山色不如归意浓。公惊谢之，曰：“吾过矣，同僚有诗人而吾不知。”因留而慰荐之。予幼时闻父老言，恨不问其姓名。今都曹路君以小疾求致仕，予诵此事留之，不可，乃采前人意作诗送之，并邀赵德麟、陈履常各赋一篇。
<br>积雪困桃李，春心谁为容。淮光酿山色，先作归意浓。我亦倦游者，君恩系疏慵。欲留耿介士，伴我衰迟踪。吏课升斗积，崎岖等铅舂。那将露电身，坐待收千钟。结发空百战，市人看先封。谁能搔白首，抱关望夕烽。子意谅已成，我言宁复従。恨无乖崖老，一洗芥蒂胸。我田荆溪上，伏腊亦粗供。怀哉江南路，会作林下逢。
<br>【次韵陈履常雪中】
<br>可怜扰扰雪中人，饥饱终同寓一尘。老桧作花真强项，冻鸢储肉巧谋身。忍寒吟咏君堪笑，得暖欢呼我未贫。坐听屐声知有路，拥裘来看玉梅春。
<br>【二鲜于君以诗文见寄作诗为谢】
<br>我怀元祐初，圭璋满清班。维时南隆老，奉使独未还。迂叟向我言，青齐岁方艰。斯人乃德星，遣出虚危间。（司马温公谓轼曰：子骏福星也，京东人困甚，且令往彼。）召用既晚矣，天命良复悭。一朝失老骥，寂寞空帝闲。至今清夜梦，枕衾有余潸。喜闻二三子，结发师闵颜。高论倾河汉，清诗鸣珮环。遥知三日雪，积玉埋崧山。谁念此幽桂，坐蒙榛与菅。故人在颍尾，投诗清泠湾。
<br>【次韵赵德麟雪中惜梅且饷柑酒三首】
<br>千花未分出梅余，遣雪摧残计已疏。卧闻点滴如秋雨，知是东风为扫除。
<br>阆苑千葩映玉宸，人间只有此花新。飞霙要欲先桃李，散作千林火迫春。
<br>蹀躞娇黄不受鞿，东风暗与色香归。偶逢白堕争春手，遣入王孙玉斝飞。
<br>【和陈传道雪中观灯】
<br>新年乐事叹何曾，闭阁烧香一病僧。未忍便倾浇别酒，且来同看照愁灯。颍鱼跃处新亭近，湖雪消时画舫升。只恐樽前无此客，清诗还有士龙能。
<br>【阅世亭诗赠任仲微】
<br>任公镇西南，尝赠绕朝策。当时若尽用，善阵无赫赫。凄凉十年后，邪正久已白。却留封德彝，天意眇难测。象贤真骥种，号诉甘百谪。岂云报私仇，祸福指络脉。高才食旧德，但恐里门窄。伤心千骑归，赠印黄壤隔。惟有亭前桧，阅世不改色。千年与井在，记此王粲宅。
<br>【新渡寺送任仲微】
<br>春阴欲落雪，野气方升云。我游清颍尾，想见翠被君。古来聚散地，与子复言分。倦游安税驾，瘦田失归耘。独宿古寺中，荒鸡乱鸣群。送子以晓角，幽幽醒时闻。
<br>【送运判朱朝奉入蜀七首】
<br>蔼蔼青城云，娟娟峨眉月。随我西北来，照我光不灭。
<br>我在尘土中，白云呼我归。我游江湖上，明月湿我衣。
<br>岷峨天一方，云月在我侧。谓是山中人，相望了不隔。
<br>梦寻西南路，默数长短亭。似闻嘉陵江，跳波吹锦屏。
<br>送君无一物，清江饮君马。路穿慈竹林，父老拜马下。
<br>不用惊走藏，使者我友生。听讼如家人，细说为汝评。
<br>若逢山中友，问我归何日。为话腰脚轻，犹堪踏泉石。
<br>【病中夜读朱博士诗】
<br>病眼乱灯火，细书数尘沙。君诗如秋露，净我空中花。古语多妙寄，可识不可夸。巧笑在瓶颊，哀音如掺挝。曾坑一掬春，紫饼供千家。悬知贵公子，醉眼无真茶。崎岖烂石上，得此一寸芽。缄封勿浪出，汤老客未嘉。
<br>【赵德麟饯饮湖上舟中对月】
<br>老守惜春意，主人留客情。官馀闲日月，湖上好清明。新火发茶乳，温风散粥饧。酒阑红杏暗，日落大堤平。清夜除灯坐，孤舟擘岸撑。逮君帻未堕，对此月犹横。
<br>【赠朱逊之（并引）】
<br>元祐六年九月，与朱逊之会议于颍。或言洛人善接花，岁出新枝，而菊品尤多。逊之曰：“菊当以黄为正，余可鄙也。”昔叔向闻鬷蔑一言，知其为人，予于逊之亦云。
<br>黄花候秋节，远自夏小正。坤裳有正色，鞠衣亦令名。一従人伪胜，遂与天力争。易性寓非族，改颜随所令。新奇既易售，粹驳宜相倾。疾恶逢伯厚，识真似渊明。君言我所印，世论谁改评。愿君为霜风，一扫紫与赪。
<br>【和赵德麟送陈传道】
<br>二陈既妙士，两欧惟德人。王孙乃龙种，世有籋云麟。五君従我游，倾写出怪珍。俗物败人意，兹游实清醇。那知有聚散，佳梦失欠伸。我舟下清淮，沙水吹玉尘。君行踏晓月，疏木挂寸银。尚寄别后诗，剪刻淮南春。
<br>【上巳日与二子迨过游涂山荆山记所见】
<br>此生终安归，还轸天下半。朅来乘樏庙，复作微禹叹。（昔自南河赴杭州过此，盖二十二年矣。）従祠及彼呱，（有启庙。）像设偶此粲。（谓涂山氏。）秦祖当侑坐，（庙有柏翳。）夏郊亦荐裸。（有鲧庙。）可怜淮海人，尚记弧矢旦。（淮南人谓禹以六日生，是日，数万人会山上。虽传记不载，然相传如此。）荆山碧相照，楚水清可乱。刖人有余坑，美石肖温瓚。（荆山下有卞氏采玉坑，石色如玉，不受镵刻。取出山下，辄变色不复温莹。）龟泉木杪出，牛乳石池漫。（龟泉在荆山下色白而甘，真陆羽所谓石池漫流者。有石记云：唐贞元中随白龟流出。）小儿强好古，侍史笑流汗。归时蝙蝠飞，炬火记远岸。
<br>【淮上早发】
<br>澹月倾云晓角哀，小风吹水碧鳞开。此生定向江湖老，默数淮中十往来。
<br>【次韵徐仲车（仲车耳聋。）】
<br>恶衣恶食诗愈好，恰似霜松啭春鸟。苍蝇莫乱远鸡声，世上谁如公觉早。八年看我走三州，（元丰八年予赴登州，元祐四年赴杭州，今赴扬州，皆见仲车。）月自当空水自流。人间扰扰真蝼蚁，应笑人呼作斗牛。
<br>【次韵林子中春日新堤书事见寄】
<br>东都寄食似孤云，AA36被真成一宿宾。收得玉堂挥翰手，却为淮月弄舟人。羡君湖上斋摇碧，笑我花时甑有尘。为报年来杀风景，连江梦雨不知春。（来诗有芍药春之句。扬州近岁率为此会，用花十余万枝，吏缘为奸，民极病之，故罢此会。）
<br>【送陈伯修察院赴阙】
<br>裕陵固天纵，笔有云汉姿。尝重连山象，不数秋风辞。龙腾与虎变，狸豹复何施。我穷真有数，文字乃见知。闻君射策日，妙语发畴咨。一日喧万口，惊倒同舍儿。岂知二十年，道路犹迟迟。苦言如药石，瞑眩终见思。屈伸反覆手，独于君可疑。四门方穆穆，行矣及此时。
<br>【送张嘉父长官】
<br>都城昔倾盖，骏马初服辀。再见江湖间，秋鹰已离鞲。于今三会合，每进不少留。豫章既可惜，瑚琏谁当收。微官有民社，妙割无鸡牛。归来我益敬，器博用自周。百年子初筵，我已迫旅酬。但当记苦语，高节贯白头。
<br>【轼在颍州与赵德麟同治西湖未成改扬州三月十六日湖成德麟有诗见怀次韵】
<br>太山秋毫两无穷，钜细本出相形中。大千起灭一尘里，未觉杭颍谁雌雄。（来诗云与杭争雄。）我在钱塘拓湖渌，大堤士女急昌丰。六桥横绝天汉上，北山始与南屏通。忽惊二十五万丈，老葑席卷苍云空。朅来颍尾弄秋色，一水萦带昭灵宫。坐思吴越不可到，借君月斧修朣胧。二十四桥亦何有，换此十顷玻璃风。雷塘水干禾黍满，宝钗耕出余鸾龙。明年诗客来吊古，伴我霜夜号秋虫。（德麟见约来扬寄居，亦有意求扬倅。）
<br>【次韵赵德麟西湖新成见怀绝句】
<br>壶中春色（谓洞庭春色也。）饮中仙，骑鹤东来独惘然。犹有赵陈同李郭，不妨同泛过湖船。
<br>【再次韵赵德麟新开西湖】
<br>使君不用山鞠穷，饥民自逃泥水中。欲将百渎起凶岁，免使甔石愁扬雄。西湖虽小亦西子，萦流作态清而丰。千夫余力起三闸，焦陂下与长淮通。十年憔悴尘土窟，清澜一洗啼痕空。王孙本自有仙骨，平生宿卫明光宫。一行作吏人不识，正似云月初朦胧。时临此水照冰雪，莫遣白发生秋风。定须却致两黄鹄，新与上帝开濯龙。湖成君归侍帝侧，灯花已缀钗头虫。（予以颍人苦饥，奏乞留黄河夫万人，修境内沟洫，诏许之。因以余力浚治此湖。）
<br>【到官病倦未尝会客毛正仲惠茶乃以端午小集石塔戏作一诗为谢】
<br>我生亦何须，一饱万想灭。胡为设方丈，养此肤寸舌。尔来又衰病，过午食辄噎。缪为淮海帅，每愧厨传缺。爨无欲清人，奉使免内热。空烦赤泥印，远致紫玉玦。为君伐羔豚，歌舞菰黍节。禅窗丽午景，蜀井出冰雪。坐客皆可人，鼎器手自洁。金钗候汤眼，鱼蟹亦应诀。遂令色香味，一日备三绝。报君不虚授，知我非轻啜。
<br>【双石（并引）】
<br>至扬州，获二石，其一绿色，冈峦迤逦，有穴达于背；其一玉白可鉴。渍以盆水，置几案间。忽忆在颍州日，梦人请住一官府，榜曰仇池。觉而诵杜子美诗曰：“万古仇池穴，潜通小有天。”乃戏作小诗，为僚友一笑。
<br>梦时良是觉时非，汲水埋盆故自痴。但见玉峰横太白，便従鸟道绝峨眉。秋风与作烟云意，晓日令涵草木姿。一点空明是何处，老人真欲住仇池。
<br>【次韵和晁无咎学士相迎】
<br>少年独识晁新城，闭门却扫卷旆旌。胸中自有谈天口，坐却秦军发墨守。有子不为谋置锥，虹霓吞吐忘寒饥。端如太史牛马走，严徐不敢连尻脽。裴回未用疑相待，枉尺知君有家戒。避人聊复去瀛洲，伴我真能老淮海。梦中仇池千仞岩。便欲揽我青霞幨。且须还家与妇计，我本归路连西南。老人饮酒无人佐，独看红药倾白堕。每到平山忆醉翁，悬知他日君思我。路傍小儿笑相逢，齐歌万事转头空。赖有风流贤别驾，犹堪十里卷春风。
<br>【次韵范淳父送秦少章】
<br>宿缘在江海，世网如予何。西来庾公尘，已濯长淮波。十年淮海人，初见一麦禾。但欣争讼少，未觉舟车多。秦郎忽过我，赋诗如《卷阿》。句法本黄子，（谓鲁直也。）二豪与揩磨。（其兄少游与张文潜。）嗟我久离群，逝将老西河。后生多名士，欲荐空悲歌。小范真可人，独肯勤收罗。瘦马识AA35耳，枯桐得云和。近闻馆李生，（李廌方叔。）病鹤借一柯。赠行苦说我，妙语慰蹉跎。西羌已解仇，烽火连朝那。坐筹付公等，吾将寄潜沱。
<br>【灵隐前一首赠唐林夫（一题闻林夫当徙灵隐寺寓居戏作灵隐前一首）】
<br>灵隐前，天竺后，两涧春淙一灵鹫。不知水従何处来，跳波赴壑如奔雷。无情有意两莫测，肯向冷泉亭下相萦回。我在钱塘六百日，山中暂来不暖席。今君欲作灵隐居，葛衣草履随僧蔬。能与冷泉作主一百日，不用二十四考书中书。
<br>【滕达道挽词二首】
<br>先帝知公早，虚怀第一人。至今诗礼将，惟数武宣臣。材大虽难用，时来亦少信。高平风烈在，威敏典刑新。（公少受知于范希文、孙元规。）空试乘边策，宁留相汉身。凄凉旧部曲，泪湿冢前麟。
<br>云梦连江雨，樊山落木秋。公方占贾鵩，我正买龚牛。共有江湖乐，俱怀畎亩忧。荆溪欲归老，浮玉偶同游。肮脏仪刑在，惊呼岁月遒。回头杂歌哭，挽语不成讴。
<br>【次韵苏伯固游蜀冈送李孝博奉使岭表】
<br>新苗未没鹤，老叶方翳蝉。绿渠浸麻水，白板烧松烟。笑窥有红颊，醉卧皆华颠。家家机杼鸣，树树梨枣悬。野无佩犊子，府有骑鹤仙。观风峤南使，出相山东贤。渡江吊狠石，过岭酌贪泉。与君步徙倚，望彼修连娟。愿及南枝谢，早随北雁翩。归来春酒熟，共看山樱然。
<br>【送晁美叔发运右司年兄赴阙】
<br>我年二十无朋俦，当时四海一子由。君来扣门如有求，颀然病鹤清而修。醉翁遣我従子游，翁如退之蹈轲丘。尚欲放子出一头，（嘉祐初，轼与子由寓兴国浴室，美叔忽见访。云：吾従欧阳公游久矣，公令我来，与子定交，谓子必名世，老夫亦须放他出一头地。）酒醒梦断四十秋。病鹤不病骨愈虬，惟有我颜老可羞。醉翁宾客散九州，几人白发还相收。我如怀祖拙自谋，正作尚书已过优。君求会稽实良筹，往看万壑争交流。（君近乞越州。）
<br>【王文玉挽词】
<br>才名谁似广文寒，月斧云斤琢肺肝。玄晏一生都卧病，子云三世不迁官。幽兰空觉香风在，宿草何曾泪叶干。犹喜诸郎有曹志，文章还复富波澜。
<br>【送芝上人游庐山】
<br>二年阅三州，我老不自惜。团团如磨牛，步步踏陈迹。岂知世外人，长与鱼鸟逸。老芝如云月，炯炯时一出。比年三见之，常若有所适。逝将走庐阜，计阔道愈密。吾生如寄耳，出处谁能必。江南千万峰，何处访子室。
<br>【送程德林赴真州】
<br>君为县令元丰中，吏贪功利以病农。君欲言之路无従，移书谏臣以自通，（谏臣，蹇受之也。）元丰天子为改容。我时匹马江西东，问之逆旅言颇同。老人爱君如刘宠，小儿敬君如鲁恭。尔来明目达四聪，收拾驵骏冀北空。君为赤令有古风，政声直入明光宫。天厩如海养群龙，并收其子岂不公，（君之子祁举制策，文学行义，为时所称。）白沙何必烦此翁。
<br>【谷林堂诗】
<br>深谷下窈窕，高林合扶疏。美哉新堂成，及此秋风初。我来适过雨，物至如娱予。稚竹真可人，霜节已专车。老槐苦无赖，风花吹填渠。山鸦争呼号，溪蝉独清虚。寄怀劳生外，得句幽梦馀。古今正自同，岁月何必书。
<br>【予少年颇知种松手植数万株皆中梁柱矣都梁山中见杜舆秀才求学其法戏赠二首】
<br>露宿泥行草棘中，十年春雨养髯龙。如今尺五城南杜，欲问东坡学种松。
<br>君方扫雪收松子，我已开榛得茯苓。为问何如插杨柳，明年飞絮作浮萍。
<br>【行宿泗间见徐州张天骥次旧韵】
<br>二年三蹑过淮舟，款段还逢马少游。无事不妨长好饮，著书自要且穷愁。孤松早偃元非病，倦鸟虽还岂是休。更欲河边几来往，只今霜雪已蒙头。
<br>【次韵刘景文赠傅曦秀才】
<br>窈眇文章宜和寡，峥嵘肝肺亦交难。未能飞瓦弹清角，肯便投泥戏泼寒。忽见秋风吹落水，遥知霜叶满长安。诗成送与刘夫子，莫遣孙郎帐下看。
<br>【在彭城日与定国为九日黄楼之会今复以是日相遇于宋凡十五年忧乐出处有不可胜言者而定国学道有得百念灰冷而颜益壮顾予衰病心形俱瘁感之作诗】
<br>菊盏萸囊自古传，长房宁复是臞仙。应従汉武横汾日，数到刘公戏马年。对玉山人虽老矣，见恒河性故依然。王郎九日诗千首，今赋黄楼第二篇。
<br>【九日次定国韵】
<br>朝菌无晦朔，蟪蛄疑春秋。南柯已一世，我眠未转头。仙人视吾曹，何异蜂蚁稠。不知蛮触氏，自有两国忧。我观去来今，未始一念留。奔驰竟何得，而起无穷羞。王郎误涉世，屡献久不酬。黄金散行乐，清诗出穷愁。俯仰四十年，始知此生浮。轩裳陈道路，往往儿童收。封侯起大第，或是君家驺。似闻负贩人，中有第一流。炯然径寸珠，藏此百结裘。意行无车马，倏忽略九州。邂逅独见之，天与非人谋。笑我方醉梦，衣冠戏沐猴。力尽病骐骥，伎穷老伶优。北山有云根，寸田自可櫌。会当无何乡，同作逍遥游。归来城郭是，空有累累丘。
<br>【召还至都门先寄子由】
<br>老身倦马河堤永，踏尽黄榆绿槐影。荒鸡号月未三更，客梦还家得俄倾。归老江湖无岁月，未填沟壑犹朝请。黄门殿中奏事罢，诏许来迎先出省。已飞青盖在河梁，定饷黄封兼赐茗。远来无物可相赠，一味丰年说淮颍。
<br>【次韵定国见寄】
<br>还朝如梦中，双阙眩金碧。复穿鹓鹭行，强寄麋鹿迹。劳生苦昼短，展转不能夕。默坐数更鼓，流水夜自逆。故人为我谋，此志何由毕。越吟知听否，谁念病庄舄。（时方请越。）
<br>【次韵蒋颖叔钱穆父従驾景灵宫二首】
<br>归来病鹤记城闉，旧踏松枝雨露新。半白不羞垂领发，软红犹恋属车尘。雨收九陌丰登后，日丽三元下降辰。粗识君王为民意，不才何以助精禋。（前辈戏语，有西湖风月不如东华软红香土。）
<br>与君并直记初元，白首还同入禁门。玉殿齐班容小语，霜廷稽首泫微温。（适与穆父并拜庭中，地皆流湿，相与小语道之。）病贪赐茗浮铜叶，老怯香泉滟宝樽。回首鹓行有人杰，坐知羌虏是游魂。
<br>
<br>卷二十一
<br>◎诗六十六首
<br>【轼近以月石砚屏献子功中书公复以涵星砚献纯父侍讲子功有诗纯父未也复以月石风林屏赠之谨和子功诗并求纯父数句】
<br>紫潭出玄云，翳我潭中星。独有潭上月，倒挂紫翠屏。我老不看书，默坐养此昏花睛。时时一开眼，见此云月眼自明。久知世界如泡影，大小真伪何足评。笑彼三子欧苏梅，无事自作雪羽争。（事见三人诗集。）故将屏砚送两范，要使珠璧栖窗棂。大范忽长谣，语出月胁令人惊。（皇甫湜曰：穿天心，出月胁。意外惊人，语非寻常。）小范当继之，说破星心如鸡鸣。（孟郊《闻鸡》诗云：似闻孤月口，能说落星心。）床头复一月，下有风林横。急送小范家，护此涵星泓。愿従少陵博一句，山木尽与洪涛倾。
<br>【次韵范纯父涵星砚月石风林屏诗】
<br>月次于房历三星，斗牛不神箕独灵。簸摇桑榆尽西靡，影落苏子砚与屏。天工与我两厌事，孰居无事为此形。与君持橐侍帷幄，同到温室观尧蓂。自怜太史牛马走，伎等卜祝均倡伶。欲留衣冠挂神武，便击云水归南溟。陶泓不称管城沐，醉石可助平泉醒，故持二物与夫子，欲使妙质留天庭。但令滋液到枯槁，勿遣光景生晦冥。上书挂名岂待我，独立自可当雷霆。我时醉眠风林下，夜与渔火同青荧。抚物怀人应独叹，作诗寄子谁当听。
<br>【次韵钱穆父会饮】
<br>弹冠恨不早，挂冠常苦迟。盛服每假寐，角阙时伏思。东门未祖道，西山空拄颐。逝将江海去，安此麋鹿姿。要当谋三径，何暇择一枝。与君几合散，得酒忘淳漓。君谈似落屑，我饮如弈棋。（世有作诗如弈棋，弈棋如饮酒，饮酒乃天戒之语。仆于棋、酒二事俱不能也。）居官不任事，造物真见私。主人独贤劳，金谷方流驰。行人亦结束，杖杜乃归期。公卿虽少安，河流正东酾。我得会稽去，方回良不痴。
<br>【次韵穆父尚书侍祠郊丘瞻】
<br>望天光退而相庆引满醉吟
<br>千章杞梓阴云天，樗散谁收老郑虔。喜气到君浮白里，丰年及我挂冠前。令严钟鼓三更月，野宿貔貅万灶烟。太息何人知帝力。归来金帛看赪肩。
<br>【郊祀庆成诗】
<br>帝出乘昌运，天心予太平。文章三代继，制作七年成。大祀乾坤合，刚辰日月明。泰坛朝埽地，魄宝夜垂精。仰御圆苍盖，环观海岳城。北流吞朔易，西极落搀抢。升燎灵光答，回銮瑞雾迎。需云遍枯槁，解雨达勾萌。可颂非天德，因箴亦下情。民言知有酌，帝谓本无声。富国由崇俭，祈年在好生。无心斯格物，克己自消兵。化国安新政，孤臣返旧耕。还将清庙什，留与野人赓。
<br>【次韵奉和钱穆父蒋颍叔王仲至诗四首】
<br>见和西湖月下听琴
<br>谡谡松下风，蔼蔼垅上云。聊将窃比我，不堪持寄君。半生寓轩冕，一笑当琴尊。良辰饮文字，晤语无由醺。我有夙鸣枝，背作蛇蚹纹。月明委静照，心清得奇闻。当呼玉涧手。一洗羯鼓昏。请歌南风曲，犹作虞书浑。（家有雷琴甚奇古，玉涧道人崔闲妙于雅声，当呼使弹。）
<br>见和仇池
<br>上穷非想亦非非，下与风轮共一痴。翠羽若知牛有角，空瓶何必井之眉。还朝暂接鹓鸾翼，谢病行收麋鹿姿。记取和诗三益友，他年弭节过仇池。
<br>玉津园
<br>承平苑囿杂耕桑，六圣勤民计虑长。碧水东流还旧派，（玉津分蔡河上流，复合于下。）紫坛南峙表连冈。不逢迟日莺花乱，空想疏林雪月光。千亩何时躬帝藉，斜阳寂历锁云庄。
<br>藉田
<br>窃脂方纪瑞，布谷未催耕。鱼沫依蘋渚，蜗涎上彩楹。江湖来梦寐，蓑笠负平生。琴里思归曲，因君一再行。
<br>【顷年杨康功使高丽还奏乞立海神庙于板桥仆嫌其地湫隘移书使迁之文登因古庙而新之杨竟不従不知定国何従见此书作诗称道不已仆不复记其云何也次韵答之】
<br>退之仙人也，游戏于斯文。谈笑出伟奇，鼓舞南海神。顷年三韩使，几为鲛鳄吞。归来筑祠宇，要使百贾奔。（板桥，商贾所聚。）我欲迁其庙，下数浮空群。（谓登州海市。）移书竟不従，信非磊落人。公胡为拳拳，系此空中云。作诗颂其美，何异刻剑痕。我今已括囊，象在六四坤。
<br>【沐浴启圣僧舍与赵德麟邂逅】
<br>南山北阙两非真，东颍西湖迹已陈。季子来归初可喜，老聃新沐定非人。酒清不醉休休暖，睡稳如禅息息匀。自笑尘劳馀一念，明年同泛越溪春。
<br>【次韵王仲至喜雪御筵】
<br>三军喜气铄飞花，睡起空惊月在沙。未集骅骝金騕褭，故残鳷鹊玉横斜。偶还仗内身如寄，尚忆江南酒可赊。宣劝不多心自醉，强扶衰白拜君嘉。
<br>【仆所藏仇池石希代之宝也王晋卿以小诗借观，意在于夺仆不敢不借然以此诗先之】
<br>海石来珠宫，秀色如蛾绿。坡陀尺寸间，宛转陵峦足。连娟二华顶，空洞三茅腹。初疑仇池化，又恐瀛洲蹙。殷勤峤南使，馈饷扬州牧。（仆在扬州，程德孺自岭南解官，以此石见遗。）得之喜无寐，与汝交不渎。盛以高丽盆，藉以文登玉。（仆以高丽所饷大铜盆贮之，又以登州海石如碎玉者附其足。）幽光先五夜，冷气压三伏。老人生如寄，茅舍久未卜。一夫幸可致，千里还相逐。风流贵公子，窜谪武当谷。见山应已厌，何事夺所欲。欲留嗟赵弱，宁许负秦曲。传观慎勿许，间道归应速。
<br>【次天字韵答岑岩起】
<br>一声清跸雾开天，百辟心庄岂貌虔。回顾惊君珠玉侧，同升愧我粃糠前。裴回月色留坛影，缥缈松香泛蜡烟。（近制，以椽烛松明易糁盆。）莫叹郎潜生白发，圣朝求旧鄙鸢肩。
<br>【石塔寺（并引）】
<br>世传王播《饭后钟》诗，盖扬州石塔寺事也。相传如此，戏作此诗。
<br>饥眼眩东西，诗肠忘早晏。虽知灯是火，不悟钟非饭。山僧异漂母，但可供一莞。何为三百年，记忆作此讪。斋厨养若人，无益只遗患。乃知饭后钟，阇黎盖具眼。
<br>【次韵蒋颖叔二首·扈従景灵宫（一作：奉和颖叔万寿观）】
<br>道人幽梦晓初还，已觉笙萧下月坛。风伯前驱清宿雾，祝融骖乘破朝寒。英姿连璧従多士，妙句锵金和八銮。已向词臣得颇牧，（时颖叔新除熙河帅。）路人莫作老儒看。
<br>【次韵蒋颖叔二首·凝祥池（一作：奉和凝祥池）】
<br>似知金马客，时梦碧鸡坊。冰雪消残腊，烟波写故乡。鸣銮自容与，立马久回翔。乞与三韩使，新图到乐浪。（时高丽使在都下，每至胜境，辄图画以归。）
<br>【和叔盎画马次韵】
<br>天骥德力备，马外龙麟中。皇天不遗言，兀与图画同。驽骀饱官粟，未受一洗空。十驾均一至，何事籋云风。
<br>【王晋卿示诗欲夺海石钱穆父王仲至蒋颖叔皆次韵穆至二公以为不可许独颖叔不然今日颖叔见访亲睹此石之妙遂悔前语轼以谓晋卿岂可终闭不予者若能以韩干二散马易之者盖可许也复次前韵】
<br>相如有家山，缥缈在眉绿。谁云千里远，寄此一颦足。平生锦绣肠，早岁藜苋腹。従教四壁空，未遣两峰蹙。吾今况衰病，义不忘樵牧。逝将仇池石，归溯岷山渎。守子不贪宝，完我无瑕玉。故人诗相戒，妙语予所伏。一篇独异论，三占従两卜。群家画可数，天骥纷相逐。风掠原野，电尾梢涧谷。君如许相易，是亦我所欲。今朝安西守，来听阳关曲。劝我留此峰，他日来不速。
<br>【轼欲以石易画晋卿难之穆父欲兼取二物颖叔欲焚画碎石乃复次前韵并解二诗之意】
<br>春冰无真坚，霜叶失故绿。鹖疑鹏万里，蚿笑夔一足。二豪争攘袂，先生一捧腹。明镜既无台，净瓶何用蹙。（古蹴、蹙通。）盆山不可隐，画马无由牧。聊将置庭宇，何必弃沟渎。焚宝真爱宝，碎玉未忘玉。久知公子贤，出语耆年伏。欲观转物妙，故以求马卜。维摩既复舍，天女还相逐。授之无尽灯，照此久幽谷。定心无一物，法乐胜五欲。三峨吾乡里，万马君部曲。卧云行归休，破贼见神速。（晋卿将种，常有此志。）
<br>【生日蒙刘景文以古画松鹤为寿且贶嘉篇次韵为谢】
<br>问予一室间，宁有千里廓。尘心洗长松，远意发孤鹤。生朝得此寿，死籍疑可落。微言在参同，妙契藏九籥。故人有奇趣，逸想寄幽壑。霜枝谢寒暑，云翮无前却。何须构明堂，未羡巢阿阁。缅怀别时语，复作数日恶。诗腴固堪餐，字瘦还可愕。高标忽在眼，清梦了如昨。君今哙等伍，志与湛辈各。岂待相顾言，方为不朽托。子云老执戟，长孺终主爵。吾当追乔松，子亦鄙卫霍。
<br>【程德孺惠海中柏石兼辱佳篇辄复和谢】
<br>岚薰瘴染却敷腴，笑饮贪泉独继吴。未欲连车收薏苡，肯教沉网取珊瑚。不知庾岭三年别，收得曹溪一滴无。但指庭前双柏石，要予临老识方壶。
<br>【次秦少游韵赠姚安世】
<br>帝城如海欲寻难，肯舍渔舟到杏坛。剥啄扣君容膝户，巍峨笑我切云冠。问羊独怪初平在，牧豕应同德曜看。肯把参同较同异，小窗相对为研丹。
<br>【次丹元姚先生韵（〔底本二首诗合为一首，今据查注分。〕）】
<br>浮生知几何，仅熟一釜羹。那于俯仰间，用此委曲情。自怜无他肠，偶亦得此生，悬知当去客，中有不亡存。但恐宿缘重，每为习气昏。似闻梅子真，近在吴市门。未能肩拍洪，但欲目击温。不敢叩门呼，恐作逾垣奔。且令绍介先，徐以方便论。
<br>不学刘更生，黄金铸尚方。不学房次律，身事问颍阳。王烈亦何人，叔夜未可量。独见神山开，遽餐石髓香。至道尚听莹，粗才终蹶张。先生喜而笑，幅巾登我堂。苦誓指黄壤，要言刻青琅。蓬莱在何许，弱水空相望。且当従嵇阮，聊复数山王。达人友四海，曲士守一疆。慎勿使形谍，儿童惊夜光。
<br>【次韵秦少游王仲至元日立春三首】
<br>省事天公厌两回，新年春日并相催。殷勤更下山阴雪，要与梅花作伴来。
<br>己卯嘉辰寿阿同，愿渠无过亦无功。明年春日江湖上，回首觚棱一梦中。（子由一字同叔，元日己卯渠本命也。）
<br>词锋虽作楚骚寒，德意还同汉诏宽，好遣秦郎供贴子，尽驱春色入毫端。（立春日，翰林学士供诗帖子。）
<br>【上元侍饮楼上三首呈同列（一作正月十四日夜扈従端门观灯三绝）】
<br>澹月疏星绕建章，仙风吹下御炉香。侍臣鹄立通明观，一朵红云捧玉皇。
<br>薄雪初消野未耕，卖薪买酒看升平。吾君勤俭倡优拙，自是丰年有笑声。
<br>老病行穿万马群，九衢人散月纷纷。归来一点残灯在，犹有传柑遗细君。（侍饮楼上，则贵戚争以黄柑遗近臣，谓之传柑，盖尚矣。）
<br>【送蒋颖叔帅熙河（并引）】
<br>颖叔出使临洮，轼与穆父、仲至同饯之，各赋诗一篇，以今我来思为韵，致遄归之意，轼得我字。
<br>西方犹宿师，论将不及我。苟无深入计，缓带我亦可。承明正须君，文字粲藻火。自荐虽云数，留行终不果。正坐喜论兵，临老付边琐。新诗出谈笑，僚友困掀簸。我欲歌杕杜，杨柳方婀娜。边风事首虏，所得盖幺麽。愿为鲁连书，一射聊城笴。阴功在不杀，结草酬魏颗。
<br>【再送蒋颖叔帅熙河二首】
<br>使君九万击鹏鲲，肯为阳关一断魂。不用宽心九千里，安西都护国西门。
<br>余刃西屠横海鲲，应予诗谶是游魂。归来趁别陶弘景，看挂衣冠神武门。
<br>【次韵颖叔观灯】
<br>安西老守是禅僧，到处应然无尽灯。永夜出游従万骑，诸羌入看拥千层。便因行乐令投甲，不用防秋更打冰。振旅归来还侍燕，十分宣劝恐难胜。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
