<HTML>
<HEAD>
<TITLE>陆游诗全集（十六） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（十六）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（十六）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5823"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（十六）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（十六）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 五杂组
<br>
<br>五杂组，山雉羽。
<br>往复还，江头路。
<br>不得已，贵臣去。
<br>
<br>五杂组
<br>
<br>五杂组，机上绮。
<br>往复还，冶游子。
<br>不得已，富儿死。
<br>
<br>午炊
<br>
<br>江路初晴日，烟芜古废城。
<br>青鍼秧稻出，黑螘稚蚕生。
<br>山际牛羊路，林间鸡犬声。
<br>午炊聊小憩，野老解逢迎。
<br>
<br>午饭
<br>
<br>我望天公本自廉，身闲饭足敢求兼！
<br>破裘负日茆檐底，一碗藜羹似蜜甜。
<br>
<br>午饭
<br>
<br>民穷丰岁或无食，此事昔闻今见之。
<br>吾侪饭饱更念肉，不待人嘲应自知。
<br>
<br>午梦
<br>
<br>若爰幽窗午梦长，此中与世暂相忘。
<br>华山处士如容见，不觅仙方觅睡方。
<br>
<br>午寝
<br>
<br>眼涩朦胧不自支，欠伸常恨到床迟。
<br>庭花著雨晴方见，野客敲门去始知。
<br>灰冷香烟无复在，汤成茶碗径须持。
<br>颓然却自嫌疏放，旋了生涯一首诗。
<br>
<br>午晴试笔
<br>
<br>叶脱园林夜夜霜，风和巷陌日犹长。
<br>轩车但怪容孤鹤，稊米安能盆太仓。
<br>此去得非穷李广，向来元是老冯唐。
<br>明窗揽笔聊挥洒，飒飒惊蛇又数行。
<br>
<br>午晴至园中
<br>
<br>老不禁寒起每迟，出门萧散午晴时。
<br>春回九地梅先觉，霜霣千林竹不知。
<br>药圃采苗芒屦湿，石泉照影角巾欹。
<br>归来未过西檐日，袖手悠然独咏诗。
<br>
<br>午暑
<br>
<br>笛材织簟凉如水，雾縠缝幮薄若空。
<br>更著高安竹根枕，不妨专享北窗风。
<br>
<br>午睡
<br>
<br>槐楸阴里绿窗开，天与先生作睡媒。
<br>流汗未乾衣上雨，大声已发鼻端雷。
<br>枕镌松石分琴荐，簟织风漪取笛材。
<br>却起岸巾看汲井，人间车马正氛埃。
<br>
<br>午睡
<br>
<br>风霜践残岁，我乃羁旅人。
<br>如何得一室，床敷暖如春。
<br>午枕挟小醉，鼻息撼四邻。
<br>心安了无梦，一扫想与因。
<br>逡巡起＊面，览镜正幅巾。
<br>聊呼蟹眼汤，瀹我玉色尘。
<br>
<br>午睡
<br>
<br>梅黄雨足喜初晴，投枕华胥梦已成。
<br>帐底香云凝未散，手中书卷堕无声。
<br>簟纹似水飞蝇避，鼻息如雷稚子惊。
<br>痴腹便便竟何有？已将嘲弄付诸生。
<br>
<br>午睡初起
<br>
<br>曲腰桑上午鸡鸣，喔喔还如报五更。
<br>睡起展书摩病眼，油窗喜对夕阳明。
<br>
<br>午睡初起
<br>
<br>舍中未报压新醅，闲弄流尘槲叶杯。
<br>得醉固佳醒亦好，了无一事到灵台。
<br>
<br>午睡起消摇园中因登山麓薄暮乃归
<br>
<br>老病攻百骸，徽纆困束缚；
<br>颓然一熟睡，如获万金药。
<br>窗明竹影乱，林暖鸟声乐。
<br>灰深香欲上，火活汤正作，
<br>毫瓯羞茗荈，铜洗供盥濯。
<br>整巾出庭户，曳杖历岩壑。
<br>遥岑见木杪，细水啮篱脚。
<br>踟躇遂忘归，清啸送日落。
<br>
<br>午睡起遇急雨
<br>
<br>揩眼扪髯破昼眠，阑边小立独幽然。
<br>丛花雨打无飞蝶，高柳风惊有堕蝉。
<br>才略本居元子下，功名那计祖生先？
<br>今朝会意君知否，目送飞云挥五弦。
<br>
<br>午兴
<br>
<br>渐转廊腰日，徐来峡口风。
<br>飧浆便北客，淖粥称衰翁，
<br>槐晚纤纤绿，榴残续续红。
<br>责轻仍饱食，三叹愧无功。
<br>
<br>午枕
<br>
<br>茅檐一杯淡藜粥，有底工夫希鼎餗？
<br>书中至味人不知，隽永无穷胜粱肉。
<br>老夫享此七十年，每媿天公赋予偏。
<br>清泉洗釜煎山茗，满榻松风清昼眠。
<br>
<br>午枕
<br>
<br>老嬾开编早欠伸，强搔短发照青荧。
<br>齑盐二十年前梦，尚想长廊撼夜铃。
<br>
<br>午醉径睡比觉已甲夜矣
<br>
<br>自我归城西，已复再见冬。
<br>虽未挂衣冠，其实则老农。
<br>好事或饷酒，石室酒最醲。
<br>一醉辄至暮，卧闻湖寺钟。
<br>心安病自除，衾暖梦欲重。
<br>化作孤鹤去，云崦巢长松。
<br>
<br>午坐
<br>
<br>茶杯凝细孔，香岫起微云。
<br>树影窗间见，禽声屋角闻。
<br>流年易抛掷，旧学失锄耘。
<br>师友今零落，何人为运斤？
<br>
<br>午坐戏咏
<br>
<br>贮药葫芦二寸黄，煎茶橄榄一瓯香。
<br>午窗坐稳摩痴腹，始觉龟堂白日长。
<br>
<br>武昌感事
<br>
<br>百万呼卢事已空，新寒拥褐一衰翁。
<br>但悲鬓色成枯草，不恨生涯似断蓬。
<br>烟雨凄迷云梦泽，山川萧瑟武昌宫。
<br>西游处处堪流涕，抚枕悲歌兴未穷。
<br>
<br>武担东台晚望
<br>
<br>憔悴西窗已一翁，登高意气尚豪雄。
<br>关河霸国兴亡後，风月诗人醉醒中。
<br>病起顿惊双鬓改，春归一扫万花空。
<br>栏边徙倚君知否，直到吴天目未穷。
<br>
<br>武林
<br>
<br>皇舆久驻武林宫，汴雒当时未易同。
<br>广陌有风麈不起，长河无冻水常通。
<br>楼台飞舞祥烟外，鼓笛喧呼明月中。
<br>六十年间几来往，都人谁解记衰翁？
<br>
<br>兀兀
<br>
<br>兀兀心非睡，惺惺口不言。
<br>齿津生颊舌，鼻息撼墙垣。
<br>书媿儿童问，年叨里巷尊。
<br>贫家有喜事，黍酒带醅浑。
<br>
<br>兀兀
<br>
<br>兀兀孤村客，悠悠两世人。
<br>梦忘身潦倒，醉觉胆轮囷。
<br>故里簪缨换，都门巷陌新。
<br>余年犹有几，抚事一伤神！
<br>
<br>兀兀
<br>
<br>兀兀初何有，伥伥不自知。
<br>偶然登耄及，便欲数期颐。
<br>把钓秋风夕，骑驴晚雪时。
<br>江湖游已遍，更作灞城期。
<br>
<br>兀坐久散步野舍
<br>
<br>澒洞风号木，萧条雨滴阶。
<br>忽思穿两屐，聊用散孤怀。
<br>赤脚舂畲粟，平头拾涧柴。
<br>先师有遗训，万事忌安排。
<br>
<br>兀坐颇念游历山水戏作
<br>
<br>万里当时寄一官，十年客枕不曾安。
<br>鬼愁滩下扁舟晚，蛇退陂前古驿寒。
<br>昔叹远游生雪鬓，近缘多病学金丹。
<br>功名非复衰翁事，独有江山兴未阑。
<br>
<br>戊辰立春日
<br>
<br>昨夜风摇斗柄回，典衣也复一传杯。
<br>故人久作天涯别，新句空从枕上来。
<br>清镜岂堪看鬓色，小园剩欲觅桃栽。
<br>颓然却恨贪春睡，不尽城头画角哀。
<br>
<br>戊辰立春日
<br>
<br>卧听城门出土牛，罗旛应笑雪蒙头。
<br>但须晨起一卮酒，聊洗人间千种愁。
<br>处处楼台多侠客，家家船舫待春游。
<br>梅花未遍枝南北，定为余寒得小留。
<br>
<br>戊辰岁除前五日作新岁八十有五矣
<br>
<br>灰深火可宿，炷小灯耐久，
<br>长流故不腐，易成必速朽。
<br>我昔游青城，闻道巢居叟；
<br>躬行虽不力，年少过九九。
<br>固知适天幸，自养亦差厚。
<br>传家六儿子，其四今皓首。
<br>宁闻涧底松，郁郁慕蒲柳？
<br>
<br>戊申元日
<br>
<br>白头身世叹羁孤，一念儿时泪已濡。
<br>尚记争先书郁垒，岂知落後举屠苏。
<br>杯盘草草思邻舍，车马纷纷厌九衢。
<br>六十年非心自了，挂冠犹足补东隅。
<br>
<br>戊午元日读书至夜分有感
<br>
<br>七十年来又四年，雨声灯影故依然。
<br>未收浮世风沤梦，尚了前生蠹简缘。
<br>老学辛勤那有补，旧闻零落恐无传。
<br>先师钵袋终当付，叹息谁能共著鞭？
<br>
<br>
<br>
<br>
<br>
<br>戊午元日读书至夜分有感 
<br>强戴罗旛怯岁增，光阴堪叹捷飞腾。
<br>檐间点滴新春雨，窗下青荧半夜灯。
<br>傍架讨寻书散乱，倚屏吟啸发鬅鬙。
<br>极知老境惟当佚，绝学端居恨未能。
<br>
<br>戊午重九
<br>
<br>朋旧相望天一涯，登高结伴只邻家。
<br>秋风自欲吹纱帽，衰鬓何曾泥菊花。
<br>药市神仙思益部，糕盘节物记京华。
<br>自怜病後欢悰薄，小醉归来日未斜。
<br>
<br>物外杂题
<br>
<br>市墟沽斗酒，独酌复高歌。
<br>一笑语观者，比君更事多。
<br>
<br>物外杂题
<br>
<br>当年下沔鄂，回首几秋风？
<br>景物浑如昨，千帆落照中。
<br>
<br>物外杂题
<br>
<br>晓入姑苏市，阊门系短篷。
<br>老人元不食，买饼餇山童。
<br>
<br>物外杂题
<br>
<br>送客停山步，寻僧立寺门。
<br>青鞋惯泥潦，却爱雨昏昏。
<br>
<br>物外杂题
<br>
<br>粉堞临江渚，朱桥枕市楼。
<br>长吟策小蹇，又度一年秋。
<br>
<br>物外杂题
<br>
<br>饲驴留野店，买药入山城。
<br>兴尽飘然去，无人识姓名。
<br>
<br>物外杂题
<br>
<br>高城今旷野，比屋昔朱门。
<br>道上传呼过，遥遥几世孙？
<br>
<br>物外杂题
<br>
<br>过市摩双眼，惊嗟阅盛衰。
<br>朱楼倚霄汉，曾见始成时。
<br>
<br>物有可叹者因戏作数语以识之
<br>
<br>鸡栖及我未掩扉，犬虽远出暮自归，
<br>司晨警夜职交举，簸糠弃粒报亦微。
<br>查查双鹊更媿汝，庭树夜宿常相依，
<br>岂怜主人老寂寞，暖热蓬户不忍违。
<br>养鸱甚恩健即去，养鹰虽久饱亦飞。
<br>嗟哉物性厚薄异，使我隐几空歔欷！
<br>
<br>婺州州宅极目亭
<br>
<br>尚书曳履上星辰，小为东阳作主人。
<br>朱阁凌空云缥缈，青山绕郭玉嶙峋。
<br>似闻旋教新歌舞，且慰重临旧吏民。
<br>莫倚阑干西北角，即今河洛尚胡尘。
<br>
<br>夕雨
<br>
<br>屣履行莎径，移床卧草亭。
<br>风声杂溪濑，雨气挟龙腥。
<br>奕奕空中电，昏昏云罅星。
<br>徂年又如许，吾鬓得长青？
<br>
<br>夕雨
<br>
<br>独夜初传漏，空斋半掩扉。
<br>候虫灯下语，水鸟雨中归。
<br>客舍愁弹剑，京尘怯化衣。
<br>故人招隐意，字字莫相违。
<br>
<br>西城
<br>
<br>市步群嚣散，关门夕照明。
<br>河流倒桥影，雪野聚乌声。
<br>繁杵闻深巷，寒烟下废城。
<br>匆匆尽船发，争趁早潮平。
<br>
<br>西窗
<br>
<br>西窗偏受夕阳明，好事能来慰此情。
<br>看画客无寒具手，论书僧有折钗评。
<br>姜宜山茗留闲啜，豉下湖蓴喜共烹。
<br>酒炙朱门非我事，诸君小住听松声。
<br>
<br>西窗独酌
<br>
<br>却扫衡门岁月深，残骸况复病交侵。
<br>平生所学为何事？後世有人知此心。
<br>水落枯萍黏破块，霜高丹叶照横林。
<br>一樽浊酒西窗下，安得无功与共斟？
<br>
<br>西窗睡起
<br>
<br>老便寂寂厌纷纷，借得禅房卧看云。
<br>夜宴怕逢觥录事，秋山佣伴猎将军。
<br>余年敢望十寒暑，夙习正须三沐熏。
<br>斜日满窗谁唤起，数声啼鸟隔溪闻。
<br>
<br>西村
<br>
<br>湖塘西去两三家，杖履经行日欲斜。
<br>蹙蹙水纹生细縠，蜿蜿沙路卧修蛇。
<br>旱余虫镂园蔬叶，寒浅蜂争野菊花，
<br>老去郊居多乐事，脱巾未用叹苍华。
<br>
<br>西村
<br>
<br>今年四月天初暑，买蓑曾向西村去。
<br>桑麻满野陂水深，遥望人家不知路。
<br>再来桑落陂无水，闭门但见炊烟起。
<br>疑是羲黄上古民，又恐种桃来避秦。
<br>
<br>西村
<br>
<br>乱山深处小桃源，往岁求浆忆叩门。
<br>高柳簇桥初转马，数家临水自成村。
<br>荿林风送幽禽语，坏壁苔侵醉墨痕。
<br>一首清诗记今夕，细云新月耿黄昏。
<br>
<br>西村劳农
<br>
<br>川云散尽十分晴，缭出溪头信意行。
<br>片片飞花随步远，离离芳草上墙生。
<br>村深日暖单衣爽，路转沙平两履轻。
<br>膰肉芬香坊酒酽，因来聊得饷春耕。
<br>
<br>西村暮归
<br>
<br>天气清和修禊後，土风淳古结绳前。
<br>村村陂足分秧水，户户门通入郭船。
<br>亭障盗消常息鼓，坊场酒贱不论钱。
<br>行人争看山翁醉，头枕槐根卧道边。
<br>
<br>西村晚归
<br>
<br>小坞花垂尽，平堤草次迷。
<br>日长莺语久，风定絮飞低。
<br>子响闻棋院，舟横傍钓溪。
<br>归送不知处，依约埭东西。
<br>
<br>西村醉归
<br>
<br>侠气峥嵘盖九州，一生常耻为身谋。
<br>酒宁剩欠寻常债，剑不虚施细碎雠。
<br>歧路凋零白羽箭，风霜破弊黑貂裘。
<br>阳狂自是英豪事，村市归来醉跨牛。
<br>
<br>西湖春游
<br>
<br>灵隐前，天竺後，
<br>鬼削神剜作岩岫。冷泉亭中一尊酒，
<br>一昌可敌千年寿。清明後，
<br>上巳前，千红百紫争妖姘。
<br>冬冬鼓声鞠场边，秋千一蹴如登仙。
<br>人生得意须年少，白发茏锺空自笑。
<br>君不见灞亭耐事故将军，醉尉怒诃如不闻。
<br>
<br>西郊
<br>
<br>七十辞北阙，五亩寄西郊。
<br>泳水鱼依藻，摩云鹤结巢。
<br>丐僧时问疾，卜叟或论交。
<br>社栎天全汝，宁当叹系匏？
<br>
<br>西郊寻梅
<br>
<br>西郊梅花矜绝艳，走马独来看不厌。
<br>似羞流落蒙市尘，宁堕荒寒傍茆店。
<br>翛然自是世外人，过去生中差一念。
<br>浅颦常鄙桃李学，独立不容莺蝶觇。
<br>山矾水仙晚角出，大是春秋吴楚僭。
<br>余花岂无好颜色，病在一俗无由砭。
<br>朱栏玉砌渠有命，断桥流水君何欠。
<br>嗟余相与颇同调，身客剑南家在剡。
<br>凄凉万里归无日，萧飒二毛衰有渐。
<br>尚能作意晚相从，烂醉不辞杯潋灩。
<br>
<br>西邻亦新葺所居复与儿曹过之
<br>
<br>竹屋茆檐烟火微，长歌相应负禾归。
<br>穷居幸可支朝夕，世事何曾有是非。
<br>新茁畦蔬经宿雨，半开篱槿弄斜晖。
<br>老翁略与吾年等，眷眷遮留莫苦违。
<br>
<br>西林傅庵主求定庵诗
<br>
<br>粥後钟鱼未动时，夜灯仍对碧琉璃。
<br>不须更说能生慧，枯木寒灰也自奇。
<br>
<br>西林傅庵主求定庵诗
<br>
<br>业力驱人举世忙，西林袖手一炉香。
<br>未能成佛浑闲事，十劫看渠坐道场。
<br>
<br>西林院
<br>
<br>一邦尽对江边像，试比西林总不如。
<br>群玉萧森开士宅，五云飞动相君书。
<br>磴危渐觉山争出，屐响方惊阁半虚。
<br>安得弃官长住此，一杯香饭荐珍蔬。
<br>
<br>西楼夕望
<br>
<br>夜郎城裹叹途穷，赖有西楼著此翁。
<br>溪鸟孤飞寒霭外，野人参语夕阳中。
<br>苍天可恃何曾老，白发缘愁却未公。
<br>俗态十年看烂熟，不如留眼送归鸿。
<br>
<br>西路口山店
<br>
<br>日薄霜清十月天，马蹄声里送流年。
<br>店当古路三叉处，山似孤云两角边。
<br>淹泊自悲穷不醒，衰残更著病相缠。
<br>榆关瀚海知何在，目送飞鸿入暮烟。
<br>
<br>西兴泊舟
<br>
<br>衰发不胜白，寸心殊未降。
<br>避风留水市，岸帻倚船窗。
<br>日上金熔海，潮来雪卷江。
<br>登临数奇观，未易敌吾邦。
<br>
<br>西岩翠屏阁
<br>
<br>把酒孤亭半日留，西岩独擅鹤山秋。
<br>也知绝境终难赋，且喜闲身得纵游。
<br>鹘起危巢时磔磔，鹿鸣深涧暮呦呦。
<br>人生适意方为乐，甲第朱门秖自囚。
<br>
<br>西园
<br>
<br>半掩朱门藓径斜，翠屏绣谷忽谽＊。
<br>高高下下天成景，密密疏疏自在花。
<br>江近夕阳迎宿鹭，林昏残角促归鸦。
<br>吾舟已系津南岸，唤客犹能一笑哗。
<br>
<br>西斋遣兴
<br>
<br>桐叶秋先霣，菊花寒更香。
<br>酒边聊兀兀，身外本茫茫。
<br>小憩元非睡，长吟偶似狂。
<br>忽然思把卷，一笑就窗光。
<br>
<br>西斋雨後
<br>
<br>香碗灰深微炷火，茶铛声细缓煎汤。
<br>百年浮世几人乐，一雨虚斋三日凉。
<br>帘外微风斜燕影，池边残照歛萱房。
<br>纱幮石枕萧然卧，付与今宵幽梦长。
<br>
<br>昔从戎南郑日范西叔为予书小卧屏今三十有八年矣怅然有怀
<br>
<br>梁州风月今何在，每忆朋俦泪溅裾。
<br>戎幙已如它世事，素屏犹对故人书。
<br>
<br>昔人有画醉僧醉道士醉学究者皆见于传记及歌诗中予暇日为各赋一首醉僧
<br>
<br>残雪覆枯颅，手扶短榔栗。
<br>送酒无苏州，一醉未易得。
<br>青旗猎猎秋风吹，长瓶一吸亦足奇。
<br>但办道傍常醉倒，不须解作藏真草。
<br>
<br>昔日
<br>
<br>昔日从戎日，身由许国轻。
<br>阵如新月偃，箭作饿鸱鸣。
<br>坚壁临关守，连营并渭耕。
<br>至今悲义士，书帛报番情。
<br>
<br>昔在成都正月七日圣寿寺麻子市初春行乐处也偶晨兴闻邻村守麻有感
<br>
<br>乐事新年忆锦城，城南麻市试春行。
<br>如今老病茅檐底，卧听儿童吓雀声。
<br>
<br>溪上
<br>
<br>散发倚胡床，风生水面凉。
<br>单衣缝白紵，双屦织青芒。
<br>荷叶犹微赤，藤花已半黄。
<br>归来村路晚，渔火耿苍茫。
<br>
<br>溪上
<br>
<br>偶就澄溪照幅巾，兰亭遗韵想清真。
<br>功名不入山林梦，诗酒犹关老病身。
<br>万事只增思鲁叹，百年常媿避秦人。
<br>超然聊喜高情在，手挈长条贯细鳞。
<br>
<br>溪上
<br>
<br>溪上秋来风露清，萧然浴罢葛衣轻。
<br>看云舒卷了穷达，见月亏盈知死生。
<br>老去关心惟药裹，闲中消日付棋枰。
<br>故人书札频相问；何日芒鞋上赤城？
<br>
<br>溪上避暑
<br>
<br>暮年事业转悠悠，尽日投竿杜若洲。
<br>世上漫言天爱酒，古来宁有地埋忧？
<br>全家只合云山老，万事空惊岁月遒。
<br>褫带脱冠犹病喝，正平颇忆著岑牟。
<br>
<br>溪上避暑
<br>
<br>短发飕飕彻顶凉，悠哉随处据胡床。
<br>但怜鹊影翻残月，不恨蝉声送夕阳。
<br>门巷阴阴桐叶暗，汀洲漠漠藕花香。
<br>寓形宇内终烦促，安得骑鲸下大荒？
<br>
<br>溪上露坐
<br>
<br>水际风生爽拂裾，比邻自集不劳呼。
<br>昏鸦杳杳飞初定，远树离离望欲无。
<br>新竹出林时解箨，小荷翻露已成珠。
<br>桥东一径苍苔滑，归舍还须稚子扶。
<br>
<br>溪上小雨
<br>
<br>我是人间自在人，江湖处处可垂纶。
<br>扫空紫陌红尘梦，收得烟蓑雨笠身。
<br>
<br>溪上小酌
<br>
<br>岸帻出篱门，投竿俯溪濑。
<br>鱼聚忽千百，鸟鸣时一再。
<br>新凉社瓮香，亦有雉兔卖。
<br>欢言洗杯酌，又破止酒戒。
<br>
<br>溪上夜钓
<br>
<br>少时妄意学金丹，八十溪头把钓竿。
<br>露湿茭丛姑恶哭，烟深沙渚鹭鸶寒。
<br>登临每叹乾坤大，强健犹应岁月宽。
<br>作意清吟未须厌，如山残稿後人看。
<br>
<br>溪上杂言
<br>
<br>溪上之丘，吾可以休。
<br>溪中之舟，吾可以游。
<br>一裘虽弊可度风雪虐，一箪虽薄未有旦夕忧。
<br>媿于此心鼎食其敢饱，负其所学蝉冕增吾羞。
<br>古人谁谓不可见，黄卷犹能睹生面；
<br>百谷薿薿知稷功，九州茫茫开禹甸。
<br>巍巍成功亦何有，治乱但如翻覆手。
<br>逢时皆可致唐虞，比身管乐宁非苟。
<br>树桑酿酒蕃鸡豚，是中端有王业存。
<br>一朝遇合得施设，千载始知吾道尊。
<br>
<br>溪上醉吟
<br>
<br>行行不知溪路深，但怪素月生遥岑。
<br>不辞醉袖拂花絮，与子更醉青萝阴。
<br>
<br>溪上作
<br>
<br>落日溪边杖白头，破裘不补冷飕飕。
<br>戆愚酷信纸上语，老病犹先天下忧。
<br>末俗陵迟稀独立，斯文崩坏欲横流。
<br>绍兴人物嗟谁在？空记当年接俊游。
<br>
<br>溪上作
<br>
<br>伛偻溪头白发翁，暮年心事一枝筇。
<br>山衔落日青横野，鸦起平沙黑蔽空。
<br>天下可忧非一事，书生无地效孤忠。
<br>东山七月犹关念，未忍沉浮酒醆中。
<br>
<br>溪行
<br>
<br>篷蒻呜春雨，帆蒲挂暮烟。
<br>买鱼寻近市，觅火就邻船。
<br>愁卧醒还醉，滩行却复前。
<br>长年殊可念，力尽逆风牵！
<br>
<br>溪行
<br>
<br>疏钟度莽苍，远火耿微茫。
<br>岁暮水归壑，夜寒天霣霜。
<br>人生一虫臂，世路几羊肠？
<br>老大忘绳检，狂歌尽意长。
<br>
<br>溪园
<br>
<br>跌宕欲忘形，溪园半醉醒。
<br>静看猿哺果，闲爱鹤梳翎。
<br>短榻水纹簟，虚斋山字屏。
<br>更须新月夜，风露对青冥。
<br>
<br>溪月
<br>
<br>天风吹发冷飕飕，独向沙边上钓舟。
<br>愁绝平羌江上月，向人依旧半轮秋。
<br>
<br>羲农
<br>
<br>羲农去不反，释老似而非。
<br>太息众皆醉，逝将谁与归？
<br>经时忘肉味，尽日掩柴扉。
<br>安得同心者，灯前语造微？
<br>
<br>习嬾自咎
<br>
<br>习嬾多遗事，时能害睡眠。
<br>獾骄残竹笋，鼠横啮床毡。
<br>猧子巡篱落，狸奴护简编。
<br>人间有俊物，求买敢论钱。
<br>
<br>席上有举吕居仁诗者因次其韵示坐客
<br>
<br>是身如鼠穴太仓，七十始办求深藏。
<br>扶衰复拜求旧诏，入对讲殿瞻顒昂。
<br>期年蒙恩许谢病，家居更辱乡党敬。
<br>今夕不醉无庸归，此老余年君所知。
<br>
<br>席上作
<br>
<br>绿波画桨浣花船，清簟疏帘角黍筵。
<br>一幅葛巾林下客，百壶春酒饮中仙。
<br>散怀丝管繁华地，寄傲江湖浩荡天。
<br>浮世升沉何足计，丹成碧落珥貂蝉。
<br>
<br>徙倚
<br>
<br>渔扉夕不掩，徙倚欲三更。
<br>月正树无影，露浓荷有声。
<br>峥嵘岁将晚，悄怆恨难平。
<br>坐念中原没，男儿恐浪生。
<br>
<br>喜得建茶
<br>
<br>玉食何由到草莱，重奁初喜坼封开。
<br>雪霏庾岭红丝磑，乳泛闽溪绿地材。
<br>舌本常留甘尽日，鼻端无复鼾如雷。
<br>故应不负朋游意，手挈风炉竹下来。
<br>
<br>喜晴
<br>
<br>泽国风雨多，春尽尚裘褐；
<br>闭门不能出，饱受鸠妇聒。
<br>今朝云忽归，沟水清活活。
<br>偶为东园行，鱼鸟间何阔？
<br>妇女蚕事终，桑柘光如泼。
<br>布谷汝勿忧，吾裤真可脱。
<br>
<br>喜晴
<br>
<br>三日雨不止，意谓无复晴；
<br>泥深不可出，卧听空阶声。
<br>事有未易料，南风起三更，
<br>阵阵浮云归，杲杲初日明。
<br>穑事既竭作，机杼比屋鸣。
<br>天公真老手，谈笑功皆成。
<br>家家有新酿，欢言相送迎。
<br>蝗櫱幸扫空，努力谋春耕。
<br>
<br>喜晴
<br>
<br>衡门病卧动经旬，岁晚况堪风雨频。
<br>晴日一窗殊慰眼，清霜万瓦更宜人。
<br>开书顿失昏花坠，试茗初看白乳新。
<br>南埭东陂从此好，剩将红蕊插乌巾。
<br>
<br>喜晴
<br>
<br>葛衣初著喜新晴，寂寂虚堂一榻横。
<br>乍坼孤花藏叶罅，晚归双燕拂帘旌。
<br>舞空不断游丝直，掠地还飞落絮轻。
<br>剩欲倚阑寻好句，清笳已复动高城。
<br>
<br>喜晴
<br>
<br>正厌鸠呼雨，俄闻鹊噪晴。
<br>路开知潦退，书展喜窗明。
<br>日透疏帘影，风传暮角声。
<br>儿童竞相报，门有卖朱樱。
<br>
<br>喜晴
<br>
<br>一夜霜风扫积阴，檐间唤起有鸣禽。
<br>满窗零乱梧楸影，邻巷萧条鸡犬音。
<br>文史渐宜精讨阅，湖山仍得饱登临。
<br>园丁也解娱翁意，艺果移花已满林。
<br>
<br>喜晴
<br>
<br>江湖春暮多风雨，点滴空阶实厌听。
<br>剩喜今朝有奇事，一窗晴日写黄庭。
<br>
<br>喜晴
<br>
<br>西风吹雨冷凄凄，道上行人白昼迷。
<br>聊抉重云取朝日，未容嘉榖卧秋泥。
<br>年丰郡府疏文檄，蛮遁边亭息鼓鼙。
<br>寄语农家莫游惰，冬闲正要饱鉏犁。
<br>
<br>喜晴
<br>
<br>久雨群蛙日夜号，乐哉霁色满江郊。
<br>草书已悟屋漏壁，诗句免悲风卷茆。
<br>唤妇晴鸠鸣废圃，归林栖鹘补危巢。
<br>泥乾我亦思来客，未暇移书广绝交。
<br>
<br>喜事
<br>
<br>武夷老子雪垂肩，喜事何曾减少年。
<br>鹦鹉螺深翻细浪，辟邪炉暖起微烟。
<br>幽花滴露沾纱帽，乱絮凭风扑画船。
<br>虎豹九关君勿叹，未妨一笑住壶天。
<br>
<br>喜谭德称归
<br>
<br>少鄙章句学，所慕在经世，
<br>诸公荐文章，颇恨非素志。
<br>一朝落江湖，烂熳得自恣，
<br>讨论极王霸，事业窥莘渭，
<br>孔明景略间，却立颇眦睨。
<br>从人无一欣，对食有三喟。
<br>谭侯信豪隽，可共不朽事。
<br>天涯再相见，握手更擦泪。
<br>欲寻西郊路，斗酒倾意气，
<br>浩歌君和我，勿作寻常醉。
<br>
<br>喜小儿辈到行在
<br>
<br>阿纲学书蚓满幅，阿绘学语莺啭木，
<br>截竹作马走不休，小车驾羊声陆续。
<br>书窗涴壁谁忍嗔，啼呼也复可怜人。
<br>却思胡马饮江水，敢道春风无战尘。
<br>传闻贼弃两京走，列城争为朝廷守。
<br>从今父子见太平，花前饮水勿饮酒。
<br>
<br>喜小儿病愈
<br>
<br>喜见吾家玉雪儿，今朝竹马遶廊嬉。
<br>也知笠泽家风在，十岁能吟病起诗。
<br>
<br>喜小儿病愈
<br>
<br>一床共置朝回笏，百屋常堆用剩钱。
<br>何似吾家好儿子，吟哦相伴短檠前。
<br>
<br>喜杨廷秀秘监再入馆
<br>
<br>公去蓬山轻，公归蓬山重，
<br>锦囊三千篇，字字律吕中。
<br>文章实公器，当与天下共。
<br>吾尝评其妙，如龙马受鞚。
<br>燕许亦有名，此事恐未梦。
<br>呜呼大厦倾，孰可任梁栋？
<br>愿公力起之，千载传正统；
<br>时时醉黄封，高咏追屈宋。
<br>我如老苍鹘，寂寞愁独弄。
<br>杖屦勤来游，雪霁梅欲动。
<br>
<br>喜雨
<br>
<br>黄尘赤日欲忘生，一夜新凉满锦城。
<br>雨急骤增车辙水，泥深渐壮马蹄声。
<br>蚊蝇敛迹知无地，灯火於人顿有情。
<br>市远鸡豚不须问，小畦稀甲已堪烹。
<br>
<br>喜雨
<br>
<br>一雨洗旱尘，吾庐气疏豁。
<br>土润竹萌出，水长渔舟活。
<br>桑麻郁千里，夹道光如泼。
<br>凭高望归云，更觉原野阔。
<br>沉忧宽旅食，分喜到僧钵。
<br>但仰皇天慈，不必尤旱魃。
<br>
<br>喜雨
<br>
<br>入夏久不雨，旱势已岌岌。
<br>蛙蛤徒自喧，蛟龙卧如蛰。
<br>何由白水满，但守青秧泣。
<br>上天忽悔祸，川云起呼吸。
<br>虚檐雨竞泻，平野苗尽立。
<br>儿停蹋沟车，妇免忧谷汲。
<br>人言雨非雨，乃是倾玉粒。
<br>移床亦细事，敢叹屋漏湿！
<br>
<br>喜雨
<br>
<br>楚巫奔走畏天悭，变化宁知转盼间？
<br>初夜电光摇北斗，平明云气冒南山。
<br>坐令沃野新秧遍，已觉丰年旧观还。
<br>白首老农愁破处，梦回高枕听潺潺。
<br>
<br>喜雨
<br>
<br>幽人睡觉夜未央，四檐悬溜声浪浪。
<br>乐哉甘澍及时至，九衢一洗尘沙黄。
<br>明朝邻曲各驩喜，赛庙沽酒刲猪羊。
<br>不劳轣辘蹋龙骨，转盼白水盈陂塘。
<br>呼儿扫地设菅席，与汝一醉歌时康。
<br>岂惟磨鎌待收麦，小甑已觉吴粳香。
<br>
<br>喜雨
<br>
<br>雨气侵人暮不休，雨声逼枕冷飕飕。
<br>方欣草木有生意，已报沟池无涸流。
<br>避湿入檐怜病鹤，争巢逐妇叹鸣鸠。
<br>老农自喜知时节，夜半呼儿起饭牛。
<br>
<br>喜雨
<br>
<br>一秋未雨冬未雪，坐使肺肝生客热。
<br>不惟裘褐藏箧笥，卧毯坐毡俱未设。
<br>樽中有酒不敢尝，小瓮黄虀却时啜。
<br>新春距今一月尔，便恐蝗生残宿麦。
<br>天公老手真可人，夜雨萧萧洗旱尘。
<br>北风吹雪定不晚，喜入三山汤饼碗。
<br>
<br>喜雨
<br>
<br>雷车隆隆南山阳，电光煜煜北斗傍；
<br>急雨横斜生土香，草木苏醒起仆僵。
<br>芭蕉抽心凤尾长，薜荔引蔓龙鳞苍。
<br>葛幮竹簟夜更凉，超然真欲无羲皇。
<br>常年七月蚊殷廊，今夕肃肃疑飞霜。
<br>水车罢踏戽斗藏，家家买酒歌时康。
<br>
<br>喜雨
<br>
<br>去年禹庙归梅梁，今年黑虹见东方。
<br>巫言当丰十二岁，父老相告喜欲狂。
<br>插秧正得十日雨，高下到处水满塘。
<br>六月欲尽日杲杲，造物已命摧骄阳。
<br>夕云如豚渡河汉，占书共谓雨至祥。
<br>南山雷车载膏泽，枕上忽送声淋浪。
<br>猛思浊酒大作社，更想红稻初迎霜。
<br>六十日白最先熟，食新且领晨炊香。
<br>
<br>喜雨
<br>
<br>黑云横绝天汉津，父老佥言候当雨。
<br>未论秋稼绵千里，且喜滂沱洗残暑。
<br>我起呼儿扶再拜，汗垢得凉真一快。
<br>桔槔抱瓮两置之，日日斋盂饱菘芥。
<br>
<br>喜雨
<br>
<br>雨声萧萧集庭树，雨气森森入窗户。
<br>玉川茆屋久不葺，破漏无复施床处。
<br>我於万事本悠悠，危坐读书忘百忧。
<br>明朝秋水增三尺，且复沙边弄钓舟。
<br>
<br>喜雨
<br>
<br>势掠郊原飞急雪，声摇窗户过奔雷。
<br>坐知多稼连云熟，不独新凉傍枕来。
<br>
<br>喜雨
<br>
<br>淅沥檐声枕上闻，揽衣起坐对炉熏。
<br>万家歌舞丰年乐，未费乌龙一线云。
<br>
<br>喜雨歌
<br>
<br>不雨珠，不雨玉，
<br>六月得雨真雨粟。十年水旱食半菽，
<br>民伐桑柘卖黄犊。去年小稔已食足，
<br>今年当得厌酒肉。斯民醉饱定复哭，
<br>几人不见今年熟！
<br>
<br>喜郑唐老相过
<br>
<br>郑子有书癖，对书百事忘，
<br>头乱不暇栉，炙冷不暇尝；
<br>持此金石心，力求古文章，
<br>吟哦屈宋作，蚤夜声琅琅。
<br>方挥却日戈，耻窥及肩墙。
<br>不见今六年，所得非复常。
<br>扁舟夜过我，剧论神激扬。
<br>徐出二三篇，稊米於太仓，
<br>已足起衰懦，黑丝生鬓霜；
<br>使得尽见之，殆可鍼膏肓。
<br>愿子继自今，勿惜倾锦囊。
<br>因来数为寄，岁晚慰所望。
<br>
<br>戏答野人
<br>
<br>日饮云根一脉泉，知君骨相自应仙。
<br>曲肱闲卧茅檐下，买断南山不用钱。
<br>
<br>戏答野人
<br>
<br>木叶凋疏天欲霜，老怀多感易凄凉。
<br>得君数语开人意，径就湖桥醉夕阳。
<br>
<br>戏遣老懹
<br>
<br>平生碌碌本无奇，况是年垂九十时。
<br>阿囝略如郎罢老，稚孙能伴太翁嬉。
<br>花前骑竹强名马，阶下埋盆便作池。
<br>一笑不妨闲过日，叹衰忧死却成痴。
<br>
<br>戏遣老懹
<br>
<br>清羸正怯倚阑干，纱帽还惊半指宽。
<br>日漏云端才欲暖，风催梅信又成寒。
<br>寻僧竹院逢茶熟，引鹤溪桥及雪残。
<br>只道捐书差似达，庖丁数纸尚须看。
<br>
<br>戏遣老懹
<br>
<br>儿时万死避胡兵，敢料时清毕此生。
<br>已迫九龄身愈健，熟观万卷眼犹明。
<br>深深小坞梅初动，潋潋清溪水欲平。
<br>安得飘然从此逝，缑山风月听吹笙？
<br>
<br>戏遣老懹
<br>
<br>旧袭家风号散人，晚承恩诏赐闲身。
<br>放狂泥酒都忘老，厚价收书不似贫。
<br>霜晓方惊群木脱，春晴又喜一花新。
<br>先生偶出人难遇，陌上争先看角巾。
<br>
<br>戏遣老懹
<br>
<br>本意归来老故丘，闭门饭足何尚求？
<br>闲云一片自舒卷，幽鸟数声相应酬。
<br>但得有书时到眼，正令无酒亦忘忧。
<br>东篱偪仄才寻丈，已敌征西万户侯。
<br>
<br>戏书
<br>
<br>柳下人家枳作篱，小姑不画入时眉。
<br>纬车声出窗扉里，正是新凉夜永时。
<br>
<br>戏书触目
<br>
<br>狸奴闲占熏笼卧，燕子横穿翠径飞。
<br>我亦人间好事者，凭阑小立试单衣。
<br>
<br>戏书日用事
<br>
<br>衰病时时作，闲愁日日生。
<br>寒添沽酒兴，困喜磑茶声，
<br>琴废还重理，诗成更细评。
<br>残年那望进，且复畅幽情。
<br>
<br>戏书燕几
<br>
<br>平生万事付天公，白首山林不厌穷。
<br>一枕鸟声残梦里，半窗花影独吟中。
<br>柴荆日晚犹深闭，烟火年来只仅通。
<br>水品茶经常在手，前身疑是竟陵翁。
<br>
<br>戏书燕几
<br>
<br>饱知此手合锄犁，剩喜东归老故栖。
<br>僧乞新诗题院壁，人扶半醉下楼梯。
<br>少通朝籍谗销骨，晚畏京尘悔噬脐。
<br>尚有远游心未死，梦携猿鹤渡敷溪。
<br>
<br>戏述渊鸿渐遗事
<br>
<br>桑苎柴桑一世豪，区区玩物亦徒劳。
<br>品茶未及毁茶妙，饮酒何如止酒高？
<br>
<br>戏题
<br>
<br>莫轻凡骨未飞腾，要胜人间粥饭僧。
<br>山路近行犹百里，酒杯举一必三升。
<br>
<br>戏题
<br>
<br>走马平欺剌绣坡，放船横截乱丝涡。
<br>从来倚个心平稳，遇险方知得力多。
<br>
<br>戏题江心寺僧房壁
<br>
<br>史君千骑驻霜天，主簿孤舟冷不眠。
<br>也与史君同快意，卧听鼓角大江边。
<br>
<br>戏题酒家壁
<br>
<br>漫道江南倚寺楼，岂如烟雨弄扁舟。
<br>并刀不翦清愁断，楚练难縻白日留。
<br>湖上采菰甘似蜜，街头买酒滑如油。
<br>金丹九转何时毕？且对梅花一醉休。
<br>
<br>戏题酒家壁
<br>
<br>送了春归又送秋，人间随处寄悠悠。
<br>百年此际成遗老，万里当时赋远游。
<br>笔力日衰惭阵马，江天岁晚狎冥鸥。
<br>清狂自笑无时歇，又犯新寒上市楼。
<br>
<br>戏题酒家壁
<br>
<br>朋旧存亡寂不闻，年年江海怆离群。
<br>时平酒价贱如水，病起老身闲似云。
<br>饱食每惭荒旧学，後生谁可付斯文？
<br>案头清镜尘昏尽，残发知添白几分。
<br>
<br>戏题僧庵
<br>
<br>致虚守静气常全，家付儿孙命委天。
<br>梦事只堪高卧看，危途谁校疾行先？
<br>独辕短棹聊乘兴，野草幽花自斗妍。
<br>数宇漫留僧壁去，与身闲作後身缘。
<br>
<br>戏咏
<br>
<br>岁历还逾半，人生但可悲，
<br>此身犹者健，随处且儿嬉。
<br>累瓦初成塔，埋盆又作池。
<br>惟应上庭树，不及髧髦时。
<br>
<br>戏咏村居
<br>
<br>马迹车声断已无，邻翁笑语自相呼。
<br>衣裁大布如亭长，船设低篷学钓徒。
<br>愍物欲师僧施食，畏人愁报吏催租。
<br>陈蕃壮志消磨尽，一室从今却扫除。
<br>
<br>戏咏村居
<br>
<br>歌起陂头正插秧，梯斜篱外又劙桑。
<br>日长处处莺声美，岁乐家家麦饭香。
<br>林杏半丹禁宿雨，丛萱自歛避斜阳。
<br>北窗合是羲皇上，已置临风八尺床。
<br>
<br>戏咏落花
<br>
<br>终年栽接待新春，一日随风委路麈。
<br>愁杀主翁渠不管，争如只作看花人。
<br>
<br>戏咏山家食品
<br>
<br>牛乳抨酥瀹茗芽，蜂房分蜜渍棕花。
<br>旧知石芥真尤物，晚得蒌蒿又一家。
<br>疏索乡邻缘老病，团栾儿女且喧哗。
<br>古人不下藜羹糁，斟酌龟堂已太奢。
<br>
<br>戏咏山阴风物
<br>
<br>万里秦吴税驾迟，还乡已叹鬓成丝。
<br>城边绿树山阴道，水际朱扉夏禹祠。
<br>项里杨梅盐可彻，湘湖蓴菜豉偏宜。
<br>图经草草常堪恨，好事它年采此诗。
<br>
<br>戏咏西州风上
<br>
<br>衍沃绵千里，融和被四时。
<br>蚕丛角歌吹，石室盛书诗。
<br>绿树藏渔市，清江遶佛祠。
<br>吾行更堪乐，载酒上蟆颐。
<br>
<br>戏咏闲适
<br>
<br>暮秋风雨暗江津，不下书堂已过旬。
<br>鹦鹉笼寒晨自诉，狸奴毡暖夜相亲。
<br>典衣旋买修琴料，叩户时闻请药人。
<br>说与乡邻当贺我，死前长作自由身。
<br>
<br>戏咏闲适
<br>
<br>钞书字细眼犹明，捣药声清疾渐平。
<br>桐叶雨边寻断梦，菊花香里散余酲。
<br>人间荣辱知难到，纸上兴亡看亦轻。
<br>惟恨暮年交旧少，满怀情话向谁倾？
<br>
<br>戏咏闲适
<br>
<br>剡曲稽山是故乡，人言景物似潇湘。
<br>三升花露春壶满，八尺风漪午枕凉。
<br>树合绿阴山鹊闹，盆镌紫石水栀香。
<br>回思乌帽京尘客，始觉幽居白日长。
<br>
<br>戏咏闲适
<br>
<br>涉世心知百不能，闭门嬾出病相仍。
<br>箪瓢味美如烹鼎，邻曲人淳近结绳。
<br>半颗鸦残墙外杏，一枯鹊袅涧边藤。
<br>萧然扫尽弹冠兴，敢为诗情望武陵
<br>
<br>戏咏乡里食物示邻曲
<br>
<br>山阴古称小蓬莱，青山万叠环楼台。
<br>不惟人物富名胜，所至地产皆奇环：
<br>茗芽落磑压北苑，药苗入馔逾天台，
<br>明珠百舸载芡实，火齐千担装杨梅，
<br>湘湖蓴长涎正滑，秦望蕨生拳未开，
<br>箭萌螯藏待时雨，桑蕈菌蠢惊春雷，
<br>稯花蒸煮蘸醯酱，姜茁披剥腌糟醅，
<br>细研甖粟具汤液，湿裹山蓣供炮煨。
<br>老馋自觉笔力短，得一忘十真堪咍。
<br>从今置之勿复道，一瓢陋巷师颜回。
<br>
<br>戏咏园中春草
<br>
<br>离离幽草自成丛，过眼儿童采撷空。
<br>不知马兰入晨俎，何似燕麦摇春风？
<br>
<br>戏咏园中春草
<br>
<br>童子争寻鹁鸽饭，医翁日曝虾蟆衣。
<br>欲赓楚客咏餐菊，却媿周人歌采薇。
<br>
<br>戏用方外语示客
<br>
<br>红粟青钱一扫空，笊篱行卖学庞翁。
<br>身居本地风光里，愁掷它方世界中。
<br>剩欲剧谈明不二，谁能太息赏无同？
<br>踞床一喝君闻否？三日犹应觉耳聋。
<br>
<br>戏赠
<br>
<br>帘幕阴阴昼漏迟，鹅黄雪白络新丝。
<br>只应笑杀东邻女，不见秋千到拆时。
<br>
<br>戏赠酒榼
<br>
<br>老去卧湖海，白发朝朝新。
<br>赖有小道士，时来中圣人。
<br>形模虽简古，风味绝清真。
<br>何当秋雨夕，倾倒见情亲？
<br>
<br>戏赠园中花
<br>
<br>横风疾雨为花厄，霁日暄风又不禁。
<br>我欲小施调燮手，酌中寒暖半晴阴。
<br>
<br>戏作
<br>
<br>归卧元知作饿夫，宦游依旧是臞儒。
<br>免教妻子争粳秫，秋稼连云一棱无。
<br>
<br>戏作绝句以唐人句终之
<br>
<br>雨细穿梅坞，风和上柳桥。
<br>山居无历日，今日是何朝？
<br>
<br>戏作绝句以唐人句终之
<br>
<br>静对煎茶灶，闲疏洗药泉。
<br>回头问童子：今夕是何年？
<br>
<br>戏作贫诗
<br>
<br>垂老贫弥甚，虚教遇太平。
<br>杜闲无马穴，釜冷有鱼生。
<br>妾病常停织，儿饥屡辍耕。
<br>痴顽惟此老，未废浩歌声。
<br>
<br>戏作贫诗
<br>
<br>左券频称贷，西成少盖藏。
<br>苦饥炊稻种，缘病卖桑黄。
<br>土焙怜烟暖，藜羹爱糁香
<br>君看首阳叟，穷死亦何伤？
<br>
<br>戏作野兴
<br>
<br>省事贫犹富，宽怀客胜家。
<br>充虚一箪饭，遣睡半瓯茶。
<br>有兴闲垂钓，逢欢醉插花。
<br>皋桥亦可死，处处是生涯。
<br>
<br>戏作野兴
<br>
<br>扰扰亭中客，悠悠局上棋。
<br>所遭元有命，自苦竟何为？
<br>冯衍深尤妇，陶潜过责儿。
<br>奇文虽可贵，寱语岂非痴。
<br>
<br>戏作野兴
<br>
<br>久已挂吾冠，江边岁又残。
<br>心惟无愧怍，身取不饥寒。
<br>小酌三杯足，安居一席宽。
<br>东冈有泉脉，携杖试寻看。
<br>
<br>戏作野兴
<br>
<br>今年病微减，耕稼乐江村。
<br>灯炎耿破屋，砍呼围老盆。
<br>常时但葵苋，盛馔有鸡豚。
<br>客散茅檐寂，蹒跚自闭门。
<br>
<br>戏作野兴
<br>
<br>出户语邻叟：与卿同一愚。
<br>逢人即如旧，临事不胜迂。
<br>发白花犹插，囊空酒亦沽。
<br>回思五十载，何处有荣枯？
<br>
<br>戏作野兴
<br>
<br>有酒皆堪醉，无山不可庐。
<br>遂初成近赋，孤愤悔前书。
<br>湘寺分经帙，庐山寄药鉏。
<br>江头霜叶满，诗兴属骑驴。
<br>
<br>戏作治生绝句
<br>
<br>治生何用学陶朱，少许能悭便有余。
<br>措酒已停晨服药，省油仍废夜观书。
<br>
<br>系船
<br>
<br>高树滴残雨，丛芦生夕风。
<br>惰游贫有自，老钝学无功。
<br>岁月诗编里，江湖旅色中。
<br>烟村系船处，邂逅得渔翁。
<br>
<br>系舟
<br>
<br>系舟江浦待潮平，叹息无人共月明。
<br>历尽世间多少事，飘然依旧老书生。
<br>
<br>系舟
<br>
<br>地旷月明铺素练，霜寒河浅拂轻绡。
<br>手扶万里天坛杖，夜过前村禹会桥。
<br>
<br>系舟平水步
<br>
<br>舟尾参差野岸横，屐声穿市得闲行。
<br>雨昏茆店炊烟湿，人语蓬窗绩火明。
<br>枝上橙香初受摘，担头菰脆正堪烹。
<br>渔樵自是平生意，不为衰迟薄宦情。
<br>
<br>系舟下牢溪游三游洞二十八韵
<br>
<br>旧观三峡图，常谓非人情。
<br>意疑天壤间，岂有此峥嵘。
<br>画师定戏耳，聊欲穷丹青。
<br>西游过沔鄂，莽莽千里平，
<br>昨日到峡州，所见始可惊，
<br>乃知画非妄，却恨笔未精。
<br>及兹下牢戍，峰嶂毕自呈。
<br>下入裂坤轴，高骞插青冥。
<br>角胜多列峙，擅美有孤撑。
<br>或如釜上甑，或如坐後屏。
<br>或如倨而立，或如喜而迎，
<br>或深如螺房，或疏如窗棂，
<br>峨巍冠冕古，婀娜髻鬟倾。
<br>其间绝出者，虎搏蛟虑狞，
<br>崩崖凛欲堕，修梁架空横，
<br>悬瀑泻无底，终古何时盈？
<br>幽泉莫知处，但闻珩佩鸣。
<br>怪怪与奇奇，万状不可名。
<br>久闻三游洞，疾走忘病婴，
<br>窦穴初漆黑，伛偻扪壁行，
<br>方虞触蜇蛇，俯见一点明，
<br>扶接困僮奴，恍然出瓶罂，
<br>穹穹厦屋宽，滴乳成微泓。
<br>题名欧与黄，云蒸苍藓平。
<br>穿林走惊麋，拂面逢飞鼪。
<br>息倦盘石上，拾樵置茶铛，
<br>长啸答谷响，清吟和松声。
<br>辞卑不堪刻，犹足寄友生。
<br>
<br>细雨
<br>
<br>细雨重云渐入梅，阴阴门巷长新槐。
<br>壮心已与年俱逝，脱发应无术可栽。
<br>美睡常嫌莺唤起，清愁却要酒阑回。
<br>年来百事非平昔，信手题诗嬾剪裁。
<br>
<br>虾蟆碚
<br>
<br>不肯爬沙桂树边，朵颐千古向岩前。
<br>巴东峡里最初峡，天下泉中第四泉。
<br>啮雪饮冰疑换骨，掬珠弄玉可忘年。
<br>清游自笑何曾足，叠鼓冬冬又解船。
<br>
<br>峡口夜坐
<br>
<br>三峡至此穷，两壁犹峭立。
<br>估船无时行，妇盎有夜汲。
<br>风生树影动，月碎水流急。
<br>草根缀微露，萤火飞熠熠。
<br>吾行已四旬，才抵楚西邑。
<br>浩歌散郁陶，还舟觉衣湿。
<br>
<br>峡州东山
<br>
<br>十年不踏东山路，今日重为放浪行。
<br>老矣判无黄鹄举，归哉惟有白鸥盟。
<br>新秧刺水农家乐，修竹环溪客眼明。
<br>已驾巾车仍小驻，绿萝亭下听莺声。
<br>
<br>峡州甘泉寺
<br>
<br>江上甘泉寺，登临擅一州。
<br>山亭喜无恙，老子得重游。
<br>滩急常疑雨，林深欲接秋。
<br>归途更清绝，倚杖唤渔舟。
<br>
<br>暇日
<br>
<br>身健官闲荷主恩，萧然不异在家园。
<br>一池新墨生吟思，半篆残香入梦魂。
<br>旧友无书知独冷，小儿有命会孤骞。
<br>藜羹麤足余何事，钟动三茅又歛昏。
<br>
<br>暇日登东冈
<br>
<br>双屦青芒滑，轻衫白苎凉。
<br>云生半岩润，麝过一林香。
<br>童子持棋局，厨人馈粟浆。
<br>归来更清绝，淡月满林塘。
<br>
<br>暇日弄笔戏书
<br>
<br>天地为我庐，江山为我客。
<br>北斗以酌酒，恨我饮量窄。
<br>人生但闭户，乌用分菽麦。
<br>赠君玉四方，愦愦无皂白。
<br>
<br>暇日弄笔戏书
<br>
<br>草书学张颠，行书学杨风；
<br>平生江湖心，聊寄笔砚中。
<br>龙蛇入我腕，疋素忽己穷。
<br>余势尚隐辚，此兴嗟谁同！
<br>
<br>暇日弄笔戏书
<br>
<br>胸怀几云梦，形骸一槁木。
<br>虽客长安城，未始忘退缩。
<br>古来豪杰士，强半死空谷。
<br>耐事勿动心，贫贱岂汝独？
<br>
<br>暇日行城上同行追不能及
<br>
<br>疾步登城殊未衰，欣然一笑掷筇枝。
<br>正当闲似白鸥处，不减健如黄犊时。
<br>秋野烟云横惨淡，暮天楼阁倚参差。
<br>高吟醉舞忘归去，乞与丹青画怪奇。
<br>
<br>暇日坐山麓松石间作
<br>
<br>偶曳枯筇出槿篱，松间盘石坐移时。
<br>饥獐啮草无余绿，乳鹊营巢有堕枝。
<br>幽事类分皆可谱，高情辞达自成诗。
<br>莫嗟寂寂终吾世，正是他年一段奇。
<br>
<br>下元日五更诣天庆观宝林寺
<br>
<br>朝罢琳宫谒宝坊，强扶衰疾具簪裳。
<br>拥裘假寐篮舆稳，夹道吹烟桦炬香。
<br>楼外晓星犹磊落，山头初日已苍凉。
<br>鸣驺应有高人笑，五斗驱君早夜忙。
<br>
<br>夏白紵云母屏薄望如空，水精帘疏不碍风。美人独立何所似白玉芙蕖秋水中。素绡细织冰蚕缕，清寒不受人间暑。晚来浴罢绿窗闲，自把新诗教鹦鹉。（序）
<br>
<br>翔鸾矫矫离风尘，眼明见此绝代人。
<br>纱窗弄笔消永日，临得黄庭新逼真。
<br>飞楼缥缈今何夕？月与玉人同一色。
<br>下帘不为九霄寒，自要玲珑看团璧。
<br>
<br>夏初湖村杂题
<br>
<br>市远村深客到稀，草堂终日掩柴扉。
<br>酿成新蜜蜂儿静，分尽残泥燕子归。
<br>
<br>夏初湖村杂题
<br>
<br>嫩日轻风夏未深，曲廊倚杖得闲吟。
<br>地偏草茂无人迹，一对茭鸡下绿阴。
<br>
<br>夏初湖村杂题
<br>
<br>寒泉自换菖蒲水，活火闲煎橄榄茶。
<br>自是闲人足闲趣，本无心学野僧家。
<br>
<br>夏初湖村杂题
<br>
<br>日落溪南生暮烟，幅巾萧散立桥边。
<br>听残赛庙冬冬鼓，数尽归村只只船。
<br>
<br>夏初湖村杂题
<br>
<br>胎发茸茸漆不如，夏初安健胜春初。
<br>双瞳嬾看公卿面，却解灯前读细书。
<br>
<br>夏初湖村杂题
<br>
<br>从来抵死爱湖山，敢料天教半世闲。
<br>杜曲桑麻虽苦薄，灞桥风雪却相关。
<br>
<br>夏初湖村杂题
<br>
<br>幽禽两两已成巢，新竹森森渐放梢。
<br>稻垄作陂先蓄水，野堂防漏却添茅。
<br>
<br>夏初湖村杂题
<br>
<br>门巷萧条长绿苔，经旬清坐罢传杯。
<br>麴生风味那忘得，少待吾家芍药开。
<br>
<br>夏末野兴
<br>
<br>半世天涯倦远游，还乡不减旅人愁。
<br>数声相应鸠呼雨，一片初飞叶报秋。
<br>山坞风烟僧院路，河梁灯火酒家楼。
<br>绝知雪鬓宜蓑笠，分付貂蝉与黑头。
<br>
<br>夏末野兴
<br>
<br>漠漠川云阖复开，天公试手挽秋回。
<br>参差小市林边出，缥缈疏钟雨外来。
<br>土塯饭香供晚饷，布帘字大卖新醅。
<br>归舟自逐轻鸥去，不用城笳抵死催。
<br>
<br>夏秋之交久不雨方以旱为忧忽得甘澍喜而有作
<br>
<br>乱点洒庭芜，凉声集井梧。
<br>绿荷倾作汞，翠蔓缀成珠。
<br>卧听病良已，行吟愁欲无。
<br>天公终老手，谈笑活焦枯。
<br>
<br>夏秋之交小舟早夜往来湖中绝句
<br>
<br>横林渺渺夜生烟，野水茫茫远拍天。
<br>菱唱一声惊梦断，始知身在钓鱼船。
<br>
<br>夏秋之交小舟早夜往来湖中绝句
<br>
<br>河汉横斜斗柄低，啼鸦掠水未成栖。
<br>怪生凄爽侵肌骨，船系秦皇酒瓮西。
<br>
<br>夏秋之交小舟早夜往来湖中绝句
<br>
<br>谯门鼓角寺楼钟，一一风传到短蓬。
<br>唤得放翁残酒醒，锦囊诗草不教空。
<br>
<br>夏秋之交小舟早夜往来湖中绝句
<br>
<br>小市易散无人行，茫茫湖桥惟月明。
<br>老夫解酲不用酒，自有千顷菰蒲声。
<br>
<br>夏秋之交小舟早夜往来湖中绝句
<br>
<br>鸡头累累如大珠，红草绿荷风味殊。
<br>天与杨梅成二絻，吾乡独有异乡无。
<br>
<br>夏秋之交小舟早夜往来湖中绝句
<br>
<br>城南天镜三百里，缭以重重翡翠屏。
<br>最好长桥明月夜，寄船策蹇上兰亭。
<br>
<br>夏秋之交小舟早夜往来湖中绝句
<br>
<br>酒旆摇摇出竹篱，扁舟远赴野人期。
<br>一天风雨晚来恶，落尽白莲浑不知。
<br>
<br>夏秋之交小舟早夜往来湖中绝句
<br>
<br>七月湖中风露新，临流闲照白纶巾。
<br>荷花折尽浑闲事，老却蓴丝最恼人。
<br>
<br>夏秋之交小舟早夜往来湖中绝句
<br>
<br>恰听残蝉禹寺门，又看新月石帆村。
<br>後来复有龟堂老，千载犹应此意存。
<br>
<br>夏秋之交小舟早夜往来湖中绝句
<br>
<br>娥江道上欲三更，垣屋参差闭月明。
<br>倚柂赋诗无杰思，断肠分付棹歌声。
<br>
<br>夏秋之交小舟早夜往来湖中绝句
<br>
<br>秋来湖阔渺无津，旋结渔舟作四邻。
<br>满眼是诗渠不领，可怜虚作水云身。
<br>
<br>夏秋之交小舟早夜往来湖中绝句
<br>
<br>梦笔桥东夜系船，残灯耿耿不成眠。
<br>千年未息灵胥怒，卷地潮声到枕边。
<br>
<br>夏日
<br>
<br>柴扉昼掩竹林幽，坐使炎天变素秋。
<br>扇月团团似初满，簟波细细欲平流。
<br>朋侪零落关河阻，疾病沉绵岁月遒。
<br>赖有澄湖常在眼，虎头不用画沧洲。
<br>
<br>夏日
<br>
<br>例谢门前客，深藏箧里书。
<br>衣穿但重补，饭足不求余。
<br>山溜鸣庭际，藤阴接屋除。
<br>何劳厌三伏，俯仰即秋初。
<br>
<br>夏日
<br>
<br>赤日黄尘褦襶忙，放翁湖上独相羊。
<br>竹梢露滴惊残梦，荷盖风翻送早凉。
<br>暑用酒逃犹有待，热凭静胜更无方。
<br>空斋一榻翛然卧，闲看衣篝起篆香。
<br>
<br>夏日
<br>
<br>赫赫炎威日正中，冰纨笛簟欲无功。
<br>一心愿伴沙头鹭，百计难呼木杪风。
<br>纤手削瓜刀似水，小甖分酒盏如空。
<br>洗心幸有高楼月，少待寒光出海东。
<br>
<br>夏日
<br>
<br>病退身初健，时清吏更休。
<br>渴蜂窥砚水，慵燕息帘钩。
<br>棋局每坐隐，屏山时卧游。
<br>真成爱长日，未用忆新秋。
<br>
<br>夏日
<br>
<br>入户桐阴渐覆床，乍敷笛簟北窗凉。
<br>筇枝倚壁知身健，衣焙残香觉日长。
<br>雨霁断云时聚散，风来纤草久低昂。
<br>蝶衣粉湿犹飞嬾，小驻阑干就夕阳。
<br>
<br>夏日
<br>
<br>燕子生雏梅子黄，断云残雨过林塘。
<br>孤舟正作笭箵梦，九陌难随褦襶忙。
<br>团扇兴来闲弄笔，寒泉漱罢独焚香。
<br>太平处处熏风好，不独宫中爱日长。
<br>
<br>夏日
<br>
<br>微风过中庭，庭树飒有声。
<br>穿帘徐入座，巾屦有余清。
<br>
<br>夏日
<br>
<br>暑雨初晴昼漏迟，江乡乐事有谁知？
<br>村村陇麦登场後，户户吴蚕拆簇时。
<br>
<br>夏日
<br>
<br>将雏燕子渐离巢，过母龙孙已放梢。
<br>日出并湖初晒纲，雨余乘屋旋添茅。
<br>家贫旧业元知废，身老微官久合抛。
<br>莫恨门前车马绝，岂无农圃与论交。
<br>
<br>夏日
<br>
<br>飕飕风露发根凉，月落菱歌尽意长。
<br>分得镜湖才一曲，吃亏堪笑贺知章。
<br>
<br>夏日
<br>
<br>齿发凋零奈尔何！年光暗里易消磨。
<br>街槐正喜清阴密，巷柳还惊蠹叶多。
<br>
<br>夏日
<br>
<br>过眼春光久已空，晒丝捣麦又匆匆。
<br>新泥满路梅黄雨，古木号山月晕风。
<br>角黍茭新间樽俎，灵符墨湿照房栊。
<br>岁华不为衰翁驻，且付余生一笑中。
<br>
<br>夏日
<br>
<br>展画发古香，弄笔娱昼寂。
<br>是中亦何好，使我喜忘食。
<br>
<br>夏日
<br>
<br>新辟虚堂痛扫除，萧然终日屏僮奴。
<br>此间恐是维摩室，除却藜床一物无。
<br>
<br>夏日
<br>
<br>呼儿整吾驾，驾言返林庐。
<br>可使临老眼，常亲吏文书？
<br>
<br>夏日
<br>
<br>竹根断作眠云枕，木瘿刳成贮酒尊。
<br>怪怪奇奇非著意，自无俗物到山村。
<br>
<br>夏日
<br>
<br>吴中五月暑犹微，竟日南堂坐掩扉。
<br>绿树露香莺独语。画廊风恶燕双归。
<br>三千界内人人错，七十年来念念非。
<br>投老万缘俱扫尽，从今僧亦不须依。
<br>
<br>夏日
<br>
<br>平明一浴汗无余，坐觉胸中合太虚。
<br>舂玉作糜天所赐，不妨数箸进山蔬。
<br>
<br>夏日
<br>
<br>草芝方出峨眉老，力比金丹似更多。
<br>秦不及期周过历，始知养寿在中和。
<br>
<br>夏日
<br>
<br>动身尚嬾那堪事，学古无成罢读书。
<br>枕上侧眠听语燕，池边小立看游鱼。
<br>
<br>夏日
<br>
<br>雨断云归旋作晴，尚余红湿在帘旌。
<br>燕雏掠地飞无力，梅子临池坠有声。
<br>米粣解包供午饷，蓱齑傍枕析朝酲。
<br>此翁不负顽躯处，扪腹时时绕舍行。
<br>
<br>夏日
<br>
<br>梅雨初收景气新，太平阡陌乐闲身。
<br>陂塘漫漫行秧马，门巷阴阴挂艾人。
<br>白葛乌纱称时节，黄鸡绿酒聚比邻。
<br>掀髯一笑吾真足，不为无锥更叹贫。
<br>
<br>夏日
<br>
<br>闷欲远游身苦嬾，病思闲语客谁过？
<br>北窗一枕差堪乐，无奈茶杯作祟何！
<br>
<br>夏日
<br>
<br>黄葛蚊厨睡欲成，高槐阴转暑风清。
<br>倚床奴子垂头坐，摇手孙儿小步行。
<br>
<br>夏日
<br>
<br>斮取溪藤便作香，炼成崖蜜旋煎汤。
<br>萧然巾履茅堂上，不畏人间夏日长。
<br>
<br>夏日
<br>
<br>谢客捐书日日闲，行穿密竹卧看山。
<br>岩前恨欠煎茶地，安得茆茨一小间？
<br>
<br>夏日
<br>
<br>苹生洲渚微风起，梅熟园林细雨来。
<br>咫尺柴门常嬾出，不教拄杖损苍苔。
<br>
<br>夏日
<br>
<br>侧卧横眠百不知，轩窗寂寂雨丝丝。
<br>岂无布袜青蛙兴，过却梅天出未迟。
<br>
<br>夏日
<br>
<br>幽花娅奼开还歛，小蝶翩翾去复留。
<br>贪睡畸翁俱不领，被人错唤作闲愁。
<br>
<br>夏日
<br>
<br>山下柴荆昼不开，苔生古井暗楸槐。
<br>新诗哦罢闲无事，移取藤床睡去来。
<br>
<br>夏日北榭赋诗弈棋欣然有作
<br>
<br>异事严州省见稀，幅巾阑角立多时。
<br>青林白鸟自成画，急雨好风当有诗。
<br>酷信医方逢酒怯，强驱吏牍坐衙迟。
<br>悠然笑向山僧说，又得浮生一局棋。
<br>
<br>夏日晨起
<br>
<br>华胥归路万山青，拈得乌藤绕舍行。
<br>两眦尚余残睡美，一襟初受晓凉生。
<br>阴阴院落新桐影，寂寂房栊乳燕声。
<br>已罢小餐停卯酒，龟肠蝉腹不胜清。
<br>
<br>夏日独居
<br>
<br>平生本清净，垂老更萧然。
<br>已罢客载酒，亦无僧说禅。
<br>空庭朝下鹊，密树晚鸣蝉。
<br>长日君无厌，新秋近眼边。
<br>
<br>夏日感旧
<br>
<br>北窗枕簟卧陶翁，树树鸣蝉叶叶风。
<br>睡觉残书栖嬾架，浴回细葛覆熏笼。
<br>一藤未遂名山去，半卷还惊旧历空。
<br>妄想金丹君莫笑，清班曾是长仙蓬。
<br>
<br>夏日感旧
<br>
<br>五侍仙祠两挂冠，此生略有半生闲。
<br>啸歌雨笠烟蓑底，来往山村县郭间。
<br>一粒何当换凡骨，数杯且复驻颓颜。
<br>胡尘扫尽知何日，不隐箕山即华山。
<br>
<br>夏日感旧
<br>
<br>吴人那惯粟浆酸，茶碗聊沾舌本乾。
<br>身病不堪闲客搅，日长惟忆异书看。
<br>流年冉冉谁能驻？长夏迢迢亦已残。
<br>步有新船君贺我，西风先梦上严滩。
<br>
<br>夏日感旧
<br>
<br>独居无复客嘲边，终日颓然饱即眠。
<br>护砚小屏山缥缈，摇风团扇月婵娟。
<br>桐阴忽见翻双鹊，石罅时闻落细泉。
<br>避暑不须河朔饮，转头即见早秋天。
<br>
<br>夏日过摩诃池
<br>
<br>乌帽翩翩白紵轻，摩诃池上试闲行。
<br>淙潺野水鸣空苑，寂历斜阳下废城。
<br>纵辔迎凉看马影，袖鞭寻句听蝉声。
<br>白头散吏元无事，却为兴亡一怆情。
<br>
<br>夏日湖上
<br>
<br>乌帽筇枝散客愁，不妨胥史杂沙鸥。
<br>迎风枕簟平欺暑，近水帘栊探借秋。
<br>茶灶远从林下见，钓筒常向月中收。
<br>江湖四十余年梦，岂信人间有蜀州。
<br>
<br>夏日六言
<br>
<br>退士自应客少，幽居不厌椽低。
<br>未说盘堆玉脍，且看臼捣金虀。
<br>
<br>夏日六言
<br>
<br>醉面贪承夕露，钓竿喜近秋风。
<br>借问孤舟何处，深入芙蕖浦中。
<br>
<br>夏日六言
<br>
<br>溪涨清风拂面，月落繁星满天。
<br>数只船横浦口，一声笛起山前。
<br>
<br>夏日六言
<br>
<br>我是百年遗老，扫空一梦浮名。
<br>未到终南二华，且入天台四明。
<br>
<br>夏日睡起
<br>
<br>簟纹似秋水，含风蹙微漪。
<br>帐幅如春烟，缥缈不受吹。
<br>团扇堕枕边，皎皎素月晖。
<br>非睡复非觉，心定息自迟。
<br>茶熟我亦起，寒泉掬珠玑。
<br>浮瓜空把玩，甚矣今年衰！
<br>
<br>夏日晚兴
<br>
<br>高挂虚窗对绿池，鸟啼声歇柳阴移。
<br>含风珍簟闲眠处，叠雪轻衫新浴时。
<br>泉冷甘瓜开碧玉，手香素藕罥长丝。
<br>夕阳四面渔歌起，又赴邻翁把钓期。
<br>
<br>夏日五鼓起戏书
<br>
<br>老鸡喔喔桑树颠，明星磊磊茅屋边。
<br>我兴视夜不复眠，坐看朝暾浴虞渊。
<br>开窗清风来穆然，拂几洗研整蠹编。
<br>火云崔嵬忽满天，安得羲和徐著鞭！
<br>
<br>夏日戏作
<br>
<br>困来两眦似胶黏，底怪吴人号黑甜。
<br>安得他生不识字，朝朝就日卧茅檐？
<br>
<br>夏日小宴
<br>
<br>横吹铜笛苍龙声，双奏玉笙丹凤鸣。
<br>已判百年终醉死，要将一笑压愁生。
<br>旋移画舫破山影，高卷朱帘延月明。
<br>试问炎歊在何许，夜阑翻怯葛衣轻。
<br>
<br>夏日幽居
<br>
<br>赤日黄尘一点无，负山临水是幽居。
<br>爽如瑞露零仙掌，清似寒冰贮玉壶。
<br>孤艇过时惊宿鹭，湿烟深处乱风蒲。
<br>翛然欲弃人间去，天际联翩谁与俱？
<br>
<br>夏日杂题
<br>
<br>东吴五月黄梅雨，南浦孤舟白发翁。
<br>貂插朝冠金络马，多年不入梦魂中。
<br>
<br>夏日杂题
<br>
<br>疏疏窗似秋蛩室，叠叠书如春鹊巢。
<br>大耋何妨尚弦诵，小诗时亦杂谈嘲。
<br>
<br>夏日杂题
<br>
<br>眈眈丑石罴当道，矫矫长松龙上天。
<br>满地凌霄花不扫，我来六月听鸣蝉。
<br>
<br>夏日杂题
<br>
<br>午梦初回理旧琴，竹炉重炷海南沉。
<br>茅檐三日萧萧雨，又展芭蕉数尺阴。
<br>
<br>夏日杂题
<br>
<br>情怀万里长征客，身世连床旦过僧。
<br>熟计书空成咄咄，不如任运去腾腾。
<br>
<br>夏日杂题
<br>
<br>新缝细葛作蠡裯，簟展风漪凛欲秋。
<br>啼鸟一声呼梦断，依然书卷在床头。
<br>
<br>夏日杂题
<br>
<br>檐前桐影偏宜夏，叶底蝉声渐报秋。
<br>莫道衰翁怯风露，也能觅醉水边楼。
<br>
<br>夏日杂题
<br>
<br>一枝黎峒桄榔杖，二寸羊城蝳蝐冠。
<br>万里来为老人寿，始知天地不胜宽。
<br>
<br>夏日杂题
<br>
<br>渚蒲经雨送微馨，野鹤凌风有堕翎。
<br>归入衡门天薄暮，清沟浅浸两三星。
<br>
<br>夏日杂题
<br>
<br>天随手不去朱黄，辟蠹芸编细细香。
<br>今夕短檠须暂设，北窗风雨送微凉。
<br>
<br>夏日杂题
<br>
<br>身闲欲出无如嬾，酒薄虽倾不敌愁。
<br>残暑从今无一月，剩储诗思待新秋。
<br>
<br>夏日杂题
<br>
<br>一叶两叶病木霣，一点两点疏萤流。
<br>水底星河秋脉脉，发根风露夜飕飕。
<br>
<br>夏日杂题
<br>
<br>憔悴衡门一秃翁，回头无事不成空。
<br>可怜万里平戎志，尽付萧萧暮雨中。
<br>
<br>夏日杂题
<br>
<br>衰疾沉绵短鬓疏，凄凉圯上一编书，
<br>中原久陷身垂老，付与囊中饱蠹鱼。
<br>
<br>夏日杂咏
<br>
<br>闲居自无客，况复暑如焚。
<br>百折赴溪水，数峰当户云。
<br>幽寻穷鹿径，静钓杂鸥群。
<br>旧爱南华语，今方践所闻。
<br>
<br>夏日杂咏
<br>
<br>兀兀从谁语？??寄一床。
<br>不嗟头似葆，但苦汗如浆。
<br>欹枕风生竹，勾帘日转廊。
<br>非由静胜热，本体自清凉。
<br>
<br>夏日杂咏
<br>
<br>蒲苇萧萧晚，楸梧肃肃阴。
<br>山童惊大鼾，林鸟伴微吟。
<br>蛮砚深瀦墨，吴牋熟捣踸。
<br>新诗与醉帖，自笑尚童心。
<br>
<br>夏日杂咏
<br>
<br>省事心君静，忘情眼界平。
<br>食便餐酪美，浴试葛衣轻。
<br>鹤整千年驾，鸥寻万里盟。
<br>秋风即在眼，作意上青城。
<br>
<br>夏日昼寝梦游一院阒然无人帘影满堂惟燕蹋筝弦有声觉而闻铁铎风响璆然殆所梦也邪因得绝句
<br>
<br>桐阴清润雨余天，檐铎摇风破书眠。
<br>梦到画堂人不见，一双轻燕蹴筝弦。
<br>
<br>夏四月渴雨恐害布种代乡邻作插秧歌
<br>
<br>浸种二月初，插秧四月中，
<br>小舟载秧把，往来疾於鸿。
<br>吴盐雪花白，村酒粥面浓，
<br>长歌相赠答，宛转含豳风。
<br>日暮飞桨归，小市鼓冬冬。
<br>起居问尊老，勤俭教儿童。
<br>何人采此谣，为我告相公，
<br>不必赐民租，但愿常年丰。
<br>
<br>夏五月方闵雨忽大风雨三日未止
<br>
<br>海风一夕狂拔木，山雨三朝猛穿屋。
<br>向来望云眼欲枯，雨甚还忧败嘉谷。
<br>今年旱势连吴中，吾州乃独劳神龙。
<br>稽首龙公要斟酌，收云归山水归壑。
<br>
<br>夏五月方闵雨忽大风雨三日未止
<br>
<br>五月昼晦天欲雨，街中人面不相睹。
<br>风声撼山翻怒涛，雨点飞空射强弩。
<br>一雨三日姑可休，龙其玩珠归故湫。
<br>千里连云庆多稼，牲肥酒香作秋社。
<br>
<br>夏夜
<br>
<br>乞骸安晚节，养疾卧空村。
<br>月暗枭鸣树，船归犬吠门。
<br>藜羹加糁美，黍酒带醅浑。
<br>稚子能勤学，灯前与细论。
<br>
<br>夏夜
<br>
<br>散发荒池上，秋声满绿蒲。
<br>磷飞乘月暗，枭语似人呼。
<br>学问无新得，功名负壮图。
<br>拾薪炊麦饭，随事且枝梧。
<br>
<br>夏夜
<br>
<br>风便更漏明，室虚蚊蚋静。
<br>筋骸日益衰，厌事乐幽屏。
<br>清灯北窗下，突兀写孤影。
<br>进学无新功，赋诗聊自警。
<br>
<br>夏夜
<br>
<br>酒力初消睡未厌，卧看香缕绕疏帘。
<br>月高栖鹊重移树，风劲流萤自入檐。
<br>长夏迢迢秋尚远，孤愁冉冉病相兼。
<br>老人本是山中客，扫迹元非畏楚钳。
<br>
<br>夏夜
<br>
<br>六尺筇枝膝上横，中庭岸帻听鼍更。
<br>露零金掌汉宫晓，月度银河秦塞明。
<br>菡萏晚花香未减，梧桐病叶堕无声。
<br>关河又见新秋近，屈指流年一叹惊。
<br>
<br>夏夜
<br>
<br>夏夜忽已半，东冈月初生。
<br>起行遶庭树，爱此露滴声。
<br>漂流忆安卧，局促念遐征。
<br>幽怀谁晤语，华觞还自倾。
<br>
<br>夏夜
<br>
<br>鸣蜩断复续，宿鸟久始安。
<br>触热汗沾衣，暮夜犹未乾。
<br>梧桐独知秋，一叶堕井阑。
<br>行矣戒碪杵，四序环无端。
<br>
<br>夏夜
<br>
<br>露湿芙蕖冷，月明薝卜香。
<br>残醉吹欲无，飕飕发根凉。
<br>岂惟弃世事，形影亦相忘。
<br>空忆南山下，新秋射虎场。
<br>
<br>夏夜
<br>
<br>夏夜谁知亦自长，幽居渺在水云乡。
<br>月侵竹簟清无暑，风度衣篝润有香。
<br>栖鹊自惊移别树，流萤相逐过横塘。
<br>放翁尚苦余酲在，细绠铜缾落井床。
<br>
<br>夏夜
<br>
<br>我昔在南郑，夜过东骆谷，
<br>平川月如霜，万马皆露宿。
<br>思从六月师，关辅谈笑复。
<br>那知二十年，秋风枯苜蓿！
<br>
<br>夏夜
<br>
<br>萤火喜暗庭，桐叶矜冷雨。
<br>幽人悄不寐，独夜谁与处！
<br>乾坤信无情，岁月遽如许。
<br>明发视镜中，鬓丝添几缕。
<br>
<br>夏夜
<br>
<br>落月不满窗，惊鹊屡移树。
<br>沉忧少睡眠，亦以衰疾故。
<br>五更忽作梦，立马青衣渡。
<br>白首厌山村，邮亭忆征步。
<br>
<br>夏夜
<br>
<br>山崦风生鵩啸悲，柴门月上树阴移。
<br>熏衣汗雨初乾後，把卷蚊雷不动时。
<br>孤闷难禁终岁病，浮生易满百年期。
<br>钓竿只待清秋近，一棹烟波信所之。
<br>
<br>夏夜
<br>
<br>庭荒蔓草长，堂豁爽气入。
<br>悠然推枕起，聊作倚杖立。
<br>飞萤亦避雨，黏栋光熠熠。
<br>南邻输税归，小妇愁夜汲。
<br>
<br>夏夜
<br>
<br>展转纱幮睡不成，一藤扶惫绕廊行。
<br>月升双鹊移枝宿，露下孤萤缀蔓明。
<br>汲井忽惊人已起，开门堪叹事还生。
<br>羽衣道帽从吾好，柏子烟中起磬声。
<br>
<br>夏夜
<br>
<br>结屋在郊墟，翛然谢炎炽。
<br>窗扉故阒寂，水竹亦幽邃。
<br>飞虫望灯集，栖燕冲雨至。
<br>石枕与葛幮，美哉今夕睡。
<br>
<br>夏夜
<br>
<br>龟息绵绵破五更，起扶藤杖并南荣。
<br>择栖孤鹊尚三匝，司旦老鸡俄一鸣。
<br>移坐徐看山月吐，脱巾聊受水风清。
<br>不知竟是真仙未？夜夜神游白玉京。
<br>
<br>夏夜不寐有赋
<br>
<br>急雨初过天宇湿，大星磊落才数十。
<br>饥鹘掠檐飞磔磔，冷萤堕水光熠熠。
<br>丈夫无成忽老大，箭羽凋零剑锋涩。
<br>徘徊欲睡复起行，三更犹凭阑干立。
<br>
<br>夏夜大醉醒後有感
<br>
<br>少时酒隐东海滨，结交尽是英豪人，
<br>龙泉三尺动牛斗，阴符一编役鬼神。
<br>客游山南夜望气，颇谓王师当入秦，
<br>欲倾天上河汉水，净洗关中胡虏尘。
<br>那知一旦事大缪，骑驴剑阁霜毛新，
<br>却将覆毡草檄手，小诗点缀西州春。
<br>素心虽愿老岩壑，大义未敢忘君臣。
<br>鸡鸣酒解不成寐，起坐肝胆空轮囷。
<br>
<br>夏夜读书自嘲
<br>
<br>事业无成去日遒，只今身世付沧洲。
<br>风烟惨惨菰蒲老，星斗离离河汉流。
<br>寂寞书生学奇字，穷愁客子著春秋。
<br>白头自苦君无笑，骨朽成尘志未休。
<br>
<br>夏夜对月
<br>
<br>薄云归欲尽，残雨久犹滴。
<br>月入疏林间，庭户粲珠璧。
<br>梅天苦蒸郁，爽气始此夕。
<br>岂无一舴艋，放浪江天碧。
<br>散发黄鹤楼，醉弄白玉笛，
<br>真当舞鱼龙，讵止裂金石。
<br>
<br>夏夜泛溪至南庄复回湖桑归
<br>
<br>不求奇骨可封侯，但喜枯肠不贮愁。
<br>数点残灯沽酒市，一声柔橹采菱舟。
<br>元知泽国偏宜夜，已就天公探借秋。
<br>归过三更风露重，纱巾剩觉发飕飀。
<br>
<br>夏夜泛舟书所见
<br>
<br>山房犹复畏炎蒸，长掩柴门媿老僧。
<br>两桨去摇东浦月，一龛回望上方灯。
<br>惊飞宿鸟时呼侣，腾起长鱼有脱罾。
<br>夜半归来步松影，真成赤脚踏层冰。
<br>
<br>夏夜风雨极凉枕上口占
<br>
<br>北窗八尺卧文藤，夜雨生凉洗郁蒸。
<br>袅袅清愁萦断角，悠悠孤梦伴残灯。
<br>羸躯垂老嗟焉往，公论犹存似可凭。
<br>聊向斯文图不朽，未甘粥饭学山僧。
<br>
<br>夏夜纳凉
<br>
<br>河汉微茫月渐低，风声正在草堂西。
<br>莎根唧唧虫相吊，木末翻翻鹊未栖。
<br>屯甲近闻如积水，守关不假用丸泥。
<br>孤臣报国嗟无地，只有东皋更饱犁。
<br>
<br>夏夜起坐南亭达晓不复寐
<br>
<br>风露青冥近九秋，脱巾扶杖冷飕飀。
<br>曲阑影外巴山月，画角声中楚塞愁。
<br>巢燕并栖高栋稳，潜鱼时跃小池幽。
<br>悠然坐待江城晓，红日将升碧雾浮。
<br>
<br>夏夜暑毒不少解起坐庭中
<br>
<br>窗间有萤过，枕上见星流。
<br>欲睡不堪热，长歌起饭牛。
<br>
<br>夏夜暑毒不少解起坐庭中
<br>
<br>风从高树下，虫抱短莎鸣。
<br>小据胡床坐，还夫拄杖行。
<br>
<br>夏夜枕上
<br>
<br>卧听残更下丽谯，虽非遥夜亦迢迢。
<br>正令展转无安枕，犹胜龙锺趁早朝。
<br>
<br>夏夜舟中闻水鸟声甚哀若曰姑恶感而作诗
<br>
<br>女生藏深闺，未省窥墙藩。
<br>上车移所天，父母为它门。
<br>妾身虽甚愚，亦知君姑尊。
<br>下床头鸡鸣，梳髻著襦裙。
<br>堂上奉洒扫，厨中具盘餐，
<br>青青摘葵苋，恨不美熊蹯。
<br>姑色少不怡，衣袂湿泪痕。
<br>所冀妾生男，庶几姑弄孙。
<br>此志竟蹉跎，薄命来谗言。
<br>放弃不敢怨，所悲孤大恩。
<br>古路傍陂泽，微雨鬼火昏。
<br>君听姑恶声，无乃遣妇魂？
<br>
<br>夏雨
<br>
<br>东风吹雨溪上来，北山出云以应之。
<br>严州城中三日雨，朝暮点滴无休时。
<br>向来秧底乾欲裂，白水漫漫俄盈陂。
<br>豚肩覆豆巫醉饱，龙骨挂壁农遨嬉。
<br>今年蚕麦收数倍，茧大如瓮麦两岐。
<br>西成在眼又如此，还乡鼓腹歌淳熙。
<br>
<br>夏雨
<br>
<br>忽闻疏雨滴林梢，起看油云满四郊。
<br>行蚁君臣初徒穴，鸣鸠夫妇正争巢。
<br>筑陂处处移新稻，乘屋家家补破茆。
<br>堪笑此翁惟美睡，孝先便腹任讥嘲。
<br>
<br>夏雨
<br>
<br>清风起湖滨，急雨来天末。
<br>蚊蝇遽退听，松竹例苏活。
<br>奇声集空庭，爽气生细葛。
<br>素秋虽尚遥，聊喜宽肺渴。
<br>
<br>夏雨
<br>
<br>连朝暑溽不可过，动地忽有东北风；
<br>嵯峨云压世界碎，夭矫龙卷江湖空。
<br>尘沙洗濯草木醒，沟浍澰灩舟舸通。
<br>更烦造物出壮观，跨海千丈垂天虹。
<br>
<br>夏雨初霁题斋壁
<br>
<br>楸花楝花照眼明，幽人浴罢葛衣轻。
<br>燕低去地不盈尺，鹊喜傍檐时数声。
<br>对弈轩窗消永昼，晒丝院落喜新晴。
<br>忽惊重五无多日，采缕缠筒吊屈平。
<br>
<br>夏雨叹
<br>
<br>蜗舍入门楣触额，黄泥壁作龟兆坼。
<br>雨多潦水欲上阶，卧听凫鸭声拍拍。
<br>日高籴米奴未回，坐知薄饭未容索。
<br>仕羞捷径耕不力，自取囊空欲谁责？
<br>富贵危机复可畏，世间果无第一策。
<br>虽然胸中有事在，片言可寿天下脉。
<br>
<br>夏中杂兴
<br>
<br>梳发高舂後，投床甲夜初。
<br>语艰愁对客，手倦怕催书。
<br>美睡那思觉，甘餐不愿余。
<br>更应惭造化，无事到幽居。
<br>
<br>夏中杂兴
<br>
<br>小响风吹叶，微痕雨点池。
<br>兴来闲弄笛，客散自收棋。
<br>忽忽寻残梦，时时足小诗。
<br>出门俄已暮，忘却野人期。
<br>
<br>夏中杂兴
<br>
<br>出赴盟鸥社，归寻梦蝶床。
<br>愚为度世术，闲是养生方。
<br>休歇书中癖，消磨酒後狂。
<br>远游亦已矣，不复解轻装。
<br>
<br>夏中杂兴
<br>
<br>处世如灰冷，持心似砥平。
<br>盘餐无宿戒，香火有常程。
<br>樵父供藜杖，陶人售瓦檠。
<br>经旬常苦雨，啸傲送余生。
<br>
<br>夏中杂兴
<br>
<br>心慕羲农世，躬行黄老言。
<br>采椽聊筑舍，横木即为门。
<br>短发冠龟屋，空床枕竹根。
<br>从来薄世味，染指肯尝鼋？
<br>
<br>夏中杂兴
<br>
<br>遣信邀邻父，随宜具小餐。
<br>草燔豚肉美，瓮压酒醅浑。
<br>易致商山皓，难招楚泽魂。
<br>嗟予亦衰矣，心事与谁论？
<br>
<br>仙鱼舖得仲高兄书
<br>
<br>病酒今日载卧舆，秋云漠漠雨疏疏。
<br>阆州城北仙鱼舖，忽得山阴万里书。
<br>
<br>先大父以元佑乙亥寓居妙明僧舍後百余年当嘉泰癸亥游复假榻一夕感叹成咏
<br>
<br>楚公仙去几秋风！巷陌萧条旧隐空。
<br>遗老即今无处觅，断香残照泪痕中。
<br>
<br>先少师宣和初有赠晁公以道诗云奴爱才如萧颖士婢知诗似郑康成晁公大爱赏今逸全篇偶读晁公文集泣而足之
<br>
<br>仕不逢时勇退耕，闭门自号景迂生。
<br>远闻佳士辄心许，老见异书犹眼明。
<br>奴爱才如萧颖士；婢知诗似郑康成。
<br>早孤遇事偏多感，欲续残章涕已倾。
<br>
<br>先主庙次唐贞元中张俨诗韵
<br>
<br>猾贼挟至尊，天命矜在己。
<br>岂知高帝业，煌煌汉中起。
<br>
<br>先主庙次唐贞元中张俨诗韵
<br>
<br>吴蜀本唇齿，悲哉乃连兵。
<br>尽锐下三硖，谁使复两京？
<br>
<br>先主庙次唐贞元中张俨诗韵
<br>
<br>洛阳化为灰，棘生铜驼陌。
<br>讨贼志不成，父老泣陵柏。
<br>
<br>僊游阁
<br>
<br>张公一去二百载，杰阁依然横霭中。
<br>徙倚看碑仍看画，时闻柏子落秋风。
<br>
<br>闲步至鞠场值小雪
<br>
<br>倒尽床头酒半罂，笑呼筇杖共闲行。
<br>梅花照水为谁瘦，雪片倚风如许轻。
<br>孟德遇冬思射猎，广文垂老谢才名。
<br>归来跨火西窗下，独数城楼长短更。
<br>
<br>闲记老境
<br>
<br>谢事久悬车，为农嬾荷鉏。
<br>破裘寒旋补，残发短犹梳。
<br>槁木忘荣谢，闲云任卷舒。
<br>心知老当逸，先罢夜观书。
<br>
<br>闲记老境
<br>
<br>嫌闹不入市，怕寒稀出门。
<br>拥炉愁兀兀，投枕睡昏昏。
<br>柳色新如染，梅花香满村。
<br>犹嗟未免俗，薄酒诳空樽。
<br>
<br>闲居
<br>
<br>土铛茶七碗，瓦甑稷三升。
<br>兀兀能言石，腾腾有发僧。
<br>净巾裁白氎，拄杖采红藤。
<br>尚喜冬来健，逢山得遍登。
<br>
<br>闲居
<br>
<br>小隐轻华屋，深山自结茅。
<br>乱苔侵石磴，疏竹映花梢。
<br>
<br>闲居
<br>
<br>溪透桃源路，门连小华峰。
<br>虹霓横水槛，羽盖偃岩松。
<br>
<br>闲居
<br>
<br>厨给胡麻粒，山供鹿脯盘。
<br>扫门迟客至，入郭借书看。
<br>
<br>闲居
<br>
<br>自得穷通乐，而无宠辱惊。
<br>韬光聊混俗，去知默陶情。
<br>
<br>闲居
<br>
<br>野水明窗几，通渠遶屋流。
<br>鹭冲烟织素，鱼避月沉钩。
<br>
<br>闲居
<br>
<br>生计淡无味，终焉乐有余。
<br>灌畦亲抱瓮，种秫学拈锄。
<br>
<br>闲居
<br>
<br>剪叶霜风劲，关门谢远游。
<br>深村梅映雪，前浦水明楼。
<br>
<br>闲居初冬作
<br>
<br>香碗蒲团又一新，天将闲处著闲身。
<br>东窗换纸明初日，南圃移花及小春。
<br>妇女晨炊动井臼，儿童夜诵聒比邻。
<br>早知闾巷无穷乐，悔不终身一幅巾。
<br>
<br>闲居对食书媿
<br>
<br>游宦无功坐免归，谁令盘筋极甘肥？
<br>锦鳞差尾鱼登俎，绣羽骈头雉触机。
<br>桑落满壶春盎盎，雨前輚磑雪霏霏。
<br>残年何地酬君赐，自古羁臣厌蕨薇。
<br>
<br>闲居对食书媿
<br>
<br>老病家居幸岁穰，味兼南北饫枯肠。
<br>满脾蜜熟餭餭美，下栈羊肥餺飥香。
<br>鱍剌河鲂初出水，迷离穴兔正迎霜。
<br>山僧一钵无余念，应笑先生为口忙。
<br>
<br>闲居书事
<br>
<br>园林绿叶一番新，桃李吹成陌上尘。
<br>玩易焚香消永日，听琴煮茗送残春。
<br>隐居正欲求吾志，大患元因有此身。
<br>堪笑痴人营富贵，百年赢得冢前麟。
<br>
<br>闲居无客所与度日笔砚纸墨而已戏作长句
<br>
<br>水复山重客到稀，文房四士独相依。
<br>黄金那得与齐价，白首自应同告归。
<br>韫玉面凹观墨聚，浣花理腻觉豪飞。
<br>兴阑却欲烧香睡，闲听松声昼掩扉。
<br>
<br>闲居自述
<br>
<br>自许山翁嬾是真，纷纷外物岂关身。
<br>花如解笑还多事，石不能言最可人。
<br>净扫明窗凭素几，闲穿密竹岸乌巾。
<br>残年自有青天管，便是无锥也未贫。
<br>
<br>闲昧
<br>
<br>身似枯禅谢世麈，岂容收歛强冠巾。
<br>庾郎三韭不妨饱，晏子一裘何恨贫？
<br>栖冷每怜鸡唱早，云开初见月痕新。
<br>闲中有味君知否，熊掌驼峰未是珍。
<br>
<br>闲趣
<br>
<br>绝迹市朝外，结庐云水间。
<br>心平诗淡泊，身退梦安闲。
<br>有酒旋寻伴，无门那说关？
<br>桐江故不远，日暮趁潮还。
<br>
<br>闲趣
<br>
<br>同侪零落晓星稀，久住人间岂自期。
<br>衰病已成垂白叟，春寒又到牡丹时。
<br>溪边唤客闲持钓，灯下留僧共覆棋。
<br>一日转头还过却，纷纷世事不须知。
<br>
<br>闲趣
<br>
<br>老子即今双白鬓，镜湖自古几青山？
<br>半窗萝月独欹枕，满院松风常掩关。
<br>天地许宽谁碍汝，琴尊是处可开颜。
<br>将行亦莫买春草，幸有一筇相伴闲。
<br>
<br>闲趣
<br>
<br>濯罢铜驼陌上尘，此生长作水云人。
<br>更贫家业犹供酒，未死年光尽属身。
<br>闭户棋声闻腷膊，卷帘山色对嶙峋。
<br>贵公漫说林间事，东路何人岸角巾？
<br>
<br>闲趣
<br>
<br>坚闭门来又过冬，一裘且复拥龙锺。
<br>不辞陋巷如浆冷，自爱新醅似粥醲。
<br>迎妇桥边灯煜煜，赛神林外鼓冬冬。
<br>岂惟自得闲中趣，要遣儿孙世作农。
<br>
<br>闲趣
<br>
<br>被拥听秋雨，儿扶上夜香。
<br>甑炊霜後稻，糟渍社前姜。
<br>马病空思路，僧归却住房。
<br>风扉久呕轧，错认橹声长。
<br>
<br>闲趣
<br>
<br>饭满七缀钵，香凝百衲窗。
<br>雨声酣晓枕，灯烬落秋釭。
<br>疾竖元知遯，天魔亦已降。
<br>超然对儿子，未媿鹿门庞。
<br>
<br>闲趣 
<br>老至衰滋剧，秋高病尚侵。
<br>坐看儿学字，卧听客弹琴。
<br>囷满雀方斗，栖寒鸡欲瘖。
<br>世情元自嬾，不是事违心。
<br>
<br>闲身
<br>
<br>炊烟漠漠闭柴荆，聊用闲身答太平。
<br>重碧飞觞心未老，硬黄临帖眼犹明。
<br>吴蚕满箔含桃熟，垄麦登车搏黍鸣。
<br>补劓息黥今有地，问君何处用虚名？
<br>
<br>闲甚戏作
<br>
<br>酒尽枵樽腹，书抛委架麈。
<br>渐能闲过日，始觉老催人。
<br>玉麈王夷甫，金龟贺季真。
<br>若论方外事，终媿葛天民。
<br>
<br>闲适
<br>
<br>闭门万事不相关，饱受人间一味闲。
<br>琴荐涧生识雨至，衣篝香冷叹春残。
<br>早曾寄傲风烟表，晚尚锺情水石间。
<br>小市酒旗能唤客，试寻邻曲共幵颜。
<br>
<br>闲适
<br>
<br>朝读易一卦，时钞史数行。
<br>花开聊把酒，睡起独焚香。
<br>寂寂市声远，悠悠村日长。
<br>吾衰尚何恨，儿女解耕桑。
<br>
<br>闲适
<br>
<br>饮酒不至狂，对客不至疲，
<br>读书以自娱，不强所不知。
<br>一窗袖手坐，往往昼漏移，
<br>初非能养生，简事颇似之。
<br>四时俱可喜，最好新秋时，
<br>柴门傍野水，邻叟闲相期。
<br>
<br>闲适
<br>
<br>陆子居山阴，杜门辄经年。
<br>有时思出游，两屦凌风烟。
<br>长鑱斸灵曲，大瓢挹飞泉。
<br>眼长不及寸，能著万里天。
<br>不饮颜常丹，不食腹果然，
<br>金丹亦弃置，我是地行仙。
<br>
<br>闲行
<br>
<br>出户莽悠悠，东西本不谋。
<br>阻溪因小涉，逢店得中休。
<br>鸟没千山暝，蝉昑一院秋。
<br>诗成还自笑，信笔媿冥搜。
<br>
<br>闲行至西山民家
<br>
<br>秋林半丹叶，秋草多碧花。
<br>隔山五六里，临水两三家。
<br>罾鱼与伐荻，各自有生涯。
<br>平池散雁鹜，绕舍栽桑麻。
<br>客至但举手，土釜煎秋茶。
<br>城中不如汝，切莫慕浮夸。
<br>
<br>闲意
<br>
<br>柴门虽设不曾开，为怕人行损绿苔。
<br>妍日渐催春意动，好风时卷市声来。
<br>学经妻问生疏字，尝酒儿斟潋灩杯。
<br>安得小园宽半亩，黄梅绿李一时栽。
<br>
<br>闲吟
<br>
<br>闲吟可是治愁药，一展吴牋万事忘。
<br>不惜暮年酬倡绝，犹能作意答秋光。
<br>
<br>闲咏
<br>
<br>本志常思退，前缘剩得闲。
<br>听猿来剡县，采药上稽山。
<br>超绝风尘表，茔然冰雪颜。
<br>向来香火地，五缀羽衣班。
<br>
<br>闲咏
<br>
<br>平生到处足间关，天遣残年乐故山。
<br>社日连村餍酒肉，丰年无盗伏茆菅。
<br>秋来梁燕将雏去，雨过林鸠唤妇还。
<br>我亦葛衣新浴罢，为君满意说清闲。
<br>
<br>闲咏
<br>
<br>莫笑结庐鱼稻乡，风流殊未减华堂。
<br>茶分正焙新开箬，水挹中（左氵右霝）自候汤。
<br>小几研朱晨点易，重帘扫地昼焚香。
<br>个中富贵君知否？不必金貂侍紫皇。
<br>
<br>闲咏
<br>
<br>身似地行僊，心非欲界天。
<br>舆竿声轧轧，巾角影翩翩。
<br>买菊穿苔种，怀茶就井煎。
<br>归来书遶坐，随处一欣然。
<br>
<br>闲咏
<br>
<br>萧萧华发映乌巾，五十年前故史臣。
<br>正使老来无老伴，未妨闲处作闲人。
<br>按行池水知增耗，点检庭花见故新。
<br>更有庵中策勋事，投床鼻息聒比邻。
<br>
<br>闲咏
<br>
<br>久入春农社，新腰老衲包。
<br>纸裁微放矮，砚斫正须（左幽右页）。
<br>髯簿能为祟，方兄任绝交。
<br>吾诗无杰句，聊复当谈嘲。
<br>
<br>闲咏
<br>
<br>事业无闻负圣时，沧波自照角巾欹。
<br>养成林下无穷嬾，占尽人间彻底痴。
<br>小麦绕村苗郁郁，柔桑满陌椹累累。
<br>医翁筮叟真堪友，搜索残尊与共持。
<br>
<br>闲咏
<br>
<br>谢事归来一把茅，村深樵牧日论交。
<br>未言客路尘衣化，最恨书窗铁砚凹。
<br>恋恋故袍谁复念，便便痴腹敢辞嘲。
<br>卜居虽僻吾犹悟，失却岷山理鹤巢。
<br>
<br>闲咏
<br>
<br>白头羁客更堪论，身寄城南桑竹村。
<br>一榻琴书春寂寂，四山雾雨昼昏昏。
<br>常情共笑门庭冷，好事虚推辈行尊。
<br>烧笋炊粳真过足，儿曹不用致鱼餐。
<br>
<br>闲咏
<br>
<br>危途九折浩无津，晚幸收身作散人。
<br>俸禄既空忧患少，酒殽虽薄笑歌频。
<br>多添布褐方知老，净扫茆衡不觉贫。
<br>南陌东阡元在望，柴车嬾驾动经旬。
<br>
<br>闲咏园中草木
<br>
<br>翦刀叶畔戏鱼回，帔子花头舞蝶来。
<br>领略年光属闲客，一樽自劝不须推。
<br>
<br>闲咏园中草木
<br>
<br>麝香萱草移东郭，锦子葵花买上原。
<br>儿唤乃翁闲一看，欣然曳杖出篱门。
<br>
<br>闲咏园中草木
<br>
<br>一树山樱鸟啄残，悬钓半舍亦甘酸。
<br>儿童采得争来饷，应念衰翁舌本乾。
<br>
<br>闲咏园中草木
<br>
<br>绿侵小径蟆衣草，青络疏篱鬼带藤。
<br>未暇开编寻本草，且将名品问山僧。
<br>
<br>闲咏园中草木
<br>
<br>日高未办续晨炊，一碗村醅且疗饥。
<br>盘箸索然君勿笑，桑间紫椹正累累。
<br>
<br>闲咏园中草木
<br>
<br>仲夏园中百草灵，风吹露坼各青青。
<br>劝君办取金鸦觜，不问昌阳与豨苓。
<br>
<br>闲游
<br>
<br>出杂羊牛牧，归随鸟雀栖。
<br>聊持数匙饭，就乞半盂齑。
<br>浩荡凌原野，崎岖历涧溪。
<br>闲游岂不好，客意自凄凄。
<br>
<br>闲游
<br>
<br>大冠长剑已焉哉，短褐秃巾归去来！
<br>五世业儒书有种，一生任运仕无媒。
<br>麦经小雨家家下，菊著新霜处处开。
<br>自笑闲游心未歇，青鞋蹋踤白云堆。
<br>
<br>闲游
<br>
<br>柴车去去度横陂，正是春残入夏时。
<br>果熟多藏新密叶，莺啼偏占最高枝。
<br>迷途每就佣耕问，薄饭时从逆旅炊。
<br>随意题诗无杰思，还家犹足诧吾儿。
<br>
<br>闲游
<br>
<br>白石床平偶小留，青芒屦稳复闲游。
<br>微丹点破一林绿，淡墨写成千嶂秋。
<br>竹院频分斋钵饭，苔矶时把钓鱼?。
<br>要知此老神通否，二十年来不识愁。
<br>
<br>闲游
<br>
<br>已破梅花一两枝，并溪穿坞每归迟。
<br>老躯健似中年日，乡俗淳如太古时。
<br>上疏清狂非复昔，据鞍矍铄欲夸谁？
<br>一端尚被邻翁笑，无事长吟费捻髭。
<br>
<br>闲游
<br>
<br>触热辞行在，扶衰返故丘。
<br>乱蝉催落日，病叶报新秋。
<br>秣蹇投山驿，寻诗倚寺楼。
<br>不因行万里，那信此生浮。
<br>
<br>闲游
<br>
<br>江边小市旧经过，岁月真如东逝波。
<br>茶灶酒垆多识面，少留卖药买渔蓑。
<br>
<br>闲游
<br>
<br>一见溪山病眼开，青鞋处处蹋苍苔。
<br>平生长物扫除尽，犹带笔床茶灶来。
<br>
<br>闲游
<br>
<br>游遍名山日月长，结庐归占水云乡。
<br>醉中即是逃名地，闲外应无度世方。
<br>桧蜜满脾余小苦，木苗浥露有奇香。
<br>肺肠自与人间别，堪笑醅缸与饭囊。
<br>
<br>闲游
<br>
<br>好事湖边卖酒家，杖头钱尽惯曾赊。
<br>垆边烂醉眠经日，开过红薇一架花。
<br>
<br>闲游
<br>
<br>剡县有佳处，吾行无定期。
<br>横塘供晚钓，孤店具晨炊。
<br>约客同看竹，留僧与对棋。
<br>人生得自在，更老未为迟。
<br>
<br>闲游
<br>
<br>高会挥金媿二疏，食贫只似布衣初。
<br>终年老健绿储药，随分穷忙为著书。
<br>吊古何时过梁宋？题诗且欲遍衡庐。
<br>不须更拟乘风去，水有烟帆陆笋舆。
<br>
<br>闲游
<br>
<br>溪桥偶与僧游话，草市来寻逆旅炊。
<br>自笑一生为客惯，捉驴小竖诉朝饥。
<br>
<br>闲游
<br>
<br>祓除情累烟波上，放荡胸怀诗酒中。
<br>禹会桥边潮落处，夕阳几度系孤蓬。
<br>
<br>闲游
<br>
<br>过尽僧家到店家，山形四合路三叉。
<br>清明浆美村村卖，谷雨茶香院院夸。
<br>果卧幽窗身化蝶，醉题素壁字栖鸦。
<br>夕阳不尽青鞋兴，小立风前鬓脚斜。
<br>
<br>闲游
<br>
<br>我出亦何急，辍行还怅然。
<br>轻装幸已具，老健更谁先。
<br>野饭聊支日，山蔬不直钱。
<br>此生终乐死，何以报皇天？
<br>
<br>闲游
<br>
<br>已破京麈梦，还寻剡曲游。
<br>戴星离古戍，冲雨憩山邮。
<br>壁认曾题字，门横昔渡舟。
<br>经行固多感，随处寄悠悠。
<br>
<br>闲游
<br>
<br>夙兴蓐食戒山行，策蹇迢迢过故城。
<br>露叶未乾明晓日，风蒲初劲借秋声。
<br>绿阴渡口孤莺语，白水陂头两犊耕。
<br>遥望炊烟疑可憩，试从行路问村名。
<br>
<br>闲游所至少留得长句
<br>
<br>画桡艇子短驴秋，野店山邮每小留。
<br>瓜蔓水生初抹岸，梅黄雨细欲遮楼。
<br>辽东邂逅从归鹤，海上逢迎得狎鸥。
<br>岂是人间偏好异，暮年难复作沉浮。
<br>
<br>闲游所至少留得长句
<br>
<br>垣屋参差桑竹繁，意行漫漫不知村。
<br>眼明可数远山叠，足健直穷流水源。
<br>鹭引钓船经荻浦，牛随牧苖入柴门。
<br>试寻高处休行李，清绝应须入梦魂。
<br>
<br>闲游所至少留得长句
<br>
<br>太平人物自谐嬉，及我青鞋布袜时。
<br>丁壮趁晴收早粟，比邻结伴络新丝。
<br>圆鼙坎坎迎神社，大字翩翩卖酒旗。
<br>晤语岂无黄叔度，欲寻幽径过牛医。
<br>
<br>闲游所至少留得长句
<br>
<br>已过樵坞到渔村，逢春人家即叩门。
<br>僧釜藜羹加糁美，市垆黍酒带醅浑。
<br>颓龄更媿才能薄，故里方知辈行尊。
<br>身迫九原儿亦老，一经犹欲教诸孙。
<br>
<br>闲游所至少留得长句
<br>
<br>高僧宴坐雪蒙头，闲牧从来水牯牛。
<br>深院阴阴四檐雨，高堂寂寂一帘秋。
<br>光明本自无余欠，梦幻何曾有去留？
<br>我亦翛然五湖客，不妨相与试茶瓯。
<br>
<br>闲中
<br>
<br>闲中高趣傲羲皇，身卧维摩示病床。
<br>活眼砚凹宜墨色，长毫瓯小聚茶香。
<br>门无客至惟风月，案有书存但老庄。
<br>问我东归今几日，坐看庭树六番黄。
<br>
<br>闲中富贵
<br>
<br>要信人生各有缘，闲中富贵亦关天。
<br>绿窗静对千梢竹，翠窦新疏一脉泉。
<br>爱百衲琴常锁匣，买双钩帖不论钱。
<br>个中得意君知否？不换金貂与玉蝉。
<br>
<br>闲中富贵
<br>
<br>天为疏慵剩与闲，一庵青嶂白云间。
<br>衲僧过别归庐阜，羽客来寻说华山。
<br>冬笋生林龙（左角右戢），寒泉落涧佩珊珊。
<br>俗人自是无因到，虽设柴门不上关。
<br>
<br>闲中乐事
<br>
<br>转老转迂疏，胸中一物无。
<br>放言夸酒圣，著论笑钱愚。
<br>扫地收松粉，全巢买鹤雏。
<br>登临未应倦，天给短筇扶。
<br>
<br>闲中乐事
<br>
<br>得丧略相当，幽居气味长。
<br>五穷虽偃蹇，二竖已奔忙。
<br>出甑桃花软，倾瓢竹叶香。
<br>语君真富贵，不是傲羲皇。
<br>
<br>闲中偶题
<br>
<br>楚泽巴山岁岁忙，今年睡足向禅房。
<br>只知闲味如茶永，不放羁愁似草长。
<br>架上汉书那复看，床头周易亦相忘。
<br>客来拈起清谈麈，且破西窗半篆香。
<br>
<br>闲中偶题
<br>
<br>久矣云衢敛羽翰，退飞更觉一枝安。
<br>七千里外新闲客，十五年前旧史官。
<br>花底清歌春载酒，江边明月夜投竿。
<br>痴顽直为多更事，莫怪胸怀抵死宽。
<br>
<br>闲中偶咏
<br>
<br>断编残稿本徒劳，横得虚名亦已叨。
<br>不识狐书那是博？尚分鹤料敢言高。
<br>巢山且欲营丹灶，跨海何当看雪涛。
<br>与世不谐终自许，笑人苦劝学餔糟。
<br>
<br>闲中偶咏
<br>
<br>举世纷纷名利间，天公偏赋此身闲。
<br>尘衣濯罢沧浪水，茅舍归来会计山。
<br>邻舍擎盘分麦饭，野人曳杖叩柴关。
<br>酒逋诗债何时了，未死何妨且旋还。
<br>
<br>闲中颇自适戏书示客
<br>
<br>发犹半黑脸常红，老健应无似放翁。
<br>烹野八珍邀父老，烧穷四和伴儿童。
<br>剪纱新制簪花帽，乞竹宽编养鹤笼。
<br>巢许夔龙竟谁是，请君下语勿匆匆。
<br>
<br>闲中颇有四方之志偶得长句
<br>
<br>世论纷纷枉见仇，吾身自计本悠悠。
<br>读书渐嬾惟思睡，压酒初成不怕愁。
<br>蜀栈冷云侵瘦马，楚江笼月系孤舟。
<br>兴来会作飘然去，更续骚人赋远游。
<br>
<br>闲中书事
<br>
<br>病过新年逐日添，清愁残醉两厌厌。
<br>惜花萎去常遮日，待燕归来始下帘。
<br>堂上清风生玉麈，涧中寒溜注铜蟾。
<br>一生留滞君休叹，意望天公本自廉。
<br>
<br>闲中书事
<br>
<br>一亩山园半亩池，流年忽逮挂冠期。
<br>卖花醉叟劙红桂，种药高僧寄玉芝。
<br>午枕为儿哦旧句，晚窗留客算残棋。
<br>登庸策免多新报，老子痴顽总不知。
<br>
<br>闲中书适
<br>
<br>棋废机心息，书捐美睡多。
<br>客来时淡话，酒後亦高歌。
<br>甚欲江湖去，无如老病何！
<br>平羌半轮月，依旧照渔蓑。
<br>
<br>闲中书适
<br>
<br>乞得残骸久，天涯一秃翁。
<br>瓢分春瓮绿，甑绝太仓红。
<br>短褐便冬暖，长砍乐岁丰。
<br>老腰那可折，步步赖枯筇。
<br>
<br>闲中戏赋村落景物
<br>
<br>游宦才能薄，还山日月长。
<br>买牛捐宝剑，取酒解金章。
<br>泉脉疏供啜，松肪炼按方。
<br>北窗贪兀傲，南陌喜彷徉。
<br>僧过传蓍法，医来寄药囊。
<br>泛舟经姥庙，策蹇上伧塘。
<br>嬾似嵇中散，痴如顾长康。
<br>人间须扫迹，随处是羊肠。
<br>
<br>闲中戏赋村落景物
<br>
<br>覆筱初成屋，编荆旋作门。
<br>孤云生钓濑，微雨过棋轩。
<br>柳种来傍县，花栽乞近村。
<br>石欹聊可坐，地褊不成园。
<br>酒榼刳枫瘿，香炉断竹根。
<br>海鸥呼可下，陇鸟教能言。
<br>抟饭迎双鹤，联绦系小猿。
<br>山家虽寂寞，随事有盘餐。
<br>
<br>闲中戏书
<br>
<br>粝饭从来不愿余，还山喜遂此心初。
<br>挽河尽洗弹冠念，闭户闲雠插架书。
<br>一榼不妨从客饮，数椽也复是吾庐。
<br>少游细看犹多事，安用人间下泽车。
<br>
<br>闲中戏书
<br>
<br>少年拜舞缀庭绅，曾见中天日月新。
<br>金印终归妄校尉，白头仍是斥仙人。
<br>修营香火三生愿，收拾风波九死身。
<br>岂但渔樵与争席，海边沤鸟亦相亲。
<br>
<br>闲中戏书
<br>
<br>钓竿风月寄沧洲，醉发荻叶秋。
<br>仕进世谁知我嬾，功名命不与人谋。
<br>衰迟更觉岁时速，疏贱空先天下忧。
<br>病骨未销谗未已，聊须周易著床头。
<br>
<br>闲中信笔二首其一追和陈去非韵其一追和王履道韵
<br>
<br>我看浮名如脱发，誓暮收身老岩穴。
<br>座延穷鬼心不疑，炉锺横财渠自别。
<br>乐哉今为八十翁，神交园绮商山中。
<br>烹葵剥枣及时序，烂醉黍酒歌邠风。
<br>
<br>闲中信笔二首其一追和陈去非韵其一追和王履道韵
<br>
<br>小江之上千峰立，潮回艇子争来集。
<br>飘风忽起白浪高，急雨横吹绿蓑湿。
<br>岁丰斗酒才百钱，茆店无人惊醉眠。
<br>醒来径入乱云去，异日出看东封年。
<br>
<br>闲中自嘲
<br>
<br>镜湖西畔有渔扉，窃比玄英似庶几。
<br>风月定交殊耐久，烟波得意可忘归。
<br>曾行万里求微禄，亦伴诸公践骇机。
<br>试问即今成底事？晨餐依旧北山藢。
<br>
<br>闲中自咏
<br>
<br>鹤羡清臞鸥羡闲，衡门正在水云间。
<br>无求尚恨时赊酒，有癖应缘酷爱山。
<br>细绕坡头行荦角，别分泉脉听淙潺。
<br>三更不睡看江月，恐有高人夜叩关。
<br>
<br>闲中自咏
<br>
<br>小艇上时皆绿水，短筇到处即青山。
<br>二十四考中书令，不换先生半日闲。
<br>
<br>闲中自咏
<br>
<br>声名本自不关身，富贵元知与祸邻。
<br>但恨平生闲不足，再来真作卧云人。
<br>
<br>闲中作
<br>
<br>呼童按摩罢，倚壁久伸余。
<br>棋局可忘老，鸟声能起予。
<br>扫檐怜罥蝶，投饵出潜鱼。
<br>向晚明窗下，还来读旧书。
<br>
<br>咸齑十韵
<br>
<br>九月十月屋瓦霜，家人共畏畦蔬黄；
<br>小甖大瓮盛涤濯，青菘绿韭谨蓄藏。
<br>天气初寒手诀妙，吴盐正白山泉香。
<br>挟书旁观樨子喜，洗刀竭作厨人忙，
<br>园丁无事卧曝日，弃叶狼籍堆空廊。
<br>泥为缄封糠作火，守护不敢非时尝。
<br>人生各自有贵贱，百花开时促高宴。
<br>刘伶病酲相如渴，长鱼大肉何由荐？
<br>冻齑此际价千金，不数狐泉槐叶面。
<br>摩挲便腹一欣然，作歌聊续冰壼传。
<br>
<br>乡居
<br>
<br>客问乡居事，久居君自知。
<br>度桥徵士悔，过社旅人悲。
<br>社散家分肉，农闲众筑陂。
<br>墙东新洗竹，我亦补藩篱。
<br>
<br>乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也
<br>
<br>嫩日轻云淡沱天，扑灯过後卖花前。
<br>便从水阁杭湖去，卷起朱帘上画船。
<br>
<br>乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也～又
<br>
<br>湖波绿似鸭头深，一日春晴直万金。
<br>好事谁家斗歌舞，方舟齐榜出花阴。
<br>
<br>乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也～又
<br>
<br>舫子窗扉面面开，金壼桃杏间尊罍。
<br>东风忽送笙歌近，一片楼台泛水来。
<br>
<br>乡人或病予诗多道蜀中遨乐之盛适春日游镜湖共请赋山阴风物遂即杯酒间作四绝句却当持以夸西州故人也～又
<br>
<br>花光柳色满墙头，病酒今朝嬾出游；
<br>却就水亭开小宴，绣帘银烛看归舟。
<br>
<br>乡中每以寒食立夏之间省坟客夔适逢此时凄然感怀
<br>
<br>松阴系马启朱扉，粔籹青红正此时。
<br>守墓万家犹有日，及亲三釜永无期。
<br>诗成谩写天涯感，泪尽何由地下知。
<br>富贵贱贫俱有恨，此生长废蓼莪诗。
<br>
<br>乡中每以寒食立夏之间省坟客夔适逢此时凄然感怀
<br>
<br>手持绿酒酹苍苔，今岁何由疋马来。
<br>清泪不随春雨断，孤吟欲和暮猿哀。
<br>皂貂破弊归心切，白发凄凉老境催。
<br>誓墓只思长不出，松门日日手亲开。
<br>
<br>香爐
<br>
<br>四座且莫喧，愿听歌一言。
<br>请说铜香爐，崔巍象南山。
<br>上枝似松柏，下根據铜盘。
<br>雕文各异类，离娄自相连。
<br>谁能为此器，公输与鲁般。
<br>朱火然其中，青烟颺其间。
<br>顺入君怀裏，四座莫不欢。
<br>香风难久居，空令蕙草残。
<br>
<br>缃梅
<br>
<br>疏影横斜事已非，小园日暮锁芳菲。
<br>素绡应怯东风思，故著重重浅色衣。
<br>
<br>缃梅
<br>
<br>香似海沉黄似酒，不禁风雪最迟开。
<br>放翁欲作梅花谱，蜡屐榰筇日日来。
<br>
<br>缃梅
<br>
<br>红梅眼看风吹尽，更有缃梅亦已无。
<br>天与色香天自爱，不教一点上蜂须。
<br>
<br>项里观杨梅
<br>
<br>山前五月杨梅市，溪上千年项羽祠。
<br>小繖轻舆不辞远，年年来及贡梅时。
<br>
<br>项里观杨梅
<br>
<br>隔岁租园不计钱，杨梅海里过年年。
<br>痴人只竞闲名利，那信三山是地仙。
<br>
<br>项里观杨梅
<br>
<br>溪流曲曲树阴阴，人语烟中觉坞深。
<br>把定山僧同一笑，明年强健更相寻。
<br>
<br>项里观杨梅
<br>
<br>山中户户作梅忙，火齐骊珠入帝乡。
<br>细织筠笼相映发，华清虚说荔枝筐。
<br>
<br>项里溪上见珍禽日溪鹊相随数十步不去
<br>
<br>涉溪来过东溪老，断枝槁叶纷如扫。
<br>忽逢溪鹊昔未识，言语惺憁羽毛好。
<br>异哉驯狎若可呼，迹虽甚疏情有余。
<br>上穿苍烟立高树，下踏白石窥游鱼。
<br>老夫日日溪头行，见此不妨双眼明。
<br>定交物外从今始，岂独沙鸥可与盟。
<br>
<br>项王祠
<br>
<br>项里溪水声潺湲，溪上青山峨髻鬟。
<br>烟村人语虚市合，石桥日落渔樵还。
<br>堂上君王凛八尺，大冠如箕熊豹颜。
<br>筑祠不知始何代，典祀千载谁敢删？
<br>肃清亭障息剽夺，扫荡螟螣囚神奸。
<br>范增玉斗久已碎，虞姬妆面留余潸。
<br>小人平生仰遗烈，近庙欲结茅三间。
<br>时时长歌拔山曲，醉倒聊慰穷途艰。
<br>
<br>项羽
<br>
<br>八尺将军千里骓，拔山扛鼎不妨奇。
<br>范增力尽无施处，路到乌江君自知。
<br>
<br>消摇
<br>
<br>莫笑茆檐陋，消摇遂野情。
<br>遇魔增道力，因病悟浮生。
<br>谋食凭长鑱，论交得短檠。
<br>不知从此去，几见雁南征？
<br>
<br>逍遥
<br>
<br>台省诸公日造朝，放慵别驾媿逍遥。
<br>州如斗大真无事，日抵年长未易消。
<br>午坐焚香常寂寂，晨兴署字亦寥寥。
<br>时平更喜戈船静，闲看城边带雨潮。
<br>
<br>萧山
<br>
<br>素衣已免染京尘，一笑江边整幅巾。
<br>入港绿潮深蘸岸，披云白塔远招人。
<br>功名姑付未来劫，诗酒何孤见在身。
<br>会向桐江谋小筑，浮家从此往来频。
<br>
<br>小病两日而愈
<br>
<br>病骨羸然山泽臞，故应行路笑形模。
<br>记书身大似椰子，忍事瘿生如瓠壼。
<br>美酒得钱犹可致，高人折简孰能呼？
<br>不如净扫茅斋地，卧看微香起瓦炉。
<br>
<br>小池
<br>
<br>荷锸庭中破嫩苔，清沟一派引泉来。
<br>剪刀草长浮萍合，无数游鱼去复回。
<br>
<br>小出塞曲
<br>
<br>全师出雁塞，百战运龙韬。
<br>金络洮州马，珠装夏国刀。
<br>度沙风破肉，攻垒雪平壕。
<br>明日受降处，甲齐熊耳高。
<br>
<br>小儿入城
<br>
<br>小儿破帽出求师，老父寒炉夜画诗。
<br>不耐青灯写孤影，聊呼薄酒慰长饥。
<br>我今仅守诗书业，汝勿轻捐少壮时。
<br>但恨北风如许恶，湖桥归路想流澌。
<br>
<br>小阁纳凉
<br>
<br>侵床月白病全苏，掠面风清酒欲无。
<br>渺渺塘阴下鸥鹭，萧萧秋意满菰蒲。
<br>纵输烟渡横孤艇，也胜京尘暗九衢。
<br>莫遣良工更摹写，此诗端是卧游图。
<br>
<br>小疾
<br>
<br>小疾有根柢，忽之当日深。
<br>养苗先去草，省事在清心。
<br>蚁梦能看破，狐妖可坐擒。
<br>一杯藜粥罢，听雨拥秋衾。
<br>
<br>小疾
<br>
<br>老不禁当病，经旬卧一床。
<br>亦知非疥癣，幸未至膏盲。
<br>水落滩初出，秋深草渐黄。
<br>非关畏人事，晚岁合深藏。
<br>
<br>小疾
<br>
<br>避人便小疾，省事喜闲身。
<br>并海鱼盐聚，入秋风雨频。
<br>元知器苦窳，空有胆轮囷。
<br>轑饭聊同饱，知君不笑贫。
<br>
<br>小疾偶书
<br>
<br>书生本愿致时康，自怪秋来疾在床。
<br>胸次岂无医国策，囊中幸有活人方。
<br>但知元气为根本，正使长生亦秕糠。
<br>竖子何劳一除扫，区区犹欲恃膏肓。
<br>
<br>小疾谢客
<br>
<br>小疾深居不唤医，消摇更觉胜平时。
<br>痴人未害看周易，名士真须读楚辞。
<br>绿径风斜花片片，画廊人静雨丝丝。
<br>晚来顿觉清羸甚，自置篝炉煮粟糜。
<br>
<br>小疾治药偶书
<br>
<br>御戎虚上策，治疾阙全功。
<br>安得如神禹，常行无事中？
<br>
<br>小疾治药偶书
<br>
<br>揠苗农害稼，过剂药伤人。
<br>此理君能造，无为万物春。
<br>
<br>小疾自警
<br>
<br>老来土弗强，举箸辄作病。
<br>造物盖警之，何啻三下令。
<br>而我不自珍，若与疾竖竞。
<br>岂惟昧摄养，实亦阙忠敬。
<br>颠踣乃自诒，何用死不瞑？
<br>自今师古训，念念贵清静。
<br>羔豚昔所美，放斥如远佞。
<br>淖糜煮石泉，香饭炊瓦甑，
<br>采蔬撷药苗，巾羃相照映。
<br>膨脝亦宜戒，仅饱勿惮剩。
<br>隐书有至理，要使气常胜。
<br>因之戒友朋，苦语君试听。
<br>
<br>小集
<br>
<br>乌柏遮山路，红蕖满野塘。
<br>病苏身渐健，秋近夜微凉。
<br>杯酌随宜具，渔歌尽意长。
<br>儿曹娱老子，团坐说丰穰。
<br>
<br>小霁乘竹舆至柳姑庙而归
<br>
<br>残云断处漏斜阳，草满平堤柳著行。
<br>颭颭画船来北港，翻翻青繖度南塘。
<br>行人相贺新年健，逃户虽穷旧业荒。
<br>感物兴怀空绝叹，才衰无语付诗囊。
<br>
<br>小江
<br>
<br>出郭四十里，孟冬天尚和。
<br>风生帆力健，木落月明多。
<br>小市人声散，长桥炬火过。
<br>吾生几来往，抚枕独悲歌。
<br>
<br>小江
<br>
<br>细霭斜阳一片秋，数家茅屋小江头。
<br>橹声远入菰芦夹，鸟阵斜飞兰杜洲。
<br>暂佳便成闲啸咏，欲归更复小迟留。
<br>老翁脚力犹能健，明日重来倚寺楼。
<br>
<br>小径
<br>
<br>环遶无十步，捷行财半之。
<br>安西九千里，自有著鞭时。
<br>
<br>小径登东山缭行自西北至溪上
<br>
<br>行穿荦确度谽谺，小立风中客袖斜。
<br>衰草双双点飞蝶，长空一一送栖鸦。
<br>荻洲薄暮收鱼网，茆舍初寒响纬车。
<br>谁道老人多感慨，未妨尊酒乐年华。
<br>
<br>小垒
<br>
<br>小垒荒寒外，高斋寂寞中。
<br>贫妨挂冠快，病减读书功。
<br>桥断春江白，云穿夕照红。
<br>悠然扶杖处，岁月叹匆匆。
<br>
<br>小立
<br>
<br>红树园庐晚，碧花篱落秋。
<br>荒陂船护鸭，断岸笛呼牛。
<br>酒贱村村醉，山寒寺寺幽。
<br>聊须岸乌帻，小立埭西头。
<br>
<br>小立
<br>
<br>旷怀尘事外，小立绿阴间；
<br>举世皆嫌拙，平生剩得闲。
<br>江郊云易暗，旱岁雨终悭。
<br>欲醉尊无酒，悠然对暮山。
<br>
<br>小凉
<br>
<br>羸躯一夏困沉绵，不在林间即水边。
<br>高卧已忘浮世事，小凉渐近早秋天。
<br>桔槔轧轧鸣幽圃，舴艋遥遥入暮烟。
<br>余日无多那讳得，逢人自笑说明年。
<br>
<br>小楼
<br>
<br>吾州近在西山麓，雪山万仞临冰谷。
<br>小楼森森阅三伏，清簟疏帘对棋局。
<br>肌肤凄凛起芒粟，肝肺峥嵘叠琼玉。
<br>香泉向夕初罢浴，桐竹生风吹细谷。
<br>九衢憧憧车击谷，黄尘赤日汗可掬。
<br>还家欲休客陆续，借与此诗令一读。
<br>
<br>小圃
<br>
<br>剡曲西边筑草堂，小园聊复寄相羊。
<br>鱼行水际汀苹动，麝过林中野草香。
<br>觅句有时携笔砚，遣怀随事具杯觞。
<br>少年朋旧凋零尽，不独思人亦自伤。
<br>
<br>小圃独酌
<br>
<br>少时裘马竞豪华，岂料今为老圃家。
<br>数点霏微社公雨，两丛闲淡女郎花。
<br>诗成枕上常难记，酒满街头却易赊。
<br>自笑迩来能用短，只将独醉作生涯。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
