<HTML>
<HEAD>
<TITLE>陆游诗全集（十三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（十三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（十三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5820"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（十三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（十三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 暑雨
<br>
<br>欲雨未雨雷车奔，欲睡不睡人思昏。
<br>蛮童正报煮茶熟，忽有野僧来叩门。
<br>
<br>暑雨
<br>
<br>草茂水长蛙群鸣，洼深路壤人断行。
<br>故侯老退守瓜垄，翠蔓黄花偏眼明。
<br>
<br>暑中北窗昼卧有作
<br>
<br>御疾如治河，但当导之东，
<br>下流既有归，自然行地中。
<br>养生如蓺木，培植要得宜，
<br>常使无夭伤，自有干云时。
<br>我少本多疾，屡亦频危殆，
<br>皇天实相之，警告意有在。
<br>中年弃嗜欲，晚岁节饮食，
<br>中坚却外慕，魔盛有定力。
<br>死生虽天命，人事常相参，
<br>茫茫九衢中，百祸起一贪。
<br>郊虚暑雨余，巾堕脚不袜。
<br>高卧北窗凉，超然寄疏豁。
<br>
<br>暑中久不把酒盆池千叶白莲忽开一枝欣然小酌因赋绝句
<br>
<br>千叶芙蕖白玉肤，一樽沆瀣碧琳腴。
<br>极知俱出氛埃外，我亦秋风山泽臞。
<br>
<br>暑中自遣
<br>
<br>名山处处得幽寻，破砚时时出苦吟。
<br>上药和平无近效，古诗简淡有遗音。
<br>苏门隐去闻孤啸，栗里归来弄素琴。
<br>尚恐俗尘除未尽，每思雪夜宿东林。
<br>
<br>鼠败书
<br>
<br>云归雨亦止，鸦起窗既白。
<br>秋宵未为永，不寐如岁隔。
<br>平明亟不榻，亦未暇冠帻，
<br>检校案上书，狼藉鼠啮迹。
<br>食箪与果笾，攘取初不责，
<br>侈然敢四出，乃至暴方册。
<br>坐令汉箧亡，不减秦火厄。
<br>向能畜一猫，狡穴讵弗获？
<br>缄縢又荡然，追咎亦何益。
<br>惰偷当自戒，鼠辈安足磔。
<br>
<br>鼠屡败吾书偶得狸奴捕杀无虚日群鼠几空为赋此诗
<br>
<br>服役无人自炷香，狸奴乃肯伴禅房。
<br>书眠共藉床敷暖，夜坐同闻漏鼓长。
<br>贾勇遂能空鼠穴，策勋何止履胡肠。
<br>鱼餮虽薄真无媿，不向花间捕蝶忙。
<br>
<br>蜀汉
<br>
<br>蜀汉崎岖外，江湖莽苍中。
<br>冷官家世事，独立古人风。
<br>已老学犹力，久穷诗未工。
<br>悠悠千载後，此意与谁同？
<br>
<br>蜀汉
<br>
<br>忆昔遨游蜀汉间，駸駸五十尚朱颜。
<br>呼鹰雪闇天回路，采药云迷御爱山。
<br>旧事已无人共说，征途犹与梦相关。
<br>夕阳不觉凭阑久，待得林鸦接翅还。
<br>
<br>蜀酒歌
<br>
<br>汉州鹅黄鸾凤雏，不騺不搏德有余；
<br>眉州玻璃天马驹，出门已无万里涂。
<br>病夫少年梦清都，曾赐虚皇碧琳腴，
<br>文德殿门晨奏书，归局黄封罗百壶。
<br>十年流落狂不除，遍走人间寻酒垆，
<br>青丝玉瓶到处酤，鹅黄玻璃一滴无。
<br>安得豪士致连车，倒瓶不用杯与盂，
<br>琵琶如雷聒坐隅，不愁渴死老相如。
<br>
<br>蜀僧宗杰来乞诗三日不去作长句送之
<br>
<br>看遍东南数十州，寄船却泝蜀江秋。
<br>孤云两角山亡恙，斗米三钱路不忧。
<br>万里得诗长揖去，它年挈笠再来不？
<br>放翁烂醉寻常事，莫笑黄花插满头。
<br>
<br>蜀使归寄青城上官道人
<br>
<br>轻别青城十二年，至今客枕梦林泉。
<br>一杯松屑斋前进，两卷丹经肘後传。
<br>欲与公为尘外侣，几时身上峡中船？
<br>世间牛蚁何劳问，输与云窗一粲然。
<br>
<br>蜀苑赏梅
<br>
<br>十里温香扑马来，江头还见去年梅。
<br>喜开剩欲邀明月，愁落先教扫绿苔。
<br>跌宕放翁新醉墨，凄凉废苑旧歌台。
<br>盛衰自古无穷事，莫向昆明叹劫灰。
<br>
<br>蜀州大阅
<br>
<br>晓束戎衣一怅然，五年奔走遍穷边。
<br>平生亭障休兵日，惨澹风云阅武天。
<br>戍陇旧游真一梦，渡辽奇事付他年。
<br>刘琨晚抱闻鸡恨，安得英雄共著鞭！
<br>
<br>术家言予今岁畏四孟月而秋尤甚自初秋小疾屡作戏题长句
<br>
<br>一生强半卧穷阎，粝饭藜羹似蜜甜。
<br>耄齿觉衰嗟已晚，孟秋属疾信如占。
<br>危途本自难安步，恶石何妨更痛砭。
<br>坚忍莫为秋雨叹，牵萝犹足补茅苫。
<br>
<br>戍卒说沉黎事有感
<br>
<br>亭障曾无阅岁宁，频闻夷落犯王灵。
<br>孤城月落冤魂哭，百里风吹战血腥。
<br>瘴重厌看茅叶赤，春残不放柳条青。
<br>焦头烂额知何补，弭患从来贵未形。
<br>
<br>述悲
<br>
<br>屏居不出门，终岁袖手坐；
<br>但怪意气衰，那觉日月过。
<br>故人为冢丘，老伴余几个？
<br>天高鬼神恶，回夭夷齐饿。
<br>遗魂一零落，岂复闻楚些？
<br>且当醉浊醪，吾梦行亦破。
<br>
<br>述感
<br>
<br>断简承孤学，穷阎负壮心。
<br>方忧一齿落，何止二毛侵。
<br>买地开幽圃，招僧理废琴。
<br>浮生祗如此，感慨不须深。
<br>
<br>述怀
<br>
<br>宦游轻用不赀身，歛退今为省事人。
<br>唾俟面乾元不校，羹忧手烂更谁嗔？
<br>时分邻瓮双瓶绿，永谢官仓五斗陈。
<br>最好暮秋溪上路，柴门月色向人新。
<br>
<br>述怀
<br>
<br>尺寸虽无补县官，此心炯炯实如丹。
<br>羯胡未灭敢爱死？尊酒在前终鲜欢。
<br>亚父抱忠撞玉斗，虞人守节待皮冠。
<br>纵言老病摧颓甚，壮气犹凭後代看。
<br>
<br>述怀
<br>
<br>情怀犹是昔年人，岂料侵寻八十身。
<br>灯下看书方觉老，花前阙酒始知贫。
<br>玉非鼠朴何劳辨，鱼与熊蹯各自珍。
<br>万事回头已陈迹，为君一笑落纱巾。
<br>
<br>述怀
<br>
<br>谤誉纷纷笑杀侬，此身本自等虚空。
<br>大鹏境界纤尘里，旷劫年光掣电中。
<br>翻动烟霞长鑱在，招呼风月一尊同。
<br>是凡是圣谁能测，试问西邻织屦翁。
<br>
<br>述闲
<br>
<br>披衣按摩罢，据榻欠伸余。
<br>香暖翻心字，茶凝出草书。
<br>客稀门每闭，意闷发重梳。
<br>赖有盆山树，幽情得少摅。
<br>
<br>述野人语
<br>
<br>白米乾薪好井泉，甘餐美睡若登仙。
<br>从来不惯尝盐酪，席下何须有一钱？
<br>
<br>述野人语
<br>
<br>重重大布敌风霜，篱外桑阴五月凉。
<br>软饭一盂千万足，那知世有郭汾阳。
<br>
<br>述意
<br>
<br>忧患无穷生有涯，惟须百事屏纷华。
<br>人谁敢侮修身士，天不能穷力穑家。
<br>频唤老僧同夜粥，间从邻叟试秋茶。
<br>结茅林下从来事，瓦屋三间已太奢。
<br>
<br>述志
<br>
<br>椎牛酾酒千人帐，破浪凌风万斛船。
<br>常恨书生无此快，一生低首短檠前。
<br>
<br>述志
<br>
<br>新丰买酒慰无聊，冲雪骑驴上濿桥。
<br>罴老尚堪吞?子，松风何至羡山苗？
<br>
<br>数日不出门偶赋
<br>
<br>衰甚身如作茧蚕，经旬不省出茅庵。
<br>老僧遣信分茶串，隐士敲门致酒甔。
<br>看鹤松阴赏高洁，疏泉石罅得清甘。
<br>地偏心远无车马，赖有吾儿与剧谈。
<br>
<br>数日不出门偶赋
<br>
<br>十二年来一日同，饭蔬略似诵经翁。
<br>居家不拟依邻富，报国惟思祝岁丰。
<br>冰涧乍通寒溜碧，兰丛新放露芽红。
<br>闲门万化俱观尽，那用瞿昙更说空。
<br>
<br>数日不出门偶赋
<br>
<br>湖上蜗庐仅自容，寸怀无奈百忧攻。
<br>补衣未竟迫秋露，待饭不来闻午钟。
<br>稚子挟书勤质问，邻翁释耒间过从。
<br>今朝一笑君知否，满瓮新醅粥面醲。
<br>
<br>数日不作诗
<br>
<br>吾诗郁不发，孤寂奈愁何！
<br>偶尔得一语，快如疏九河。
<br>黄流舞活荡，白雨助滂沱。
<br>门外无来客，花前自浩歌。
<br>
<br>数日寒顿减颇有春意感怀赋短歌
<br>
<br>微阴寒不力，破腊春暗动。
<br>林梢报梅白，水际闻鸟哢。
<br>羁鸿渐整翮，一一劳目送。
<br>应怜飞蓬客，犹作浣花梦。
<br>平生江淮间，裘马事豪纵。
<br>岂知老畏死，斋钵受蔬供。
<br>忍馋每自笑，小饮未敢痛。
<br>何以慰寂寥，卧听压春瓮。
<br>
<br>数日秋气已深清坐无酒戏题长句
<br>
<br>渐近重阳天气嘉，数椽茆竹淡生涯。
<br>山童拥篲扫黄叶，邻女傍篱收碧花。
<br>避俗要生轮四角，出门何啻路三叉。
<br>晚窗酒尽无多叹，试问前村好事家。
<br>
<br>数日诉牒苦多惫甚戏作
<br>
<br>江南五月暑犹薄，梅子正黄风雨恶。
<br>庭中讼獠不贷人，急甚常如虎遭缚，
<br>空斋鼠迹留几尘，赋诗饮酒疑前身。
<br>脱归径卧与壁语，敢恨无人问良苦。
<br>
<br>数日暄妍颇有春意予闲居无日不出游戏作
<br>
<br>小春花蕾索春饶，已有暄风入紫貂。
<br>村路雨晴鸠妇喜，射场草绿雉媒娇。
<br>苑边结客飞金勒，楼上谁家弄玉箫。
<br>莫怪夕阳归独后，早梅唤我度溪桥。
<br>
<br>衰病
<br>
<br>衰病集余日，推移成老翁。
<br>衡门隐者趣，大布古人风。
<br>几枝呻吟里，山川莽苍中。
<br>从来世缘薄，不是坐诗穷。
<br>
<br>衰病
<br>
<br>衰病龙锺已要扶，谁怜犹作折腰趋。
<br>世无鲁国真男子，心忆高阳旧酒徒。
<br>万里秋风吹鬓发，百年世事叹头颅。
<br>桐江久客无奇句，孤负君王乞左符。
<br>
<br>衰病
<br>
<br>衰病不浪出，闭门烟雨中。
<br>苇花添絮暖，葑火试炉红。
<br>仕宦螘窠梦，功名马耳风。
<br>山翁但更事，人看作神通。
<br>
<br>衰病
<br>
<br>病除犹老健，雨止得冬晴。
<br>觅句嗟心在，钞书试眼明。
<br>朝寒添布褐，晚步出柴荆。
<br>外慕终无益，儿曹且力耕。
<br>
<br>衰病不复能剧饮而多不见察戏作此诗
<br>
<br>平生不持面看人，宁作五湖云水身。
<br>忍穷闭门岂自苦，是中有味敌八珍。
<br>酒杯潋灩鼓吹作，我自悲吒人自乐。
<br>更阑坐睡不得去，如鹰在韝虎遭缚。
<br>丈夫欢乐自有时，遇酒先怯非予衰。
<br>万骑击胡青海岸，此时意气令君看。
<br>
<br>衰病有感
<br>
<br>衰与病相乘，山房冷欲冰。
<br>在家元是客，有发亦如僧。
<br>愁绝穷秋雨，情亲独夜灯。
<br>西邻有甘井，聊得曲吾肱。
<br>
<br>衰病有感
<br>
<br>倦枕先鸡觉，寒汀伴雁孤。
<br>寂寥谁省录，衰疾且枝梧。
<br>鹤骨秋添瘦，龟肠夜自呼。
<br>盖棺吾事定，未敢泣穷途。
<br>
<br>衰病有感
<br>
<br>羁宦一周星，归如化鹤丁。
<br>灰心成寂寂，霜鬓失青青。
<br>小智空自贵，大愚元不灵。
<br>客来应绝倒，扶病讲丹经。
<br>
<br>衰疾
<br>
<br>衰疾怜新鬼，狂豪尚故吾。
<br>棋常先客著，行不许儿扶。
<br>砚润闲蟾滴，香残冷鸭炉。
<br>自怜风味在，尚欲泛江湖。
<br>
<br>衰疾
<br>
<br>衰疾犹能饭一箪，蓴丝菰首亦加餐。
<br>旧叨刻印俄销印，老媿弹冠亟挂冠。
<br>自怪嵇康如许嬾，人怜范叔不胜寒。
<br>得钱剩买青芒屦，采药名山兴未阑。
<br>
<br>衰疾
<br>
<br>衰疾支离负圣时，犹能采菊傍东篱。
<br>捉衿见肘贫无敌，耸膊成山瘦可知。
<br>百岁光阴半归酒，一生事业略存诗。
<br>不妨举世无同志，会有方来可与期。
<br>
<br>衰甚书感
<br>
<br>发残不胜冠，齿堕欲废嚼；
<br>譬如亭皋木，秋至叶自落。
<br>岂惟形骸变，意气已非昨。
<br>床隅倚拄杖，壁上挂双屩，
<br>经旬不出户，薄饭羹藜藿。
<br>居然远霜露，因得养腰脚。
<br>年衰固应死，延促未可度。
<br>人之生实难，寿终固为乐。
<br>开卷思千载，阅世等六博。
<br>志士有蹈海，儒生亦投阁。
<br>何如酿浊醪，遇兴时独酌？
<br>半酣望青天，万事付一噱。
<br>
<br>衰叹
<br>
<br>十年三堕齿，久矣叹吾衰。
<br>亹亹循天理，兢兢到死时。
<br>穷空颜子巷，勤苦董生帷。
<br>道远余生趣，常忧日影移。
<br>
<br>双柏
<br>
<br>双柏屹相向，刚严如巨人。
<br>龙呤风雨夕，山立雪霜晨。
<br>阅世易成古。刳心不复春。
<br>扶颠要力量，岁晚莫全身。
<br>
<br>双蝶
<br>
<br>庭草何离离，清晨露犹湿。
<br>草头两黄蝶，为我小伫立。
<br>秋光亦已晚，行见霜霰集。
<br>方春不尽狂，汝悔尚何及！
<br>吾生更堪笑，去日如电急。
<br>功名竟何在？惆怅剑锋涩。
<br>
<br>双流旅舍
<br>
<br>孤市人稀冷欲冰，昏昏一盏店家灯。
<br>开门拂榻便酣寝，我是江南行脚僧。
<br>
<br>双流旅舍
<br>
<br>西风黄叶满江村，瘦马来穿渡口云。
<br>动地传呼逢醉尉，谁何禁杀故将军！
<br>
<br>双流旅舍
<br>
<br>每因髀肉叹身闲，聊欲勤劳鞍马间。
<br>黑黄旗端未免，会冲风雪出榆关。
<br>
<br>双桥道中寒甚
<br>
<br>裂面霜风快似镰，重重裘裤晚仍添。
<br>梅当官道香撩客，山逼篮舆翠入帘。
<br>男子坐为衣食役，年光常向道途淹。
<br>古来共说还家乐，岂独全躯畏楚钳。
<br>
<br>双清堂夜赋
<br>
<br>陆子病少间，独卧溪上堂。
<br>人静鱼自跃，风定荷更香。
<br>素月行中天，流萤失孤光。
<br>归鸟飞有声，度此十里塘。
<br>嗟我独何事，迟暮客异乡。
<br>太息搔短发，起视夜未央。
<br>
<br>双清堂醉卧
<br>
<br>客里逢秋醉似泥，空堂独卧意凄迷。
<br>乱号庭树西风急，斜挂城楼北斗低。
<br>末路敢贪请鹤料，微官久厌驾鸡栖。
<br>平生玉局经行地，拟乞冰衔隐剡溪。
<br>
<br>双松
<br>
<br>东冈夭矫两苍龙，千尺蟠空黛色浓。
<br>六十余年松若此，谁知我更老於松！
<br>
<br>双溪道中
<br>
<br>晓出筰桥门，天低日未暾。
<br>绿陂寒淡淡，白雾远昏昏。
<br>古路乱车辙，行人惊雁群。
<br>征涂不须厌，蓬转本无根。
<br>
<br>霜草
<br>
<br>入冬已两旬，泽国霜始霣。
<br>可怜青青草，一夕生意尽。
<br>嗟予蒲柳姿，去日若飞隼。
<br>草衰有复荣，我发宁再鬒？
<br>微官虽置散，束带终自悯。
<br>渐退用妇言，千载付一哂。
<br>
<br>霜风
<br>
<br>霜风近海夜飕飕，敢效庸人念褐裘。
<br>关吏虽通西域贡，王师犹护北平秋。
<br>黄旗驰奏有三捷，金印酬功多列侯。
<br>愿补颜行身已老，区区畎亩亦私忧。
<br>
<br>霜风
<br>
<br>十月霜风吼屋边，布裘未办一铢绵。
<br>岂惟饥索邻僧米，真是寒无坐客毡。
<br>身老啸歌悲永夜，家贫撑拄过凶年。
<br>丈夫经此宁非福，破涕灯前一粲然。
<br>
<br>霜寒
<br>
<br>霜重晨檐滴，薪乾夜焙温。
<br>老惟便布褐，病不出柴门。
<br>瓶里梅花堕，窗间鹊语喧。
<br>闲人信无事，午睡到黄昏。
<br>
<br>霜寒不能出户偶书
<br>
<br>垂老仍多病，浓霜得快晴。
<br>犹能挼菊醉，但负探梅行。
<br>篝火烘裘暖，油窗泼眼明。
<br>小儿殊可喜，和我读书声。
<br>
<br>霜降前四日颇寒
<br>
<br>草木初黄落，风云屡阖开。
<br>儿童锄麦罢，邻里赛神回。
<br>鹰击喜霜近，鹳鸣知雨来。
<br>盛衰君勿叹，已有复燃灰。
<br>
<br>霜冷
<br>
<br>梅花消息动江边，渐见新春换故年。
<br>莫道孤翁心似铁，夜来霜冷透青毡。
<br>
<br>霜晴
<br>
<br>万瓦新霜白，一窗朝日晴。
<br>破裘身亦暖，细字眼犹明。
<br>耄喜谵谆语，衰常踸踔行。
<br>登封书不草，力穑报时平。
<br>
<br>霜天晚兴
<br>
<br>薄霜门巷不胜清，小立湖边夕照明。
<br>红颗带芒收晚稻，绿苞和叶摘新橙。
<br>闲评琴价留僧话，静听松声领鹤行。
<br>壮志消磨浑欲尽，西风莫动玉关情。
<br>
<br>霜天杂兴
<br>
<br>枫业全丹槲叶黄，江城残角伴斜阳。
<br>琴书自足闲中乐，天地能容醉後狂。
<br>老死山林初不憾，梦游河渭独难忘。
<br>谷城黄石今安在？取履犹思效子房。
<br>
<br>霜天杂兴
<br>
<br>万鼓风声吼屋边，老人裘裤旋装绵。
<br>晨梳堕发知衰甚，夜枕闻鸡尚慨然。
<br>身後文章空饱蠹，眼前交旧半沉泉。
<br>饭蔬饮水平生惯，耻向天公更乞怜。
<br>
<br>霜晓
<br>
<br>霜有连甍白，林无一叶青。
<br>纸衾围栗烈，风响送东丁。
<br>酒尽尊余滴，灰深火拨星。
<br>蓬窗了无事，默坐养黄庭。
<br>
<br>霜晓肩舆行湖上
<br>
<br>去去出柴关，巾车古陌间。
<br>晨霜染丹叶，宿雾淡青山。
<br>登览身犹健，歌呼酒每悭。
<br>殷勤镜湖水，聊为照衰颜。
<br>
<br>霜夜
<br>
<br>梅花欲动梦魂狂，橙子闲搓指爪香。
<br>莫怪草堂清到骨，一梳残月伴新霜。
<br>
<br>霜夜
<br>
<br>月淡霜清夜漏迟，疏钟杳杳度南陂。
<br>灯残有恨欲谁语，鸡老无声如我衰。
<br>使入蜀川方在道，书传淮浦定何时？
<br>艾为可遣闲愁得？独拥寒炉爇豆萁。
<br>
<br>霜夜
<br>
<br>黄甘磊落围三寸，赤蟹轮囷可一斤。
<br>更唤东阳麴道士，与君霜夜策奇勋。
<br>
<br>霜夜
<br>
<br>土床纸帐卧幽寂，枕上细听城上更。
<br>榾柮烧残地炉冷，喔咿声断天窗明。
<br>风霜欲透草茨屋，盐酪不下荠糁羹。
<br>犹恨扶犁老无力，向来枉是请躬耕。
<br>
<br>霜夜
<br>
<br>澹月窥窗似有情，更堪梅影向人横。
<br>放翁不受天魔恼，独拥青毡睡到明。
<br>
<br>霜月
<br>
<br>枯草霜花白，寒窗月影新。
<br>惊鸦时绕树，吠犬远随人。
<br>出仕谗销骨，归耕病满身。
<br>世间输坏衲，切莫劝冠巾。
<br>
<br>谁家无泉源
<br>
<br>泉声百步闻，泉脉高下通，
<br>潺湲乱云外，屈曲明月中。
<br>八月稻登场，引之作机舂，
<br>羡流灌蔬畦，全家饱芥菘。
<br>洗沐及澣濯，蚤暮靡不供。
<br>斗水百忧宽，悲哉杜陵翁！
<br>
<br>水村
<br>
<br>家住烟波似画图，残年不复叹头颅。
<br>深深竹坞见萤度，翳翳菰丛闻鸟呼。
<br>十里笳声上云汉，一空星影落陂湖。
<br>天公著我非无地，却悔从来错怪渠。
<br>
<br>水村曲
<br>
<br>山村今年晚禾旱，奏下民租蠲太半；
<br>水村雨足米狼戾，也放三分慰民意。
<br>看榜归来迭歌舞，共喜清平好官府。
<br>老翁犹记军兴时，汝辈少年那得知！
<br>
<br>水亭
<br>
<br>日淡暑犹薄，雨余风更清。
<br>翛然水亭立，试此葛衣轻。
<br>晒粉怜孤蝶，穿枝喜晚莺。
<br>谁知簿书里，也复得吾生！
<br>
<br>水亭
<br>
<br>水亭不受俗尘侵，葛帐筠床弄素琴。
<br>一片风光谁画得：红蜻蜓点绿荷心。
<br>
<br>水亭
<br>
<br>莫道山翁老病侵，静中理得旧传琴。
<br>朝来有喜君知否：雨展芭蕉二尺心。
<br>
<br>水亭独酌十二韵
<br>
<br>清风扫郁蒸，爽气生户牖，
<br>客中淡无事，翛然一杯酒。
<br>书生拙自料，事业期不朽；
<br>少年忝朝迹，蹭蹬今白首。
<br>历观千载事，和戎固尝有。
<br>定襄五原间，乃可画地守。
<br>神州在何许，东巡已去久。
<br>煌煌一统业，谟训其可负？
<br>荆楚多剑客，宣润富弩手，
<br>孰能用其长，坐使老农亩。
<br>讲武幸长杨，劳军临细柳，
<br>中兴望圣时，未死得见否？
<br>
<br>水亭偶题
<br>
<br>凉榭闲拈玉笛吹，十年疏放负明时。
<br>沟中木断谁曾问，空里蓬征自不知。
<br>金井梧桐生昼寂，绿池苹藻弄风漪。
<br>人生行乐从来事，此理何须更细推。
<br>
<br>水亭晚眺
<br>
<br>暑雨初晴浦面宽，水亭景物卷帘看。
<br>联舟作阵围鱼队，屈竹成篱护芡盘。
<br>四海诸公半丘垄，百年几夕倚阑干？
<br>日沈未用匆匆去，待挽银河濯肺肝。
<br>
<br>水亭有怀
<br>
<br>渔村把酒对丹枫，水驿凭轩送去鸿。
<br>道路半年行不到，江山万里看无穷。
<br>故人草诏九天上，老子题诗三峡中。
<br>笑谓毛锥可无恨，书生处处与卿同。
<br>
<br>水乡泛舟
<br>
<br>终朝流汗浃衣褠，怅望何时枕簟秋？
<br>作雨未成徒益热，举杯不醉更添愁。
<br>悲歌易水轻燕侠，对泣新亭笑楚囚。
<br>别有生涯君会否，烟波无际弄孤舟？
<br>
<br>水乡泛舟
<br>
<br>赤日黄尘不自聊，泛溪且用沃枯焦。
<br>隔林犬吠村墟近，掠面风来酒力消。
<br>远火微茫知夜绩，长歌断续认归樵。
<br>扁舟不尽凌风兴，郤著青鞋踏野桥。
<br>
<br>睡
<br>
<br>纸帐青毡暖有余，昏昏信脚到华胥。
<br>冻醪有力勤推挽，春茗无端苦破除。
<br>半熟拥衾闻急雨，乍回推枕觅残书。
<br>个中得意君知否？万户生封未必如。
<br>
<br>睡觉
<br>
<br>白日悠悠喜意平，梦中历历觉魂清。
<br>觉时不落晨鸡後，静待天窗一点明。
<br>
<br>睡觉闻儿子读书
<br>
<br>梦回闻汝读书声，如听箫韶奏九成。
<br>且要沉酣向文史，未须辛苦慕功名。
<br>人人本性初何欠，字字微言要力行。
<br>老病自怜难预此，夜窗常负短灯檠。
<br>
<br>睡觉作
<br>
<br>世言黄帝华胥境，千古蓁荒孰再游？
<br>但解消摇化蝴蝶，不须富贵慕蚍蜉。
<br>
<br>睡觉作
<br>
<br>邯郸梦事岂关身？未熟黄粱迹已陈。
<br>输与乌衣老铃下，日中睡觉一颦伸。
<br>
<br>睡起
<br>
<br>不恨无人到野堂，惟将美睡答年光。
<br>风经荷叶翻翻绿，雨湿松枝细细香。
<br>薄俗空成士龙笑，长歌未尽接舆狂。
<br>掬泉弄石翛然晚，又得今年一夏凉。
<br>
<br>睡起
<br>
<br>风约飞花满曲廊，萧然无客共焚香。
<br>瓮醅力重初投枕，鼻鼾声豪已撼床。
<br>栩栩梦游心自适，昏昏起坐日方长。
<br>静凭一几吾何恨，笑杀穿帘燕子忙。
<br>
<br>睡起
<br>
<br>老怯年华速，闲知昼漏长。
<br>已回酣枕梦，未过古匜香。
<br>洗面宫眉绿，开茶带胯方。
<br>山家风味在，虽病意差强。
<br>
<br>睡起
<br>
<br>闲身喜午睡，睡起日犹早。
<br>茂竹青入檐，幽花红出草。
<br>苔钱亦满砌，护惜不忍扫。
<br>宦情本自疏，此地可忘老。
<br>
<br>睡起
<br>
<br>深闭重门谢簿书，日长添得睡工夫。
<br>水纹竹簟凉如洗，云碧纱幮薄欲无。
<br>半吐山榴看著子，新来梁燕见将雏。
<br>梦回茗碗聊须把，自扫桐阴置瓦炉。
<br>
<br>睡起
<br>
<br>虚堂四檐竹修修，朱夏正午如高秋。
<br>八尺风漪云碧裯，一榻宽如禹九州。
<br>屈信展转俱自由，息以两踵无与喉。
<br>世方窘若鱼吞钩，我独超然鹰脱韝。
<br>一物不向灵台留，非睡非觉以神游。
<br>青城紫阁多朋俦，相逢握手笑不休。
<br>
<br>睡起
<br>
<br>睡味清酣鼻息轻，碧幮文簟喜凉生。
<br>片云过处失帘影，急雨来时闻瓦声。
<br>索虏尚凭三辅险，散关未下九天兵。
<br>白头漫倚诗豪在，手掣鲸鱼意未平。
<br>
<br>睡起
<br>
<br>睡起披衣弄素琴，房栊槐柳绿成阴。
<br>春残鵹鵊如多恨，雨恶酴醾欲不禁。
<br>羸病强行常踸踔，戆愚多虑每噫喑。
<br>行年九十犹赊死，谁测高高厚厚心！
<br>
<br>睡起
<br>
<br>睡起伥伥扇嬾摇，枕痕著面未全消。
<br>山丹石竹俱零落，孤蝶飞来伴寂寥。
<br>
<br>睡起
<br>
<br>薄萄换叶欲成阴，岁月催人感慨深。
<br>安得门前无俗客，岸巾临水听蝉吟。
<br>
<br>睡起见杨花满庭偶书
<br>
<br>断香袅袅傍窗纱，睡起瞢腾日未斜。
<br>堪叹一春风雨恶，今年四月见杨花。
<br>
<br>睡起遣怀
<br>
<br>百事不能能荷锄，不锄菜畦锄芋区；
<br>身存那用十年相，陂壤且为凶岁储。
<br>百事不学学作诗，不作白紵作竹枝；
<br>黄陵庙前风浪恶，青衣渡口行人悲。
<br>老病闭门常愦愦，芋不复锄诗亦废；
<br>客来剥啄唤不应，一味人间占闲退。
<br>今朝一日三倒床，叹息春昼如年长。
<br>摩挲困睫喜汤熟，小瓶自拆山茶香。
<br>
<br>睡起试茶
<br>
<br>笛材细织含风漪，蝉翼新裁云碧帷。
<br>端溪砚璞斲作枕，素屏画出月堕空江时。
<br>朱栏碧甃玉色井，自候银缾试蒙顶。
<br>门前剥啄不嫌渠，但恨此味无人领。
<br>
<br>睡起书触目
<br>
<br>压架藤花重，团枝杏子稠。
<br>渴蜂窥砚水，弱燕集帘钩。
<br>入夏暑犹薄，投闲身自由。
<br>午窗初睡起，幽兴付茶瓯。
<br>
<br>睡起书事
<br>
<br>京华豪饮酹千锺，濯锦江边怯酒浓。
<br>烈士壮心虽未减，狂奴故态有谁容？
<br>折梅著句聊排闷，闭户焚香剩放慵。
<br>午枕如雷君莫怪，西风吹梦过吴松。
<br>
<br>睡起行至门外有赋
<br>
<br>窗黑停书课，屏深养病眸。
<br>雨声工破睡，酒力不禁愁。
<br>兀兀披衣起，昏昏曳杖游。
<br>柴荆晚未闭，隔水数归牛。
<br>
<br>睡起已亭午终日凉甚有赋
<br>
<br>饭罢颓然付一床，旷怀真足傲羲皇。
<br>松棚尽日常如暮，荷沼无风亦自香。
<br>倚杖月生人影瘦，岸巾露透发根凉。
<br>颇闻王旅徂征近，敷水条山兴已狂。
<br>
<br>睡起至园中
<br>
<br>春风忽已遍天涯，老子犹能领物华。
<br>浅碧细倾家酿酒，小红初试手栽花。
<br>野人易与输肝肺，俗语谁能挂齿牙？
<br>更欲世间同省事，勾回蚁战放蜂衙。
<br>
<br>睡起至园中
<br>
<br>欲挂衣冠万事轻，不妨小住向山城。
<br>绿尊耐久常相伴，雪鬓才生便放行。
<br>拂枕时时觅幽梦，倚阑日日听新莺。
<br>夕阳更有欣然处，来看青郊雨後耕。
<br>
<br>睡起作帖数行
<br>
<br>睡余得清风，起坐傍书几；
<br>日长谁语言，赖此管城子。
<br>欣然共游戏，一笑我忘尔。
<br>群鸿偶下集，但怪惊不起。
<br>古来翰墨事，著意更可鄙。
<br>跌宕三十年，一日造此理。
<br>不知笔在手，而况字落纸。
<br>三叫投纱巾，作歌识吾喜。
<br>
<br>睡乡
<br>
<br>有酒君勿啜，入肠作戈矛；
<br>有书君勿观，到眼生君愁。
<br>不如睡乡去，万事风马牛。
<br>郊墟无来客，风雨送暮秋。
<br>苔甃虫唧唧，霜林叶飕飕。
<br>是时一枕睡，不博万户侯。
<br>斗帐裁青毡，重衾拥黄紬，
<br>华山希夷翁，千载可与游。
<br>
<br>舜庙怀古
<br>
<br>云断苍梧竟不归，江边古庙锁朱扉。
<br>山川不为兴亡改，风月应怜感慨非。
<br>孤枕有时莺唤梦，斜风无赖客添衣。
<br>千年回首消磨尽，输与渔舟送落晖。
<br>
<br>思北邻韩二翁西邻因庵主南邻章老秀才
<br>
<br>韩翁生不识官府，半醉长歌老烟浦。
<br>因师老乃学长斋，白饭青蔬自炊煮。
<br>二君要是可喜人，未尝一语欺其邻。
<br>有过无过姑置之，後生孰能如此真？
<br>
<br>思北邻韩二翁西邻因庵主南邻章老秀才
<br>
<br>乡闾耆宿非复前，老章病死今三年。
<br>朝来出门为太息，不见此翁催社钱。
<br>我比翁虽差识字，向来推择尝为吏，
<br>事功自计无一毫，尚不如翁终日醉。
<br>
<br>思故庐
<br>
<br>平生一束书，不为屋庐计。
<br>微官寄邮传，俯仰阅半世。
<br>草堂白云边，日夜长松桂。
<br>柴门入幽梦，落日乱蝉嘒。
<br>宦游有何好，海角愁瘴疠。
<br>拂衣便可耳，勿使老春荠。
<br>
<br>思故山
<br>
<br>千金不须买画图，听我长歌歌镜湖。
<br>湖山奇丽说不尽，且复为子陈吾庐。
<br>柳姑庙前鱼作市，道士庄畔菱为租。
<br>一弯画桥出林薄，两岸红蓼连菰蒲。
<br>陂南陂北鸦阵黑，舍东舍西枫叶赤。
<br>正当九月十月时，放翁艇子无时出。
<br>船头一束书，船後一壶酒，
<br>新钓紫鳜鱼，旋洗白莲耦。
<br>从渠贵人食万钱，放翁痴腹常便便
<br>暮归稚子迎我笑，遥指一抹西村烟。
<br>
<br>思归
<br>
<br>白发满青镜，怅然山水身。
<br>那因五斗米，常作半涂人。
<br>涉世风波恶，思归怀抱真。
<br>会当求鈯斧，送老镜湖滨。
<br>
<br>思归
<br>
<br>短发今年雪满巾，一杯且醉瓮中春。
<br>定无术致长生药，那得愁供有限身。
<br>碎枕不求名利梦，挽河尽洗簿书尘。
<br>江湖意决君知否？致主唐虞自有人。
<br>
<br>思归
<br>
<br>平生无宦情，方外久浪迹。
<br>往来梁益间，一笑颇自得。
<br>花穠锦城酒，月白瞿唐笛，
<br>咿哑下江橹，跌宕登山屐。
<br>巴东烟雨秋，渭上风雪夕，
<br>至今客枕梦，万里不能尺。
<br>谁知建安城，触目非夙昔。
<br>冥冥瘴雾细，潋潋蛮江碧。
<br>出门无交朋，呜呼吾何适。
<br>归哉故山路，讵必须暖席。
<br>
<br>思归示儿辈
<br>
<br>睡味甜如蜜，人情冷似浆。
<br>流年垂及耄，客子固多伤。
<br>兴发鸡豚社，心阑翰墨场。
<br>吾儿姑力穑，莫羡笏堆床。
<br>
<br>思归示子聿
<br>
<br>平生爱山水，游陟老不厌。
<br>此外惟读书，垂死尚关念。
<br>方昔少壮时，万里携一剑。
<br>自从还故山，日夜就收歛。
<br>蒙恩置三馆，寒灰忽光焰。
<br>龙锺气才属，笔力安得赡？
<br>同舍多贤豪，揣分无乃玷。
<br>春来百疾作，沉痼困鍼砭，
<br>思归入梦寐，历历数过店。
<br>问津始胥涛，系缆望禹窆。
<br>小江齑饼美，梅市将酒酽。
<br>云破山嶙峋，雨足湖潋灩，
<br>二月柳胜搓，三月花如染。
<br>拄杖幸可扶，吾生尚何欠。
<br>更当与稚子，晨暮事铅椠。
<br>天爵古所尊，荣名勿多占。
<br>
<br>思归引
<br>
<br>善泅不如稳乘舟，善骑不如谨持辔。
<br>妙於服食不如寡欲，工於揣摩不如省事。
<br>在天有命谁得逃，在我无求直差易。
<br>散人家风脱纠缠，烟蓑雨笠全其天。
<br>蒪丝老尽归不得，但坐长饥须俸钱。
<br>此身不堪阿堵役，宁待秋风始投檄。
<br>山林聊复取熊掌，仕宦真当弃鸡肋。
<br>锦城小憩不淹迟，即是轻舠下峡时。
<br>那用更为麟阁梦，从今正有鹿门期。
<br>
<br>思夔州
<br>
<br>老来百念尽消磨，无奈云安入梦何！
<br>壮忆公孙剑器舞，愁思宾客竹枝歌。
<br>
<br>思夔州
<br>
<br>武侯八阵孙吴法，工部十诗韶頀音。
<br>遗碛故祠春草合，略无人解两公心。
<br>
<br>思剡
<br>
<br>羸疾无休日，清秋适此时。
<br>节存旄尽落，带剩眼频移。
<br>吾兴复不浅，俗人那得知。
<br>会当游剡去，支许有深期。
<br>
<br>思蜀
<br>
<br>白首躬耕遇洊饥，江南自笑欲畴依？
<br>凌烟勋业无人许，濯锦园林有梦归。
<br>心似游僧思远适，身如败将陷重围。
<br>客来强欲相宽释，每说人生七十稀。
<br>
<br>思蜀
<br>
<br>老子馋堪笑，珍盘忆少城。
<br>流匙抄薏饭，加糁啜巢羹。
<br>栮美倾筠笼，茶香出土铛。
<br>西郊有旧隐，何日返柴荆？
<br>
<br>思蜀
<br>
<br>西游陈迹浩无穷，回首真同一梦中。
<br>柳拂驿墙思凤集，鼓喧市里忆蚕丛。
<br>故人丘陇秋芜碧，旧隐园林夕照红。
<br>自闵未能忘感慨，浩歌弹剑送飞鸿。
<br>
<br>思蜀
<br>
<br>思蜀寸心折，归吴双鬓衰。
<br>今年脱虎口，昨夜梦蟆颐。
<br>死隔平时友，愁吟别後诗。
<br>江山应好在，谁记踏青期？
<br>
<br>思蜀
<br>
<br>白帝城边八阵碛，青城山下丈人祠。
<br>英雄不生僊又去，零落草间多折碑。
<br>
<br>思蜀
<br>
<br>园庐已卜锦城东，乘驿归来更得穷。
<br>只道骅骝开道路，岂知鱼鸟困池笼。
<br>石犀祠下春波绿，金雁桥边夜烛红。
<br>未死旧游如可继，典衣犹拟醉郫筒。
<br>
<br>思蜀
<br>
<br>二十年前客锦城，酒徙诗社尽豪英。
<br>才名吏部倾朝野，意气成州共死生。
<br>废苑探梅常共醉，遗祠访柏亦俱行。
<br>即今病卧寒灯里，欲话当时涕已倾。
<br>
<br>思蜀
<br>
<br>一作剑关客，闲游将十年。
<br>不嫌狂骇俗，自许醉知天。
<br>瑞草溪桥路，青衣野庙壖。
<br>霜天猎归处，万里入横鞭。
<br>
<br>思蜀
<br>
<br>谭侯才气敌文园，日日银鞍画戟门。
<br>奇句入神闻鬼泣，巨觥如海看鲸吞。
<br>一官胄监能令死，万里铭旌忍更论。
<br>湖上秋来频入梦，凭谁词翰与招魂？
<br>
<br>思蜀
<br>
<br>蜀庄鸣飞隘九区，超然岂止山泽臞。
<br>荒台古井无处所，行子但觅房公湖。
<br>
<br>思蜀
<br>
<br>来从云栈北，行度雪山西。
<br>故事谈金马，遗踪访石犀。
<br>闲情淡於水，豪饮醉如泥。
<br>坏壁尘封遍，何人拂旧题！
<br>
<br>思蜀
<br>
<br>玉食峨嵋栮，金齑丙穴鱼。
<br>常思晚秋醉，未与故人疏。
<br>白发当归隐，青山可结庐。
<br>梅花消息动，怅望雪消初。
<br>
<br>思远游
<br>
<br>我志日已衰，诗亦无杰句，
<br>正如垂翅鹤，怅望辽海路。
<br>虽云须药物，幸未迫霜露。
<br>裂裳裹两踵，此诗亦已屡。
<br>嵯峨青城云，惨淡嶓冢树，
<br>秋风吹短裘，万里入芒屦。
<br>
<br>思云门
<br>
<br>一身膏脂略瘦尽，万卷简编如隔生。
<br>只欲移家若耶去，乱云深处听滩声。
<br>
<br>思政堂东轩偶题
<br>
<br>羁愁酒病两无聊，小篆吹香已半消。
<br>唤起十年闽岭梦，赬桐花畔见红蕉。
<br>
<br>思子虡
<br>
<br>里堠迢迢阻问津，年光冉冉苦催人。
<br>未能免俗予嗟老，岂不怀归汝念亲。
<br>家酿湖蓴谁共醉？江云淮月又经春。
<br>新诗题罢无从寄，独倚危阑一怆神。
<br>
<br>斯道
<br>
<br>斯道有显晦，所忧非贱贫。
<br>乾坤均一气，夷狄亦吾人。
<br>朋党消廷论，鉏耰洗战尘。
<br>清时更何事，处处是尧民。
<br>
<br>四鼓出嘉会门赴南郊斋宫
<br>
<br>客游梁益半吾生，不死还能见太平。
<br>初喜梦魂朝帝所，更惊老眼看都城。
<br>九重宫阙晨霜冷，十里楼台落月明。
<br>白发苍颜君勿笑，少年惯听舜韶声。
<br>
<br>四鼓酒醒起步庭下
<br>
<br>酒解夜过半，出门步中庭。
<br>天高河汉白，月淡烟雾青。
<br>重滴竹杪露，疏见树罅星。
<br>坏甃啼寒螿，深竹明孤萤。
<br>秋晚虽未霜，蠹叶时自零，
<br>四序逝不留，慨然感颓龄。
<br>平生茅一把，不博带万钉。
<br>鸱沟谢拍拍，鸿路追冥冥。
<br>
<br>四日夜鸡未鸣起作
<br>
<br>放翁病过秋，忽起作醉墨。
<br>正如久蛰龙，青天飞霹雳。
<br>虽云堕怪奇，要胜常悯默。
<br>一朝此翁死，千金求不得。
<br>
<br>四月
<br>
<br>四月江南暑尚微，虚堂初换葛衣时。
<br>嬾陪陌上雍容骑，且对窗间腷膊棋。
<br>糁径落花犹片片，拂云新竹已离离。
<br>年来病肺疏杯酌，应接风光赖有诗。
<br>
<br>四月旦作时立夏已十余日
<br>
<br>京尘相值各匆忙，谁信闲人日月长？
<br>争叶蚕饥闹风雨，趁虚茶嬾斗旗枪。
<br>林中晚笋供厨美，庭下新桐覆井凉。
<br>堪笑山家太早计，已陈竹几与藤床。
<br>
<br>四月二十八日作又行遍人间病不禁，
<br>
<br>四月欲尽五月初，九十未及八十余。
<br>开口何曾谈世事，收身且复爱吾庐。
<br>
<br>四月二十九日作
<br>
<br>假馆犹三日，还家甫四旬。
<br>昏眸云雾隔，衰鬓雪霜新。
<br>尊酒虽慵近，囊诗却未贫。
<br>但愁门有客，流汗强冠巾。
<br>
<br>四月二十三日作
<br>
<br>颭颭荷离水，翩翩燕出巢。
<br>苔添雨後晕，笋放露中梢。
<br>世路千重浪，生涯一把茅。
<br>款门僧亦绝，无句链推敲。
<br>
<br>四月二十三日作
<br>
<br>莫笑茅庐迮，何曾厌日长。
<br>饭余餐酪滑，浴罢葛巾凉。
<br>落日桐阴转，微风栀子香。
<br>贫家犹裹粽，随事答年光。
<br>
<br>四月晦日小雨
<br>
<br>霏霏乱点暗朝光，蔌蔌奇声渡野塘。
<br>一浦未输新涨绿，四郊聊压旱尘黄。
<br>风生团扇清无暑，衣覆熏笼润有香。
<br>竹屋茆檐得奇趣，不须殿阁咏微凉。
<br>
<br>四月廿二日微雨中次前辈韵
<br>
<br>语讹觉齿疏，冠倒感发稀。
<br>屡为曼容免，遂赋渊明归。
<br>今日天气佳，雨丝弄斜晖。
<br>起居惟所适，单复时易衣。
<br>出游叩僧庐，归卧掩渔扉。
<br>一笑顾儿子，正尔良未非。
<br>
<br>四月三日同子坦子聿游湖中诸山
<br>
<br>我行无所诣，悠扬信舴艋。
<br>爱此绿树村，舍棹度小岭。
<br>路穷忽披豁，怳然得异境，
<br>苍玉立万峰，清镜渺千顷。
<br>更为西南行，聊破春昼永。
<br>遥看秀邃处，疑足事幽屏。
<br>一崦果可人，奇石插碧井，
<br>锵鸣若环佩，其味复甘冷；
<br>徘徊不忍去，照我须鬓影。
<br>须臾日穿林，井面光炯炯。
<br>古今胜绝意，正用一笑领。
<br>安得绝世喧，於兹慕箕颍。
<br>
<br>四月十三夜四更起读书
<br>
<br>七十未捐书，正恐死乃息。
<br>起挑窗下灯，度此风雨夕。
<br>
<br>四月五夜见萤
<br>
<br>蜀州官居富水竹，四月萤火遶梁飞。
<br>流年迫人不相贷，客子倦游何日归？
<br>
<br>四月一日夜漏欲尽起坐达旦
<br>
<br>春归不可留，斗柄已峥嵘；
<br>老至不可却，雪鬓森千茎。
<br>少年所读书，废忘如隔生。
<br>旧交死欲尽，存者万里程。
<br>高谈无与发，欲语辄吞声。
<br>悠悠一饱计，泯泯千载名。
<br>逝将山丘归，不见河雒清。
<br>挑灯坐待旦，揽笔衰涕倾。
<br>
<br>四月一日作
<br>
<br>桃李逢春次第开，坐看零落付苍苔。
<br>压车麦穗黄云重，食叶蚕声白雨来。
<br>镜里顿惊年事速，天边谁挽斗杓回？
<br>可怜团扇尘侵损，又见生绡月样裁。
<br>
<br>寺壁偶题
<br>
<br>断山支径得行吟，度涧穿林不厌深。
<br>雉挟两雌飞谷口，鸟将数子下墙阴。
<br>前三喜接高人语，方寸宁容俗虑侵？
<br>少待新春好风日，不妨携客更相寻。
<br>
<br>寺阁
<br>
<br>三髽初得牧牛童，两扇新成钓舸篷。
<br>偶访野僧过射的，却冲微雨上樵风。
<br>登山未减青鞋兴，到手俄惊绿酒空。
<br>自笑此身犹健在，试凭重阁送飞鸿。
<br>
<br>寺居睡觉
<br>
<br>虚窗寂寂夜三更，灯敛残光避月明。
<br>老嬾只贪春睡美，媿闻童子诵经声。
<br>
<br>寺居睡觉
<br>
<br>心地安平晓梦长，忽闻鱼鼓动修廊。
<br>披衣起坐清羸甚，想像云堂缹粥香。
<br>
<br>寺居夙兴
<br>
<br>闲居无一事，睡少自夙兴。
<br>空庭翠雾合，高树红日升。
<br>曳杖遶四廊，悄然不逢僧。
<br>厨烟俄漠漠，鱼鼓亦登登。
<br>晨粥香满堂，粱肉坐可憎。
<br>匡山在何许？吾将买行縢。
<br>
<br>寺楼月夜醉中戏作
<br>
<br>素璧徐升天宇闲，连峰积雪苍茫间。
<br>楼台是处可见月，无此巉巉群玉山。
<br>
<br>寺楼月夜醉中戏作
<br>
<br>水精盏映碧琳腴，月下泠泠看似无。
<br>此酒定从何处得，判知不是文君垆。
<br>
<br>寺楼月夜醉中戏作
<br>
<br>海山缥缈玉真妃，贪看冰轮不肯归。
<br>楼上三更风露冷，旋围步障换罗衣。
<br>
<br>笥中偶得去年二月都下数诗
<br>
<br>昨佩鱼符入凤城，春风处处听莺声。
<br>欲寻旧友半为鬼，重到西湖疑隔生。
<br>浮世正如投六簙，野人何意慕三旌。
<br>严州戍满真当老，犹幸为民死太平。
<br>
<br>松风
<br>
<br>半岭松风破睡时，起看山月倚筇枝；
<br>纵横满地髯龙影，尽是当年手自移。
<br>
<br>松骥行
<br>
<br>骥行千里亦何得，垂首伏枥终自伤。
<br>松阅千年弃涧壑，不如杀身扶明堂。
<br>士生抱材愿少试，誓取燕赵归君王。
<br>闭门高卧身欲老，闻鸡相蹴涕数行。
<br>正令咿嘤死床箦，岂若横身当战场。
<br>半酣浩歌声激烈，车轮百转盘愁肠。
<br>
<br>松棚
<br>
<br>松棚寻丈地，客至共开颜。
<br>堪笑杜陵老，坐思千万间。
<br>
<br>松下纵笔
<br>
<br>自扫松阴寄醉眠，龙吟虎啸满霜天。
<br>却思初到人间世，似是唐尧丙子年。
<br>
<br>松下纵笔
<br>
<br>老不能闲莫笑予，五千言岂世间书。
<br>青松折取当麈尾，为子试谈天地初。
<br>
<br>松下纵笔
<br>
<br>种玉餐芝术不传，金丹下手更茫然。
<br>陶公妙诀吾曾受，但听松风自得仙。
<br>
<br>松下纵笔
<br>
<br>髯龙夭矫欲飞去，百尺苍藤罗络之。
<br>应笑此翁才不进，故将老气起吾诗。
<br>
<br>松滋小酌
<br>
<br>西游六千里，此地最凄凉。
<br>骚客久埋骨，巴歌犹断肠。
<br>风声撼云梦，雪意接潇湘。
<br>万古茫茫恨，悠然付一觞。
<br>
<br>菘园杂咏
<br>
<br>雨送寒声满背蓬，如今真是荷鉏翁。
<br>可怜遇事常迟钝，九月区区种晚菘。
<br>
<br>宋都曹屡寄诗且督和答作此示之
<br>
<br>古诗三千篇，删取财十一，
<br>每读先再拜，若听清庙瑟。
<br>诗降为楚骚，犹足中六律。
<br>天未丧斯文，杜老乃独出。
<br>陵迟至元白，固已可愤疾；
<br>及观晚唐作，令人欲焚笔。
<br>此风近复炽，隙穴始难窒，
<br>淫哇解移人，往往丧妙质。
<br>苦言告学者，切勿为所怵；
<br>杭川必至海，为道当择术。
<br>
<br>诵书示子聿
<br>
<br>乃翁诵书舍东偏，吾儿相和山之巅。
<br>翁老且衰常早眠，儿声夜半方泠然。
<br>楚公著书数百编，少师手挍世世传。
<br>我生七十有八年，见汝任此宁非天。
<br>
<br>诵书示子聿
<br>
<br>易传三圣至仲尼，炎炎秦火乃见遗。
<br>经中独无一字疑，正须虚心以受之。
<br>世衰道散吁可悲！我老欲学无硕师。
<br>父子共读忘朝饥，此生有尽志不移。
<br>
<br>送查元章赴夔漕
<br>
<br>柳色西门路，看公上马时。
<br>亦知非久别，不奈自成悲。
<br>白发刘宾客，青衫杜拾遗。
<br>分留端有待，剩赋竹枝词。
<br>
<br>送陈德邵宫教赴行在二十韵
<br>
<br>相从何必早，白头或如新；
<br>登门虽尚疏，数面自成亲。
<br>昨者始见公，凛然须如银，
<br>败席留煮茗，寒厅无杂宾。
<br>平生事贤意，寸心渴生尘，
<br>乐哉得所从，贫病忘吟呻。
<br>恭惟大雅姿，信是邦国珍。
<br>广文旧官长，二纪转鸿钧，
<br>恩仇快报复，祸福出笑颦。
<br>同舍事容悦，腰佩玉麒麟，
<br>群谀更得志，後来如积薪。
<br>於时公淡如，位屈道则伸。
<br>法宫亲决事，收召极海滨，
<br>人才方杂沓，公仕益逡巡。
<br>欲以贵祝公，公岂慕要津；
<br>欲以穷托公，公岂私贱贫；
<br>颇欲述古谊，劝公勿爱身，
<br>此又公所存，岂待贱子陈。
<br>高颿泊江渚，岁晚风雨频，
<br>愿言添衣裘，寒阴能薄人。
<br>
<br>送陈怀叔赴上皋酒官却还都下
<br>
<br>奇才初试发硎刀，疋马秋风到上皋。
<br>地近虽同三辅重，时平无复五陵豪。
<br>极知稳步烟霄路，却要微知郡县劳。
<br>归去平津开首燕，吐茵应复忤西曹。
<br>
<br>送陈吏部还朝
<br>
<br>邂逅稽山许揽须，尘埃时得近冰壶。
<br>不辞我老鸡豚社，且喜公归樱笋厨。
<br>满室琴书怀燕几，一川风雨送行舻。
<br>勉哉早了功名债，要画骑牛第二图。
<br>
<br>送陈希周赴安福令
<br>
<br>补吏鹤岭边，尊公方玉立。
<br>超遥籋风云，余子那可及。
<br>天高鬼神恶，闻讣三日泣。
<br>晚途见嗣子，握手悲喜集。
<br>乘桴掠鲸波，信矣勇可习。
<br>巉巉风骨峭，飓雾不能袭。
<br>谓当上台省，岂复论等级；
<br>如何困无津，俛首临一邑？
<br>顾嗟六朝民，龙锺垂八十，
<br>肯来野水滨，半月解书笈。
<br>吾杯仅容龠，安得看鲸吸。
<br>伫立送归鞍，霁日满原隰。
<br>
<br>送春
<br>
<br>新叶张翠幄，落花作红茵。
<br>山蔬旨且柔，家酿清而淳。
<br>以我垂老境，送此将归春。
<br>我固惜流年，春亦记陈人。
<br>江山处处佳，风月日日新。
<br>蹇驴度松冈，短楫横烟津。
<br>兰亭人已远，遗韵犹清真。
<br>却下木栅市，天风吹角巾。
<br>
<br>送绰侄住庵吴兴山中
<br>
<br>一杯淡粥不烹蔬，自占云根结草庐。
<br>非佛非心犹坐断，定知不看夹山书。
<br>
<br>送绰侄住庵吴兴山中
<br>
<br>湖海相从十日留，颇哀老子鬓惊秋。
<br>目光犹射车牛背，不用殷勤举话头。
<br>
<br>送杜起莘殿院出守遂宁
<br>
<br>羽檄联翩昼夜驰，臣忧顾不在边陲。
<br>军容地密宁当议，陛下恩深不忍欺。
<br>白简万言几恸哭，青编一传可前知。
<br>平生所学今无负，未叹还乡两鬓丝。
<br>
<br>送范舍人还朝
<br>
<br>平生嗜酒不为味，聊欲醉中遗万事。
<br>酒醒客散独凄然，枕上屡挥忧国泪。
<br>君如高光那可负，东都儿童作胡语。
<br>常时念此气生瘿，况送公归觐明主。
<br>皇天震怒贼得长，三年胡星失光芒。
<br>旄头下扫在旦暮，嗟此大议知谁当？
<br>公归上前勉书策，先取关中次河北。
<br>尧舜尚不有百蛮，此贼何能穴中国。
<br>黄扉甘泉多故人，定知不作白头新。
<br>因公并寄千万意，早为神州清虏尘。
<br>
<br>送范西叔赴召 
<br>
<br>天涯流落过重阳，枫叶摇丹已著霜。
<br>衰病强陪莲幕客，凄凉又送石渠郎。
<br>杜陵雁下悲徂岁，笠泽鱼肥梦故乡。
<br>便恐从今长隔阔，旧交新贵例相忘。
<br>
<br>送范西叔赴召
<br>
<br>欲驾征车劝小留，南山南畔更逢秋。
<br>数声过雁催行色，一盏昏灯话别愁。
<br>自昔文章关治道，即今台阁要名流。
<br>白头尚作书痴在，剩乞朱黄与校雠。
<br>
<br>送佛照光老赴径山
<br>
<br>大觉住育王，拗折拄杖强到底；
<br>佛照住育王，挑得钵囊随诏起。
<br>从来宗门话，只要句不死。
<br>说同说异庵外人，若是吾宗宁有此？
<br>日日风雨今日晴，万里春光入帝城；
<br>传宣江上走中使，开堂座下罗公卿。
<br>御香霭霭云共布，法音浩浩潮收声。
<br>报恩一句作麽道？常遣山林见太平。
<br>
<br>送韩立道守池州
<br>
<br>千里江山控上流，省郎怀绶去为州。
<br>才华故在诸公右，谈笑遥分圣主忧。
<br>月堕丽谯喧鼓角，雨余绿野遍锄耰。
<br>万家歌舞春风裹，秋浦如今不似秋。
<br>
<br>送韩梓秀才十八韵
<br>
<br>束发走场屋，始得从君游。
<br>灯火都城夜，风雨湖上秋，
<br>追随不隔日，岩穷探搜，
<br>摩挲石屋背，摇兀闇门舟。
<br>酒酣耳颊热，意气盖九州。
<br>夜卧相蹋语，狂笑杂嘲讴。
<br>但恐富贵逼，肯怀贫贱忧！
<br>人事信难料，百战竟不侯。
<br>我老农圃间，君落天南陬。
<br>相逢会稽市，感叹岁月遒。
<br>君从上都来，倘逢旧朋俦？
<br>我穷本天命，於人宁有求。
<br>但念侯君房，不知尚痴不？
<br>君闻拊手笑，怪我狂未瘳。
<br>共谈平生旧，只欲苦死留。
<br>如何忽决去，病疟送无由。
<br>秋风坠桐叶，新霜犯貂裘。
<br>君听马蹄声，中有千里愁。
<br>
<br>送华师从剑州张秘书之招
<br>
<br>三年相伴锦江头，一日翩然不可留。
<br>官冷蓬门无客恋，时清剑阁有僧游。
<br>关山默数来时路，风月悬知别後愁。
<br>禅版经龛有余暇，频登高处望西州。
<br>
<br>送黄文叔守福州
<br>
<br>黄公天下士，遇立绍熙年。
<br>议论前修似，声名九牧传。
<br>巨舟夷险济，拱璧始终全。
<br>勇退先诸老，荣归总十连。
<br>旌旄照关路，冠盖盛离筵。
<br>内阁恩光重，宸毫墨色鲜。
<br>任方分斧钺，归即珥貂蝉，
<br>病叟难为别，临期一怅然。
<br>
<br>送霍监丞出守盱眙
<br>
<br>淮浦鳞鳞浸碧天，即今谁料作穷边！
<br>空闻瓯脱嘶胡马，不见浮屠插霁烟。
<br>亭障久安无檄到，杯觞频举有诗传。
<br>长城万里英雄事，应笑穷儒饱昼眠。
<br>
<br>送杰上人归成都
<br>
<br>锦城一别鬓成丝，今日山阴送杰师。
<br>乱絮飞花扑行路，正如东郭放船时。
<br>
<br>送杰上人归成都
<br>
<br>春夜挑灯话别愁，此心已在锦江头。
<br>旧时处处尘昏壁，想复长吟为小留。
<br>
<br>送客
<br>
<br>有客相与饮，酒尽惟清言。
<br>坐久饥肠鸣，殷如车轮翻。
<br>烹栗煨芋魁，味美敌熊蹯。
<br>一饱失百忧，抵掌谈羲轩。
<br>意倦客辞去，秉炬送柴门；
<br>林间鸟惊起，落月倾金盆。
<br>
<br>送客
<br>
<br>长亭柳渐柔，送客当闲游。
<br>江近闻津鼓，云开见戍楼。
<br>簿书来衮衮，岁月去悠悠。
<br>闭眼寻归路，春芜满故畴。
<br>
<br>送客城西
<br>
<br>倦客凭鞍半醉醒，秋光满眼叹颓龄。
<br>日斜野渡放船小，风急渔村摊网腥。
<br>客思不堪闻断雁，诗情强半在邮亭。
<br>归来更恨城笳咽，烟火昏昏独掩屏。
<br>
<br>送客至湖州市
<br>
<br>偶驾鸡栖送客行，迢迢十里出关城。
<br>谁知小市萧条处，剩有丰年笑语声。
<br>聊借野风吹醉颊，更凭陂水濯麈缨。
<br>故庐想见春回近，邻曲家家已遍耕。
<br>
<br>送客至江上
<br>
<br>多事经旬不出城，今朝送客此闲行。
<br>郊原远带新晴色，人语中含乐岁声。
<br>天际歛云山尽出，江流收涨水初平。
<br>故园社友应惆怅，五岁无端弃耦耕。
<br>
<br>送客至望云门外
<br>
<br>冬温频作雨，晨冷顿催晴。
<br>嫩日满江驿，淡烟笼郡城。
<br>忧民怀凛凛，谋己耻营营。
<br>投檄真须决，邻翁约耦耕。
<br>
<br>送李德远寺丞奉祠归临川
<br>
<br>送骑拥东城，烟帆如鸟轻。
<br>道行端有命，身隐更须名？
<br>旰食烦明主，胡沙暗旧京。
<br>临分一襟泪，不独为交情。
<br>
<br>送李宪被召旧与其先侍郎游从
<br>
<br>早谒龙门鬓未秋，暮年乃复接英游。
<br>海濒已幸见公子，瓜垄仍烦访故侯。
<br>霖雨即陪诸老进，德星肯为一方留？
<br>西城柳色青如许，欲挽长条特地愁。
<br>
<br>送梁谏议
<br>
<br>湖海还朝白发生，嬾随年少事声名。
<br>极知忧国人谁及，细看无心语自平。
<br>归访乡人忘位重，乍辞言责觉身轻。
<br>篮舆避暑云门寺，应过幽居听水声。
<br>
<br>送刘戒之东归
<br>
<br>去国三年恨未平，东城况复送君行。
<br>难凭魂梦寻言笑，空向除书见姓名。
<br>残日半竿斜谷路，西风万里玉关情。
<br>兰台粉署朝回晚，肯记麤官数寄声？
<br>
<br>送吕彦升参谋
<br>
<br>楚塞萧条久宿师，参谋承诏上丹墀。
<br>苦言到口真当发，圣度如天莫自疑。
<br>万里寄声长不达，一尊相属岂前期。
<br>遥怜霜晓朝衣冷，深愧江城睡足时。
<br>
<br>送潘德久使蓟门
<br>
<br>昆仑东分一枝浑，奔蹴砥柱经龙门。
<br>羲皇受图抚上古，神禹治水开中原。
<br>三灵实扶艺祖业，万国共仰东都尊。
<br>群儿撞坏吁可叹，顾使残虏今游魂。
<br>因君试求出师路，孟津白马应如故；
<br>不须更议系河桥，北风正可乘冰渡。
<br>颇闻卢龙已数尽，复道飞狐合屯戍；
<br>辕门倘驻拂云祠，烽火应过明妃墓。
<br>君归解鞍藉芳草，细谈塞北忘予老。
<br>读书饮酒待贼平，万丈旄头方下扫。
<br>
<br>送七兄赴扬州帅幕
<br>
<br>初报边烽照石头，旋闻胡马集瓜州。
<br>诸公谁听刍荛策，吾辈空怀畎亩忧。
<br>急雪打窗心共碎，危楼望远涕俱流。
<br>岂知今日淮南路，乱絮飞花送客舟。
<br>
<br>送钱仲耕修撰
<br>
<br>姑熟溪边识胜流，十年重见岂人谋。
<br>自应客路难为别，不是阳关作许愁。
<br>儤直公看鳌禁月，倦游我梦镜湖秋。
<br>殷勤为报中朝旧，睡足平生是建州。
<br>
<br>送全州赵都曹
<br>
<br>霜叶无停声，脂车有行色。
<br>正悲南浦秋，又送清湘客。
<br>啼饥儿颊红，待养亲发白。
<br>努力事上官，世路日已迫。
<br>
<br>送任夷仲大监
<br>
<br>往者江淮未彻兵，丹阳邂逅识耆英；
<br>叩门偶缀诸公後，倒屣曾蒙一笑迎。
<br>敢意痴顽成後死，相从髣佛若平生。
<br>小诗话别初何有，一段清愁伴橹声。
<br>
<br>送芮国器司业
<br>
<br>此心知我岂非天，双鬓皤然气浩然。
<br>曾见灰寒百僚底，真能山立万夫前。
<br>洛城霜重听宫漏，霅水云深著钓船。
<br>拈起吾宗安乐法，人生何处不随缘。
<br>
<br>送芮国器司业
<br>
<br>往岁淮边虏未归，诸生合疏论危机。
<br>人材衰靡方当虑，士气峥嵘未可非。
<br>万事不如公论久，诸贤莫与众心违。
<br>还朝此段宜先及，岂独遗经赖发挥。
<br>
<br>送三兄赴奏邸
<br>
<br>兄年十七弟始生，弟今白发森千茎；
<br>所期相就毕此生，一尊浊酒得共倾。
<br>往年虽穷犹半菽，两年糠核苦不足。
<br>书生志欲及天下，贫贱不得收骨肉。
<br>过悲复恐兄意伤，忍涕不觉涕已滂。
<br>早朝霜露戒衣薄，愿书此语欢或忘。
<br>闭门病衰百无用，日望兄归有余俸。
<br>早从丞相乞湖州，莫待异时思少游。
<br>
<br>送施武子通判
<br>
<br>初入修门鬓未秋，安期千里接英游。
<br>退归久散前三众，迈往欣逢第一流。
<br>只道升沉方异趣，岂知气类肯相求。
<br>龙锺不得临江别，目断西陵烟雨舟。
<br>
<br>送十五郎适临安
<br>
<br>求禄亦常事，出门宁自由？
<br>苦留虽惜别，细话却生愁。
<br>雨急投村市，钟残过寺楼。
<br>只应今夕梦，先汝到江头。
<br>
<br>送苏召叟秀才入蜀效宛陵先生体
<br>
<br>士勇赴知己，义重身固轻。
<br>尊公况有命，子得辞此行？
<br>结庐出门去，迢迢过蛮荆，
<br>泝江卜风色，入峡听猿声。
<br>万里一纸书，南寄孤雁征，
<br>山阴在何处？计子难为情。
<br>愿言早来归，邻曲当出迎。
<br>檥舟柯桥市，一榼手自倾。
<br>
<br>送苏赵叟赴省试
<br>
<br>关路谁非观国宾，此君肝胆独轮囷。
<br>故家遗俗欲坠地，博士议郎方要人。
<br>久矣扁舟弄江月，往哉駸马踏京尘。
<br>敕中墨色如鸦湿，日待东归一笑新。
<br>
<br>送汤岐公镇会稽
<br>
<br>吴越东西州，浙江限其中。
<br>黄旗高十丈，大舟凌虚空。
<br>都人送留守，郡吏迎相公。
<br>江心波涛壮，帐下鼓角雄。
<br>乐哉公何憾，廷论则未同。
<br>永怀前年秋，群胡方啸凶，
<br>闾左发蓟北，戈船满山东。
<br>旧盟顾未解，谁敢婴其锋？
<br>公时立殿上，措置极雍容。
<br>南荒窜骄将，京口起元戎。
<br>旧勋与宿贵，屏气听指踪。
<br>规模一朝定，强虏终归穷。
<br>当时谓易耳，未见回天功；
<br>及今始大服，咨嗟到儿童。
<br>天心佑社稷，主圣肖祖宗。
<br>旌节早来朝，笑谈折遐冲。
<br>
<br>送王成之给事
<br>
<br>我昔扬帆掠吴楚，夜泊秦淮听春雨。
<br>明朝冠盖拥长亭，误辱诸公问良苦。
<br>是时众中初识公，天骥蹴踏万马空。
<br>知心投分财数语，玉麈谡谡生清风。
<br>冶城醉墨鸦栖壁，长干祖道花照席。
<br>公方闭户试诸生，坐叹江山少颜色。
<br>尔来俛仰三十春，欲话旧游无故人。
<br>岂知邂逅逢一笑，使我肝胆还轮囷。
<br>衰迟少复入城市，虚左屡招惭主意。
<br>忽闻上印却凄然，悔不日日从公醉。
<br>朝廷三载虚一相，如公早合鸾台上。
<br>荣河温洛久胡沙，此段功名勿多让。
<br>
<br>送王龟龄著作赴会稽大宗丞
<br>
<br>有越踰千载，何人不宦游？
<br>向来惟一范，真足壮吾州。
<br>高躅今谁继，先生独再留。
<br>豋堂吊兴废，想像气横秋。
<br>
<br>送王龟龄著作赴会稽大宗丞
<br>
<br>大将上兵符，军容备扫除。
<br>恭惟陛下圣，方采直臣书。
<br>忽报分司去，还寻入幕初。
<br>宗藩虽旧识，莫遣得亲疏。
<br>
<br>送王季嘉赴湖南漕司主管官
<br>
<br>它人作陵邑，榜笞朝暮急；
<br>王子乃不然，袖手万事集。
<br>它人西入都，竞裁丞相书；
<br>王子掉头去，长沙万里余。
<br>问子谋身无乃左，凛如霜松姿磊砢。
<br>屈原贾谊死有灵，计此两人心独可。
<br>
<br>送王嘉叟编修出佐南昌
<br>
<br>玉殿求衣早，鸾台退食迟。
<br>君看多故日，宁是弃言时。
<br>小作南州计，方观急诏追。
<br>归来上霄汉，莫遣此心移。
<br>
<br>送王景文
<br>
<br>张公遂如此，海内共悲辛。
<br>逆虏犹遗种，皇天夺老臣。
<br>深知万言策，不愧九原人。
<br>风雨津亭暮，辞君泪满巾。
<br>
<br>送王仲言倅泰州绝句
<br>
<br>紫薇杰作传千载，物色分留待下车。
<br>老病难陪曳裾客，因来时寄一行书。
<br>
<br>送王仲言倅泰州绝句
<br>
<br>汝阴太史万签藏，酸枣先生六世芳。
<br>豹尾属车留不住，却寻陈迹海陵仓。
<br>
<br>送襄阳郑帅唐老
<br>
<br>郑侯骨相非复常，伏犀贯额面正方。
<br>声名赫奕勤天子，家世富贵连椒房。
<br>武能防秋北平道，文全落笔中书堂。
<br>畿西谋帅国大事，当宁久弄黄金章。
<br>一朝丹诏自天下，两班仰首看腾骧。
<br>郑侯此行端可羡，绣旗皂纛戈如霜。
<br>三更传令出玉帐，平旦按阵来球场。
<br>宿兵万灶尽貔虎，牧马千群皆驌驦。
<br>酒酣赋诗幙府和，纵横健笔谁能当？
<br>虽然郑侯志意远，虎视直欲吞北荒。
<br>榆林雁门塞垣紫，孟津砥柱河流黄。
<br>出师有路吾能说，直自襄阳向洛阳。
<br>
<br>送辛幼安殿撰造朝
<br>
<br>稼轩落笔凌鲍谢，退避声名称学稼。
<br>十年高卧不出门，参透南宗牧牛话。
<br>功名固是券内事，且葺园庐了婚嫁。
<br>千篇昌谷诗满囊，万卷邺侯书插架。
<br>忽然起冠东诸侯，黄旗皂纛从天下。
<br>圣朝仄席意未快，尺一东来烦促驾。
<br>大材小用古所叹，管仲萧何实流亚。
<br>天山挂旆或少须，先挽银河洗嵩华。
<br>中原麟凤争自奋，残虏犬羊何足吓。
<br>但令小试出绪余，青史英豪可雄跨。
<br>古来立事戒轻发，往往谗夫出乘罅。
<br>深仇积愤在逆胡，不用追思灞亭夜。
<br>
<br>送邢刍甫入闽
<br>
<br>两穷相值每相怜，闻子南游一怆然。
<br>莫道此行非久别，衰翁何敢望明年！
<br>
<br>送邢刍甫入闽
<br>
<br>君行正及荔枝丹，想见临觞为破颜。
<br>此外但宜烹茗雪，伤生不用擘蚝山。
<br>
<br>送宣书记并寄其兄昙才二公
<br>
<br>在吴识昙公，至蜀识才公；
<br>弥天宣书记，晚乃得从容。
<br>是家固多贤，天遣慰我穷。
<br>初秋夏末时，衲子各西东。
<br>子独惜此别，共语夜烛红，
<br>怪我耐逆境，万事一笑空。
<br>子顾知我否，视身如枯蓬；
<br>枯蓬未变灭，姑当付之风。
<br>家世无高年，我今六十翁，
<br>俯仰几时客，结束已匆匆。
<br>那将须臾景，更受忧患攻？
<br>愿言早来归，相就煮晚菘。
<br>
<br>送严居厚弃官归建阳溪庄
<br>
<br>曼容不过六百石，渊明仅留八十日，
<br>寥寥千载有两公，海内至今推绝识。
<br>放翁贪禄老始归，自今不作一钱直。
<br>见人勇退辄欣慕，亟欲起拜忘衰疾。
<br>吾庐近在官道傍，门外未扫车马迹。
<br>溪庄有地肯见分，会结茅斋傍青壁。
<br>
<br>送叶尚书
<br>
<br>曩岁榜扁舟，万里归自蜀。
<br>五月下瞿唐，六月过浮玉。
<br>於时始识公，一笑忘暑毒。
<br>羽扇临清流，华觞跋红烛。
<br>一别十五年，去日如电速。
<br>孤生晚还朝，歛退惭陆陆。
<br>要津非所冀，见公心自足。
<br>斥归又七载，衰病将就木。
<br>造物哀其穷，公来位岳牧。
<br>每见语谆谆，与世异寒燠。
<br>圣朝方急贤，登用及钓筑，
<br>如公实旧德，顾岂待梦卜。
<br>初闻一札下，已报四辈趣。
<br>悬知新天子，虚怀须启沃，
<br>愿公论其大，始为天下福。
<br>即宣垂拱麻，宁复摛文宿？
<br>
<br>送猷讲主赴李明府姜山之招
<br>
<br>贯花签帙压车辕，惟子穷探到本源。
<br>听法鬼神环尘尾，质疑英俊集龙门。
<br>孤舟此日轻为别，尺素何时远见存？
<br>坐想文殊对摩诘，高谈无碍九河翻。
<br>
<br>送曾学士赴行在
<br>
<br>二月侍燕觞，红杏寒未拆；
<br>四月送入都，杏子已可摘。
<br>流年不贷人，俯仰遂成昔。
<br>事贤要及时，感此我心恻。
<br>欲书加餐字，寄之西飞翮。
<br>念公为民起，我得怨乖隔？
<br>摇摇跂前旌，去去望车轭。
<br>亭鄣郁将暮，落日澹陂泽。
<br>敢忘国士风，涕泣效臧获。
<br>敬输千一虑，或取二三策。
<br>公归对延英，清问方侧席；
<br>民瘼公所知，愿言写肝膈。
<br>向来酷吏横，至今有遗螫；
<br>织罗士破胆，白著民碎魄。
<br>诏书已屡下，宿蠹或未革；
<br>期公作医和，汤剂穷络脉。
<br>士生恨不用，得位忍辞责。
<br>并乞谢诸贤：努力光竹帛。
<br>
<br>送张叔潜编修造朝
<br>
<br>此士名高北斗南，眼中独许我同参。
<br>匆匆却作临分恨，一月何曾笑二三。
<br>
<br>送张叔潜编修造朝
<br>
<br>简牍清闲胜校雠，题诗应肯寄夔州。
<br>东厨羊美聊堪饱，北面铃稀莫强愁。
<br>
<br>送张叔潜编修造朝
<br>
<br>北窗铜碾破云腴，扪腹翛然一事无。
<br>安用雁行排院吏，正须鱼贯看胡奴。
<br>
<br>送张叔潜编修造朝
<br>
<br>芒屩年来渐嬾穿，闭门日日只高眠。
<br>今朝出送张夫子，借得南邻放鸭船。
<br>
<br>送张野夫寺丞牧滁州
<br>
<br>皇天方忧九州裂，建隆真人仗黄钺。
<br>阵云冷压清流关，贼垒咿嘤气如发。
<br>逋诛猾虏入槛车，北风吹乾草头血。
<br>一龙上天三百年，旧事空闻遗老说。
<br>金印斗大谁作州，公子玉面苍髯虯。
<br>赋诗健笔挟风雨，论兵辩舌森戈矛。
<br>别君帐饮灞桥头，长歌为君宽旅愁。
<br>战场遗迹傥可画，尺素寄我关河秋。
<br>
<br>送仲高兄宫学秩满赴行在
<br>
<br>兄去游东合，才堪直北扉。
<br>莫忧持橐晚，姑记乞身归。
<br>道义无今古，功名有是非。
<br>临分出苦语，不敢计从违。
<br>
<br>送周郎
<br>
<br>我居山阴古人泽，四顾茫茫烟水白。
<br>平时辙迹所不到，玉树郎君肯来客。
<br>衡门仅可俛首过，陋室真成容膝迮。
<br>木盘设食菜数箸，共饱知君不予责。
<br>期年相从无夜旦，一日复有千里隔。
<br>送君津头泪如绠，老身恨不生羽翮。
<br>江湖道嶮非一二，触处兢畏真良策。
<br>从今日望平安书，我欲灯前手亲拆。
<br>
<br>送子虡赴金坛丞
<br>
<br>与汝为父李，忽逾五十年；
<br>平生知几别，此别益酸然。
<br>念汝发亦白，执手河桥边。
<br>西行过临平，想汝小系船。
<br>悠悠阳羡路，渺渺云阳川。
<br>京江昔所游，想像在目前。
<br>今兹两使君，幸有宿昔缘，
<br>汝虽登门晚，汝虽登门晚，
<br>世好亦牵联，顾於赏罚间，
<br>其肯为汝偏。夙夜佐而长，
<br>努力忘食眠。醇如新丰酒，
<br>清若鹤林泉，棠宜使可爱，
<br>蒲正不须鞭。
<br>
<br>送子虡吴门之行
<br>
<br>相送何由插羽翰，淡烟微雨暗江干。
<br>孤怀最怯新春别，病骨难禁昨夜寒。
<br>尊酒汝宁嫌鲁薄？釜羹翁自絮吴酸，
<br>此诗字字俱愁绝，忍泪成篇却怕看。
<br>
<br>送子龙赴吉州掾
<br>
<br>我老汝远行，知汝非得已。
<br>驾言当送汝，挥涕不能止。
<br>人谁乐离别，坐贫至于此。
<br>汝行犯胥涛，次第过彭蠡。
<br>波横吞舟鱼，林啸独脚鬼。
<br>野饭何店炊？孤棹何岸檥？
<br>判司比唐时，犹幸免笞箠；
<br>庭参亦何辱，负职乃可耻。
<br>汝为吉州吏，但饮吉州水；
<br>一钱亦分明，谁能肆谗毁？
<br>聚俸嫁阿惜，择士教元礼。
<br>我食可自营，勿用念甘旨。
<br>衣穿听露肘，履破从见指；
<br>山门虽被嘲，归舍却睡美。
<br>益公名位重，凛若乔岳峙；
<br>汝以通家故，或许望燕几，
<br>得见已足荣，切勿有所启。
<br>又若杨诚斋，清介世莫比，
<br>一闻俗人言，三日归洗耳；
<br>汝但问起居，余事勿挂齿。
<br>希周有世好，敬叔乃乡里，
<br>岂惟能文辞，实亦坚操履；
<br>相从勉讲学，事业在积累。
<br>仁义本何常，蹈之则君子。
<br>汝去三年归，我傥未即死，
<br>江中有鲤鱼，频寄书一纸。
<br>
<br>送子坦
<br>
<br>老境宁容别，诸儿仕为贫。
<br>一春多卧病，几度送行人。
<br>五斗方须禄，千金且爱身。
<br>长安虽可乐，怜汝正思亲。
<br>
<br>送子坦赴盐官县市征
<br>
<br>父子团栾笑语哗，岂知云散各天涯。
<br>长亭结束秋将晚，别酒凄凉日易斜。
<br>我坐耄年艰就养，汝非仰禄肯离家？
<br>游山尚有平生意，试为闲寻一鹿车。
<br>
<br>送子修入闽
<br>
<br>士生万里合鹏抟，憔悴青衫且自宽。
<br>薄禄及亲虽共喜，远途将父亦诚难。
<br>关山可厌风麈恶，蓬荜应思菽水欢。
<br>只道耄年心似铁，诗成也作鼻辛酸。
<br>
<br>送子遹
<br>
<br>隔一涛江路岂遥，踌躇不觉欲魂销。
<br>寄书勿遣过三日，发渡何曾无两潮。
<br>睡少不关茶作祟，愁多却赖酒时浇。
<br>柯桥西畔斜阳岸，谁为离人惜柳条？
<br>
<br>送子遹至梅市而归
<br>
<br>梅市长堤怆别情，鲁垆归路当闲行。
<br>日沉菱浦看鱼跃，烟合菰丛闻獭鸣。
<br>蘸水门扉初半掩，拥桥炬火已先迎。
<br>停桡不奈清愁得，独倚阑干待月明。
<br>
<br>送紫霄女道士四明谢君
<br>
<br>一别南充十四年，时时清梦到金泉。
<br>山阴道上秋风早，却见神仙小自然。
<br>
<br>送紫霄女道士四明谢君
<br>
<br>道骨仙风凛不群，清秋采药到江村。
<br>自言家住云南北，知是遗尘几世孙？
<br>
<br>苏韬光节推挽歌词
<br>
<br>才名京兆椽，门阀魏公孙。
<br>遇事虽肮脏，接人终静温。
<br>宁吟灞桥雪，不扫舍人门。
<br>二妙凋零尽，衰翁慨独存。
<br>
<br>夙兴
<br>
<br>草堂风雨少睡眠，骨冷始觉非壮年。
<br>水鸟长鸣声戛然，庭中栖鸦亦已翩。
<br>老人清饿如龟蝉，起坐甚爱小窗妍。
<br>一生宦游膏火煎，归来杜门气麤全。
<br>人看虽不直一钱，知我自有穹穹天。
<br>赋诗稿成弃不传，残钟断磬知谁编？
<br>
<br>夙兴
<br>
<br>客中睡眠少，常以鸡鸣兴。
<br>新炭炽宿火，膏油续残灯。
<br>焚香倚蒲团，外静中已凝。
<br>荣辱两不到，淡如秋水澄。
<br>出定窗已白，炯炯寒日升。
<br>厨人作芋糁，供此在家僧。
<br>
<br>夙兴
<br>
<br>病後精神殊未减，披衣每起待晨鸡。
<br>爱书不厌如平壑，戒酒新严似筑堤。
<br>莫叹茅茨常局促，犹胜簿领苦沈迷。
<br>迎长渐近丹当熟，已觉温温下彻脐。
<br>
<br>夙兴
<br>
<br>夙兴短蓬发，幽步豁烦襟。
<br>翠碧停阑角，黧黄语柳阴。
<br>书残频补缉，琴废细追寻。
<br>未是全无事，犹堪养道心。
<br>
<br>夙兴
<br>
<br>幽梦回千里，高城转五更。
<br>窗虚送月落，竹动喜风生。
<br>自笑行安往，犹思坐待明。
<br>郊居少僮仆，手自辟柴荆。
<br>
<br>夙兴
<br>
<br>钟巳楼头动，灯犹帐外残。
<br>霜浓愁枕冷，病起觉衣宽。
<br>鹤怨凭谁解？鸥盟恐已寒。
<br>君恩等天地，应许纳微官。
<br>
<br>夙兴
<br>
<br>老眼无眠觉夜长，揽衣不复待窗光。
<br>明星渐淡避初日，秋露已浓生晓凉。
<br>出草幽花红紫杂，穿林啼鸟去来忙。
<br>是中有趣君知否？喧寂年来已两忘。
<br>
<br>夙兴
<br>
<br>喔喔老鸡催落月，丁丁残漏伴斜河。
<br>一杯淡粥寒灯下，还与山僧不校多。
<br>
<br>夙兴
<br>
<br>青灯黄卷拥篝炉，残发垂蓬未暇梳。
<br>略似诸生勤夜课，绝胜小吏迫晨趋。
<br>鸡声喔喔寒犹力，月影离离淡欲无。
<br>幽致满前君不领，枉因留滞叹头颅。
<br>
<br>夙兴出谒
<br>
<br>嗜酒狂无敌，居家嬾有余。
<br>苦寒愁手版，美睡付肩舆。
<br>觅句吟哦惯，逢人省识疏。
<br>亦知归去好，无地著蜗庐。
<br>
<br>夙兴弄笔偶书
<br>
<br>忧患熏心少睡眠，鸡号窗白一欣然。
<br>道旁岁晚貂裘弊，灯下书成铁砚穿。
<br>杜老惯听儿索饭，郑公何啻客无毡。
<br>春风不解嫌贫病，尚拟花前醉放颠。
<br>
<br>泝溪
<br>
<br>射的峰前禹庙东，短篷三扇卧衰翁。
<br>闲携清圣浊贤酒，重试朝南暮北风。
<br>水落痕留红蓼节，雨来声满绿蒲丛。
<br>冲烟莫作匆匆去，拟看溪丁下钓筒。
<br>
<br>泝小江饭舟中
<br>
<br>老作孤舟客，秋涛涨小江。
<br>林昏见飞磷，村近有惊尨。
<br>天阔三更月，篷低一尺窗。
<br>鱼餐虽草草，聊喜到吾邦。
<br>
<br>素饭
<br>
<br>放翁年来不肉食，盘箸未免犹豪奢。
<br>松桂软炊玉粒饭，醯酱自调银色茄。
<br>时招林下二三子，气压城中千百家。
<br>缓步横摩五经笥，风炉更试茶山茶。
<br>
<br>宿北钱清
<br>
<br>晡时理舟橶，甲夜泊钱清。
<br>齑饼依然美，渔灯特地明。
<br>酒旗阑道出，风浪拍船鸣。
<br>未说乡闾喜，江山亦有情。
<br>
<br>宿北岩院
<br>
<br>车马纷纷送入朝，北岩灯火夜无聊。
<br>中年到处难为别，也似初程宿灞桥。
<br>
<br>宿城头舖小饮而睡
<br>
<br>亭传临江浒，床敷息我劳。
<br>屋茅残月冷，庭树北风鏖。
<br>虚市饶新兔，村场有浊醪。
<br>气衰仍病著，小饮不能豪。
<br>
<br>宿村舍
<br>
<br>驴瘦童僵小作程，村翁也复解逢迎。
<br>霜林已熟灯相馈，雪窖初开芋可羹。
<br>土榻围炉豆楷暖，荻帘当户布机鸣。
<br>解囊自取残编读，何处人间无短檠。
<br>
<br>宿杜氏庄晨起遇雨
<br>
<br>怪藤十围蔽白日，老木千尺干青霄。
<br>水泛戛滩竹作舫，陆行跨空绳系桥。
<br>阴阴古屋精灵语，惨惨江云蛟鳄骄。
<br>吾道非耶行至此，诸公正散紫宸朝。
<br>
<br>宿枫桥
<br>
<br>七年不到枫桥寺，客枕依然半夜钟。
<br>风月未须轻感慨，巴山此去尚千重。
<br>
<br>宿华严寺
<br>
<br>夜宿华严寺，人扶到上方。
<br>唤僧同看画，避佛旋移床。
<br>小雨不成雪，烈风还作霜。
<br>锺残灯渐暗，趺坐默焚香。
<br>
<br>宿黄僊观兵火焚荡之余惟一殿突兀犹在黄僊盖与许旌阳同时飞升者
<br>
<br>拔宅翛然上碧虚，神僊岂亦爱吾庐？
<br>重门不改云山色，古殿犹存劫火余。
<br>翠木萧森高蔽日，黄冠贫窭自畦蔬。
<br>残年安得长来此，一碗松肪读隐书。
<br>
<br>宿监中偶作
<br>
<br>流落归来两鬓丝，此生真媿北山移。
<br>数残宫漏寒无寐，开尽梅花病不知。
<br>同舍破甘醒宿酒，故人折简索新诗。
<br>生涯可笑清如许，枉是京尘扑马时。
<br>
<br>宿江原县东十里张氏亭子未明而起
<br>
<br>寸廪驱人卒岁劳，一官坐失布衣高。
<br>剑南十月霜犹薄，江上五更鸡乱号。
<br>孤枕拥衾寻短梦，青灯照影著征袍。
<br>客愁相续无时断，那得并州快剪刀。
<br>
<br>宿近村
<br>
<br>病齿漂浮短发稀，此身犹堕乱书围。
<br>邯郸倦枕晨炊熟，昌谷空囊晚醉归。
<br>久困厌从人乞贷，力耕频遇岁凶饥。
<br>行年九十穷弥甚，旅舍灯前自绽衣。
<br>
<br>宿龙华山中寂然无一人方丈前梅花盛开月下独观至中夜
<br>
<br>梅花如高人，枯槁道愈尊。
<br>君看在空谷，岂比倚市门，
<br>我来整冠佩，洁斋三沐熏，
<br>亦思醉其下，燕惰恐渎君。
<br>敬抱绿绮琴，玄酒挹古樽。
<br>月明流水间，一洗世浊昏。
<br>摹写香与影，计君已厌闻。
<br>老我少杰思，尚喜非陈言。
<br>
<br>宿能仁寺
<br>
<br>小雨暗江城，倦客寄僧榻。
<br>孤灯如秋萤，清夜自开阖。
<br>遥怜萍青青，厌听鼁合合。
<br>窗明竟无寐，卯酒倒残榼。
<br>
<br>宿彭山县通津驿大风邻园多乔木终夜有声
<br>
<br>木欲静，风不止。
<br>子欲养，亲不留。
<br>夜诵此语涕莫收。吾亲之没今几秋，
<br>尚疑舍我而远游。心冀乘云反故丘，
<br>再拜奉觞陈膳羞。陶盎治米声叟叟，
<br>木甑炊饼香浮浮。芼姜屑桂调甘柔，
<br>稚鳌煮＊长鱼＊，夜敷枕席视衾禂，
<br>晨起熏笼进衣裘。哀乐此志终莫酬，
<br>有言不闻九泉幽。北风岁晚号松楸，
<br>哀哉万里为食谋。
<br>
<br>宿上清宫
<br>
<br>九万天衢浩浩风，此身真是一枯蓬。
<br>盘蔬采掇多灵药，阁道攀隮出半空。
<br>累尽神僊端可致，心虚造化欲无功。
<br>金丹定解幽人意，散作山椒百炬红。
<br>
<br>宿上清宫
<br>
<br>永夜寥寥憩上清，下听万壑度松声。
<br>星辰顿觉去人近，风雨何曾败月明。
<br>早岁文辞妨至道，中年忧患博虚名。
<br>一庵傥许西峰住，常就巢僊问养生。
<br>
<br>宿石帆山下
<br>
<br>卷地东风吹钓船，石帆重到又经年。
<br>放翁夜半酒初解，落月衔山闻杜鹃。
<br>
<br>宿石帆山下
<br>
<br>系船禹庙醉如泥，投宿渔家月向低。
<br>湿翠扑人浓可掬，始知身在石帆西。
<br>
<br>宿天庆道院
<br>
<br>衰病厌多事，清游谐夙心。
<br>夜深楼突兀，岁晚柏萧森。
<br>汲井洗灵药，焚香横素琴。
<br>身闲境自胜，城市亦山林。
<br>
<br>宿沱江隬勒院
<br>
<br>雨足陂塘溢，庭空草树荒。
<br>衰年愁客路，野寺憩衣囊。
<br>蛙吹喧孤枕，蚊雷动四廊。
<br>青灯照无寐，寂寞数更长。
<br>
<br>宿武连县驿
<br>
<br>平日功名浪自期，头颅到此不难知。
<br>宦情薄似秋蝉翼，乡思多於春茧丝。
<br>野店风霜俶装早，县桥灯火下程迟。
<br>鞭寒熨手戎衣窄，忽忆南山射虎时。
<br>
<br>宿僊霞岭下
<br>
<br>吾生真是一枯蓬，行遍人间路未穷。
<br>暂听朝鸡双阙下，又骑羸马万山中。
<br>重裘不敌晨霜力，老木争号夜谷风。
<br>切勿重寻散关梦，朱颜改尽壮图空。
<br>
<br>宿野人家
<br>
<br>避雨来投白版扉，野人怜客不相违。
<br>林喧鸟雀栖初定，村近牛羊暮自归。
<br>土釜暖汤先濯足，豆秸吹火旋烘衣。
<br>老来世路浑谙尽，露宿风餐未觉非。
<br>
<br>宿鱼梁驿五鼓起行有感
<br>
<br>忆从南郑客成都，身健官闲一事无。
<br>分骑霜天伐狐兔，张灯雪夜掷枭卢。
<br>百忧忽堕新衰境，一笑难寻旧酒徒。
<br>投宿鱼梁溪遶屋，五更听雨拥篝炉。
<br>
<br>宿鱼梁驿五鼓起行有感
<br>
<br>少时谈舌坐生风，管葛奇才自许同。
<br>闭户著书千古计，变名学剑十年功。
<br>酒起顿觉狂堪笑，睡醒才知梦本空。
<br>它日故人能忆我，葛僊矶畔觅渔翁。
<br>
<br>宿渔浦
<br>
<br>东归剡曲只三程，旅泊还如万里行。
<br>灯影动摇风不定，船声鼞鞳浪初生。
<br>曳裾非复白头事，瞑目那求青史名。
<br>归去若为消暮境，一蓑烟雨学春耕。
<br>
<br>随意
<br>
<br>随意上渔舟，幽寻不预谋。
<br>清溪欣始泛，野寺忆前游。
<br>丰岁鸡豚贱，霜天柿栗稠。
<br>余生知有几，且置万端忧。
<br>
<br>岁尽苦寒
<br>
<br>晓寒无赖透重裘，三日江云暝不收。
<br>岁月推移吾辈老，交朋零落此生浮。
<br>东皋苦潦犹中熟，旧疾虽存亦小瘳。
<br>禹庙兰亭俱在眼，剩沽春酒破春愁。
<br>
<br>岁暮
<br>
<br>吴中寒气薄，岁暮亦和风。
<br>移树来村北，寻僧渡港东。
<br>露葵收半绿，霜稻杵微红。
<br>一饱无余念，吾生正不穷。
<br>
<br>岁暮
<br>
<br>案间官历喜更端，鬓畔罗旛巧耐寒。
<br>筛辣捣香篘腊酒，染红丝绿簇春盘。
<br>衰容未觉余年迫，佳日犹思一笑欢。
<br>太息儿童痴过我，乡傩虽陋亦争看。
<br>
<br>岁暮
<br>
<br>离离井上桐，郁郁墙下桑，
<br>零落岂不悲，无奈中夜霜。
<br>蟋蟀更可念，岁暮依客床。
<br>客亦自孤寂，衣篝歇残香。
<br>一灯挂西壁，耿耿青无光。
<br>援笔欲写愁，三喟不成章。
<br>
<br>岁暮
<br>
<br>岁暮风霜惨，村深草棘稠。
<br>力衰行每蹇，衣薄鼻多鼽。
<br>久矣当长往，悠然尚小留。
<br>儿童报炊熟，得饱且忘忧。
<br>
<br>岁暮
<br>
<br>半生浪走跨秦吴，白道还如筮仕初。
<br>冻芋浊醪邀里巷，昏烟湿雪暗郊墟。
<br>穷空敢恨寒无褐，忧患元因出有车。
<br>笑掩陈编聊自慰，古来富贵羡樵渔。
<br>
<br>岁暮
<br>
<br>小筑幽栖与拙宜，读书写字伴儿嬉。
<br>已无叹老嗟卑意，却喜分冬守岁时。
<br>羹＊芳鲜新弋雁，衣襦轻暖自缫丝。
<br>农家岁暮真堪乐，说向公卿未必知。
<br>
<br>岁暮
<br>
<br>书房偷得蜗庐样，仅仅能容老病身。
<br>纸被蒙头方坐稳，却愁转眼又新春。
<br>
<br>岁暮
<br>
<br>浅色染成官柳丝，水沉熏透野梅枝。
<br>客来莫怪逢迎嬾，正伴曾孙竹马嬉。
<br>
<br>岁暮
<br>
<br>挹泉石鼎煎崖蜜，候火铜炉炷海沉。
<br>一坐便应论十劫，不知岁月去駸駸。
<br>
<br>岁暮
<br>
<br>久衰岂是见人时，健忘偏于养性宜。
<br>噉饭著衣常苦嬾，为谁欲理一团丝？
<br>
<br>岁暮
<br>
<br>燕脂斑出古铜鼎，弹子窝深湖石山。
<br>老去柴门谁复过，天教二友伴清闲。
<br>
<br>岁暮
<br>
<br>少慕浮名百种痴，老知世事尽儿嬉。
<br>从今春困不须卖，睡到日高三丈时。
<br>
<br>岁暮出游
<br>
<br>残历消磨无半纸，一年光景又成非。
<br>瓦沟雪水滴欲尽，江路梅花开尚稀。
<br>竹院篝灯留度宿，旗亭夸酒劝无归。
<br>此身自笑知何似，万里辽天一鹤飞。
<br>
<br>岁暮独酌感怀
<br>
<br>明时频忝武夷僊，俯仰人间只自怜。
<br>总角回思如昨日，挂冠过限已三年。
<br>病多晴日思行药，睡少清宵学坐禅。
<br>更叹衰孱不禁酒，地黄一盏即颓然。
<br>
<br>岁暮风雨
<br>
<br>骄风起海澨，浩荡东北来；
<br>铁骑掠阵过，秋涛触山回。
<br>老夫北窗下，坐守寒炉火。
<br>处世困忧患，万事学低摧。
<br>便欲灭灯睡，门闭不敢开。
<br>并海固多风，汝孱良可哀。
<br>念昔少年日，从戎何壮哉！
<br>独骑洮河马，涉渭夜衔枚。
<br>
<br>岁暮风雨
<br>
<br>一冬少雨雪，人意常昏昏。
<br>夜半有奇事，雨声卷江村。
<br>陆子真老农，破屋依颓垣，
<br>扶持衰病身，收召谴逐魂。
<br>手烹墙阴荠，美若乳下豚；
<br>听雨取一醉，不厌村酒浑。
<br>眼眚灯生晕，衣弊虱可扪。
<br>父子幸相守，万事何足论！
<br>
<br>岁暮感怀
<br>
<br>征尘十载暗戎衣，虚负名山采药期。
<br>少日覆毡曾草檄，即今横槊尚能诗。
<br>昏昏杀气秋登陇，飒飒飞霜夜出师。
<br>曾有英豪能共此，镜中未用叹吾衰。
<br>
<br>岁暮感怀以余年谅无几休日怆已迫为韵
<br>
<br>昨暮送客归，短棹过鲁墟。
<br>故庐有遗趾，青山遶墙隅。
<br>桑竹虽郁然，旧植已无余；
<br>瓦砾不可求，而况屋壁书。
<br>系舟问邻人，搔首久踌躇。
<br>行当挂朝衣，躬耕返吾初。
<br>
<br>岁暮感怀以余年谅无几休日怆已迫为韵
<br>
<br>我家释耒起，远自东封前，
<br>诗书守素业，蝉联二百年。
<br>长老日零落，念之心惕然。
<br>每恐後生辈，或为利欲迁。
<br>我少亦知学，蹭蹬及华颠；
<br>讼过岂不力，寿非金石坚。
<br>
<br>岁暮感怀以余年谅无几休日怆已迫为韵
<br>
<br>我壮已早衰，晨镜每惆怅；
<br>药物姑自持，耆老曷敢望。
<br>造物有乘除，贫悴博无恙。
<br>归乡更多感，朋旧尽凋丧。
<br>客来多避席，谓我丈人行。
<br>此意讵敢忘，报子以直谅。
<br>
<br>岁暮感怀以余年谅无几休日怆已迫为韵
<br>
<br>士生始志学，固为圣人徒，
<br>人人可稷契，世世皆唐虞。
<br>仰事与俯育，治道无绝殊。
<br>孔孟之所传，世俗顾谓迂。
<br>申韩尚刻薄，老庄竞虚无。
<br>尔车非不良，盍行九轨途。
<br>
<br>岁暮感怀以余年谅无几休日怆已迫为韵
<br>
<br>江左谢太傅，高卧颇自喜，
<br>东山岂不佳，惜也终一起。
<br>阿坚偶自败，元子亦适死；
<br>区区疑谤中，勋业端有几？
<br>当时嘲小草，虽戏实中理。
<br>所以山中人，至今笑园绮。
<br>
<br>岁暮感怀以余年谅无几休日怆已迫为韵
<br>
<br>家世本无年，甲子近一周；
<br>小子独何幸，七十今平头。
<br>往者收朝迹，亟欲求归休，
<br>厚恩许奉祠，得禄岁愈优。
<br>三釜不及亲，顾为妻子留。
<br>何由洗此媿，欲挽天河流。
<br>
<br>岁暮感怀以余年谅无几休日怆已迫为韵
<br>
<br>高皇昔中兴，风雨躬沐栉；
<br>一士未尝遗，万里皆驰馹。
<br>廉听辟言路，虚怀询得失。
<br>孤臣实草芥，亦获对宣室，
<br>龙颜宛在目，德不报万一。
<br>桥山松柏寒，泪尽史臣笔。
<br>
<br>岁暮感怀以余年谅无几休日怆已迫为韵
<br>
<br>王师宿梁益，行台护诸将；
<br>腐儒忝辟书，万里至渭上。
<br>旌旗照关路，风雪暗戎帐，
<br>堂堂铁马阵，亹亹木牛饷。
<br>谁知骨相薄，空负心胆壮！
<br>回首二十年，抚事增悲怆。
<br>
<br>岁暮感怀以余年谅无几休日怆已迫为韵
<br>
<br>在昔祖宗时，风俗极粹美，
<br>人材兼南北，议论忘彼此。
<br>谁令各植党，更仆而迭起；
<br>中更夷狄祸，此风犹未已。
<br>臣不难负君，生者固卖死。
<br>傥筑太平基，请自厚俗始。
<br>
<br>岁暮感怀以余年谅无几休日怆已迫为韵
<br>
<br>井地以养民，整整若棋画。
<br>初无甚贫富，家有五亩宅。
<br>哀哉古益远，祸始开阡陌。
<br>富豪役千奴，贫老无寸帛。
<br>因穷礼义废，盗贼起蹙迫。
<br>谁能讲古制，寿我太平脉？
<br>
<br>岁暮怀张季长
<br>
<br>已迫桑榆景，况逢梅柳时。
<br>功名终自误，老病独如期。
<br>醉眼嫌天迮，孤吟觉鬼悲。
<br>唐安在何许？无字寄相思。
<br>
<br>岁暮老怀
<br>
<br>粥美忘流啜，灯孤伴独吟。
<br>衾寒知夜艾，身痛卜天阴。
<br>薪炭常忧绝，杯觞不厌深。
<br>故人今已矣，三叹有遗音。
<br>
<br>岁暮贫甚戏书
<br>
<br>阿堵元知不受呼，忍贫闭户亦良图。
<br>曲身得火才微直，槁面持杯秪暂朱。
<br>食案阑干堆苜蓿，褐衣颠倒著天吴。
<br>谁知未减麤豪在，落笔犹能赋两都。
<br>
<br>岁暮贫甚戏作
<br>
<br>得米还求涧底薪，始知天地有穷人。
<br>年开八秩宁赊死？官及三儿不救贫。
<br>药尽无如医偃蹇，囊空那办酒逡巡。
<br>柳条萱草添愁思，不似寻常见早春。
<br>
<br>岁暮遣兴
<br>
<br>昔慕骚人赋远游，放懹蜀栈楚山秋。
<br>橘中尚可著四老，海外谁云无九州？
<br>薄酒时须浇舌本，闲愁莫遣上眉头。
<br>幅巾短褐吾羞便，实厌衣冠裹沐猴。
<br>
<br>岁暮遣兴
<br>
<br>病著愁侵并不支，孤村况遇岁残时。
<br>水轩客散成舒啸，山寺僧来得剧棋。
<br>铜鸭香生风嫋嫋，竹鸡声断雨丝丝。
<br>新诗锻炼功何似，问著衰翁自不知。
<br>
<br>岁暮书怀
<br>
<br>世事从来不可常，把茆犹幸得深藏。
<br>床头酒瓮寒难熟，瓶里梅花夜更香。
<br>薄命元知等蝉翼，畏途何处不羊肠？
<br>诗成读罢仍无用，聊满山家骨董囊。
<br>
<br>岁暮书怀
<br>
<br>忆昔初辞鵷鹭行，慨然誓墓老耕桑。
<br>蓼汀夜宿梦魂爽，梅坞暮归襟袖香。
<br>穷巷每多闲日月，小儿时诵古文章。
<br>吾侪穷死从来事，敢变胸中百链刚。
<br>
<br>岁暮与邻曲饮酒用前辈独酌韵
<br>
<br>出会稽南门，九里有聚落，
<br>虽非衣冠区，农圃可共酌。
<br>野实杂甘酸，草具无厚薄。
<br>小童能击筑，一笑相与乐。
<br>徒手出丛花，空中取丸药。
<br>主礼虽可笑，众客亦起酢。
<br>聊持缀宿好，未用嘲淡泊。
<br>穷达则不同，亦践真率约。
<br>予年过八十，故物但城郭。
<br>作诗记清欢，未媿华表鹤。
<br>
<br>岁暮杂感
<br>
<br>衰发如枯菅，残齿如败屐。
<br>取米鬻薄糜，便足度晨夕。
<br>欲知死远近，不必讯龟筴。
<br>四序忽已过，如数堠双只。
<br>发装陌上亭，具食水边驿。
<br>会当一日归，岂有终作客！
<br>
<br>岁暮杂感
<br>
<br>天风吹雪片，大者如飞鸥；
<br>岂惟平沟坑，直恐薶马牛。
<br>百钱买薪蒸，千钱赎褐裘，
<br>虽无狐貉温，要免沟壑忧。
<br>小儿为我言，幸可具杯瓯；
<br>园蔬亦复佳，过足翁岂求。
<br>
<br>岁暮杂感
<br>
<br>岁尽霜雪稠，相望僵万木；
<br>天岂私梅花，独畀此芬馥。
<br>高标我自有，何憾老空谷。
<br>人言和羹实，晚或参鼎餗。
<br>哀哉世论卑，污我麈外躅。
<br>谁能湔祓之，写真配修竹？
<br>
<br>岁暮杂感
<br>
<br>我少虽嗜书，赋性实慵惰。
<br>初志略未酬，白发已无那。
<br>吾儿犹好勇，世事如弃唾。
<br>呻吟编简中，彻旦或未卧。
<br>尔来愈自励，日读易一过，
<br>勉终大学功，吾道要负荷。
<br>
<br>岁暮作
<br>
<br>鱼贯长条兔卧盘，往来聊续里闾欢。
<br>旧符又拟新年换，残历都无半纸看。
<br>梅影横斜春尚浅，角声悲壮夜将阑。
<br>坚顽敢望今如许，戏说期颐强自宽。
<br>
<br>岁穷
<br>
<br>困厄身如寄，推迁岁忽穷。
<br>百年均昨梦，万古一飞鸿。
<br>夜瓮鸣春酒，晨畦撷晚菘。
<br>属餍童子笑，便腹负吾翁。
<br>
<br>岁首书事
<br>
<br>东风入律寒犹剧，多稼占祥雪欲成。
<br>郁垒自书夸腕力，屠苏不至叹人情。
<br>呼卢院落哗新岁，卖困儿童起五更。
<br>白发满头能且健，剩随邻曲乐升平。
<br>
<br>岁首书事
<br>
<br>扶持又度改年时，耄齿侵寻敢自期。
<br>中夕祭余分餺飥，犁明人起换锺馗。
<br>春盘未抹青丝菜，寿斝先酬白发儿。
<br>闻道城中灯绝好，出门无日叹吾衰。
<br>
<br>岁晚
<br>
<br>日月忽其逝，吾生犹几何？
<br>不从屠狗醉，即和饭牛歌。
<br>斧钺稽天讨，金缯约虏和。
<br>无情恨荆棘，岁晚暗铜驼。
<br>
<br>岁晚
<br>
<br>岁晚霜风正怒号，荒村败屋拥藜蒿。
<br>穷犹可勉圣贤事，老岂遽忘铅椠劳。
<br>从宦虽如棋已决，治经窃比茧初缫。
<br>闭门养气渊源在，未敢摧伤学楚骚。
<br>
<br>岁晚
<br>
<br>岁晚城隅车马稀，偷闲聊得掩荆扉。
<br>征蓬满野风霜苦，多稼连云雁骛肥。
<br>报国有心空自信，结茅无地竟安归？
<br>浣花道上人谁识，华表千年老令威。
<br>
<br>岁晚
<br>
<br>无穷世事浩难量，岁晚沉绵卧草堂。
<br>短褐坼图移曲折，故书经蠹失偏傍。
<br>卖刀拟买春耕犊，挟筴曾亡旧牧羊。
<br>点检生涯还自笑，菜畦残叶带新霜。
<br>
<br>岁晚
<br>
<br>云暗郊原雪意稠，天公似欲富来麰。
<br>布衾岁久真如铁，讵取私怀一己忧。
<br>
<br>岁晚
<br>
<br>不学空门不学仙，端居胸次自超然。
<br>绛人甲子君休问，新岁吾儿本命年。
<br>
<br>岁晚
<br>
<br>扶藤据几久支离，敢料駸駸迫耄期。
<br>面槁自丹天所借，齿摇复住力何施？
<br>花前鲸吸犹堪酒，窗底蝉嘶未废诗。
<br>浮世极知谁不死，比君终挍几年迟。
<br>
<br>岁晚
<br>
<br>戒杀家庖罢馈鱼，病脾亦复禁寒蔬。
<br>莫惭邻里嘲枯淡，出甑香粳玉不如。
<br>
<br>岁晚
<br>
<br>小岫嶙峋炷宝熏，卷书闲对一窗云。
<br>雁声忽向天边过，起立中庭看断群。
<br>
<br>岁晚
<br>
<br>小坞梅开十二三，曲塘冰绽水如蓝。
<br>儿童门采春盘料，蓼茁芹芽欲满篮。
<br>
<br>岁晚
<br>
<br>久矣功名不上心，亦无心要老山林。
<br>鹿门采药悠然去，千载庞公是赏音。
<br>
<br>岁晚感怀
<br>
<br>利名争夺两皆非，生世宁殊露易曦。
<br>老冉冉来谁独免，冢累累处会同归。
<br>听歌莫惜终三叠，纵猎何妨更一围。
<br>醉卧日高呼不醒，笑人霜晓束朝衣。
<br>
<br>岁晚怀故人
<br>
<br>衰髯白尽无添处，病骨臞然欲折时。
<br>客抱琴来聊瀹茗，吏封印去又哦诗。
<br>山横城上势如压，角动楼头声正悲。
<br>零落断鸿书不到，岁残何以慰相思？
<br>
<br>岁晚怀镜湖旧隐慨然有作
<br>
<br>公府还家鬓未秋，镜湖南畔决归休。
<br>读书精舍岂轻出，采药名山成远游。
<br>白堕兴来犹小醉，青精材足更何求。
<br>俗间毁誉惟堪笑，常隘韩公咎斗牛。
<br>
<br>岁晚盘尊索然戏书
<br>
<br>经年薄宦客桐庐，市邑萧然一物无。
<br>名酒不来惟饮湿，长鱼难觅且焚枯。
<br>支离鹤骨寒添瘦，宛转龟肠夜自呼。
<br>更与儿曹同一笑，灯前短褐拆天吴。
<br>
<br>岁晚书怀
<br>
<br>残岁堂堂去，新春鼎鼎来。
<br>梦移乡国近，酒挽壮心回。
<br>暖律初催柳，晴光并上梅。
<br>东湖有归日，衰抱得频开。
<br>
<br>岁晚书怀
<br>
<br>早见龙翔上太清，即今孤宦老山城。
<br>灵丹不解换凡骨，薄命枉教生太平。
<br>积雪楼台增壮观，近春鸟雀有和声。
<br>如山吏牍何时了？惆怅西窗晚照明。
<br>
<br>岁晚幽兴
<br>
<br>梅出疏篱柳拂池，流年已迫早春时。
<br>壮心卓荦犹欺酒，老业呻吟未废诗。
<br>眼暗观书如棘沥，齿疏嘬饭似牛呞。
<br>风炉欲试苍鹰爪，自向林间拾堕枝。
<br>
<br>岁晚幽兴
<br>
<br>残年欲遂迫期颐，追数朋俦死已迟。
<br>卜冢治棺输我快，染须种齿笑人痴。
<br>野梅角地草生後，街柳拂鞍冰泮时。
<br>满眼云山不须买，剩倾新酿赋新诗。
<br>
<br>岁晚幽兴
<br>
<br>万里风波行路难，君恩尚许缀祠官。
<br>中庭郁郁药苗长，绝壁飕飕松吹寒。
<br>泥巷有人寻杜甫，雪庐无吏问袁安。
<br>清晨对镜增幽致，龟屋新裁二寸冠。
<br>
<br>岁晚幽兴
<br>
<br>短鬓元知不久青，况开九帙数余龄。
<br>全家共保一忍字，累世相传三住铭。
<br>时泛孤舟过梅市，却穿双屩上兰亭。
<br>拥炉莫恨无僧在，满院松风要细听。
<br>
<br>岁未尽前数日偶题长句
<br>
<br>老向人间迹转孤，参差烟火出菰蒲。
<br>数畦绿菜寒犹茁，一勺清泉手自?。
<br>榖贱窥篱无狗盗，夜长暖足有狸奴。
<br>岁阑更喜人强健，小草书成郁垒符。
<br>
<br>岁未尽前数日偶题长句
<br>
<br>短褐萧萧一幅巾，明时乞与水云身。
<br>平生不售屠龙技，投老真为种菜人。
<br>釜粥芬香饷邻父，阑猪丰腯祭家神。
<br>联翩节物惊人眼，傩鼓停?又见春。
<br>
<br>岁未尽前数日偶题长句
<br>
<br>栟榈小弁野人装，八十三年旧话长。
<br>真笑形骸无藉在，本知生世不牢强。
<br>茅檐啼鸟初相命，烟渚归鸿渐著行。
<br>想得城中盛冠盖，家家来往荐椒觞。
<br>
<br>岁未尽前数日偶题长句
<br>
<br>风号四野云如墨，徂岁消磨不满旬。
<br>瑞雪便应平地尺，野梅又报一年春。
<br>长河断渡冰将合，古寺题诗手为皴。
<br>僵卧闭门行路绝，安知今代独无人？
<br>
<br>岁未尽前数日偶题长句
<br>
<br>渐近新年日愈长，不辞扶病举椒觞。
<br>了无一事干灵府，只合终身住醉乡。
<br>门飣春盘儿女喜，捣簁腊药婢奴忙。
<br>蜀州白首犹痴绍，更为梅花赋断肠。
<br>
<br>遂初
<br>
<br>狂本类三闾，归仍慕二疏。
<br>何由满人笑，但可遂吾初。
<br>奕奕沙堤马，栖栖下泽车。
<br>细看俱外物，俛首老犁锄。
<br>
<br>遂初
<br>
<br>贫士善用短，屏居常自如。
<br>出寻邻叟语，归读古人书。
<br>过店亦沽酒，登山时跨驴。
<br>非关傲麈世，聊欲遂吾初。
<br>
<br>笋绝句
<br>
<br>列仙阅世独清臞，雪谷冰溪老不枯。
<br>输与锦绷孩子辈，千金一束入天厨。
<br>
<br>所居堂极凉虽三伏常有秋意也偶得长句
<br>
<br>高栋虚檐六月凉，野人谁遣寄华堂？
<br>炎威自避重重幕，清吹时生曲曲廊。
<br>白苎出箱开叠雪，甘瓜随刃落轻霜。
<br>凭谁为报金羁客，满帽京尘有底忙？
<br>
<br>塔子矶
<br>
<br>塔子矶前艇子横，一窗秋月为谁明？
<br>青山不减年年恨，白发无端日日生。
<br>七泽苍茫非故国，九歌哀怨有遗声。
<br>古来拨乱非无策，夜半潮平意未平。
<br>
<br>蹋碛
<br>
<br>鬼门关外逢人日，蹋碛千家万家出。
<br>竹枝残戚云不动，剑器联翩日将夕。
<br>行人十有八九瘿，见惯何曾羞顾影。
<br>江边沽酒沙上卧，峡口月出风吹醒。
<br>人生未死信难知，憔悴夔州生鬓丝。
<br>何日画船摇桂楫，西湖却赋探春诗？
<br>
<br>太古
<br>
<br>太古安知虙与尧，茹毛饮血自消摇。
<br>不须追咎为书契，初结绳时俗已浇。
<br>
<br>太平花
<br>
<br>扶床踉蹡出京华，头白车书未一家。
<br>宵旰至今劳圣主，泪痕空对太平花。
<br>
<br>太师魏国史公挽歌词
<br>
<br>早擅渊源学，常怀恳款忠。
<br>云龙际千载，典册冠三公。
<br>论谏宁中止，谋谟不苟同。
<br>此心谁复识？志士泣秋风。
<br>
<br>太师魏国史公挽歌词
<br>
<br>位历公卿贵，身兼将相荣；
<br>珥貂仪一品，锡带价连城。
<br>入告推忠厚，躬行本志诚。
<br>斯民何以报，万里遍春耕。
<br>
<br>太师魏国史公挽歌词
<br>
<br>道德补天石，勋劳夹日龙。
<br>犯颜无不尽，造膝略皆从。
<br>岁贡来戎币，秋防灭塞烽。
<br>画图麟阁上，犹足折遐冲。
<br>
<br>太师魏国史公挽歌词
<br>
<br>旧弼初收召，惟公力赞扬。
<br>都亭移供帐，全魏彻封疆。
<br>大度宁猜阻？群言自中伤。
<br>拳拳虚左意，犹可质穹苍。
<br>
<br>太师魏国史公挽歌词
<br>
<br>垄干劳久戍，大将未班师。
<br>抗议回天意，忘身为圣时。
<br>人心嶮莫测，时事远难知。
<br>汗简方传信，孤生欲语谁！
<br>
<br>太息
<br>
<br>太息重太息，吾生谁与归？
<br>那知暮景迫，但觉故人稀。
<br>避祸归犹困，忧谗默亦非。
<br>今年贫彻底，拟卖旧渔矶。
<br>
<br>太息
<br>
<br>闲将白发照清沟，太息年光逝不留。
<br>勋业无期著书晚，此生与世判悠悠。
<br>
<br>太息
<br>
<br>太息重太息，吾行无终极。
<br>冰霜迫残岁，鸟兽号落日。
<br>秋砧满孤村，枯叶拥破驿。
<br>白头乡万里，堕此虎豹宅。
<br>道边新食人，膏血染草棘。
<br>平日铁石心，忘家思报国。
<br>即今冒九死，家国两无益。
<br>中原久丧乱，志士泪横臆。
<br>切勿轻书生，上马能击贼。
<br>
<br>太息
<br>
<br>太息贫家似破船，不容一夕得安眠。
<br>春忧水潦秋防旱，左右枝梧且过年。
<br>
<br>太息
<br>
<br>早岁元于利欲轻，但余一念在功名。
<br>白头不试平戎策，虚向江湖过此生。
<br>
<br>太息
<br>
<br>祷庙祈神望岁穰，今年中熟更堪伤。
<br>百钱斗米无人要，贯朽何时发积藏？
<br>
<br>太息
<br>
<br>凄凄复凄凄，山路穷攀跻。
<br>仆病卧草间，马困声酸嘶。
<br>脱兔截道奔，穷狖上树啼。
<br>崩湍一何哀，下落万仞溪。
<br>昏黑投孤戍，洗我衣上泥。
<br>下愚不可迁，大惑终身迷。
<br>仕宦十五年，曾不饱糠粞。
<br>客路少睡眠，月白闻号鸡。
<br>欲行且复止，虎来茆叶低。
<br>
<br>太息
<br>
<br>书生忠义与谁论？骨朽犹应此念存。
<br>砥柱河流僊掌日，死前恨不见中原。
<br>
<br>太息
<br>
<br>北陌东阡有故墟，辛勤见汝昔营居。
<br>豪吞暗蚀皆逃去，窥户无人草满庐。
<br>
<br>太息
<br>
<br>自古才高每恨浮，伟人要是出中州。
<br>即今未必无房魏，埋没胡沙死即休。
<br>
<br>太息
<br>
<br>关辅堂堂堕虏尘，渭城杜曲又逢春。
<br>安知今日新丰市，不有悠然独酌人？
<br>
<br>太液黄鹄歌汉始元元年春二月，黄鹄下建章宫太池中。公卿上寿，赐诸王列侯宗室金钱。予夜读汉书，追作歌一首。
<br>
<br>建章宫里春风寒，太液水生池面宽。
<br>中人驰奏黄鹄下，龙旗豹尾临池看。
<br>芹香藻暖鹄得意，左右从官呼万岁；
<br>须臾传诏宴公卿，驩声如雷动天地。
<br>时平宫省游乐多，黄鹄刷羽涵恩波。
<br>小臣珥笔龙墀下，愿继前朝天马歌。
<br>
<br>叹老
<br>
<br>齿堕因废谈，发短不入把。
<br>余年似残尊，欲尽不禁泻。
<br>出门见乡曲，每恨识面寡。
<br>往昔同戏儿，累累冢盈野。
<br>
<br>叹老
<br>
<br>晨起梳头满镜霜，岂堪著脚少年场。
<br>酒徒分散情疏索，棋敌凭陵意颉颃。
<br>寓世极知均醉梦，余生只合老耕桑。
<br>石帆山下蓴丝长，待我还东泊野航。
<br>
<br>叹老
<br>
<br>朋侪什九堕丘墟，自笑身如脱纲鱼。
<br>委命已悲吾道丧，垂名真负此心初。
<br>齿残仅可决濡肉，眼涩知难读细书。
<br>家事岂容关老子，儿曹努力事耕鉏。
<br>
<br>叹老
<br>
<br>小筑依林薮，残年迫耄期。
<br>衣宽方觉瘦，步蹇始悲衰。
<br>食饮常多忌，方书动自随。
<br>园花几分在？睡起问吾儿。
<br>
<br>叹老
<br>
<br>镜里萧萧白发新，默思旧事似前身。
<br>齿残对客豁可耻，臂弱学书肥失真。
<br>渐觉文辞乖律吕，岂惟议论少精神。
<br>平生师友凋零尽，鼻垩挥斤未有人。
<br>
<br>叹老
<br>
<br>身历邅回事万端，天教林下养衰残。
<br>文编似是他人作，书卷如曾隔世观。
<br>久已悠悠置恩怨，况能一一记悲懽？
<br>床头周易真良药，不是书生强自宽。
<br>
<br>叹俗
<br>
<br>风俗陵夷日可怜，乞墦钳市亦欣然。
<br>看渠皮底元无血，那识虞卿鲁仲连！
<br>
<br>叹息
<br>
<br>国家图籙合中兴。，
<br>叹息吾宁粥饭僧。卖剑买牛衰可笑，
<br>坏裳为裤老犹能。晓过射圃云藏垒，
<br>夜读兵书雨洒灯。安得龙媒八千骑，
<br>要令穷虏畏飞腾。
<br>
<br>炭尽地炉危坐至夜分戏作
<br>
<br>短景窗易黑，长宵炉少红。
<br>直令贫到骨，未害气如虹。
<br>志士元谋道，儒生敢讳穷。
<br>霜严鸡喔喔，但愧读书功。
<br>
<br>探梅
<br>
<br>我游东村冲暮烟，断桥流水鸣溅溅。
<br>欲寻梅花作一笑，数枝忽到拄杖边。
<br>高标元合著山泽，绝艳岂复施丹铅。
<br>定知曾授餐玉法，不尔恐是淩波仙。
<br>锦江赋诗忽万里，蓬山把酒今三年。
<br>相逢风味宛如昨，人生何者非前缘？
<br>颇思取醉极清赏，杖头幸有百许钱。
<br>但判插破乌纱帽，莫记吹落黄金船。
<br>
<br>探梅
<br>
<br>岁月相寻岂有穷，早梅唤醒醉眠翁。
<br>坐中酒量人人别，花底春风处处同。
<br>白帝城边微雪过，青衣江上夕阳红。
<br>锦囊空复残诗在，分付悲欢一梦中。
<br>
<br>探梅
<br>
<br>半吐幽香特地奇，正如官柳弄黄时。
<br>放翁颇具寻梅眼，可爱南枝爱北枝。
<br>
<br>探梅
<br>
<br>江路云低糁玉尘，暗香初探一枝新。
<br>平生不喜凡桃李，看了梅花睡过春。
<br>
<br>探梅至东村
<br>
<br>乞得残骸已累年，柴车破弊不堪悬。
<br>闲愁正要供诗思，小疾何妨省酒钱。
<br>忍事渐多心混混，贮书虽少腹便便。
<br>今朝偶有寻梅兴，春色争来拄杖前。
<br>
<br>唐长庆中南池新亭碑在汉高帝庙侧亭已失所在矣
<br>
<br>池废新亭亦已无，遗碑半灭卧春芜。
<br>文章绮靡虽非古，今代词人不办渠。
<br>
<br>唐希雅雪鹊
<br>
<br>烈风大雪吞江湖，巨木摧折竹苇枯。
<br>乌鸢瑟缩堕地死，岂复能顾卵与雏。
<br>棘枝拔出乱石罅，凛凛生气独有余。
<br>耐寒两鹊亦异禀，羽族有此山泽臞。
<br>神凝气劲中自足，不待晴日相鸣呼。
<br>深知画手亦怪伟，用意直刮造化炉。
<br>氄毛虽细爪翮健，落笔岂独今所无？
<br>我评此画如奇书，颜筋柳骨追欧虞。
<br>
<br>唐虞
<br>
<br>唐虞虽远愈巍巍，孔氏如天孰得违？
<br>大道岂容私学裂，专门常怪世儒非。
<br>少林尚忌随人转，老氏亦尊知我稀。
<br>能尽此心方有得，勿持糟粕议精微。
<br>
<br>堂东小室深丈袤半之戏作
<br>
<br>小室舍东偏，满窗朝日妍。
<br>研池生细浪，香岫起微烟。
<br>欲极图书乐，少须冰雪天。
<br>犹胜禅榻上，仅仅占三椽。
<br>
<br>堂中以大盆渍白莲花石菖蒲翛然无复暑意睡起戏书
<br>
<br>海东铜盆面五尺，中贮涧泉涵浅碧。
<br>岂惟冷浸玉芙蕖。青青菖蒲络奇石。
<br>长安火云行日车，此间暑气一点无。
<br>纱幮竹簟睡正美，鼻端雷起惊僮奴。
<br>觉来隐几日初午，碾就壑源分细乳。
<br>却拈燥笔写新图，八幅冰绡瘦蛟舞。
<br>
<br>逃暑小饮熟睡至暮
<br>
<br>桑落香浮槲叶杯，甘瓜绿李亦佳哉！
<br>虚堂顿解汗挥雨，高枕俄成鼻殷雷。
<br>静听风声生槛竹，徐看日影转庭槐。
<br>晚凉更动扁舟兴，北渚红蕖已半开。
<br>
<br>逃暑小饮熟睡至暮
<br>
<br>槐影桐阴欲满廊，纶巾羽扇自生凉。
<br>新篘玉瀣陈双榼，平展风漪可一床。
<br>驰骑远分丹荔到，大盆寒浸碧瓜香。
<br>湖边谁谓幽居陋？也爱迢迢夏日长。
<br>
<br>桃源
<br>
<br>木缺桥横一径微，断烟残霭晚霏霏。
<br>十年倦客明双眼，五月游人换夹衣。
<br>翠峡束成寒练静，苍崖溅落素鲛飞。
<br>尔来自笑痴顽甚，著处吟哦不记归。
<br>
<br>陶山遇雪觉林迁庵主见招不果往
<br>
<br>山中大雪二尺强，道边虎迹如碗大；
<br>衰翁畏虎复畏寒，招唤不来公勿怪。
<br>梨花开时好风日，走马寻公作寒食。
<br>不须沽酒饮陶潜，箭笋蕨芽如蜜甜。
<br>
<br>陶渊明云三径就荒松菊犹存盖以菊配松也余读而感之因赋此诗
<br>
<br>菊花如端人，独立凌冰霜；
<br>名纪先秦书，功标列仙方。
<br>纷纷零落中，见此数枝黄。
<br>高情守幽贞，大节凛介刚。
<br>乃知渊明意，不为泛酒觞。
<br>折嗅三叹息，岁晚弥芬芳。
<br>
<br>腾腾
<br>
<br>腾腾吾丧我，兀兀我忘吾。
<br>万事皆堕甑，一身真朽株。
<br>江天号鹳鹤，村巷暗楸梧。
<br>薄酒犹堪醉，归来稚子扶。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
