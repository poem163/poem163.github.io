<HTML>
<HEAD>
<TITLE>陆游诗全集（十九） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（十九）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（十九）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5826"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（十九）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（十九）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 幽居即事
<br>
<br>书几积流尘，砚池渍浅墨，
<br>老夫自省事，童子岂不力。
<br>人生适可尔，过计亦何得。
<br>胡为弃梨枣，日夜长荆棘？
<br>洗汝侈汰心，去汝骄吝色，
<br>一菜饱有余，奚取万钱食。
<br>
<br>幽居即事
<br>
<br>野寺促晨装，古驿休破橐。
<br>虽云行役苦，客子心独乐。
<br>家山幸归来，未免叹拘缚。
<br>安得万里天，翩然下孤鹤。
<br>
<br>幽居即事
<br>
<br>暮年乞残骸，穷巷事幽屏。
<br>晨兴食一箪，有味敌五鼎。
<br>终日无再炊，奈此夏昼永。
<br>枯肠不禁搅，戒婢罢煮茗。
<br>
<br>幽居即事
<br>
<br>小磑落雪花，修绠汲牛乳。
<br>幽人作茶供，爽气生眉宇。
<br>年来不把酒，杯榼委尘土。
<br>卧石听松风，萧然老桑苎。
<br>
<br>幽居即事
<br>
<br>日铸岁几何，苞苴遍权门。
<br>野人求其类，金墺实弟晜。
<br>超然高世韵，何独驱睡昏。
<br>安得如吾宗，坐致顾渚园？
<br>
<br>幽居即事
<br>
<br>酒能忘事物，不过在醉时。
<br>麴孽力既尽，万绪如盎丝。
<br>阿堵雅见疏，欢伯难与期。
<br>自怜善用短，时诵止酒诗。
<br>
<br>幽居即事
<br>
<br>薰艾割蜜房，荷锄掘吴术。
<br>谁烹弥明鼎，来荐维摩室？
<br>厚味不腊毒，上药能愈疾。
<br>今夕风月佳，良会不可失。
<br>
<br>幽居即事
<br>
<br>古人在山林，躬自事樵汲。
<br>我虽迫耄期，勤慎亦在习。
<br>扫地拂几砚，何遽力弗给。
<br>却笑杜陵翁，多卧少行立。
<br>
<br>幽居即事
<br>
<br>屏居江海涯，杳杳菰蒲深，
<br>俛仰夏令中，泽国正多阴。
<br>桑椹熟以紫，水鸟时遗音。
<br>偶得一瓢酒，邻里聊相寻。
<br>
<br>幽居记今昔事十首以诗书从宿好林园无俗情为韵
<br>
<br>总角人家塾，学经至豳诗，
<br>治道本耕桑，此理在不疑。
<br>今兹垂九十，谢事居海涯，
<br>戴星理农业，未叹筋力衰。
<br>四月筑麦场，五月瀦稻陂。
<br>秉火去螟蝗，磨刀翦棘茨。
<br>西成大作社，歌鼓乐圣时。
<br>
<br>幽居记今昔事十首以诗书从宿好林园无俗情为韵
<br>
<br>上世本为农，辍耕业诗书。
<br>我少学不成，固应返其初。
<br>冥冥不自揣，乡校参群居。
<br>中岁偶拔擢，清班久趑趄。
<br>典奏入南宫，妯书长石渠。
<br>及其乞身归，旧业已丘墟。
<br>衰疾或小间，力尚给荷锄。
<br>寄声谢故人，毋为笑迂疏。
<br>
<br>幽居记今昔事十首以诗书从宿好林园无俗情为韵
<br>
<br>我昔挥短楫，终年钓吴松；
<br>遗尝携长鑱，采药玉霄峰。
<br>为计晚大缪，朝路偶见容；
<br>晨趋大明班，夜听长乐钟。
<br>白发迫归休，居然鲜欢悰。
<br>上恩许乞骸，一日收孤踪。
<br>蓬茅略补葺，甑碓勤炊舂。
<br>故交零落尽，岁晚当谁从？
<br>
<br>幽居记今昔事十首以诗书从宿好林园无俗情为韵
<br>
<br>还乡老于死，举目少耆宿。
<br>邑屋亦或非，所余但乔木。
<br>曩时列鼎家，今不饱半菽。
<br>盛衰迭变迁，何者非陵谷。
<br>羸然九十翁，世故见已熟。
<br>偶能达一理，万事等破竹。
<br>布缝一称衣，藜煮半釜粥。
<br>余年更何为，枕藉糟与麴。
<br>
<br>幽居记今昔事十首以诗书从宿好林园无俗情为韵
<br>
<br>癸亥辞修门，拜赐散人号。
<br>一出非本心，欢喜归祭灶。
<br>故乡多名山，幸得遂所好。
<br>舟舆虽难具，信步亦可到。
<br>清溪无尘滓，奇峰有云冒。
<br>雨垫林宗巾，风落孟嘉帽。
<br>岂惟狂故在，望远亦未眊。
<br>一醉倘可谋，敢爱将军告？
<br>
<br>幽居记今昔事十首以诗书从宿好林园无俗情为韵
<br>
<br>入蜀过匡庐，秋风宿东林。
<br>月出断山口，满窗松竹阴。
<br>袅袅一枝烛，道人语夜深。
<br>亦设饼果供，慰此羁旅心。
<br>犹恨非远公，无酒遣我斟。
<br>明日下山去，叹息难重寻。
<br>回首四十年，驹隙何駸駸；
<br>旧游不可到，怅望空长吟。
<br>
<br>幽居记今昔事十首以诗书从宿好林园无俗情为韵
<br>
<br>昔戍西陲时，凭高望中原，
<br>愿欲乘天风，往吊绮与园。
<br>有志莫能遂，怅望商山魂。
<br>遥想山中人，岁时奠芳荪，
<br>夕阳萧鼓散，高柳拥庙门。
<br>老来更事多，考古见本根，
<br>乃知当时事，祸福未易言。
<br>千载信悠悠，浩叹掩绿尊。
<br>
<br>幽居记今昔事十首以诗书从宿好林园无俗情为韵
<br>
<br>客舟挂烟帆，千里过楚都，
<br>七泽渺无际，大不数具区。
<br>浪翻出长蛟，云拆浮天吴，
<br>峨峨来如山，碎船不须臾。
<br>江行幸已尽，三峡尤畏途，
<br>槎牙人（左雨右差）瓮，小失即见屠。
<br>叩头祷鬼神，已脱犹号呼。
<br>愿君勤自励，忧患何时无？
<br>
<br>幽居记今昔事十首以诗书从宿好林园无俗情为韵
<br>
<br>昔自京口归，卜居得剡曲。
<br>地偏无市人，民淳有古俗。
<br>陋屋仅结茆，粗饭财脱粟。
<br>典衣以沽酒，九月未能赎。
<br>宁负翁子薪，耻售卞和玉。
<br>老身已如此，儿子亦碌碌。
<br>藏书幸无恙，自计不啻足。
<br>拾穗且浩歌，行矣堕鬼录！
<br>
<br>幽居记今昔事十首以诗书从宿好林园无俗情为韵
<br>
<br>少小喜读书，终夜守短檠，
<br>其实无甚解，不幸误有声。
<br>劳苦亦何得，空失东皋耕。
<br>暮年乃小黠，告归学养生。
<br>采药作远游，把钓适幽情。
<br>高楼笛数曲，小轩棋一枰。
<br>余年置勿忧，不卿何由烹。
<br>
<br>幽居遣懹
<br>
<br>大患元因有此身，正须枵腹对空囷。
<br>扶持接客宁嗟老？质贷迎医未厌贫。
<br>碓下罕遗鸡啄粒，席间不扫鼠行尘。
<br>时时笑顾儿曹说：纵有烟霄莫问津。
<br>
<br>幽居遣懹
<br>
<br>斜阳孤影叹伶仃，横按乌藤坐草亭。
<br>闲久更知贫有味，病多那责药无灵。
<br>农书甚欲从师授，忍字常须作座铭。
<br>更喜友生能饷酒，欣然一醉倒长瓶。
<br>
<br>幽居遣懹
<br>
<br>习气深知要扫除，时时褊忿独何欤？
<br>呼童不应自生火，待饭未来还读书。
<br>世态讵堪闲处看？俗人自与我曹疏。
<br>作诗未必能传後，要是幽懹得小摅。
<br>
<br>幽居示客
<br>
<br>嗜睡疏茶碗，逢春爱麴车。
<br>聊将枕流耳，静听属私蛙。
<br>林下闲成癖，人间嬾莫加。
<br>孙登欲长啸，四座且无哗。
<br>
<br>幽居示客
<br>
<br>齿发虽俱弊，神明尚有余。
<br>幽扉链奇药，细字录仙书。
<br>野水鸣苔径，长松荫草庐。
<br>客来多谢病，深媿问何如。
<br>
<br>幽居书事
<br>
<br>莫叹人间苦不谐，清时有味是归来。
<br>已因积毁成高卧，更借阳狂护散才。
<br>正欲清言闻客至，偶思小饮报花开。
<br>纷纷争夺成何事，白骨生苔但可哀。
<br>
<br>幽居书事
<br>
<br>老人初起厌嚣喧，尘几从教鼠迹存。
<br>赤脚平头俱遣去，倚墙危坐咽朝暾。
<br>
<br>幽居书事
<br>
<br>安命知天更不疑，幽居最爱早寒时。
<br>手中书堕初酣枕，窗下灯残正剧棋。
<br>鲜鲫每从溪女买，香菰时就钓船炊。
<br>山阴清绝君须记，雪里骑驴未办诗。
<br>
<br>幽居书事
<br>
<br>买鱼赊酒皆高兴，野店溪桥图画中。
<br>从此衰翁自行耳，不须多事唤蛮童。
<br>
<br>幽居述事
<br>
<br>曾会兰亭醉堕簪，後身依旧住山阴。
<br>琴传数世漆文断，鹤养多年丹顶深。
<br>涤砚滩头无渍墨，吹萧月下有遗音。
<br>小诗戏述幽居事，後有高人识此心。
<br>
<br>幽居述事
<br>
<br>颓然掩户不妨奇，又赋幽居第二诗。
<br>大药鼎成令虎守，精思床稳用龟搘。
<br>壶中自喜乾坤别，局上元知日月迟。
<br>更就群童闲錾草，人间何处不儿嬉？
<br>
<br>幽居述事
<br>
<br>落叶平沟日满廊，幽居又赋第三章。
<br>喜无俗事干灵府，恨不终年住醉乡。
<br>上树榜船虽老健，疏泉移竹亦穷忙。
<br>山僧欲去还留话，更尽西斋一炷香。
<br>
<br>幽居述事
<br>
<br>舴艋东归喜遂初，频拈枯笔赋幽居。
<br>细烧柏子供清坐，明点松肪读道书。
<br>苍爪嫩芽开露茗，红根小把瀹烟蔬。
<br>年来自许机心尽，颇怪飞鸥自作疏。
<br>
<br>幽居岁暮
<br>
<br>冉冉忘年往，纷纷厌事来。
<br>庭除多草莽，几砚亦尘埃。
<br>园为畦蔬到，门因汲水开。
<br>偶闻林鸟语，太息又春回。
<br>
<br>幽居岁暮
<br>
<br>却医翻少疾，辞禄不加贫。
<br>嘉木移俱活，村醪酿辄醇。
<br>悠悠还过日，盎盎又逢春。
<br>狂舞君毋笑，梅花插满巾。
<br>
<br>幽居岁暮
<br>
<br>老去转无事，室空惟一床。
<br>卧时幽鸟语，行处野花香。
<br>巷北观神社，村东看戏场。
<br>谁知屏居意，不独为耕桑。
<br>
<br>幽居岁暮
<br>
<br>燃薪代秉烛，煮茗当传杯。
<br>但恨朋侪少，那知日月催。
<br>衣裘任穿穴，芋栗且燔煨。
<br>不为残年迫，吾心久矣灰。
<br>
<br>幽居岁暮
<br>
<br>古井年年浚，荒畴日日犁。
<br>刈茅苫鹿屋，插棘护鸡栖。
<br>闲赖书遮眼，愁须酒到脐。
<br>斜阳有常课，缓步上湖堤。
<br>
<br>幽居晚兴
<br>
<br>借鉏斸药喜微香，汲井浇花趁晚凉。
<br>胸次何曾横一物，尊前尚欲笑千场。
<br>锦江秋雨芙蓉老，笠泽春风杜若芳。
<br>归去自佳留亦乐，梦中何处是吾乡？
<br>
<br>幽居无一事戏作
<br>
<br>长须仅有玉川奴，秃尾犹无漫汉驴。
<br>万事已随春枕断，故人何啻晓星疏。
<br>出乘微雨鉏畲粟，归傍荒畦撷野蔬。
<br>一字不看方睡美，任人搜去帐中书。
<br>
<br>幽居戏咏
<br>
<br>清泉遶屋竹连墙，回首微官意已忘。
<br>小瓮带泥收洛笋，细鳞穿柳买河鲂。
<br>黄旗万里无侯骨，红烛千锺有酒肠。
<br>欲起九原谁可友？兰亭修禊晋诸王。
<br>
<br>幽居戏赠邻曲
<br>
<br>暮年远屏天所借，落佩倒冠如得谢。
<br>虽无壶酒助歌呼，幸有蠹书供枕藉。
<br>市声不闻耳差静，车辙扫空身转暇。
<br>雨悭葵叶未吐甲，露重榴房初坼罅，
<br>深红菱角密覆水，烂紫蒲桃重垂架。
<br>直令掩关避世俗，未害煎茶唤邻舍。
<br>萧萧鸡犬衡门晚，寂寂灯火幽窗夜。
<br>劝君切勿纵高谈，性命如丝不禁吓。
<br>
<br>幽居夏日
<br>
<br>茅舍参差烟霭中，超然高兴与谁同？
<br>形骸已与流年老，诗句犹争造物功。
<br>子母瓜新间尊俎，公孙竹长映帘栊。
<br>日长愈觉闲无事，隐具成书又一通。
<br>
<br>幽居夏日
<br>
<br>内史兰亭晚卜邻，永和风月凛如新。
<br>功名不入闲人梦，诗酒犹关老子身。
<br>檐浅时时闻霣箨，池清一一见潜鳞。
<br>正令未逐飞仙去，要是巢居太古民。
<br>
<br>幽居院
<br>
<br>久堕尘沙里，幽寻始此行。
<br>侵云千嶂合，披草一僧迎。
<br>藓润泉时滴，崖倾竹倒生。
<br>登高忽平旷，回首失峥嵘。
<br>老矣犹孤客，归哉念耦耕。
<br>结庐殊未定，此地颇关情。
<br>
<br>幽居杂题
<br>
<br>开岁频风雨，清明气始和。
<br>游山书半废，耽酒睡常多。
<br>客去孙登啸，牛疲甯戚歌。
<br>余生犹有几？尽底付渔蓑。
<br>
<br>幽居杂题
<br>
<br>雅意元知止，遄归喜遂初。
<br>久闲棋格长，多病钓徒疏。
<br>渍药三升酒，支头一束书。
<br>儿曹看翁嬾，切勿厌蜗庐。
<br>
<br>幽居杂题
<br>
<br>忽忽年光逝，悠悠世事非。
<br>晓犹明绩火，昼永咎渔扉。
<br>施食禽鱼熟，疏沟杞菊肥。
<br>寂寥何所叹？父子自相依。
<br>
<br>幽居杂题
<br>
<br>独往成初志，安居谢世纷。
<br>名书硬黄纸，古砚熨焦纹。
<br>雨作占琴荐，风来散鹭群。
<br>岂无朝市事，塞耳未曾闻。
<br>
<br>幽栖
<br>
<br>何处是幽栖？城南路少西。
<br>杨花穿户入，燕子避帘低。
<br>棋局聊相对，茶炉亦自携。
<br>溪头云易合，晚雨又成泥。
<br>
<br>幽栖
<br>
<br>幽栖少人客，积病得衰残。
<br>身纳分司禄，儿须远次官。
<br>新寒换衣典，闲日借书观。
<br>更叹秋来瘦，晨兴觉帽宽。
<br>
<br>幽栖
<br>
<br>闲人了无事，地僻称幽栖。
<br>（左臼右市）米留鸡食，移琴避燕泥。
<br>桐生窗欲暗，笋长径还迷。
<br>不作容车计，门闾尽放低。
<br>
<br>幽栖
<br>
<br>自卜幽栖地，频惊岁月移。
<br>乡邻祟礼让，子弟习书诗。
<br>喔喔鸡鸣树，狺狺犬吠篱。
<br>谋生已过足，富贵亦何为？
<br>
<br>幽栖
<br>
<br>谁谓幽栖陋，茅茨足庇床。
<br>雨便梧叶大，风度练花香。
<br>浴佛儿童喜，缫丝妇女忙。
<br>朅来三十载，吾鬓固宜霜。
<br>
<br>幽情
<br>
<br>免归又破六年闲，每寄幽情烟水间。
<br>清镜不藏新白发，芳樽犹惜旧朱颜。
<br>一编蠹简心空在，百瓮寒齑债未还。
<br>莫为岷峨劳梦想，故乡随分有名山。
<br>
<br>幽事
<br>
<br>日日营幽事，时时有好怀。
<br>雨园残竹粉，风砌落松钗。
<br>伴蝶行花径，听蛙傍水涯。
<br>穷通了无谓，不必更安排。
<br>
<br>幽事
<br>
<br>衰翁喜幽事，闯户不升堂。
<br>酒仅三蕉叶，琴才一履霜。
<br>好游力不给，爱客病相妨。
<br>独有诗情在，年来亦渐忘。
<br>
<br>幽事
<br>
<br>老境俗缘减，闲居幽事多。
<br>去沙通断涧，插援护新荷。
<br>棋罢看山卧，钓归摇楫歌。
<br>余年端有几，风月且婆娑。
<br>
<br>幽事
<br>
<br>幽事春来早，晨兴即启阍。
<br>扫梁迎燕子，插楥护龙孙。
<br>数日招宾友，先期办酒尊。
<br>淋漓衣袖湿，不管渍春痕。
<br>
<br>幽事
<br>
<br>曳杖惊林鹊，投竿罥涧花。
<br>若非诗满卷，只道梦还家。
<br>开士分朝饭，邻翁唤午茶。
<br>悠然吾事足，归路并山斜。
<br>
<br>幽事
<br>
<br>老夫病起日支离，幽事关心只自知。
<br>社近邻翁馈新酿，客归童子拾残棋。
<br>功名已付来生了，笔墨尤非晚岁宜。
<br>余习可怜除未尽，移花引水伴儿嬉。
<br>
<br>幽事
<br>
<br>老大常愁节物催，东皇又挽斗杓回。
<br>江天惨惨不成雪，山驿萧萧初见梅。
<br>隐士寄云从地肺，游僧问路上天台。
<br>戏书幽事无时阙，古锦诗囊暮暮开。
<br>
<br>幽事
<br>
<br>萧然四壁野人家，幽事还堪对客夸。
<br>快日明窗闲试墨，寒泉古鼎自煎茶。
<br>桐凋无复吟风叶，苹老犹残泣露花。
<br>万里封侯真已矣，只将高枕作生涯。
<br>
<br>幽事
<br>
<br>跌宕人间岁月迁，赏心幽事故依然。
<br>潮通支浦渔舟活，露湿繁花醉帽偏。
<br>才尽赋诗愁压倒，气衰对弈怯饶先。
<br>光阴风月空如昨，怅望兰亭祓禊年。
<br>
<br>幽事
<br>
<br>尘抱年来尽扫空，柴门幽事与谁同？
<br>水生初涨一溪绿，花落已浮千点红。
<br>愁赖橐泉存旧法，困凭顾渚策新功。
<br>故人岷下无消息，尺素凭谁寄断鸿？
<br>
<br>幽事绝句
<br>
<br>死生归有命，荣悴出无心。
<br>苔井闲磨剑，松窗自斲琴。
<br>
<br>幽事绝句
<br>
<br>矮纸来吴下，长毫出宛陵。
<br>自书霜夜句，持寄剡中僧。
<br>
<br>幽事绝句
<br>
<br>昨夕风掀屋，今朝雨壤墙。
<br>虽知炊米尽，不废野歌长。
<br>
<br>幽事绝句
<br>
<br>烟畦朝斸药，雪涧夜淘丹。
<br>仄径可曾嶮，单袍不觉寒。
<br>
<br>幽事绝句
<br>
<br>新传服气诀，旧喜步虚吟。
<br>儿女不难弃，云山何处深？
<br>
<br>幽事绝句
<br>
<br>客生闻吠犬，草茂有鸣蛙。
<br>日昳方炊饭，秋深始采茶。
<br>
<br>幽思
<br>
<br>云际茅茨一两间，春来幽春日相关。
<br>临窗静试下岩砚，欹枕卧看灵壁山。
<br>红练带飞俱意得，锦熏笼暖尚香悭。
<br>今朝社过添惆怅，高栋巢空燕未还。
<br>
<br>幽兴
<br>
<br>午倦便高枕，朝饥美小餐。
<br>时穿幽圃屐，常掩小庵门。
<br>溪忆鸥盟约，花迷蝶梦魂。
<br>余生犹几许？万事付乾坤。
<br>
<br>幽兴
<br>
<br>池水车初满，荆篱补已成。
<br>身闲诗简淡，心静梦和平。
<br>雁後寒鸦至，枫先桕叶赬。
<br>居然足幽兴，未叹岁峥嵘。
<br>
<br>幽兴
<br>
<br>老向浮生意渐阑，飘然俟死水云间。
<br>龟支床稳新寒夜，鹤附书归旧隐山。
<br>无意诗方近平淡，绝交梦亦觉清闲。
<br>一端更出渊明上，寂寂柴门本不关。
<br>
<br>幽兴
<br>
<br>微官那得系疏慵，幽兴浑如社酒浓。
<br>扫尽麈埃无一点，洗空幻翳有千重。
<br>百年到处俱羁客，万里从来付短筇。
<br>身在有余真妙语，杯羹何地久秋菘？
<br>
<br>幽兴
<br>
<br>兰渚前头湖水清，了无俗事败幽情。
<br>雨淋茅屋随时补，日射油窗特地明。
<br>庭树晚莺窥户语，邻园秋笋过篱生。
<br>芥菘渐美盐醯足，谁共贫家一釜羹？
<br>
<br>幽兴
<br>
<br>雨後梅花无复在，老来酒盏顿成疏。
<br>身如海燕不逢社，家似瓜牛仅有庐。
<br>短发垂肩嬾中散，深居谢客病相如。
<br>从今何以消长日，剩种芭蕉学草书。
<br>
<br>尤延之侍郎屡求作遂初堂诗诗未成延之去国因以奉送
<br>
<br>印何累累绶若若，只堪人看公何乐。
<br>忽然捩柁开布颿，慰满平生一丘壑。
<br>遂初筑堂今几时，年年说归真得归。
<br>异书名刻堆满屋，久伸欲起遭书围。
<br>舍之出游公岂误，绿发朱颜已非故；
<br>请将勋业付诸郎，身践当年遂初赋。
<br>
<br>游淳化寺
<br>
<br>萧寺久不到，偶来幽兴长。
<br>螘穿珠九曲，蜂酿蜜千房。
<br>雨过山横翠，霜新橘弄黄。
<br>年衰道不进，珍重一炉香。
<br>
<br>游大智寺
<br>
<br>脱发纷满梳，衰颜不堪照。
<br>百年忽已半，去日如过烧。
<br>平生功名心，上马无燕赵。
<br>尔来阅世故，万事惊错料。
<br>岂无旧朋俦，联翩半廊庙。
<br>谁能伴此老，泝峡听猿叫。
<br>锦城得数公，意气如再少。
<br>偷闲访野寺，系马追一笑。
<br>新糟厌玉狸，畏酒亦复釂。
<br>古殿鼪鼯豪，坏壁冠佩肖。
<br>摩挲宋公诗，句法叹高妙，
<br>正如霓裳曲，零落得遗调。
<br>归途缭长堤，掠面霜气峭。
<br>佳游不可忘，落笔君勿诮。
<br>
<br>游东村
<br>
<br>露草衡门晓，风松一坞幽。
<br>新春有佳日，老子得闲游。
<br>鸥为忘机下，鱼缘得计浮。
<br>归途无远近，一叶乱渔舟。
<br>
<br>游东郭赵氏园
<br>
<br>清晨呼马出，驭吏请所之。
<br>锦城浩如海，我亦无与期。
<br>有花即入门，莫问主人谁。
<br>下马据胡床，傲睨忘诃讥。
<br>人言白头翁，胡为尚儿痴？
<br>老翁故不痴，借花发吾诗。
<br>诗句带花香，东风不敢吹。
<br>徘徊双蛱蝶，许汝鼻端知。
<br>
<br>游法云
<br>
<br>放船三家村，进棹十字港。
<br>云山互吞吐，水草遥莽苍。
<br>沙鸥下拍拍，野鹜浮两两。
<br>萧骚菰蒲中，小艇时来往。
<br>匡山如香炉，蓝水似车辋，
<br>梦魂不可到，于此寄遐想。
<br>瘦僧迎寺门，为我扫方丈，
<br>指似北窗凉，此味媿专享。
<br>我笑谢主人，聊可倚拄杖，
<br>吾庐已清绝，敢取鱼熊掌。
<br>
<br>游法云寺彝老新葺小园
<br>
<br>古寺朱扉傍水开，高僧笑语共徘徊。
<br>阴阴曲径人稀到，一一名花手自栽。
<br>竹笕引泉滋药垄，风炉篝火试茶杯。
<br>此行自喜非生客，二百年间六世来。
<br>
<br>游凤皇山
<br>
<br>穷日文书有底忙，幅巾萧散集山堂。
<br>一樽病起初浮白，连焙春迟未过黄。
<br>坐上清风随麈柄，归途微雨发松香。
<br>临溪更觅投竿地，我欲时来小作狂。
<br>
<br>游汉州西湖
<br>
<br>房公一跌丛众毁，八年汉州为剌史。
<br>遶城凿湖一百顷，岛屿曲折三四里。
<br>小庵静院穿竹入，危榭飞楼压城起。
<br>空蒙烟雨媚松楠，颠倒风霜老葭苇。
<br>日月苦长身苦闲，万事不理看湖水。
<br>向来爱琴虽一癖，观过自足知夫子。
<br>画船载酒凌湖光，想公乐饮千万场。
<br>叹息风流今未泯，两川名酝避鹅黄。
<br>
<br>游合江园戏题
<br>
<br>朱朱白白池台间，好风妍日开未残。
<br>我来觅醉苦草草，常恨不如花意闲。
<br>山鸡飞起乱花落，下上青林穿翠壑。
<br>世间动步即有拘，常恨不如禽意乐。
<br>人言功名恐不免，我愿徜徉娱岁晚。
<br>熟计淫书理白鱼，何如纵猎牵黄犬。
<br>成都四郊如砥平，安得双鞬驰出城。
<br>鞚飞尘起望不见，从骑寻我鸣鹘声。
<br>
<br>游锦屏山谒少陵祠堂
<br>
<br>城中飞阁连危亭，处处轩窗临锦屏。
<br>涉江亲到锦屏上，却望城郭如丹青。
<br>虚堂奉祠子杜子，眉宇高寒照江水。
<br>古来磨灭知几人，此老至今元不死。
<br>山川寂寞客子迷，草木摇落壮士悲。
<br>文章垂世自一事，忠义凛凛令人思。
<br>夜归沙头雨如注，北风吹船横半渡。
<br>亦知此老愤未平，万窍争号泄悲怒。
<br>
<br>游近村
<br>
<br>度堑穿林脚愈轻，凭高望远眼犹明。
<br>霜凋老树寒无色，风掠枯荷飒有声。
<br>泥浅不侵双草屦，身闲常对一棋枰。
<br>茆檐蔬饭归来晚，已发城头长短更。
<br>
<br>游近村
<br>
<br>行历茶冈到药园，却从钓濑入樵村。
<br>半衰半健意萧散，不雨不晴天晏温。
<br>薯蓣傍篱寒引蔓，菖蒲络石瘦生根。
<br>参差灯火茆檐晚，童稚相呼正候门。
<br>
<br>游近村
<br>
<br>被发行歌雪满膺，夕阳顾影乱鬅鬙。
<br>乞浆得酒人情好，卖剑买牛农事兴。
<br>社鼓赛秋闻坎坎，塔灯照夜望层层。
<br>归来闲指乌藤说，个是人间耐久朋。
<br>
<br>游近山
<br>
<br>羸病知难赋远游，尚寻好景送悠悠。
<br>乱山孤店雁声晚，一马二童溪路秋。
<br>扫壁有僧求醉墨，倚楼无客话清愁。
<br>残年敢望常强健，到处临归为小留。
<br>
<br>游近山僧庵
<br>
<br>卧看香穗叹吾衰，起著芒鞋信所之。
<br>十里溪山最佳处，一年寒暖适中时。
<br>眼明竹院如曾到，心许沙鸥卜後期。
<br>不是诗人托高兴，日长真付一枰棋。
<br>
<br>游镜湖
<br>
<br>禹祠柳未黄，剡曲水已白。
<br>鲂鱮来洋洋，凫雁去拍拍。
<br>皇天亦大度，能容此狂客。
<br>挂席乘长风，未觉湖海迮。
<br>读书五十年，自笑安所获。
<br>昔人精微意，岂独在简册。
<br>骥空万马群，裘非一狐腋。
<br>超然登玉笥，及此烟月夕。
<br>
<br>游灵鹫寺堂中然独作礼开山定心尊者尊者唐人有问法者辄点胸示之时号点点和尚
<br>
<br>半世吴松理钓丝，蜀山著脚岂前知。
<br>云堂已散三三众，卵塔空寻点点师。
<br>戴雪数峰临峭绝，浮花一水舞沦漪。
<br>劳生未尽能重到，应扫流尘读此诗。
<br>
<br>游弥牟菩提院庭下有凌霄藤附古楠其高数丈花已零落满地
<br>
<br>绛英翠蔓亦佳哉！零乱空庭码瑙杯。
<br>遍雨新花天有意，定知闲客欲闲来。
<br>
<br>游南塔院
<br>
<br>小破文书梦，闲成杖履游。
<br>涧幽泉激激，院静竹修修。
<br>病骨凉如洗，归心浩莫收。
<br>船轻不载石，一叶乱沙鸥。
<br>
<br>游前山
<br>
<br>兀兀无欢意，闲游未拟回。
<br>屐声惊雉起，风信报梅开。
<br>山雪堆僧衲，溪流动蛰雷。
<br>平生一桐帽，自惜犯尘埃。
<br>
<br>游三井观
<br>
<br>三井久知名，暇日偶一访。
<br>栋宇坏欲尽，基址尚闳壮。
<br>画墙皆国工，烟云俨天仗，
<br>旌旄亚戈戟，佩玉杂弓＊。
<br>太古实杰作，笔落九天上，
<br>吴生名擅世，睥睨未肯让。
<br>规模远有考，意象豪不放。
<br>最奇老臞仙，骨立神愈王。
<br>石恪虽少怪，用笔亦跌宕。
<br>两姝淡蛾眉，非复火食状。
<br>尘埃久侵蚀，风雨无盖障。
<br>好事未易逢，宁能久亡恙。
<br>雍洛劫火余，妙迹尽凋丧。
<br>斯游恐难继，伫立增悄怆。
<br>
<br>游山
<br>
<br>四序虽悉佳，莫若新秋时；
<br>已脱烹煮厄，未兴摇落悲。
<br>鹭集水落渚，鹊争风堕枝。
<br>烟村乌臼丹，晚日望最奇。
<br>岂无一舴艋，往赴幽人期。
<br>婆娑下堂迎，坏衲颠倒披。
<br>丹果垂中庭，碧花蔓疏篱。
<br>秋高财一来，怪我今年衰。
<br>
<br>游山
<br>
<br>萧散湖山路，天教脱馽羁。
<br>蝉声入古寺，马影度荒陂。
<br>樵唱时倾耳，僧谈亦解颐。
<br>偏门灯火闹，不敢恨归迟。
<br>
<br>游山
<br>
<br>一生万里著行縢，抖擞尘埃尚未能。
<br>不怕语音时带剡，敢辞生计略如僧。
<br>疏梅渐动清溪曲，霁雪遥看古塔层。
<br>唤起故年清绝梦，数声柔橹下巴陵。
<br>
<br>游山
<br>
<br>久客喜归舍，况逢秋气新。
<br>聊乘行艓子，闲觅住庵人。
<br>道士青芒屦，高僧白毛巾。
<br>更须苔井水，一为濯京麈。
<br>
<br>游山
<br>
<br>萧然破帽伴枯藤，逢著青山不厌憎。
<br>家似江淮归业户，身如湖岭罢参僧。
<br>煨柴夜宿寒炉火，洗釜晨敲古涧冰。
<br>果向此中能得趣，宦途捷径不须曾。
<br>
<br>游山
<br>
<br>南出平桥十里余，湖山处处可成图。
<br>水边更觉梅花瘦，云外谁怜雁影孤。
<br>时唤行僧同煮茗，亦逢樵叟问迷途。
<br>破裘不怕春寒峭，小市疏灯有酒垆。
<br>
<br>游山
<br>
<br>病退行犹倦，山坡每少休。
<br>高枝闻鹊语，浅濑见鱼游。
<br>偶有堪乘兴，元无可遣愁。
<br>悠然又终日，争路有归牛。
<br>
<br>游山
<br>
<br>九十衰翁心尚孩，幅巾随处一悠哉！
<br>偶扶拄杖登山去，却唤孤舟过渡来。
<br>酒市拥途观嵬峨，僧庐借榻寄咍台。
<br>吾生清绝烦君看，不枉人间梦一回。
<br>
<br>游山
<br>
<br>古寺不来久，入门空叹嗟。
<br>僧亡犹见塔，树老已无花。
<br>世事虽难料，吾生固有涯。
<br>殷懃一梳月，十里伴还家。
<br>
<br>游山步
<br>
<br>蹇驴渺渺过云边，旋了三生物外缘。
<br>平日视家真逆旅，此行出户若登仙。
<br>饥从野店烹葵饭，困就僧床借枕眠。
<br>所恨暮年交旧尽，佳时无与共联翩。
<br>
<br>游山归偶赋
<br>
<br>此生本寄一浮沤，归卧茅茨又四秋。
<br>习气未除惟痛饮，幻躯偶健且闲游。
<br>买蓑山县云藏市，横笛江城月满楼。
<br>与世沈浮最安乐，莫思将相快恩雠。
<br>
<br>游山西村
<br>
<br>莫笑农家腊酒浑，丰年留客足鸡豚。
<br>山重水复疑无路，柳暗花明又一村。
<br>箫鼓追随春社近，衣冠简朴古风存。
<br>从今若许闲乘月，拄杖无时夜叩门。
<br>
<br>游山戏作
<br>
<br>晓境频辞禄，穷居旋学耕。
<br>量衰添酒敌，才尽减诗名。
<br>风月成交友，溪山管送迎。
<br>登车雨先止，天岂相吾行？
<br>
<br>游山遇雨
<br>
<br>千秋观前雨湿衣，石帆山下叩渔扉。
<br>鹧鸪苦道行不得，杜鹃更劝不如归。
<br>
<br>游山舟中遇风雨戏作
<br>
<br>龙骧万斛去如鸿，巨浪惟能窘短篷。
<br>不是山灵嫌俗驾，一生常值打头风。
<br>
<br>游石帆玉笥石旗诸山
<br>
<br>暮景苦多病，幽寻寄一欣。
<br>溪喧常似雨，石润易生云。
<br>天迥回鸦阵，林疏过鹿群。
<br>莫谈朝市事，吾老厌纷纷。
<br>
<br>游疏山
<br>
<br>我愿匹马飞腾遍九州，如今苦无騕褭与骅骝。
<br>葛陂之龙又难致，兀兀安得忘吾愁。
<br>幸余一事差可喜，云山万里芒鞋底。
<br>曳杖行穿幡冢云，试茶手挹香溪水。
<br>江西山水增怪奇，疏山之名旧所知。
<br>惜哉不见侏儒师，尚想薪水俱空时。
<br>寺门欲近山若拆，老树苍崖含古色；
<br>挂包便住吾岂能，一来要是疏山客。
<br>
<br>游万里桥南刘氏小园
<br>
<br>佳园寂无人，满地梅花香。
<br>闲来曳拄杖，腊月日已长。
<br>朱桥架江面，栏影摇波光。
<br>奇哉小垂虹，梦破鲈鱼乡。
<br>汀鹭一点白，烟柳千丝黄。
<br>便欲唤钓舟，散发歌沧浪。
<br>可怜隔岸人，车马日夜忙。
<br>我归门复掩，寂历挂斜阳。
<br>
<br>游万州岑公洞 
<br>
<br>大业征辽发闾左，军兴书檄煎膏火。
<br>此时也复有闲人，自引岩泉拾山果。
<br>後六百岁吾来游，洞中正夏凄如秋。
<br>乳石床平可坐卧，水作珠帘月作钩。
<br>十年神游八极表，浮名坐觉秋豪小。
<br>试问岑公迎我不？鹤飞忽下青松杪。
<br>
<br>游卧龙寺
<br>
<br>晓发鱼复走瞿唐，沙头唤渡倚胡床。
<br>峒人争趁五更市，我亦来追六月凉。
<br>残星欲尽尚历落，明河已淡余苍茫。
<br>翻翻林表鸦鹊语，渺渺烟边鸥鹭行。
<br>过江走马五十里，小寺残僧真蕞尔。
<br>投鞭入门为一笑，僻陋称雄有如此！
<br>君不见天童径山金碧浮虚空，千衲梵呗层云中！
<br>
<br>游武夷山
<br>
<br>少读封禅书，始知武夷君；
<br>晚乃游斯山，秀杰非昔闻。
<br>三十六奇峰，秋晴无纤云。
<br>空岩鸡晨号，峭壁丹夜暾。
<br>巢居寄千仞，鸿荒想羲轩，
<br>风雨蜕玉骨，难以俗意论。
<br>丹梯不容蹑，修蔓亦畏扪，
<br>泝滩进小艇，媿惊白鹭群。
<br>学道虽恨晚，养气敢不勤！
<br>宦游非本志，寄谢鹤与猿。
<br>
<br>游西村
<br>
<br>昨夜雨多溪水浑，不妨唤渡到西村。
<br>出游始觉此身健，无食更知吾道尊。
<br>药笈可赊山店酒，筇枝时打野僧门。
<br>归来灯火茅檐夜，且复狂歌鼓盎盆。
<br>
<br>游西村赠隐者
<br>
<br>水清沙净见游鱼，槐柳阴阴五月初。
<br>人似登仙惟火食，俗如太古欠巢居。
<br>熟闻高卧常扃户，剩欲频来共荷鉏。
<br>从此梦游端有地，渊明不独爱吾庐。
<br>
<br>游僊
<br>
<br>飘飘鸾鹤杳难攀，万里东游海上山。
<br>应有世人遥稽首，紫箫余调落云间。
<br>
<br>游僊
<br>
<br>凤舞鸾歌宴蕊宫，碧桃花下醉千锺。
<br>红尘谪满重归去，花未开残宴未终。
<br>
<br>游僊
<br>
<br>玄圃春风赐宴时，双成独奏玉参差。
<br>侍晨饮釂虚皇喜，一段龙绡索进诗。
<br>
<br>游僊
<br>
<br>初珥金貂谒紫皇，僊班最近玉炉香。
<br>为怜未惯层霄冷，独赐流霞九酝觞。
<br>
<br>游僊
<br>
<br>玉殿吹笙第一僊，花前奏罢色凄然。
<br>忆曾偷学春愁曲，谪在人间五百年。
<br>
<br>游修觉寺
<br>
<br>上尽苍崖百级梯，诗囊香碗手亲携。
<br>山从飞鸟行边出，天向平芜尽处低。
<br>花落忽惊春事晚，楼高剩觉客魂迷。
<br>兴阑扫榻襌房卧，清梦还应到剡溪。
<br>
<br>游学射观次壁间诗韵
<br>
<br>走遍人间鬓尚青，尔来乐事满余龄。
<br>傍潭秋爽鉏甘菊，豋岳春暄采茯苓。
<br>闲倚松萝论剑术，静临窗几勘丹经。
<br>严光本是逃名者，安用天文动客星。
<br>
<br>游学射山遇景道人
<br>
<br>肩舆适青郊，飞屐登翠麓。
<br>余霜未泫瓦，晨日初挂木。
<br>推门觅黄冠，避客似奔鹿。
<br>虽无与晤语，清坐意亦足。
<br>岂知逢此士，旷度超世俗。
<br>欣然同一笑，齿颊粲冰玉。
<br>探囊赠奇草，甘香胜芎菊。
<br>试临清镜照，衰发森已绿。
<br>出门恣幽讨，老僊有遗躅，
<br>丹灶虽已空，药丸遍山谷。
<br>嗟予迫迟暮，冠盖厌追逐，
<br>结茅远人境，此计亦已熟。
<br>若人真我友，玉字当共读。
<br>客来不知处，鸡犬望云屋。
<br>
<br>游鄞
<br>
<br>晚雨初收旋作晴，买舟访旧海边城。
<br>高帆斜挂夕阳色，急橹不闻人语声。
<br>掠水翻翻沙鹭过，供厨片片雪鳞明。
<br>山川不与人俱老，更几东来了此生？
<br>
<br>游圜觉乾明祥符三院至暮
<br>
<br>成都再见春事残，虽名闲官实不闲；
<br>门前车马闹如市，案上文檄高於山。
<br>有时投罅辄径出，略似齐客偷秦关。
<br>日斜仆夫已整驾，顾景欲驻愁嘲讪。
<br>岂知今朝有此乐，放浪一笑开衰颜。
<br>抽身黄尘乌帽底，得意翠木清泉间。
<br>褰裳危磴穷荦确，洗耳古涧听淙潺。
<br>岂惟顿觉宇宙广，政尔一散腰脚顽。
<br>似闻青城缥缈处，待我归缀仙官班。
<br>俊鹰解绦即万里，岂比倦翼方知还。
<br>
<br>游云门诸兰若
<br>
<br>花过木阴合，溪云生暮凉。
<br>牛行响白水，鹭下点青秧。
<br>古寺宛如昔，稚松森已行。
<br>耆年不下榻，童子为烧香。
<br>
<br>游张园
<br>
<br>冷局归差早，名园得缓行。
<br>穿林山骤出，度硖路微平。
<br>霜近柳无色，风生蒲有声。
<br>出门还戃怳，满路夕阳明。
<br>
<br>游昭牛图
<br>
<br>游昭木石师李唐，画牛乃自其所长。
<br>出栏初听一声笛，意气已无千顷荒。
<br>客居京口老益困，衣不揜胫须眉苍，
<br>时时弄笔眼力健，磃角毛骨分毫芒。
<br>我无沙堤金络马，拂拭此幅喜欲狂。
<br>乞骸幸蒙优诏许，置身忽在烟林傍。
<br>日落饮牛水满塘，夜半饭牛天雨霜。
<br>俚医灌药美水草，老巫诃禁祓不祥。
<br>愿我孙子勤农桑，愿汝生犊筋脉强。
<br>碓声惊破五更梦，岁负玉粒输官仓。
<br>
<br>游诸葛武侯书台
<br>
<br>沔阳道中草离离，卧龙往矣空遗祠。
<br>当时典午称猾贼，气丧不敢当王师。
<br>定军山前寒食路，至今人祠丞相墓。
<br>松风想像梁甫吟，尚忆幡然答三顾。
<br>出师一表千载无，远比管乐盖有余。
<br>世上俗锦宁办此，高台当日读何书?
<br>
<br>有道流过门留与之语颇异口占赠之
<br>
<br>万里纵横自在身，偶然来看剡溪春。
<br>取将月去闲娱客，携得云归远寄人。
<br>缩地不妨游汗漫，移山随处对嶙峋。
<br>须君更出囊中剑，一为关河洗虏麈。
<br>
<br>有感
<br>
<br>云崦重重不易寻，庖厨性命走山林。
<br>但令有月同幽梦，更用何人识苦心。
<br>流辈渐稀知死近，鬓毛无色觉愁侵。
<br>平生自许忘情者，颇怪灯前感慨深。
<br>
<br>有感
<br>
<br>温洛荣河拱旧京，从来人物富豪英。
<br>报仇虽有楚三户，守节得无齐二城？
<br>胡寇宁能断地脉，王师行复畅天声。
<br>风麟久伏应争奋，勉为明时颂太平。
<br>
<br>有感
<br>
<br>书生事业绝堪悲，横得虚名毁亦随。
<br>怖惧几成床下伏，艰难何啻剑头炊！
<br>贷监河粟元知误，乞尉迟钱更觉痴。
<br>已卜一庵鹅鼻谷，可无芝术疗朝饥？
<br>
<br>有感
<br>
<br>读遍名山万卷藏，残年肯受俗低昂？
<br>正须啸咏风涛上，未至悲辛酒朒旁。
<br>梦里功名谁复计，闲中日月不胜长。
<br>虚皇有诏君知否，尽赐江湖作醉乡。
<br>
<br>有怀
<br>
<br>筇杖斜斜倚素屏，北窗遥夜冷如冰。
<br>何时得与平生友，作字观书共一灯？
<br>
<br>有怀独孤景略
<br>
<br>富贵世间元不乏，此君才大独难成。
<br>喑呜意气千人废，娴雅风流一座倾。
<br>韬略岂劳平大敌，文章亦足主齐盟。
<br>荒山野水涪州路，肠断西风薤露声。
<br>
<br>有怀梁益旧游
<br>
<br>土堠累累只复双，悠然残梦对寒缸。
<br>乱山落日葭萌驿，古渡悲风桔柏江。
<br>虎印雪泥余过迹，树经野火有空腔。
<br>四方行役男儿事，常笑韩公赋下泷。
<br>
<br>有怀青城雾中道友
<br>
<br>雪谷孤松自郁然，纷纷朝菌但堪怜。
<br>坐更拂石芥城劫，时说开皇龙汉年。
<br>淡煮藜羹天送供，闲拖藤杖地行仙。
<br>共看王室中兴後，更约长安一醉眠。
<br>
<br>有客
<br>
<br>有客隐华山，学道忘岁月。
<br>灵苗生绝壁，光景中夜发，
<br>斸根食之尽，倏尔换金骨。
<br>通籍虎豹阍，日预通明谒，
<br>绿章奏封事，误字坐责罚。
<br>後身幸不忘，去日苦飘忽。
<br>白首三入朝，未省及黔突。
<br>方逃申公钳，已取卞和刖。
<br>福微不盈眦，罪众几擢发。
<br>上天岂怜之，寸步使屡蹶，
<br>拔其利欲根，还之山水窟。
<br>洗心谢宿愆，世事等胡粤。
<br>
<br>有客
<br>
<br>有客南山至，相携饭野亭。
<br>倾篮鱼白白，出笼菜青青。
<br>米滑溪舂碓，碚浑草塞瓶。
<br>从今同保社，日醉不须醒。
<br>
<br>有年
<br>
<br>不向神林乞雨晴，天公自解相西成。
<br>急符收尽无逋赋，新酒沽多足笑声。
<br>外户彻扃停夕柝，齐民相劝力春耕。
<br>传闻夜市连三鼓，却恨庞公不入城。
<br>
<br>有术士过门谓余寿及九十
<br>
<br>形骸鹤瘦复松枯，况是新霜满鬓须。
<br>醉似在家狂道士，愚于识字老耕夫。
<br>敢言万里封侯事，但问纵文入口无？
<br>许我年如伏生比，逢时犹解诵唐虞。
<br>
<br>有叟
<br>
<br>有叟镜湖边，茆茨八九椽。
<br>凭阑秋万里，闭户醉经年。
<br>身外浮名小，胸中浩气全。
<br>此生吾自判，造物恐无权。
<br>
<br>有所感
<br>
<br>世事真成风马牛，细思愈觉此生浮。
<br>旧交散後知心少，行路难来出户愁。
<br>气节陵夷谁独立，文章衰坏正横流。
<br>鲁中狂士今安有？泪尽朱云草满丘。
<br>
<br>有所懹
<br>
<br>镜里形模日夜衰，三峰师友久暌离。
<br>芝房又失耘锄候，丹剂常思沐浴时。
<br>雷雨未成龙起晚，海天无际鹤归迟。
<br>午窗一钵青精饭，拣得香薪手自炊。
<br>
<br>有为予言乌龙高嶮不可到处有僧岩居不知其年予每登千峰榭望之慨然为作二诗
<br>
<br>樵子向予说，有僧巢翠微；
<br>岩扉云共宿，锡杖鹤同飞。
<br>日暮松明火，天寒槲叶衣。
<br>弃官从此逝，非子尚谁归？
<br>
<br>有为予言乌龙高嶮不可到处有僧岩居不知其年予每登千峰榭望之慨然为作二诗
<br>
<br>嶮绝无微径，淙潺有细流。
<br>寒岩依作屋，堕毳拾为裘。
<br>木客求相识，毛人约共游。
<br>百年如一瞬，尘世几公侯。
<br>
<br>有自蜀来者因感旧游作短歌
<br>
<br>锦城如海行不极，马迹重重车毂击。
<br>家住城西三十年，闻说城东未曾识。
<br>看花走马宿中路，经月酒徒无觅处；
<br>露香风暖海棠开，碧鸡坊中倘相遇。
<br>放翁憔悴鬓成丝，空有西游千首诗。
<br>今朝雨霁上危榭，意气颇如年少时。
<br>持杯欲作消愁计，酒未著人愁已醉；
<br>不成题句写幽情，一幅蛟绡空寄泪。
<br>
<br>又明日复作长句自规
<br>
<br>大学渊源不易穷，古人立志自童蒙。
<br>醉犹温克方成德，梦亦斋庄始见功。
<br>痛哭孰能悲陷溺，力行犹足变雕虫。
<br>太空云翳终当散，吾道常如日正中。
<br>
<br>又送李舍人赴阙
<br>
<br>执简曾闻侍玉螭，谪仙才调尽推奇。
<br>能将苦语康时病，更遣丹诚动主思。
<br>北阙亲朋瞻旧德，东吴山水入新诗。
<br>知公自有经纶术，会见飞翔集凤池。
<br>三径从来半草莱，席门那为故人开。
<br>自惭不是梧桐树，安得朝阳鸣凤来。
<br>
<br>又又
<br>
<br>蹋雨敲门觅季夷，襞牋同和仲高诗。
<br>回思五十年前事，恰似今宵梦里时。
<br>五十年间万事空，嬾将白发对青铜。
<br>故人只有桃花在，惆怅无情一夜风。
<br>
<br>又又空舍封书箧，
<br>
<br>贫知藜糁美，渴爱粟浆酸。
<br>食少从奴去，人稀苦屋宽。
<br>
<br>又作二首自解
<br>
<br>尽日溪边艇子斜，治生不种邵平瓜。
<br>已分邻舍红莲米，更啜僧房紫笋茶。
<br>
<br>又作二首自解
<br>
<br>灵府安平四体和，经时止酒颊常酡。
<br>老生要是常谈尔，吐纳余闲即按摩。
<br>
<br>右双鹅
<br>
<br>断崖幽洞白云深，缥渺仙槎无古今。
<br>飞下一峰相劳苦，却疑天外有知音。
<br>
<br>右题天童山宿鹭亭
<br>
<br>攀石扪萝到更幽，玲珑咫尺嬾穷搜。
<br>旁人不会当时意，为欠门生作伴游。
<br>
<br>右题育王山明月堂
<br>
<br>疏钟迎客到溪亭，碧瓦朱栏相照明。
<br>想得松阴排万衲，篮舆放处恰诗成。
<br>
<br>右吴江
<br>
<br>晓听枫桥钟，暮泊松江月。
<br>斯人亦可人，淡墨写愁绝。
<br>
<br>迂拙
<br>
<br>迂拙宜归早，乘除得死迟。
<br>老稀朝市梦，穷足道途诗。
<br>哗世无它技，忘怀自一奇。
<br>故溪幽绝处，惟许白鸥知。
<br>
<br>予出蜀日尝遣僧则华乞签于射洪陆使君祠使君以老杜诗为签予得遣兴诗五首中第二首其言教戒甚至退休暇日因用韵赋五首
<br>
<br>我幼入家塾，结发知苦心。
<br>稍长谬闻道，笃守至于今。
<br>淡然朱丝弦，三叹有遗音。
<br>讵敢负所学，枉尺求直寻。
<br>彼哉孔光辈，千载污儒林！
<br>
<br>予出蜀日尝遣僧则华乞签于射洪陆使君祠使君以老杜诗为签予得遣兴诗五首中第二首其言教戒甚至退休暇日因用韵赋五首
<br>
<br>童子丹元家，湛然居灵府。
<br>世人不少悟，役役徒自苦。
<br>江湖岂不广，鱼乃投数罟。
<br>是身如璞玉，要经大火聚。
<br>万卷读丹经，孰能精去取？
<br>
<br>予出蜀日尝遣僧则华乞签于射洪陆使君祠使君以老杜诗为签予得遣兴诗五首中第二首其言教戒甚至退休暇日因用韵赋五首
<br>
<br>少壮不自料，慷慨志四方。
<br>谢病还故山，始觉白日长。
<br>命薄类蝉翼，功名安可望？
<br>狐狸不足问，力不当财狼。
<br>惟有卧钓船，仰看白鹭行。
<br>
<br>予出蜀日尝遣僧则华乞签于射洪陆使君祠使君以老杜诗为签予得遣兴诗五首中第二首其言教戒甚至退休暇日因用韵赋五首
<br>
<br>孤云起江郊，万木酣天风。
<br>水鸟何所恨，终夜号菰丛？
<br>我兴视中庭，北斗挂寒空。
<br>谁言秋夜长，明星已生东。
<br>丈夫老忧国，百虑蟠胸中。
<br>
<br>予出蜀日尝遣僧则华乞签于射洪陆使君祠使君以老杜诗为签予得遣兴诗五首中第二首其言教戒甚至退休暇日因用韵赋五首
<br>
<br>我昔游青城，万仞穷跻攀，
<br>巢居上官翁，许我分半山。
<br>且言牡丹平，可卜茅三间。
<br>报国未能忘，承诏遂东还。
<br>蹭蹬意何成，看云徒汗颜！
<br>
<br>予初仕为宁德县主簿而朱孝闻景参作尉情好甚笃後十余年景参下世今又几四十年忽梦见若平生觉而感叹不已
<br>
<br>白鹤峰前试吏时，尉曹诗酒乐新知。
<br>伤心忽入西窗梦，同在峬村折荔枝。
<br>
<br>予读元次山与瀼溪邻里诗意甚爱之取其间四句各作一首亦以示予幽居邻里峰谷互回映
<br>
<br>北起成孤峰，东蟠作幽谷。
<br>中有十余家，芦藩映茆屋。
<br>土肥桑柘茂，雨饱麻豆熟。
<br>比邻通有无，井税先期足。
<br>烟中语相答，月下歌相续。
<br>儿童不识字，未必非汝福。
<br>
<br>予好把酒常以小户为苦戏述
<br>
<br>我非恶旨酒，好饮而不能。
<br>方其临觞时，直欲举斗升。
<br>若有物制之，合龠已不胜。
<br>岂独观者笑，心亦甚自憎。
<br>正如疾逆虏，愤切常横膺，
<br>蹭蹬忽衰老，何由效先登？
<br>上天无长梯，系日无长绳，
<br>可叹固非一，壮志空飞腾。
<br>
<br>予年十六始识叶晦叔於西湖上後二十七年晦叔之弟声叔来为临邛守相遇於成都晦叔没久矣访其遗文略无在者乃赋此诗
<br>
<br>故人零落久山丘，谁记京华第一流。
<br>曹霸挥毫空万马，庖丁投刃解千牛，
<br>相逢梦境何劳记，追想青年未免愁。
<br>雷电取将遗稿尽，他年虚有茂陵求。
<br>
<br>予顷游青城数从上官道翁游暑中忽思其人
<br>
<br>往年屡游丈人祠，上官八十如婴儿。
<br>自言少年聋不治，芝房松鬣可无饥。
<br>叩之不答但解颐，德人之容端可师。
<br>我闻学道当精思，毕世不可须臾离。
<br>公虽泯默意可知，亡羊要是缘多岐。
<br>逝从公游亦未迟，联杖跨海寻安期。
<br>
<br>予秋夜观月得疟疾枕上赋小诗自戏
<br>
<br>贪看霜月步亭皋，不觉寒侵范叔袍。
<br>且倚诵诗驱疟鬼，断无人寄碧腴膏。
<br>
<br>予十年间两坐斥罪虽擢发莫数而诗为首谓之嘲咏风月既还山遂以风月名小轩且作绝句
<br>
<br>扁舟又向镜中行，小草清诗取次成。
<br>放逐尚非余子比，清风明月入台评！
<br>
<br>予十年间两坐斥罪虽擢发莫数而诗为首谓之嘲咏风月既还山遂以风月名小轩且作绝句～又
<br>
<br>绿蔬丹果荐瓢尊，身寄城南禹会村。
<br>连坐频年到风月，固应无客叩吾门。
<br>
<br>予十许岁即往来云门诸山今复与诸子来追念凄然
<br>
<br>经行犹记髧髦初，所至浑如过故墟。
<br>桥废夕阳空鹤表，碑亡春草没龟趺。
<br>荒郊渺渺羊牛下，丛木萧萧鸟雀呼。
<br>可恨一衰今至此，右携筇杖左人扶。
<br>
<br>予数年不至城府丁巳火後今始见之
<br>
<br>陈迹关心已自悲，劫灰满眼更增欷。
<br>山川壮丽昔无敌，城郭萧条今已非。
<br>窣堵招提俱昨梦，祝融回禄尚余威。
<br>故交减尽新知少，纵保桑榆谁与归？
<br>
<br>予使江西时以诗投政府丏湖湘一麾会召还不果偶读旧稿有感
<br>
<br>文字尘埃我自知，向来诸老误相期。
<br>挥毫当得江山助，不到潇湘岂有诗？
<br>
<br>予素不工书故砚笔墨皆取具而已作诗自嘲
<br>
<br>我昔生兵间，淮洛靡安宅。
<br>紞髦入小学，童卯聚十百。
<br>先生依灵肘，教以兔园册。
<br>仅能记姓名，笔砚固不择，
<br>灶煤磨断瓦，荻管随手画。
<br>稍长游名场，麤若分菽麦。
<br>偶窥文房谱，虽慕无由获。
<br>笔惟可把握，墨取黑非白，
<br>砚得石即已，殆可供捣帛。
<br>从渠膏梁子，窃视笑哑哑。
<br>
<br>予宿疾多已失去独气痛时作赋诗自宽
<br>
<br>疾久难全去，扶持度岁年。
<br>垣墙完罅隙，七箸禁芳鲜。
<br>渐减观书课，常储买药钱。
<br>乡人多不识，谁与问沉绵？
<br>
<br>予所居南并镜湖北则陂泽重复抵海小舟纵所之或数日乃归
<br>
<br>人间五十年，自笑晚乃悟。
<br>归来写苔纸，老惫无杰句。
<br>
<br>予所居三山在镜湖上近取舍东地一亩种花数十株强名小园因戏作长句
<br>
<br>出郭西南十里过，小园风月得婆娑。
<br>翠屏三扇恰相倚，玉镜一奁谁为磨？
<br>投镊未嫌衰鬓白，插花聊喜醉颜酡。
<br>耶溪更尽青鞋兴，免使将军怒脱靴。
<br>
<br>予行蜀汉间道出潭毒关下每憩罗汉院山光轩今复过之怅然有感
<br>
<br>山光轩上几闲游，潭毒关前又小留。
<br>麦陇雪苗寒剡剡，柘林风叶暮飕飕。
<br>马行剑阁从今始，门泊吴船亦已谋。
<br>醉眼每嫌天地迮，尽将万里著吾愁。
<br>
<br>予未冠即交诸名胜今无复在者感叹有作
<br>
<br>早岁乡闾接胜流，老来零落叹山丘。
<br>欲寻共语人难得，却是封侯印易求。
<br>数酌不能成兀兀，一枰且复寄悠悠。
<br>世间只有身差重，惆怅今年白尽头。
<br>
<br>予以淳熙戊戌岁自蜀归时年五十四今三十有二年矣犹复强健得小诗自贺
<br>
<br>入玉门关到酒泉，昔人想望若登天。
<br>岂知万里西征客，归卧家山三十年。
<br>
<br>予以壬戌六月十四日入都门癸亥五月十四日去国而中有闰月盖相距正一年矣慨然有赋
<br>
<br>三百六十日，扶衰得出都。
<br>略无新伎俩，仍是旧形模。
<br>世事蛮攻触，人情越事吴。
<br>勿言蓴菜老，檥棹醉湘湖。
<br>
<br>予以壬戌六月十四日入都门癸亥五月十四日去国而中有闰月盖相距正一年矣慨然有赋
<br>
<br>一百七十里，我行谁谓赊。
<br>期年初去国，度宿即还家。
<br>事似谈春梦，身如寄客槎。
<br>石帆村好在，重理旧桑麻。
<br>
<br>予欲自严买船下七里滩谒严光祠而归会滩浅陆行至桐庐始能泛江因得绝句
<br>
<br>客星祠下渺烟波，欠我扁舟舞短蓑。
<br>不为穷冬怕滩恶，正愁此老笑人多。
<br>
<br>予欲自严买船下七里滩谒严光祠而归会滩浅陆行至桐庐始能泛江因得绝句
<br>
<br>桐庐县前橹声急，苍烟茫茫白鸟双。
<br>乱山日落潮未落，胜绝不减吴松江。
<br>
<br>予自春夏屡病至立秋而愈作长句自贺
<br>
<br>良药扶衰抵万金，渐加糜粥辍呻吟。
<br>溪风拂簟有秋意，山影半庭生夕阴。
<br>薄俗只成惊老眼，幽居正得遂初心。
<br>岸巾待月栏干曲，更觉天公爱我深。
<br>
<br>余邦英惠小山新芽作小诗三首以谢
<br>
<br>家园破社得鹰爪，舌本初参便到眉。
<br>忽喜云腴来建苑，坐令渴肺生华滋。
<br>
<br>余邦英惠小山新芽作小诗三首以谢
<br>
<br>正焙如观诗大雅，小山当似变风论。
<br>脱今风格不类古，终有先王礼义存。
<br>
<br>余邦英惠小山新芽作小诗三首以谢
<br>
<br>平时共语不成些，痴坐空雕藜苋肠。
<br>谁遣春风入牙颊，诗成忽带小山香。
<br>
<br>余得芦竹拄杖于舍傍民家似芦非芦坚劲轻滑色如栗玉入手错然微有声它杖莫及作五字唐律记之
<br>
<br>轻坚芦竹杖，入用自龟堂。
<br>挺节冰霜後，论交岁月长。
<br>心空无宠辱，时异有行藏。
<br>老病登临少，何妨日倚床。
<br>
<br>余得木杖于秦望山中今三十年矣陇蜀万里未尝相舍戏赋长句赠之
<br>
<br>提携到处觉身轻，楚泽秦关不计程。
<br>只道维摩无侍者，谁知上座是同行。
<br>青鞋白拂真相称，湘竹溪藤误得名。
<br>珍重从今常倚壁，住庵吾欲过浮生。
<br>
<br>余寒
<br>
<br>漠漠余寒透客衣，江村倍觉失春期。
<br>颉颃燕比常年晚，开落花争数日迟。
<br>
<br>余年二十时尝作菊枕诗颇传於人今秋偶复采菊缝枕囊凄然有感
<br>
<br>采得黄花作枕囊，曲屏深幌閟幽香；
<br>唤回四十三年梦，灯暗无人说断肠。
<br>
<br>余年二十时尝作菊枕诗颇传於人今秋偶复采菊缝枕囊凄然有感
<br>
<br>少日曾题菊枕诗，蠹编残稿锁蛛丝。
<br>人间万事消磨尽，只有清香似旧时。
<br>
<br>余年四十六入峡忽复二十三年感怀赋长句
<br>
<br>当年吊古巴东峡，雪洒扁舟见早梅。
<br>宋玉宅边新酒美，巫山庙下暮猿哀。
<br>樵柯烂尽棋方剧，客甑炊成梦未回。
<br>已把痴顽敌忧患，不劳团扇念寒灰。
<br>
<br>余庆出游夜归
<br>
<br>杖藜寻胜惬幽情，芒屦如飞病体轻。
<br>迎客野梅才半吐，避人山雉尚徐行。
<br>东溪水落滩声壮，南岭云酣雪意成。
<br>薄暮归来僧已定，佛龛独对一灯明。
<br>
<br>余往与宇文叔介同客山南今年叔介客死临安十月十一夜忽梦相从取架上书共读如平生读未竟忽辞去留之不可曰欲归校药方既觉泫然不能已因赋此诗
<br>
<br>羁魂憔悴远相寻，髭断肩寒带苦吟。
<br>归校药方缘底事？知君死抱济时心。
<br>
<br>余为成都帅司参议成将军汉卿为成都路兵钤相从无虚日余被召出蜀汉卿坐法谪居於涪既得自便因卜筑为涪人今年广汉僧祖城来山阴乃言尝至永嘉乐清县柳市之广福寺有黄先生寓寺中炼丹及见则汉卿也余闻之感叹不已为赋此诗
<br>
<br>将军胸中备文武，铁马黄旗玉关路。
<br>羌胡可灭心自知，富贵有命才可与。
<br>夺官置之三硖中，空山猿鸟同朝暮。
<br>道逢奇士握手谈，明日家人不知处。
<br>平生心事一丹灶，万里生涯两芒屦。
<br>东嘉古寺卧高秋，时有巢仙来叩户。
<br>山中岂识故将军，但怪英姿凛不群；
<br>电眼蝟须长八尺，论丹说剑气凌云。
<br>
<br>鱼池将涸车水注之
<br>
<br>清波溜溜入新渠，邻曲来观乐有余。
<br>试手便同三日雨，满陂已活十千鱼。
<br>喜如雷动风行际，快若天开地辟初。
<br>万物但令俱有托，吾曹安取爱吾庐！
<br>
<br>渔扉
<br>
<br>湖上千峰翠作围，正应佳处著渔扉。
<br>迂疏自计难谋食，老病谁令未拂衣？
<br>万里沧波鸥乍没，千年华表鹤重归。
<br>一盂粟饭吾何恨，自古高人有采薇。
<br>
<br>渔扉
<br>
<br>蜻蜓浦上一渔扉，回首人间万事非。
<br>卖药山城携鹤去，看碑野寺策驴归。
<br>偶因束带悲腰减，常为梳头感发稀。
<br>午睡定知无客搅，曲肱闲看雨霏霏。
<br>
<br>渔父
<br>
<br>千钱买一舟，百钱买两桨。
<br>朝看潮水落，暮看潮水长。
<br>持鱼换盐酪，县郭时下上。
<br>亦或得浊醪，不复计瓶盎，
<br>浩歌忘远近，醉梦堕莽苍。
<br>玄真不可逢，悠然寄遐想。
<br>
<br>渔父
<br>
<br>楚江茫茫新雨霁，残云蹙作鱼鳞细。
<br>老翁短楫去若飞，我欲从之已天际。
<br>从之不可况共语，醉眼知渠轻一世。
<br>直钓去饵五十年，此意宁为得鱼计！
<br>
<br>渔父
<br>
<br>食箪虽薄尚羹藜，且喜今朝酒价低。
<br>一棹每随潮上下，数家相望埭东西。
<br>团团箬笠偏宜雨，策策芒鞋不怕泥。
<br>应笑漆园多事在，本来无物更谁齐？
<br>
<br>渔父
<br>
<br>数十年来一短蓑，死期未到且婆娑。
<br>敲门赊酒常酣醉，举纲无鱼亦浩歌。
<br>片月又生红蓼岸，孤舟常占白鸥波。
<br>人间各自生涯别，文叔君房媿汝多。
<br>
<br>渔歌
<br>
<br>斜阳收尽暮烟青，嫋嫋渔歌起远汀。
<br>商略野人何所恨，数声哀绝不堪听。
<br>
<br>渔家
<br>
<br>江上渔家水蘸扉，闲云片片傍苔矶。
<br>钓收鹭下虚舟立，桥断僧寻别径归。
<br>海近冈峦多迤逦，天寒雾雨正霏微。
<br>羊裘老作桐江叟，点检初心幸未违。
<br>
<br>渔浦
<br>
<br>桐庐处处是新诗，渔浦江山天下稀。
<br>安得移家常住此，随潮入县伴潮归。
<br>
<br>渔浦
<br>
<br>渔翁持鱼叩舷卖，炯炯绿瞳双脸丹。
<br>我欲从之逝已远，菱歌一曲暮江寒。
<br>
<br>渔翁
<br>
<br>江头渔家结茆庐，青山当门画不如。
<br>江烟淡淡雨疏疏，老翁破浪行捕鱼。
<br>恨渠生来不读书，江山如此一句无。
<br>我亦衰迟惭笔力，共对江山三叹息。
<br>
<br>渔翁
<br>
<br>船入芦花日暮时，双瞳炯炯鬓如丝。
<br>世间岂少磻溪叟，老向烟波人不知。
<br>
<br>渔翁
<br>
<br>文叔君房两故人，可怜俱作白头新。
<br>桐江归伴邻翁醉，一笑相看意却真。
<br>
<br>渔隐堂独坐至夕
<br>
<br>斜倚筇枝岸幅巾，闭门久已谢知闻。
<br>中庭日正花无影，曲沼风生水有纹。
<br>三尺桐丝多静寄，一樽玉瀣足幽欣。
<br>世间万事都忘尽，惟向闲中屡策勋。
<br>
<br>与村邻聚饮
<br>
<br>冬日乡闾集，珍烹得?尝。
<br>蟹供牢九美，鱼煮脍残香。
<br>鸡跖宜菰白，豚肩杂韭黄。
<br>一欢君勿惜，丰歉岁何常？
<br>
<br>与村邻聚饮
<br>
<br>交好贫尤笃，乡情老更亲。
<br>鯗香红糁熟，炙美绿椒新。
<br>俗似山川古，人如酒醴醇。
<br>一杯相属罢，吾亦爱吾邻。
<br>
<br>与儿辈泛舟游西湖一日间晴阴屡易
<br>
<br>逢著园林即款扉，酌泉鬻笋欲忘归。
<br>杨花正与人争路，鸠语还催雨点衣。
<br>古寺题名那复在，後生识面自应稀。
<br>伤心六十余年事，双塔依然在翠微。
<br>
<br>与儿辈论李杜韩柳文章偶成
<br>
<br>吏部仪曹体不同，拾遗供奉各家风。
<br>未言看到无同处，看得同时已有功。
<br>
<br>与儿辈小集
<br>
<br>老子秋来乐事稠，吴粳新捣酒新篘。
<br>矮黄不待园官送，小白每烦溪女留。
<br>顿饱可怜频梦与，半酣自喜有儿酬。
<br>不如意事何穷已？且放团栾一笑休。
<br>
<br>与儿孙同舟泛湖至西山旁憩酒家遂游任氏茅庵而归
<br>
<br>过埭维舟古柳根，却扶拄杖入烟村。
<br>印泥接迹牛羊过，投宿争林鸟雀喧。
<br>酒保殷勤邀瀹茗，道翁伛偻出迎门。
<br>郊居不与人间事，惟有耕桑得细论。
<br>
<br>与儿孙小饮
<br>
<br>岁暮寒多雨，村深早闭门。
<br>荒园摘葵芥，近市买鸡豚。
<br>短褐联三世，幽窗共一樽。
<br>五曹常得此，余事不须论。
<br>
<br>与儿子至东村遇父老共语因作小诗
<br>
<br>桑竹穿村巷，衡茅隔土垣。
<br>海氛成物象，秋气肃川原。
<br>豆芋行将熟，鸡豚亦已繁。
<br>丰凶岁所有，农事更深论。
<br>
<br>与高安刘丞游大愚观壁间两苏先生诗
<br>
<br>野性纵壑鱼，官身坠阱虎。
<br>适得建溪春，颇意松下釜。
<br>微霜初变寒，短景已过午。
<br>佳客能联翩，老宿相劳苦。
<br>怀哉两苏公，去日不可数。
<br>泉扃一埋玉，世事几炊黍。
<br>吾侪生苦晚，伫立久恻楚。
<br>尚想来游时，黄锺赓大吕。
<br>
<br>与建子振孙登千峰榭观乌龙雪
<br>
<br>二樨慧堪怜，犹赊志学年。
<br>能抛竹騕褭，来看玉蜿蜒。
<br>百念宽身後，余生慰眼前。
<br>善和书幸在，它日要人传。
<br>
<br>与黎道士小饮偶言及曾文清公慨然有感
<br>
<br>临川税驾忽数月，嗜睡爱闲常闭门。
<br>君诗始惬病僧意，吾道难为俗人言。
<br>秋雨凄凄黄叶寺，春风酣酣绿树村。
<br>曾公九原不可作，一樽破涕诵招魂。
<br>
<br>与邻翁登山亭
<br>
<br>数掩槿篱围夕照，一间茅舍背阴崖。
<br>吾生扰扰实无乐，人事悠悠那可谐？
<br>忧患向来侵绿鬓，登临此日费青鞋。
<br>京华旧友凋零尽，野老逢迎一散怀。
<br>
<br>与青城道人饮酒作
<br>
<br>君不见太傅晚岁具海舟，归欲极意东山游；
<br>翰林偶脱夜郎谪，大醉赋诗黄鹤楼。
<br>两公穷达何足道，同是逸气横清秋。
<br>我无一事行千里，青山白云聊散愁。
<br>有酒不换西凉州，无酒不典鷫鷞裘。
<br>不作王猛傲睨坐扪虱，不作甯戚悲歌起饭牛。
<br>五云覆鼎金丹熟，笙鹤飘然戏十洲。
<br>
<br>与野人散策门外
<br>
<br>春意侵寒律，川云结夕阴。
<br>闲人了无事，邻叟偶相寻。
<br>废沼萍黏块，孤村雀满林。
<br>世间真梦耳，何物可关心？
<br>
<br>与子虡子坦坐龟堂後东窗偶书
<br>
<br>时鸟朝暮鸣，芳草日夜生。
<br>春风舍我去，岁律俄峥嵘。
<br>缀簇茧白白，出陂稻青青。
<br>鸣机织苎葛，暑服亦已成。
<br>小儿结山房，窗户颇疏明。
<br>万事不挂眼，朱黄浩纵横。
<br>佳哉东北风，吹下读书声；
<br>功名讵敢望，且复慰父兄。
<br>
<br>与子坦子聿游明觉十四韵
<br>
<br>我自何山来，觅路占楼钟。
<br>联翩两葛巾，跌宕一短筇。
<br>深谷已曛黑，夕阳犹半峰。
<br>堂中千岁师，磊砢如古松。
<br>残僧三四辈，斗粟各自舂。
<br>长廊久寂寞，香火亦阙供。
<br>颇闻在世时，一钵制恶龙，
<br>时时出雷雨，百里常年丰。
<br>宿缘忽云尽，献供无春农。
<br>馋乌晨攫饭，饥鼠夜穿墉。
<br>而况我辈人，生世本不逢，
<br>胡不安汝分，终年抗尘容？
<br>静观兴废事，可洗芥蔕胸。
<br>一笑下山去，村坞烟重重。
<br>
<br>与子坦子聿元敏犯寒至东园寻梅
<br>
<br>北风吹人身欲僵，老翁畏冷昼闭房。
<br>梅花忽报消息动，意气山立非复常。
<br>二儿一孙奉此老，瘦藤夭矫凌风霜。
<br>幽禽白颊忽满树，似与我辈争翱翔。
<br>沟绝无声冻地裂，耿耿寒日青无光。
<br>归来相视不得语，小榼一写鹅儿黄。
<br>
<br>与子聿读经因书小诗示之
<br>
<br>经中固多趣，我老未能忘。
<br>似获连城璧，如倾九酝觞。
<br>信能明孔氏，何暇傲羲皇。
<br>努力晨昏事，躬行味始长。
<br>
<br>宇文衮臣吏部予在蜀日与之游至厚契阔死生二十年矣庚申三月忽梦相从如平生怆然有赋
<br>
<br>英姿爽气宇邛州，虽古人中岂易求。
<br>六月长途将暍死，一天风雹起龙湫。
<br>
<br>宇文子友闻予有西郊寻梅诗以诗借观次其韵
<br>
<br>拾遗遗迹付缁郎，槁叶凝尘欲满堂。
<br>已恨樽罍孤胜践，更堪风雨病幽芳。
<br>兰荪千古有同调，蜂蝶一春空自忙。
<br>马上得诗归绝叹，故园三径久成荒。
<br>
<br>雨
<br>
<br>映空初作茧丝微，掠地俄成箭镞飞。
<br>纸帐光迟饶晓梦，铜炉香润覆春衣。
<br>池鱼鱍鱍随沟出，梁燕翩翩接翅归。
<br>惟有落花吹不去，数枝红湿自相依。
<br>
<br>雨
<br>
<br>晓望横斜映水亭，暮看飘洒湿帘旌。
<br>不嫌平野苍茫色，实厌空阶点滴声。
<br>上策莫如常熟睡，少安毋躁会当晴。
<br>且将穑事传童稚，未插秧时正好耕。
<br>
<br>雨
<br>
<br>家近蓬莱白玉京，草堂登望不胜清。
<br>初惊野色昏昏至，已见波纹细细生。
<br>残醉顿消迎乱点，微吟渐苦入寒声。
<br>只愁今夕虚檐滴，又封青灯梦不成。
<br>
<br>雨
<br>
<br>秋冬久不雨，气浊喜云生。
<br>麦垄崇朝润，茆檐彻夜声。
<br>初来断幽径，渐密杂疏更。
<br>赖有墙阴荠，离离已可烹。
<br>
<br>雨
<br>
<br>薄晚初沾洒，清晨更惨凄。
<br>鱼寒抛饵去，鸦湿就檐栖。
<br>幽涧溅溅溜，长堤浅浅泥。
<br>一杯持自贺，吾事在锄犁。
<br>
<br>雨复作
<br>
<br>今日云归恰喜晴，小池忽见水纹生。
<br>窗昏又辍雠书课，卧听萧萧打叶声。
<br>
<br>雨复作自近村归
<br>
<br>夜听萧萧未涨溪，朝行滮滮已成泥。
<br>可怜鸠取招麾速，谁似云知出处齐？
<br>野菊枝长半狼藉，江枫叶落正凄迷。
<br>行人也识龟堂老，小榼村醪手自携。
<br>
<br>雨过行视舍北菜圃因望北村久之
<br>
<br>蔬畦蹑屐惬幽情，检挍园丁日有程。
<br>得雨尚悭须灌溉，我来时听桔槔声。
<br>
<br>雨过行视舍北菜圃因望北村久之
<br>
<br>吴牛啮草卧斜阳，乌臼青红未饱霜。
<br>急趁路乾来寓目，十分闲事却成忙。
<br>
<br>雨寒戏作
<br>
<br>扫园收槲叶，掊地甃塼炉。
<br>幸有藜烹粥，何惭纸作襦。
<br>
<br>雨後
<br>
<br>甘澍慰群望，浮云还故墟。
<br>新凉生枕簟，余润入犁锄。
<br>帘上翩翩燕，蒲新鱍鱍鱼。
<br>素秋犹半月，团扇意先疏。
<br>
<br>雨後
<br>
<br>础润还成雨，云收旋作晴。
<br>岩花分日发，林笋逐番生。
<br>笔砚行常具，轩窗晚更明。
<br>尘埃幸不到，那得废诗情。
<br>
<br>雨後
<br>
<br>雨後凉生病体轻，闲拖拄杖出门行。
<br>槐花落尽桐阴薄，时有残蝉一两声。
<br>
<br>雨後
<br>
<br>小筑涛江外，微凉暑雨余。
<br>倾囊致欢伯，信脚到华胥。
<br>芳草翩翩蝶，清池泼泼鱼。
<br>此翁虽耄矣，作计未全疏。
<br>
<br>雨後
<br>
<br>一夜茅檐雨，晨兴乃尔凉。
<br>禽鱼皆遂性，草木自吹香。
<br>微润生琴藨，纤尘避笔床。
<br>悠然北窗兴，真欲傲羲皇。
<br>
<br>雨後出门散步
<br>
<br>细水穿沙溜，残云扶雨归。
<br>不成游酒市，且作倚渔扉。
<br>老大徂年速，羁穷壮志违。
<br>破裘虽百结，犹胜泣牛衣。
<br>
<br>雨後出门散步
<br>
<br>病叶常先霣，寒潮只暗生。
<br>扶衰赖药石，随意出柴荆。
<br>细路牛栏湿，疏篱绩火明。
<br>枯荣不须计，千古一棋枰。
<br>
<br>雨後登西楼独酌
<br>
<br>老觉人间无一欣，强寻高处看归云。
<br>天空列嶂开图画，水落寒江学篆文。
<br>四海道途行太半，百年光景近中分。
<br>交游赖有曲生在，正向愁时能策勋。
<br>
<br>雨後独登拟岘台
<br>
<br>高城断处阁横空，目力虽穷兴未穷。
<br>燕子争泥朱槛外，人家晒网绿洲中。
<br>谁能招唤三秋月？我欲凭陵万里风。
<br>更比岘山无湛辈，论交惟是一枝筇。
<br>
<br>雨後复小雪
<br>
<br>雨雪来无已，冬春忽欲交。
<br>贱贫安淡薄，老钝耐讥嘲。
<br>村酒儿能取，农书手自钞。
<br>暮年真个嬾，屋漏旋添茆。
<br>
<br>雨後过近村
<br>
<br>赋罢潚明归去来，紵衣桐帽一时裁。
<br>岁华新笋初成竹，天气停云未断梅。
<br>江路醉归常嵬峨，僧窗闲过即徘徊。
<br>老人剩有凋年感，寄语城笳莫苦催。
<br>
<br>雨後寒甚
<br>
<br>陂泽连山脚，风烟接海滨。
<br>孤鸿悲远客，残菊伴陈人。
<br>酒尽瓶枵腹，炉寒客曲身。
<br>老翁殊耐事，一笑自回春。
<br>
<br>雨後极凉
<br>
<br>金微未壮长，火老尚余烬，
<br>可怜茅舍翁，瞑目困藉躏。
<br>萧萧得一雨，天气颇清润，
<br>岂惟爽襟灵，亦足祛疾疢。
<br>浮生日月驶，老死才一瞬。
<br>圣贤邈不嗣，利欲以身徇。
<br>孰能痛澡雪，此道庶少进。
<br>闭门君但学，妙理天岂吝。
<br>
<br>雨後极凉料简箧中旧书有感
<br>
<br>日昳小雨不至晡，雨虽未足凉有余。
<br>细泉泠泠咽幽窦，清风策策惊高梧。
<br>笠泽老翁病苏醒，欣然起理西斋书。
<br>十年灯前手自校，行间颠倒黄与朱。
<br>区区朴学老自信，要与万卷归林庐。
<br>尔来世俗喜变古，凿空饰诈无根株。
<br>愀然抚几三太息，力薄抱恨何由祛？
<br>兰台漆书非己责，且为签縢除蠹鱼。
<br>
<br>雨後集湖上
<br>
<br>野水交流自满畦，芳池新涨恰平堤。
<br>花藏密叶多时在，莺占高枝尽日啼。
<br>绣袂窦裙催结束，金尊翠杓共提携。
<br>白头自喜能狂在，笑襞蛮牋落醉题。
<br>
<br>雨後绝凉偶作
<br>
<br>槐阴日色薄，桐叶雨声长。
<br>林下有余适，城中无此凉。
<br>浮瓜寒水碧，斸药小鉏香。
<br>未许陶潜达，华簪何足忘。
<br>
<br>雨後快晴步至湖塘
<br>
<br>齿豁从教道字讹，负薪陌上且行歌。
<br>古人亦自逢时少，吾辈何疑忤俗多。
<br>山扫黛痕如尚湿，湖开镜面似新磨。
<br>亦知大有抓髯处，无奈西流白日何！
<br>
<br>雨後凉甚
<br>
<br>并海宽闲野，清秋摇落天。
<br>微凉供美睡，稳字入新联。
<br>陋屋萧萧雨，修茼细细泉。
<br>晚窗生酒兴，洗酌一陶然。
<br>
<br>雨後露坐小酌
<br>
<br>闭门谁与乐颓年，旋扫桐阴近酒边。
<br>病久一春稀见蝶，雨多六月始闻蝉。
<br>官仓求饱真聊尔，山墅怀归每惘然。
<br>从此读书仍复嬾，惟留白眼望青天。
<br>
<br>雨後散步後园
<br>
<br>淡日轻云未快晴，涓涓沟水去无声。
<br>为怜一径新苔绿，别就墙阴取路行。
<br>
<br>雨後散步後园
<br>
<br>泽国霜迟木未疏，秋来更觉爱吾庐。
<br>芭蕉绿润偏宜墨，戏就明窗学草书。
<br>
<br>雨後殊有秋意
<br>
<br>天地新秋入苦吟，诗书万古付孤斟。
<br>爱君忧国孤臣泪，临水登山节士心。
<br>只叹鼻端无妙斲，岂知弦外有遗音。
<br>剡中胜践今犹昔，安得高人支道林？
<br>
<br>雨後微阴光景益奇复得长句
<br>
<br>结辙轩车已扫空，挥犀谈笑与谁同？
<br>日消浅醉闲吟里，春在轻阴薄霭中。
<br>百尺游丝喜风定，一双新燕说泥融。
<br>天工只费须臾力，开遍东阑半丈红。
<br>
<br>雨後至近村
<br>
<br>夜雨晓方止，朝云犹作阴。
<br>山余一寸碧，溪长半篙深。
<br>卧泛白鸥渚，行穿黄叶林。
<br>老农能共语，真率会人心。
<br>
<br>雨後至近村
<br>
<br>年耄身犹健，秋高疾已平。
<br>邻翁思问讯，蔬圃要巡行。
<br>竹杖轻无迹，芒鞋捷有声。
<br>相逢无别语，努力事冬耕。
<br>
<br>雨霁
<br>
<br>雨霁禽鱼乐，风生草木香。
<br>老惊时易失，闲觉日偏长。
<br>合合蛙何怒？翩翩蝶许忙！
<br>闭门真得计，切勿变轩昂。
<br>
<br>雨霁
<br>
<br>一雨洗炎蒸，危阑偶独凭。
<br>凉颸生萃蔡，爽气入鬅鬙。
<br>庭下宵游磷，盘中昼扫蝇。
<br>绝胜尘土裹，马上嚼寒冰。
<br>
<br>雨霁出游书事
<br>
<br>十日苦雨一日晴，拂拭拄杖西村行。
<br>清沟泠泠流水细，好风习习吹衣轻。
<br>四邻蛙声已合合，两岸柳色争青青。
<br>辛夷先开半委地，海棠独立方倾城。
<br>春工遇物初不择，亦秀燕麦开芜菁。
<br>荠花如雪又烂熳，百草红紫那知名。
<br>小鱼谁取置道侧，细柳穿颊危将烹。
<br>欣然买放寄吾意，草莱无地苏疲氓。
<br>
<br>雨霁春色粲然喜而有赋
<br>
<br>应接年光老渐慵，能犹一饮百分空。
<br>半沾蝶粉帘栊雨，远送莺声巷陌风。
<br>千缕麴尘杨柳绿，万枝猩血海棠红。
<br>从来造物陶甄手，却在闲人诗句中。
<br>
<br>雨凉小饮戏作
<br>
<br>孤村小院雨输凉，团扇流尘簟避床。
<br>蛩思感秋吟坏壁，萤光乘暗遶高梁。
<br>巾箱字细成褫嬾，醽醁杯深断送狂。
<br>坐睡觉来人已散，帘栊时度玉簪香。
<br>
<br>雨闷示儿子
<br>
<br>东吴春雨多，略无三日晴。
<br>蒙蒙平野暗，淅淅空阶声。
<br>百花雨中尽，三月未闻莺。
<br>重裘坐奥室，时序真强名。
<br>亦欲借驴出，泥淖沾衣缨。
<br>抚事每累欷，浊醪聊独倾。
<br>景运今方开，关辅一日平。
<br>我家本好畤，灞滻可躬耕，
<br>买酒新丰市，看花下杜城，
<br>会当与汝辈，藉草作清明。
<br>
<br>雨晴
<br>
<br>久雨作我病，今朝身顿轻。
<br>花房避初旭，帘影弄新晴。
<br>漉酒纶巾折，听琴拄杖横。
<br>翛然又终日，未觉负平生。
<br>
<br>雨晴
<br>
<br>旱暵常思雨，沉阴却喜晴。
<br>放船莲荡远，岸帻竹风清。
<br>淮浦戎初遁，兴州盗甫平。
<br>为邦要持重，死复议消兵。
<br>
<br>雨晴
<br>
<br>山川炳焕似辟国，风雨退收如解严。
<br>老子真成无一事，抱孙负日坐茆檐。
<br>
<br>雨晴
<br>
<br>闲曳枯筇自在行，曲廊小阁赏新晴。
<br>幽禽叶底吟风久，残雨枝间照日明。
<br>茶映盏毫新乳上，琴横荐石细泉鸣。
<br>亦知老健终难恃，且复萧然得此生。
<br>
<br>雨晴
<br>
<br>小雨初增气惨凄，新晴差解病沉迷。
<br>虚廊静院听松籁，细草甘泉养鹿麛。
<br>寒霭细分山远近，野歌相应路高低。
<br>孰知倦客萧然意，水品茶经手自携。
<br>
<br>雨晴步至山亭欲遂游东村不果
<br>
<br>村陋垣屋颓，岁晚风雨横。
<br>泥涂绝还往，餐粥养衰病。
<br>药囊杂书卷，白发满清镜。
<br>一榻卧兼旬，不践墙下径。
<br>乌鹊忽报晴，霜重节侯正。
<br>厌供冻砚愁，颇动蜡屐兴。
<br>山楹快远眺，松吹惬幽听。
<br>地瘦药苗稀，叶脱木枝劲。
<br>东村未为远，脚力不济胜。
<br>三叹入荆扉，跏趺学僧定。
<br>
<br>雨晴风日绝佳徙倚门外
<br>
<br>一双芒屩伴筇枝，不用儿扶自出嬉。
<br>贪看南山云百变，舍西溪上立多时。
<br>
<br>雨晴风日绝佳徙倚门外
<br>
<br>茶酽无端废午眠，杖藜信步到门前。
<br>青裙溪女结蚕卦，白发庙巫催社钱。
<br>
<br>雨晴风日绝佳徙倚门外
<br>
<br>章老三年病方死，吴翁一夕呼不醒。
<br>独有此身顽似铁，倚门常看暮山青。
<br>
<br>雨晴游洞宫山天庆观坐间复雨
<br>
<br>近水松篁锁翠微，洞天宫殿对清晖。
<br>快晴似为酴醾计，急雨还妨燕子飞。
<br>道士昼闲丹灶冷，山童晓出药苗肥。
<br>拂床不用勤留客，我困文书自怕归。
<br>
<br>雨晴游香山
<br>
<br>雨打酴醾夜未拆，一晴柳岸先飘雪。
<br>我摇画楫镜湖中，碧水青天两奇绝。
<br>长歌缥缈云不动，横笛清悲竹将裂。
<br>悠然起舞影零乱，卓尔四顾心激烈。
<br>好山可隐轻舍去，故人已贵长乖隔。
<br>肺渴生尘防酒兴，眼晕成花作书厄。
<br>平生所期无一遂，独有旷快相除折。
<br>夜归灯火闹湖边，淡淡西南一勾月。
<br>
<br>雨晴至园中
<br>
<br>入夏经月雨，园路久已荒。
<br>今朝偶一到，蒿艾如人长。
<br>岂惟蛙黾豪，颇觉蜂蝶狂。
<br>怅然怀故山，舍东百本桑。
<br>迨此积雨余，枝叶沃以光。
<br>父老适相遇，藉草挥一觞。
<br>一觞颓然醉，笑语相扶将。
<br>赋诗示儿子，此乐未易忘。
<br>
<br>
<br>雨三日歌 
<br>秋风戒寒雨三日，空村无人暮萧瑟。
<br>北窗书生万卷书，齿豁头童真可惜。
<br>轮囷新蟹黄欲满，磊落香橙绿堪摘。
<br>兴来尚能气吞酒，诗成不觉泪渍笔。
<br>士生蓬矢射四方，扫平河雒吾侪职。
<br>湖中隐士倘可逢，握手与君谈至夕。
<br>
<br>雨声
<br>
<br>雨声点滴朝复暮，中有诗人绝尘句。
<br>云门咸池渺千古，断谱遗音此其绪。
<br>雨声点滴夜不休，中有羁臣去国愁；
<br>九疑联翩湘水秋，忠诚内激涕自流。
<br>我今衰病百无念，卧对青灯吐残焰，
<br>支床纳息效寒龟，傍枕长吟笑孤剑。
<br>雨声不断睡愈美，窗白鸦啼揽衣起；
<br>呼儿烧兔倾浊醪，又倚胡床雨声里。
<br>
<br>雨声
<br>
<br>暑气满天地，薄暮加烦促。
<br>清风吹急雨，集我北窗竹。
<br>竹声萧萧固自奇，况得雨声相发挥。
<br>令人忽忆云门寺，半夜长松堕雪时。
<br>
<br>雨夕
<br>
<br>岁旱连夏秋，客袂厌尘土。
<br>欣然成一笑，爱此清夜雨。
<br>瓦檠堕灯烬，铜碗起香缕。
<br>心清病良已，境寂句欲吐。
<br>东溪久枯涸，想像素蛟舞。
<br>分喜到沟池，游鱼命俦侣。
<br>
<br>雨夕独酌书感
<br>
<br>数掩芦藩常不开，饥鸦两两啄青苔。
<br>雨来十日未成雪，岁尽一枝初见梅。
<br>池上晚行携独鹤，灯前夜酌拨新醅。
<br>渔村老景今如许，骏马旧游安在哉？
<br>
<br>雨夕焚香
<br>
<br>芭蕉叶上雨催凉，蟋蟀声中夜渐长。
<br>燔十二经真太漫，与君共此一炉香。
<br>
<br>雨夕排闷
<br>
<br>买牛耕剡曲，举世笑迂疏。
<br>流落愈忧国，衰残犹读书。
<br>滔滔安税驾？耿耿独愁余。
<br>破屋秋多雨，情怀用底摅？
<br>
<br>雨夕排闷
<br>
<br>烟雨暗郊墟，颓然卧草庐。
<br>虫喧梦回枕，灯伴读残书。
<br>短褐频关念，荒畦久废锄。
<br>更堪湖水涨，累日食无鱼！
<br>
<br>雨夕枕上作
<br>
<br>鬓毛日夜雪霜稠，冉冉年光逝肯留？
<br>酒力但资愁作祟，雨声偏与睡为仇。
<br>铭旌官职眼前事，史册姓名身後忧。
<br>毕竟此生何处是，江湖万里有孤舟。
<br>
<br>雨霰作雪不成大风散云月色皎然
<br>
<br>数间茅屋寄蓬蒿，天遣来归息我劳。
<br>月可一庭陈素练，风酣万木起惊涛。
<br>病侵齿发才虽尽，酒挟江山气尚豪。
<br>安得人间掣鲸手，共提笔阵法庄骚？
<br>
<br>雨雪兼旬有赋
<br>
<br>冬温思雨雪，稍久已复厌；
<br>祁寒人怨咨，千载语犹验。
<br>人心自无常，天命本不僭。
<br>积阴势已极，浮云会当歛。
<br>山花红酣酣，溪水绿灩灩；
<br>短篷倘可具，与子东入剡。
<br>
<br>雨雪久无来客亦不能出作长句排闷
<br>
<br>造物无情岂我私，从来不使堕危机。
<br>青云路近常排去，白浪堆高亦脱归。
<br>残稿尚存空自许，故人略尽欲谁依？
<br>新春雪暗山村路，且复焚香独掩扉。
<br>
<br>雨夜
<br>
<br>苍云昼埋山，白雨夜溢渠，
<br>虚堂闪风灯，独处谁与娱？
<br>吾生过六十，鬓发日夜疏。
<br>出当饮美酒，归当读奇书；
<br>可怜两不遂，兀兀如枯株。
<br>明复对胥吏，孤愤何由摅？
<br>
<br>雨夜
<br>
<br>北风吹雨乱疏钟，蔌蔌灯花破碎红。
<br>孤梦正行天一握，高城俄报鼓三通。
<br>衰迟空抱屠龙技，豪俊谁收汗马功？
<br>但愿舆图早来复，白头敢望起云中。
<br>
<br>雨夜
<br>
<br>百紫千红占岁华，又随风雨卷泥沙。
<br>即今空有梦为蝶，当日会将命乞花。
<br>倦枕残灯人寂寞，幽窗小草字欹斜。
<br>悲欢变灭何穷已，学我山僧自一家。
<br>
<br>雨夜
<br>
<br>暮雨濯残热，史官非坐曹。
<br>忍惭靡粟帛，偷暇近诗骚。
<br>屋老孤灯闇，风颠万木号。
<br>明朝有奇事，江阁看秋涛。
<br>
<br>雨夜
<br>
<br>一雨遂通夕，安眠失百忧。
<br>窗扉淡欲晓，枕簟凛生秋。
<br>画烛争棋道，金尊数酒筹。
<br>依然锦城梦，忘却在南州。
<br>
<br>雨夜
<br>
<br>细雨催扃户，昏灯照拥衾。
<br>倦知秋漏永，瘦怯晓寒深。
<br>林鹊依檐宿，莎虫入户吟。
<br>此时搔短发，谁会欲归心？
<br>
<br>雨夜
<br>
<br>断岸轻烟著柳条，孤村小雨夜萧萧。
<br>荒鸡隔浦声相续，短烛无风焰自摇。
<br>朴学元知縻岁月，残生竟是老渔樵。
<br>最怜鬓畔千茎雪，日日春风吹不消。
<br>
<br>雨夜
<br>
<br>吴中地多雨，海角客常愁。
<br>羸病须医药，残年忆辈流。
<br>解装孤驿晚，捩柁小江秋。
<br>莫起潇湘兴，无才赋远游。
<br>
<br>雨夜
<br>
<br>病多渐减灯前课，老甚都忘枕上愁。
<br>一段高情谁会得，卧听檐雨泻清秋。
<br>
<br>雨夜
<br>
<br>小雨初凉夜，残灯欲暗时。
<br>病多愁近酒，心弱怯题诗。
<br>旧友殊方少，归耕晚岁宜。
<br>回头语孤影，此意有君知。
<br>
<br>雨夜
<br>
<br>麦熟家家喜堕涎，龟堂依旧突无烟。
<br>雨中更觉凄凉甚，一点残灯守蠹编。
<br>
<br>雨夜
<br>
<br>两鬓新霜换旧青，客游身世等浮萍。
<br>少年乐事消除尽，雨夜焚香诵道经。
<br>
<br>雨夜
<br>
<br>急雨如河泻瓦沟，空堂卧对一灯幽。
<br>老鸡多事强知晓，落叶无情先报秋。
<br>身未盖棺谁可料？尊常有酒莫闲愁。
<br>功名老大从来事，且复长歌起饭牛。
<br>
<br>雨夜
<br>
<br>庭院萧条秋意深，铜炉一炷海南沉。
<br>幽人听尽芭蕉雨，独与青灯话此心。
<br>
<br>雨夜
<br>
<br>岁晚茆茨劣自容，齿摇将脱发将童。
<br>心游万里关河外，身卧一窗风雨中。
<br>医不可招惟忍病，书犹能读足忘穷。
<br>夜阑睡觉蛩声里，时见灯花落碎红。
<br>
<br>雨夜
<br>
<br>末路萧条客子心，不堪徂岁更沉阴。
<br>低檐雨滴睡眠少，败壁灯残感慨深。
<br>不办典衣谋尽醉，尚能拥鼻作微吟。
<br>交朋一散如天远，试向今宵梦里寻。
<br>
<br>雨夜
<br>
<br>羸躯对影怆余龄，追念平时只自惊。
<br>夏木正浓桐叶坠，秋风未起草虫鸣。
<br>蠹鱼似是三生业，汗马难希百世名。
<br>小雨迎凉何所作，北窗还对短灯檠。
<br>
<br>雨夜
<br>
<br>墙西泥三寸，墙东草三尺。
<br>可怜白鹿泉，蛙黾纷狼籍，
<br>湿萤如陨星，入户黏几席。
<br>病夫本嗜睡，况此风雨夕。
<br>永怀灢西寺，更忆山南驿。
<br>陈迹不可追，昏然堕吾帻。
<br>
<br>雨夜
<br>
<br>镜湖归隐老黄冠，布褐萧然一室宽。
<br>灯影青荧人未睡，雨声点滴夜将阑。
<br>四朝出处朋侪尽，半世漂流骨相寒。
<br>青史无名端可耻，著书留与後人看。
<br>
<br>雨夜
<br>
<br>檐高雨声壮，堂豁雾气入。
<br>飞萤照画栋，相逐光熠熠。
<br>向来经春旱，苍耳暗原隰。
<br>微官又厚责，抚事百忧集。
<br>三日雨不休，四野苗尽立。
<br>登高思赋诗，簿书缚人急。
<br>
<br>雨夜
<br>
<br>萧萧残发雪侵冠，冉冉清愁用底宽？
<br>把卷昏眸常欲闭，投床睡兴却先阑。
<br>惟须酒沃相如渴，未分人哀范叔寒。
<br>雨霁定知梅已动，佩壶明日试寻看。
<br>
<br>雨夜闭门行老死，亦足慰平生。
<br>
<br>小雨收仍落，孤灯翳复明。
<br>衰残书易忘，忧患梦多惊。
<br>熠熠萤矜暗，翻翻雀转更
<br>
<br>雨夜不寐观壁间所张魏郑公砥柱铭
<br>
<br>疾风三日横吹雨，竹倒荷倾可怜汝。
<br>空堂无人夜向中，卧看床前烛花吐。
<br>壮怀耿耿谁与论，榰床老龟不能语。
<br>世间岂无一好汉，叱吒喑呜气吞虏。
<br>壁间三丈砥柱铭，贞观太平如更睹。
<br>何当鼓吹渡河津，下马观碑驰马去。
<br>
<br>雨夜读书
<br>
<br>农家冬少事，无地肆吾勤。
<br>急雨生新健，陈编寄一欣。
<br>高风感莘渭，善治仰华勋。
<br>老死今朝夕，何由诵所闻？
<br>
<br>雨夜读书
<br>
<br>风雨澒洞吞孤村，读书拥褐不出门。
<br>历观忠邪见肝肺，直与治乱穷根原。
<br>博岩之野感帝梦，此事难以今人论。
<br>危冠长剑一见用，万里耕桑吾道尊。
<br>
<br>雨夜读书
<br>
<br>一灯如萤雨潺潺，老夫读书蓬户间；
<br>但与古人对生面，那恨镜里凋朱颜。
<br>功名本来我辈事，人自蹭蹬天何悭？
<br>君看病骥瘦露骨，不思仗下思天山。
<br>
<br>雨夜感怀
<br>
<br>点滴空阶雨送凉，青灯对影独凄伤。
<br>身如病木惊秋早，心似鳏鱼怯夜长。
<br>铸得黄金犹有术，扫空白发定无方。
<br>萧然禅榻君休笑，一卷残书伴枕傍。
<br>
<br>雨夜感旧
<br>
<br>雨来猛打窗，灯暗犹照壁。
<br>老人耿不寐，抚事悲夙昔。
<br>风生桔柏渡，马病金牛驿。
<br>袅枝猿下饮，登树熊自掷。
<br>危巢窥鹘栖，深雪见虎迹。
<br>至今清夜梦，犹想嶓山碧。
<br>废弃谢功名，老疾辍行役。
<br>赋诗虽不工，聊用慰今夕。
<br>
<br>雨夜观史
<br>
<br>读书雨夜一灯昏，叹息何由起九原？
<br>邪正古来观大节，是非死後有公言。
<br>未能剧论希扪虱，且复长歌学叩辕。
<br>它日安知无志士，经过指点放翁门。
<br>
<br>雨夜怀唐安
<br>
<br>归心日夜逆江流，官柳三千忆蜀州。
<br>小阁帘栊频梦蝶，平湖烟水已盟鸥。
<br>萤依湿草同为旅，雨滴空阶别是愁。
<br>堪笑邦人不解事，区区犹借陆君留。
<br>
<br>雨夜南堂独坐
<br>
<br>老夫眼暗牙齿疏，七十未满六十余。
<br>故人欲尽谁与娱？独坐默诵小年书。
<br>北风日夜吹雨急，空村泥深屋茆湿。
<br>凤皇览德乃下集，可怜飞萤常熠熠！
<br>
<br>雨夜偶书
<br>
<br>高卧空堂风雨来，更阑频看烛花摧。
<br>新凉萧爽秋期近，多病侵寻老境催。
<br>万事极知终变灭，一官那得久低回。
<br>床头幸有楞枷在，更炷烬香手自开。
<br>
<br>雨夜排闷
<br>
<br>羸病愁灯影，羁怀怯雨声。
<br>新秋忽已半，垂老若为情？
<br>金印儿嬉事，青编身後名。
<br>何如破窗下，袖手送余生！
<br>
<br>雨夜排闷
<br>
<br>村巷时时雨，江城夜夜砧。
<br>沉忧羁客梦，孤愤远臣心。
<br>身病常须药，囊空未赎琴。
<br>明朝镜中发，饱受雪霜侵。
<br>
<br>雨夜起行室中
<br>
<br>老疾逢秋体自轻，披衣暂起绕床行。
<br>隙风不断灯将灭，檐雨如倾阶欲平。
<br>鳏叟何尝愁枕冷，病夫未免待窗明。
<br>拂书洗砚龟堂上，幽事谁知日有程？
<br>
<br>雨夜书感
<br>
<br>宦游四十年，归逐桑榆暖；
<br>皇恩念黎老，一官犹置散。
<br>春残桃李尽，风雨闭空馆，
<br>有怀无与陈，万事付酒碗。
<br>近代固多贤，吾意终不满。
<br>可怜杜拾遗，冒死明房琯。
<br>慷慨讵非奇，经纶恨才短。
<br>群胡穴中原，令人叹微管。
<br>
<br>雨夜书感
<br>
<br>儒生不自贵，执艺等卜祝，
<br>诗书定何物，为汝市爵禄。
<br>唐虞虽日远，凛凛犹在目，
<br>谁能举其要，治功端可复。
<br>平生麤知此，俛仰发已秃；
<br>一豪不获施，老病死岩谷。
<br>安知万世後，终无可封俗；
<br>愿广稽古心，端拱咨岳牧。
<br>
<br>雨夜思子虡
<br>
<br>兀兀过遥夜，悠悠拥破衾。
<br>峭寒侵病骨，残雨滴愁心。
<br>人别易千里，书来真万金。
<br>醉眠差似可，谁与伴孤斟？
<br>
<br>雨夜四鼓起坐至明
<br>
<br>门巷冷如冰，生涯淡似僧；
<br>小窗愁夜雨，孤影怯秋灯。
<br>林鹊栖仍起，山童唤不应。
<br>悠然坐待旦，息倦倚书縢。
<br>
<br>雨夜叹
<br>
<br>秋雨何曾住一滴，老夫危坐欲三更。
<br>开元贞观事谁问？温洛荣河麈未清。
<br>丰年犹有饿死虑，破屋自爱读书声。
<br>刺经作制岂不美，无奈人间痛哭生！
<br>
<br>雨夜有怀张季长少卿
<br>
<br>放翁虽老未忘情，独卧山村每自惊。
<br>鼎鼎百年如电速，寥寥一笑抵河清。
<br>梅初破藟行江路，灯欲成花听雨声。
<br>正用此时思剧饮，故交零落怆余生。
<br>
<br>雨夜与邻翁饮用前辈韵
<br>
<br>老人阅世真悠哉！八十已过九十来。
<br>茆檐参差映烟树，萧条鸡犬三家聚。
<br>一樽邻翁迭宾主，醉语岂忧多谬误。
<br>我作吴歌君起舞，夜雨莫辞泥没屦。
<br>
<br>雨夜枕上作
<br>
<br>雨点滴我心，雨气伤我魂。
<br>但忧草庐破，敢思布被温。
<br>市垆酒如山，不湿老瓦盆。
<br>天其遂吾心，穷死三家村。
<br>
<br>雨夜作
<br>
<br>十月多蚊蚋，昏昏气未平。
<br>正须三日雨，却用一霜晴。
<br>闲馆萧条意，空阶点滴声。
<br>钟残抚枕叹，归梦几时成？
<br>
<br>雨欲作步至浦口
<br>
<br>雨作千山暗，风来万木号。
<br>放怀忘世事，徐步出亭皋。
<br>野处惟知遯，心期不复豪。
<br>宋清捐善药，须贾遗绨袍。
<br>宁乞陶翁食？难餔楚客糟。
<br>精心穷易老，余力及庄骚。
<br>杖屦时行乐，锄耰惯作劳。
<br>正令朝夕死，犹足遂吾高。
<br>
<br>雨止顿寒遂有晴意
<br>
<br>雾雨昏昏地气腾，盘中朝暮厌驱蝇。
<br>未看霁色排阴翳，先觉清寒洗郁蒸。
<br>唤客喜倾新熟酒，读书贪趁欲残灯。
<br>明朝乐事真当贺，山北山南曳瘦藤。
<br>
<br>雨止行至门外戏作
<br>
<br>檐雨收残滴，溪云弄晚晴。
<br>出门还浩叹，几屐了吾生！
<br>
<br>雨中
<br>
<br>孤村风雨连三日，秋暑如焚一洗空。
<br>睡觉房栊灯渐暗，却寻残梦雨声中。
<br>
<br>雨中别同朝诸公
<br>
<br>今日别交旧，街泥盈尺深。
<br>极知当作恶，追恨阙相寻。
<br>笑语关幽梦，江山入苦吟。
<br>新秋才一月，留句待清砧。
<br>
<br>雨中别同朝诸公
<br>
<br>雨点万珠落，水声群马奔。
<br>才能脱危路，未遽定惊魂。
<br>一扫枕中梦，即归江上村。
<br>村醪莫嫌薄，随事有鸡豚。
<br>
<br>雨中泊赵屯有感
<br>
<br>归燕羁鸿共断魂，荻花枫叶泊孤村。
<br>风吹暗浪重添缆，雨送新寒半掩门。
<br>鱼市人烟横惨淡，龙祠箫鼓闹黄昏。
<br>此身且健无余恨，行路虽难莫更论。
<br>
<br>雨中泊舟萧山县驿
<br>
<br>端居无策散闲愁，聊作人间汗漫游。
<br>晚笛随风来倦枕，春潮带雨送孤舟。
<br>店家菰饭香初熟，市担蓴丝滑欲流。
<br>自笑劳生成底事，黄尘陌上雪蒙头。
<br>
<br>雨中出谒归昼卧
<br>
<br>宿雨盈车辙，秋风涨帽裙。
<br>爱闲惟兀兀，应俗苦纷纷。
<br>病眼添花晕，酡颜散缬纹。
<br>归来炷香卧，窗底看微云。
<br>
<br>雨中出门闲望有作
<br>
<br>急雨初来已泻檐，清香欲散更穿帘。
<br>年开九秩尚不死，坐对一编殊未餍。
<br>人笑黠痴俱得半，自怜贫病每相兼。
<br>说梅古谓能蠲渴，戏出街头望酒帘。
<br>
<br>雨中出游夜归
<br>
<br>小雨南山路，今朝思出游。
<br>难从子规请，宁遗竹鸡忧。
<br>野店寒饶柿，烟津晚唤舟。
<br>归来对灯火，未恨湿衣裘。
<br>
<br>雨中锄药
<br>
<br>庭中正苦日卓午，水面忽看云过西。
<br>老子不辞冲急雨，小锄香带药畦泥。
<br>
<br>雨中登安福寺塔
<br>
<br>平生喜登高，醉眼无强界。
<br>北顾极幽并，东望跨海岱。
<br>喟然抚手叹，从古几成败？
<br>英雄如过鸟，城郭但遗块。
<br>今朝上黑塔，千里旷无碍。
<br>忽惊风霆掣，坐觉天地晦。
<br>急雨挟龙腥，溽暑为摧坏。
<br>皇天念蟠郁，令我寄一快。
<br>那知书生狂，自倚心眼大。
<br>更思驻潼关，黄河看如带。
<br>
<br>雨中登楼望大像
<br>
<br>去年寒雨中，骑驴度剑阁；
<br>今年当此时，卧听边城柝。
<br>巍巍千尺像，与我两寂寞。
<br>交游阅四海，此老差可托。
<br>但当频自省，诸恶誓莫作。
<br>时时一凭高，相望要不怍。
<br>桑间戒三宿，坚坐岂渠乐；
<br>却应输老夫，新春买芒屩。
<br>
<br>雨中独酌
<br>
<br>僻郡荒山下，高斋寒雨中。
<br>微波生酒绿，短焰拥炉红。
<br>学废悲身老，民穷祝岁丰。
<br>厨人羞雉兔，更忆唤邻翁。
<br>
<br>雨中独坐
<br>
<br>马目山头雨脚昏，龙津桥下浪花翻。
<br>年丰郡僻无公事，一炷清香昼掩门。
<br>
<br>雨中短歌
<br>
<br>昨夕雨大如车轴，今旦雨细如牛毛。
<br>人言愈细愈泽物，天公为此非徒劳。
<br>泥深入市路欲绝，坏檐败壁风萧骚。
<br>岂惟蛙黾矜得意，坐觉藜莠无由薅。
<br>剥床供爨嗟婢子，持伞上学怜儿曹。
<br>村场酒贵赊不得，且解布囊寻弊袍。
<br>
<br>雨中过东村
<br>
<br>小雨空蒙物象奇，偶扶藤杖过东陂。
<br>垫巾风度人争看，蜡屐年光我自悲。
<br>穷鬼有灵挥不去，死魔多力到无期。
<br>归来笑向应门说，且了浮生一首诗。
<br>
<br>雨中过临溪古堠
<br>
<br>道边相送驿边迎，水隔山遮似有情。
<br>岁晚无聊莫相笑，君方雨立我泥行。
<br>
<br>雨中买酒镜湖酒楼
<br>
<br>阴风号大泽，暮雨上高楼。
<br>愁忆新丰酒，寒思季子裘。
<br>登临天地迮，老病岁时遒。
<br>安得急装去，北平防盛秋。
<br>
<br>雨中排闷
<br>
<br>殷殷雷绕村，淅淅雨鸣砌。
<br>禽鱼各自适，草木亦得意。
<br>顾此庵中人，老病独憔悴。
<br>饭迟每嬾索，兀兀方坐睡。
<br>平生饱忧患，性命已屡试。
<br>但得过今朝，明日可徐议。
<br>
<br>雨中排闷
<br>
<br>点点滴滴雨不晴，暗暗淡淡灯不明。
<br>皇天胡为贷此老，病卧垂困今已平。
<br>却惭向者力量浅，鼠肝虫臂犹关情。
<br>百年终归朝露速，一死正自秋毫轻。
<br>明朝且作山中行，青鞋已觉白云生。
<br>丰年处处村酒好，莫教湘湖蓴菜老。
<br>
<br>雨中排闷
<br>
<br>一春苦沈阴，未省见桃李；
<br>已逢暗寒食，更值雨甲子。
<br>重云失南山，寸步困泥滓。
<br>箨龙已（左角右戢）（左角右戢），一饱差可喜。
<br>
<br>雨中排闷
<br>
<br>润入盆山绿叶稠，倦摊书帙小窗幽。
<br>浮云不卷时时雨，薄酒无功日日愁。
<br>积潦涨来妨蹑屐，好山遮尽罢登楼。
<br>青秧摇荡湖堤决，一饱前知未易谋。
<br>
<br>雨中遣怀
<br>
<br>秋稼连云饱不疑，宁期一败莫支持。
<br>雨如梅子初黄日，水似桃花欲动时。
<br>正昼蚊虻驱不去，终宵鼁黾怒何为？
<br>凶年气象堪流涕，禾把纷纷满竹篱。
<br>
<br>雨中遣怀
<br>
<br>病中草草度年华，睡起匆匆日易斜。
<br>抵死愁禁千斛酒，薄情雨送一城花。
<br>镜湖烟水摇朱舫，锦里香尘走钿车。
<br>此梦即今都打破，不妨寂寞住天涯。
<br>
<br>雨中遣怀
<br>
<br>霏霏春雨细如丝，正是春寒欺客时。
<br>心向宦途元淡薄，梦寻乡国苦参差。
<br>楼前新涨绿三尺，墙外尚余红几枝。
<br>摆拨簿书呼酒榼，南湖西塔有幽期。
<br>
<br>雨中山行至松风亭忽澄霁
<br>
<br>烟雨千峰拥髻鬟，忽看青嶂白云间。
<br>
<br>卷藏破墨营丘笔，却展将军著色山。
<br>
<br>雨中示邻里
<br>
<br>寒风吹细雨，白昼见日罕。
<br>经旬废读书，天岂成我嬾？
<br>比邻各无聊，会面苦不款。
<br>未尝烧茶铛，而况把酒碗。
<br>高谈极奇趣，散去意亦满。
<br>痴点未易名，要是工用短。
<br>
<br>雨中示子聿
<br>
<br>穷阎父子自相依，寂寂茅庐映竹扉。
<br>瓜蔓水生初抹岸，楝花寒动却添衣。
<br>吾玄自笑岂尚白，汝瘦元知能胜肥。
<br>苦学勿为干禄计，宦途虽乐不如归。
<br>
<br>雨中熟睡至夕
<br>
<br>拥炉听雨生睡思，涩眼瞢瞢惟欲闭。
<br>丈夫少壮要自力，饱食养慵真可媿。
<br>我今不睡欲何为，常恐儿曹落吾事。
<br>蛮毡纸帐方施行，五鼎八珍无此味。
<br>
<br>雨中熟睡至夕
<br>
<br>少陵今雨无客至，寂寞衡门昼常闭。
<br>孝先酣枕梦周公，弟子虽嘲可无媿。
<br>世上纷纷荣辱多，不如睡中差省事。
<br>小儿忽报煎茶熟，起拥寒炉究余味。
<br>
<br>雨中睡起
<br>
<br>磔磔寒禽无定栖，纤纤小雨欲成泥。
<br>松呜汤鼎茶初熟，雪积炉灰火渐低。
<br>一气推移均野马，百年蒙覆等醯鸡。
<br>青山黄叶兰亭路，忆唤邻翁共架犁。
<br>
<br>雨中宿石帆山下民家
<br>
<br>老觉山行倦，闲便水宿幽。
<br>雨泥看放鸭，烟草听呼牛。
<br>盘箸烦频劝，窗扉喜小留。
<br>余年竟何事，高枕送悠悠。
<br>
<br>雨中卧病有感
<br>
<br>病卧穷山白发新，不堪风雨过中春。
<br>歌呼空倚一尊酒，零落渐无吾辈人。
<br>千载诗书成长物，两京宫阙委胡尘。
<br>非熊老子不复见，谁吊遗魂清渭滨？
<br>
<br>雨中夕食戏作
<br>
<br>高秋滴阶雨作泥，黄昏争林雀欲栖。
<br>临窗一饭颇简快，半升脱粟浇黄齑。
<br>
<br>雨中夕食戏作
<br>
<br>粗饭寒菹到手空，属餍也与八珍同。
<br>家人见惯浑闲事，笑杀新来两髻童。
<br>
<br>雨中夕食戏作
<br>
<br>粳粒微红愧食珍，蒋芽初白喜尝新。
<br>摩挲便腹无忧责，我是人间得计人。
<br>
<br>雨中小酌
<br>
<br>晨起占云日日西，吾庐烟雨正凄迷。
<br>愁看场上禾生耳，且泥杯中酒到脐。
<br>窗日几时飞野马，瓮天惟是舞醯鸡。
<br>前村著屐犹通路，自摘金橙捣鱠齑。
<br>
<br>雨中游东坡
<br>
<br>木莲花下竹枝歌，欢意不多感慨多。
<br>更恐它年有遗恨，晓来冲雨上东坡。
<br>
<br>雨中至西林寺
<br>
<br>胸中荆棘费鉏耘，正藉幽寻暂解纷。
<br>不尽长江来画玉，半空飞阁对凌云。
<br>昏昏横霭凭轩见，沓沓疏钟隔岸闻。
<br>珍重山僧迎客意，螭奁一缕起微熏。
<br>
<br>雨中自项里夜至新塘舍舟步归
<br>
<br>桦炬如椽点不明，还家潦水与阶平。
<br>一杯浊酒颓然睡，恍似金牛夜下程。
<br>
<br>雨中自项里夜至新塘舍舟步归
<br>
<br>天如漆黑泥没踝，老健犹能踸踔归。
<br>袅袅炉香支枕看，终年只合掩柴扉。
<br>
<br>雨中作
<br>
<br>风声如翻涛，雨点如撒菽。
<br>皇天念此老，一为洗烦促。
<br>呼童取短檠，聊展旧书读。
<br>凄然对孤影，感叹衰鬓秃。
<br>兀如老病马，关河久在目；
<br>伏枥虽已疲，连云思苜蓿。
<br>
<br>雨中作
<br>
<br>湖曲雨凄凄，茆檐触额低。
<br>衡门元少客，穷巷况多泥。
<br>解渴黄梁粥，尝新白苣齑。
<br>吾生真自足，不恨老鉏犁。
<br>
<br>雨中作
<br>
<br>山雨时时急，溪流日日添。
<br>湿苔缘暗壁，腐瓦落颓檐。
<br>老至那容却，狂来未易砭。
<br>泥深村路绝，烟树出青帘。
<br>
<br>雨中作
<br>
<br>方惊岁更端，不觉秋已孟。
<br>虽云暑毒俟，无奈风雨横。
<br>荷空湖面阔，叶脱树枝劲。
<br>百卉亦已衰，非复昔华盛。
<br>游子老忘归，一榻卧衰病。
<br>欲谈无客来，向壁弄麈柄。
<br>
<br>雨中作
<br>
<br>础润云生五月中，山城细雨晚空蒙。
<br>读书虽恨此身老，把酒尚思吾辈同。
<br>积润画图昏素壁，渍香衣帻覆熏笼。
<br>新晴不用占钟鼓，卧听林梢淅淅风。
<br>
<br>雨中作
<br>
<br>社瓮醅香燕子归，阴风吹雨暗郊扉。
<br>疏沟园叟方携锸，采药蛮童已湿衣。
<br>山雉尾垂冲霭去，水鸡翅重蹋波飞。
<br>凭阑一笑君知否，肺渴秋来势渐微。
<br>
<br>雨中作
<br>
<br>雨声可爱秋方见，睡味无穷老始知。
<br>半醉拥衾支倦枕，谁能三复放翁诗？
<br>
<br>雨中作
<br>
<br>空蒙初喜洒檐楹，忽听空阶点滴声。
<br>高枕便知宜夕睡，丰年不叹负春耕。
<br>多情幽草沿墙绿，无赖群蛙绕舍鸣。
<br>屈指清秋两旬近，却愁徂岁又峥嵘。
<br>
<br>雨中作
<br>
<br>雨声一滴不肯住，客梦欲成还自惊。
<br>白水陂边破茅屋，乱书堆里老儒生。
<br>出行岂复有流辈，未死尚能躬钓耕。
<br>十日无鱼亦何叹，新菰幸可配吴粳。
<br>
<br>雨中作
<br>
<br>野外偏于看雨宜，映空渡水细如丝。
<br>川云借润支琴石，涧水分流洗药池。
<br>未肯高眠成老态，却缘危坐得新诗。
<br>悠然更助邻丁喜，渐近收荞下麦时。
<br>
<br>雨中作
<br>
<br>三日雨频作，昏昏饶睡眠。
<br>泥深散酒市，风恶恼灯天。
<br>茅屋松明照，茶铛雪水煎。
<br>山家自成趣，抚枕寄悠然。
<br>
<br>雨中作
<br>
<br>淅淅连江雨，愔愔一室幽。
<br>茶甘留齿颊，香润上衣裘。
<br>泥滓将雏鸭，林樊唤妇鸠。
<br>短章虽漫兴，聊足散吾愁。
<br>
<br>雨中作
<br>
<br>短鬓白如丝，梅花似旧时。
<br>掩屏愁入梦，隐几雨催诗。
<br>病为阴天剧，春缘闰岁迟。
<br>非关畏车马，衰甚实难支。
<br>
<br>禹祠
<br>
<br>祠宇嵯峨接宝坊，扁舟又系画桥傍。
<br>豉添满箸蓴丝紫，蜜渍堆盘粉饵香。
<br>团扇卖时春渐晚，夹衣换後日初长。
<br>故人零落今何在？空吊颓垣墨数行。
<br>
<br>禹祠
<br>
<br>我昔下三峡，南宾系归舻，
<br>渡江谒神禹，拜手荐俎壶。
<br>寿藤枝如蚪，巨柏腹若刳，
<br>门庭虽日荒，殿寝犹枝梧。
<br>巴俗喜祷祠，解牛舞群巫。
<br>巍巍黻冕古，食与夷鬼俱。
<br>圣度固兼容，臣愤独不摅。
<br>还乡瞻庙貌，嬴政久已除。
<br>岳牧俨如生，想像闻都俞。
<br>廓清虽可喜，欲退复踌躇。
<br>念昔平水土，棋布画九区，
<br>岂知千岁後，戎羯居中都。
<br>老虏失大刑，今复传其雏。
<br>直令挽天河，未濯腥膻污。
<br>夷鬼细事耳，披攘直须臾。
<br>天下雠不复，大耻何时袪？
<br>蚩蚩谓固然，此责在吾徒。
<br>挥涕洒庭草，谁怜小臣愚？
<br>
<br>禹迹寺南有沈氏小园四十年前尝题小阕壁间偶复一到而园已易主刻小阕于石读之怅然
<br>
<br>枫叶初丹槲叶黄，河阳愁鬓怯新霜。
<br>林亭感旧空回首，泉路凭谁说断肠！
<br>坏壁醉题尘漠漠，断云幽梦事茫茫。
<br>年来妄念消除尽，回向禅龛一炷香！
<br>
<br>禹寺
<br>
<br>暮春之初光景奇，湖平山远最宜诗。
<br>尚余一恨无人会，不见蝉声满寺时。
<br>
<br>禹寺
<br>
<br>禹寺荒残钟鼓在，我来又见物华新。
<br>绍兴年上曾题壁，观者多疑是古人。
<br>
<br>玉牒所迎驾望见周洪道舍人
<br>
<br>自卜河桥宅，清谈喜屡陪。
<br>今年见腾踔，不恨老氛埃。
<br>晓放宫门钥，霜雕辇路槐。
<br>班回独小立，为待绣鞍来。
<br>
<br>玉壶亭
<br>
<br>玉壶亭上小徘徊，闲对残荷把一杯。
<br>冠盖交驰期会急，长官未必办频来。
<br>
<br>玉笈斋书事
<br>
<br>莫笑新霜点鬓须，老来却得少工夫。
<br>晨占上古连山易，夜对西真五岳图。
<br>叔夜曾闻高士啸，孔宾岂待异人呼。
<br>眉间喜色谁知得，今日新添火四铢。
<br>
<br>玉笈斋书事
<br>
<br>雪霁茆堂钟磬清，晨斋枸杞一杯羹。
<br>隐书不厌千回读，大药何时九转成？
<br>孤坐月魂寒彻骨，安眠龟息浩无声。
<br>剩分松屑为山信，明日青城有使行。
<br>
<br>玉京行
<br>
<br>玉京清都奉紫皇，赤明开皇劫茫茫。
<br>有路坦如驰康庄，惜哉背之趋死乡。
<br>绛陵朱儿朝吐光，森然箭镞攒玉床。
<br>洁斋山栖祓不祥，朝餐夕食芝术香。
<br>缥囊蕊笈出秘方，日精月华链阴阳。
<br>炉开沐浴时日良，清夜玉杵闻琳房。
<br>服之刀圭换肝肠，三十六帝参翱翔。
<br>下视一笑争夺场，累累枯冢压北邙。
<br>
<br>玉局歌
<br>
<br>玉局祠官殊不恶，衔如冰清俸如鹤。
<br>酒壼钓具常自随，五尺新篷织青篛。
<br>倚楼看镜待功名，半世儿痴晚方觉。
<br>何如醉里泛桐江，长笛一声吹月落。
<br>蒋公新冢石马高，谢公飞旐凌秋涛。
<br>微霜莫遣侵鬓绿，从今二十四考书玉局。
<br>
<br>玉局观拜东坡先生海外画像
<br>
<br>商周去不还，盛哉汉唐宋。
<br>苏公本天人，谪堕为世用。
<br>太平极嘉佑，珠玉始包贡。
<br>公车三千牍，字字岌飞动，
<br>气力倒犀象，律吕谐鸾凤。
<br>天骥西极来，矫矫不受鞚。
<br>飞腾上台阁，废放落云梦。
<br>至宝不侵蚀，终亦老侍从。
<br>晚途迁海表，万里天宇空，
<br>岂惟骑鲸鱼，遂欲跨螮蝀。
<br>心空物莫挠，气老笔愈纵。
<br>秕糠郊祀歌，远友清庙颂。
<br>我生虽後公，妙句得吟讽。
<br>整衣拜遗像，千古尊正统。
<br>
<br>玉隆得丹芝
<br>
<br>何用金丹九转成，手持芝草已身轻。
<br>祥云平地拥笙鹤，便自西山朝玉京。
<br>
<br>玉山县南楼晚望
<br>
<br>小楼在何许，正在南溪上。
<br>空蒙过钓船，断续闻渔唱。
<br>征途苦偪仄，舒啸喜清旷。
<br>安得此溪水，为我发春酿。
<br>
<br>芋
<br>
<br>陆生昼卧腹便便，叹息何时食万钱？
<br>莫诮蹲鸱少风味，赖渠撑拄过凶年。
<br>
<br>芋庵宗慧禅师真赞
<br>
<br>煨懒残芋，打涂毒鼓。
<br>舌本雷霆，毫端风雨。
<br>
<br>浴罢
<br>
<br>浴罢淡无事，出门随意行。
<br>相如知渴减，叔宝觉神清。
<br>新月参差影，残蝉断续声。
<br>踌蹰遂忘去，风露欲三更。
<br>
<br>浴罢
<br>
<br>浴罢西轩物色幽，卧看香雾上衣篝。
<br>半廊月白初侵夜，一叶桐飞忽报秋。
<br>老觉年光殊衮衮，病知心事断悠悠。
<br>碧筩且作池边醉，玉色新醅手自篘。
<br>
<br>浴罢闲步门外而归
<br>
<br>两扇荆扉数掩篱，幽人浴罢得娱嬉。
<br>南临大泽风来远，东限连山月出迟。
<br>沙上无泥藤屦健，水边弄影葛巾欹。
<br>径归却就东窗卧，要及蝉声未歇时。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
