<HTML>
<HEAD>
<TITLE>陈与义诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陈与义诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陈与义诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5641"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陈与义诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陈与义诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 陈与义（一○九○--一一三八），字去非，号简斋，洛阳（今属河南）人。徽宗政和三年（一一一三）登上舍甲科，授开德府教授。宣和四年（一一二二）擢太学博士、著作佐郎（《容斋四笔》卷一四）。谪监陈留酒税。南渡后，避乱襄汉湖湘。高宗建炎四年（一一三○），召为兵部员外郎。绍兴元年（一一三一）迁中书舍人，兼掌内制。拜吏部侍郎，改礼部。四年，出知湖州。五年，召为给事中（宋《嘉泰吴兴志》卷一四）。以病告，提举江州太平观。复为中书舍人。六年，拜翰林学士、知制诰。七年，为参知政事。八年，以资政殿学士知湖州，因病，提举临安府洞霄宫。卒，年四十九（《紫微集》卷三五《陈公资政墓志铭》）。有《简斋集》三十卷、《无住词》一卷传世。《宋史》卷四四五有传。陈与义诗，以元刻《增广笺注简斋诗集》（此本为瞿氏铁琴铜剑楼旧藏，《四部丛刊》据以影印，旧说宋刻，藏北京图书馆）及元抄《简斋外集》为底本。校以日本翻刻明嘉靖朝鲜本《须溪先生评点简斋诗集》（简称须溪本，藏北京大学图书馆）及影印文渊阁《四库全书·简斋集》（简称四库本）等。编为三十一卷。新辑集外诗，附於卷末。
<br>
<br>
<br>--------------------------------------------------------------------------------
<br>
<br>
<br>岸帻
<br>
<br>岸帻立清晓，山头生薄阴。
<br>乱云交翠壁，细雨湿青林。
<br>时改客心动，鸟鸣春意深。
<br>穷乡百不理，时得一闲吟。
<br>
<br>八关僧房遇雨
<br>
<br>脱履坐明窗，偶至晴更适。
<br>池上风忽来，斜雨满高壁。
<br>深松含岁暮，幽鸟立昼寂。
<br>世故方未阑，焚香破今夕。
<br>
<br>八音歌
<br>
<br>金张与许史，不知寒士名。
<br>石交少瑕疵，但有一麯生。
<br>丝色随染异，择交士所贵。
<br>竹林固皆贤，山王以官累。
<br>匏酌可延客，藜羹无是非。
<br>土思非不深，无屋未能归。
<br>革华虽可侯，不敢践危地。
<br>木奴会足饱，宽作十年计。
<br>
<br>八音歌
<br>
<br>金章笑鹑衣，玉堂陋茅茨。
<br>石火不须臾，白驹隙中驰。
<br>丝鬓那可避，会当来如期。
<br>竹固不如肉，飞觞莫辞速。
<br>匏竹且勿喧，听我歌此曲。
<br>土花玩四时，未觉有荣辱。
<br>革木要一声，好异乖人情。
<br>木公不可待，且复举吾觥。
<br>
<br>巴丘书事
<br>
<br>三分书里识巴丘，临老避胡初一游。
<br>晚木声酣洞庭野，晴天影抱岳阳楼。
<br>四年风露侵游子，十月江湖吐乱洲。
<br>未必上流须鲁萧，腐儒空白九分头。
<br>
<br>跋江都王马
<br>
<br>天上房星空不动，人间画马亦难逢。
<br>当年笔下千金鹿，此日窗前八尺龙。
<br>
<br>跋任才仲画两首
<br>
<br>远游吾不恨，扁舟载幅巾。
<br>山色暮暮改，林气朝朝新。
<br>野客初逢句，薄暮欲生春。
<br>因知子任子，胸怀非世人。
<br>
<br>跋任才仲画两首
<br>
<br>前年与孙子，共作南山客。
<br>扶疏月下树，偃蹇涧边石。
<br>赋诗题古藓，三叫风脱帻。
<br>任子不同游，毫端有畴昔。
<br>
<br>跋外祖存诚于帖
<br>
<br>乱眼龙蛇起平陆，前身羲献已黄墟。
<br>客来空认袁公额，泪尽惭无杨恽书。
<br>
<br>拜诏
<br>
<br>紫阳山下闻皇牒，地藏阶前拜诏书。
<br>乍脱绿袍山色翠，新披紫绶佩金鱼。
<br>
<br>北风
<br>
<br>北风掠野悲岁暮，黄尘涨街人不度。
<br>孤鸿抱饥客千里，性命么微不当怒。
<br>梅花欲动天作难，蓬飞上天得盘桓。
<br>千里卧木枝叶尽，独自人间不受寒。
<br>
<br>北征
<br>
<br>世故信有力，挽我复北驰。
<br>独冲七月暑，行此无尽陂。
<br>百卉共山泽，各自有四时。
<br>华实相后先，盛过当同衰。
<br>亦复观我生，白发忽及期。
<br>夕云已不征，客子今何之。
<br>愿传飞仙术，一洗局促悲，
<br>被襟阆风观，濯发扶桑池。
<br>
<br>别伯共
<br>
<br>樽酒相逢地，江枫欲尽时。
<br>犹能十日客，共出数年诗。
<br>供世无筋力，惊心有别离。
<br>好为南极柱，深尉旅人悲。
<br>
<br>别大光
<br>
<br>堂堂一年长，渺渺三秋阔。
<br>恍然衡山前，相遇各白发。
<br>岁穷窗欲霰，人老情难竭。
<br>君有杯中物，我有肝肺热。
<br>饮尽不能起，交深忘事拙。
<br>乾坤日多虞，游子屡惊骨。
<br>衡阳非不遥，雁意犹超忽。
<br>一生能几回，百计易相夺。
<br>滔滔江受风，耿耿客孤发。
<br>他夕怀君子，岩间望明月。
<br>
<br>别孙信道
<br>
<br>万里鸥仍去，千年鹤未归。
<br>极知身有几，不奈世相违。
<br>岁暮蒹葭响，天长鸿雁微。
<br>如君那可别，老泪欲霑衣。
<br>
<br>别岳州
<br>
<br>朝食三斗葱，暮饮三斗醋。
<br>宁受此酸辛，莫行岁晚路。
<br>丈夫少壮日，忍穷不自恕。
<br>乘除冀晚泰，乃复逢变故。
<br>经年岳阳楼，不见宫南树。
<br>辞巢已万里，两脚未遑住。
<br>水落君山高，洞庭秋已素。
<br>浮云易归岫，远客难回顾。
<br>飘然一瓶锡，未知所挂处。
<br>寂寞短歌行，萧条远游赋。
<br>学道始恨晚，为儒孰非腐。
<br>乾坤杳茫茫，三叹出门去。
<br>
<br>别诸周二首
<br>
<br>风送孤篷不可遮，山中城里总非家。
<br>临行有恨君知否，不见篱前稻著花。
<br>
<br>别诸周二首
<br>
<br>陇云知我欲船开，飞过江东还复回。
<br>不似周颙趋阙去，山灵应许却归来。
<br>
<br>病骨
<br>
<br>病骨瘦始轻，清虚日来人。
<br>今朝僧阁上，超遥久风立。
<br>茂林榴萼红，细雨离黄湿。
<br>物色乃可怜，所悲非故邑。
<br>
<br>泊宋田遇厉风作
<br>
<br>逐队避狂寇，湖中可盘嬉。
<br>泊舟宋田港，俯仰看云移。
<br>造物犹不借，颠风忽横吹。
<br>洞庭何其大，浪挟雷车驰。
<br>可怜岸上竹，翻倒不自持。
<br>老夫元耐事，淹速无无期。
<br>会有天风定，见汝亭亭时。
<br>五月念貂裘，竟生薄暮悲。
<br>萧萧不自畅，耿耿独题诗。
<br>
<br>不见梅花六言
<br>
<br>荆楚岁时经尽，今年不见梅花。
<br>想得苍烟玉立，都藏江上人家。
<br>
<br>採菖蒲
<br>
<br>闲行涧底採菖蒲，千岁龙蛇抱石癯。
<br>明朝却觅房州路，飞下山颠不要扶。
<br>
<br>长干行
<br>
<br>妾家长干里，春慵晏未起。
<br>花香袭梦回，略略事梳洗。
<br>妆台罢窥镜，盛色照江水。
<br>郎帆十幅轻，浑不闻橹声。
<br>曲岸转掀篷，一见兮目成。
<br>羞闻媒致辞，心许郎深情。
<br>一床两年少，相看悔不早。
<br>酒懽娱藏阄，园嬉索斗草。
<br>含笑盟春风，同心似偕老。
<br>郎行有程期，郎知妾未知。
<br>鷁首生羽翼，蛾眉无光辉。
<br>寄来纸上字，不尽心中事。
<br>问遍相逢人，不如自见真。
<br>心苦泪更苦，滴烂闺中土。
<br>寄语里中儿，莫作商人妇。
<br>
<br>长沙寺桂花重开
<br>
<br>天遣幽花两度开，黄昏梵放此徘徊。
<br>不教居士卧禅榻，唤出西厢共看来。
<br>
<br>陈叔易赋王秀才所藏梁织佛图诗邀同赋因次其韵
<br>
<br>维摩之室本自空，忽惊满月临丹宫。
<br>稽首世尊真实相，不比图画填青红。
<br>天女之孙擅天巧，经纬星宿超庸庸。
<br>沦精入此三昧手，一念直到只园中。
<br>意匠经营与佛会，七宝欲动声珑珑。
<br>眉间毫光放未尽，指下已带旃檀风。
<br>飞梭本是龙变化，挟大戚德行神通。
<br>恍若只洹遇佛影，岂彼台像能比崇。
<br>共惟此事不思议，细看众巧无遗踪。
<br>日浮鸡园赤烂烂，天入鹫岭青丛丛。
<br>那知金臂是正倒，但觉已挫千魔锋。
<br>龙天四众俨然侍，喜满尺宅俱成功。
<br>向来八风几卷地，众宝行树无摧桻。
<br>老萧区区佛所悯，岂与十二蟯蚘同。
<br>重云之殿珠作帐，一朝入海奔雷公。
<br>幸留此像不为少，福聚万纪兼千总。
<br>余休八叶终灰烬，坚固却赖三眠虫。
<br>似闻法猛藕丝像，当时已不随烟东。
<br>煌煌二宝照南北，客摄万鬼专其雄。
<br>龙华已耀东坡墨，惊梦不假撞洪钟。
<br>唯有兹图晦几岁，留待公句贻无穷。
<br>画沙累土皆见佛，而况笔墨如此工。
<br>亦念众生业障厚，要与机杼聊分攻。
<br>从今俱尽未来世，买丝不绣平原容。
<br>
<br>陈叔易学士母阮氏挽词二首
<br>
<br>典刑奕奕照来今，鹤发鱼轩汝女浔。
<br>避地梁鸿不偕老，弄乌莱子若为心。
<br>送葬忽见三千乘，奉祱那闻五百金。
<br>妇德母仪俱不愧，碑铭知已托张林。
<br>
<br>陈叔易学士母阮氏挽词二首
<br>
<br>去年披雾识儒先，欲拜萱堂未敢前。
<br>卢壶要传纱缦业，玉裒忽废蓼莪篇。
<br>秀眉隔梦黄垆里，落日驱风丹旐边。
<br>佛子归真定何处，空令苦泪涨黄泉。
<br>
<br>晨起
<br>
<br>寂寂东轩晨起迟，蒙茏草木暗疏篱。
<br>风来众绿一时动，正是先生睡足时。
<br>
<br>承知府待制诞生之辰辄广善怀菩萨故事成古诗一首仰惟经世之外深入佛海而某欲托辞以寄款款适获此事发寤於心似非偶然者独荒陋不足以侈此殊庆耳
<br>
<br>岁星欲吐芒不开，昴星避次光低回。
<br>麒麟鸑鷟纷夹侍，善怀菩萨当重来。
<br>仙公风流今几岁，再托高门瑞当世。
<br>买香趁浴惊众聋，要识此僧今我是。
<br>金粟后身何足言，释迦亲送非虚传。
<br>稽首西来大菩萨，住世小劫须千年。
<br>宰官说法聊应会，余事文章亦三昧。
<br>世间底物堪寿公，本自金刚无可坏。
<br>
<br>城上晚思
<br>
<br>独凭危堞望苍梧，落日君山如画图。
<br>无数柳花飞满岸，晚风吹过洞庭湖。
<br>
<br>出山道中
<br>
<br>雨歇澹春晓，云气山腰流。
<br>高崖落绛叶，恍如人世秋。
<br>避地时忽忽，出山意悠悠。
<br>溪急竹阴动，谷虚禽响幽。
<br>同行得快士，胜处频淹留。
<br>乘除了身世，未恨落房州。
<br>
<br>出山二首
<br>
<br>阴岩不知晴，路转见朝日。
<br>独行修竹尽，石崖千丈碧。
<br>
<br>出山二首
<br>
<br>山空樵斧响，隔岭有人家。
<br>日落潭照树，川明风动花。
<br>
<br>出山宿向翁家
<br>
<br>纸坊山绝顶，直下夕阳斜。
<br>却看来呼处，南北两岩花。
<br>田翁邀客宿，笑指林下家。
<br>问我出山意，无乃贵喧哗。
<br>
<br>初识茶花
<br>
<br>伊轧篮舆不受催，湖南秋色更佳哉。
<br>青裙玉面初相识，九月茶花满路开。
<br>
<br>初夏游八关寺
<br>
<br>闭门睡过春，出门绿满城。
<br>八关池上柳，絮罢但藏莺。
<br>世故剧千蝟，今朝此闲行。
<br>草木随时好，客恨终难平。
<br>寺有石壁胜，诗无康乐声。
<br>扶鞍不得上，新月水中生。
<br>
<br>初至陈留南镇夙兴赴县
<br>
<br>五更风摇白竹扉，整冠上马不可迟。
<br>三家陂口鸡喔喔，早於昨日朝天时。
<br>行云弄月翳复吐，林间明灭光景奇。
<br>川原四望郁高下，荡摇苍茫森陆离。
<br>客心忽动群鸟起，马影渐薄村墟移。
<br>须臾东方云锦发，向来所见今难追。
<br>两眼聊随万象转，一官已判三年痴。
<br>只将乘除了吾事，推去木枕收此诗。
<br>写我新篇作画障，不须更觅丹青师。
<br>
<br>初至邵阳逢入桂林使作书问其地之安危
<br>
<br>湖北弥年所，长沙费月余。
<br>初为邵阳梦，又作桂林书。
<br>老矣身安用，飘然计本疏。
<br>管宁辽海上，何得便端居。
<br>
<br>除夜
<br>
<br>畴昔追欢事，如今病不能。
<br>等闲生白发，耐久是青灯。
<br>海内春还满，江南砚不冰。
<br>题诗饯残岁，钟鼓报晨兴。
<br>
<br>除夜不寐饮酒一杯明日示大光
<br>
<br>万里乡山路不通，年年佳节百忧中。
<br>催成客睡须春酒，老却梅花是晓风。
<br>
<br>除夜次大光韵大光是夕婚
<br>
<br>一杯节酒莫留残，坐看新年上鬓端。
<br>只恐梅花明日老，夜瓶相对不知寒。
<br>
<br>除夜二首
<br>
<br>城中爆竹已残更，朔吹翻江意未平。
<br>多事鬓毛随节换，尽情灯火向人明。
<br>比量旧岁聊堪喜，流转殊方又可惊。
<br>明日岳阳楼上去，岛烟湖雾看春生。
<br>
<br>除夜二首
<br>
<br>万里江湖憔悴身，冬冬街鼓不饶人。
<br>只愁一夜梅花老，看到天明付与春。
<br>
<br>春寒
<br>
<br>二月巴陵日日风，春寒未了怯园公。
<br>海棠不惜胭脂色，独立濛濛细雨中。
<br>
<br>春日
<br>
<br>朝来庭树有鸣禽，红绿扶春上远林。
<br>忽有好诗生眼底，安排句法已难寻。
<br>
<br>春日
<br>
<br>忆看梅雪缟中庭，转眼桃梢无数青。
<br>万事一身双鬓发，竹床欹卧数窗棂。
<br>
<br>春夜感怀寄席大光
<br>
<br>管宁白帽且蹁跹，孤鹤归期难计年。
<br>倚杖东南观北变，伤心云雾隔三川。
<br>江湖气动春还冷，鸿雁声回人不眠。
<br>苦忆西州老太守，何时相伴一灯前。
<br>
<br>春雨
<br>
<br>花尽春犹冷，羁心只自惊。
<br>孤莺啼永昼，细雨湿高城。
<br>扰扰成何事，悠悠送此生。
<br>蛛丝闪夕霁，随处有诗情。
<br>
<br>次南阳
<br>
<br>今日东北云，景气何佳哉。
<br>我马且忽驱，当有吉语来。
<br>春寒欺客子，满意旗下杯。
<br>百年耳频热，万事首不回。
<br>卧龙今何之，有冢今半摧。
<br>空余乔木地，薄暮鸦徘徊。
<br>怀古视落日，愧我非长才。
<br>却凭破鞍去，风林生七哀。
<br>
<br>次舞阳
<br>
<br>客子寒亦行，正月固多阴。
<br>马头东风起，绿色日夜深。
<br>大道不敢驱，山径费推寻。
<br>丈夫不逢此，何以知岖嶔。
<br>行投舞阳县，薄暮森众林。
<br>古城何年缺，跋马望日沉。
<br>忧世力不逮，有泪盈衣襟。
<br>嵯峩西北云，想像折寸心。
<br>
<br>次韵答张迪功坐上见贻张将赴南都任二首
<br>
<br>足钱便可不须侯，免对妻儿赋百忧。
<br>一笑相逢亦奇事，平生所得是清流。
<br>谈天安用如邹子，扫地还应学赵州。
<br>南北东西底非梦，心闲随处有真游。
<br>
<br>次韵答张迪功坐上见贻张将赴南都任二首
<br>
<br>千首能轻万户侯，诵君佳句解人忧。
<br>梦阑尘里功名晚，笑罢尊前岁月流。
<br>世事无穷悲客子，梅花欲动忆吾州。
<br>明朝又作河梁别，莫负平生马少游。
<br>
<br>次韵大光五羊待耿伯顺之作
<br>
<br>康州艇子来不急，过岸橹声空复长。
<br>百尺楼头堪望远，淡烟斜日晚荒荒。
<br>
<br>次韵傅子文绝句
<br>
<br>风雨门前十日泥，荒街相伴只筇枝。
<br>从今老子都无事，落尽园花不赋诗。
<br>
<br>次韵富季申主簿梅花
<br>
<br>东风知君将出游，玉人迥立林之幽。
<br>欹墙数苞乃尔瘦，中有万斛江南愁。
<br>君哦新诗我听莹，句里无尘春色静。
<br>人人索笑那得禁，独为君诗起君病。
<br>欲语未语令人嗟，桃李回看眼中沙。
<br>同心不见昭仪种，五出时惊公主花。
<br>典衣重作明朝约，聊复宽君念归洛。
<br>笛催疏影日更疏，快饮莫教春寂寞。
<br>
<br>次韵光化宋唐年主簿见寄二首
<br>
<br>茂林当日映群贤，也唤畸人到席间。
<br>弃我便惊车辙远，怀君端合鬓毛班。
<br>梦中犹得攀珠树，别后能忘倒玉山。
<br>遥想诗成记来日，笔端风雨发天悭。
<br>
<br>次韵光化宋唐年主簿见寄二首
<br>
<br>高人主簿固非宜，天马何妨畧受鞿。
<br>会有梅花堪寄远，可因莼菜便怀归。
<br>相如未免家徒壁，季子行看嫂下机。
<br>且复哦诗置此事，江山相助莫相违。
<br>
<br>次韵何文缜题颜持约画水墨梅花二首
<br>
<br>窗间光影晚来新，半幅溪藤万里春。
<br>从此不贪江路好，剩拚心力唤真真。
<br>
<br>次韵何文缜题颜持约画水墨梅花二首
<br>
<br>夺得斜枝不放归，倚窗承月看熹微。
<br>墨池雪岭春俱好，付与诗人说是非。
<br>
<br>次韵家弟碧线泉
<br>
<br>七孔穿针可得过，冰蚕映日吐寒波。
<br>练飞空咏徐凝水，带断疑分汉帝河。
<br>川后不愁微步袜，鲛人暗动卷绡梭。
<br>才高下视玄虚赋，对此区区转患多。
<br>
<br>次韵家弟所赋
<br>
<br>曹刘方驾信优为，不废东郊坐保厘。
<br>投蚓问公逢老手，联珠及我愧连枝。
<br>定知来者倾三叹，共了流年费几诗。
<br>瘀絮车斜敢将去，乐天那畏一微之。
<br>
<br>次韵家叔
<br>
<br>衮衮诸公车马尘，先生孤唱发阳春。
<br>黄花不负秋风意，白发空随世事新。
<br>闭户读书真得计，戴肴从学岂无人。
<br>只应又被支郎笑，从者依前困在陈。
<br>
<br>次韵景纯道中寄大成
<br>
<br>闻道歌行伏李绅，古来贤守是诗人。
<br>久钦乐广怀披雾，一见周瑜胜钦醇。
<br>海内期公黄合老，尊前容我白纶巾。
<br>佳篇咀嚼真堪饱，此日何忧甑有尘。
<br>
<br>次韵乐文卿北园
<br>
<br>红园归计堕虚空，啼鸟惊心处处同。
<br>四壁一身长客梦，百忧双鬓更春风。
<br>梅花不是人间白，日色争如酒面红。
<br>且复高吟置余事，此生能费几诗筒。
<br>
<br>次韵宋主簿诗
<br>
<br>九折湾中万斛舟，怪公随处得心休。
<br>未应菊径关心急，聊为鱼槎尽意留。
<br>陆子旧踪余马顶，羊公遗碣见龟头。
<br>遥知太白无多事，醉里诗成不待搜。
<br>
<br>次韵王尧明郊祀显相之作
<br>
<br>奏书初不待衡谭，奠璧都南万玉参。
<br>黄屋倚霄明半夜，紫坛承明眩诸龛。
<br>声喧大吕初终六，影动玄圭陟降三。
<br>可是天公须羯鼓，已回寒驭作春酣。
<br>
<br>次韵谢表兄张元东见寄
<br>
<br>平生张翰极风流，好事工文妙九州。
<br>灯里偶然同一笑，书来已似隔三秋。
<br>林泉入梦吾当隐，花鸟催诗岁不留。
<br>安得清谈一陶写，令人绝忆许文休。
<br>
<br>次韵谢吕居仁居仁时寓贺州
<br>
<br>别君不觉岁时荒，岂意相从魑魅乡。
<br>箧里诗书总零落，天涯形貌各昂藏。
<br>江南今岁无胡虏，岭表穷冬有雪霜。
<br>傥可卜邻吾欲住，草茅为盖竹为梁。
<br>
<br>次韵谢天宁老见贻
<br>
<br>庭柏不受寒，依然照人绿。
<br>雾收晨光发，可玩不可掬。
<br>道人方出定，不复辨羊鹿。
<br>微云度遥天，一笑立於独。
<br>嗟予晚闻道，学看传灯录。
<br>三生蠹书鱼，万卷今可束。
<br>毂虽已破碎，犹欲大其幅。
<br>是身堪底用，况乃五斗粟。
<br>自从识师面，日月几转毂。
<br>受师炉中烟，无处著荣辱。
<br>周妻与何肉，恨我未免俗。
<br>从今谢百事，请作龟头缩。
<br>却笑长沙传，区区问淹速。
<br>聊将非舌言，往和无谱曲。
<br>
<br>次韵谢文骥主簿见寄兼示刘宣叔
<br>
<br>断蓬随天风，飘荡去何许。
<br>寒草不自振，生死依墙堵。
<br>两途俱寂寞，众手剧云雨。
<br>坐令习主簿，下与鸡鹜伍。
<br>遥知竹林交，未肯一时数。
<br>翩翩三语掾，智与谩相补。
<br>髯刘吾所畏，道屈空去鲁。
<br>子才亦落落，倾盖极许予。
<br>四夔照河滨，一笑宽逆旅。
<br>堂堂吾景方，去作泉下土。
<br>未知我露电，能复几寒暑。
<br>思莼久未决，食荠转觉苦。
<br>我不逮诸子，要先诸子去。
<br>不种杨恽田，但灌吕安圃。
<br>未知谁善酿，可作孔文举。
<br>十年亦晚矣，请便事斯语。
<br>
<br>次韵谢心老以缘事至鲁山
<br>
<br>禅师瓶貯几多空，欲问以书无去鸿。
<br>鲁县人迎波若杖，天宁树起吉祥风。
<br>荒山春色篇章里，快士交情笔砚中。
<br>一日尘沙双碧眼，归时应与去时同。
<br>
<br>次韵谢邢九思
<br>
<br>平生不接里闾欢，岂料相逢虺蜮坛。
<br>能赋君推三世事，倦游我弃七年官。
<br>流传恶语知谁好，勾引新篇得细看。
<br>六月山斋当暑令，风霜独发卷中寒。
<br>
<br>次韵邢九思
<br>
<br>百年鼎鼎杂悲欢，老去初依六祖坛。
<br>玄晏不堪长抱病，子真那复更为官。
<br>山林未必容身得，颜面何宜与世看。
<br>白帝高寻最奇事，共君盟了不应寒。
<br>
<br>次韵邢子友
<br>
<br>壮士如今烂莫收，尚思抽矢射旄头。
<br>不堪苦雾侵衰鬓，稍喜和烟入戍楼。
<br>万里中原空费梦，三春胜日偶成游。
<br>青松远岭偏惊眼，薄晚阑干更少留。
<br>
<br>次韵尹潜感怀
<br>
<br>胡儿又看绕淮春，叹息犹为国有人。
<br>可使翠华周宇县，谁持白羽静风尘。
<br>五年天地无穷事，万里江湖见在身。
<br>共说金陵龙虎气，放臣迷路感烟津。
<br>
<br>次韵张迪功春日
<br>
<br>年年春日寒欺客，今日春无一半寒。
<br>不觉转头逢岁换，便须揩目待花看。
<br>争新游女幡垂鬓，依旧先生日照盘。
<br>从此不忧风雪厄，杖藜时可过苏端。
<br>
<br>次韵张矩臣迪功见示建除体
<br>
<br>建德我故国，归哉遄我驱。
<br>除道得欢伯，荆棘无复余。
<br>满怀秋月色，未觉饥肠虚。
<br>平林过西风，为我起笙竽。
<br>定知张公子，能共寂寞娱。
<br>执此以赠君，意重貂襜褕。
<br>破帽与青鞋，耐久心亦舒。
<br>危处要进步，安处勿停车。
<br>成亏在道德，不在功利区。
<br>收视以为期，问君此何如。
<br>开尊且复饮，辞费道已迂。
<br>闭口味更长，香断窗棂疏。
<br>
<br>次韵张元方春雪
<br>
<br>云黄天为低，窗白雪初作。
<br>幽人睡方觉，帘外舞万鹤。
<br>斜斜既可人，整整亦不恶。
<br>不知来何暮，遂失梅花约。
<br>东风桃杏暖，不受珠玑络。
<br>聊回万斛润，点点付藜藿。
<br>幽人无酒饮，一笑供酬酢。
<br>岁晚会复来，相期在丘壑。
<br>
<br>次韵周教授秋怀
<br>
<br>一官不办作生涯，几见秋风捲岸沙。
<br>宋玉有文悲落木，陶潜无酒对黄花。
<br>天机衮衮山新瘦，世事悠悠日自斜。
<br>误矣载书三十乘，东门何地不宜瓜。
<br>
<br>次周漕示族人韵
<br>
<br>谏议遗踪尚可望，曳裾不必郊邹阳。
<br>但修天爵膺入爵，始信书堂有玉堂。
<br>
<br>粹翁用奇父韵赋九日与义同赋兼呈奇父
<br>
<br>安隐轻节序，艰难惜欢娱。
<br>先生守苜蓿，朝士夸茱萸。
<br>前年邓州城，风雨倾客居。
<br>何尝疏麯生，麯生自我疏。
<br>岂无登高地，送目与云俱。
<br>门生及儿子，劝我升篮舆。
<br>出门复入门，戈旆填街衢。
<br>去年郢州岸，孤檝对坏郛。
<br>莫招大夫魂，谁揽使君须。
<br>独题怀古句，枯砚生明珠。
<br>亦复跻荒戍，日暮野踟蹰。
<br>白衣终不至，眇眇空愁予。
<br>今年洞庭上，九折余崎岖。
<br>时凭岳阳楼，山川看萦纡。
<br>孙兄语蝉连，王丈色敷腴。
<br>不用踏筵舞，秋风摇菊株。
<br>乐哉未曾有，是梦其非欤。
<br>丈夫各堂堂，坐受世故驱。
<br>会须明年节，醉倒还相扶。
<br>此花期复对，勿令堕空虚。
<br>明月风景佳，南翔先一凫。
<br>可言知机早，政尔因鲈鱼。
<br>分襟肺肝热，抚事岁月迂。
<br>归家问瓶锡，生理何必余。
<br>相期衡山南，追步凌忽区。
<br>回首望尧云，中原莽榛芜。
<br>臣岂专爱死，有怀竟不舒。
<br>老谋与壮事，二者惭俱无。
<br>
<br>村景
<br>
<br>黄昏吹角闻呼鬼，清晓持竿看牧鹅。
<br>蚕上楼时桑叶少，水鸣车处稻苗多。
<br>
<br>答元方述怀作
<br>
<br>不见圆机论九流，纷纷骑鹤上扬州。
<br>令之敢恨松桂冷，君叔但伤蒲柳秋。
<br>汝海蛇杯应已悟，襄陵驹隙竟难留。
<br>来牛去马无穷债，未盖棺前盍少休。
<br>
<br>道山宿直
<br>
<br>离离树子鹊惊飞，独倚枯筇无限时。
<br>千丈虚廊貯明月，十分奇事更新诗。
<br>人间路绝窗扉语，天上云空阁影移。
<br>遥想王戎烛下算，百年辛苦一生痴。
<br>
<br>道中
<br>
<br>雨子收还急，溪流直又斜。
<br>迢迢傍山路，漠漠满林花。
<br>破水双鸥影，掀泥百草芽。
<br>川原有高下，随处着人家。
<br>
<br>道中寒食
<br>
<br>飞絮春犹冷，离家食更寒。
<br>能供几岁月，不办了悲欢。
<br>刺史蒲萄酒，先生苜蓿盘。
<br>一官违壮节，百虑集征鞍。
<br>
<br>道中寒食
<br>
<br>斗粟淹吾驾，浮云笑此生。
<br>有酒酬岁月，无梦到功名。
<br>客里逢归雁，愁边有乱莺。
<br>杨花不解事，更作倚风轻。
<br>
<br>道中书事
<br>
<br>临老伤行役，篮舆岁月奔。
<br>客愁无处避，世事不堪论。
<br>白道含秋色，青山带雨痕。
<br>坏梁斜斗水，乔木密藏村。
<br>易破还家梦，难招去国魂。
<br>一身从白首，随意答乾坤。
<br>
<br>得长春两株植之窗前
<br>
<br>乡邑已无路，僧庐今是家。
<br>聊乘数点雨，自种两丛花。
<br>篱落失秋序，风烟添岁华。
<br>衰翁病不饮，独立到栖鸦。
<br>
<br>得席大光书因以诗迓之
<br>
<br>十月高风客子悲，故人书到暂开眉。
<br>也知廊庙当推毂，无奈江山好赋诗。
<br>万事莫伦兵动后，一杯当及菊残时。
<br>喜心翻倒相迎地，不怕荒林十里陂。
<br>
<br>得张正字诗
<br>
<br>送老茅屋底，天寒人迹稀。
<br>一觞犹有味，万事已无机。
<br>岁暮塔孤立，风生鸦乱飞。
<br>此时张正字，书札到郊扉。
<br>
<br>登城楼
<br>
<br>去年梦陈留，今年梦邓州。
<br>几梦即了我，一笑城西楼。
<br>新晴草木丽，落日淡欲收。
<br>远川如动摇，景气明田畴。
<br>百年几凭栏，亦有似我不。
<br>城阴坐来失，白水光不流。
<br>丈夫贵快意，少住宽千忧。
<br>归嫌简斋陋，局促生白头。
<br>
<br>登阁
<br>
<br>今日天气佳，登临散腰脚。
<br>南方宜草木，九月未黄落。
<br>秋郊乃明丽，夕云更萧索。
<br>远游吾未能，岁暮依楼阁。
<br>
<br>登海山楼
<br>
<br>万航如凫鷖，一水如虚空。
<br>此地接元气，压以楼观雄。
<br>我来自中州，登临眩冲融。
<br>白波动南极，苍鬓承东风。
<br>人间路浩浩，海上春濛濛。
<br>远游为两眸，岂恤劳我躬。
<br>仙人欲吾语，薄暮山葱珑。
<br>海清无蜃气，彼固蓬莱宫。
<br>
<br>登天清寺塔
<br>
<br>为眼不计脚，攀梯受微辛。
<br>半天拍阑干，惊倒地上人。
<br>风从万里来，老夫方岸巾。
<br>荒荒春浮木，浩浩空纳尘。
<br>夕阳差万瓦，赤鲤欲动鳞。
<br>须臾暮烟合，青鲂映奫沦。
<br>万化本日驰，高处觉眼新。
<br>借问龛中仙，坐稳今几辰。
<br>俗子书满壁，澹然不生嗔。
<br>唯有太行山，修供独殷勤。
<br>
<br>登岳阳楼
<br>
<br>洞庭之东江水西，帘旌不动夕阳迟。
<br>登临吴蜀横分地，徙倚湖山欲暮时。
<br>万里来游还望远，三年多难更凭危。
<br>白头吊古风霜里，老木沧波无恨悲。
<br>
<br>登岳阳楼
<br>
<br>天入平湖晴不风，夕帆和雁正浮空。
<br>楼头客子杪秋后，日落君山元气中，
<br>北望可堪回白首，南游聊得看丹枫。
<br>翰林物色分留少，诗到巴陵还未工。
<br>
<br>邓州城楼
<br>
<br>邓州城楼高百尺，楚岫秦云不相隔。
<br>傍城积水晚更明，照见纶巾倚楼客。
<br>李白上天不可呼，阴晴变化还须臾。
<br>独扶栏干咏奇句，满楼风月不枝梧。
<br>
<br>邓州西轩书事十首
<br>
<br>小儒避贼南征日，皇帝行天第一春。
<br>走到邓州无脚力，桃花初动雨留人。
<br>
<br>邓州西轩书事十首
<br>
<br>千里空携一影来，白头更着乱蝉催。
<br>书生身世今如此，倚遍周家十二槐。
<br>
<br>邓州西轩书事十首
<br>
<br>瓦屋三间宽有余，可怜小陆不同居。
<br>易求苏子六国印，难觅河桥一字书。
<br>
<br>邓州西轩书事十首
<br>
<br>莫嫌啖蔗佳境远，橄榄甜苦亦相并。
<br>都将壮节供辛苦，准拟残年看太平。
<br>
<br>邓州西轩书事十首
<br>
<br>皇家卜年过周历，变故未必非天仁。
<br>东南鬼火成何事，终待胡锋作争臣。
<br>
<br>邓州西轩书事十首
<br>
<br>杨刘相倾建中乱，不待白首今同归。
<br>只今将相须廉蔺，五月并门未解围。
<br>
<br>邓州西轩书事十首
<br>
<br>不须夜夜看太白，天地景气今如斯。
<br>始行夷狄相攻策，可惜中原见事迟。
<br>
<br>邓州西轩书事十首
<br>
<br>诏书忧民十六事，父老祝君一万年。
<br>白发书生喜无寐，从今不仕可归田。
<br>
<br>邓州西轩书事十首
<br>
<br>范公深忧天下日，仁祖爱民全盛年。
<br>遗庙只今香火冷，时时风叶一骚然。
<br>
<br>邓州西轩书事十首
<br>
<br>诸葛经行有夕风，千秋天地几英雄。
<br>吊古不须多感慨，人生半梦半醒中。
<br>
<br>冬至二首
<br>
<br>少年多意气，老去一分无。
<br>闭户了冬至，日长添数珠。
<br>北风不贷节，鸿雁天南驱。
<br>乌帽亦何幸，七日守屋庐。
<br>石炉深炷火，撩乱一榻书。
<br>只可自怡悦，不堪寄张扶。
<br>
<br>冬至二首
<br>
<br>人生本是客，杜叟顾未知。
<br>今年我闻道，悲乐两脱遗。
<br>日色如昨日，未觉墉阴迟。
<br>不须行年记，异代寻吾诗。
<br>东家窈窕娘，融蜡幻梅枝。
<br>但恐负时节，那知有愁时。
<br>
<br>窦园醉中前后五绝句
<br>
<br>东风吹雨小寒生，杨柳飞花乱晚晴。
<br>客子从今无可恨，窦家园里有莺声。
<br>
<br>窦园醉中前后五绝句
<br>
<br>海棠脉脉要诗催，日暮紫绵无数开。
<br>欲识此花奇绝处，明朝有雨试重来。
<br>
<br>窦园醉中前后五绝句
<br>
<br>不见海棠相似人，空题诗句满花身。
<br>酒阑却度荒陂去，驱使风光又一春。
<br>
<br>窦园醉中前后五绝句
<br>
<br>三月碧桃惊动人，满园光景一时新。
<br>剩倾老子樽中玉，折尽残枝不要春。
<br>
<br>窦园醉中前后五绝句
<br>
<br>一樽相属莫辞空，报答今朝吹面风。
<br>自唱新诗与明月，碧桃开尽曲声中。
<br>
<br>独立
<br>
<br>篱门一徙倚，今夜天星繁。
<br>独立人世外，唯闻涧水喧。
<br>丛薄凝露气，群峰带春昏。
<br>偷生亦聊尔，难与众人言。
<br>
<br>度岭一首
<br>
<br>年律将穷天地温，两州风气此横分。
<br>已吟子美湖南句，更拟东坡岭外文。
<br>隔水丛梅疑是雪，近人孤嶂欲生云。
<br>不愁去路三千里，少住林间看夕曛。
<br>
<br>渡江
<br>
<br>江南非不好，楚客自生哀。
<br>摇檝天平渡，迎人树欲来。
<br>雨余吴岫立，日照海门开。
<br>虽异中原险，方隅亦壮哉。
<br>
<br>端门听赦咏雪
<br>
<br>云叶垂鸡竿，雪花眩鸾旗。
<br>一天丰年意，飘入万寿卮。
<br>茫茫玉妃班，影乱千官仪。
<br>也知楼头喜，舞态方自持。
<br>教坊可怜女，面赤婆娑时。
<br>天公一笑罢，未觉风来迟。
<br>小儒惊伟观，到笏不敢吹。
<br>归家得细说，平分遗妻儿。
<br>茅檐玉三尺，坐玩可乐饥。
<br>生活能冷淡，侑以一篇诗。
<br>
<br>对酒
<br>
<br>陈留春色撩诗思，一日搜肠一百回。
<br>燕子初归风不定，桃花欲动雨频来。
<br>人间多待须微禄，梦里相逢记此杯。
<br>白竹扉前容醉舞，烟村渺渺欠高台。
<br>
<br>对酒
<br>
<br>新诗满眼不能裁，鸟度云移落酒杯。
<br>官里簿书无日了，楼头风雨见秋来。
<br>是非衮衮书生老，岁月匆匆燕子回。
<br>笑抚江南竹根枕，一樽呼起鼻中雷。
<br>
<br>二十二日自北沙移舟作是日闻贼革面
<br>
<br>宛宛转湖滩，遥遥隔城邑。
<br>是时雨初霁，众绿带余湿。
<br>晓泽澹不波，菰浦觉风入。
<br>我生莽未定，世故纷相袭。
<br>靦然贺兰面，安视一坐泣。
<br>岂知虎与狼，义感功反集。
<br>尧俗可尽封，呜呼吾何及。
<br>气苏巨浸内，未恨乏供给。
<br>日历会有穷，吾行岂须急。
<br>近树背人去，远树久凝立。
<br>聊以忧世心，寄兹忘怏悒。
<br>
<br>二十一日风甚明日梅花无在者独红萼留枝间甚可爱也
<br>
<br>昨日梅花犹可攀，今朝残萼便斓班。
<br>群仙已御东风去，总脱绛袂留林间。
<br>
<br>发商水道中
<br>
<br>商水西门语，东风动柳枝。
<br>年华入危涕，世事本前期。
<br>草草檀公策，茫茫杜老诗。
<br>山川马前阔，不敢计归时。
<br>
<br>泛舟入前仓
<br>
<br>曾鼓盐田棹，前仓不足言。
<br>尽行江左路，初过浙东村。
<br>春去花无迹，潮归岸有痕。
<br>百年都几日，聊复信乾坤。
<br>
<br>方城陪诸兄坐心远亭
<br>
<br>客中日食三斗尘，北去南来了今岁。
<br>暂时亭中一杯酒，与兄同宗复同味。
<br>博山云气终日留，竹君萧萧不负秋。
<br>世路明年傥无故，却携藜杖更来游。
<br>
<br>放慵
<br>
<br>暖日薰杨柳，浓春醉海棠。
<br>放慵真有味，应俗苦相妨。
<br>宦拙从人笑，交疏得自藏。
<br>云移稳扶杖，燕坐独焚香。
<br>
<br>风雨
<br>
<br>风雨破秋夕，梧叶窗前惊。
<br>不愁黄落近，满意作秋声。
<br>客子无定力，梦中波撼城。
<br>觉来俱不见，微月照残更。
<br>
<br>芙蓉
<br>
<br>白发飘萧一病翁，暮年身世药瓢中。
<br>芙蓉墙外垂垂发，九月凭栏未怯风。
<br>
<br>赴陈留二首
<br>
<br>草草一梦阑，行止本难期。
<br>岁晚陈留路，老马三振鬐。
<br>自看鞭袖影，旷野日落迟。
<br>柳林行不尽，想来见春时。
<br>点点羊散村，阵阵鸿投陂。
<br>城中那有此，触处皆新诗。
<br>举手谢路人，醉语勿瑕疵。
<br>我行有官事，去作三年痴。
<br>遥闻避谷仙，阅世河水湄。
<br>时从玩木影，政尔不忧饥。
<br>
<br>赴陈留二首
<br>
<br>马上摩挲眼，出门光景新。
<br>雅鸣半陂雪，路转一林春。
<br>旧岁有三日，全家无十人。
<br>平生鹦鹉盏，今夕最关身。
<br>
<br>赋康平老铜雀砚
<br>
<br>邺城台殿已荒凉，依旧山河满夕阳。
<br>瓦砾却鑱今日砚，似教人世写兴亡。
<br>
<br>甘泉吴使君使画史作简斋居士像居士见之大笑如洞山过水睹影时也戏书三十二字
<br>
<br>两眉轩然，意像无寄。
<br>而服如此，又不离世。
<br>鉴中壁上，处处皆是。
<br>简斋虽传，文殊无二。
<br>
<br>甘棠道中
<br>
<br>笋舆碍石一悠然，正月微风意已便。
<br>桃花向来浑不数，山中时见绝堪怜。
<br>
<br>甘棠驿怀李德升席大光
<br>
<br>破驿难并休，差池更薪水。
<br>山川会心地，还思对君子。
<br>道边千尺榕，午荫清且美。
<br>极知非世用，我爱不能已。
<br>东风吹南服，莽莽绿万里，
<br>此地亦可耕，胡为茧予趾。
<br>
<br>感怀
<br>
<br>少日急名翰墨场，只今扶杖送斜阳。
<br>青青草木浮元气，渺渺山河接故乡。
<br>作吏不妨三折臂，搜诗空费九回肠。
<br>子房与我同羁旅，世事千般酒一觞。
<br>
<br>感事
<br>
<br>丧乱那堪说，干戈竟未休。
<br>公卿危左衽，江汉故东流。
<br>风断黄龙府，云移白鹭洲。
<br>云何舒国步，持底副君忧。
<br>世事非难料，吾生本自浮。
<br>菊花纷四野，作意为谁秋。
<br>
<br>古别离
<br>
<br>东门柳，年年岁岁征人手。
<br>千人万人於此别，柳亦能堪几人折。
<br>愿君遄归与君期，要及此柳未衰时。
<br>
<br>观江涨
<br>
<br>涨江临眺足消忧，倚杖江边地欲浮。
<br>叠浪併翻孤日去，两津横卷半天流。
<br>鼋鼍杂怒争新穴，鸥鹭惊飞失故洲。
<br>可为一官妨快意，眼中唯觉欠扁舟。
<br>
<br>观我斋再分韵得下字
<br>
<br>一慵缚两脚，闭户了晨夜。
<br>梦攀城西树，起造君子舍。
<br>紫髯出堂堂，见客披衣谢。
<br>平生功名手，嗜静如食蔗。
<br>小斋剧冰壶，中明外无罅。
<br>要知日用事，趺坐看鸟下。
<br>主人心了了，竹石亦閒暇。
<br>儿童惯看客，我车当日驾。
<br>平分斋中閒，风月不待借。
<br>还须酒屡费，不用牛心炙。
<br>
<br>观雪
<br>
<br>无住庵前境界新，琼楼玉宇总无尘。
<br>开门倚杖移时立，我是人间富贵人。
<br>
<br>观雨
<br>
<br>山客龙钟不解耕，开轩危坐看阴晴。
<br>前江后岭通云气，万壑千林送雨声。
<br>海压竹枝低复举，风吹山角晦还明。
<br>不嫌屋漏无乾处，正要群龙洗甲兵。
<br>
<br>归洛道中
<br>
<br>洛阳城边风起沙，征衫岁岁负年华。
<br>归途忽践杨柳影，春事已到芜菁花。
<br>道路无穷几倾毂，牛羊既饱各知家。
<br>人生扰扰成底事，马上哦诗日又斜。
<br>
<br>过君山不获登览
<br>
<br>我梦君山好，万里来南州。
<br>青眉横玉镜，色照城中楼。
<br>胜日空倚眺，经年未成游。
<br>今朝过山下，贼急不敢留。
<br>嵌空浪吞吐，荟蔚风飕飗。
<br>龙吟杂虎啸，九夏含三秋。
<br>了与遥赏异，况乃行岩幽。
<br>蚍蜉何当扫，延伫回我舟。
<br>掷去九节筇，褰裳走林丘。
<br>会逢湘君降，翠气衣上浮。
<br>山椒望苍梧，寄恨舒冥搜。
<br>
<br>过孔雀滩赠周静之
<br>
<br>海内无坚壘，天涯有近亲。
<br>不辞供笑语，未惯得殷勤。
<br>舟楫深宜客，溪山各放春。
<br>高眠过滩浪，已寄百年身。
<br>
<br>过下杯渡
<br>
<br>夜宿下杯馆，朝鸣一棹东。
<br>湖平天尽落，峡断海横通。
<br>冉冉云随舸，茫茫鸟遡风。
<br>仙人蓬岛上，遥见我乘空。
<br>
<br>海棠
<br>
<br>春雨夜有声，连林杏花落。
<br>海棠已复动，寒食岂寂寞。
<br>人间有此丽，赴我隔年约。
<br>花叶两分明，春阴耿帘幙。
<br>东风吹不断，日暮胭脂薄。
<br>何可无我吟，三叫恨诗恶。
<br>
<br>海棠
<br>
<br>红妆翠袖一番新，人向园林作好春。
<br>却笑华清夸睡足，只今罗袜久无尘。
<br>
<br>寒食
<br>
<br>草草随时事，萧萧傍水门。
<br>浓阴花照野，寒食柳围村。
<br>客袂空佳节，莺声忽故园。
<br>不知何处笛，吹恨满清尊。
<br>
<br>寒食
<br>
<br>竹篱寒食节，微雨澹春意。
<br>喧哗少所便，寂寞今有味。
<br>空山花动摇，乱石水经纬。
<br>倚杖忽已晚，人生本何冀。
<br>
<br>寒食日游百花亭
<br>
<br>晴气已复濁，虚馆可淹留。
<br>微花耿寒食，始觉在他州。
<br>自闻鼙鼓聒，不恨岁月流。
<br>乱代有今夕，兹园况堪游。
<br>云移树阴失，风定川华收。
<br>曳杖新城下，日暮禽语幽。
<br>群行意易分，独赏兴杂周。
<br>永啸以自畅，片月生城头。
<br>
<br>和大光道中绝句
<br>
<br>已费天工十日晴，今朝小雨送潮生。
<br>转头云日还如锦，一抹葱珑画不成。
<br>
<br>和大光道中绝句
<br>
<br>寂寂孤村竹映沙，槟榔迎客当煎茶。
<br>岭南二月无桃李，夹路松开黄玉花。
<br>
<br>和若拙弟得陪游后园
<br>
<br>西园冠盖坐生风，更欲长绳击六龙。
<br>惟有病夫能省事，北窗三友是过从。
<br>
<br>和若拙弟得陪游后园
<br>
<br>壮夫三箭功名手，儒士百篇藜苋肠。
<br>莫道人人握珠玉，应须字字挟风霜。
<br>
<br>和孙升之
<br>
<br>姬国余芳代有人，于今公子秀溪濆。
<br>处心如水尚书市，能赋临流靖节君。
<br>花岛红云春句丽，月梅疏影夜香闻。
<br>囊开古锦湖山出，何意一星窥妙文。
<br>
<br>和王东卿绝句四首
<br>
<br>少年走马洛阳城，今作江边瓶锡僧。
<br>说与虎头须画我，三更月里影崚嶒。
<br>
<br>和王东卿绝句四首
<br>
<br>来日安榴花尚稀，压墙丹实已垂垂。
<br>何时着我扁舟尾，满袖西风信所之。
<br>
<br>和王东卿绝句四首
<br>
<br>只今当代功名手，不数平生粥饭僧。
<br>独立江风吹短发，暮云千里倚崚嶒。
<br>
<br>和王东卿绝句四首
<br>
<br>平生不得吟诗力，空使秋霜入鬓垂。
<br>太岳峰前满尊月，为君聊复一中之。
<br>
<br>和颜持约
<br>
<br>半篙寒碧秋垂钓，一笛西风夜倚楼。
<br>多少巫山旧家事，老来分付水东流。
<br>
<br>和张规臣水墨梅五绝
<br>
<br>巧画无盐丑不除，此花风韵更清姝。
<br>从教变白能为黑，桃李依然是仆奴。
<br>
<br>和张规臣水墨梅五绝
<br>
<br>病见昏花已数年，只应梅蕊固依然。
<br>谁教也作陈玄面，眼乱初逢未敢怜。
<br>
<br>和张规臣水墨梅五绝
<br>
<br>粲粲江南万玉妃，别来几度见春归。
<br>相逢京洛浑依旧，唯恨缁尘染素衣。
<br>
<br>和张规臣水墨梅五绝
<br>
<br>含章檐下春风面，造化功成秋兔毫。
<br>意足不求颜色似，前身相马九方皋。
<br>
<br>和张规臣水墨梅五绝
<br>
<br>自读西湖处士诗，年年临水看幽姿。
<br>晴窗画出横斜影，绝胜前村夜雪时。
<br>
<br>衡岳道中
<br>
<br>野客元耕崧岳田，得游衡岳亦前缘。
<br>避兵径度吾岂忍，欲雨还休神所怜。
<br>世乱不妨松偃蹇，村空更觉水潺湲。
<br>非无拄杖终伤老，负此名山四十年。
<br>
<br>衡岳道中
<br>
<br>客子山行不觉风，龙吟虎啸满山松。
<br>纶巾一幅无人识，胜业门前听午钟。
<br>
<br>衡岳道中
<br>
<br>城中望衡山，浮云作飞盖。
<br>朅来岩谷游，却在浮云外。
<br>
<br>衡岳道中
<br>
<br>危亭见上方，林壑带残阳。
<br>今日岂无恨，重游却味长。
<br>
<br>红葵
<br>
<br>恐是牡丹重换紫，又疑芍药再飞红。
<br>妖娆不辨桑间女，蔽芾深迷苧下翁。
<br>
<br>侯处士女挽词
<br>
<br>畴昔翁才比太师，固应生女作门楣。
<br>人间似梦风旌出，佛子何之宰树悲。
<br>五日税金空繐帐，三千车乘忽荒陂。
<br>它年不共江流去，突兀张林妇德碑。
<br>
<br>后三日再赋
<br>
<br>天生瘿木不须栽，说与儿童是酒杯。
<br>落日留霞知我醉，长风吹月送诗来。
<br>一官扰扰身增病，万事悠悠首独回。
<br>不奈长安小车得，睡乡深处作奔雷。
<br>
<br>画梅
<br>
<br>娥眉淡淡自成妆，驿使还家空断肠。
<br>脂粉不施憔悴尽，失身未嫁易元光。
<br>
<br>怀天经智老因访之
<br>
<br>今年二月冻初融，睡起苕溪绿向东。
<br>客子光阴诗卷里，杏花消息雨声中。
<br>西庵禅伯还多病，北栅儒先只固穷。
<br>忽忆轻舟寻二子，纶巾鹤氅试春风。
<br>
<br>黄修职雨中送芍药五枝
<br>
<br>微雨湿清晓，老夫门未开。
<br>煌煌五仙子，并拥翠蕤来。
<br>烟脂洗尽不自惜，为雨归来更无力。
<br>老夫五十尚可痴，凭轩一赋会真诗。
<br>
<br>火蛾
<br>
<br>阳光不照临，积阴生此类。
<br>非无惜死心，素有贼明意。
<br>粉穿红焰燋，翅扑兰膏沸。
<br>为尔一伤嗟，自弃非天弃。
<br>
<br>火后借居君子亭书事四绝呈粹翁
<br>
<br>天公恶剧逐番新，赖是今年有主人。
<br>君子亭中眠白昼，燕公楼上步青春。
<br>
<br>火后借居君子亭书事四绝呈粹翁
<br>
<br>祝融回禄意佳哉，挽我梅花树下来。
<br>一夜东风不知惜，月明满树十分开。
<br>
<br>火后借居君子亭书事四绝呈粹翁
<br>
<br>斫竹和梢编作篱，微风如在竹林时。
<br>无人来访庞居士，晚日疏阴光陆离。
<br>
<br>火后借居君子亭书事四绝呈粹翁
<br>
<br>入山从此不须深，君子亭中人不寻。
<br>青竹短篱园昼静，梅花两树照春阴。
<br>
<br>火后问舍至城南有感
<br>
<br>魂伤瓦砾旧曾游，尚想奔烟万马遒。
<br>遂替胡儿作正月，绝知回禄相巴丘。
<br>书生性命惊频试，客子茅茨费屡谋。
<br>唯有君山故窈窕，一眉晴绿向人浮。
<br>
<br>积雨喜霁
<br>
<br>积雨得一晴，开窗送吾目。
<br>叠云带余愤，远树增新绿。
<br>天公信难料，变化杂神速。
<br>夕霞尽意红，诘朝固难卜。
<br>西轩一杯酒，未风将军腹。
<br>竹林怀微风，余韵久回复。
<br>热官岂辨此，可必思烂熟。
<br>曳杖出门行，栖鸦息枯木。
<br>
<br>即席重赋且约再游二首
<br>
<br>墙头花定觉风阑，墙外池深酒亦寒。
<br>马健莫愁归路远，诗成未落俗人看。
<br>钓鱼不用寻温水，濯发真如到洧盘。
<br>一笑得君天所借，尊前无地着忧端。
<br>
<br>即席重赋且约再游二首
<br>
<br>诗情不与岁情阑，春气犹兼水气寒。
<br>怪我问花终不语，须公走马更来看。
<br>共知浮世悲驹隙，即见平波散芡盘。
<br>得一老兵虽可饮，从今取友要须端。
<br>
<br>己酉九月自巴丘过湖南别粹翁
<br>
<br>离合不可常，去处两无策。
<br>眇眇孤飞雁，严霜欺羽翼。
<br>使君南道主，终岁好看客。
<br>江湖尊前深，日月梦中疾。
<br>世事不相贷，秋风撼瓶锡。
<br>南云本同征，变化知无极。
<br>四年孤臣泪，万里游子色。
<br>临别不得言，清愁涨胸臆。
<br>
<br>己酉中秋之夕与任才仲醉於岳阳楼上明年十一月二十日南游过道谒姜光彦出才仲画轴则写是夕事也剪烛观之恍然一笑书八句以当画记
<br>
<br>去年中秋洞庭野，寒瑶万顷兼天泻。
<br>岳阳楼上两幅巾，月入栏干影潇洒。
<br>世间此影谁能孤，狂如我友人所无。
<br>一梦经年无续处，道州还见倚楼图。
<br>
<br>季高送酒
<br>
<br>自接麯生蓬户外，便呼伯雅竹床头。
<br>真逢幼妇着黄绢，直遣从事到青州。
<br>
<br>寄大光
<br>
<br>心折零陵霜入鬓，更修短札问何如。
<br>江湖不是无来雁，只惯平生作报书。
<br>
<br>寄大光
<br>
<br>芭蕉急雨三更闹，客子殊方五月寒。
<br>近得会稽消息否，稍传荆渚路歧宽。
<br>
<br>寄德升大光
<br>
<br>君王优诏起群公，也寘樵夫尺一中。
<br>易着青衫随世事，难将白发犯秋风。
<br>共谈太极非无意，能系苍生本不同。
<br>却倚紫阳千丈岭，遥瞻黄鹄九霄东。
<br>
<br>寄季申
<br>
<br>雨歇城南泥未乾，遥知独立整衣冠。
<br>旧时邺下刘公干，今日辽东管幼安。
<br>绿阴展尽身犹远，黄鸟飞来节已阑。
<br>安得一樽生耳热，暂时相对说悲欢。
<br>
<br>寄若拙弟兼呈二十家叔
<br>
<br>退之送穷穷不去，乐天待富富不来。
<br>政须青山映白发，顾着皂盖争黄埃。
<br>何如父子共一壑，庞家活计良不恶。
<br>阿奴况自不碌碌，白鸥之盟可同诺。
<br>三间瓦屋亦易求，着子东头我西头。
<br>中间共作老莱戏，世上乐复有此不。
<br>问梦膏肓应已瘳，归来归来无久留。
<br>竹林步兵非俗流，为道此意思同游。
<br>
<br>寄题康平老眄柯亭
<br>
<br>高怀志丘壑，既足不愿余。
<br>惜哉三迳荒，滞彼天一隅。
<br>小筑聊自适，空园闢榛芜。
<br>清影吊高槐，气与西山俱。
<br>何以开了颜，庭柯作森疏。
<br>月露洗尘翳，天风吹笙竽。
<br>方其寓目时，万象供啸呼。
<br>终然成坐忘，天地犹空虚。
<br>券外果何有，浮云只须臾。
<br>乃知钟鼎丰，未胜山林癯。
<br>渊明死千年，日月走名誉。
<br>不肯见督邮，归来守旧庐。
<br>可怜骨已朽，后有谁继渠。
<br>愿子副名实，此事吾欲书。
<br>
<br>寄题商洛宰令狐励迎翠楼
<br>
<br>西来金衣鹤，书落汝水湄。
<br>云霞映道路，中有迎翠诗。
<br>遥知五斗粟，未办买山资。
<br>政要百尺楼，了此浮天眉。
<br>森然诗中画，想见凭栏时。
<br>朝曦与暮霭，百变皆令姿。
<br>君方领此意，簿书何急为。
<br>众手剧云雨，唯山不瑕疪。
<br>当年四老翁，视世轻於芝。
<br>坐令山偃蹇，不受人招麾。
<br>谁欤楼中客，俯仰与山期。
<br>顾要君折腰，督邮真小儿。
<br>因之感我意，故岩归已迟。
<br>便携灵运屐，不待德璋移。
<br>
<br>寄题兖州孙大夫绝尘亭二首
<br>
<br>不读远游赋，放怀兹地宜。
<br>云山绕窗户，万态争纷披。
<br>世故日已远，风水方逶迤。
<br>倚杖夜来雨，东山烟散迟。
<br>人间许长史，不与此心期。
<br>
<br>寄题兖州孙大夫绝尘亭二首
<br>
<br>境内纳浩荡，日暮生泬寥。
<br>竹声池边起，欲断还萧萧。
<br>丈人方微吟，万象各动摇。
<br>林间光景异，月出东山椒。
<br>门前谁剥啄，已逝不须邀。
<br>
<br>寄题赵景温筠居轩
<br>
<br>相逢汉江边，盗起方如云。
<br>当时苍黄意，亦可无此君。
<br>俗士固鲜欢，王孙终逸群。
<br>清秋不可负，牖壁看修筠。
<br>碧干立疏雨，丛梢冒斜曛。
<br>引君着胜地，世事从纷纷。
<br>何时微月夕，胡床与予分。
<br>高吟呼天风，夜半笙箫闻。
<br>
<br>寄新息家叔
<br>
<br>风雨淮西梦，危魂费九升。
<br>一官遮日手，两地读书灯。
<br>见客深藏舌，吟诗不负丞。
<br>竹林虽有约，门户要人兴。
<br>
<br>寄信道
<br>
<br>衡山未见意如飞，浩荡风帆不可期。
<br>却忆府中三语掾，空吟江上四愁诗。
<br>高滩落日光零乱，远岸丛梅雪陆离。
<br>剩欲平分持寄子，白头才尽只成悲。
<br>
<br>江梅
<br>
<br>风雪集岁暮，江梅开不迟。
<br>朝来幽窗底，明璫缀青枝。
<br>上天播淑气，百卉分四时。
<br>寒村值西子，足以昌吾诗。
<br>
<br>江南春
<br>
<br>雨后江上绿，客悉随眼新。
<br>桃花十里影，摇荡一江春。
<br>朝风迎船波浪恶，暮风送船无处泊。
<br>江南虽好不如归，老蔼绕墙人得肥。
<br>
<br>江行晚兴
<br>
<br>曾听石楼水，今过邵州滩。
<br>一笑供舟子，五年经路难。
<br>云间落日淡，山下东风寒。
<br>烟岭丛花照，夕湾群鹭盘。
<br>生身后圣哲，随俗了悲欢。
<br>淹旅非吾病，悠悠良足叹。
<br>
<br>江行野宿寄大光
<br>
<br>樯乌送我入蛮乡，天地无情白发长。
<br>万里回头看北斗，三更不寐听鸣榔。
<br>平生正出元子正，此去还经思旷傍。
<br>投老相逢难衮衮，共恢诗律撼潇湘。
<br>
<br>将次叶城道中
<br>
<br>荒野少人去，竹舆伊轧声。
<br>晴云秋更白，野水暮还明。
<br>寂寞信吾道，淹留谙世情。
<br>王乔有余舄，借我一东征。
<br>
<br>将赴陈留寄心老
<br>
<br>今日忽不乐，图书从纠纷。
<br>不见汝州师，但见西来云。
<br>长安岂无树，忆师堂前柳。
<br>世路九折多，游子百事丑。
<br>三年成一梦，梦破说梦中。
<br>来时西门雨，去日东门风。
<br>书到及师闲，为我点枯笔。
<br>画作谪官图，羸骖带寒日。
<br>他时取归路，千里作一程。
<br>饱吃残年饭，就师听竹声。
<br>
<br>将至杉木铺望野人居
<br>
<br>春风漠漠野人居，若使能诗我不如。
<br>数株苍桧遮官道，一树桃花映草庐。
<br>
<br>今夕
<br>
<br>今夕定何夕，对此山苍然。
<br>偷生经五载，幽意独已坚。
<br>微阴拱众木，静夜闻孤泉。
<br>唯应寂寞事，可以送余年。
<br>
<br>金潭道中
<br>
<br>晴路篮舆稳，举头闲望赊。
<br>前冈春泱漭，后岭雪槎牙。
<br>海内兵犹壮，村边岁自华。
<br>客行惊节序，回眼送桃花。
<br>
<br>谨次十七叔去郑诗韵二章以寄家叔一章以自咏
<br>
<br>乡里小儿真可怜，市朝大隐正陶然。
<br>固应聊颂屈原橘，底事便歌杨恽田。
<br>广陌遥知驹款段，曲池犹记鹭联拳，
<br>对床夜雨平生约。话旧应惊岁月迁。
<br>
<br>谨次十七叔去郑诗韵二章以寄家叔一章以自咏
<br>
<br>蚍蜉堪笑亦堪怜，撼树无功更怫然。
<br>赋就柳州聊解祟，诗成彭泽要归田。
<br>身谋共悔蛇安居，理遣须看佛举拳。
<br>怀祖定知当晚合，次君未可怨稀迁。
<br>
<br>谨次十七叔去郑诗韵二章以寄家叔一章以自咏
<br>
<br>镜中无复故人怜，却愧谋生后计然。
<br>叔夜本非堪作吏，元龙今悔不求田。
<br>怀亲更值薪如桂，作客重看栗过拳。
<br>万事巧违高枕卧，忧来一夕费三迁。
<br>
<br>九日家中
<br>
<br>风雨吴江冷，云天故国赊。
<br>扶头呼白酒，揩眼认黄花。
<br>客梦蛩声歇，边心雁字斜。
<br>明年又何处，高树莫啼鸦。
<br>
<br>九日赏菊
<br>
<br>黄花不负秋，与秋作光辉。
<br>夜霜犹作恶，朝日为解围。
<br>今晨岂重九，节意入幽菲。
<br>孤芳擅天地，众卉亦已微。
<br>殷勤黄金靥，照辉白板扉。
<br>洁酒欲寿花，孔兄与我违。
<br>清坐绝省事，未觉此计非。
<br>夕英岂不腴，骚人自难肥。
<br>
<br>九日示大圆洪智
<br>
<br>自得休心法，悠然不赋诗。
<br>忽逢重九日，无奈菊花枝。
<br>
<br>九日宜春苑午憩幕中听大光诵朱迪功诗
<br>
<br>酒酣耳热不能歌，奈此一川黄菊何。
<br>卧听西风吹好句，老夫无恨幕生波。
<br>
<br>九月八日登高作重九奇父赋三十韵与义拾余意亦赋十二韵
<br>
<br>九月风景好，节意满天涯。
<br>书生尊所闻，登高乱城鸦。
<br>虽无后乘丽，前驱载黄花。
<br>两楼压波壮，众泽分夭斜。
<br>居夷惊有苗，访古悲章华。
<br>萧条湖海事，胜日一笑哗。
<br>兴移三里亭，木影杂蛟蛇。
<br>二士醉藜杖，两禅风袈裟。
<br>奇哉古无有，未觉欠孟嘉。
<br>天公亦喜我，催诗出微霞。
<br>赋罢迹已陈，忧乐如转车。
<br>却后五百岁，远俗增雄夸。
<br>
<br>九月八日戏作两绝句示妻子
<br>
<br>今夕知何夕，都如未病时。
<br>重阳莫草草，剩作几篇诗。
<br>
<br>九月八日戏作两绝句示妻子
<br>
<br>小瓮今朝熟，无劳问酒家。
<br>重阳明日是，何处有黄花。
<br>
<br>居夷行
<br>
<br>遭乱始知承平乐，居夷更觉中原好。
<br>巴陵十月江不平，万里北风吹客倒。
<br>洞庭叶稀秋声歇，黄帝乐罢川杲杲。
<br>君山偃蹇横岁暮，天映湖南白如扫。
<br>人世多违壮士悲，干戈未定书生老。
<br>扬州云气郁不动，白首频回费私祷。
<br>后胜误齐已莫追，范蠡图越当若为。
<br>皇天岂无悔祸意，君子慎惜经纶时。
<br>愿闻群公张王室，臣也安眠送余日。
<br>
<br>举季申信道自光化复入邓书事四首
<br>
<br>孙子白木杖，富子黑油笠。
<br>我独白竹篮，差池复相及。
<br>夕阳桥边画，岸帻归云急。
<br>勿语城中人，从渠慎出入。
<br>
<br>举季申信道自光化复入邓书事四首
<br>
<br>卖舟作归计，竹篮稳如舟。
<br>雾收青皋湿，行路当春游。
<br>老马不自知，意欲踏九州。
<br>依然还故枥，寂寞壮心休。
<br>
<br>举季申信道自光化复入邓书事四首
<br>
<br>再来生白发，重见邓州春。
<br>依旧城西路，桃花不记人。
<br>卜居得穷巷，日色满窗新。
<br>微吟惊市卒，独鹤语城闉。
<br>
<br>举季申信道自光化复入邓书事四首
<br>
<br>城西望城南，十日九相隔。
<br>何如三枝杖，共踏江上石。
<br>门前流水过，春意满渠碧。
<br>遥知千顷江，如今好颜色。
<br>
<br>句
<br>
<br>老对白桂花。
<br>
<br>拒霜
<br>
<br>拒霜花已吐，吾宇不悽凉。
<br>天地虽肃杀，草木有芬芳。
<br>道人宴坐处，侍女古时妆。
<br>浓露湿丹脸，西风吹绿裳。
<br>
<br>绝句
<br>
<br>野鸭飞无数，桃花湿满枝。
<br>竹舆鸣细雨，山客有新诗。
<br>
<br>均台辞二首
<br>
<br>小桃借春春已来，平分和气入均台。
<br>夜来台边草环绿，今朝芒生满三木。
<br>街头拍手闹千儿，齐唱中和宣布曲。
<br>使君坐啸闹如云，请酿百川寿使君。
<br>但愿使君长乐职，不须更看杓虚实。
<br>
<br>均台辞二首
<br>
<br>东家西家尔盍来，听说空圄如春台。
<br>决曹高卧印生绿，丛棘化为交逊木。
<br>策勋此木那可遗，动地风摇枝不曲。
<br>愿我无讼到来云，莫辞着力借寇君。
<br>借得贤侯虽尔职，但恐朝廷要人调鼎实。
<br>
<br>均阳官舍有安榴数株着花绝稀更增妍丽
<br>
<br>庭际安榴树，花稀更可怜。
<br>青旌拥绛节，伴随作神仙。
<br>迟日耿不暮，微阴眩弥鲜。
<br>一樽兼百虑，心赏竟悠然。
<br>
<br>均阳舟中夜赋
<br>
<br>游子不能寐，船头语轻波。
<br>开窗望两律，烟树何其多。
<br>晴江涵万象，夜半光荡摩。
<br>客愁弥世路，秋气入天河。
<br>汝洛尘未销，几人不负戈。
<br>长吟宇宙内，激烈悲蹉跎。
<br>
<br>开壁置窗命曰远轩
<br>
<br>钟妖鸣吾旁，杨獠舞吾侧。
<br>东西俱有碍，群盗何时息。
<br>丈夫堂堂躯，坐受世褊迫。
<br>仙人千仞岗，下视笑予厄。
<br>谁能久郁郁，持斧破南壁。
<br>窗开三尺明，空纳万里碧。
<br>岩霏杂川霭，奇变供几席。
<br>谁见老书生，轩中岸玄帻。
<br>荡漾浮世里，超遥送兹夕。
<br>倚楹发孤啸，呼月出荒泽。
<br>天公亦粲然，林壑受珠璧。
<br>会有鹤驾宾，经过来见客。
<br>清晓坐南轩，望山头屡侧。
<br>居士亦岂痴，飞云方未息。
<br>乐哉此远俗，乱世免怵迫。
<br>那知百战祸，岂识三空厄。
<br>闭门美享睡，开门瞻翠壁。
<br>远客谢主人，分此一窗碧。
<br>新晴鸟鸣檐，微暑风入席。
<br>萧然此白首，岂更冒朝帻。
<br>誓将老兹地，不复数晨夕。
<br>但恨食无肉，臞仙出山泽。
<br>蛰雷转空肠，吐句作圭璧。
<br>一笑示邻家，向来复此客。
<br>我昨在衡山，伤心冲路侧。
<br>岂知得此地，一坐数千息。
<br>易安生痛定，过美出饥迫。
<br>誓言如齐侯，常戒在莒厄。
<br>要将万里身，独面九年壁。
<br>如何不己奈，开窗玩霏碧。
<br>招呼面前山，浮翠落衾席。
<br>一笑等儿戏，都忘雪侵帻。
<br>人生何不娱，今夕定何夕。
<br>向来万顷胸，余地吞七泽。
<br>念此亦细事，未遽瑕生璧。
<br>聊使山中人，永记山下客。
<br>
<br>康州小舫与耿伯顺李德升席大光郑德象夜语以更长爱烛红为韵得更字
<br>
<br>万里衣冠京国旧，一船风雨晋康城。
<br>灯前颜面重相识，海内艰难各饱更。
<br>天阔路长吾欲老，夜阑酒尽意还倾。
<br>明朝古峡苍烟道，都送新愁入橹声。
<br>
<br>客里
<br>
<br>客里东风起，逢人只四愁。
<br>悠悠杂唯唯，莫莫更休休。
<br>窗影鸟双度，水声船逆流。
<br>一官成一集，尽付古河头。
<br>
<br>蜡梅
<br>
<br>智琼额黄且勿夸，回眼视此风前葩。
<br>家家融蜡作杏蔕，岁岁逢梅是蜡花。
<br>世间真伪非两法，映日细看真是蜡。
<br>我今嚼蜡已甘腴，况此有味蜡不如。
<br>只悉繁香欺定力，薰我欲醉须人扶。
<br>不辞花前醉倒卧经月，是酒是香君试别。
<br>
<br>蜡梅四绝句
<br>
<br>花房小如许，铜剪黄金涂。
<br>中有万斛香，与君细细输。
<br>
<br>蜡梅四绝句
<br>
<br>来从底处所，黄露满衣湿。
<br>缘憨翻得怜，亭亭倚风立。
<br>
<br>蜡梅四绝句
<br>
<br>奕奕金仙面，排行立晓晴。
<br>殷勤夜来雪，少住作珠璎。
<br>
<br>蜡梅四绝句
<br>
<br>亭亭金步摇，朝日明汉宫。
<br>当时好光景，一似此园中。
<br>
<br>来禽
<br>
<br>粲粲来禽已著花，芳根谁徙向天涯。
<br>好寻青李相遮映，风味应同逸少家。
<br>
<br>来禽花
<br>
<br>来禽花高不受折，满意清明好时节。
<br>人间风日不贷春，昨暮烟脂今日雪。
<br>舍东芜菁满眼黄，胡蝶飞去专斜阳。
<br>妍嗤都无十日事，付与梧桐一夏凉。
<br>
<br>雷行雨
<br>
<br>忆昨炎正中不融，元帅仗钺临山东。
<br>万方嗷嗷叫上帝，黄屋已照睢阳宫。
<br>呜呼吾君天所立，岂料四载犹服戎。
<br>向巡会稽不到海，未省驾舶观民风。
<br>定知谏诤有张猛，不可危急无高共。
<br>自古美恶周必复，犬羊汝莫穷妖凶。
<br>吉诘四奏元气通，德音夜发春改容。
<br>雷雨一日遍天下，父老感泣霑其胸。
<br>臣少忧国今成翁，欲起荷戟伤疲癃。
<br>小游太一未移次，大树将军莫振功。
<br>刘琨祖逖未足雄，晏球一战腥臊空。
<br>诸君努力光竹素，天子可使尘常蒙。
<br>君不见夷门山头虎复龙，向来佳气元葱葱。
<br>
<br>里翁行
<br>
<br>里翁无人支缓急，天雨墙坏百忧集。
<br>卖衣雇人筑得墙，不虑偷儿披户入。
<br>夜寒干陬不经过，偷儿若来知奈何。
<br>君不见巴丘古城如培塿，鲁肃当年万人守。
<br>
<br>立春日雨
<br>
<br>衡山孙下春日雨，远映青山丝样斜。
<br>容易江边欺客袂，分明沙际湿年华。
<br>竹林路隔生新水，古渡船空集乱鸦。
<br>未暇独忧巾一角，西溪当有续开花。
<br>
<br>连雨不能出有怀同年陈国佐
<br>
<br>雨师风伯不吾谋，漠漠穷阴断送秋。
<br>欲过苏端泥浩荡，定知高凤麦漂流。
<br>檐前甘菊已无益，阶下决明还可忧。
<br>安得如鸿六尺马，暂时相对说新愁。
<br>
<br>连雨书事
<br>
<br>九州逢连雨，萧萧稳送秋。
<br>龙公无乃倦，客子不胜愁。
<br>云气昏城壁，钟声咽寺楼。
<br>年年授衣节，牢落向他州。
<br>
<br>连雨书事
<br>
<br>风伯方安卧，云师亦少饕。
<br>气连河汉润，声到竹松高。
<br>老雁犹贪去，寒蝉遂不号。
<br>相悲更相识，满眼楚人骚。
<br>
<br>连雨书事
<br>
<br>寒入薪刍价，连天两眼愁。
<br>生涯赤藤杖，契分黑貂裘。
<br>乌鹊无言暮，蓬蒿满意秋。
<br>同时不同味，世事剧悠悠。
<br>
<br>连雨书事
<br>
<br>白菊生新紫，黄芜失旧青。
<br>俱含岁晚恨，併入夜深听。
<br>梦寐连萧瑟，更筹乱晦冥。
<br>云移过吴越，应为洗余腥。
<br>
<br>两绝句
<br>
<br>西风吹日弄晴阴，酒罢三巡湖海深。
<br>岳阳楼上登高节，不负南来万里心。
<br>
<br>两绝句
<br>
<br>二士相随风满巾，两禅同队景弥新。
<br>但得黄花不牢落，莫嫌惊倒岳州人。
<br>
<br>寥落
<br>
<br>寥落洞庭野，微风泛客裾。
<br>袁宏咏史罢，孙登清啸余。
<br>月明流水去，夜静芙蓉舒。
<br>城郭方多事，野兴一萧疏。
<br>
<br>刘大资挽词二首
<br>
<br>天柱欹倾日，堂堂堕虏围。
<br>遂闻王蠋死，不见华元归。
<br>一代名超古，千年泪染衣。
<br>当时如有继，犹足变危机。
<br>
<br>刘大资挽词二首
<br>
<br>一死公余事，由来虏亦人。
<br>使知临难日，犹有不欺臣。
<br>河洛倾遗愤，英雄叹后尘。
<br>煌煌中兴业，公合冠麒麟。
<br>
<br>留别葛汝州
<br>
<br>平生师友尘莫数，两眼偏明向公许。
<br>一时盛德人中骥，四海名名地上虎。
<br>东序阶墀再靴板，西州杖屦三寒暑。
<br>我方庶兄汤惠休，公乃小儿杨德祖。
<br>未颁还朝尺一诏，不愧专城丈二组。
<br>为公剩买银管笔，容我时亲玉柄麈。
<br>近蒙五字落珠玑，如服一丸生翅羽。
<br>别离真成惜夜烛，感叹更值歌朝雨。
<br>行看入侍玉皇案，与进不待金刚杵。
<br>劝公慎勿学孔光，荐士何妨似张禹。
<br>
<br>留别康元质教授
<br>
<br>腐儒身世已百忧，此去行年岂堪记。
<br>岳阳楼前一杯酒，与子同州复同味。
<br>洞庭秋气运苍梧，天高地远鱼龙呼。
<br>莫倚仲宣能作赋，不随文若事征途。
<br>
<br>留别天宁永庆乾明金銮四老
<br>
<br>我生能几何，两脚疲世故。
<br>忽破巴丘梦，还寻邵阳路。
<br>穷乡得四老，足以慰迟暮。
<br>胜事远公莲，深心懒残芋。
<br>本是群山云，暂聚当别去。
<br>那知天风便，不得还相聚。
<br>凡情我未免，临别吐幽句。
<br>慎勿过虎溪，晓霜侵杖屦。
<br>
<br>留别心老
<br>
<br>老心霜下松，名与隆公齐。
<br>人物北斗南，佛事东院西。
<br>平生四海脚，不复烦金篦。
<br>却从梦中别，未免意惨悽。
<br>它时访生死，林深路应迷。
<br>
<br>柳絮
<br>
<br>柳送腰支日几回，更教飞絮舞楼台。
<br>颠狂忽作高千丈，风力微时稳下来。
<br>
<br>六言二首
<br>
<br>莫赋涧松郁郁，但吟陂麦青青。
<br>为妇读刘伶传，教儿书甯戚经。
<br>
<br>六言二首
<br>
<br>种竹可侔千户，拥书不假百城。
<br>何必思之烂熟，热官无用分明。
<br>
<br>六月六日夜
<br>
<br>蕴隆岂不坏，凉气亦徐还。
<br>独立清夜半，疏星苍桧间。
<br>晦明莽相代，天地本长闲。
<br>四顾何寥落，微风时动关。
<br>
<br>六月十七夜寄邢子友
<br>
<br>暑雨虽不足，凉风还有余。
<br>乐此城阴夜，何殊山崦居。
<br>月明苍桧立，露下芭蕉舒。
<br>试问澄虚阁，今夕复焉如。
<br>
<br>龙门
<br>
<br>不到龙门十载强，断崖依旧挂斜阳。
<br>金银佛寺浮佳气，花木禅房接上方。
<br>羸马暂来还径去，流莺多处最难忘。
<br>老僧不作留人意，看水看山白发长。
<br>
<br>路归马上再赋
<br>
<br>偶然思玉仙，便到玉仙游。
<br>兴尽未及郭，玉仙失回头。
<br>成毁俱一念，今昔浪百忧。
<br>未知横笛子，亦解此意不。
<br>春风所经过，水色如泼油。
<br>垂鞭见落日，世事剧悠悠。
<br>
<br>罗江二绝
<br>
<br>荒村终日水车鸣，陂北陂南共一声。
<br>洒面风吹作飞雨，老夫诗到此间成。
<br>
<br>罗江二绝
<br>
<br>山翁见客亦欣然，好语重重意不传。
<br>行过竹篱逢细雨，眼明双鹭立青田。
<br>
<br>洛头书事
<br>
<br>纶巾古鹤氅，日暮槲林间。
<br>谁使翁迎客，应闻屐响山。
<br>占年又得熟，劝我不须还。
<br>村酒困壮士，水风吹醉颜。
<br>
<br>曼陀罗花
<br>
<br>我圃殊不俗，翠蕤敷玉房。
<br>秋风不敢吹，谓是天上香。
<br>烟迷金钱梦，露醉木蕖妆。
<br>同时不同调，晓月照低昂。
<br>
<br>漫郎
<br>
<br>漫郎功业大悠然，拄笏看山了十年。
<br>黑白半头明镜里，丹青千树恶风前。
<br>星霜屡费惊人句，天地元须使鬼钱。
<br>踏破九州无一事，只今分付结跏禅。
<br>
<br>茅屋
<br>
<br>茅屋年年破，春风岁岁来。
<br>寒从草根退，花值客愁开。
<br>此序添诗卷，乾坤进酒杯。
<br>片云无思极，日暮却空回。
<br>
<br>梅
<br>
<br>爱歌纤影上窗纱，无限轻香夜绕家。
<br>一阵东风湿残雪，强将娇泪学梨花。
<br>
<br>梅花
<br>
<br>高花玉质照穷腊，破雪数枝春已多。
<br>一时倾倒东风意，桃李争春奈晚何。
<br>
<br>梅花
<br>
<br>一枝斜映佛前灯，春入铜壶夜不冰。
<br>昔岁曾游大庾岭，今年聊作小乘僧。
<br>
<br>梅花两绝句
<br>
<br>客行满山雪，香处是梅花。
<br>丁宁明月夜，认取影横斜。
<br>
<br>梅花两绝句
<br>
<br>晓天青脉脉，玉面立疏篱。
<br>山中尔许树，独自费人诗。
<br>
<br>美哉亭
<br>
<br>西出城皋关，土谷仅容驼。
<br>天挂一疋练，双崖斗嵯峩。
<br>忽然五丈缺，亭构如危窠。
<br>青山丽中原，白日照大河。
<br>下视万里川，草木何其多。
<br>临高一吐气，却奈雄风何。
<br>辛苦生一快，造物巧揣摩。
<br>险易终不偿，翻身下残坡。
<br>
<br>蒙赐佳什钦叹不足不揆浅陋辄次元韵
<br>
<br>退之高文仰东岱，籍湜传盟其足赖。
<br>固知法嗣要龙象，先生端是毗陵派。
<br>方驾曹刘盖余力，压倒元白聊一快。
<br>向来班门收众材，宾履费公珠几琲。
<br>三熏会有堪此事，群犬未免惊所怪。
<br>但知楼仰百尺颠，岂觉波涵千顷外。
<br>南州短簿令公喜，巍峩峩冠陆离佩。
<br>有如若士那可无，笔势已超声律界。
<br>相将问道留十日，满座真成折床会。
<br>清诗忽复堕华笺，要使握瑜夸等辈。
<br>
<br>蒙示黄磵佳诗三读钦羡辄继韵仰报嘉赐
<br>
<br>痴儿了官事，官事那可讫。
<br>岂知公偷闲，临水照缨绂。
<br>虽微八川雄，暴怒常至沸。
<br>傥或似山阴，清流可共祓。
<br>贪德实以济，行地不郁郁。
<br>赵洛与陶丘，相比亦仿佛。
<br>解后逢公赏，一洗伏流屈。
<br>可爱不可唾，众议那可咈。
<br>彼是公余波，本来非俗物。
<br>
<br>蒙示涉汝诗次韵
<br>
<br>城南天倒影，绿浪摇十里。
<br>使君云梦胸，犹复录此水。
<br>舟行及雨霁，秋色在葭苇。
<br>烟涵翠轂润，月照金波委。
<br>知公已忘机，鸥鹭宛停峙。
<br>向来趋热士，说似颡应泚。
<br>俗子与清游，自古剧函矢。
<br>如何有双脚，受垢不受洗。
<br>异哉公殊嗜，记此两苦李。
<br>诗成堕衡门，名字污纸尾。
<br>明当蹑公迹，佳处不待指。
<br>会逢白沙渚，我舍真可徙。
<br>鸣驺傥重来，傍舫倾我耳。
<br>
<br>蒙再示佳什不敢虚辱厚赐谨再用韵
<br>
<br>先生明经今蔡义，念佛仍师大势至。
<br>食菜不待周颙书，要断贪杀兼自卫。
<br>颜回平生拾堕尘，蓼虫食蓼忘其辛。
<br>先生种福我无祸，成佛定是同功人。
<br>两诗见戒言甚苦，肯赋黄鸡啄秋黍。
<br>从今但见懒残芋，不敢求尝鉴虚羜。
<br>
<br>蒙再示属辞三叹之余诜赞巨丽无地托言辄依元老派韵再成一章非独助家弟称谢区区少褒之使进学焉亦师席善诱之意也
<br>
<br>书如嘉肴要知旨，区区太冲空咏史。
<br>百年能挂几牛角，火急编摩时亹亹。
<br>柳家文类今无遗，可忍行事空违之。
<br>此书真是群玉府，事辞所不遗毫厘。
<br>子不见刘勰书成要人定，岂但令人愈头病。
<br>偶向车前问沈公，果符梦里随先圣。
<br>两诗入手喜生春，从今护持知有神。
<br>便可缮写持献御，注解不须烦五臣。
<br>
<br>蒙知府宠示秋日郡圃佳制遂侍杖屦逍遥林水间辄次韵四篇上渎台览
<br>
<br>岁月移文外，乾坤杖屦中。
<br>铿然五字律，健在百夫雄。
<br>秋入池深碧，寒欺叶递红。
<br>此间兼吏隐，端不减游嵩。
<br>
<br>蒙知府宠示秋日郡圃佳制遂侍杖屦逍遥林水间辄次韵四篇上渎台览
<br>
<br>鸟语知公乐，晴山及我游。
<br>尽排物外事，拚作酒中浮。
<br>菊蕊离双鬓，林声隐四愁。
<br>骚人例喜赋，政自不关秋。
<br>
<br>蒙知府宠示秋日郡圃佳制遂侍杖屦逍遥林水间辄次韵四篇上渎台览
<br>
<br>竹际笙簧起，回听众籁微。
<br>时陪物外赏，肯念日斜阳。
<br>草色违秋意，池光净客衣。
<br>吟公清绝句，政尔不能肥。
<br>
<br>蒙知府宠示秋日郡圃佳制遂侍杖屦逍遥林水间辄次韵四篇上渎台览
<br>
<br>一笑聊开口，千忧不上眉。
<br>林深受风得，柏老到霜知。
<br>小憩逢筠洞，幽寻及枳篱。
<br>愿公勤秉烛，裁咏刺离离。
<br>
<br>梦中送僧觉而忘第三联戏足之
<br>
<br>两鸿同一天，羽翼不相及。
<br>偶然一识面，别意已超忽。
<br>去程秋光好，万里无断绝。
<br>虽无仁人言，赠子以明月。
<br>
<br>暝色
<br>
<br>残辉度平野，列岫围青春。
<br>柴门一枝筇，日暮栖心神。
<br>暝色着川岭，高低郁轮囷。
<br>水光忽倒树，山势欲傍人。
<br>万化元相寻，幽子意自新。
<br>肃肃夜舟久，空明动边垠。
<br>田鹤吟相应，我独无荒邻。
<br>短篇不可就，所寄聊一伸。
<br>
<br>墨戏二首·蕙
<br>
<br>人间风露不到畹，只有酪奴无世尘。
<br>何须更待秋风至，萧艾从来不共春。
<br>
<br>
<br>墨戏二首·兰
<br>
<br>鄂州迁客一花说，仇池老仙五字铭。
<br>併入晴窗三昧手，不须辛苦读骚经。
<br>
<br>某蒙示咏家弟所撰班史属辞长句三叹之余辄用元韵以示家弟谨布师席
<br>
<br>隽永杂俎虽甚旨，何似三冬足文史。
<br>羡子皮里西京书，议论逼人惊亹亹。
<br>戏为语韵网所遗，人皆百能子千之。
<br>虽非张巡遍记诵，岂与李翰争毫厘。
<br>不待区区隶古定，便令景宗知去病。
<br>掇要虚烦四十篇，三卷之博能拟圣。
<br>儒林丈人摛藻春，作诗印可融心神。
<br>我亦从今悔迂学，不须更辨瓒称臣。
<br>
<br>某窃慕东坡以铁拄杖为乐全生日之寿今以大铜瓶上判府待制庶几因物以露区区且作诗二首将之亦东坡故事
<br>
<br>要学东坡寿乐全，此瓶端合供儒先。
<br>铁如意畔无忧畏，玉唾壶傍耐岁年。
<br>项似董宣真是强，腹如边孝故应便。
<br>与公剩貯为霖水，不羡宫门承露仙。
<br>
<br>某窃慕东坡以铁拄杖为乐全生日之寿今以大铜瓶上判府待制庶几因物以露区区且作诗二首将之亦东坡故事
<br>
<br>不与观音伴柳枝，要令奇相解公颐。
<br>会逢白氏编书日，犹梦陶家貯粟时。
<br>安用作盘供歃血，也胜为钵困催诗。
<br>千年秀结重重绿，长映先生鬓与眉。
<br>
<br>某以雨有嘉应遂占有秋辄採用家弟韵赋二绝句少赀勤恤之诚也
<br>
<br>云气初看龙起湫，雨声旋听树惊秋。
<br>已教农父歌田守，更遣虞人信魏侯。
<br>纪德刊碑不厌丰，龙眠深洞一言通。
<br>坐看绿浪摇千里，拔薤栽榆未当功。
<br>
<br>某用家弟韵赋绝句上浼清视芜词累句非敢以为诗也愿赐一言卒相之
<br>
<br>万里平生几蛇足，九州何路不羊肠。
<br>只应绿士苍官辈，却解从公到雪霜。
<br>
<br>牡丹
<br>
<br>一自胡尘入汉关，十年伊洛路漫漫。
<br>青墩溪畔龙钟客，独立东风看牡丹。
<br>
<br>目疾
<br>
<br>天公嗔我眼常白，故著昏花阿堵中。
<br>不怪参军谈瞎马，但妨中散送飞鸿。
<br>著篱令恶谁能继，损读方奇定有功。
<br>九恼从来是佛种，会如那律证圆通。
<br>
<br>难老堂周元翁家
<br>
<br>城南乌声和且都，我识丈人屋上乌。
<br>难老堂中一樽酒，不教霜雪上髭须。
<br>樊侯种梓用葛谒，丈人向来亦种德。
<br>挽回万事入绳床，花竹相看有佳色。
<br>人生知足一饱多，当时恨我弃渔蓑。
<br>题诗素壁蛇蚓集，五百年后公摩挲。
<br>
<br>年华
<br>
<br>去国频更岁，为官不救饥。
<br>春生残雪外，酒尽落梅时。
<br>白日山川映，青天草木宜。
<br>年华不负客，一一入吾诗。
<br>
<br>偶成古调十六韵上呈判府兼赠刘兴州
<br>
<br>稽首苏耽仙，乘云去无迹。
<br>尚留橘井在，与世除狂疾。
<br>谁能不饮此，识味亦可录。
<br>坐令郑玄牛，亦抱荆山玉。
<br>伟哉稚川裔，神交接朝夕。
<br>游戏及小道，造化入大笔。
<br>优为吴诗父，雅命楚骚仆。
<br>岂其橘井助，本自同仙籙。
<br>坐中子刘子，知是当日客。
<br>书悬元和脚，语经建康力。
<br>先我登公门，不数鸷鸟百。
<br>曾挹两仙袖，自然生羽翼。
<br>嗟我无长才，学架屋下屋。
<br>诗虽两牛腰，事亦几蛇足。
<br>已穷犹不悔，政荷师友德。
<br>文盟傥许予，幸不疑籍湜。
<br>
<br>陪粹翁举酒於君子亭下海棠方开
<br>
<br>世故驱人殊未央，聊从地主借绳床。
<br>春风浩浩吹游子，暮雨霏霏湿海棠。
<br>去国衣冠无态度，隔帘花叶有辉光。
<br>使君礼数能宽否，酒味撩人我欲狂。
<br>
<br>陪诸公登南楼啜新茶家弟出建除体诗诸公既和余因次韵
<br>
<br>建康九醖羙，侑以八品珍。
<br>除瘴去热恼，与茶不相亲。
<br>满月堕九天，紫面光磷磷。
<br>平生酪奴谤，脉脉气未申。
<br>定论得公诗，雅号知凝神。
<br>执持甘露椀，未觉有等伦。
<br>破睡及四座，愧我非嘉宾。
<br>危楼与世隔，万事不及唇。
<br>成公方坐啸，赏此玉花匀。
<br>收杯未要忙，再试晴天云。
<br>开口得一笑，兹游念当频。
<br>闭眼归默存，助发梨枣春。
<br>
<br>盆池
<br>
<br>三尺清池窗外开，茨菰叶底戏鱼回。
<br>雨声转入浙江去，云影还从震泽来。
<br>
<br>瓶中梅
<br>
<br>明窗净棐几，玉立耿无邻。
<br>红绿两重衿，殷勤满面春。
<br>曾为庾岭客，本是洛阳人。
<br>老我何颜貌，东风处处新。
<br>
<br>奇父先至湘阴书来戒由禄唐路而仆以它故由南阳路来夹道皆松如行青罗步障中先寄奇父
<br>
<br>云接湘阴百里松，肃肃穆穆湖南风。
<br>随时忧乐非人世，迎我笙箫起道中。
<br>竹舆两面天明灭，秋令不到林西东。
<br>未必禄唐能办此，题诗着画寄兴公。
<br>
<br>棋
<br>
<br>长日无公事，闲围李远棋。
<br>傍观真一笑，互胜不移时。
<br>幸未逢重霸，何妨着献之。
<br>晴天散飞雹，惊动隔墙儿。
<br>
<br>钱东之教授惠泽州吕道人砚为赋长句
<br>
<br>君不见铜雀台边多事土，走上觚棱荫歌舞。
<br>余香分尽垢不除，却寄书林汙缣楮。
<br>岂如此瓦凝青膏，冷面不识奸雄曹。
<br>吕公已去泫余泣，通谱未许弘农陶。
<br>暮年得君真耐久，摩挲玉质云生手。
<br>未知南越石虚中，亦有文章似君否。
<br>西家扑满本弟昆，趣尚清濁何年分。
<br>一朝堕地真瓦砾，莫望韩公无瘞文。
<br>
<br>清明
<br>
<br>雨晴闲步涧边沙，行入荒林闻乱鸦。
<br>寒食清明惊客意，暖风迟日醉梨花。
<br>书生投老王官谷，壮士偷生漂母家。
<br>不用秋千与蹴踘，只将诗句答年华。
<br>
<br>清明二绝
<br>
<br>街头女儿双髻鸦，随蜂趁蝶学夭邪。
<br>东风也作清明节，开遍来禽一树花。
<br>
<br>清明二绝
<br>
<br>卷地风抛市井声，病无危坐了清明。
<br>一帘晚日看收尽，杨柳微风百媚生。
<br>
<br>秋日
<br>
<br>琢句不成添鬓丝，且搘筇杖看云移。
<br>槐花落尽全林绿，光景浑如初夏时。
<br>
<br>秋日客思
<br>
<br>南北东西俱我乡，聊从地主借绳床。
<br>诸公共得何侯力，远方新抄陆氏方。
<br>老去事多藜杖在，夜来秋到叶声长。
<br>蓬莱可托无因至，试觅人间千仞岗。
<br>
<br>秋试院将出书所寓窗
<br>
<br>门前柿叶已堪书，弄镜烧香聊自娱。
<br>百世窗明窗暗里，题诗不用着工夫。
<br>
<br>秋夜
<br>
<br>中庭淡月照三更，白露洗空河汉明。
<br>莫遣西风吹叶尽，却愁无处着秋声。
<br>
<br>秋夜独酌
<br>
<br>凉秋佳夕天氛廓，河汉之涯秋漠漠。
<br>月出未出林彩变，幽人露坐方独酌。
<br>自歌新词酒如空，天星下饮觥船中。
<br>忽思李白不可见，夜半乔木摇西风。
<br>百年佳月几今夕，忧乐相寻老来疾。
<br>琼瑶满地我影横，添酒赋诗何可失。
<br>
<br>秋夜咏月
<br>
<br>庭树日日疏，稍觉夜月添。
<br>推愁了此段，卷我三间帘。
<br>黄花墙阴远，白发露气严。
<br>平生六尺影，随我送凉炎。
<br>踏破千忧地，投老乃自嫌。
<br>尚想采石江，宫锦映霜蟾。
<br>夜半赋诗成，起舞鱼龙兼。
<br>办此讵难事，取快端宜廉。
<br>
<br>秋雨
<br>
<br>尘起一月忧无禾，瓦鸣三日忧雨多。
<br>书生重口轻肝肾，不如墙角蚯蚓方长哦。
<br>少昊行秋龙洒道，风作万木皆商歌。
<br>病夫强起开户立，万个银竹惊森罗。
<br>人间伟观如此少，倚杖不觉泥及靴。
<br>菊丛欹倒未足道，老境知奈梧桐何。
<br>是事且置当务本，菜圃已添三万科。
<br>
<br>秋月
<br>
<br>袢暑推不去，快风喜来过。
<br>西荣迟明月，与子聊婆娑。
<br>初如金盆涌，稍若玉鉴磨。
<br>亭亭倚华魄，艳艳舒冻波。
<br>夜气清入骨，奈此光景何。
<br>一杯幸相属，安能废吟哦。
<br>纤阿无停轮，衰鬓飒已多。
<br>及时会行乐，无惜醉颜酡。
<br>
<br>汝州吴学士观我斋分韵得真字
<br>
<br>狂夫缚轩冕，自许稷契身。
<br>静者乐山林，谓是羲皇人。
<br>不如两忘抉，内保一色醇。
<br>伟哉道山杰，滞此汝水滨。
<br>大来会阔步，小憩得幽欣。
<br>一斋有琴酒，万事无缁磷。
<br>不作子公书，肯受元规尘。
<br>人言君侯痴，我知丈人真。
<br>月明泉声细，雨过竹色新。
<br>而间有真我，宴坐方申申。
<br>
<br>入城
<br>
<br>舴艋泝溪来，款段踏山去。
<br>入城缘底事，要识崎岖路。
<br>稻塍白纵横，茅岭青盘互。
<br>牧儿歌不休，孤客自多惧。
<br>士行犹运甓，文公亦习步。
<br>我敢忘艰难，冲烟问荒渡。
<br>
<br>入城
<br>
<br>竹舆声伊鸦，路转登古原。
<br>孟冬郊泽旷，细水鸣芦根。
<br>雾收浮屠立，天阔鸿雁奔。
<br>平生厌喧闹，快意三家村。
<br>思生长林内，故园归不存。
<br>欲为唐衢哭，声出且复吞。
<br>
<br>入山二首
<br>
<br>出山复入山，路随溪水转。
<br>东风不惜花，一暮都开遍。
<br>
<br>入山二首
<br>
<br>都迷去时景，策杖烟漫漫。
<br>微雨洗春色，诸峰生晚寒。
<br>
<br>闰八月十二日过奇父共坐翠窦轩赏木犀花玲珑满枝光气动人念风日不贷此花无五日香矣而王使君未之知作小诗报之
<br>
<br>清露香浮黄玉枝，使君未到意低迷。
<br>极知有日交铜虎，可使无情向木犀。
<br>
<br>若拙弟说汝州可居已卜约一丘用韵寄元东
<br>
<br>四岁冷官桑濮地，三年羸马帝王州。
<br>陶潜迷路已良远，张翰思归那待秋。
<br>病鹤欲飞还踯躅，孤云欲去更迟留。
<br>盍簪共结鸡豚社，一笑相从万事休。
<br>
<br>三月二十日闻德音寄李德升席大光新有召命皆寓永州
<br>
<br>尘隔斗牛三月余，德音再与万方初。
<br>又蒙天地宽今岁，且扫轩窗读我书。
<br>自古安危关政事，随时忧喜到樵渔。
<br>零陵併起扶颠手，九庙无归计莫疏。
<br>
<br>散发
<br>
<br>百年如寄亦何为，散发清狂未足非。
<br>南涧题诗风满面，东桥行药露霑衣。
<br>松花照夏山无暑，桂树留人吾岂归。
<br>藜杖不当轩盖用，稳扶居士莫相违。
<br>
<br>山居
<br>
<br>耿耿虚堂一榻秋，人间高枕几王侯。
<br>乱云未放晓山出，片月不随寒水流。
<br>检校一身浑是懒，平章千古得无愁。
<br>湘波见说清人骨，恨不移家阿那州。
<br>
<br>山居二首
<br>
<br>点检行年书阀阅，山中共赋几篇诗。
<br>如今未有惊人句，更待秋风生桂枝。
<br>
<br>山居二首
<br>
<br>宅图不必烦丘令，已卜坡东涧水边。
<br>更与我为烧药灶，只愁君要买山钱。
<br>
<br>山路晓行
<br>
<br>两崖夹晓月，万壑分秋风。
<br>今朝定何朝，孤赏莫与同。
<br>石路抱岩转，云气青濛濛。
<br>篮舆拂露枝，乱点惊仆童。
<br>微泉不知处，玉佩鸣深丛。
<br>平生慕李愿，得此行旅中。
<br>居人轻佳境，过客意无穷。
<br>山木好题诗，恨我行匆匆。
<br>
<br>山斋
<br>
<br>夏郊绿已遍，山斋昼自迟。
<br>云物忽分散，余碧暮逶迤。
<br>寒暑送万古，荣枯各一时。
<br>世纷幸莫及，我麈得常持。
<br>
<br>山斋
<br>
<br>虽愧荷鉏叟，朝来亦不闲。
<br>自剪墙角树，尽纳溪西山。
<br>经行天下半，送老此途间。
<br>日暮烟生岭，离离飞鸟还。
<br>
<br>山中
<br>
<br>当复入州宽作期，人间踏地有安危。
<br>风流丘壑真吾事，筹策庙堂非所知。
<br>白水春陂天澹澹，苍峰晴雪锦离离。
<br>恰逢居士身轻日，正是山中多景时。
<br>
<br>伤春
<br>
<br>庙堂无策可平戎，坐使甘泉照夕烽。
<br>初怪上都闻战马，岂知穷海看飞龙。
<br>孤臣霜发三千丈，每岁烟花一万重。
<br>稍喜长沙向延阁，疲兵敢犯犬羊锋。
<br>
<br>烧香
<br>
<br>明窗延静昼，默坐息诸缘。
<br>聊将无穷意，寓此一炷烟。
<br>当时戒定慧，妙供均人天。
<br>我岂不清□，于今醒心然。
<br>炉香袅孤碧，云缕飞数千。
<br>悠然凌空去，缥缈随风还。
<br>世事有过现，薰性无变迁。
<br>应如水中月，波定还自丸。
<br>
<br>舍弟踰日不知雪势密因再赋
<br>
<br>密雪来催诗，以怪子不作。
<br>蔽天白漫漫，谁辨鹭与鹤。
<br>坐令天回笑，未受风作恶。
<br>急飞既繁丽，缓舞尤绰约。
<br>稍积草木上，断缟莽联络。
<br>终然要白日，印彼葵与藿。
<br>满眼丰岁意，空诗信难酢。
<br>慎勿辞典衣，已不虑填壑。
<br>
<br>十七日夜咏月
<br>
<br>月轮隐东峰，奇彩在南岭。
<br>北崖草木多，苍茫映光景。
<br>玉盘忽微露，银浪泻千顷。
<br>岩谷散陆离，万象杂形影。
<br>不辞三更露，冒此白发顶。
<br>老筇无前游，危处有新警。
<br>涧光如翻鹤，变态发遥境。
<br>回首房州城，山中夜何永。
<br>
<br>十三日再赋二首其一以赞使君是日对花赋此韵诗笔落纵横而郡中修水战之具方大阅於燕公楼下也其一自叙所感忆年十五在杭州始识此花皆三丈高木尝赋诗焉
<br>
<br>我丈风流元佑枝，晴轩雨雹笔端迷。
<br>从容文武一时了，赋罢木犀观水犀。
<br>
<br>十三日再赋二首其一以赞使君是日对花赋此韵诗笔落纵横而郡中修水战之具方大阅於燕公楼下也其一自叙所感忆年十五在杭州始识此花皆三丈高木尝赋诗焉
<br>
<br>武林曾识最高枝，百感重逢岁月迷。
<br>向日擘笺须彩凤，如今执楯要文犀。
<br>
<br>十月
<br>
<br>十月天公作诗悲，负霜鸿雁不停飞。
<br>莽连万里云一去，红尽千林秋径归。
<br>病夫搜句了节序，小斋焚香无是非。
<br>睡过三冬莫开户，北风不贷芰荷衣。
<br>
<br>十月
<br>
<br>十月北风催岁兰，九衢黄土污儒冠。
<br>归鸦落日天机熟，老雁长云行路难。
<br>欲诣热官忧冷语，且求浊酒寄清欢。
<br>孤吟坐到三更月，枯木无枝不受寒。
<br>
<br>石城夜赋
<br>
<br>初月光满江，断处知急流。
<br>沉沉石城夜，漠漠西汉秋。
<br>为客寐常晚，临风意难收。
<br>三更柁楼底，身世入搔头。
<br>
<br>石限病起
<br>
<br>幽人病起山深处，小院鸦鸣日午时。
<br>六尺屏风遮宴坐，一帘细雨独题诗。
<br>
<br>食虀
<br>
<br>君不见领军家有鞋一屋，相国藏椒八百斛。
<br>士患饥寒求免患，痴儿已足忧不足。
<br>但龙平生受鬼笑，无钱可使宜见渎。
<br>但当与作谪仙诗，聊复使渠终夜哭。
<br>诗中有味甜如蜜，佳处一哦三鼓腹。
<br>空肠时作不平鸣，却恨忍饥犹未熟。
<br>冰壶先生当立传，木奴鱼婢何足录。
<br>颜生狡狯还可怜，晚食由来未忘肉。
<br>
<br>食笋
<br>
<br>竹君家多材，楚楚皆席珍。
<br>成行着锦袍，玉色映市人。
<br>惠然集吾宇，老眼檐光新。
<br>麯生亦税驾，共慰藜藿贫。
<br>不待月与影，三人宛相亲。
<br>可怜管城子，头秃事苦辛。
<br>按谱虽同宗，闻道隔几尘。
<br>诗成聊使写，一笑惊比邻。
<br>
<br>试院春晴
<br>
<br>今日天气佳，忽思赋新诗。
<br>春光挟晴色，併上桃花枝。
<br>白云浩浩去，天色青陆离。
<br>余霏遇晚日，彩翠纷新奇。
<br>天公出变化，惊倒痴绝儿。
<br>逶迤或耐久，美好固暂时。
<br>平生一枝筇，稳处念力衰。
<br>澹然意已足，却赴青灯期。
<br>
<br>试院书怀
<br>
<br>细读平安字，愁边失岁华。
<br>疏疏一帘雨，淡淡满枝花。
<br>投老诗成癖，经春梦到家。
<br>茫然十年事，倚杖数栖鸦。
<br>
<br>适远
<br>
<br>处处非吾土，年年备虏兵。
<br>何妨更适远，未免一伤情。
<br>石岸烟添色，风滩暮有声。
<br>平生五字律，头白不贪名。
<br>
<br>书怀示友十首
<br>
<br>俗子令我病，纷然来座隅。
<br>贤士费怀思，不受折简呼。
<br>城东陈盂公，久阔今何如。
<br>明月照天下，此夕与君俱。
<br>不难十里勤，畏借东家驴。
<br>似闻有老眼，能作荐鹗书。
<br>功名勿念我，此心已扫除。
<br>
<br>书怀示友十首
<br>
<br>张子霜后鹰，眉骨非凡曹。
<br>不肯兄事钱，但欲仆命骚。
<br>胡为随我辈，碌碌着青袍。
<br>相逢车马边，伎痒不得搔。
<br>
<br>书怀示友十首
<br>
<br>平生诗作祟，肠肚困藿食。
<br>使我忘归忧，亦自得诗力。
<br>绝知是余蔽，且复求今日。
<br>不如付杯酒，一笑万事毕。
<br>毛颖仅升堂，麯生真入室。
<br>
<br>书怀示友十首
<br>
<br>我梦钟鼎食，或作山林游。
<br>当其适意时，略与人间侔。
<br>觉来迹便扫，我已不悲忧。
<br>人间安可比，梦中无悔尤。
<br>
<br>书怀示友十首
<br>
<br>我策三十六，第一当归田。
<br>柴门种杂树，婆娑乐余年。
<br>是中三益友，不减二仲贤。
<br>柏树解说法，桑叶能通禅。
<br>
<br>书怀示友十首
<br>
<br>有钱可使鬼，无钱鬼揶揄。
<br>百年堂前燕，万事屋上乌。
<br>微官不救饥，出处违壮图。
<br>相牛岂无经，种树亦有书。
<br>如何求二顷，归卧渊明庐。
<br>曝背对青山，鸟鸣人意舒。
<br>试数门前客，终岁几覆车。
<br>
<br>书怀示友十首
<br>
<br>仲舒老一经，策世非所长。
<br>瓦鼎荐蔬食，但取充饥肠。
<br>伟哉贾生书，开阖有耿光。
<br>既珍亦可饱，举俗不见尝。
<br>
<br>书怀示友十首
<br>
<br>扬雄平生学，肝肾困雕鑴。
<br>晚於玄有得，始悔赋甘泉。
<br>使雄早大悟，亦何事於玄。
<br>赖有一言善，酒箴真可传。
<br>
<br>书怀示友十首
<br>
<br>萧萧十月菊，耿耿照白草。
<br>开窗逢一笑，未觉徐娘老。
<br>风霜要饱更，独立晚更好。
<br>韩公真躁人，顾用扰怀抱。
<br>
<br>书怀示友十首
<br>
<br>青青堂西行，岁寒不缁磷。
<br>蓬蒿众小中，拭眼见长身。
<br>澹然冬日影，此处极可人。
<br>子猷幸见过，一洗声色尘。
<br>
<br>述怀
<br>
<br>闭户生白发，逍遥步城隅。
<br>野外晴林满，天末暮云孤。
<br>水容澹春归，草色带雨濡。
<br>物态纷如昨，世事再呜呼。
<br>京洛了在眼，山川一何迂。
<br>乘槎莽未办，且复小踟蹰。
<br>
<br>述怀呈十七家叔
<br>
<br>儿时学道逃悲欢，只今未免忧饥寒。
<br>浮生万事蚁旋磨，冷官十年鱼上竿。
<br>竹林步兵亦忍辱，长安闭门出无仆。
<br>门前故人拥庐儿，政坐向来甘碌碌。
<br>公不见古人有待良不多，利名溺人甚风波。
<br>垂露成帏仲长统，明月为烛张志和。
<br>尘中别多会日少，世事欲谈何可了。
<br>胸中万卷已无用，劝公留眼送飞鸟。
<br>两翁观光今几时，赋归有约时已稽。
<br>未暇藏身北山北，且须觅地西枝西。
<br>愿从我翁归洗耳，不用妓女汙山水。
<br>肩舆亦莫要仆夫，自有门生与儿子。
<br>
<br>水车
<br>
<br>江边终日水车鸣，我自平生爱此声。
<br>风月一时都属客，杖藜聊复寄诗情。
<br>
<br>寺居
<br>
<br>招提远占一牛鸣，阻绝干戈得暂经。
<br>梦境了知非有实，醉乡不入自常醒。
<br>楼台近水涵明鉴，草树连空写素屏。
<br>物象自堪供客眼，未须觅句户长扃。
<br>
<br>松棚
<br>
<br>黯黯当窗云不驱，不教风日到琴书。
<br>只今老子风流地，何似茅山陶隐居。
<br>
<br>送大光赴石城
<br>
<br>石城高嵽嵲，城下是江波。
<br>莫愁织绮地，年来战马过。
<br>秀眉使君医国手，却把江头无事酒。
<br>山川勃郁不平处，浇以三杯一搔首。
<br>半江楼影白逶迤，想见春流二月时。
<br>待予去扫仲宣赋，走马还朝亦未迟。
<br>
<br>送客出城西
<br>
<br>邓州谁亦解丹青，画我羸骖晚出城。
<br>残年政尔供愁了，末路那堪送客行。
<br>寒日满川分众色，暮林无叶寄秋声。
<br>垂鞭归去重回首，意落西南计未成。
<br>
<br>送吕钦问监酒受代归
<br>
<br>以我千金帚，逢君万斛船。
<br>要知穷有自，未觉懒相先。
<br>盆盎三年梦，篇章四海传。
<br>匆匆秣归马，离恨满霜天。
<br>
<br>送秘典座胜侍者乞麦
<br>
<br>一春不雨但多风，家家买龟问丰凶。
<br>天宁疏头与天通，泚笔未了云埋空。
<br>一雨三日勤老龙，陇头满眼十分丰。
<br>法中福将两英雄，自诡去立丘山功。
<br>堂头老师言语工，一诗自直三千钟。
<br>不忧乞米送卢仝，末章谨已藏胸中。
<br>
<br>送人归京师
<br>
<br>门外子规啼未休，山村日落梦悠悠。
<br>故园便是无兵马，犹有归时一段愁。
<br>
<br>送善相僧超然归庐山
<br>
<br>九叠峰前远法师，长安尘染坐禅衣。
<br>十年依旧双瞳碧，万里今持一笑归。
<br>鼠目向来吾自了，龟肠从与世相违。
<br>酒酣更欲烦公说，黄叶漫山锡杖飞。
<br>
<br>送王因叔赴试
<br>
<br>枫落南纪明，秋高洞庭白。
<br>自是天涯人，更送湖上客，
<br>人生险易乘除里，富贵功名从此始。
<br>不须惜别作酸然，满路新诗付吾子。
<br>
<br>送王周士赴发运司属官
<br>
<br>宁食三斗尘，有手不揖无诗人。
<br>宁饮三斗酒，有耳不听无味句。
<br>墙东草深兰发薰，君先梦我我梦君。
<br>小窗诵诗灯花喜，窗外北风怒未已。
<br>书生得句胜得官，风其少止尽人欢。
<br>五更月晕一千丈，明日君当泛淮浪。
<br>去去三十六策中，第一买酒鏖北风。
<br>
<br>送熊博士赴瑞安令
<br>
<br>衣冠衮衮相逢地，草木萧萧未变时。
<br>聚散同惊一枕梦，悲欢各诵十年诗。
<br>山林有约吾当去，天地无情子亦饥。
<br>笑领铜章非失计，岁寒心事欲深期。
<br>
<br>送张迪功赴南京掾二首
<br>
<br>士固难推挽，君其自宠珍。
<br>诗成建安子，名到斗南人。
<br>晚岁还为客，微官只为身。
<br>向来书尽熟，去不愧张巡。
<br>
<br>送张迪功赴南京掾二首
<br>
<br>岸阔舟仍小，林空风更多。
<br>能堪几寒暑，又作隔山河。
<br>看客休题凤，将书莫换鹅。
<br>功名大槐国，终要白鸥波。
<br>
<br>送张仲宗押戟归闽中
<br>
<br>翩然鸿鹄本不群，亦复为口长纷纷。
<br>去年弄影河北月，今年迎面江南云。
<br>还家不比陶令冷，持节正效相如勤。
<br>青天白日映徒御，玄发降旆明江濆。
<br>舟前落花慰野老，浦口杜若愁湘君。
<br>遥知诗成寄驿使，万里春色当见分。
<br>赠人以言予岂敢，不忍负子聊云云。
<br>旧山虽好慎勿过，恐有德璋能勒文。
<br>
<br>酥中
<br>
<br>醉中今古兴衰事，诗里江湖摇落时。
<br>两手尚堪杯酒用，寸心唯是鬓毛知。
<br>稽山拥郭东西去，禹穴生云朝暮奇。
<br>万里南征无赋笔，茫茫远望不胜悲。
<br>
<br>夙兴
<br>
<br>美哉木枕与菅席，无耐当兴戴朝帻。
<br>巷南巷北闻锻声，舍后舍前唯月色。
<br>事国无功端未去，竹舆伊鸦犹昨日。
<br>不见武林城里事，繁华梦觉生荆棘。
<br>成坏由来几古今，乾坤但可着山泽。
<br>西湖已无金碧丽，雨抹晴妆尚娱客。
<br>会当休日一访之，摩挲苍藓慰崖石。
<br>只恐冷泉亭下水，发明白发增叹息。
<br>
<br>宿资圣院阁
<br>
<br>暮投山崦寺，高处绝人群。
<br>远岫林间见，微泉舍后闻。
<br>阁虚云乱入，江阔野横分。
<br>欲与僧为记，今年懒作文。
<br>
<br>岁华
<br>
<br>岁华日已凋，飞叶鸣古瓦。
<br>白头倚危槛，高旻覆平野。
<br>遥瞻疏柳林，下有清溪泻。
<br>三春既繁丽，九秋亦潇洒。
<br>平生万事过，所欠茅一把。
<br>山川郁日夕，有抱无与写。
<br>赋诗老不工，开篇咏风雅。
<br>
<br>题伯时画温溪心等贡五马
<br>
<br>漠漠河西尘几重，年年画马亦难逢。
<br>题诗记着今朝事，同看联翩五匹龙。
<br>
<br>题长冈亭呈德升大光
<br>
<br>久客不忘归，如头垢思沐。
<br>身行江海滨，梦绕嵩少麓。
<br>马何预得失，鵩何了淹速。
<br>匣中三尺水，瘴雨生新绿。
<br>胡为古驿中，坐听风吟木。
<br>既非还吴张，亦异赴洛陆。
<br>两公茂名实，自是宜鼎轴。
<br>发发不可迟，帝言频郁穆。
<br>
<br>题持约画轴
<br>
<br>日落川更阔，烟生山欲浮。
<br>舟中有闲地，载我得同游。
<br>
<br>题崇兰图二首
<br>
<br>两公得我色敷腴，藜杖相将入画图。
<br>我已梦中都识路，秋风举袂不踟蹰。
<br>
<br>题崇兰图二首
<br>
<br>奕奕天风吹角巾，松声水色一时新。
<br>册林从此不牢落，照影溪头共六人。
<br>
<br>题崇山
<br>
<br>短蓬如凫鷖，载我万斛愁。
<br>试登山上亭，却望沙际舟。
<br>世故莽相急，长江去悠悠。
<br>西南浸山影，晦明分中流。
<br>荡摇宝鉴面，翠髻千螺浮。
<br>去程虽云阻，兹地固堪留。
<br>客路惜胜日，临风搔白头。
<br>众色忽已晚，川光抱岩幽。
<br>三老呼不置，我兴方未收。
<br>下山事复多，题诗记曾游。
<br>
<br>题大龙湫
<br>
<br>晓行苍壁中，穷处仍高崖。
<br>白龙三百丈，欲下层颠来。
<br>映日洒飞雨，绕山行怒雷。
<br>潭影纳浩荡，云气扶崔嵬。
<br>小儒叹造化，办此何雄哉。
<br>亦知天下绝，尊者所徘徊。
<br>三生清净愿，俗缘故难开。
<br>践胜吾岂敢，稽首傥兴哀。
<br>
<br>题东家壁
<br>
<br>斜阳步屧过东家，便置清樽不煮茶。
<br>高柳光阴初罢絮，嫩凫毛羽欲成花。
<br>群公天上分时栋，闲客江边管物华。
<br>醉里吟诗空跌宕，借君素壁落栖鸦。
<br>
<br>题董宗禹园先志亭宗禹之父早失母万方求得之此其晚节色养之地也
<br>
<br>作客古南阳，问俗仁孝敦。
<br>坐读杜羔传，起访城西园。
<br>伟哉是家事，作传堪千言。
<br>当年怀橘处，华屋澹晓暾。
<br>大松荫后楹，小松罗前轩。
<br>风露所沐浴，千载当连根。
<br>我已废蓼莪，感兹泪河翻。
<br>叶声含三叹，送我出园门。
<br>
<br>题甘泉书院
<br>
<br>甘泉坊里林影黑，吴氏舍前书榜鲜。
<br>床座畧容摩诘借，桂枝应待小山传。
<br>兵横海内犹纷若，风到湖南还穆然。
<br>勉效周生述孔业，赋诗吾独愧先贤。
<br>
<br>题画
<br>
<br>分明楼阁是龙门，亦有溪流曲抱村。
<br>万里家山无路入，十年心事有谁论。
<br>
<br>题画兔
<br>
<br>碎身鹰犬惭何忍，埋骨诗书事亦微。
<br>霜露深林可终岁，雌雄暖日莫忘机。
<br>
<br>题继祖蟠室三首
<br>
<br>云起炉山久未移，功名不恨十年迟。
<br>日斜疏竹可窗影，正是幽人睡足时。
<br>
<br>题继祖蟠室三首
<br>
<br>万卷吾今一字无，打包随处野僧如。
<br>短檠未尽残年债，欲问班生试借书。
<br>
<br>题继祖蟠室三首
<br>
<br>中兴天子要人才，当使生擒颉利来。
<br>正待吾曹红抹额，不须辛苦学颜回。
<br>
<br>题简斋
<br>
<br>我窗三尺余，可以阅晦明。
<br>北省虽巨丽，无此风竹声。
<br>不着散花女，而况使鬼兄。
<br>世间多歧路，居士绳床平。
<br>未知阮遥集，几屐了平生。
<br>领军一屋鞋，千载笑绝缨。
<br>槐阴自入户，知我喜新晴。
<br>觅句方未了，简斋真虚名。
<br>
<br>题江参山水横轴画俞秀才所藏二首
<br>
<br>卷中衮衮溪山去，笔下明明开闢初。
<br>不肯一褌为妇计，俞郎作意未全疏。
<br>
<br>题江参山水横轴画俞秀才所藏二首
<br>
<br>万壑分烟高复低，人家随处有柴扉。
<br>此中只欠陈居士，千仞岗头一振衣。
<br>
<br>题酒务壁
<br>
<br>野马本不羁，无奈卯与申。
<br>当时彭泽令，定是英雄人。
<br>客来两绳床，客去一欠伸。
<br>市声自杂沓，炉烟自轮囷。
<br>莺声时节改，杏叶雨气新。
<br>佳句忽堕前，追摹已难真。
<br>自题西轩壁，不杂徐庾尘。
<br>
<br>题刘路宣义风月堂
<br>
<br>长风将佳月，万里到此堂。
<br>天游本无待，邂逅今夕凉。
<br>北窗旧竹短，南窗新竹长。
<br>此君本无心，风月不相忘。
<br>道人方燕坐，万物凝清光。
<br>不独揖霜雪，似闻笙鹤翔。
<br>乃知一念静，可洗千劫忙。
<br>明当携麯生，往问安心方。
<br>
<br>题牧牛图
<br>
<br>千里烟草绿，连山雨新足。
<br>老牛抱朝饥，向山影觳觫。
<br>犊儿狂走先过浦，却立长鸣待其母。
<br>母子为人实仓廪，汝饱不惭人愧汝。
<br>牧童生来日日娱，只忧身大当把鉏。
<br>日斜睡足牛背上，不信人间有广舆。
<br>
<br>题水西周三十三壁二首
<br>
<br>不管先生巾欲摧，雨中艇子便撑开。
<br>青山隔岸迎人去，白鹭冲烟送酒来。
<br>
<br>题水西周三十三壁二首
<br>
<br>周子篘中早得春，唤人同渡一溪云。
<br>贪看雨歇前峰变，不觉斟时已十分。
<br>
<br>题唐希雅画寒江图
<br>
<br>江头云黄天醖雪，树枝惨惨冻欲折。
<br>耐寒野鸭不知归，犹向沙边弄羽衣。
<br>黄茅母日不自力，影乱弱藻相因依。
<br>惟有苍石如卧虎，不受阴晴与寒暑。
<br>舟中过客莫敢侮，闲伴长江了今古。
<br>
<br>题向伯共过峡图二首
<br>
<br>旌旗翻日淮南道，兴罢归来雪一船。
<br>正有佛光无处着，独将佳句了山川。
<br>
<br>题向伯共过峡图二首
<br>
<br>过峡新图世所传，峡中犹说泛舟仙。
<br>柱天动业须君了，借我茅斋看十年。
<br>
<br>题小室
<br>
<br>暂脱朝衣不当闲，澶州梦断已多年。
<br>诸公自致青云上，病客长斋绣佛前。
<br>随意时为师子卧，安心懒作野狐禅。
<br>炉烟忽散无踪迹，屋上寒云自黯然。
<br>
<br>题许道宁量
<br>
<br>满眼长江水，苍然何郡山。
<br>向来万里意，今在一窗间。
<br>众木俱含晚，孤云遂不还。
<br>此中有佳句，吟断不相关。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
