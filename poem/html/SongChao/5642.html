<HTML>
<HEAD>
<TITLE>黄庭坚诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 黄庭坚诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>黄庭坚诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5642"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'黄庭坚诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[黄庭坚诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 □字颂 
<br>斋余睡兀兀，占尽檐前日。
<br>不与一瓯茶，眼前黑如漆。
<br>
<br>哀逝
<br>
<br>玉堂岑寂网蜘蛛，那复晨妆觐阿姑。
<br>绿发朱颜成异物，青天白日闭黄墟。
<br>人间近别难期信，地下相逢果有无。
<br>万化途中能邂逅，可怜风烛不须臾。
<br>
<br>欸乃歌二章戏王穉川
<br>
<br>花上盈盈人不归，枣下纂纂实已垂。
<br>腊雪在时听马嘶，长安城中花片飞。
<br>
<br>欸乃歌二章戏王穉川
<br>
<br>从师学道鱼千里，盖世成功黍一炊。
<br>日日倚门人不见，看尽林乌反哺儿。
<br>
<br>安乐泉颂
<br>
<br>姚子雪麴，杯色争玉。
<br>得汤郁郁，白云生谷。
<br>清而不薄，厚而不浊。
<br>甘而不哕，辛而不螫。
<br>老夫手风，须此晨药。
<br>眼花作颂，颠倒淡墨。
<br>
<br>
<br>按田
<br>
<br>河水积峥嵘，山雪晴索寞。
<br>幽斋怯寒威，况复出城郭。
<br>马为蝟毛缩，人叹狐裘薄。
<br>淤泥虎迹交，丛社乌声乐。
<br>桥经野烧断，崖值天风落。
<br>泄云迷鸿蒙，戴石瘦荦嶨。
<br>攀缘若登天，扶服如入橐。
<br>穷幽至河麋，落日更盘礡。
<br>新民数十家，飘寓初栖托。
<br>壮产无惰农，荒榛尽开凿。
<br>临流遣官丁，悉使呼老弱。
<br>恩言谕官意，鄣水陂可作。
<br>春秧百顷秔，秋报千仓获。
<br>掉头笑应侬，吾麦自不恶。
<br>麦苗不为稻，诚恐非民瘼。
<br>不知肉食者，何必苦改作。
<br>我行疲鞍马，且用休羁络。
<br>艰难相顾叹，共道折腰错。
<br>势穷不得已，来自取束缚。
<br>月明夜萧萧，解衣宽带索。
<br>卧看云行天，北斗挂屋角。
<br>析薪爨酒鼎，兴至且相酌。
<br>
<br>八音歌赠晁尧民
<br>
<br>金荷酌美酒，夫子莫留残。
<br>石有补天材，虎豹守九关。
<br>丝窠将柳花，入户扑衣冠。
<br>竹风摇永日，思与子盘桓。
<br>匏瓜岂无匹，自古同心难。
<br>革急而韦缓，只在揉化间。
<br>木桃终报汝，药石理予颜。
<br>
<br>八音歌赠晁尧民
<br>
<br>金生寒沙中，见别会有时。
<br>石上千年柏，材高用苦迟。
<br>丝乱犹可埋，心乱不可治。
<br>竹斋闻履声，乃是故人来。
<br>匏苦只多叶，水深难为涉。
<br>土床不安席，象床卧烨烨。
<br>革与井同功，守道非关怯。
<br>木直常先伐，樗栎万世叶。
<br>
<br>八月十四日夜刀坑口对月奉寄王子难子闻适用
<br>
<br>去年对月庐陵郡，醉留歌舞蹋金沙。
<br>今年今夕千峰下，新磨古鉴动菱花。
<br>寒藤老木被光景，深山大泽皆龙蛇。
<br>西风为我奏万籁，落叶起舞惊栖鸦。
<br>遥怜城中二三友，风流惯醉玉钗斜。
<br>今夕传杯定何处。应无二十四琵琶。
<br>
<br>跋子瞻和陶诗
<br>
<br>子瞻谪岭南，时宰欲杀之。
<br>饱吃惠州饭，细和渊明诗。
<br>彭泽千载人，东坡百世士。
<br>出处虽不同，风味乃相似。
<br>
<br>罢姑熟寄元明用觞字韵
<br>
<br>追随富贵劳牵尾，准拟田园略滥觞。
<br>本与江鸥成保社，聊随海燕度炎凉。
<br>未栽姑熟桃李径，却入江西鸿雁行。
<br>别後常同千里月，书来莫寄九回肠。
<br>
<br>白鹤观
<br>
<br>复殿重楼堕杳冥，故基乔木尚峥嵘。
<br>银河不改三千尺，铁马曾经十万兵。
<br>华表故应终化鹤，谪仙未解独骑鲸。
<br>林泉一二儿童旧，白发衰颜只自惊。
<br>
<br>白莲庵颂
<br>
<br>入泥出泥圣功，香光透尘透风。
<br>君看根元种性，六窗九窍玲珑。
<br>
<br>百花洲杂题
<br>
<br>范公种竹水边亭，漂泊来游一客星。
<br>神理不应从此尽，百年草树至今青。
<br>
<br>拜刘凝之画像
<br>
<br>弃官清颍尾，买田落星湾。
<br>身在菰蒲中，名满天地间。
<br>谁能四十年，保此清静退。
<br>往来涧谷中，神光射牛背。
<br>
<br>宝梵大师真赞
<br>
<br>穆然而啸，毗尼藏也。
<br>熙然而温，同尘相也。
<br>默然而说，法中龙象也。
<br>知文知武，染衣将相也。
<br>渊然而深，饱儒术也。
<br>悠然而思，入诗律也。
<br>钵囊如空，不受实也。
<br>室中生光，无长物也。
<br>十有七年，为法城堑也。
<br>五十八夏，圭璋无玷也。
<br>斩然而秀，出火宅也。
<br>漻然而化，薪火息也。
<br>子孙绳绳，奉承丹青。
<br>眸子睟明，吾观其役物之智。
<br>袖手微笑，人挹其临财之清。
<br>
<br>悲秋
<br>
<br>有美一人兮，临清秋而太息。
<br>伤天形之缺然兮，与有足者同堂而并席。
<br>傥尝获罪於天兮，使而至於斯极。
<br>夫阴凝而阳化兮，冲气饪而为和。
<br>骈拇所以为少，枝指所以为多。
<br>谓天任汝以道兮，曾是形畸而貌独。
<br>天厌弃汝兮，修汝德而谓何。
<br>中无所考此耿耿兮，独遡风而浩歌。
<br>歌曰父耶母耶，人乎天乎。
<br>才之为祥，固不若不才之全乎。
<br>非天地之私兮，又非父母之愿也。
<br>慨伏思而不得兮，梦漂漂而行远。
<br>逆真人於轩台兮，请端策而徵衍。
<br>遇水盈之坎坎兮，得山麓而为蹇。
<br>虽御良而马服兮，犹往蹇而来连。
<br>艮之初六来告休兮，艮其趾而无咎。
<br>如风日之过河兮，人谓守水而为耗。
<br>知水性之循环兮，曾何损益之足道。
<br>蚿百足之狂攘兮，夔踸踔以行地。
<br>蛇虺蔓延不自好兮，谓风蓬蓬而无似物。
<br>怜物之无穷兮，目尚为心之仆隶。
<br>夫精於形器之表兮，视四体百骸其在外。
<br>予将执汝手兮，游乎浩荡之会凭天津而渥发兮，
<br>揽日月以为佩。嗟不知去来之为我兮，
<br>天下莫予之为对。恐路远而多岐兮，
<br>聊赠汝以指南。将雍容於胜日兮，
<br>尝试为汝而妄谈。
<br>
<br>北园步折梅寄君庸
<br>
<br>林中破笑派雪雨，不著世间笑粉尘。
<br>覆入晓风香满袖，无人同咏一枝春。
<br>
<br>被褐怀珠玉
<br>
<br>国士怀珠玉，通津不易扛。
<br>椟藏心有待，褐短义难降。
<br>宝唾归青简，晴虹贯夜窗。
<br>直言方按剑，岂是故迷邦。
<br>弹雀轻千仞，连城买一双。
<br>安知蓝缕底，明月弄寒江。
<br>
<br>避秦十人
<br>
<br>九真承诏上龙胡，尽是骊山所送徒。
<br>惟有邓公留不去，松根搘鼎煮菖蒲。
<br>
<br>避暑李氏园二首
<br>
<br>李侯别馆锁春阴，花径吹香可细寻。
<br>迸笋侵阶藤倒架，主人重为费千金。
<br>
<br>避暑李氏园二首
<br>
<br>荷气竹风宜永日，冰壶凉簟不能回。
<br>题诗未有惊人句，会唤谪仙苏二来。
<br>
<br>汴岸置酒赠黄十七
<br>
<br>吾宗端居丛百忧，长歌劝之肯出游。
<br>黄流不解涴明月，碧树为我生凉秋。
<br>初平群羊置莫问，叔度千顷醉即休。
<br>谁倚柁楼吹玉笛，斗杓寒挂屋山头。
<br>
<br>便糶王丞送碧香酒用子瞻韵戏赠郑彦能
<br>
<br>食贫好酒尝自嘲，日给上尊无骨相。
<br>大农部丞送新酒，碧香窃比主家酿。
<br>应怜坐客竟无毡，更遭官长颇讥谤。
<br>银杯同色试一倾，排遣春寒出帷帐。
<br>浮蛆翁翁杯底滑，坐想康成论泛盎。
<br>重门著关不为君，但备恶客来仇饷。
<br>
<br>别蒋颖叔
<br>
<br>金城千里要人豪，理君乱丝须孟劳。
<br>文星合在天东壁，清都紫微醉云璈。
<br>荆溪居士傲轩冕，胸吞云梦如秋毫。
<br>三品衣鱼人仰首，不见全牛可下刀。
<br>秦川渭水森长戟，方壶蓬莱冠巨鳌。
<br>万钉宝带琱狨席，献纳论思近赭袍。
<br>连营貔虎湛如水，开尽西河拥节旄。
<br>何时出入诸公间，淮湖阅船今二毛。
<br>凿渠决策与天合，支祈窘束缩怒涛。
<br>衣食京师看上计，陛下文武收英髦。
<br>春风淮月动清鉴，白拂羽扇随轻舠。
<br>下榻见贤倾礼数，後车载士回风骚。
<br>斲鼻于郢，观鱼于濠。
<br>小夫阅人盖多矣，几成季咸三见逃。
<br>
<br>丙辰仍宿清泉寺
<br>
<br>山农居负山，呼集来苦迟。
<br>既来授政役，谣诼谓余欺。
<br>按省其家赀，可忍鞭抶之。
<br>恩言谕公家，疑阻久乃随。
<br>滕口终自愧，吾敢乏王师。
<br>官宁惮淹留，职在拊惸嫠。
<br>所将部曲多，溷汝父老为。
<br>西山失半壁，且复下囊辎。
<br>啼鸦散篇帙，休吏税巾衣。
<br>石泉鼓坎坎，竹风吹参差。
<br>书冷行熠燿，壁虫催杼机。
<br>昏釭夜未央，高枕梦登巘。
<br>
<br>丙申泊东流县
<br>
<br>前日发大雷，真成料虎头。
<br>今日伐鼓出，棹歌傲阳侯。
<br>沧江百折来，及此始东流。
<br>东流会宾客，建德椎羊牛。
<br>野语尚信然，小市黄芦洲。
<br>惟有采薪翁，经营往来舟。
<br>槠枥尽斤斧，山童烟雨愁。
<br>
<br>丙寅十四首效韦苏州
<br>
<br>雪霁草木动，春融烟景和。
<br>嘉晨掩关坐，如此节物何。
<br>同游得二子，晤对不在多。
<br>
<br>丙寅十四首效韦苏州
<br>
<br>不知鞍马倦，想见洲渚春。
<br>清昼锁芳园，谁家停画轮。
<br>高柳极有思，向风招游人。
<br>
<br>
<br>丙寅十四首效韦苏州
<br>
<br>渐嘉楼外花，嘉赏亭边柳。
<br>作者归山丘，今春为谁有。
<br>千秋万岁後，还复来游否。
<br>
<br>丙寅十四首效韦苏州
<br>
<br>城南有佳园，风物迎马首。
<br>但赏主人竹，王饮主人酒。
<br>红日媚紫苔，轻风泛春柳。
<br>
<br>丙寅十四首效韦苏州
<br>
<br>三公未白发，十辈乘朱轮。
<br>只取人看好，何益百年身。
<br>但愿长今日，清樽对故人。
<br>
<br>丙寅十四首效韦苏州
<br>
<br>江梅香冷淡，开遍未全疏。
<br>已有耐寒蜨，双飞上花须。
<br>今夜严城角，肯留花在无。
<br>
<br>丙寅十四首效韦苏州
<br>
<br>我思五柳翁，解作一生事。
<br>得钱送酒家，便静寻山寺。
<br>念我还如此，翁应会人意。
<br>
<br>丙寅十四首效韦苏州
<br>
<br>庭空日色静，楼迥钟声迟。
<br>褐叟已争席，驯鸦更不疑。
<br>同来复同去，竟别我为谁。
<br>
<br>丙寅十四首效韦苏州
<br>
<br>谢甥有逸兴，李髯非不嘉。
<br>苦思梦春草，醉狂眠酒家。
<br>斯游无俗物，傲睨至昏鸦。
<br>
<br>丙寅十四首效韦苏州
<br>
<br>寺古老僧静，亭阴修竹多。
<br>莱公作州日，部曲屡经过。
<br>众推识公面，苍石眠绿莎。
<br>
<br>丙寅十四首效韦苏州
<br>
<br>盛时众吹嘘，谪去众毁辱。
<br>不为公存亡，幽兰春自绿。
<br>欲书名相传，安得南山竹。
<br>
<br>丙寅十四首效韦苏州
<br>
<br>昔公调鼎实，指顾九庙尊。
<br>郡国富士马，于今开塞垣。
<br>谁能起公死，为国守北门。
<br>
<br>丙寅十四首效韦苏州
<br>
<br>出身世丧道，解绶饥驱我。
<br>杯中得醉乡，去就不复果。
<br>岂为俗人言，达人傥余可。
<br>
<br>丙寅十四首效韦苏州
<br>
<br>少小尚狷介，与人常不款。
<br>置身稍雍容，遇酒辄引满。
<br>自是鹤长足，难齐凫胫短。
<br>
<br>病来十日不举酒二首
<br>
<br>病来十日不举酒，回施青春与後生。
<br>满袖东风惬人意，见君诗与字俱清。
<br>
<br>病来十日不举酒二首
<br>
<br>病来十日不举酒，独卧南床春草生。
<br>承君折送袁家紫，令我兴发郎官清。
<br>
<br>病懒
<br>
<br>病懒不喜出，收身卧书林。
<br>纵观百家语，浩渺半古今。
<br>空蒙象外意，高大且闳深。
<br>闻有居覆盆，岂能逃照临。
<br>一马统万物，八还见真心。
<br>乃知善琴瑟，先欲绝弦寻。
<br>
<br>病起次韵和稚川进叔倡酬之什
<br>
<br>池塘夜雨听鸣蛙，老境侵寻每忆家。
<br>白发生来惊客鬓，黄粱炊熟又春华。
<br>百年不负胶投漆，万事相依葛与瓜。
<br>胜日主人如有酒，犹堪扶病见莺花。
<br>
<br>病起荆江亭即事十首
<br>
<br>翰墨场中老伏波，菩提坊里病维摩。
<br>近人积水无鸥鹭，时有归牛浮鼻过。
<br>
<br>病起荆江亭即事十首
<br>
<br>维摩老子五十七，大圣天子初元年。
<br>传闻有意用幽侧，病著不能朝日边。
<br>
<br>病起荆江亭即事十首
<br>
<br>禁中夜半定天下，仁风义气彻修门。
<br>十分整顿乾坤了，复辟归来道更尊。
<br>
<br>病起荆江亭即事十首
<br>
<br>成王小心似文武，周召何妨略不同。
<br>不须要出我门下，实用人材即至公。
<br>
<br>病起荆江亭即事十首
<br>
<br>司马丞相昔登庸，诏用元老超群公。
<br>杨绾当朝天下喜，断碑零落卧秋风。
<br>
<br>病起荆江亭即事十首
<br>
<br>死者已死黄雾中，三事不数两苏公。
<br>岂谓高才难驾御，空归万里白头翁。
<br>
<br>病起荆江亭即事十首
<br>
<br>文章韩杜无遗恨，草诏陆贽倾诸公。
<br>玉堂端要真学士，须得儋州秃鬓翁。
<br>
<br>病起荆江亭即事十首
<br>
<br>闭门觅句陈无己，对客挥毫秦少游。
<br>正字不知温饱未，西风吹泪古藤州。
<br>
<br>病起荆江亭即事十首
<br>
<br>张子耽酒语蹇吃，闻道颍州又陈州。
<br>形模弥勒一布袋，文字江河万古流。
<br>
<br>病起荆江亭即事十首
<br>
<br>鲁中狂士邢尚书，本意扶日上天衢。
<br>惇夫若在鑴此老，不令平地生崎岖。
<br>
<br>伯父祖善耆老好学於所居紫阳溪後小马鞍山为放隐斋远寄诗句意欲庭坚和之幸师友同赋率尔上呈
<br>
<br>樵入千岩静，松含万籁寒。
<br>儿童给行李，藜蓧对衣冠。
<br>小槛聊防虎，时来即解鞍。
<br>阿翁吹笛罢，怀昔泪相看。
<br>
<br>伯时彭蠡春牧图
<br>
<br>岳阳楼上春已归，湖中鸿雁拍波飞。
<br>布帆天阔随鸟道，石林风冕吹人衣。
<br>春水初生及马腹，浮滩欲上西山麓。
<br>遥看绝岭秀云松，上有垂萝暗溪谷。
<br>沙眠草啮性不骄，侧身注目鸣相招。
<br>林间瞥过星烁烁，原上独立风萧萧。
<br>君不见中原真种胡尘没，南行市骨何仓卒。
<br>秪收力健载征夫，肯向时危辨奇骨。
<br>即令贡马西北来，东西坊监屯云开。
<br>纷然驽骥同秣，尔可不忧四蹄脱。
<br>
<br>伯氏到济南寄诗颇言太守居有湖山之胜同韵和
<br>
<br>西来黄犬传佳句，知是陆机思陆云。
<br>历下楼台追把酒，舅家宾客厌论文。
<br>山椒欲雨好云气，湖面逆风生水纹。
<br>想得争棋飞鸟上，行人不见只听闻。
<br>
<br>泊大孤山作
<br>
<br>汇泽为彭蠡，其容化◇鹏。
<br>中流擢寒山，正色且无朋。
<br>其下蛟龙卧，宫谯珠贝层。
<br>朝云与暮雨，何处会高陵。
<br>不见凌波袜，靓妆照澄凝。
<br>空余血食地，猿啸枯楠藤。
<br>高帆驾天来，落叶聚秋蝇。
<br>幽明异礼乐，忠信岂其凭。
<br>风波浩平陆，何况非履冰。
<br>安得旷达士，霜晴尝一登。
<br>
<br>博山台
<br>
<br>宫亭只说香炉峰，此地今见博山台。
<br>紫烟孤起丽朝日，定是海山飞得来。
<br>化工造物能神奇，不必惊世出蓬莱。
<br>千来隐沦被昭洗，博山我劝尔一杯。
<br>先生发白足力强，遥思秋风醉几回。
<br>童儿数修扫洒职，莫使石面沾尘埃。
<br>
<br>博士王扬休碾密云龙同事十三人饮之戏作
<br>
<br>矞云苍璧小盘龙，贡包新样出元丰。
<br>王郎坦腹饭床东，大官分物来妇翁。
<br>棘围深锁武成宫，谈天进士雕虚空。
<br>鸣鸠欲雨唤雌雄，南岭北岭宫徵同。
<br>午窗欲眠视蒙蒙，喜君开包碾春风，
<br>注汤官焙香出笼。非君灌顶甘露椀，
<br>几为谈天乾舌本。
<br>
<br>薄薄酒二章
<br>
<br>薄酒可与忘忧，丑妇可与白头。
<br>徐行不必驷马，称身不必狐裘。
<br>无祸不必受福，甘餐不必食肉。
<br>富贵于我如浮云，小者谴诃大戮辱。
<br>一身畏首复畏尾，门多宾客饱僮仆。
<br>美物必甚恶，厚味生五兵。
<br>匹夫怀璧死，百鬼瞰高明。
<br>丑妇千秋万岁同室，万金良药不如无疾。
<br>薄酒一谈一笑胜茶，万里封侯不如还家。
<br>
<br>薄薄酒二章
<br>
<br>薄酒终胜饮茶，丑妇不是无家。
<br>醇醪养牛等刀锯，深山大泽生龙蛇。
<br>秦时东陵千户食，何如青门五色瓜。
<br>传呼鼓吹拥部曲，何如春雨池蛙。
<br>性刚太傅促和药，何如羊裘钓烟沙。
<br>绮席象床琱玉枕，重门夜鼓不停挝。
<br>何如一身无四壁，满船明月卧芦花。
<br>吾闻食人之肉，可随以鞭朴之戮；乘人之车，
<br>可加以鈇钺之诛。不如薄酒醉眠牛背上，
<br>丑妇自能搔背痒。
<br>
<br>补陀岩颂
<br>
<br>修罗身量等须弥，入藕丝孔逃追北。
<br>补陀岩下不战人，八万魔军皆解甲。
<br>
<br>不俗轩耐闲轩颂
<br>
<br>不爱孔方乃不俗，放下利欲是耐闲。
<br>棒打石狮子，论实不论虚。
<br>
<br>
<br>采菊
<br>
<br>一章
<br>南山有菊，于采其英。
<br>谁从汝往，视我惸惸。
<br>伊时之人，谁适有比。
<br>不与我谋，不知其已。
<br>二章
<br>薄言采之，遵彼山曲。
<br>汝来迟迟，去我何速。
<br>伊时之人，谁适与同。
<br>不与我好，殆其觏凶。
<br>三章
<br>江汉滔滔，有楫有杭。
<br>谁以济此，中流且风。
<br>嗟尔君子，时处时默。
<br>微云反覆，无伤尔足。
<br>
<br>残句:百家传本略相似
<br>
<br>百家传本略相似，如月行天见诸水。
<br>
<br>残句：便令脱帽管城公
<br>
<br>便令脱帽管城公，小试玉堂挥翰手。
<br>
<br>残句：不誇四子锦为幄
<br>
<br>不誇四子锦为幄，肯道太真云想衣。
<br>
<br>残句：辰日宜种瓜
<br>
<br>辰日宜种瓜。
<br>
<br>残句：春将国艳熏花骨
<br>
<br>春将国艳熏花骨，日借黄金缕水纹。
<br>
<br>残句：风外竹斜行
<br>
<br>风外竹斜行。
<br>
<br>残句：虎头食肉何足誇
<br>
<br>虎头食肉何足誇，阴德由来报宜奢。
<br>丹龟功成无躍兔，玉函方秘缘青蛇。
<br>
<br>残句：孔庙虞书贞观刻
<br>
<br>孔庙虞书贞观刻，千两黄金那购得。
<br>
<br>残句：邻谈喧五更
<br>
<br>邻谈喧五更。
<br>
<br>残句：琳瑯触目路人惊
<br>
<br>琳瑯触目路人惊。
<br>
<br>残句：清鑑风流归贺八
<br>
<br>清鑑风流归贺八，飞扬跋扈付朱三。
<br>
<br>残句：日颗曝乾红玉软
<br>
<br>日颗曝乾红玉软，风枝台动练罗鲜。
<br>
<br>残句：为君写就黄庭了
<br>
<br>为君写就黄庭了，不博山阴道士鹅。
<br>
<br>残句：吾闻调羹槿
<br>
<br>吾闻调羹槿，异味及粉榆。
<br>
<br>残句：语妙何妨石作肠
<br>
<br>语妙何妨石作肠。
<br>
<br>残句：浴泉秦虢流丹粉
<br>
<br>浴泉秦虢流丹粉，临渚娥英冷佩衣。
<br>
<br>残句：拙者窃鉤辄斩趾
<br>
<br>拙者窃鉤辄斩趾。
<br>
<br>仓後酒正厅昔唐林夫谪官所作十一月己卯余纳秋租隔墙芙蓉盛开
<br>
<br>攀槛朱云头未白，不知流落向何州。
<br>空余前日学书地，小阁红蕖取意秋。
<br>
<br>曹村道中
<br>
<br>嘶马萧萧苍草黄，金天云物弄微凉。
<br>瓜田余蔓有荒陇，梨子压枝铺短墙。
<br>明月风烟如梦寐，平生亲旧隔湖湘。
<br>行行秋兴已孤绝，不忍更临山夕阳。
<br>
<br>曹侯善政颂
<br>
<br>曹侯辍耕，学于上国。
<br>进士起家，为吏有绩。
<br>虽窭人子，孔武且硕。
<br>我惠我威，养我好子。
<br>我勤我暇，不借吏史。
<br>虎暴人境，肆作机穽。
<br>侯曰彻之，病在乎政。
<br>惟此戾虫，乃与政通。
<br>风林岑蔚，征夫不逢。
<br>我作颂声，与民歌之。
<br>不诬方将，俾勿磨之。
<br>
<br>禅句二首
<br>
<br>牵驴饮江水，鼻吹波浪起。
<br>岸上蹄踏蹄，水中嘴对嘴。
<br>
<br>禅句二首
<br>
<br>予自钓鱼船上客，偶除须鬓著袈裟。
<br>佛祖位中留不住，夜来依旧宿芦花。
<br>
<br>禅颂
<br>
<br>自古多如此，君今独奈何。
<br>可来白云里，教汝紫芝歌。
<br>
<br>长短星歌
<br>
<br>正月虎，七泽阴风无避处。
<br>少年射杀白额归，二十一岁赐旗鼓。
<br>二月兔，翰墨功名归四杜。
<br>中山毛遂定从还，十九上客谁复数。
<br>三月龙，定力降来一钵中。
<br>升腾便欲致云雨，十六开士观云风。
<br>四月蛇，九蛇相辅成晋家。
<br>屈原离骚二十五，不及之推死怨嗟。
<br>五月马，十五国风多咏写。
<br>汉将西极天马来，二十五城不当价。
<br>六月羊，十岁小儿牧道傍。
<br>他年叱石金华路，二十年前身姓黄。
<br>七月猴，恒山八命列封侯。
<br>当年传国二十二，想是衣冠骑土牛。
<br>八月鸡，二妙灵台向晓啼。
<br>五更风雨十八九，残月昏昏信可期。
<br>九月狗，三窟深坑四荒走。
<br>暮归得兔十六七，黄卢朱雀皆在後。
<br>十月猪，白头一笑献士夫。
<br>杀身愿为鲁津伯，申封兰王十四都。
<br>十一月鼠，列十二辰配龙虎。
<br>二十二年看仙飞，一朝化作蝙蝠去。
<br>十二月牛，百户椎肥醉九州。
<br>角端围寸二十五，良弓之材牛带牛。
<br>
<br>长句谢陈适用惠送吴南雄所赠纸
<br>
<br>庐陵政事无全牛，恐是汉时陈太丘。
<br>书记姓名不肯学，得纸无异夏得裘。
<br>琢诗包纸送赠我，自状明月非暗投。
<br>诗句纵横剪宫锦，惜无阿买书银钩。
<br>蛮溪切藤卷盈百，侧理羞滑茧羞白。
<br>想当鸣杵砧面平，桄榔叶风溪水碧。
<br>千里鹅毛意不轻，瘴衣腥腻北归客。
<br>君侯谦虚不自供，胡不赠世文章伯。
<br>一涔之水容牛蹄，识字有数我自知。
<br>小时双钩学楷法，至令儿子憎家鸡。
<br>虽然嘉惠敢虚辱，煮泥续尾成大轴。
<br>写心与君心莫传，平生落魄不问天。
<br>樽前花底幸好戏，为君绝笔谢风烟。
<br>已无商颂猗那手，请续南华内外篇。
<br>
<br>长芦夫和尚真赞
<br>
<br>松枯竹瘦，是其岁寒也。
<br>山高水深，不可犯干也。
<br>取多国士，庄严此土，
<br>如陶家手也。拂除方丈，
<br>置榻而坐，一不受也。
<br>首出万物，渊默雷吼，
<br>寂寥者之参也。若夫以法界印，
<br>印毛印海，则惊僧繇而走巫咸也。
<br>
<br>长沙留别
<br>
<br>折脚铛中同淡粥，曲腰桑下把离杯。
<br>知君不是南迁客，魑魅无情须早回。
<br>
<br>常父答诗有煎点径须烦绿珠之句复次韵戏答
<br>
<br>小鬟虽丑巧妆梳，扫地如镜能检书。
<br>欲买娉婷供煮茗，我无一斛明月珠。
<br>知公家亦阙扫除，但有文君对相如。
<br>正当为公乞如愿，作牋远寄宫亭湖。
<br>
<br>常父惠示丁卯雪十四韵谨同韵赋之
<br>
<br>春皇赋上瑞，来宁黄屋忧。
<br>下令走百神，大云庇九丘。
<br>风声将仁气，艳艳生瓦沟。
<br>寒花舞零乱，表里照皇州。
<br>千门委圭璧，晓日不肯收。
<br>元年冬无泽，穴处长螟蟊。
<br>两宫初旰食，补衮献良筹。
<br>有道四夷守，无征万邦休。
<br>耆年秉国论，泾渭极分流。
<br>辍耒入班品，逸民尽归周。
<br>股肱共一体，间不容戈矛。
<br>人材如金玉，同美异刚柔。
<br>正须众贤和，乃可疏共吺。
<br>改弦张敝法，病十九已瘳。
<br>王指要不匿，蚀非日月羞。
<br>桑林请六事，河水问九畴。
<br>天意果然得，玄功与吾谋。
<br>此物有嘉德，占年在麦秋。
<br>近臣知天喜，玉色动冕旒。
<br>儒馆无他事，作诗配崇丘。
<br>
<br>晁张和答秦觏五言予亦次韵
<br>
<br>山林与心违，日月使鬓换。
<br>儒衣相诟病，文字奉娱玩。
<br>自古非一秦，六籍盖多难。
<br>诗书或发冢，熟念令人惋。
<br>秦君锐本学，骥子已血汗。
<br>相期骖天衢，伯乐尝一盼。
<br>士为欲心缚，寸勇辄尺懦。
<br>要当观此心，日照云雾散。
<br>扶疏万物影，宇宙同璀璨。
<br>置规岂惟君，亦自警弛慢。
<br>
<br>嘲小德
<br>
<br>中年举儿子，漫种老生涯。
<br>学语啭春鸟，涂窗行暮鸦。
<br>欲嗔王母惜，稍慧女兄夸。
<br>解著潜夫论，不妨无外家。
<br>
<br>陈吉老县丞同知命弟游青原谒思禅师予以簿领不得往二公雨久不归戏作百家衣一首二十韵招之
<br>
<br>天高万物肃，虚寂在川岑。
<br>肃此尘外轸，随山上岖嶔。
<br>列宿正参差，凝霜露衣襟。
<br>惊鸟纵横去，孤猿拥条吟。
<br>不睹白日景，惟睹松柏阴。
<br>南州实炎德，肴羞香森沈。
<br>芳草亦未老，黄花如散金。
<br>中有冥寂士，上有嘉树林。
<br>遗挂犹在壁，靡靡如面命。
<br>阿阁三重阶，旷望何高深。
<br>能使高兴尽，山水有清音。
<br>所在可游盘，春酝时献斟。
<br>玄云拖朱阁，小雨遂成霖。
<br>挟纩如怀冰，夕息忆重衾。
<br>瞽夫违盛观，何用慰我心。
<br>孤灯暖幽幔，愿言思所钦。
<br>良游常蹉跎，贱与老相寻。
<br>佳人殊未来，忽忘逝景侵。
<br>南荣戒其多，离思故难任。
<br>明月难暗投，聊欲投吾簪。
<br>
<br>陈季张有蜀芙蓉长饮客至开辄剪去作诗戏之
<br>
<br>剪花莫学韩中令，投辖惟闻陈孟公。
<br>客兴不孤春竹叶，年华全属拒霜丛。
<br>玄子蹙迫三秋尽，青女摧残一夜空。
<br>著意留连好风景，非君谁作主人翁。
<br>
<br>陈留市隐
<br>
<br>市井怀珠玉，往来人未逢。
<br>乘肩娇小女，邂逅此生同。
<br>养性霜刀在，阅人清镜空。
<br>时时能举酒，弹镊送飞鸿。
<br>
<br>陈荣绪惠示之字韵诗推奖过实非所敢当辄次高韵三首
<br>
<br>纷纷不可耐，君子有忧之。
<br>鞅掌诚庄语，贤劳似怨诗。
<br>颓波阅砥柱，浊水得摩尼。
<br>知我无枝叶，刳心只有皮。
<br>
<br>陈荣绪惠示之字韵诗推奖过实非所敢当辄次高韵三首
<br>
<br>太丘胸量阔，一苇莫杭之。
<br>万事不挂眼，四愁犹有诗。
<br>状闲聊闒茸，心洁似毗尼。
<br>早晚同舟去，烟波学子皮。
<br>
<br>陈荣绪惠示之字韵诗推奖过实非所敢当辄次詗韵三首
<br>
<br>十家有忠信，江夏可无之。
<br>政苦寄卖友，忽闻衡说诗。
<br>饥蒙青（左饣右迅）饭，寒赠紫陀尼。
<br>酬报矜难巧，深慙陆与皮。
<br>
<br>陈氏园咏竹
<br>
<br>不问主人来看竹，小溪风物似家林。
<br>春供馈妇几番笋，夏与行人百亩阴。
<br>直气虽冲云汉上，高材终恐斧斤寻。
<br>截竿可举北溟钓，欲赠溪翁谁姓任。
<br>
<br>陈说道约日送菜把
<br>
<br>南山畴昔从诸父，雨甲烟苗手自鉏。
<br>三径就荒归计拙，溷烦僚友送园蔬。
<br>
<br>呈李卿
<br>
<br>歌舞如云四散飞，东园篮轝醉归时。
<br>细看春色低红烛，仰折花枝坠接（上四下离）。
<br>仙李回风转长袖，野桃侵雨浸燕脂。
<br>夜长昼短知行乐，不负君家乐府诗。
<br>
<br>呈马粹老范德孺
<br>
<br>颍上相逢杏始青，尔来瓜垄有新耕。
<br>四时为岁已中半，万物得秋将老成。
<br>日永清风摇麈尾，夜阑飞雹落棋枰。
<br>两厅未觉过从数，政以顽疏累友生。
<br>
<br>呈外舅孙莘老二首
<br>
<br>九陌黄尘乌帽底，五湖春水白鸥前。
<br>扁舟不为鲈鱼去，收取声名四十年。
<br>
<br>呈外舅孙莘老二首
<br>
<br>甓社湖中有明月，淮南草木借光辉。
<br>故应剖蚌登王府，不若行沙弄夕霏。
<br>
<br>呈王明复陈季张
<br>
<br>倦客西来厌马鞍，为予休辔小长安。
<br>陈遵投辖情何厚，王粲登楼兴未阑。
<br>雪压群山晴後白，月临千里夜深寒。
<br>少留待我同归去，洛下林中斫钓竿。
<br>
<br>呈杨康国
<br>
<br>君家秋实罗浮种，已作累累半拂墙。
<br>莫遣儿童酸打尽，要看霜後十分黄。
<br>
<br>承示中秋不见月及悯雨连作恐妨秋成奉次元韵
<br>
<br>秀稻秋风喜太平，独疑连雨未全晴。
<br>银蟾似亦无聊赖，默度寒宵嬾吐明。
<br>
<br>承天宝禅师赞
<br>
<br>灵山会上，得个消息。
<br>达安城中，不落裷（上雨下佰）。
<br>黄抚路口，雪里开花。
<br>九江渡头，无风起浪。
<br>
<br>澄心亭颂
<br>
<br>菩萨清凉月，游於毕究空。
<br>众生心水净，菩提影现中。
<br>忍观伏尘劳，波澄泥著底。
<br>八风动地来，尘劳还复起。
<br>觉海性澄圆，浪时无不浑。
<br>即浑即澄彻，个是涅盘门。
<br>
<br>池口风雨留三日
<br>
<br>孤城三日风吹雨，小市人家只菜蔬。
<br>水远山长双属玉，身闲心苦一舂锄。
<br>翁从旁舍来收网，我适临渊不羡鱼。
<br>俛仰之间已陈迹，暮窗归了读残书。
<br>
<br>冲雪宿新寨忽忽不乐
<br>
<br>县北县南何日了，又来新寨解征鞍。
<br>山衔斗柄三星没，雪共月明千里寒。
<br>小吏有时须束带，故人颇问不休官。
<br>江南长尽捎云竹，归及春风斩钓竿。
<br>
<br>冲雨向万载道中得逍遥观托宿遂戏题
<br>
<br>逍遥近道边，憩息慰惫懑。
<br>晴晖时晦明，谑语谐谠论。
<br>草莱荒蒙茏，室屋壅尘坌。
<br>仆僮偪侧泌，泾渭清浊混。
<br>
<br>出城送客过故人东平侯赵景珍墓
<br>
<br>朱颜苦留不肯住，白发正尔欺得人。
<br>婵娟去作谁家妾，意气都成一聚尘。
<br>今日牛羊上丘垄，当时近前左右嗔。
<br>花开鸟啼荆棘里，谁与平章作好春。
<br>
<br>出池藕花
<br>
<br>惜丝不肯织宫鞋，花月仙人谪下来。
<br>河伯借泥封玉腕，风神翻浪沃香腮。
<br>无房不许僧归宿，有盖尝令鹭自开。
<br>何事冤他结青女，一朝收拾付尘灰。
<br>
<br>出礼部试院王才元惠梅花三种皆妙绝戏答三首
<br>
<br>城南名士遣春来，三月乃见腊前梅。
<br>定知锁著江南客，故放绿阴春晚回。
<br>
<br>出礼部试院王才元惠梅花三种皆妙绝戏答三首
<br>
<br>舍人梅坞无关锁，携酒俗人来未曾。
<br>旧时爱菊陶彭泽，今作梅花树下僧。
<br>
<br>出礼部试院王才元惠梅花三种皆妙绝戏答三首
<br>
<br>病夫中岁屏杯杓，百叶缃梅触拨人。
<br>拂杀官黄春有思，满城桃李不能春。
<br>
<br>出迎使客质明放船自瓦窋归
<br>
<br>鼓吹喧江雨不开，丹枫落叶放船回。
<br>风行水上如云过，地近岭南无雁来。
<br>楼阁人家卷帘幕，菰蒲鸥鸟乐湾洄。
<br>惜无陶谢挥斤手，诗句纵横付酒杯。
<br>
<br>初望淮山
<br>
<br>风裘雪帽别家林，紫燕黄鹂已夏深。
<br>三釜古人干禄意，一年慈母望归心。
<br>劳生逆旅何休息，病眼看山力不禁。
<br>想见夕阳三径里，乱蝉嘶罢柳阴阴。
<br>
<br>初至叶县
<br>
<br>白鹤去寻王子晋，真龙得慕沈诸梁。
<br>千年往事如飞鸟，一日倾愁对夕阳。
<br>遗老能名唐郡邑，断碑犹是晋文章。
<br>浮云不作苞桑计，只有荒山意绪长。
<br>
<br>窗日
<br>
<br>叹息西窗过隙驹，微阳初至日光舒。
<br>□□□长宫中线，添得思堂一卷书。
<br>
<br>春近四绝句
<br>
<br>闰後阳和腊里回，蒙蒙小雨暗楼台。
<br>柳条榆荚弄颜色，便恐入帘双燕来。
<br>
<br>春近四绝句
<br>
<br>亭台经雨压尘沙，春近登临意气佳。
<br>更喜轻寒勒成雪，未春先放一城花。
<br>
<br>春近四绝句
<br>
<br>小雪晴沙不作泥，疏帘红日弄朝晖。
<br>年华已伴梅梢晚，春色先从草际归。
<br>
<br>春近四绝句
<br>
<br>梅英欲尽香无赖，草色才苏绿未匀。
<br>苦竹空将岁寒节，又随官柳到青春。
<br>
<br>春思
<br>
<br>花柳事权舆，东风刚作恶。
<br>启明动钟鼓，睡著初不觉。
<br>简书催秣马，行路如徇铎。
<br>看云野思乱，遇雨春衫薄。
<br>今日非昨日，过眼若飞雹。
<br>光阴行晼晚，吾事益落莫。
<br>闲寻西城道，倚杖俯墟落。
<br>村翁逢寒食，士女飞彩索。
<br>平生感节物，始悟身是客。
<br>搔首念江南，拿船趁鸂鶒。
<br>夷犹挥钓车，清波举霜鲫。
<br>黄尘化人衣，此计诚已错。
<br>百年政如此，岂更待经历。
<br>
<br>春祀分得叶公庙双凫观
<br>
<br>春将祠事出门扉，宫殿参差缭翠微。
<br>清晓风烟迷部曲，小蹊桃杏挂冠衣。
<br>叶公在昔真龙去，王令何时白鹤归。
<br>糟魄相传漫青史，独怀千古对容徽。
<br>
<br>春雪呈张仲谋
<br>
<br>暮雪霏霏若撒盐，须知千陇麦纤纤。
<br>梦阑半枕听飘瓦，晓起高堂看入帘。
<br>剩与月明分夜砌，即成春溜滴晴檐。
<br>万金一醉张公子，莫道街头酒价添。
<br>
<br>春游
<br>
<br>终日桃李蹊，春风不相识。
<br>同我二三子，承我作意力。
<br>把酒忘味著，看花了香寂。
<br>晴云散长空，旷荡无限隔。
<br>身为胡蝶梦，本自不渔色。
<br>春虫劝人归，今我诚是客。
<br>归来翻故纸，书尾见麟获。
<br>文字非我名，聊取二三策。
<br>
<br>醇碧颂
<br>
<br>田子绿麴，妙在蒸蓼。
<br>女酒兀者，美生其手。
<br>挹彼而清，注兹无声。
<br>其香馥郁，悦可饮者。
<br>如春霢霂，清不病醨。
<br>多不疾人，谁其吐之。
<br>百室之醅，醇碧惟师。
<br>老夫不饮，评以鼻慧。
<br>
<br>醇道得蛤蜊复索舜泉舜泉已酌尽官酝不堪不敢送
<br>
<br>青州从事难再得，墙底数樽犹未眠。
<br>商略督邮风味恶，不堪持到蛤蜊前。
<br>
<br>慈母岩亮长老颂
<br>
<br>敕书改律为禅，意在无力宗空，
<br>人欲破禅作律，群儿更助之攻。
<br>莫恨塞翁失马，会取楚人亡弓。
<br>老夫亦不掩耳，我来自听松风。
<br>
<br>
<br>慈孝寺饯子敦席上奉同孔经父八韵
<br>
<br>日永知槐夏，云黄喜麦秋。
<br>同朝国士集，赐沐吏功休。
<br>只园冠盖地，清与耳目谋。
<br>晴云浮茗椀，飞雹落文楸。
<br>一客众主人，醉此顾虎头。
<br>虎头持龙节，挑河使东流。
<br>厥田惟上上，桑麻十数州。
<br>计功不汗马，可致万户侯。
<br>
<br>慈竹
<br>
<br>门中何物灵，有竹慈为名。
<br>一丛涧数步，森森数十茎。
<br>长茎覆短茎，枝叶不峥嵘。
<br>去年笋已长，今年笋又生。
<br>高低相倚向，浑如长幼情。
<br>孝子侍父立，顺孙随祖行。
<br>居然抱慈孝，根底信天成。
<br>吾闻唐之人，孝行常欣欣。
<br>郓州张公艺，九恣同一门。
<br>大帝闻其名，衡茅降至尊。
<br>冯宿丱岁时，随父庐祖坟。
<br>父子相随孝，灵芝特地春。
<br>北海吕元简，四世同家主。
<br>似至牛马羊，异母皆相乳。
<br>虞乡董公直，鞠养诸孤遗。
<br>鸜鹆与鸦鹊，同巢而共枝。
<br>孝行动天壤，鸟兽皆随时。
<br>又闻猓（左犭右然）兽，死不相弃离。
<br>暾蝎与蛟鱼，子母长相随。
<br>兽面而人心，此兽信有之。
<br>兽心而人面，其人诚可悲。
<br>李钧为侍御，弃母在□州。
<br>母因殍饿死，世□何悠悠。
<br>光禄□李者，亦是斯人流。
<br>有母不侍养，异居经千秋。
<br>唐家法网宽，贷死流遐陬。
<br>崔湜为侍郎，天子赐瓜香。
<br>携归与爱妻，老母不得尝。
<br>一旦恶贯盈，杀之於路傍。
<br>越公钟绍京，至孝何殊常。
<br>小时得瓜果，先解进高堂。
<br>长大遇玄宗，一夕登岩廊。
<br>孝者名长新，逆者污人伦。
<br>人既不如竹，乃是一埃尘。
<br>夫为人子者，莫若事尊亲。
<br>夫为人父者，莫若训儿孙。
<br>积善与仁孝，可以立于身。
<br>我愿移此竹，栽於率土滨。
<br>使彼行人见，皆为慈孝人。
<br>樵童见此竹，且莫伐我薪。
<br>
<br>
<br>次前韵寄润父
<br>
<br>昏昏迷簿领，勿勿贵晷景。
<br>尝尽身百忧，迄无田二顷。
<br>喜从吾宗游，九里河润永。
<br>呼儿跪酒樽，戒妇馔汤饼。
<br>老夫何取焉，君悦瓮盎瘿。
<br>
<br>次前韵谢与迪惠所作竹五幅
<br>
<br>吾宗墨修竹，心手不自知。
<br>天公造化炉，揽取如拾遗。
<br>风雪烟雾雨，荣悴各一时。
<br>此物抱晚节，君又润色之。
<br>抽萌或发石，悬箠有阽危。
<br>林梢一片雨，造次以笔追。
<br>猛吹万籁作，微凉大音希。
<br>霜兔束毫健，松烟泛砚肥。
<br>磐桓未落笔，落笔必中宜。
<br>今代捧心学，取笑如东施。
<br>或可遗巾帼，选耎如辛毗。
<br>生枝不应节，乱叶无所归。
<br>非君一起予，衰病岂能诗。
<br>忆君初解鞍，新月挂弯眉。
<br>夜来上金镜，坐叹光景驰。
<br>我有好东绢，晴明要会期。
<br>猗猗淇园姿，此君有威仪。
<br>愿作数百竿，水石相因依。
<br>他年风动璧，洗我别後思。
<br>开图慰满眼，何时遂臻兹。
<br>
<br>次苏子瞻和李太白浔阳紫极宫感秋诗韵追怀太白子瞻
<br>
<br>不见两谪仙，长怀倚修竹。
<br>行遶紫极宫，明珠得盈掬。
<br>平生人欲杀，耿介受命独。
<br>往者如可作，抱被求同宿。
<br>砥柱阅颓波，不疑更何卜。
<br>但观草木秋，叶落根自复。
<br>我病二十年，大斗久不覆。
<br>因之酌苏李，蟹肥社醅熟。
<br>
<br>次盱眙同前韵
<br>
<br>去此二十年，持家西过宋。
<br>起予者白鸥，归兴岌飞动。
<br>宫殿明宝坊，山川开禹贡。
<br>破浪一帆风，更占梦中梦。
<br>
<br>次以道韵寄范子夷子默
<br>
<br>鼓缶多秦声，琵琶作胡语。
<br>是中非神奇，根器如此故。
<br>范公秉文德，断国极可否。
<br>至今筦枢机，大度而少与。
<br>蝉嫣世有人，风壑啸两虎。
<br>小心学忠孝，鄙事能垅亩。
<br>持论不籧筱，奉身谢夸诩。
<br>颇知城南园，文会英俊侣。
<br>何当休沐归，怀茗就煎去。
<br>
<br>次元明韵寄子由
<br>
<br>半世交亲随逝水，几人图画入凌烟。
<br>春风春雨花经眼，江北江南水拍天。
<br>欲解铜章行问道，安知石友许忘年。
<br>脊令各有思归恨，日月相催雪满颠。
<br>
<br>次韵斌老冬至书怀示子舟篇末见及之作因以赠子舟归
<br>
<br>二宗性清真，俱抱岁寒节。
<br>常思风云会，为国奋忠烈。
<br>道方沧波穨，位有豺虎窃。
<br>夫妇相鱼肉，关中一丈雪。
<br>北风夜涔涔，竹枯松柏折。
<br>泰来拔茅连，井收寒泉冽。
<br>天地复其所，我辈皆慰惬。
<br>何为对樽壼，似见小敌怯。
<br>大宗垂紫髯，贵气已森列。
<br>小宗新换骨，健啖颇腴悦。
<br>昨宵连环梦，秣马待明发。
<br>寒日一线长，把酒相喻说。
<br>人生但安乐，逢世无巧拙。
<br>斑衣戏亲庭，不作经年别。
<br>犹有未归心，远寄丁香结。
<br>
<br>
<br>次韵伯氏长芦寺下
<br>
<br>风从落帆休，天与大江平。
<br>僧坊昼亦静，钟磬寒逾清。
<br>淹留属暇日，植杖数连甍。
<br>颇与幽子逢，煮茗当酒倾。
<br>携手霜木末，朱栏见潮生。
<br>樯移永正县，鸟度建康城。
<br>薪者得树鸡，羹盂味南烹。
<br>香秔炊白玉，饱饭愧闲行。
<br>业祠思归乐，吟弄夕阳明。
<br>思归诚独乐，薇蕨渐春荣。
<br>
<br>次韵伯氏寄赠盖郎中喜学老杜诗
<br>
<br>老杜文章擅一家，国风纯正不欹斜。
<br>帝阍悠邈开关键，虎穴深沈探爪牙。
<br>千古是非存史笔，百年忠义寄江花。
<br>潜知有意升堂室，独抱遗编校舛差。
<br>
<br>次韵伯氏戏赠韩正翁菊花开时家有美酒
<br>
<br>鬓发斑然潘骑省，腰围瘦尽沈东阳。
<br>茶瓯屡煮龙山白，酒椀希逢若下黄。
<br>乌角巾边簪钿朵，红银杯面冻糖霜。
<br>会须著意怜时物，看取年华不久芳。
<br>
<br>次韵伯氏谢安石塘莲花酒
<br>
<br>花蕊芙蕖拍酒醇，浮蛆相乱菊英新。
<br>寒光欲涨红螺面，烂醉从歌白鹭巾。
<br>行乐衔杯常有意，过门问字久无人。
<br>王孙欲遣双壶到，如入醉乡三月春。
<br>
<br>次韵晁补之廖正一赠答诗
<br>
<br>晁子抱材耕谷口，世有高贤践台斗。
<br>顷随计吏西入关，关夫数日传车还。
<br>封侯半属妄校尉，射虎猛将犹行间。
<br>无因自致青云上，浪说诸公见嗟赏。
<br>骥伏盐车不称情，轻裘肥马凤凰城。
<br>归来作诗谢同列，句与桃李争春荣。
<br>十年山林廖居士，今随诏书称举子。
<br>文章宏丽学西京，新有诗声似侯喜。
<br>君不见古来良为知音难，绝弦不为时人弹。
<br>已喜琼枝在我侧，更恨桂树无由攀。
<br>千里风期初不隔，独怜形迹滞河山。
<br>
<br>次韵晁元忠西归十首
<br>
<br>我田失耕耘，岁暮拾枯萁。
<br>枯萁不可食，日晏抱长饥。
<br>猛虎依山林，眼有百步威。
<br>一从梁鸯食，风月何时归。
<br>
<br>次韵晁元忠西归十首
<br>
<br>圣莫如东家，长年困行路。
<br>公养为淹留，岂不以食故。
<br>林薄鸟迁巢，水寒鱼不聚。
<br>孤士似无家，转蓬何由住。
<br>
<br>次韵晁元忠西归十首
<br>
<br>前有熊罴咆，後有虎豹号。
<br>已出涧谷底，更陟山阪高。
<br>五日一并食，十年一縕袍。
<br>未知归宿处，岂惮鞍马劳。
<br>
<br>次韵晁元忠西归十首
<br>
<br>丽姬封人子，弄影爱朝日。
<br>晋国始得之，泣涕甘首疾。
<br>忧危与安乐，一生谁能必。
<br>同床食刍豢，乃悔沾襟失。
<br>
<br>次韵晁元忠西归十首
<br>
<br>怨句识之推，商歌知甯戚。
<br>我占晁氏贤，乃在赋行役。
<br>同游羿彀中，傥免非尔力。
<br>滔滔今如此，去邦将安适。
<br>
<br>次韵晁元忠西归十首
<br>
<br>热避恶木阴，渴辞盗泉水。
<br>曾回胜母车，不落抱玉泪。
<br>晁氏猛虎行，皦皦壮士意。
<br>人生高唐观，有情何能已。
<br>
<br>次韵晁元忠西归十首
<br>
<br>腰垂九井璜，耳著明月璫。
<br>兰荪结襟带，芰荷制衣裳。
<br>其人虽甚远，其室大道傍。
<br>当身不著意，千载永相望。
<br>
<br>次韵晁元忠西归十首
<br>
<br>风雨去家行，手龟面黧黑。
<br>屠龙非世资，学问求自得。
<br>我思脊令诗，同飞复同息。
<br>兄弟无相远，急难要羽翼。
<br>
<br>次韵晁元忠西归十首
<br>
<br>人言贫在家，殊胜富作客。
<br>鸡栖牛羊下，君子亦安息。
<br>千里求明师，赢粮从事役。
<br>学问非物外，室虚生纯白。
<br>
<br>次韵晁元忠西归十首
<br>
<br>开田望食麦，春陇无秀色。
<br>深耕不偿勤，牛耳徒湿湿。
<br>丰凶谁主张，坐令愁煎迫。
<br>河清会有时，得酒洒胸臆。
<br>
<br>次韵陈荣绪同倚钟楼晚望别後明日见寄之作
<br>
<br>天外僧伽塔，斜辉极照临。
<br>恁栏随处好，残雪向来深。
<br>青草无风浪，枯松半死心。
<br>衡阳有回雁，他日更传音。
<br>
<br>次韵春游别说道二首
<br>
<br>愁眼看春色，城西醉梦中。
<br>柳分榆荚翠，桃上竹梢红。
<br>燕湿社翁雨，莺啼花信风。
<br>别离感贫贱，殷子正书空。
<br>
<br>次韵春游别说道二首
<br>
<br>青春倚江阁，万象客愁中。
<br>江水不胜绿，檐花无赖红。
<br>欹斜半帘日，留滞一帆风。
<br>携手离筵上，清樽不易空。
<br>
<br>次韵崔伯易席上所赋因以赠行二首
<br>
<br>迎新与送故，渠已不胜勤。
<br>民卖腰间剑，公宽柱後文。
<br>诸郎投赐沐，高会惜临分。
<br>去国虽千里，分忧即近君。
<br>
<br>次韵崔伯易席上所赋因以赠行二首
<br>
<br>老惜交情别，追随车马勤。
<br>临朝思共理，治郡复斯文。
<br>讼息常休吏，民贫更劝分。
<br>西湖十顷月，自比汉封君。
<br>
<br>次韵答斌老病起独游东园二首
<br>
<br>万事同一机，多虑乃禅病。
<br>排闷有新诗，忘蹄出兔径。
<br>莲花生淤泥，可见嗔喜性。
<br>小立近幽香，心与晚色静。
<br>
<br>次韵答斌老病起独游东园二首
<br>
<br>主人心安乐，花竹有和气。
<br>时从物外赏，自益酒中味。
<br>斸枯蚁改穴，扫箨笋迸地。
<br>万籁寂中生，乃知风雨至。
<br>
<br>次韵答曹子方杂言
<br>
<br>酺池寺，汤饼一斋盂，
<br>曲肱懒著书。骑马天津看逝水，
<br>满船风月忆江湖。往时尽醉冷卿酒，
<br>侍儿琵琶春风手。竹间一夜鸟声春，
<br>明朝醉起雪塞门。当年闻说冷卿客，
<br>黄须邺下曹将军。挽弓石八不好武，
<br>读书卧看三峰云。谁怜相逢十载後，
<br>釜里生鱼甑生尘。冷卿白首大官寺，
<br>樽前不复如花人。曹将军，
<br>江湖之上可相忘，舂鉏对立鸳鸯双。
<br>无机与游不乱行，何时解缨濯沧浪。
<br>唤取张侯来平章，烹茶煮饼坐僧房。
<br>
<br>次韵答常甫世弼二君不利秋官郁郁初不平故予诗多及君子处得失事
<br>
<br>鹏翼将图南，垂天上扶摇。
<br>飞飞寻常闲，深树乘风蜩。
<br>大观与小智，从事不同条。
<br>扬雄老执戟，金张珥汉貂。
<br>松柏有本心，蒲柳望秋凋。
<br>久矣结舌瘖，狂言始今朝。
<br>崔王两骥子，神俊万里超。
<br>惊人吐嘉句，拔俗振高标。
<br>频来草玄宅，共语清入寥。
<br>处己愿如舜，致君敢不尧。
<br>回观势利场，内热作惊潮。
<br>趋时愧才全，傲世乃士骄。
<br>二生浪许可，弹炙则求鴞。
<br>围棋饭後约，煨栗夜深邀。
<br>尔来数到门，玉趾不惮遥。
<br>相期淡薄处，行乐亦云聊。
<br>甘泉沸午鼎，茗椀方屡浇。
<br>昏鸦相送归，风枝撼调调。
<br>男儿强饮食，九鼎等一瓢。
<br>富贵但蹔热，名声适为妖。
<br>世事寒暑耳，四时旋斗杓。
<br>勿学怀沙赋，离魂不可招。
<br>
<br>次韵答晁无咎见赠
<br>
<br>翕翕一日炎，耽耽万年永。
<br>四海仰首观，顷复归根静。
<br>时雨泻玉除，潢流涨天井。
<br>性不耐衣冠，入门疏远请。
<br>煮饼卧北窗，保此已徼幸。
<br>空余见贤心，忍渴望梅岭。
<br>
<br>
<br>次韵答和甫卢泉水三首
<br>
<br>初侯不能六尺长，少日结交皆老苍。
<br>势利不可更炎凉，解缨从我濯沧浪。
<br>与君论心松柏香，何为独忆卢泉之上多绿杨，
<br>卢泉如练照秋阳，泉上之人犹谤伤。
<br>此邦虽陋有佳士，勿厌风沙吹茫茫。
<br>愿君不负上池水，囊中探丸起人死。
<br>
<br>次韵答和甫卢泉水三首
<br>
<br>卢泉之木百尺长，下荫泉色如木苍。
<br>蘋风荷雨洒面凉，倒影摇荡天沧浪。
<br>网登锦鳞蒲荇香，何以贯之柳与杨。
<br>古来希价入咸阳，贪功害能相中伤。
<br>君今已出纷争外，但思烟波春渺茫。
<br>奉亲安乐一杯水，卢泉之滨可忘死。
<br>
<br>
<br>次韵答和甫卢泉水三首
<br>
<br>舍後钟梵炉烟长，舍前帘影竹苍苍。
<br>事亲暖席扇枕凉，中有一士鬓苍浪。
<br>同心之心兰麝香，与游者谁似姓杨。
<br>朝发枉渚夕辰阳，怀瑾握瑜秪自伤。
<br>东有浊河西清漳，胡为搔头卢泉思茫茫。
<br>清明在躬不在水，此曹狡狯可心死。
<br>
<br>次韵答黄与迪
<br>
<br>和氏有尺璧，楚国无人知。
<br>青山抱国器，岁月忽如遗。
<br>但使玉非石，果有遭逢时。
<br>吾宗固神秀，天乃晚成之。
<br>兰芳深九畹，露味挹三危。
<br>流俗不顾省，古人可前追。
<br>胸中凌云赋，自贵知音希。
<br>渊源学未浅，孝友家正肥。
<br>与世殊轨辙，三黜理亦宜。
<br>吴溪浣纱女，不用朱粉施。
<br>岂伊风尘子，市门自夸毗。
<br>我作僰道囚，三年始放归。
<br>邂逅终日语，贻我五字诗。
<br>句如秋雨晴，远峰抹修眉。
<br>老马甘伏枥，坐看天骥驰。
<br>洒扫清樾下，当为果茗期。
<br>光阴去易失，日月转两仪。
<br>仲氏有东园，花竹深可依。
<br>寸步不往来，千里常梦思。
<br>几时开後户，扶策方自兹。
<br>
<br>次韵答李端叔
<br>
<br>喜接高谈若饮冰，风骚清兴坐来增。
<br>重寻伐木君何厚，欲赋骊驹我未能。
<br>山影北来浮汇泽，松行东望际锺陵。
<br>相期烂醉西楼月，缓带凭栏濯郁蒸。
<br>
<br>次韵答柳通叟问舍求田之诗
<br>
<br>少日心期转谬悠，蛾眉见妒且障羞。
<br>但令有妇如康子，安用生儿似仲谋。
<br>横笛牛羊归晚径，卷帘瓜芋熟西畴。
<br>功名可致犹回首，何况功名不可求。
<br>
<br>次韵答马中玉三首
<br>
<br>雨入纱窗风簸船，菊花过後早梅前。
<br>锦江春色熏人醉，也到壶中小隐天。
<br>
<br>次韵答马中玉三首
<br>
<br>卷沙成浪北风颠，衔尾千艘不敢前。
<br>匝岸水居皆有酒，行人得意买江天。
<br>
<br>次韵答马中玉三首
<br>
<br>仁气已蒸全楚尽，同云欲合暮江前。
<br>争春梅柳无三月，对雪樽罍属二天。
<br>
<br>次韵答蒲元礼病起
<br>
<br>暖律温风何处饶，莫言先上绿杨条。
<br>梢头红糁杏花发，瓮面浮蛆酒齐销。
<br>吏事困人如缚虎，君诗入手似闻韶。
<br>直须扶病营春事，老味难将少壮调。
<br>
<br>次韵答秦少章乞酒
<br>
<br>朝事鞍马早，吏曹文墨拘。
<br>初无尺寸补，但于朋友疏。
<br>岂如箪瓢子，卧起一床书。
<br>炙背道尧舜，雪屋相与娱。
<br>步出城东门，野鸟吟废墟。
<br>颇知富贵事，势穷心亦舒。
<br>诗来献穷状，水饼嚼冰蔬。
<br>斗酒得醉否，枵腹如瓠壶。
<br>亦可召西舍，侯嬴非博徒。
<br>
<br>次韵答任仲微
<br>
<br>邂逅相逢讲世盟，诸任尊行各才名。
<br>交情吾子如棠棣，酒椀今秋对菊英。
<br>高论生风摇尘尾，新诗掷地作金声。
<br>文章学问嗟予晚，深信前贤畏後生。
<br>
<br>次韵答任仲微
<br>
<br>伯氏文章足起家，雁行唯我乏芳华。
<br>不堪黄绶腰铜印，只合清江把钓车。
<br>缩项鱼肥炊稻饭，扶头酒熟卧芦花。
<br>吴儿何敢当伦比，或有离骚似景差。
<br>
<br>次韵答少章闻雁听鸡二首
<br>
<br>平生绝少分甘处，身要从师万事忘。
<br>霜雁叫群倾半枕，梦回兄弟彩衣行。
<br>
<br>次韵答少章闻雁听鸡二首
<br>
<br>朝士闻鸡常半途，朱门拥被不关渠。
<br>秦郎五起听三唱，残烛贪传未见书。
<br>
<br>次韵答邵之才
<br>
<br>文章真向古人疏，聊有孤怀与世殊。
<br>陋质不堪华衮赠，可能薏苡似明珠。
<br>
<br>次韵答叔原会寂照房呈稚川
<br>
<br>客愁非一种，历乱如蜜房。
<br>食甘念慈母，衣绽怀孟光。
<br>我家犹北门，王子渺湖湘。
<br>寄书无雁来，衰草漫寒塘。
<br>故人哀王孙，交味耐久长。
<br>置酒相暖热，惬于冬饮汤。
<br>吾侪痴绝处，不减顾长康。
<br>得闲枯木坐，冷日下牛羊。
<br>坐有稻田衲，颇薰知见香。
<br>胜谈初亹亹，修绠汲银床。
<br>声名九鼎重，冠盖万夫望。
<br>老禅不挂眼，看蜗书屋梁。
<br>韵与境俱胜，意将言两忘。
<br>出门事衮衮，斗柄莫昂昂。
<br>月色丽双阙，雪云浮建章。
<br>苦寒无处避，惟欲酒中藏。
<br>
<br>次韵答王四
<br>
<br>病懒百事废，不惟书问疏。
<br>新诗苦招唤，是日锁直庐。
<br>潢污深一尺，大道覆行车。
<br>晴夜遥相似，秋堂对望舒。
<br>
<br>次韵答王韵中
<br>
<br>有身犹缚律，无梦到行云。
<br>俗里光尘合，胸中泾渭分。
<br>我搴江南秀，一见空马群。
<br>夸士慕锺鼎，寒儒守典坟。
<br>吾欲超万古，乃如负山蚊。
<br>能来商略此，趺坐对炉芬。
<br>
<br>次韵答邢惇夫
<br>
<br>为山不能山，过在一篑止。
<br>渥洼骐驎儿，堕地志千里。
<br>岷江初滥觞，入楚乃无底。
<br>将升圣人堂，道固有廉陛。
<br>邢子好少年，如世有源水。
<br>方求无津涯，不作蛙井喜。
<br>儿中兀老苍，趣造甚奇异。
<br>过阅王公门，袖中有漫刺。
<br>别来阻河山，望远每障袂。
<br>斯文向千载，有志常寡遂。
<br>後生文楚楚，照影若孔翠。
<br>不应太玄草，睎价咸阳市。
<br>雨作枕箪秋，官闲省中睡。
<br>梦不到汉东，茗椀乃为祟。
<br>闻君肺渴减，颇复佳食寐。
<br>读书得新功，来雁寄一字。
<br>
<br>次韵答薛乐道
<br>
<br>薛侯笔如椽，峥嵘来索敌。
<br>出门决一战，莫见旗鼓迹。
<br>令严初不动，帐下闻吹笛。
<br>乍奔水上军，拔帜入赵壁。
<br>长驱剧崩摧，百万俱辟易。
<br>子於风雅闲，信矣强有力。
<br>天材如升斗，吾恨付与窄。
<br>揽物能微吟，假借少储积。
<br>山城坐井底，闻见更苦僻。
<br>子非知音耶，何不指瑕谪。
<br>
<br>次韵答杨子闻见赠
<br>
<br>金盘厌饫五侯鲭，玉壶浇泼郎官清。
<br>长安市上醉不起，左右明妆夺目精。
<br>结交贤豪多杜陵，桃李成蹊卧落英。
<br>黄缓今为白下令，苍颜只使故人惊。
<br>督邮小吏皆趋版，阳春白雪分吞声。
<br>杨君青云贵公子，叹嗟簿领困书生。
<br>赠我新诗甚高妙，泪斑枯笛月边横。
<br>文章不直一杯水，老矣忍与时人争。
<br>江城歌舞聊得醉，但愿数有美酒倾。
<br>莫要朱金缠缚我，陆沈世上贵无名。
<br>
<br>次韵答尧民
<br>
<br>君闻苏公诗，疾读思过半。
<br>譬如闻韶耳，三月忘味叹。
<br>我诗岂其朋，组丽等俳玩。
<br>不闻南风弦，同调广陵散。
<br>鹤鸣九天上，肯作家鸡伴。
<br>晁子但爱我，品藻私月旦。
<br>官闲乐相从，梨栗供杯案。
<br>门静鸟雀嬉，花深蜂蝶乱。
<br>忽蒙加礼貌，斋戒事搢盥。
<br>问大心更小，意督词反缓。
<br>君材于用多，舞选弓矢贯。
<br>聪明回自照，胜己果非懦。
<br>我如相绘事，素质施朽炭。
<br>古来得道人，非独大庭馆。
<br>晁子已不疑，冬寒春自暖。
<br>系表知药言，择友得荀粲。
<br>
<br>次韵答张沙河
<br>
<br>张侯堂堂身八尺，老大无机如汉阴。
<br>猛摩虎牙取吞噬，自叹日月不照临。
<br>策名日已污轩冕，逃去未必焚山林。
<br>我评君才甚高妙，孤竹截管空桑琴。
<br>四十未曾成老翁，紫髯垂颐郁森森。
<br>眉宇之间见风雅，蓝田烟雾生球琳。
<br>胸中垒块正须酒，东海可揽北斗斟。
<br>古人已悲铜雀上，不闻向时清吹音。
<br>百年毁誉付谁定，取醉自可结舌瘖。
<br>使公系腰印如斗，驷马高盖驱駸駸。
<br>亲朋改观婢仆敬，成都男子宁异今。
<br>又言屋底甚悬磬，儿婚女嫁取千金。
<br>古来圣贤多不饱，谁能独无父母心。
<br>众雏堕地各有命，强为百草忧春霖。
<br>艾封人子暗目睫，与王同床悔沾襟。
<br>陇鸟入笼左右啄，终日思归碧山岑。
<br>一生能几开口笑，何忍更遣百虑侵。
<br>忽投雄篇写逸兴，仰占乾文动奎参。
<br>自陈使酒尝骂坐，惜予不与朋盍簪。
<br>君材蜀锦三千丈，要在刀尺成衣衾。
<br>南朝例有风流廦，楚地俗多词赋淫。
<br>屈原离骚岂不好，只今漂骨沧江浔。
<br>正令夷甫开三窟，猎以我道皆成禽。
<br>温恭忠厚神所劳，于鱼得计岂厌深。
<br>丈夫身在要勉力，岂有吾子终陆沈。
<br>鄙人相士盖多矣，勿作蔡泽笑噤吟。
<br>
<br>次韵答张文潜惠寄
<br>
<br>短褐不磷缁，文章近楚辞。
<br>未识想风采，别去令人思。
<br>斯文已战胜，凯歌偃旍旗。
<br>君行鱼上冰，忽复燕哺儿。
<br>学省得佳士，催来费符移。
<br>方观追金玉，如许遽言归。
<br>南山有君子，握兰怀令姿。
<br>但应洁斋俟，勿咏无生诗。
<br>
<br>次韵答宗汝为初夏见寄
<br>
<br>宫蛙无时休，不知忧复乐。
<br>夕晖半规黄，冉冉纳暮壑。
<br>鸟栖松陨花，风下竹解箨。
<br>南箕与北斗，磊磊贯缨络。
<br>怀我邻邦友，贤义本不薄。
<br>箕斗常相望，江含雾冥漠。
<br>忽烹双鲤鱼，中有初夏作。
<br>诗词清照眼，明月丽珠箔。
<br>闲出句崛奇，芙蕖依绿蒻。
<br>雄辨简色空，韩卢逐东郭。
<br>终篇谈不二，自脱世缠缚。
<br>此道久陆沉，喜公勤博约。
<br>盈笼惠石芝，乌皮剥猿玃。
<br>野人烹嘉蔬，回首葵苋恶。
<br>劝盐珠未工，追呼联纆索。
<br>闻君欲课最，岂有不龟药。
<br>我民六万户，过半客栖泊。
<br>棘端可沐猴，且愿观其削。
<br>官符昼夜下，朝播责暮获。
<br>射利者谁其，登陇弯繁弱。
<br>昨闻数邦贡，曲礼赋三错。
<br>恭惟廊庙上，献纳及新瘼。
<br>绣衣城南来，免冠谢公怍。
<br>归乘下泽车，绝意麒麟阁。
<br>田园蒙帝力，仰以万寿酢。
<br>公材横太阿，越砥敛霜锷。
<br>智囊无遗漏，胆量包空廓。
<br>行当治状闻，雄飞上碧落。
<br>我材甚不长，有地愧盘礡。
<br>平陆非距心，滕薛困公绰。
<br>看人取卿相，妄意亦馋嚼。
<br>终不作湘累，憔悴吟杜若。
<br>一心思倾写，何时叩扃钥。
<br>
<br>次韵道辅旅怀见寄
<br>
<br>岁华其将晚，霜叶不可风。
<br>生理鱼乞水，归心鸟飞空。
<br>风尘化衣黑，旅宿梦裙红。
<br>人言家无壁，自倚笔有锋。
<br>转蓬且半岁，交臂各衰翁。
<br>扁舟去日远，明月与君同。
<br>露曦百年驶，麟获万事穷。
<br>装怀酒澹淡，塞意雾空蒙。
<br>诸公尚无恙，不见陈元龙。
<br>
<br>次韵道辅双岭见寄三叠
<br>
<br>明如九井璜，美如三危露。
<br>贞观魏公孙，今来功名误，
<br>儿时汉南柳，摇落伤岁暮。
<br>时不与我谋，羲和促天步。
<br>
<br>次韵道辅双岭见寄三叠
<br>
<br>生涯鱼吹沫，文彩豹藏雾。
<br>人言壶公老，渠但未得趣。
<br>饮酒人壶中，茫然失巾屦。
<br>时不与我谋，今君向何处。
<br>
<br>次韵道辅双岭见寄三叠
<br>
<br>莲塘倒箭靫，桂影凉霜兔。
<br>平生知音地，地下无尺素。
<br>十夜九作梦，虏乘惊沙度。
<br>时不与我谋，征西枕戈去。
<br>
<br>次韵德孺感兴二首
<br>
<br>于此吾忘我，从谁尺直寻。
<br>事来千万种，人有两三心。
<br>自守藩篱小，犹能井臼任。
<br>过时虽不采，吾与菊花斟。
<br>
<br>次韵德孺感兴二首
<br>
<br>眼前尝废忘，事往更追寻。
<br>爱酒陶元亮，著书王仲任。
<br>寒蒲虽有节，枯木已无心。
<br>客至还须饮，逢欢起自斟。
<br>
<br>次韵德孺惠贶秋字之句
<br>
<br>少日才华接贵游，老来忠义气横秋。
<br>未应白发如霜草，不见丹砂似箭头。
<br>顾我今成丧家狗，期君早作济川舟。
<br>汉家宗庙英灵在，定是寒儒浪自愁。
<br>
<br>次韵德孺新居病起
<br>
<br>潭潭经略府，寂寂闭门居。
<br>京洛圣贤宅，江湖鱼鳖瀦。
<br>官如一梦觉，话胜十年书。
<br>稍喜过从近，扶筇不驾车。
<br>
<br>次韵定国闻子由卧病绩溪
<br>
<br>炎洲冬无冰，十月雷虺虺。
<br>及春疟疠行，用人祭非鬼。
<br>巫师司民命，药石不入市。
<br>溪弩潜发机，土风甚不美。
<br>苏子卧江南，感叹中夜起。
<br>闻道病在床，食鱼不知旨。
<br>寒暑战胸中，士穷有如此。
<br>此公夭机深，爵禄心已死。
<br>养生遗形骸，观妙得骨髓。
<br>后皇莳嘉橘，中岁多成枳。
<br>佳人何时来，为天启玉齿。
<br>湔祓瘴雾姿，朝趋去天咫。
<br>诸公转洪钧，国器方荐砥。
<br>矢诗写予心，庄语不加绮。
<br>
<br>次韵杜仲观二绝
<br>
<br>短舞朱裙惬醉看，惜公官守隔江干。
<br>遥怜得句无人赏，走马城东觅道安。
<br>
<br>次韵杜仲观二绝
<br>
<br>诗家二杜见仍云，佳句风流照映人。
<br>青眼向来同醉醒，白头相望不缁磷。
<br>
<br>次韵奉酬刘景文河上见寄
<br>
<br>省中岑寂坐云窗，忽有归鸿拂建章。
<br>珍重多情惟石友，琢磨佳句问潜郎。
<br>遥怜部曲风沙里，不废平生翰墨场。
<br>想见哦诗煮春茗，向人怀抱绝关防。
<br>
<br>次韵奉答存道主簿
<br>
<br>主簿朝衣如败荷，高怀千尺上松萝。
<br>旅人争席方归去，秋水黏天不自多。
<br>学到会时忘粲可，诗留别後见羊何。
<br>向来四海习凿齿，仱日期君不啻过。
<br>
<br>次韵奉答吉老并寄何君庸
<br>
<br>倾怀相见开城府，取意闲谈没臼窠。
<br>但取吏曹无狡兔，任呼舞女伐灵鼍。
<br>屡中瓮面酒几圣，苦忆尊前人姓何。
<br>愿得两公俱投报，不唯朱墨要渐摩。
<br>
<br>次韵奉答吉邻机宜
<br>
<br>黠虏乘秋屡合围，上书公独请偏师。
<br>庭中子弟芝兰秀，塞上威名草木知。
<br>千里折冲深寄此，三衙虚席看除谁。
<br>与公相见清班在，仁祖重来筑旧基。
<br>
<br>次韵奉答廖袁州怀旧隐之诗
<br>
<br>诗题怨鹤与惊猿，一幅溪藤照麝烟。
<br>闻道省郎方结绶，可容名士乞归田。
<br>严安召见天嗟晚，贾谊归来席更前。
<br>何况班家有超固，应封定远勒燕然。
<br>
<br>次韵奉答南山禅师二颂兼呈琦上人
<br>
<br>鱼吼钟鸣索饭钱，牧牛耕种别人田。
<br>淮师收得祖关在，一笛操江月满船。
<br>
<br>次韵奉答南山禅师二颂兼呈琦上人
<br>
<br>南山四至分明也，一日元来十二时。
<br>两个泥牛齐著力，矛头淅米剑头炊。
<br>
<br>次韵奉答文少激推官纪赠二首
<br>
<br>诗来清吹拂衣巾，句法词锋觉有神。
<br>今日相看青眼旧，他年肯作白头新。
<br>文如雾豹容窥管，气似灵犀可辟尘。
<br>慙愧相期在台省，无心枯木岂能春。
<br>
<br>次韵奉答文少激推官纪赠二首
<br>
<br>文章藻鑑随时去，人物权衡逐势低。
<br>扬子墨池春草遍，武侯祠庙晓莺啼。
<br>书帷寂寞知音少，幕府留连要路迷。
<br>顾我何人敢推挽，看君桃李合成蹊。
<br>
<br>次韵奉和仲谟夜话唐史
<br>
<br>贞观规摹诚远大，开元宗社半存亡。
<br>才闻冠盖游西蜀，又见干戈暗洛阳。
<br>哲妇乘时倾嫡后，大阍当国定储皇。
<br>伤心不忍前朝事，愿作元龟献未央。
<br>
<br>次韵奉送公定
<br>
<br>去年君渡河，枣下实离离。
<br>今年君渡河，剥枣咏豳诗。
<br>直缘恩义重，不惮鞍马疲。
<br>诗书半行李，道路费岁时。
<br>亲交叹存亡，学问访阙遗。
<br>我多後时悔，君亦见事迟。
<br>即此有真意，定非儿女知。
<br>虚名无用处，北斗与南箕。
<br>燕赵游侠子，长安轻薄儿。
<br>狂掉三寸舌，躐登九级墀。
<br>覆手云雨翻，立谈光阴移。
<br>歃血盟父子，指天出肝脾。
<br>从来国器重，见谓骨相奇。
<br>筑岩发梦寐，猎渭非熊螭。
<br>百工改绳墨，一世擅文词。
<br>全人脰肩肩，瓮盎妩且宜。
<br>大槐阴黄庭，女萝绵络之。
<br>昭阳两兄弟，还自妒蛾眉。
<br>工颦又宜笑，百辈来茹咨。
<br>班姬轻鸿毛，更合众口吹。
<br>引绳痛排拫，蒙蔽枉成帷。
<br>惟恐出己上，杀之如弈棋。
<br>尘埃百年琴，绝弦为锺期。
<br>落落虎豹文，义难管中窥。
<br>至今扬子云，不与俗谐嬉。
<br>岁晚草玄经，覃思写天维。
<br>脱身天禄阁，危于剑头炊。
<br>卧闻策董贤，闭门甘忍饥。
<br>五侯盛宾客，驺辔交横驰。
<br>时通问字人，得酒未曾辞。
<br>近者君家翁，天与脱馽鞿。
<br>已为冥冥鸿，矰缴尚安施。
<br>养兰寻僧圃，爱竹到水湄。
<br>北阙免朝请，西都分保厘。
<br>文章九鼎重，富贵一黍累。
<br>赵良请灌园，但为商君嗤。
<br>弃甲尚文过，兕多牛有皮。
<br>出仕书掣肘，归来菊荒篱。
<br>不为五斗折，自无三径资。
<br>胜箭洗蹀血，归鞍悬月支。
<br>斯人万户侯，造物付炉锤。
<br>我观史臣篇，疏略记糟醨。
<br>譬如官池蛙，谁能问公私。
<br>君怀明月珠，簸弄沧海涯。
<br>深房佩芳兰，固是王所姬。
<br>南页尚包橘，汉滨莫大随。
<br>每来促谈麈，风生庭竹枝。
<br>肮脏得家法，伊优不能为。
<br>但听呼摴蒱，便足解人颐。
<br>功成在漏刻，颖利处囊锥。
<br>失势落坑穽，寒窀如愁鸱。
<br>得马折足祸，亡羊多歧悲。
<br>屡敌因心计，伏兵几面欺。
<br>长戈仰关来，吐款受羁縻。
<br>万事只如此，毕竟谁成亏。
<br>爱君方寸间，醇朴乃器师。
<br>安得摆俗缠，东冈竝鉏犁。
<br>由来在阴鹤，不必振羽仪。
<br>送行倾车盖，载酒满鸱夷。
<br>天高木叶下，潦退河流卑。
<br>屯云搴六幕，新月吐半规。
<br>人生会面难，取醉听狂痴。
<br>语穽发欺笑，诗锋犯嘲讥。
<br>悬知履霜来，少别为不怡。
<br>天津媚河汉，阙角挂秋霓。
<br>中有鬼与神，赤舌弄阴机。
<br>夜光但十袭，出怀即瑕疵。
<br>去去善逆旅，冻醪约重持。
<br>山药倒藤架，红梨带寒曦。
<br>坐须骑奴还，淹留岁恐期。
<br>无为出门念，牵衣婴孺啼。
<br>短韵愿成诵，时时寄相思。
<br>
<br>次韵盖郎中率郭郎中休官二首
<br>
<br>仕路风波双白发，闲曹笑傲两诗流。
<br>故人相见白青眼，新贵即今多黑头。
<br>桃叶柳花明晓市，荻芽蒲笋上春洲。
<br>定知闻健休官去，酒户家园得自由。
<br>
<br>次韵盖郎中率郭郎中休官二首
<br>
<br>世态已更千变尽，心源不受一尘侵。
<br>青春白日无公事，紫燕黄鹂俱好音。
<br>付与儿孙知伏腊，听教鱼鸟逐飞沈。
<br>黄公垆下曾知味，定是逃禅入少林。
<br>
<br>次韵感春五首
<br>
<br>我与子桑友，既往雨弥旬。
<br>交情未曾改，天地忽趋新。
<br>东风无行迹，佳气满城闉。
<br>麦苗生陂陇，叹息不食陈。
<br>谁能裹饭来，定是寂寞人。
<br>一曲古流水，试拂弦上尘。
<br>古木少生意，轮囷卧河滨。
<br>惭愧桃与李，相随见阳春。
<br>
<br>次韵感春五首
<br>
<br>张癸脱朝衣，儿褐多纯绿。
<br>闻道无米舂，煮术学辟谷。
<br>官吏但索钱，诏书哀惸独。
<br>东方九尺长，不得侏儒禄。
<br>屋中声鹅雁，日暮搅心曲。
<br>穷巷无桃李，縕袍非春服。
<br>我吟白驹诗，知君在空谷。
<br>
<br>次韵感春五首
<br>
<br>祁寒不可怨，天道自平分。
<br>及尔春风来，四肢有余温。
<br>丈夫力如虎，为人行灌园。
<br>椒兰工壅蔽，未可怨芳荪。
<br>寒鱼守穷辙，蒙呴一沫恩。
<br>一朝被湔祓，吹毛见瘢痕。
<br>
<br>次韵感春五首
<br>
<br>鸟声春渐长，烟雨春薄暮。
<br>风光不长妍，如客暂时寓。
<br>芸芸物争时，天地有常度。
<br>我行睹大河，黄流日东骛。
<br>喟然欲乘桴，莽不见洲渚。
<br>张侯但饮酒，无用恨羁旅。
<br>十年富贵子，今作一丘土。
<br>
<br>次韵感春五首
<br>
<br>茶如鹰爪拳，汤作蟹眼煎。
<br>时邀草玄客，晴明坐南轩。
<br>笑谈非世故，独立万物先。
<br>春风引车马，隐隐何阗阗。
<br>高盖相摩戛，骑奴争道喧。
<br>吾人抚荣观，燕处自超然。
<br>城中百年木，有鹊巢其颠。
<br>鳲鸠来相宅，日暮更谋迁。
<br>
<br>次韵高子勉十首
<br>
<br>雪尽虚檐滴，春从细草回。
<br>德人泉下梦，俗物眼中埃。
<br>久立我有待，长吟君不来。
<br>重玄锁关龠，要待玉匙开。
<br>
<br>次韵高子勉十首
<br>
<br>扫雪我三日，御风君过旬。
<br>言诗今有数，下笔不无神。
<br>行布佺期近，飞扬子建亲。
<br>可怜金石友，去不待斯人。
<br>
<br>次韵高子勉十首
<br>
<br>岘南羁旅井，灞上猎归亭。
<br>日绕分鱼市，风回落雁汀。
<br>笔由诗客把，笛为故人听。
<br>但恐苏耽鹤，归时或姓丁。
<br>
<br>次韵高子勉十首
<br>
<br>君不居郎省，还应上谏坡。
<br>才高殊未识，岁晚喜无它。
<br>枥马羸难出，邻鸡冻不歌。
<br>寒炉余几火，灰里拨阴何。
<br>
<br>次韵高子勉十首
<br>
<br>荆渚楼中赋，南阳垅底吟。
<br>谁言小隐处，频屈故人临。
<br>经笥茌窥底，词源幸汲深。
<br>思君眠竹屋，雪月冰寒衾。
<br>
<br>次韵高子勉十首
<br>
<br>惊人得佳句，或以傲王公。
<br>处世要清节，滑稽安足雄。
<br>深沈似康乐，简远到安丰。
<br>一点无俗气，相期林下同。
<br>
<br>次韵高子勉十首
<br>
<br>志士难推毂，将如高子何。
<br>心期诚不浅，余论或相多。
<br>欲向沧洲去，还能小艇麽。
<br>鸬鹚西照处，相并晒渔蓑。
<br>
<br>次韵高子勉十首
<br>
<br>凿开混沌窍，窥见伏羲心。
<br>有物先天地，含生尽陆沈。
<br>伐山成大厦，鼓橐铸祥金。
<br>三尺无弦木，期君发至音。
<br>
<br>次韵高子勉十首
<br>
<br>少年基一篑，长岁足三余。
<br>忽作飞黄去，顿超同队鱼。
<br>尊前八采句，窗下十年书。
<br>定作牛腰束，传抄听小胥。
<br>
<br>次韵高子勉十首
<br>
<br>沙上步微暖，思君剩欲招。
<br>蒌蒿穿雪动，杨柳索春饶。
<br>枉驾时逢出，新诗若见撩。
<br>樽前远湖树，来饮莫辞遥。
<br>
<br>次韵公秉子由十六夜忆清虚
<br>
<br>九陌无尘夜际天，两都风物各依然。
<br>车驰马逐灯方闹，地静人闲月自妍。
<br>佛馆醉谈怀旧岁，斋宫诗思锁今年。
<br>但闻公子微行去，门外骅骝立绣鞯。
<br>
<br>次韵公定世弼登北都东楼四首
<br>
<br>日著阑干角，风吹濯澣衣。
<br>喜同王季哲，更得谢玄晖。
<br>清兴俱不浅，长吟无用归。
<br>月明南北道，犹见驿尘飞。
<br>
<br>次韵公定世弼登北都东楼四首
<br>
<br>真皇多庙胜，仁祖用功深。
<br>卜宅迁九鼎，破胡藏万金。
<br>百年休战士，当日纵前禽。
<br>欲断匈奴臂，不如留此心。
<br>
<br>次韵公定世弼登北都东楼四首
<br>
<br>都城碍飞鸟，军幕卧貔貅。
<br>紫葚知蚕老，黄云见麦秋。
<br>接天双阙起，伏地九河流。
<br>耆老深望幸，銮舆不好游。
<br>
<br>次韵公定世弼登北都东楼四首
<br>
<br>汉皇勤远略，晚节相千秋。
<br>不足中原地，犹思一战收。
<br>望朝方北顾，斜日倚东楼。
<br>庙算知无敌，寒儒浪自愁。
<br>
<br>次韵公择舅
<br>
<br>昨梦黄粱半熟，立谈白璧一双。
<br>惊鹿要须野草，鸣鸥本愿秋江。
<br>
<br>次韵公择雨後
<br>
<br>二圣勤民损膳羞，雨余今见角田秋。
<br>碧酒尚堪遮眼醉，红榴不解替人愁。
<br>
<br>次韵郭明叔长歌
<br>
<br>君不见悬车刘屯田，骑牛涧壑弄潺湲。
<br>八十唇红眼点漆，金锺举酒不留残。
<br>君不见征西徐尚书，为国捐躯矢石间。
<br>龙章凤姿委秋草，天马长辞十二闲。
<br>何如高阳郦生醉落魄，长揖辍洗惊龙颜。
<br>丈夫当年倾意气，安用蚓食而蝎跧。
<br>古人已作泉下土，风义可想犹班班。
<br>郭侯忠信如古人，荐书飞名上九关。
<br>诗书自可老斲轮，智略足以解连环。
<br>铜章屈宰山水县，友声相求不我顽。
<br>鹏翼垂天公直起，燕巢见社身思还。
<br>文思舜禹开言路，即看承诏著豸冠。
<br>尚趋手板事直指，少忍吏道之多艰。
<br>黄花零落一尊酒，别有天地非人寰。
<br>
<br>次韵郭明叔登县楼见思长句
<br>
<br>令尹登临多暇日，杖生芝菌笔生埃。
<br>溪横凤尾寒光去，山拥旌阳翠气来。
<br>晚市张灯明远近，□□留客舞徘徊。
<br>红裳珠履知多在，点检惟无□秀才。
<br>
<br>次韵郭右曹
<br>
<br>阅世行将老斲轮，那能不朽见仍云。
<br>岁中日月又除尽，圣处工夫无半分。
<br>秋水寒沙鱼得计，南山温雾豹成文。
<br>古心自有著鞭地，尺璧分阴未当勤。
<br>
<br>次韵韩川奉祠西太乙宫四首
<br>
<br>万灵未对甘泉，五福问祀迎年。
<br>旍旂三斿半偃，风马云车闯然。
<br>
<br>次韵韩川奉祠西太乙宫四首
<br>
<br>白髦下金神节，青祝携御炉香。
<br>百礼尽修亳祀，九歌不取沈湘。
<br>
<br>次韵韩川奉祠西太乙宫四首
<br>
<br>紫府侍臣鸣玉，霜台御史生风。
<br>官烛论诗未了，知秋自属梧桐。
<br>
<br>次韵韩川奉祠西太乙宫四首
<br>
<br>泰坛下瑞云黄，雨师洒道尘香。
<br>便面犹承坠露，金钲半吐东墙。
<br>
<br>次韵汉公招七兄
<br>
<br>白发霏霏雪点斑，朱樱忽忽鸟衔残。
<br>公庭休吏进汤饼，语燕无人窥井栏。
<br>诗句多传知有暇，道人相见不应难。
<br>老郎亲屈延处士，风味依稀如姓桓。
<br>
<br>
<br>
<br>
<br>次韵和答孔毅甫 
<br>鹏飞鲲化未即逍遥游，龙章凤姿终作广陵散。
<br>湓浦炉边督数钱，故人陆沉心可见。
<br>气与神兵上斗牛，诗如晴雪濯江汉。
<br>把咏公诗阖且开，旁无知音面墙叹。
<br>我今废书迷簿领，鱼蠹笔锋蛛网砚。
<br>六年国子无寸功，犹得江南万家县。
<br>客来欲语谁与同，令人熟寐触屏风。
<br>窃食仰愧冥冥鸿，少年所期如梦中。
<br>江头酒贱樽屡空，南山有田岁不逢。
<br>相思夜半涕无从，千金公亦费屠龙。
<br>
<br>次韵和台源诸篇九首之叠屏岩
<br>
<br>篁竹参天无人行，来游者多蹊自成。
<br>石屏重叠翡翠玉，莲荡宛转芙蓉城。
<br>世绿遮尽不到眼，幽事相引颇关情。
<br>一炉沈水坐终日，唤梦鹁鸪相应鸣。
<br>
<br>次韵和台源诸篇九首之灵椿台
<br>
<br>固蔕深根且一邱，少时尝恐斧斤求。
<br>何人比拟明堂柱，几岁经营江汉洲。
<br>终以不才名四海，果然无祸阅千秋。
<br>空山万籁月明底，安得闲眼石枕头。
<br>
<br>次韵和台源诸篇九首之灵寿台
<br>
<br>藤树谁知先後生，万年相倚共枯荣。
<br>层台定自有天地，鼻祖已来传父兄。
<br>虎豹文章藏雾雨，龙蛇头角听雷声。
<br>何时暂取苍烟策，献与本朝优老成。
<br>
<br>次韵和台源诸篇九首之南屏山
<br>
<br>襞积蓝光刻削成，主人题作正南屏。
<br>身更万事已头白，相对百年终眼青。
<br>烟雨数峰当隐几，林塘一带是中庭。
<br>红尘车马无因到，石壁松门本不扃。
<br>
<br>次韵和台源诸篇九首之七台峰
<br>
<br>欲雕佳句累层峦，深愧挥斤斲鼻端。
<br>作者七人俱老大，昂藏却立古衣冠。
<br>千年避世朝市改，万籁入松溪涧寒。
<br>我有号锺锁蛛网，何时对汝发清弹。
<br>
<br>次韵和台源诸篇九首之七台溪
<br>
<br>先生行乐在清溪，满世功名对画脂。
<br>一道寒波随眼净，百年高柳到天垂。
<br>昔人无处问谁氏，遗础有情犹旧基。
<br>猿鹤至今烟惨淡，贤愚俱尽水涟漪。
<br>四时相及漏催滴，万事不疑冰泮澌。
<br>聊欲烹茶羹杞菊，身如桑苎与天随。
<br>
<br>
<br>次韵和台源诸篇九首之群玉峰
<br>
<br>洞天名籍知第几，洞口诸峰苍翠堆。
<br>雕虎啸风斤斧去，飞廉吹雨晓烟回。
<br>日晴圭角升云气，月冷明珠割蚌胎。
<br>种玉田中饱春笋，仙人忆得早归来。
<br>
<br>次韵和台源诸篇九首之仙桥洞
<br>
<br>横阁晴虹渡石溪，几年钥锁镇瑶扉。
<br>洞中日月真长久，世上功名果是非。
<br>叱石元知牧羊在，烂柯应有看棋归。
<br>若逢白鹤来华表，识取当年丁令威。
<br>
<br>次韵和台源诸篇九首之云涛石
<br>
<br>造物成形妙画工，地形咫尺远连空。
<br>蛟鼍出没三万顷，云雨纵横十二峰。
<br>清坐使人无俗气，闲来当暑起清风。
<br>诸山落木萧萧夜，醉梦江湖一叶中。
<br>
<br>次韵和魏主簿
<br>
<br>梅药触人意，绕枝三四旋。
<br>玄冥与之笑，青帝不争权。
<br>帘晚寿阳醉，云深姑射眠。
<br>愁蛾英半落，娇靥菡初圆。
<br>短簿吹羌笛，诸郎宴洞天。
<br>官栖仇览棘，才拍翰林肩。
<br>风力能冰酒，霜威欲折绵。
<br>锦衾寒有恨，花信远难传。
<br>饮罢钟催晓，诗成律换年。
<br>余香勤管领，莫厌屡中贤。
<br>
<br>次韵胡彦明同年羇旅京师寄李子飞三章一章道其困穷二章劝之归三章言我亦欲归耳胡李相甥也故有槟榔之句
<br>
<br>看除日月坐中铨，一岁应无官九迁。
<br>葱韭盈盘市门食，诗书满枕客床毡。
<br>留连节物孤朋酒，恼乱邻翁谒子钱。
<br>谁料丹徒布衣得，困穷且忍试新年。
<br>
<br>次韵胡彦明同年羇旅京师寄李子飞三章一章道其困穷二章劝之归三章言我亦欲归耳胡李相甥也故有槟榔之句
<br>
<br>丁未同升乡里贤，别离寒暑未推迁。
<br>萧条羁旅深穷巷，蚤晚声名上细毡。
<br>碧嶂清江原有宅，白鱼黄雀不论钱。
<br>槟榔一斛何须得，李氏弟兄佳少年。
<br>
<br>次韵胡彦明同年羇旅京师寄李子飞三章一章道其困穷二章劝之归三章言我亦欲归耳胡李相甥也故有槟榔之句
<br>
<br>畏人重禄难堪忍，阅世浮云易变迁。
<br>徐步当车饥当肉，锄头为枕草为毡。
<br>原无马上封侯骨，安用人间使鬼钱。
<br>不是朱门争底事，清溪白石可忘年。
<br>
<br>次韵黄斌老所画横竹
<br>
<br>酒浇胸次不能平，吐出苍竹岁峥嵘。
<br>卧龙偃蹇雷不惊，公与此君俱忘形。
<br>晴窗影落石泓处，松煤浅染饱霜兔。
<br>中安三石使屈蟠，亦恐形全便飞去。
<br>
<br>次韵黄斌老晚游池亭二首
<br>
<br>路入东园无俗驾，忽逢佳士喜同游。
<br>绿荷菡萏稍觉晚，黄菊拒霜殊未秋。
<br>客位正须悬榻下，主人自爱小塘幽。
<br>老夫多病蛮江上，颇忆平生马少游。
<br>
<br>次韵黄斌老晚游池亭二首
<br>
<br>岑寂东园可散愁，胶胶扰扰梦神游。
<br>万竿苦竹旌旗卷，一部鸣蛙鼓吹休。
<br>雨後月前天欲冷，身闲心远地常幽。
<br>杜门谢客恐生谤，且作人间鹏鷃游。
<br>
<br>次韵吉老寄君庸
<br>
<br>何郎生事四立壁，心地高明百不忧。
<br>白眼醉来思阮籍，碧云吟罢对汤休。
<br>诸公著力书交上，尺璧深藏价未酬。
<br>空使君如巢幕燕，将雏处处度春秋。
<br>
<br>次韵吉老十小诗
<br>
<br>什袭发硎刀，无名自贵高。
<br>秋衣犹葛制，午饭厌溪毛。
<br>
<br>次韵吉老十小诗
<br>
<br>万木霜摇落，山呈斧凿痕。
<br>痴蝇思附尾，警鹤畏乘轩。
<br>
<br>次韵吉老十小诗
<br>
<br>日短循除庑，溪寒出臼科。
<br>官居图画里，小鸭睡枯荷。
<br>
<br>次韵吉老十小诗
<br>
<br>眼看人换世，手种木成阴。
<br>藏拙无三窟，谈禅剧七禽。
<br>
<br>次韵吉老十小诗
<br>
<br>寒水几痕落，秋山万窍号。
<br>红梨啄乌鹊，残菊挂蠨蛸。
<br>
<br>次韵吉老十小诗
<br>
<br>佳人斗南北，美酒玉东西。
<br>梦鹿分真鹿，无鸡应木鸡。
<br>
<br>次韵吉老十小诗
<br>
<br>斲鼻昔常尔，绝弦知者稀。
<br>无人与争长，惟有钓鱼矶。
<br>
<br>次韵吉老十小诗
<br>
<br>茵席絮剪茧，枕囊收决明。
<br>南风入昼梦，起坐是松声。
<br>
<br>次韵吉老十小诗
<br>
<br>半菽一瓢饮，悬鹑百结衣。
<br>萧条鬼不瞰，聊可与同归。
<br>
<br>次韵吉老十小诗
<br>
<br>学似斲轮扁，诗如饭颗山。
<br>室中余一剑，无气斗牛间。
<br>
<br>次韵吉老游青原将归
<br>
<br>欣欣林皋乐，赏心天际翔。
<br>清樽鱠鲂鲤，朱果实圆方。
<br>醉罢听疏雨，衾寒梦国香。
<br>雨余山吐月，的皪满帘霜。
<br>展转复展转，钟鱼晓琅琅。
<br>思归笑迎门，儿女相扶将。
<br>
<br>次韵吉老游青原将归
<br>
<br>欣欣林皋乐，赏心天际翔。
<br>清樽鱠鲂鲤，朱果实圆方。
<br>醉罢听疏雨，衾寒梦国香。
<br>雨余山吐月，的皪满帘霜。
<br>展转复展转，钟鱼晓琅琅。
<br>思归笑迎门，儿女相扶将。
<br>
<br>次韵吉老知命同游青原二首
<br>
<br>洗钵寻思去，论诗匡鼎来。
<br>鸦窥锡处井，鱼泳钓时台。
<br>垂足收亲子，存身亘劫灰。
<br>僧雏手金钥，一为道人开。
<br>
<br>次韵吉老知命同游青原二首
<br>
<br>至人来有会，吾道本无家。
<br>阅世鱼行水，遗书鸟印沙。
<br>斋孟香佛饭，法席雨天花。
<br>时有清谈胜，还同叹永嘉。
<br>
<br>次韵几复答予所赠三物三首石博山
<br>
<br>绝城蔷薇露，他山菡萏炉。
<br>薰衣作家想，伏枕梦闺姝。
<br>游子官蚁穴，谪仙居瓠壶。
<br>当时有忧乐，回首亦成无。
<br>
<br>次韵几复答予所赠三物三首石灯檠
<br>
<br>谁怜湖海士，白发夜窗檠。
<br>风雨鸡不已，诗书眼尚明。
<br>禅枝安宿鸟，僧粥吼华鲸。
<br>但满五车读，行看一座倾。
<br>
<br>次韵几复答予所赠三物三首之有石刻
<br>
<br>九原谁复起，糟魄未传心。
<br>不取丁仪米，疑成校尉金。
<br>名从高位借，德有下僚沈。
<br>笔削多瑕点，犹希畏友箴。
<br>
<br>次韵几复和答所寄
<br>
<br>海南海北梦不到，会合乃非人力能。
<br>地褊未堪长袖舞，夜寒空对短檠灯。
<br>相看鬓发时窥镜，曾共诗书更曲肱。
<br>作个生涯终未是，故山松长到天藤。
<br>
<br>次韵寄晁以道
<br>
<br>河汉牛与女，咫尺不得语。
<br>欢然共秋盘，以兹不忘故。
<br>我友在天末，问天许见否。
<br>云雨隔九关，日月不我与。
<br>念公坐臞禅，守心如缚虎。
<br>颇思携法喜，举案饁南亩。
<br>不闻犯斋收，犹闻画眉诩。
<br>良为鼻祖来，渠伊为伴侣。
<br>我有桂溪刀，聊凭东风去。
<br>
<br>次韵寄滑州舅州
<br>
<br>舫斋闻有小溪山，便是壶公谪处天。
<br>想听琐窗深夜雨，似看叶水上江船。
<br>瞻相白马津亭路，寂寞双凫古县前。
<br>舅氏知甥最疏嬾，折腰尘土解哀怜。
<br>
<br>次韵寄蓝六在广陵
<br>
<br>圣学相期沧海头，当时各倚富春秋。
<br>班扬文字初无意，滕薛功名自不优。
<br>焦尾朱弦非众听，南山白石使人愁。
<br>传声为向扬州问，相忆犹能把酒不。
<br>
<br>次韵寄李六弟济南郡城桥亭之诗
<br>
<br>客心如头垢，日欲撩千篦。
<br>闻人说江南，喜气吐晴霓。
<br>伏枕梦归路，子规吟翠微。
<br>济南似江南，旧见今不疑。
<br>洗心欲成游，王事相夺移。
<br>驽马恋栈豆，岂能辞絷缧。
<br>本无封侯骨，见事又重迟。
<br>徒能多著酒，大腹如鸱夷。
<br>惟思一渔舟，载网横渺弥。
<br>矫贡历下亭，朱阑转清溪。
<br>春风吹桃李，三月自成蹊。
<br>翠叶张日幄，红英铺地衣。
<br>此中有佳兴，不醉定自非。
<br>况当郡政成，野茧麦两岐。
<br>与民同观游，永夜不阖扉。
<br>女墙上金枢，天如青琉璃。
<br>想子果下归，马饱生刍嘶。
<br>
<br>次韵寄上七兄
<br>
<br>学得屠龙长缩手，链成五色化苍烟。
<br>谁言游刃有余地，自信无功可补天。
<br>啼鸟笑歌追暇日，饱牛耕凿望丰年。
<br>荷锄端欲相随去，邂逅青云恐疾颠。
<br>
<br>次韵晋之五丈赏压沙寺梨花
<br>
<br>沙头十日春，当日谁手种。
<br>风飘香未改，雪压枝自重。
<br>看花思食实，知味少人共。
<br>霜降百工休，把酒约宽纵。
<br>
<br>次韵景珍酴醾
<br>
<br>莫惜金钱买玉英，担头春老过清明。
<br>天香国艳不著意，诗社酒徒空得名。
<br>及此一时须痛饮，已拚三日作狂酲。
<br>濠州园里都开尽，肠断萧萧雨打声。
<br>
<br>次韵君庸寓慈云寺待韶惠钱不至
<br>
<br>主簿看梅落雪中，闺人应赋首飞蓬。
<br>问安儿女音书少，破笑壶觞梦寐同。
<br>马祖峰前青未了，郁孤台下水如空。
<br>江山信美思归去，听我劳歌亦欲东。
<br>
<br>次韵孔四著作北行滹沱
<br>
<br>驼褐蒙风霜，鸡声眇墟里。
<br>青灯进豆粥，落月踏冰水。
<br>平生不龟药，才可卫十指。
<br>持比千户封，谁能优劣此。
<br>
<br>次韵孔四著作早行
<br>
<br>弃置锄犁就车马，从来计出古人下。
<br>尘埃好在三尺桐，不疑万世期子野。
<br>明经使者著书郎，风雨乘馹忘夙夜。
<br>回车过门问无恙，何意深巷勤长者。
<br>圣师之後盖多贤，领略世故有余暇。
<br>白面长身虽不见，好古发愤尚类也。
<br>自然身如警露鹤，每先鸣鸡整初驾。
<br>北行河决所至郡，肃肃王命哀鳏寡。
<br>力排滹沱避城郭，深泽疲民且田舍。
<br>贾生三策藏胸中，羿矢百中不虚舍。
<br>行归定拜关内侯，但赐黄金恐非价。
<br>
<br>次韵梨花
<br>
<br>桃花人面各相红，不及天然玉作容。
<br>总向风尘尘莫染，轻轻笼月倚墙东。
<br>
<br>次韵李任道晚饮锁江亭
<br>
<br>西来雪浪如炰烹，两涯一苇乃可横。
<br>忽思锺陵江十里，白蘋风起縠纹生。
<br>酒杯未觉浮蚁滑，茶鼎已作苍蝇鸣。
<br>归时共须落日尽，亦嫌持盖仆屡更。
<br>
<br>次韵李士雄子飞独游西园折牡丹忆弟子奇二首
<br>
<br>西园春色才桃李，蜂已成围蝶作团。
<br>更欲开花比京洛，放教姚魏接山丹。
<br>
<br>次韵李士雄子飞独游西园折牡丹忆弟子奇二首
<br>
<br>桃李阴中五兄弟，扶将白发共传杯。
<br>风吹一雁忽南去，空得平安书信回。
<br>
<br>次韵李之纯少监惠砚
<br>
<br>黄公山下黄鸡秋，持节恤刑曾少休。
<br>小人负弩得开道，扫叶张饮林岩幽。
<br>相传有石非地产，列仙持来自罗浮。
<br>酒酣步出云雨上，南抚方城西嵩丘。
<br>林端乃见石空洞，猛兽贔屭踞上头。
<br>鸟道兔迒谋挽致，万牛不动五丁愁。
<br>道家蓬莱见仙伯，我亦洗湔与清流。
<br>探囊赠研颇宜墨，近出黄山非远求。
<br>乃知此山自才美，物欲致用当穷搜。
<br>迷邦故令成器晚，不琢元非匠石羞。
<br>
<br>次韵廖明略同吴明府白云亭宴集
<br>
<br>江静明花竹，山空响管弦。
<br>风生学士尘，云绕令君筵。
<br>百越余生聚，三吴远接连。
<br>庖霜刀落鱠，执玉酒明船。
<br>叶县飞来舄，壶公谪处天。
<br>酌时多暴谑，舞短更成妍。
<br>唯我孤登览，观诗未究宣。
<br>空余五字赏，文似两京然。
<br>医是肱三折，官当岁九迁。
<br>老夫看镜罢，衰白敢争先。
<br>
<br>次韵刘景文登郑王台见思五首
<br>
<br>黄浊归大壑，涟漪遶重城。
<br>西风一横笛，金气与高明。
<br>归鸦度晚景，落雁带边声。
<br>平生知章处，别离空复情。
<br>
<br>次韵刘景文登郑王台见思五首
<br>
<br>旧时刘子政，憔悴邺王城。
<br>把笔已头白，见书犹眼明。
<br>平原秋树色，沙麓暮钟声。
<br>归雁南飞尽，无因寄此情。
<br>
<br>次韵刘景文登郑王台见思五首
<br>
<br>系匏两相忆，极目十余城。
<br>积潦干斗极，山河皆夜明。
<br>白璧按剑起，朱弦流水声。
<br>乖逢四时尔，木石了无情。
<br>
<br>次韵刘景文登郑王台见思五首
<br>
<br>茗花浮曾坑，酒泛酌宜城。
<br>路寻西九曲，人似汉三明。
<br>千户非无相，五言空有声。
<br>何时郭池晚，照影写闲情。
<br>
<br>次韵刘景文登郑王台见思五首
<br>
<br>公诗如美色，未嫁已倾城。
<br>嫁作荡子妇，寒机泣到明。
<br>绿琴蛛网徧，弦绝不成声。
<br>想见鸱夷子，江湖万里情。
<br>
<br>次韵柳通叟寄王文通
<br>
<br>故人昔有凌云赋，何意陆沈黄绶间。
<br>头白眼花行作吏，儿婚女嫁望还山。
<br>心犹未死杯中物，春不能朱镜里颜。
<br>寄语诸公肯湔祓，割鸡今得近乡关。
<br>
<br>次韵马荆州
<br>
<br>六年绝域梦刀头，判得南还万事休。
<br>谁谓石渠刘校尉，来依绛帐马荆州。
<br>霜髭雪鬓共看镜，茱糁菊英同送秋。
<br>他日江梅腊前破，还从天际望归舟。
<br>
<br>次韵冕仲考进士试卷
<br>
<br>少年迷翰墨，无异虫蠹木。
<br>诸生程艺文，承诏当品目。
<br>床敷设箱篚，赋纳忽数束。
<br>变名混甲乙，誊写失句读。
<br>昼窗过白驹，夜几跋红烛。
<br>钩深思嘉鱼，攻璞愿良玉。
<br>谈天用一律，呻讯压重复。
<br>丝布涩难缝，快意忽破竹。
<br>圣言裨曲学，割衮缀邪幅。
<br>注金无全巧，窃发或中鹄。
<br>翟公辟痈老，薪槱茂棫朴。
<br>御史威降霜，行私不容粟。
<br>吏部提英鉴，片善蒙采录。
<br>博士刈其楚，铨量颇三复。
<br>因人享成事，贱子真碌碌。
<br>
<br>次韵裴尉过马鞍山
<br>
<br>青山如马怒盘旋，错认林花作锦鞯。
<br>君不据鞍朝玉帝，岂宜长作市门仙。
<br>
<br>次韵裴仲谋同年
<br>
<br>交盖春风汝水边，客床相对卧僧毡。
<br>舞阳去叶才百里，贱子与公皆少年。
<br>白发齐生如有种，青山好去坐无钱。
<br>烟沙篁竹江南岸，输与鸬鹚取次眠。
<br>
<br>次韵七兄青阳驿西阻水见寄
<br>
<br>挽船逆牵九牛尾，寸步关梁论万里。
<br>淮山终日只对面，与船低昂如角抵。
<br>水工爬涉未曾去，远者盈寻近盈咫。
<br>长堤夜射千丈潭，疾雷不及先掩耳。
<br>吾人犹困坎井泥，何算鲑虾著尘滓。
<br>我家诗翁坐长歌，险阻艰难实经履。
<br>稍寻牛豕畦疃行，始得村落鱼菜市。
<br>风榆雨柳愁杀人，日西月东若流水。
<br>忽然槌鼓催发船，入门驩甚折屐齿。
<br>道逢耦耕试借问，往往见谓知津矣。
<br>十年奔走营晓炊，家居暖席能得几。
<br>此行干蛊维叔父，攻苦食辛等醇醴。
<br>官筒之诗邺城下，孝友恳恻见表里。
<br>强哦竹闲惜寡和，如以罢兵取坚垒。
<br>何当车马城南来，寿亲一樽开宴喜。
<br>
<br>次韵钱德循鹿苑滩舣舟有作
<br>
<br>鹿苑滩头秋月明，使君辍棹爱江清。
<br>尘埃一段思归路，已听荆州渔鼓鸣。
<br>
<br>次韵钱穆父赠松扇
<br>
<br>银鉤玉唾明茧纸，松箑轻凉并送似。
<br>可怜远度帻沟娄，适堪今时褦襶子。
<br>丈人玉立气高寒，三韩持节见神山。
<br>合得安期不死药，使我蝉蜕尘埃间。
<br>
<br>次韵秦觏过陈无己书院观鄙句之作
<br>
<br>陈侯大雅姿，四壁不治第。
<br>碌碌盆盎中，见此古罍洗。
<br>薄饭不能羹，墙阴老春荠。
<br>惟有文字性，万古抱根柢。
<br>我学少师承，坎井可窥底。
<br>何因蒙赏味，相享当牲醴。
<br>试问求志君，文章自有体。
<br>玄钥锁灵台，渠当为君启。
<br>
<br>次韵秦少章晁适道赠答诗
<br>
<br>二子论文地，阴风雪塞庐。
<br>宁穿东郭履，不遗子公书。
<br>士固难推挽，时闻有诏除。
<br>负暄真得计，献御恐成疏。
<br>
<br>次韵清水岩
<br>
<br>西安封域中，清水岩泉好。
<br>金堂茂芝术，仙吏书勋考。
<br>桃源人已往，千古遗井灶。
<br>双凫能来游，俗子迹可扫。
<br>
<br>次韵清虚
<br>
<br>地远城东得得来，正如湖畔昔衔杯。
<br>眼中故旧青常在，鬓上光阴绿不回。
<br>归去汴桥三鼓月，相思梁苑一枝梅。
<br>我闲时欲从君醉，为备芳醪更满罍。
<br>
<br>次韵清虚同访李园
<br>
<br>年来高兴满蓴丝，寒薄春风骀荡时。
<br>稍见燕脂开杏萼，已闻香雪烂梅枝。
<br>老逢乐事心犹壮，病得新诗和更迟。
<br>何日联镳向金谷，拟追仙翼到瑶池。
<br>
<br>次韵清虚喜子瞻得常州
<br>
<br>喜色侵淫动搢紳，俞音下报谪仙人。
<br>惊回汝水间关梦，乞与江天自在春。
<br>罨画初游冰欲泮，浣花何处月还新。
<br>凉州不是人间曲，伫见君王按玉宸。
<br>
<br>次韵秋郊晚望
<br>
<br>道同一指马，心解废耳目。
<br>短生行衰谢，黄落看草木。
<br>无怀世不知，有酒客可速。
<br>谁能缚诗书，闭门抱羁独。
<br>披襟临江皋，万籁发空谷。
<br>风力斜雁行，山光森雨足。
<br>壁虫先知寒，机织日夜促。
<br>居人思行人，裘褐谁结束。
<br>行人喜归来，邂逅天从欲。
<br>可奈甑生尘，严霜冻杞菊。
<br>
<br>次韵任道食荔支有感三首
<br>
<br>一钱不直程卫尉，万事称好司马公。
<br>白发永无怀橘日，六年怊怅荔支红。
<br>
<br>次韵任道食荔支有感三首
<br>
<br>今年荔子熟南风，莫愁留滞太史公。
<br>五月照江鸭头绿，六月连山柘枝红。
<br>
<br>次韵任道食荔支有感三首
<br>
<br>舞女荔支熟虽晚，临江照影自恼公。
<br>天与蹙罗装宝髻，更挼猩血染殷红。
<br>
<br>次韵任道雪中同游东皋之作
<br>
<br>四海方嗷嗷，我奔走独劳。
<br>停舟近北渚，扶杖步东皋。
<br>霜落瘦石骨，水涨腐溪毛。
<br>更有山阴兴，能无秦复陶。
<br>
<br>次韵任公渐感梅花十五韵
<br>
<br>花信风来自伊洛，稍稍花光上林薄。
<br>经年病骨怯轻寒，裁就春衫不胜著。
<br>累累墙底卧虚樽，醉乡何处寻城郭。
<br>小轩假寐游华胥，万籁无声灯寂寞。
<br>落梅新诗入吾手，惊起诗魔如发愕。
<br>高文逸气天马趋，尾端尚许青蝇托。
<br>坐恐句芒弃我归，看花不及空紫萼。
<br>生前常苦不自闲，刍豢縻人受羇络。
<br>我嗟卒岁敝鞍鞯，风败衣裾尘满橐。
<br>轻裘缓带多公暇，公独奈何犹不乐。
<br>公言少年岂易知，凤屏翠幔愁萧索。
<br>蚤从琪树折春飈，每见新诗泪双落。
<br>劝公且共饮此酒，酒令虽严莫嗔虐。
<br>时翻舞袖间清歌，日荐南蕙羹北酪。
<br>花开莫问丑与妍，随分眼前罄杯酌。
<br>不须憔悴减腰围，也学东阳沈侯约。
<br>
<br>次韵任君官舍秋雨
<br>
<br>墙根戢戢数蜗牛，雨长垣衣亭更幽。
<br>惊起归鸿不成字，辞柯落叶最知秋。
<br>菊花莫恨开时晚，谷穟犹思晴後收。
<br>独立搔头人不解，南山用取一樽酬。
<br>
<br>次韵赏梅
<br>
<br>安知宋玉在邻墙，笑立春晴照粉光。
<br>淡薄似能知我意，幽闲元不为人芳。
<br>微风拂掠生春思，小雨廉纤洗暗妆。
<br>只恐浓葩委泥土，谁令解合返魂香。
<br>
<br>次韵少激甘露降太守居桃叶上
<br>
<br>金茎甘露荐斋房，润及边城草木香。
<br>蕡实叶间天与味，成蹊枝上月翻光。
<br>群心爱戴葵倾日，万事驱除叶陨霜。
<br>玉烛时和君会否，旧臣重叠起南荒。
<br>
<br>次韵舍弟题牛氏园二首
<br>
<br>春与园林共晚，人将蜂蝶俱来。
<br>樽前鸟歌花舞，归路星翻汉回。
<br>
<br>
<br>次韵舍弟题牛氏园二首
<br>
<br>春事欲了莺催，主人虽贫燕来。
<br>玉烛传杯未厌，金吾静夜惊回。
<br>
<br>次韵舍弟喜雨
<br>
<br>时雨真成大有年，斯民沟壑救将然。
<br>麦根肥润桑叶大，春陇未鉏蚕未眠。
<br>奔走风雨连晓色，起寻佳句写由拳。
<br>李成六幅骤雨笔，挂在东南楼阁前。
<br>
<br>次韵师厚病间十首
<br>
<br>贝锦不足歌，请陈江汉诗。
<br>美人出江汉，窈窕世未窥。
<br>折兰不肯佩，告我以蚕饥。
<br>独归岂惮远，三危露如饴。
<br>
<br>次韵师厚病间十首
<br>
<br>德人更疢疾，术智益洒落。
<br>反身见万古，道不在卜度。
<br>胸中有镆鋣，老境要志弱。
<br>谢公赋达生，达生真可托。
<br>
<br>次韵师厚病间十首
<br>
<br>引镜照清骨，惊非曩时人。
<br>天地入喻指，芭蕉自观身。
<br>陈力则已病，征财又室贫。
<br>古来支离疏，粟帛王所仁。
<br>
<br>次韵师厚病间十首
<br>
<br>葅寒知园秋，饭白问米贱。
<br>妇孙劝甘旨，霜兔颇宜面。
<br>黄花不举酒，佳句余嫪恋。
<br>经行宴坐堂，鼠迹书几砚。
<br>
<br>次韵师厚病间十首
<br>
<br>桃李一春期，松柏千岁永。
<br>经玄事寂寞，发白官闲冷。
<br>草绿艾如张，波清蜮司影。
<br>东里与无趾，渠有幸不幸。
<br>
<br>次韵师厚病间十首
<br>
<br>病余儿废锄，门巷草芊眠。
<br>来者何所闻，披草足跫然。
<br>封侯谢骨相，使鬼无金钱。
<br>梦作白鸥去，江湖水黏天。
<br>
<br>次韵师厚病间十首
<br>
<br>民生自煎熬，煮豆共萁爨。
<br>居然忘本根，光阴不供翫。
<br>藏山夜半失，乌合归星散。
<br>因病见不生，达人果大观。
<br>
<br>次韵师厚病间十首
<br>
<br>开田种白玉，饱牛事耕犁。
<br>雨露非无泽，得秋常苦迟。
<br>猛虎擅文章，斑斑被诸儿。
<br>长松抱劲节，惟有岁寒知。
<br>
<br>次韵师厚病间十首
<br>
<br>谢公莳兰苕，真意付此物。
<br>惠然风肯来，香为一披拂。
<br>遥知醉吟姿，黾勉向朱绂。
<br>搘筇橘柚黄，僧屋对像佛。
<br>
<br>次韵师厚病间十首
<br>
<br>身病心轻安，道肥体癯瘦。
<br>好怀当告谁，四墙枣红皱。
<br>负暄不可献，扪虱坐清昼。
<br>端有真富贵，千秋万年後。
<br>
<br>次韵师厚答马著作屡赠诗
<br>
<br>尝闻马南郡，少有拔俗韵。
<br>寒灰几见溺，铩翮常思奋。
<br>桐薪鸣灶间，剑气吐吴分。
<br>多言世益嗤，当律心自隐。
<br>家虽四立壁，仕要三无愠。
<br>会将渔父意，往就庄生问。
<br>
<br>
<br>次韵师厚食蟹
<br>
<br>海馔糖蟹肥，江醪白蚁醇。
<br>每恨腹未厌，夸说齿生津。
<br>三岁在河外，霜脐常食新。
<br>朝泥看郭索，暮鼎调酸辛。
<br>趋跄虽入笑，风味极可人。
<br>忆观淮南夜，火攻不及晨。
<br>横行葭苇中，不自贵其身。
<br>谁怜一网尽，大去河伯民。
<br>鼎司费万钱，玉食罗常珍。
<br>吾评扬州贡，此物真绝伦。
<br>
<br>次韵师厚五月十六日视田悼李彦深
<br>
<br>南雁传尺素，飞来卧龙城。
<br>颇知高卧久，忽作田野行。
<br>湛湛陂水满，欣欣原草荣。
<br>日华丽山川，秀色夺目精。
<br>对酒不满怀，揽物有余清。
<br>念昔读书客，远人遗世情。
<br>南亩道观饷，西郊留劝耕。
<br>共游如昨日，笑语绝平生。
<br>此士今已矣，宾延无老成。
<br>犹倚谢安石，深心抚嫠惸。
<br>
<br>次韵师厚萱草
<br>
<br>从来占北堂，雨露借恩光。
<br>与菊乱佳色，共葵倾太阳。
<br>人生真苦相，物理忌孤芳。
<br>不及空庭草，荣衰可两忘。
<br>
<br>次韵师厚雨中昼寝忆江南饼麴酒
<br>
<br>雨砌无车马，风帘洒静便。
<br>忽思江外酒，准拟醉时眠。
<br>隐几惟观化，开书屡绝编。
<br>遥知烟渚梦，遣骑唤渔船。
<br>
<br>次韵十九叔父台源
<br>
<br>闻道台源境，锄荒三径通。
<br>人曾梦蚁穴，鹤亦怕鸡笼。
<br>万壑秋声别，千江月体同。
<br>须知有一路，不在白云中。
<br>
<br>次韵石七三六言七首
<br>
<br>从来不似一物，妄欲贯穿九流。
<br>骨硬非黄閤相，眼青见白蘋洲。
<br>
<br>次韵石七三六言七首
<br>
<br>生涯一九节筇，老境五十六翁。
<br>不堪上补黼黻，但可归教儿童。
<br>
<br>次韵石七三六言七首
<br>
<br>万里草荒先垄，六年虫蠹群经。
<br>老喜宽恩放去，心似惊波不停。
<br>
<br>次韵石七三六言七首
<br>
<br>为君试讲古学，此事可牋天公。
<br>君看花梢朝露，何如松上霜风。
<br>
<br>次韵石七三六言七首
<br>
<br>幽州已投斧柯，崇山更用忧何。
<br>且喜龚邹冠豸，又闻张董上坡。
<br>
<br>次韵石七三六言七首
<br>
<br>看著庄周枯槁，化为胡蝶翾轻。
<br>人见穿花入柳，谁知有体无情。
<br>
<br>次韵石七三六言七首
<br>
<br>欲行水遶山围，但闻鲲化鹏飞。
<br>女忧鬓发尽白，兄叹江船未归。
<br>
<br>次韵时进叔二十六韵
<br>
<br>时子河上园，竹间开栋宇。
<br>大儿胜衣冠，小儿丰颊辅。
<br>嫁女与朱公，伏腊可称举。
<br>发疏虽苍浪，齿嚼未龃龉。
<br>鸡栖牛羊下，各自有室处。
<br>四墙规摹小，易守若滕莒。
<br>舍前花木深，春物丽观睹。
<br>舍後曲池蛙，斋堂风月苦。
<br>此岂不足欤，叹岁不我与。
<br>客宦孤云耳，未知秦吴楚。
<br>向来千驷公，果媿一丘土。
<br>宁当损轩昂，聊欲效俯伛。
<br>时子听然笑，吾已悟仓鼠。
<br>少犹守章句，晚实爱农圃。
<br>鹊巢最知风，蚁穴识阴雨。
<br>世网事谙委，醉乡俗淳古。
<br>坐忘两家说，肉坚与肠腐。
<br>酒至即使倾，客来敢辞窭。
<br>时邀五柳陶，共过三径诩。
<br>往在少年场，豪气压颍汝。
<br>借令今尚尔，真复难共语。
<br>稍知怜麴蘖，渐解等灉濋。
<br>朋友半山阿，光阴共行旅。
<br>人故义当亲，衣故义当补。
<br>飞凫王令尹，期我向君所。
<br>君为拂眠床，淹留暮城阻。
<br>
<br>次韵叔父圣谟咏莺迁谷
<br>
<br>鸦舅颇强聒，仆姑常勃溪。
<br>黄鸟怀好音，秋菊染春衣。
<br>嘤嘤求朋友，忧患同一枝。
<br>提壶要酤我，杜宇赋式微。
<br>黄鸟在幽谷，韬光养羽仪。
<br>晴风曜桃李，言语自知时。
<br>先生丘中隐，乔木见雄雌。
<br>引子迁绿阴，相戒防祸机。
<br>李杜死刀锯，陈张怨弃遗。
<br>不如听黄鸟，永昼客争棋。
<br>
<br>次韵叔父台源歌
<br>
<br>吾家叔度天与闲，晚喜著书如漆园。
<br>台平旧基水发源，但闻淙淙下林峦。
<br>一朝斩木见万象，吞若云梦胸中宽。
<br>漱涤泥沙出山骨，混沌凿窍物状完。
<br>茶甘酒美汲双井，鱼肥稻香派百泉。
<br>暑风披襟著菡萏，夜月洗耳听潺湲。
<br>时从甥侄置樽俎，此地端正朝诸山。
<br>除书谤书两不到，紫烟白云深锁关。
<br>乡人讼争请来决，到门怀惭相与还。
<br>呼儿理琴荡俗气，果在巢由季孟间。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
