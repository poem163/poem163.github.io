<HTML>
<HEAD>
<TITLE>王安石诗全集（三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 王安石诗全集（三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>王安石诗全集（三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5841"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'王安石诗全集（三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[王安石诗全集（三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 老树
<br>
<br>去年北风吹瓦裂，墙头老树冻欲折。
<br>苍叶蔽屈忽扶疏，野禽从此相与居。
<br>禽鸣无时不可数，雌雄各自应律吕。
<br>我床拨书当午眠，能惊我眠聒我语。
<br>古诗鸟鸣山更幽，我念不若鸣声收。
<br>但忧此物一朝去，狂风还来欺老树。
<br>
<br>老嫌
<br>
<br>老嫌智巧累形躯，欲就田翁学破除。
<br>百岁用痴能几许，救吾黥劓可无余。
<br>
<br>离北山寄平甫
<br>
<br>日月沄沄与水争，披襟照见发华惊。
<br>少年忧患伤豪气，老去经纶误半生。
<br>休向朝廷论一鹗，只知田里守三荆。
<br>清溪几曲春风好，已约归时载酒行。
<br>
<br>离蒋山
<br>
<br>出谷频回首，逢人更断肠。
<br>桐乡岂爱我，我自爱桐乡。
<br>
<br>离升州作
<br>
<br>残菊冥冥风更吹，雨如梅子欲黄时。
<br>相看握手总无语，愁满眼前心自知。
<br>
<br>离升州作
<br>
<br>相看不忍发，惨澹暮潮平。
<br>语罢更携手，月明州渚生。
<br>
<br>离鄞至菁江东望
<br>
<br>村落萧条夜气生，侧身东望一伤情。
<br>丹楼碧阁无处所，只有溪山相照明。
<br>
<br>骊山
<br>
<br>六籍燃除士不磨，骊山如此盗兵何。
<br>五陵珠玉归人世，却为诗书发冢多。
<br>
<br>李花
<br>
<br>朝摘桃花红破萼，莫摘李花繁满枝，
<br>客心浩荡东风急，把酒看花能几时。
<br>
<br>李君昆弟访别长芦玉淮阴追寄
<br>
<br>怒水凭风雪垄高，乱流追我只鱼舠。
<br>忽看淮月临寒食，想映江春听伯劳。
<br>道义当成麟一角，文章已秃兔千毫。
<br>後生可畏吾知子，南北何时见两髦。
<br>
<br>李氏沅江书堂
<br>
<br>沅江水有梁与罾，沅田树桑可蚕耕。
<br>君於其间耻射利，独岸清泚留朱甍。
<br>诗书当前日开阖，冠带满坐相逢迎。
<br>勉求高论出施设，无以私智为公卿。
<br>
<br>李璋下第
<br>
<br>浩荡宫门白日开，君王高拱试群材。
<br>学如吾子何忧失，命属天公不可猜。
<br>意气未直轻感慨，文章尤忌数悲哀。
<br>男儿独患无名尔，将相谁云有种哉。
<br>
<br>丽泽门
<br>
<br>丽泽门西日未俄，水明沙净卷纤罗。
<br>绿琼洲渚青瑶嶂，付与诗工敢琢磨。
<br>
<br>梁王吹台
<br>
<br>繁台繁姓人，埋灭为蒿蓬。
<br>况乃汉骄子，魂游谁肯逢。
<br>缅思当盛时，警跸在虚空。
<br>蛾眉倚高寒，环佩吹玲珑。
<br>大梁千万家，回首云蒙蒙。
<br>仰不见王处，云间指青红。
<br>宾客有司马，邹枚避其锋。
<br>洒笔飞鸟上，为王赋雌雄。
<br>借今此不传，楚辞擅无穷。
<br>空余一丘土，千载播悲风。
<br>
<br>梁王吹台
<br>
<br>繁台繁姓人，埋灭为蒿蓬。
<br>况乃汉骄子，魂游谁肯逢。
<br>缅思当盛时，警跸在虚空。
<br>蛾眉倚高寒，环佩吹玲珑。
<br>大梁千万家，回首云蒙蒙。
<br>仰不见王处，云间指青红。
<br>宾客有司马，邹枚避其锋。
<br>洒笔飞鸟上，为王赋雌雄。
<br>借今此不传，楚辞擅无穷。
<br>空余一丘土，千载播悲风。
<br>
<br>两马齿俱壮
<br>
<br>两马齿俱壮，自骄千里材。
<br>生姿何轩轩，或是龙之媒。
<br>一马立长衢，顾影方徘徊。
<br>一马裂衔辔，奔嘶逸风雷。
<br>立岂饱刍豆，恋栈常思回。
<br>奔岂欲野齕，久羁羡驽骀。
<br>两马不同调，各为世所猜。
<br>问之不能言。使我心悠哉。
<br>
<br>两山间
<br>
<br>自予营北渚，数至两山间。
<br>临路爱山好，出山愁路难。
<br>山花如水净，山鸟与云闲。
<br>我欲抛山去，山仍劝我还。
<br>祗应身後冢，亦是眼中山。
<br>且复依山住，归鞍未可攀。
<br>
<br>两生
<br>
<br>两生才器亦超群，黑白何劳强自分。
<br>好与骑奴同一处，此时俱事卫将军。
<br>
<br>聊行
<br>
<br>聊行弄芳草，独坐隐团蒲。
<br>问客茅檐日，君家有此无。
<br>
<br>蓼虫
<br>
<br>蓼虫事业无余习，刍狗文章不更陈。
<br>隐几自怜居丧我，倨堂谁觉似非人。
<br>难堪藏室称中士，祗合箕山作外臣。
<br>尚有少缘灰未死，欲持新句恼比邻。
<br>
<br>猎较诗
<br>
<br>猎较猎较，谁禽我有。
<br>国人之惏，君子所丑。
<br>猎较猎较，祭占其祥。
<br>国人之序，君子何伤。
<br>
<br>临津
<br>
<br>临津艳艳花千树，夹径斜斜柳数行。
<br>却忆金明池上路，红裙争自绿衣郎。
<br>
<br>临吴亭作
<br>
<br>补穿葺漏仅区区，志义殊嗟士大夫。
<br>欲致太平非一日，谩劳使者报新书。
<br>
<br>灵山
<br>
<br>灵山宁与心为仇，斤斧侵凌自不休。
<br>水玉比来闻长价，市人无数起相雠。
<br>
<br>灵山寺
<br>
<br>灵山名谁自，波涛截孤峰。
<br>何夫佛子住，四面凭危空。
<br>折椽与裂瓦，委弃填西东。
<br>库廊行抑首，居者莽谁容。
<br>吾舟维其侧，落日生秋风。
<br>瞰崖聊寄目，万物极纤穠。
<br>震荡江海思，洗涤堙郁中。
<br>胡为嬉游人，过此无留踪。
<br>景岂龙游殊，盛衰浩无穷。
<br>吾闻世所好，楼殿浮青红。
<br>那知山水乐，岂在豪华宫。
<br>世好□变尔，感激难为工。
<br>
<br>岭零
<br>
<br>岭云合处小盘桓，人得敷衾马解鞍。
<br>寒荚著天榆历历，净华浮海桂团团。
<br>交游涣散渊明喜，吏卒萧条叔夜宽。
<br>方丈老翁无一发，更知来不为皮冠。
<br>
<br>留题曲亲盆山
<br>
<br>巧与天成未觉殊，国工施手岂须臾。
<br>根连沧海蓬莱阔，势压黄河砥柱孤。
<br>坐上烟岚生紫翠，影中楼阁见青朱。
<br>为山观水皆良喻，谁向君家识所趋。
<br>
<br>留题微之廨中清辉阁
<br>
<br>故人名字在瀛洲，邂逅低徊向此留。
<br>鸥鸟一双随坐啸，荷花十丈对冥搜。
<br>水涵樽俎清如洗，山染衣巾翠欲流。
<br>宣室应疑鬼神事，知君能复几来游。
<br>
<br>六年
<br>
<br>六年湖海老侵寻，千里归来一寸心。
<br>西望国门搔短发，九天宫阙五云深。
<br>
<br>龙泉寺石井二首
<br>
<br>山腰石有千年润，海眼泉无一日乾。
<br>天下苍生待霖雨，不知龙向此中蟠。
<br>
<br>龙泉寺石井二首
<br>
<br>人传湫水未尝枯，满底苍苔乱发粗。
<br>四海旱多霖雨少，此中端有卧龙无。
<br>
<br>陇东西二首
<br>
<br>陇东流水向东流，不肯相随过陇头。
<br>祗有月明西海上，伴人征戍替人愁。
<br>
<br>陇东西二首
<br>
<br>陇西流水向西流，自古相传到此愁。
<br>添却征人无限泪，怪来呜咽已千秋。
<br>
<br>楼上
<br>
<br>荡漾舟中客，徘徊楼上人。
<br>沧波浩无主，两桨邈难亲。
<br>
<br>楼上望湖
<br>
<br>楼上人肠渴欲枯，楼前终日望平湖。
<br>无舟得入沧浪去，为问渔人得意无。
<br>
<br>露坐
<br>
<br>露坐看沟月，飘然风度荷。
<br>珠跳散作点，金涌合成波。
<br>老失芳岁易，静知良夜多。
<br>陵秋久不寐，吾乐岂弦歌。
<br>
<br>陆忠州
<br>
<br>虞人以士招，御者与射比。
<br>当时尚羞为，况乃天下士。
<br>英英陆忠州，学问辅明智。
<br>低徊得坎坷，勋业终不遂。
<br>
<br>驴二首
<br>
<br>力侔龙象或难堪，唇比仙人亦未惭。
<br>临路长鸣有真意，盘山弟子久同参。
<br>
<br>驴二首
<br>
<br>虽得康庄亦好还，每逢沟渐便知难。
<br>由来此物非他物，莫道何曾似仰山。
<br>
<br>落星寺
<br>
<br>崒云台殿起崔嵬，万里长江一酒杯。
<br>坐见山川吞日月，杳无车马送尘埃。
<br>雁飞云路声低过，客近天门梦易回。
<br>胜概唯诗可收拾，不才羞作等闲来。
<br>
<br>马毙
<br>
<br>恩宽一老寄松筠，晏卧东窗度几春。
<br>天厩赐驹龙化去，谩容小蹇载闲身。
<br>
<br>马玘大夫挽辞
<br>
<br>冠盖青门道，知君自少时。
<br>从容他日喜，奄忽暮年悲。
<br>江月明丹旐，湖风冷繐帷。
<br>音容虽可想，材力竟何施。
<br>
<br>马上转韵
<br>
<br>三月杨花迷眼白，四月柳条空老碧。
<br>年光如水尽东流，风物看看又到秋。
<br>人世百年能几许，何须戚戚长辛苦。
<br>富贵功名自有时，箪瓢捽茹亦山雌。
<br>
<br>霾风
<br>
<br>霾风携万物，暴雨膏九州。
<br>卉花何其多，天阙亦已稠。
<br>白日不照见，乾坤莽悲愁。
<br>时也独奈何，我歌无有求。
<br>
<br>谩成
<br>
<br>清时无路取封侯，病卧牛衣已数秋。
<br>日月不胶时易失，感今怀昔使人愁。
<br>
<br>梅花
<br>
<br>墙角数枝梅，凌寒独自开。
<br>遥知不是雪，为有暗香来。
<br>
<br>梅花
<br>
<br>白玉堂前一树梅，为谁零落为谁开。
<br>唯有春风最相惜，一年一度一归来。
<br>
<br>每见王太丞邑事甚冗而剸剧之暇犹能过访山馆兼出佳篇为赠仲叹才力因成小诗
<br>
<br>我看繁讼频搔首，君富才明见亦常。
<br>尚有闲襟寻水石，更留佳句似池塘。
<br>松苗地合分高下，凫鹤天教有短长。
<br>徐上青云犹未晚，可无音问及沧浪。
<br>
<br>美玉
<br>
<br>美玉小瑕疵，国工犹珍之。
<br>大贤小玷缺，良交岂其绝。
<br>小缺可以补，小瑕可以磨。
<br>不补亦不磨，人为奈尔何。
<br>
<br>蒙城清燕堂
<br>
<br>清燕新碑得自蒙，行吟如到此堂中。
<br>吏无田甲当时气，民有庄周後世风。
<br>庭下早知闲木索，坐间遥想御丝桐。
<br>飘然一往何时得，俛仰尘沙欲作翁。
<br>
<br>蒙亭
<br>
<br>隐者委所逢，在物无不足。
<br>山林与城市，语道归一毂。
<br>诗人论巨细，此指尚局束。
<br>颇知区区者，自屏忍所欲。
<br>孰识古之人，超然遗耳目。
<br>岂於喧与静，趣舍有偏独。
<br>命亭今何为，似乃畏惊俗。
<br>至意不标揭，小名聊自属。
<br>夏风檐楹寒，冬雪窗户燠。
<br>春樊乱梅柳，秋径深松菊。
<br>壶觞日笑傲，裙屣相追逐。
<br>此乐已难言，持琴作新曲。
<br>
<br>孟子
<br>
<br>沉魄浮魂不可招，遗编一读想风标。
<br>何妨举世嫌迂阔，故有斯人慰寂寥。
<br>
<br>梦
<br>
<br>黄粱欲熟且留连，漫道春归莫怅然。
<br>蝴蝶岂能知梦事，蘧蘧飞堕晚花前。
<br>
<br>梦
<br>
<br>知世如梦无所求，无所求心普空寂。
<br>还似梦中随梦境，成就河沙梦功德。
<br>
<br>梦长
<br>
<br>梦长随永漏，吟苦杂疏锺。
<br>动盖荷风劲，沾裳菊露浓。
<br>
<br>梦黄吉甫
<br>
<br>梦传失之妄，昼冀见而想。
<br>岂伊不可怀，而使我心往。
<br>山林老颠眴，数日占黄壤。
<br>舟舆来何迟，北望屡戃怳。
<br>西城荠花时，落魄随两桨。
<br>岁晚洲渚净，水消烟渺莽。
<br>踌蹰壁上字，期我无乃迋。
<br>
<br>梦张剑州
<br>
<br>万里怜君蜀道归，相逢似喜语还悲。
<br>江淮别业依前处，日月新阡卜几时。
<br>自说曲阿犹未稳，即寻湓水去犹疑。
<br>茫然却是陈桥梦，昨日春风马上思。
<br>
<br>梦中作
<br>
<br>青门道北云为屋，大垆贮酒千万斛。
<br>独龙注雨如车轴，不畏不售畏不续。
<br>
<br>愍儒坑
<br>
<br>智力区区不为身，欲将何力助强秦。
<br>只应埋没千秋後，更足诗书发冢人。
<br>
<br>明妃曲
<br>
<br>我本汉家子，早入深宫里。
<br>远嫁单于国，惟悴无复理。
<br>穹庐为室旃为墙，胡尘暗天道路长。
<br>去住彼此无消息，明明汉月空相识。
<br>死生难有却回身，不忍回看旧写真。
<br>玉颜不是黄金少，爱把丹青错画人。
<br>朝为汉宫妃，暮作胡地妾。
<br>独留青冢向黄昏，颜色如花命如叶。
<br>
<br>明妃曲二首
<br>
<br>明妃初出汉宫时，泪湿春风鬓脚垂。
<br>低徊顾影无颜色，尚得君王不自持。
<br>归来却怪丹青手，入眼平生几曾有。
<br>意态由来画不成，当时枉杀毛延寿。
<br>一去心知更不归，可怜著尽汉宫衣。
<br>寄声欲问塞南事，只有年年鸿雁飞。
<br>家人万里传消息，好在毡城莫相忆。
<br>君不见咫尺长门闭阿娇，人生失意无南北。
<br>明妃初嫁与胡儿，毡车百两皆胡姬。
<br>含情欲说独无处，传与琵琶心自知。
<br>黄金捍拨春风手，弹看飞鸿劝胡酒。
<br>汉宫侍女暗垂泪，沙上行人却回首。
<br>汉恩自浅胡自深，人生乐在相知心。
<br>可怜青冢已芜没，尚有哀弦留至今。
<br>
<br>明堂乐章二首
<br>
<br>穆穆在堂，肃肃在庭。
<br>於显辟公，来相思成。
<br>神既歆止，有闻惟馨。
<br>锡我休嘉，燕及群生。
<br>
<br>明堂乐章二首
<br>
<br>有奕明堂，万方时会。
<br>宗予圣考，作帝之配。
<br>乐酌虞曲，礼从周制。
<br>厘事既成，於皇来塈。
<br>
<br>明州钱君倚众乐亭
<br>
<br>使君幕府开东部，名高海曲人知慕。
<br>舣船谈笑政即成，洗涤山川作嘉趣。
<br>平泉浩荡银河注，想见明星弄机杼。
<br>载沙筑成天上路，投虹为桥取孤屿。
<br>扫除荆棘水中央，碧瓦朱甍随指顾。
<br>春风满城金版舫，来看置酒新亭上。
<br>百女吹笙彩凤悲，一夫伐鼓灵鼍壮。
<br>安期羡门相与游，方丈蓬莱不更求。
<br>酒酣忽跨鲸鱼去，陈迹空令此地留。
<br>
<br>秣陵道中口占二首
<br>
<br>经世才难就，田园路欲迷。
<br>殷懃将白发，下马照青溪。
<br>
<br>秣陵道中口占二首
<br>
<br>岁熟田家乐，秋风客自悲。
<br>茫茫曲城路，归马日斜时。
<br>
<br>莫溪驿
<br>
<br>缺月昏昏漏未央，一灯明灭照秋床。
<br>病身最觉风露早，归梦不知山水长。
<br>坐感岁时歌慷慨，起看天地色凄凉。
<br>鸣蝉更乱行人耳，正抱疏桐叶半黄。
<br>
<br>莫疑
<br>
<br>莫疑禅伯未知禅，莫笑仙翁不学仙。
<br>灵骨肯传黄蘖烬，真心自放赤松烟。
<br>莲华世界何关汝，楮叶工夫浪费年。
<br>露鹤声中江月白，一灯岑寂拥书眠。
<br>
<br>默默
<br>
<br>默默长年有所思，世间谈笑强追随。
<br>苍髯欲出朱颜谢，更觉求田问舍迟。
<br>
<br>木芙蓉
<br>
<br>水边无数木芙蓉，露染燕脂色未浓。
<br>正似美人初醉著，强抬青镜欲妆慵。
<br>
<br>木末
<br>
<br>木末北山烟冉冉，草根南涧水泠泠。
<br>缲成白雪桑重绿，割尽黄云稻正青。
<br>
<br>暮春
<br>
<br>芙蕖的历抽新叶，苜蓿阑干放晚花。
<br>白下门东春已老，莫鸣杨柳可藏鸦。
<br>
<br>暮春
<br>
<br>无限残红著地飞，溪头烟树翠相围。
<br>杨花独得东风意，相逐晴空去不归。
<br>
<br>暮春
<br>
<br>春期行晼晚，春意剩芳菲。
<br>曲水应修禊，披香未试衣。
<br>雨花红半堕，烟树碧相依。
<br>怅望梦中地，王孙底不归。
<br>
<br>暮春
<br>
<br>北山吹雨送残春，南涧朝来绿映人。
<br>昨日杏花浑不见，故应随水到江滨。
<br>
<br>南荡
<br>
<br>南荡东陂水渐多，陌头车马断经过。
<br>锺山未放朝云散，奈此黄梅细雨何。
<br>
<br>南涧楼
<br>
<br>扑扑烟岚绕四阿，物华终恨未能多。
<br>故应陡起三千丈，始奈重山复岭何。
<br>
<br>南浦
<br>
<br>南浦随花去，回舟路已迷。
<br>暗香无觅处，日落画桥西。
<br>
<br>拟寒山拾得二十首
<br>
<br>牛若不穿鼻，岂肯推人磨。
<br>马若不络头，随直而起卧。
<br>乾地终不涴，平地终不堕。
<br>扰扰受轮回，祗缘疑这个。
<br>
<br>拟寒山拾得二十首
<br>
<br>我曾为牛马，见草豆欢喜。
<br>又曾为女人，欢喜见男子。
<br>我若真是我，祗合长如此。
<br>若好恶不定，应知为物使。
<br>堂堂大丈夫，莫认物为己。
<br>
<br>拟寒山拾得二十首
<br>
<br>凡夫当梦时，眼见种种色。
<br>此非作故有，亦非求故获。
<br>不知今是梦，道我能畜积。
<br>贪求复守护，尝怕水火贼。
<br>既觉方自悟，本空无所得。
<br>死生如觉梦，此理甚明白。
<br>
<br>
<br>拟寒山拾得二十首
<br>
<br>风吹瓦堕屋，正打破我头。
<br>瓦亦自破碎，岂但我血流。
<br>我终不嗔渠，此瓦不自由。
<br>众生造众恶，亦有一机抽。
<br>渠不知此机，故自认愆尤。
<br>此但可哀怜，劝令真正修。
<br>岂可自迷闷，与渠作冤雠。
<br>
<br>拟寒山拾得二十首
<br>
<br>若言梦是空，觉後应无记。
<br>若言梦非空，应有真实事。
<br>燔烧阳自招，沈溺阴自致。
<br>令汝尝惊魇，岂知安稳睡。
<br>
<br>拟寒山拾得二十首
<br>
<br>人人有这个，这个没量大。
<br>坐也坐不定，走也跳不过。
<br>锯也解不解，鎚也打不破。
<br>作马便搭鞍，作牛便推磨。
<br>若问无眼人，这个是甚麽。
<br>便遭伊缠绕，鬼窟里忍饿。
<br>
<br>
<br>拟寒山拾得二十首007
<br>
<br>我读万卷书，识尽天下理。
<br>智者渠自知，愚者谁信尔。
<br>奇哉闲道人，跳出三句里。
<br>独悟自根本，不从他处起。
<br>
<br>拟寒山拾得二十首008
<br>
<br>幸身无事时，种种妄思量。
<br>张三喘口窄，李四帽檐长。
<br>失脚落地狱，将身投镬汤。
<br>谁知受热恼，却不解思凉。
<br>
<br>拟寒山拾得二十首
<br>
<br>有一即有二，有三即有四。
<br>一二三四五，有亦何妨事。
<br>如火能烧手，要须方便智。
<br>若未解传薪，何须学钻燧。
<br>
<br>拟寒山拾得二十首010
<br>
<br>昨日见张三，嫌他不守己。
<br>归来自悔责，分别亦非理。
<br>今日见张三，分别心复起。
<br>若除此恶习，佛法无多子。
<br>
<br>拟寒山拾得二十首011
<br>
<br>傀儡祗一机，种种没根栽。
<br>被我入棚中，昨日亲看来。
<br>方知棚外人，扰扰一场獃。
<br>终日受伊谩，更被索钱财。
<br>
<br>拟寒山拾得二十首
<br>
<br>李生场荡荡，所见实奇哉。
<br>问渠前世事，答我烧炭来。
<br>炭成能然火，火过却成灰。
<br>灰成即是土，随意立根栽。
<br>
<br>拟寒山拾得二十首
<br>
<br>众生若有我，我何能度脱。
<br>众生若无我，已死应不活。
<br>众生不了此，便听佛与夺。
<br>我无我不二，四天王献钵。
<br>
<br>拟寒山拾得二十首
<br>
<br>莫嫌张三恶，莫爱李四好。
<br>既往侂即晚，未来思又早。
<br>见之亦何有，欻然如电扫。
<br>恶既是磨灭，好亦难长保。
<br>若令好与恶，可积如财宝。
<br>自始而至今，有几许烦恼。
<br>
<br>拟寒山拾得二十首
<br>
<br>失志难作福，得势易造罪。
<br>苦即念快乐，乐即生贪爱。
<br>无苦亦无乐，无明亦无昧。
<br>不属三界中，亦非三界外。
<br>
<br>拟寒山拾得二十首
<br>
<br>打贼贼恐怖，看客客喜欢。
<br>亦有客是贼，切莫受伊谩。
<br>乐哉贫儿家，无事役心肝。
<br>既无贼可打，岂有客须看。
<br>
<br>拟寒山拾得二十首
<br>
<br>有一种贫儿，不能自营生。
<br>若不作客走，即须随贼行。
<br>复有一种贫，常时腹彭亨。
<br>若有亦不畜，若无亦不营。
<br>
<br>拟寒山拾得二十首
<br>
<br>汝无名高者，以见利贪叨。
<br>汝无行实者，以取著名高。
<br>行实尚非实，利名岂坚牢。
<br>一朝投土窟，魂魄散逃逃。
<br>
<br>拟寒山拾得二十首
<br>
<br>勇有孟施舍，能无惧而已。
<br>若人学佛法，勇亦当如此。
<br>休来讲下坐，莫入禅门里。
<br>但能一切舍，管取佛欢喜。
<br>
<br>拟寒山拾得二十首
<br>
<br>利瞠汝刀山，浊爱汝灰河。
<br>汝痴分别心，即汝琰魔罗。
<br>圆成但一性，一切法依他。
<br>遍了一切法，不如且头陀。
<br>
<br>拟和御制赏花钓鱼
<br>
<br>云暖蓬莱日，风酣太液春。
<br>水光承步辇，花气入钓陈。
<br>伏槛留清跸，传觞属从臣。
<br>霏香连钓饵，落叶乱游鳞。
<br>镐饮恩知厚，衢樽赐愿均。
<br>更看追夏谚，先此咏逢辰。
<br>
<br>牛渚
<br>
<br>历阳之南有牛渚，一风微吹万舟阻。
<br>华戎蛮蜀古百川，合为大江神所躔。
<br>山盘水怒不得泄，到此乃有无穷渊。
<br>朱衣乘车作官庥，操制生杀非无权。
<br>阴灵秘怪不欲露，毁犀得祸岂偶然。
<br>
<br>疟起舍弟尚未已示道原
<br>
<br>侧足呻吟地，连甍瘴疟秋。
<br>穷乡医自绌，小市药难求。
<br>肝胆疑俱破，筋骸漫独瘳。
<br>惭君远从我，契阔每同忧。
<br>
<br>偶成二首
<br>
<br>渐老偏谙世上情，已知吾事独难行。
<br>脱身负米将求志，肋力求田岂为名。
<br>高论颇随衰俗之，壮怀难值故人倾。
<br>相逢始觉宽愁病，搔首还添白发生。
<br>
<br>偶成二首
<br>
<br>怀抱难开醉易醒，晓歌悲壮动秋城。
<br>年光断送朱颜去，世事栽培白发生。
<br>三亩未成幽处宅，一身还逐众人行。
<br>可怜蜗角能多少，独与区区触事争。
<br>
<br>偶书
<br>
<br>惠施说万物，盘特忘一句。
<br>寄语读书人，呶呶非胜处。
<br>
<br>偶书
<br>
<br>雄也营身足，聃兮悞汝多。
<br>捐书知圣已，绝学奈禽何。
<br>
<br>偶书
<br>
<br>穰侯老擅关中事，长恐诸侯客子来。
<br>我亦暮年专一壑，每逢车马便惊猜。
<br>
<br>陪友人中秋夕赏月
<br>
<br>海雾看如洗，秋阳望却昏。
<br>光明疑不夜，清莹欲无坤。
<br>扫掠风前坐，留连露下尊。
<br>苦吟应到晓，况有我思存。
<br>
<br>彭蠡
<br>
<br>茫茫彭蠡春无地，白浪春风湿天际。
<br>东西捩柂万舟回，千岁老蛟时出戏。
<br>少年轻事镇南来，水怒如山帆正开。
<br>中流蜿蜓见脊尾，观者胆堕予方咍。
<br>衣冠今日龙山路，庙下沽酒山前住。
<br>老矣安能学佽飞，买田欲弃江湖去。
<br>
<br>霹雳沟
<br>
<br>霹雳沟西路，柴荆四五家。
<br>忆曾骑款段，随音入桃花。
<br>
<br>平甫归饮
<br>
<br>无田士相吊，亦以废燕乐。
<br>我官虽在朝，得饮乃不数。
<br>诗书向墙户，宾至无杯杓。
<br>空取上古言，酬之等糟粕。
<br>有如扬子云，岁晚天禄阁。
<br>但无载酒人，识字真未博。
<br>叔兮归自东，一笑堂上酌。
<br>绪余不及客，儿女聊相酢。
<br>高谈非世欢，自慰亦不恶。
<br>寄言繁华子，此趣由来各。
<br>
<br>平甫如通州寄之
<br>
<br>北山摇落水峥嵘，想见扬帆出广陵。
<br>平世自无忧国事，求田应不忤陈登。
<br>
<br>平甫与宝觉游金山思大觉并见寄及相见得诗次韵二首
<br>
<br>宠参时宰道人琳，气盖诸公弟季心。
<br>胜践肯论山在险，冥搜欲与海争深。
<br>摇摇北下随帆影，踽踽东来想足音。
<br>握手更知禅迫远，隔云灵鹫碧千寻。
<br>
<br>平甫与宝觉游金山思大觉并见寄及相见得诗次韵二首
<br>
<br>漳南开士好丛林，慧剑何年出水心。
<br>独往便应诸漏尽，相逢未免故情深。
<br>槛窥山鸟有真意，窗听海潮非世音。
<br>一笑上方人事好，不知衰境两侵寻。
<br>
<br>平山堂
<br>
<br>城北横冈走翠虬，一堂高视两三州。
<br>淮岑日对朱栏出，江岫云齐碧瓦浮。
<br>墟落耕桑公恺悌，杯觞谈笑客风流。
<br>不知岘首登临处，壮观当时有此不。
<br>
<br>破冢二首
<br>
<br>埋没残碑草自春，旋风时出地中尘。
<br>墦间夜半分珠玉，犹是当时乞祭人。
<br>
<br>破冢二首
<br>
<br>残椁穿来欲几春，萧萧长草没骐驎。
<br>墦间或有樵苏客，未必他年醉饱人。
<br>
<br>蒲叶
<br>
<br>蒲叶清浅水，杏花和暖风。
<br>地偏绿底绿，人老为谁红。
<br>
<br>七星砚
<br>
<br>余闻星堕地，往往化为石。
<br>石上有七星，此理余莫测。
<br>持来当白日，光彩不为匿。
<br>恍如起鸿蒙，俛仰帝垣侧。
<br>当由偶然似，见取参笔墨。
<br>豪心荡珍异，乐以万金得。
<br>南工始为伪，傅合巧无隙。
<br>亦时疑世人，故自有能识。
<br>
<br>祈泽寺见许坚题诗
<br>
<br>蔼蔼春风入水村，森森乔木映朱门。
<br>高人遗迹空佳句，谁识旌阳後世孙。
<br>
<br>骐骥在霜野
<br>
<br>骐骥在霜野，低徊向衰草。
<br>人枥闻秋风，悲鸣思长道。
<br>黄金作鞭辔，粲粲空外好。
<br>人生贵得意，不必恨枯槁。
<br>
<br>棋
<br>
<br>莫将戏事扰真情，且可随缘道我赢。
<br>战罢两奁分白黑，一枰何处有亏成。
<br>
<br>千蹊
<br>
<br>千蹊百隧散林丘，图画风烟一色秋。
<br>但有兴来随处好，杨朱何苦涕横流。
<br>
<br>千丈岩瀑布
<br>
<br>拔地万重清嶂立，悬空千丈素流分。
<br>共看玉女机丝挂，映日还成五色丈。
<br>
<br>前日石上松
<br>
<br>前日石上松，斸移沙水际。
<br>青青折钗股，俯映幽人砌。
<br>蟠根今鬯茂，落子还苍翠。
<br>三年一楮叶，世事真期费。
<br>
<br>强起
<br>
<br>寒堂耿不寐，辘辘闻车声。
<br>不知谁家儿，先我霜上行。
<br>叹息夜未央，遽呼置前楹。
<br>推枕欲强起，问知星正明。
<br>昧旦圣所勉，齐诗有鸡鸣。
<br>嗟予以窃食，更觉负平生。
<br>
<br>墙西树
<br>
<br>墙西高树结阴稠，步屣穷年向此留。
<br>白日屡移催我老，清风一至使人愁。
<br>纷纷暝鸟惊还合，渺渺凉蝉咽欲休。
<br>回首旧林归未得，看看知复几春秋。
<br>
<br>秦淮泛舟
<br>
<br>强扶衰病衰淮舸，尚怯春风泝午潮。
<br>花与新吾如有意，山於何处不相招。
<br>
<br>秦始皇
<br>
<br>天方猎中原，狐兔在所憎。
<br>伤哉六孱王，当此鸷鸟膺。
<br>搏取已扫地，翰飞尚凭凌。
<br>游将跨蓬莱，以海为丘陵。
<br>勒石颂功德，群臣助骄矜。
<br>举世不读易，但以刑名称。
<br>蚩蚩彼少子，何用辨坚冰。
<br>
<br>青青西门槐
<br>
<br>人情甘阿谀，我独倦请谒。
<br>尤於权门疏，万事亦已拙。
<br>平生江湖期，梦寐不可遏。
<br>青青西门槐，少解马上暍。
<br>
<br>清风阁
<br>
<br>飞梦孤起下州墙，胜势峥嵘压四方。
<br>远引江山来控带，平看鹰隼去飞翔。
<br>高蝉感耳仿妨静，赤日焦心不废凉。
<br>况是使君无一事，日陪宾从此倾觞。
<br>
<br>清凉寺白云庵
<br>
<br>庵云作顶峭无邻，衣月为衿静称身。
<br>木落冈峦因自献，水归洲渚得横陈。
<br>
<br>清凉寺送王彦鲁
<br>
<br>空怀谁与论，梦境偶相值。
<br>莫将漱流齿，欲挂功名事。
<br>
<br>清明
<br>
<br>东城酒散夕阳迟，南陌秋千寂寞垂。
<br>人与长瓶卧芳草，风将急管度青枝。
<br>
<br>清明辇下怀金陵
<br>
<br>春阴天气草如烟，时有飞花舞道边。
<br>院落日长人寂寂，池塘风慢鸟翩翩。
<br>故园回首三千里，新火伤心六七年。
<br>青盖皂衫无复禁，可能乘兴酒家眠。
<br>
<br>晴景
<br>
<br>雨来未见花间蕊，雨後全无叶底花。
<br>蜂蝶纷纷过墙去，却疑春色在邻家。
<br>
<br>庆老堂
<br>
<br>板舆去国宦三年，华屋归来地一偏。
<br>种竹常疑出冬笋，开池故合涌寒泉。
<br>身闲楚老犹能戏，道胜邹人不更迁。
<br>嗟我强颜无所及，想君为乐更焦然。
<br>
<br>秋风
<br>
<br>揫歛一何饕，天机亦自劳。
<br>墙隈小翻动，屋角盛呼号。
<br>漠漠惊沙密，纷纷断柳高。
<br>江湖岂在眼，昨夜梦波涛。
<br>
<br>秋怀
<br>
<br>城南平野寒多露，窗壁含风秋气度。
<br>邻桑槭槭已欲空，悲虫啾啾促机杼。
<br>柴门半掩扫鸟迹，独抱残编与神遇。
<br>韩公既去岂能追，孟子有来还不拒。
<br>
<br>秋梁公陶渊明俱为彭泽令至今有庙在焉刁景纯作诗见示继以一篇
<br>
<br>梁公壮节就夔魖，陶令清身托酒徒。
<br>政在房陵成底事，年称甲子亦何须。
<br>江山彭泽空遗像，岁月柴桑失故区。
<br>末俗此风犹不竞，诗翁叹息未应无。
<br>
<br>秋露
<br>
<br>日月凋何急，荒庭露送秋。
<br>初疑宿雨泫，稍怪晓霜稠。
<br>旷野将驰猎，华堂已御裘。
<br>空令半夜鹤，抱此一端愁。
<br>
<br>秋热
<br>
<br>火腾为虐不可摧，屋窄无所逃吾骸。
<br>织芦编竹继檐宇，架以松栎之条枚。
<br>岂惟宾至得清坐，因有余地苏陪台。
<br>愆阳陵秋更暴横，焮我欲作昆明灰。
<br>金流玉熠何足怪，鸟焚鱼烂为可哀。
<br>忆我少时亦值此，翛然但以书自埋。
<br>老衰奄奄气易夺，抚卷岂复能低徊。
<br>西风忽送中夜湿，六合一气窑新开。
<br>帘窗幕户便防冷，且恐霰雪相寻来。
<br>
<br>秋日
<br>
<br>莫言草木未知秋，今日风云已自愁。
<br>独傍黄尘骑一马，行看萧索听飕飕。
<br>
<br>秋日不可见
<br>
<br>秋日不可见，林端但余黄，
<br>杖藜思平野，俛仰畏无光。
<br>栗栗涧谷风，吹我衣与裳。
<br>娟娟空山月，照我冠上霜。
<br>
<br>秋日在梧桐
<br>
<br>秋日在梧桐，转阴如急毂。
<br>冥冥蔽中庭，下视今可暴。
<br>高蝉不复嘒，稍得寒鸦宿。
<br>百绕有衰翁，行歌待春绿。
<br>
<br>秋庭午吏散
<br>
<br>秋庭午吏散，予亦归息偃。
<br>岂无嘉宾客，欲往心独懒。
<br>北窗古人篇，一读三四反。
<br>悲哉不蚤计，失道行晼晼。
<br>
<br>秋兴和冲卿
<br>
<br>云浮朝惨淡，风起夜飕飕。
<br>欲作冰霜地，先回草树秋。
<br>征人倚笛怨，思妇向砧愁。
<br>为问随阳雁，哀鸣岂有求。
<br>
<br>秋兴有感
<br>
<br>宿雨清畿甸，朝阳丽帝城。
<br>丰年人乐业，陇上踏歌声。
<br>
<br>秋夜二首
<br>
<br>客卧书颠倒，虫鸣坐寂寥。
<br>残灯生暗晕，重露集寒条。
<br>真乐闲尤见，深禅静更超。
<br>此怀无与晤，拥鼻一长谣。
<br>
<br>秋夜二首
<br>
<br>幔逗长风细，窗留半月斜。
<br>浮烟暝绿草，泫露冷黄花。
<br>独曳缘云策，仍寻度水槎。
<br>归时参夜半，邻犬静中哗。
<br>
<br>秋夜泛舟
<br>
<br>池堑秋水净，扁舟逆凉飙。
<br>的皪荷上珠，俯映疏星摇。
<br>深寻畏鱼淰，中路且回桡。
<br>冥冥菰蒲中，乃复有惊跳。
<br>
<br>秋云
<br>
<br>秋云放雨静山林，万壑崩湍共一音。
<br>欲记荒寒无善画，赖传悲壮有能琴。
<br>
<br>秋早
<br>
<br>暮寻蔡墩西，独觉秋尚早。
<br>山路葩卉繁，野田风日好。
<br>禅林乌未泊，经屋尘初扫。
<br>蛮藤五花簟，复足休吾老。
<br>
<br>秋枝如残人
<br>
<br>秋枝如残人，颜色先憔悴。
<br>微寒吹已空，性命一何脆。
<br>宁当记畴昔，葩叶相妩媚。
<br>岁行谁使然，好杀岂天意。
<br>
<br>求全
<br>
<br>求全伤德义，欲速累功名。
<br>玉要藏而待，苗非揠故生。
<br>未妨徐出昼，何苦急堕成。
<br>此道今亡矣，嗟谁可与明。
<br>
<br>全椒张公有诗在北山西庵僧者墁之怅然有感
<br>
<br>十年怊怅蹑山阡，终欲持杯滴到泉。
<br>东路角巾非故约，西州华屋漫修椽。
<br>幽明永隔休炊黍，真俗相妨久绝弦。
<br>遗墨每看疑邂逅，复随人事散如烟。
<br>
<br>染云
<br>
<br>染云为柳叶，剪水作梨花。
<br>不是春风巧，何缘有岁华。
<br>
<br>人间
<br>
<br>人间投老事纷纷，才薄何能强致君。
<br>一马黄尘南陌路，眼中唯见北山云。
<br>
<br>仁宗皇帝挽辞四首
<br>
<br>去序三朝圣，行崩万国天。
<br>忧勤无旷古，治洽最长年。
<br>仁育齐高厚，哀思罄幅员。
<br>欲知千载美，道德冠遗编。
<br>
<br>仁宗皇帝挽辞四首
<br>
<br>凭几微言绝，群臣涕泗挥。
<br>哀号三级陛，缟素九重围。
<br>天上仙游远，宫中御座非。
<br>最悲帷幄侍，不复未明衣。
<br>
<br>仁宗皇帝挽辞四首
<br>
<br>厌代人间世，收神天上游。
<br>遽然虚玉座，不复望珠旒。
<br>待旦移巾帻，饔人改膳羞。
<br>寻常飞白几，寂寞暗尘浮。
<br>
<br>仁宗皇帝挽辞四首
<br>
<br>同执群方至，因山十月催。
<br>永违天日表，空有肺肝摧。
<br>帐殿流苏卷，铃歌薤露哀。
<br>宫中垂晓轫，西去不更回。
<br>
<br>壬辰寒食
<br>
<br>客思似杨柳，春风千万条。
<br>更倾寒食泪，欲涨冶城潮。
<br>巾发雪争出，镜颜朱早雕。
<br>未知轩冕乐，但欲老渔樵。
<br>
<br>壬戌五月与和叔同游齐安
<br>
<br>缲成白雪桑重绿，割尽黄云稻正青。
<br>它日玉堂挥翰手，芳时同此赋林垧。
<br>
<br>壬戌正月晦与仲元自淮上复至齐安
<br>
<br>风暖柴荆处处开，雪乾沙净水洄洄。
<br>意行却得前年路，看尽梅花看竹来。
<br>
<br>壬子偶题
<br>
<br>黄尘投老倦匆匆，故绕盆池种水红。
<br>落日欹眠何所忆，江湖秋梦橹声中。
<br>
<br>日出堂上饮
<br>
<br>日出堂上饮，日西未云休。
<br>主人笑而歌，客子叹以愀。
<br>指此堂上柱，始生在岩幽。
<br>雨露饱所滋，凌云亦千秋。
<br>所托愿求久，何言值君收。
<br>乃令卑湿地，百蚁上穷锼。
<br>丹青空外好，镇压已堪忧。
<br>为君重去之，不使一蚁留。
<br>蚁力虽云小，能生万蚍蜉。
<br>又能高其础，不尔继者稠。
<br>语客且勿然，百年等浮沤。
<br>为客当酌酒，何豫主人谋。
<br>
<br>日西
<br>
<br>日西阶影转梧桐，帘卷青山簟半空。
<br>金鸭火销沈水冷，悠悠残梦鸟声中。
<br>
<br>荣上人遽欲归以诗留之
<br>
<br>道人传业自天台，千里翛然赴感来。
<br>梵行毗沙为外护，法筵灵曜得重开。
<br>已能为我迂神足，便可随方长圣胎。
<br>肯顾北山如慧约，与公西崦斸莓苔。
<br>
<br>如归亭顺风
<br>
<br>春江窈窈来无地，飞帆浩浩穷天际。
<br>朝天吴川夕霅溪，回首乔林吹岸荠。
<br>柁师高卧自啸歌，戏彼挽舟行复止。
<br>人生万事反衍多，道路後先能几何。
<br>
<br>汝瘿和王仲仪
<br>
<br>汝水出山险，汝民多病瘿。
<br>或如鸟粻满，或若猿嗛并。
<br>女惭高掩襟，男大阔裁领。
<br>饮水疑注壶，吐词侔有梗。
<br>樗里既已闻，杜预亦不幸。
<br>秦人号智囊，吴瓠挂狗颈。
<br>（左月右三个田）（左月右鬼）常柱颐，伶仃安及胫。
<br>祗欲仰问天，无由俯窥井。
<br>挟带岁月深，冒犯风霜冷。
<br>厌恶虽自知，剖割且谁肯。
<br>不惟羞把镜，仍亦愁吊影。
<br>内疗烦羊靥，外砭废针颖。
<br>在木曰楠榴，刳之可曰皿。
<br>此诚无所用，既有何能屏。
<br>膨脝厕元首，臃肿异胪顶。
<br>难将面目施，可与胞胎逞。
<br>贤哉临汝守，世德调金鼎。
<br>尝俗虽丑乖，教令日修整。
<br>风土恐随改，晨昏忧虑省。
<br>傥欲觐慈颜，名城不难请。
<br>
<br>辱井
<br>
<br>结绮临春草一丘，尚残宫井戒千秋。
<br>奢淫自是前王耻，不到龙沈亦可羞。
<br>
<br>入瓜步望扬州
<br>
<br>落日平林一水边，芜城掩映只苍然。
<br>白头追想当时事，幕府青衫最少年。
<br>
<br>入塞
<br>
<br>荒云凉雨水悠悠，鞍马东西鼓吹休。
<br>尚有燕人数行泪，回身却望塞南流。
<br>
<br>若耶溪归兴
<br>
<br>若耶溪上踏莓苔，兴罢张帆载酒回。
<br>汀草岸花浑不见，青山无数逐人来。
<br>
<br>塞翁行
<br>
<br>塞翁少小垄上锄，塞翁老来能捕鱼。
<br>鱼长如人水满眼，桑柘死尽生芙蕖。
<br>汉家新堤广能筑，胡儿壮马休南牧。
<br>北风卷却波浪声，只放田车行轣辘。
<br>
<br>三品石
<br>
<br>草没苔侵弃道周，误恩三品竟何酬。
<br>国亡今日顽无耻，似为当年不与谋。
<br>
<br>三月十日韩子华招饮归城
<br>
<br>清明晓赴韩侯家，自买白杏丁香花。
<br>雀眼涂金银篾笼，贮在当庭呼舞娃。
<br>舞娃聊捧笑向客，不顾插坏新乌纱。
<br>朝来我舍报生子，贺劝大白浮红霞。
<br>酒狂有持梧桐板，暴谑一似渔阳挝。
<br>袒惕击鼓祢处士，当时偶脱猛虎牙。
<br>褊衷不容又何益，鹦鹉洲上空蒹葭。
<br>
<br>三战败不羞
<br>
<br>三战败不羞，一官迁辄喜。
<br>古人思慰亲，愧辱宁在己。
<br>於陵避兄食，织屦仰妻子。
<br>思义有相权，洁身非至理。
<br>
<br>散策
<br>
<br>散策东冈亦已劳，横塘西转有亭皋。
<br>絮飞度屋何许柳，花落填沟无数桃。
<br>
<br>散发一扁舟
<br>
<br>散发一扁舟，夜长眠屡起。
<br>秋水泻明河，迢迢藕花底。
<br>爱此露的皪，复怜云绮靡。
<br>谅无与歌弦，幽独亦可喜。
<br>
<br>桑
<br>
<br>溪桥接桑畦，钓笼晓群过。
<br>今朝去何早，向晚蚕恐饿。
<br>
<br>僧德殊家水帘求予咏
<br>
<br>淙淙万音落石颠，皎皎一派当檐前。
<br>清风高吹鸾鹤唳，白日下照蛟龙涎。
<br>浮云妆额自能卷，缺月琢钩相与县。
<br>朱门试问幽人价，翡翠鲛绡不直钱。
<br>
<br>山陂
<br>
<br>山陂院落今挼种，城郭楼台已敦灯。
<br>白发逢春唯有睡，睡间啼鸟亦生憎。
<br>
<br>山鸡
<br>
<br>山鸡照渌水，自爱一何愚。
<br>文采为世用，适足累形躯。
<br>
<br>山居杂言
<br>
<br>法和衣钵过南华，正叶传师萃一花。
<br>胜地雾迷淮水石，望星人指楚天涯。
<br>数千松倚西山老，七百僧悲去路赊。
<br>一片苍苔涅盘石，至今缭遶白云遮。
<br>
<br>山前
<br>
<br>山前溪水涨潺潺，山後云埋不见山。
<br>不趁雨来耕水际，即穿云去卧山间。
<br>
<br>山田久欲折
<br>
<br>山田久欲折，秋至尚求雨。
<br>妇女喜秋凉，踏车多笑语。
<br>朔云卷众水，惨淡吹平楚。
<br>横陂与直堑，疑即没洲渚。
<br>霍霍反照中，散丝鱼几缕。
<br>鸿蒙不可问，且往知何许。
<br>欹眠露下舸，侧见星月吐。
<br>龙骨已呕哑，田家真作苦。
<br>
<br>山行
<br>
<br>出写清浅景，归穿苍翠阴。
<br>平头均楚制，长耳嗣吴吟。
<br>暮岭已佳色，寒泉仍好音。
<br>谁同此真意，倦鸟亦幽寻。
<br>
<br>山樱
<br>
<br>山樱抱石荫松枝，比并余花发最迟。
<br>赖有春风嫌寂寞，吹香渡水报人知。
<br>
<br>山中
<br>
<br>随月出山去，寻云相伴归。
<br>春晨花上露，芳气著人衣。
<br>
<br>商鞅
<br>
<br>自古驱民在信诚，一言为重百金轻。
<br>今人未可非商鞅，商鞅能令政必行。
<br>
<br>上南冈
<br>
<br>暮坞屋荒凉，寒陂水清浅。
<br>捐书息微倦，委辔随小蹇。
<br>偶攀黄黄柳，却望青青巘。
<br>幽寻复有兴，未觉西林晚。
<br>
<br>上西垣舍人
<br>
<br>共说才高世所珍，诸贤谁敢望光尘。
<br>讨论润色今为美，学问文章老更醇。
<br>赋拟相如真复似，诗看子建的应亲。
<br>仍闻悟主言多直，许史家儿往往嗔。
<br>
<br>上元戏呈贡父
<br>
<br>车马纷纷白昼同，万家灯火暖春风。
<br>别开阊阖壶天外，特起蓬莱陆海中。
<br>尽取繁华供侠少，只分牢落与衰翁。
<br>不知太乙游何处，定把青藜独照公。
<br>
<br>上元夜戏作
<br>
<br>马头乘兴尚谁先，曲巷横街一一穿。
<br>尽道满城无国艳，不知朱户锁婵娟。
<br>
<br>少狂喜文章
<br>
<br>少狂喜文章，颇复好功名。
<br>稍知古人心，始欲老蚕耕。
<br>低徊但志食，邂逅亦专城。
<br>仰惭冥冥士，俯愧扰扰甿。
<br>良夜未遽央，青灯数寒更。
<br>拨书置左右，仰屋慨平生。
<br>
<br>少年见青春
<br>
<br>少年见青春，万物皆妩媚。
<br>身虽不饮酒，乐与宾客醉。
<br>一从鬓上白，百不见可喜。
<br>心肠非故时，更觉日月驶。
<br>闻欢已倦往，得饱还思睡。
<br>春归只如梦，不复悲憔悴。
<br>寄言少年子，努力作春事。
<br>亦勿怪衰翁，衰强自然异。
<br>
<br>邵平
<br>
<br>天下纷纷未一家，贩缯屠狗尚雄夸。
<br>东陵岂是无能者，独傍青门手种瓜。
<br>
<br>射亭
<br>
<br>因射构兹亭，序贤仍阅兵。
<br>庶民观礼教，群寇避威声。
<br>城垒前相壮，溪山势尽倾。
<br>宜哉百里地，浮鼓未尝鸣。
<br>
<br>身闲
<br>
<br>身闲宜晚食，岁晏忌晨兴。
<br>人自嘲便腹，吾方乐曲肱。
<br>睡蛇虽不去，梦虺已无凭。
<br>寄语中林客，思禅病未能。
<br>
<br>神宗皇帝挽辞二首
<br>
<br>将圣由天纵，成能与鬼谋。
<br>聪明初四达，俊乂尽旁求。
<br>一变前无古，三登岁有秋。
<br>讴歌归子启，钦念禹功修。
<br>
<br>神宗皇帝挽辞二首
<br>
<br>城阙宫车转，山林隧路归。
<br>苍梧云未远，姑射露先曦。
<br>玉暗蛟龙蛰，金寒雁鹜飞。
<br>老臣他日泪，湖海想遗衣。
<br>
<br>神物
<br>
<br>神物登天扰可骑，如何孔甲但能羁。
<br>当时若更无刘累，龙意茫然岂得知。
<br>
<br>沈坦之将归溧阳值雨留吾庐久之三首
<br>
<br>天雨萧萧滞茅屋，冷猿秋雁不胜悲。
<br>床床屋漏无乾处，独立苍茫自咏诗。
<br>
<br>沈坦之将归溧阳值雨留吾庐久之三首
<br>
<br>檐两乱淋幔，风悲兰杜秋。
<br>相看更促膝，人老自多愁。
<br>
<br>沈坦之将归溧阳值雨留吾庐久之三首
<br>
<br>片云头上黑，淅淅野风秋。
<br>室妇叹鸣鹳，分为两地愁
<br>
<br>慎县修路者
<br>
<br>畚筑今三岁，康庄始一修。
<br>何言野人意，能助令君忧。
<br>肋力非无补，论心岂有求。
<br>十年空志食，因汝起予羞。
<br>
<br>生日次韵南郭子二首
<br>
<br>救黥医劓世无方，断简陈编付药房。
<br>祝我寿龄君好语，毗耶一夜满城香。
<br>
<br>生日次韵南郭子二首
<br>
<br>寒逼清枝故有梅，草堂先对白头开。
<br>残骸已若鸡年梦，犹见骚人几度来。
<br>
<br>省兵
<br>
<br>有客语省兵，兵省非所先。
<br>方今将不择，独以兵乘边。
<br>前攻已破散，後距方完坚。
<br>以众亢彼寡，虽危犹幸全。
<br>将既非其才，议又不得专。
<br>兵少败孰继，胡来饮秦川。
<br>万一虽不尔，省兵当何缘。
<br>骄惰习已久，去归岂能田。
<br>不田亦不桑，衣食犹兵然。
<br>省兵岂无时，施置有後前。
<br>王功所由起，古有七月篇。
<br>百官勤俭慈，劳者已息肩。
<br>游民慕草野，岁熟不在天。
<br>择将付以职，省兵果有年。
<br>
<br>省中二首
<br>
<br>万事悠悠心自知，强颜於世转参差。
<br>移床独卧秋风里，静看蜘蛛结网丝。
<br>
<br>省中二首
<br>
<br>大梁春雪满城泥，一马常瞻落日归。
<br>身世自知还自笑，悠悠三十九年非。
<br>
<br>省中沈文通厅事
<br>
<br>竹上秋风吹网丝，角门常闭吏人稀。
<br>萧萧一榻卷书坐，直到日斜骑马归。
<br>
<br>圣贤何常施
<br>
<br>圣贤何常施，所遇有伸屈。
<br>曲士守一隅，欲以齐万物。
<br>丧非不欲富，言为南宫出。
<br>世无子有子，谁敢救其失。
<br>
<br>圣俞为狄梁公孙作诗要予同作
<br>
<br>虎豹不食子，鸱枭不乘雄。
<br>人恶甚鸟兽，吾能与成功。
<br>爱有以计留，去有势不容。
<br>吾谋适合意，几亦齿奸锋。
<br>时恩沦九泉，褒取异代忠。
<br>堂堂社稷臣，近世孰如公。
<br>空使苗裔孙，称扬得诗翁。
<br>一读亦使我，慨然想余风。
<br>
<br>诗呈节判陆君
<br>
<br>中郎笔墨妙他年，晚与君游喜象贤。
<br>款款故情初未憖，飘飘新句总堪传。
<br>英才但未遭文举，明主宁当弃浩然。
<br>投赠临分加组丽，小诗能不强雕镌。
<br>
<br>诗奉送觉之奉使东川
<br>
<br>三秋不见每惓惓，握手山林复怅然。
<br>後会敢期黄考日，相看且度白鸡年。
<br>畏途石栈王尊驭，荣路金门祖逖鞭。
<br>一代官仪新藻拂，得瞻宸宇想留连。
<br>
<br>石竹花
<br>
<br>麝香眠後露檀匀，绣在罗衣色未真。
<br>斜倚细丛如有恨，冷摇数朵欲无春。
<br>
<br>石竹花
<br>
<br>退公诗酒乐华年，欲取幽芳近绮筵。
<br>种玉乱抽青节瘦，刻缯轻染绛花圆。
<br>风霜不放飘零早，雨露应从爱惜偏。
<br>已向美人衣上绣，更留佳客赋婵娟。
<br>
<br>石竹花
<br>
<br>春归幽谷始成丛，地面芬敷浅浅红。
<br>车马不临谁见赏，可怜亦解度春度。
<br>
<br>食黍行
<br>
<br>周公兄弟相杀戮，李斯父子夷三族。
<br>富贵常多患祸婴，贫贱亦复难为情。
<br>身随衣食南与北，至亲安能常在侧。
<br>谓言黍熟同一炊，欻见陇上黄离离。
<br>游人中道忽不返，从此食黍还心悲。
<br>
<br>史教授独善堂
<br>
<br>湖海十年旧，林塘三亩余。
<br>静非谈者隐，贫胜富人居。
<br>列鼎亦何有，幅巾聊自如。
<br>犹应不独善，学子满阶除。
<br>
<br>始与韩玉汝相近居遂相与游今居复相近而两家子唱和诗相属因有此作
<br>
<br>羁旅儿童得近邻，相知邂逅即情亲。
<br>当时岂意两家子，此地更为同社人。
<br>勋业弹冠知白首，文章投笔让青春。
<br>万金虽愧君多产，比我渊明亦未贫。
<br>
<br>世故
<br>
<br>世故纷纷漫白头，欲寻归路更迟留。
<br>锺山北绕无穷水，散发何时一钓舟。
<br>
<br>世上
<br>
<br>范蠡五湖收远迹，管宁沧海寄余生。
<br>可怜世上风波恶，最有仁贤不敢行。
<br>
<br>世事
<br>
<br>世事一何稠，论心日已偷。
<br>尚蒙今士笑，宜见古人羞。
<br>老圃聊须问，良田亦欲求。
<br>非关畏黻冕，无责易身修。
<br>
<br>示安大师
<br>
<br>道人深北山为家，宴坐白露眠苍霞。
<br>手扶梲杖虽老矣，走险尚可追麏麚。
<br>踞堂俯视何所有，窈窕樛木垂榠樝。
<br>深寻石路仍有栗，持以馈我因烹茶。
<br>
<br>示宝觉
<br>
<br>宿两转歊烦，朝云拥清迥。
<br>萧萧碧柳软，脉脉红蕖靓。
<br>默卧如有怀，荒乘岂无兴。
<br>幽人适过我，共取墙阴径。
<br>
<br>示宝觉二首
<br>
<br>火暖窗明粥一盂，晨兴相对寂无鱼。
<br>超然圣寺山林外，别有禅天好净居。
<br>
<br>示宝觉二首
<br>
<br>重将坏色染衣裙，共卧锺山一坞云。
<br>客舍黄粱今始熟，鸟残红柿昔曾分。
<br>
<br>示报宁长老
<br>
<br>白下亭东鸣一牛，山林陂巷净高秋。
<br>新营枣棫我檀越，曾悟布毛谁比丘。
<br>
<br>示蔡天启三首
<br>
<br>蔡子勇成癖，能骑生马驹。
<br>銛锋莹鷿鹈，价重百砗磲。
<br>脱身事幽讨，禅愈只晏如。
<br>划然变轩昂，慎勿学哥舒。
<br>
<br>示蔡天启三首
<br>
<br>蔡子勇成癖，剑可万人敌。
<br>读书百纸过，颖锐物不隔。
<br>开口取将相，志气方自得。
<br>偪仄何偪仄，未见有一获。
<br>萧条两翅蓬蒿下，未能生彼升天翼。
<br>焉能学堂上燕，绚练新羽翮。
<br>
<br>示蔡天启三首
<br>
<br>身著青衫骑恶马，日驰三百尚嫌迟。
<br>心源落落堪为将，却是君王未备知。
<br>
<br>示长安君
<br>
<br>少年离别意非轻，老去相逢亦怆情。
<br>草草杯盘供笑语，昏昏灯火话平生。
<br>自怜湖海三年隔，又作尘沙万里行。
<br>欲问後期何日是，寄书尘见雁南征。
<br>
<br>示道光及安大师
<br>
<br>春日载阳，陟彼高冈。
<br>乐彼之园，维水泱泱。
<br>维笋及蒲，既生既育。
<br>拚飞维鸟，集于灌木。
<br>嘤其鸣矣，乱我世曲。
<br>有怀二人，在彼空谷。
<br>既往既来，独寐寤宿。
<br>陟则在巘，或降于阿。
<br>瞻望弗及，伤如之何。
<br>
<br>示道原
<br>
<br>久不在城市，少留心怅然。
<br>幽芳可揽结，伫子饮云泉。
<br>
<br>示德逢
<br>
<br>先生贫敝古人风，沔想柴桑在眼中。
<br>怜愍鸡豚非孟子，勤劳禾黍信周公。
<br>深藏组丽三千牍，静占宽闲五百弓。
<br>处世但令心自可，相知何藉一刘龚。
<br>
<br>示董伯懿
<br>
<br>穿桥度堑只闲行，咏石嘲花亦漫成。
<br>嚼蜡已能忘世味，画脂那更惜时名。
<br>长干里北寒山紫，白下门西野水明。
<br>此地一廛须卜筑，故人他日访柴荆。
<br>
<br>示耿天骘
<br>
<br>挟策能伤性，捐书可尽年。
<br>弦歌无旧习，香火有新缘。
<br>白土长冈路，朱湖小洞天。
<br>望公时顾我，於此畅幽悁。
<br>
<br>示公佐
<br>
<br>残生伤性老枕书，年少东来复起予。
<br>各据槁梧同不寐，偶然闻雨落阶除。
<br>
<br>示黄吉甫
<br>
<br>三山半落青天外，势比凌歊宋武台。
<br>尘世难逢开口笑，生前相遇且衔杯。
<br>
<br>示李叔时二首
<br>
<br>知子鸣弦意在山，一官聊复戏人间。
<br>能为白下东南尉，藜杖缁巾得往还。
<br>
<br>示李叔时二首
<br>
<br>千山访我几摧輈，清坐来看十日留。
<br>势利白头何足道，古人倾盖有绸缪。
<br>
<br>示平甫弟
<br>
<br>汴渠西受昆仑水，五月奔湍射黄矢。
<br>高淮夜入忽倒流，碕岸相看欲生嘴。
<br>万樯如山矻不动，嗟我仲子行亦止。
<br>自闻留连且一月，每得问讯犹千里。
<br>老工取河天上落，伏砾邅沙卷无底。
<br>土桥立马望城东，数日知有相逢喜。
<br>墙隅返照媚槐谷，池面过雨苏篁苇。
<br>欣然把手相与闲，所愿此时无一诡。
<br>岂无他忧能老我，付与天地从今始。
<br>闭门为谢载酒人，外慕纷纷吾已矣。
<br>
<br>示四妹
<br>
<br>孟光求嬁得梁鸿，无下相随不讳穷。
<br>卓荦才名今日事，萧条门巷古人风。
<br>五噫尚与时多忤，一笑兼忘我屡空。
<br>六月尘沙不札贷，泫然搔首又西东。
<br>
<br>示王铎主簿
<br>
<br>君正忙时我正闲，如何同得到锺山。
<br>夷门二十年前事，回首黄尘一梦间。
<br>
<br>示无外
<br>
<br>支颐横口语，椎髻曲肱眠。
<br>莫问谁宾主，安知汝辈年。
<br>邻鸡生午寂，幽草弄秋妍。
<br>却忆东窗簟，蛮藤故宛然。
<br>
<br>示杨德逢
<br>
<br>我行其野，春日迟迟。
<br>有苑者柳，在水之湄。
<br>有鸣仓庚，岂曰不时。
<br>求其友声，颉之颃之。
<br>嗟我怀人，何日忘之。
<br>六日不檐，方何为期。
<br>期逝不至，我心西悲。
<br>跂予望之，其室则迩。
<br>一者之来，我心则喜。
<br>我之怀矣，升彼虚矣。
<br>爱而不见，云何吁矣。
<br>
<br>
<br>
<br>
<br>
<br>
<br>示永庆院秀老 
<br>禅房借枕得重欹，陈迹翛然尚有诗。
<br>嗟我与公皆老矣，拂天松柏见栽时。
<br>
<br>示俞处士
<br>
<br>鲁山眉宇人不见，只有歌辞来向东。
<br>借问楼前踏于蒍，何如云卧唱松风。
<br>
<br>示俞秀老
<br>
<br>缭绕山如涌翠波，人家一半在烟萝。
<br>时丰笑语春声早，地僻追寻野兴多。
<br>窣堵朱甍开北向，招提素脊隐西阿。
<br>暮年要与君携手，处处相烦作好歌。
<br>
<br>示俞秀老二首
<br>
<br>不见故人天际舟，小亭残日更回头。
<br>缲成白雪三千丈，细草孤云一片愁。
<br>
<br>示俞秀老二首
<br>
<br>君诗何以解人愁，初日红蕖碧水流。
<br>未怕元刘妨独步，每思陶谢与同游。
<br>
<br>示元度
<br>
<br>今年锺山南，随分作园囿。
<br>凿池构吾庐，碧水寒可漱。
<br>沟西雇丁壮，担土为培塿。
<br>扶疏三百株，莳梀最高茂。
<br>不求鵷鶵实，但取易成就。
<br>中空一丈地，斩木令结构。
<br>五楸东都来，斸以遶檐溜。
<br>老来厌世语，深卧塞门窦。
<br>赎鱼与之游，喂鸟见如旧。
<br>独当邀之子，商略终宇宙。
<br>更待春日长，黄鹂弄清昼。
<br>
<br>试茗泉
<br>
<br>此泉地何偏，陆羽曾未阅。
<br>坻沙光散射，窦乳甘潜泄。
<br>灵山不可见，嘉草何由啜。
<br>但有梦中人，相随掬明月。
<br>
<br>试院中
<br>
<br>少时操笔坐中庭，子墨文章颇自轻。
<br>圣世选材终用赋，白头来此试诸生。
<br>
<br>试院中
<br>
<br>白发无聊病更侵，移床卧竹向秋阴。
<br>朝来雁背西风急，吹折江湖万里心。
<br>
<br>试院中
<br>
<br>咫尺淹留可奈何，东西虚共一姮娥。
<br>阶前枣树应摇落，此夜清光得几多。
<br>
<br>试院中
<br>
<br>青灯照我梦城西，坐上传觞把菊枝。
<br>忽忽觉来头更白，隔墙闻语趁朝时。
<br>
<br>试院中
<br>
<br>萧萧疏雨吹檐角，噎噎暝蛩啼草根。
<br>闲却荒庭归未得，一灯明灭照黄昏。
<br>
<br>适意
<br>
<br>一灯相伴十余年，旧事陈言知几编。
<br>到了不如无累後，困来颠倒枕书眠。
<br>
<br>收盐
<br>
<br>州家飞符来比栉，海中收盐今复密。
<br>穷囚破屋正嗟郗，吏兵操舟去复出。
<br>海中诸岛古不毛，岛夷为生今独劳。
<br>不煎海水饿死耳，谁肯坐守无亡逃。
<br>尔来贼盗往往有，劫杀贾客沈其艘。
<br>一民之生重天下，君子忍与争秋毫。
<br>
<br>书八功德水庵
<br>
<br>幽独若可厌，真实为可喜。
<br>见山不碍目，闻水不逆耳。
<br>翛然无所为，自得而已矣。
<br>
<br>书陈祈兄弟屋壁
<br>
<br>千里归来倦宦身，欲寻田宅豫求邻。
<br>能将孝友传家世，乡邑如君更几人。
<br>
<br>书定林院窗
<br>
<br>道人今辍讲，卷祴寄松萝。
<br>说波罗密，当如习气何。
<br>
<br>书定林院窗
<br>
<br>竹鸡呼我出华胥，起灭篝灯拥燎炉。
<br>试问道人何所梦，但言浑忘不言无。
<br>
<br>书何氏宅壁
<br>
<br>有兴提鱼就公煮，此言虽在已三年。
<br>皖灊终负幽人约，空对湖山坐惘然？
<br>
<br>书湖阴先生壁二首
<br>
<br>茆檐长扫静无苔，花木成畦手自栽。
<br>一水护田将绿绕，两山排闼送青来。
<br>
<br>书湖阴先生壁二首
<br>
<br>桑条索漠栋花繁，风敛余香暗度垣。
<br>黄鸟数声残午梦，尚疑身属半山园。
<br>
<br>书会别亭
<br>
<br>西城路，居人送客西归处。
<br>年年借问去何时，今日扁舟从此去。
<br>春风吹花落高枝，飞来飞去不自知。
<br>路上行人亦如此，应有重来此处时。
<br>
<br>书静照禅师塔
<br>
<br>简老已归黄土陌，渊师今作白头翁。
<br>百忧三十余年事，陈迹山林草野中。
<br>
<br>书任村马铺
<br>
<br>儿童系马黄河曲，近岸河流如可掬。
<br>任村炊米朝食鱼，日暮荥阳驿中宿。
<br>投老经过身独在，当时洲渚今平陆。
<br>秫黍冥冥十数家，仰视荒蹊但乔木。
<br>冰盘鱠美客自知，起看白水还东驰。
<br>尔来百口皆年少，归与何人共此悲。
<br>
<br>书汜水关寺壁
<br>
<br>汜水鸿沟楚汉间，跳兵走马百重山。
<br>如何咫尺商於地，便有园公绮季闲。
<br>
<br>书堂
<br>
<br>乌石冈头上冢归，柘冈西畔下书帷。
<br>辛夷花发白如雪，万国春风庆历时。
<br>
<br>叔孙通
<br>
<br>先生秦博士，秦礼颇能熟。
<br>量主欲有为，两生皆不欲。
<br>草具一王仪，群豪果知肃。
<br>黄金既遍赐，短衣衣已续。
<br>儒术自此凋，何为反初服。
<br>
<br>殊胜渊师八十余因见访问之近来如何答曰随缘而已至示寂作是诗
<br>
<br>寄托荒山鬼与邻，一生黄卷不离身。
<br>百年薪尽随缘去，莫学缁郎更误人。
<br>
<br>舒州被召试不赴偶书
<br>
<br>戴盆难与望天兼，自怪虚名亦自嫌。
<br>槁壤太牢俱有味，可能蚯蚓独清廉。
<br>
<br>舒州七月十一日雨
<br>
<br>行看舒气来方勇，卧听秋声落竟悭。
<br>淅沥未生罗豆水，苍茫空失皖公山。
<br>火耕又见无遗种，肉食何妨有厚颜。
<br>巫祝万端曾不救，只疑天赐雨工闲。
<br>
<br>双庙
<br>
<br>两公天下骏，无地与腾骧。
<br>就死得处所，至今犹耿光。
<br>中原擅兵革，昔日几侯王。
<br>此独身如在，谁令国不亡。
<br>北风吹树急，西日照窗凉。
<br>志士千年泪，泠然落奠觞。
<br>
<br>谁将
<br>
<br>谁将石黛染春潮，复捻黄金作柳条。
<br>西崦东沟从此好，笋舆追我莫辞遥。
<br>
<br>司马迁
<br>
<br>孔鸾负文章，不忍留枳棘。
<br>嗟子刀锯间，悠然止而食。
<br>成书与後世，愤悱聊自释。
<br>领略非一家，高辞殆天得。
<br>虽微樊父明，不失孟子直。
<br>彼欺以自私，岂啻相十百。
<br>
<br>思北山
<br>
<br>日日思北山，而今北山去。
<br>寄语白莲庵，迎我青松路。
<br>
<br>思古
<br>
<br>古之士方穷，材行已云贵。
<br>大臣公听采，左右不得蔽。
<br>或从蒿藜间，人据廊庙势。
<br>小夫不敢望，云我非其汇。
<br>朝游儁者羞，暮出逢者避。
<br>所以後世愚，人人愿高位。
<br>
<br>思王逢原
<br>
<br>自吾失逢原，触事辄愁思。
<br>岂独为故人，抚心良自悲。
<br>我善孰相我，孰知我瑕疵。
<br>我思谁能谋，我语听者谁。
<br>朝出一马驱，暝归一马驰。
<br>驰驱不自得，谈笑强追随。
<br>仰屋卧太息，起行涕淋漓。
<br>念子冢上土，草茅已纷披。
<br>婉婉妇且少，茕茕一女嫠。
<br>高义动闾里，尚闻致财赀。
<br>嗟我衣冠朝，略能具饘糜。
<br>葬祭无所助，哀颜亦何施。
<br>闻妇欲北返，跂予常望之。
<br>寒汴已闭口，此行又参差。
<br>又说当产子，产子知何时。
<br>贤者宜有後，固当梦熊罴。
<br>天方不可恃，我愿适在兹。
<br>我疲学更误，与世不相宜。
<br>宿昔心已许，同冈结茅茨。
<br>此事今已矣，已矣尚谁知。
<br>渺渺江与潭，茫茫山与陂。
<br>安能久窃食，终负故人期。
<br>
<br>思王逢原三首
<br>
<br>布衣阡陌动成群，卓荦高才独见君。
<br>杞梓豫章蟠绝壑，骐驎騕褭跨浮云。
<br>行藏已许终身共，生死那知半路分。
<br>便恐世间无妙质，鼻端从此罢挥斤。
<br>
<br>思王逢原三首
<br>
<br>蓬蒿今日想纷披，冢上秋风又一吹。
<br>妙质不为平世得，微言唯有故人知。
<br>庐山南堕当书案，湓水东来入酒巵。
<br>陈迹可怜随手尽，欲欢无复似当时。
<br>
<br>思王逢原三首
<br>
<br>百年相望济时功，岁路何知向此穷。
<br>鹰隼奋飞凰羽短，骐驎埋没马群空。
<br>中郎旧业无儿付，康子高才有妇同。
<br>想见江南原上墓，树枝零落纸钱风。
<br>
<br>四皓二首
<br>
<br>四皓秦汉时，招招莫能致。
<br>紫芝可以饱，粱肉非所嗜。
<br>谷广水涣涣，山长云泄泄。
<br>与其贵而拘，不若贱而肆。
<br>
<br>四皓二首
<br>
<br>秦敺九州逃，知力起经纶。
<br>重利诱众策，颇知聚秦民。
<br>颓然此四老，上友千载魂。
<br>采芝商山中，一视汉与秦。
<br>灵珠在泥沙，光景不可昏。
<br>道德虽避世，余风回至尊。
<br>嫡孽一朝正，留侯果如言。
<br>出处但有礼，废兴岂所存。
<br>
<br>四月果
<br>
<br>一春强半勒花风，几日园林几树红。
<br>汲汲追攀常恨晚，纷纷吹洗忽成空。
<br>行看果下苍苔地，已作人间白发翁。
<br>岂惜解鞍留夜饮，此身醒醉与谁同。
<br>
<br>汜水寄和甫
<br>
<br>虎牢关下水逶迤，想汝飘然过此时。
<br>洒血只添波浪起，脱身难借羽翰追。
<br>留连厚禄非朝隐，乘隔残年更土思。
<br>已卜冶城三亩地，寄声知我有归期。
<br>
<br>松间
<br>
<br>偶向松间觅旧题，野人休诵北山移。
<br>丈夫出处非无意，猿鹤从来不自知。
<br>
<br>松江
<br>
<br>宛宛虹霓堕半空，银河直与此相通。
<br>五更缥缈千山月，万里凄凉一笛风。
<br>鸥鹭稍回青霭外，汀洲时起绿芜中。
<br>骚人自欲留坐句，忽忆君诗思已穷。
<br>
<br>松江
<br>
<br>来时还似去时天，欲道来时已惘然。
<br>只有松江桥下水，无情长送去来船。
<br>
<br>宋城道中
<br>
<br>都城花木久知春，北路余寒尚中人。
<br>宿草连云青未得，东风无赖只惊尘。
<br>
<br>宋中道挽辞
<br>
<br>文史传家学，声名动帝除。
<br>兰堂空作赋，金匮不雠书。
<br>胜事悲畴昔，清谈想绪余。
<br>吹箫索上去，归国有魂车。
<br>
<br>送悲如晦宰吴江
<br>
<br>霜泽与天杳，旁临无限情。
<br>他时散发处，最爱垂虹亭。
<br>飘然平生游，舍我戴吴星。
<br>欲往独不得，都门看扬舲。
<br>到县问疾苦，为予求所经。
<br>当知耕牧地，往往茭蒲青。
<br>三江断其二，洚水何由宁。
<br>微子好古者，此歌尚谁听。
<br>
<br>送别韩虞部
<br>
<br>客舍街南初著巾，与君兄弟即相亲。
<br>当年岂意两家子，今日更为同社人。
<br>京洛风尘嗟阻阁，江湖杯酒惜逡巡。
<br>归帆岭北茫茫水，把手何时寂寞滨。
<br>
<br>送潮州吕使君
<br>
<br>韩君揭阳居，戚嗟与死邻。
<br>吕使揭阳去，笑谈面生春。
<br>当复进赵子，诗书相讨论。
<br>不必移鳄鱼，诡怪以疑民。
<br>有若大颠者，高材能动人。
<br>亦勿与为礼，听之汩彝伦。
<br>同朝叙朋友，异姓接婚姻。
<br>恩义乃独厚，怀哉余所陈。
<br>
<br>送陈谔
<br>
<br>有司昔者患不公，糊名誊书今故密。
<br>论才相若子独弃，外物有命真难必。
<br>乡闾孝友莫如子，我愿卜邻非一日。
<br>朱门奕奕行多惭，归矣无为恶蓬荜。
<br>
<br>送陈景初
<br>
<br>惨淡淮山水墨秋，行人不饮奈离愁。
<br>药囊直入长安市，谁识柴车载伯休。
<br>
<br>送陈景初金陵持服举族贫病烦君药石之功
<br>
<br>举族贫兼病，烦君药石功。
<br>长安何日到，一一问归鸿。
<br>
<br>送陈靖中舍归武陵
<br>
<br>知君欲上武陵溪，水自东流人自西。
<br>到日桃花应已谢，想君应不为花迷。
<br>
<br>送陈令
<br>
<br>长溪流水碧潺潺，古木苍藤暗两山。
<br>把臂道人今在否，长官白首尚人间。
<br>
<br>送陈舜俞制科东归
<br>
<br>诸贤发策未央宫，独得菑川一老翁。
<br>曲学暮年终汉相，高谈平日漫周公。
<br>君今壮岁收科第，我欲它时看事功。
<br>闻说慨然真有意，赠行聊似古人风。
<br>
<br>送程公辟得谢归姑苏
<br>
<br>东归行路叹贤哉，碧落新除宠上才。
<br>白傅林塘传画去，吴王花鸟入诗来。
<br>唱酬自有微之在，谈笑应容逸少陪。
<br>除此两翁相见外，不知三径为谁开。
<br>
<br>送程公辟守洪州
<br>
<br>画船插帜摇秋光，鸣铙传鼓水洋洋。
<br>豫章太守吴郡郎，行指斗牛先过乡。
<br>乡人出孰航酒浆，炰龟鱠鱼炊稻粱。
<br>芡头肥大菱腰长，釂酬喧呼坐满床。
<br>怪君三年寓瞿塘，又驱传马登太行。
<br>缨旄脱尽归大梁，翻然出走天南疆。
<br>九江左投贡与辛，扬澜吹漂浩无旁。
<br>老蛟戏水风助狂，盘滑忽坼千丈强。
<br>君闻此语悲慨慷，迎吏乃前持一觞。
<br>鄙州历选多俊良，镇抚时有诸侯王。
<br>拂天高阁朱鸟翔，西山蟠绕鳞鬣苍。
<br>下视城堑真金汤，雄楼杰屋郁相望。
<br>中户尚有千金藏，漂田种杭出穰穰。
<br>沉檀珠犀杂万商，大舟如山起牙樯，
<br>输泻交广流荆扬。轻裾利屣列名倡，
<br>春风蹋遥能断肠。平湖湾坞烟渺茫，
<br>树石珍怪花草香。幽处往往闻笙簧，
<br>地灵人秀古所臧。胜兵可使酒可尝，
<br>十州将吏随低昂，谈笑指麾回雨阳。
<br>非君才高力方刚，岂得跨有此一方，
<br>无为听客欲沾裳。使君谢吏趣治装，
<br>我行乐矣未渠央。
<br>
<br>送春
<br>
<br>武陵山下朝买船，风吹宿雾山花鲜。
<br>万家笑语横青天，绮窗罗暮舞婵娟。
<br>小鬟折花叩船舷，玉琖写酒酬金钱。
<br>朱梦飞动浮云巘，天外筦箫来宛转。
<br>断桥人行夕阳路，楼观琉璃影中见。
<br>酡颜未分骅骝催，烛人坐客犹徘徊。
<br>岂知阊阖门边住，春尽不见芳菲开。
<br>日月纷纷车走坂，少年意气何由挽。
<br>洞庭浪与天地白，尘昏万里东浮眼。
<br>黑貂裘敝归几时，相见绿树啼黄鹂。
<br>荣华俯仰忧患随，命驾吾与高人期。
<br>
<br>送纯甫如江南
<br>
<br>青溪看汝始蹁跹，兄弟追随各少年。
<br>壮尔有行今纳妇，老吾无用亦求田。
<br>初来淮北心常折，却望江南眼更穿。
<br>此去还知苦相忆，归时快马亦须鞭。
<br>
<br>送崔左藏之广东
<br>
<br>怪石巉巉上泬寥，昔人於此奏箫韶。
<br>水清但有嘉鱼出，风暖何曾毒草摇。
<br>今日掩留君按节，当时嬉戏我垂髫。
<br>因寻旧政询遗老，为作新诗变俚谣。
<br>
<br>送道光法师住持灵岩
<br>
<br>灵岩开辟自何年，草木神奇鸟兽仙。
<br>一路紫苔通窅窱，千崖青霭落潺湲。
<br>山只啸聚荒禅室，象众低摧想法筵。
<br>雪足莫辞重趼往，东人香火有因缘。
<br>
<br>送邓监簿南归
<br>
<br>不见骊塘路，茫然四十春。
<br>长为异乡客，每忆故时人。
<br>水阅公三世，云浮我一身。
<br>濠梁送归处，握手但悲辛。
<br>
<br>送邓监簿南归
<br>
<br>不见骊塘路，茫然四十春。
<br>长为异乡客，每忆故时人。
<br>水阅公三世，云浮我一身。
<br>濠梁送归处，握手但悲辛。
<br>
<br>送丁廓秀才归汝阴
<br>
<br>风驶柳条乾，驼裘未胜寒。
<br>殷懃陌上日，为客暖征鞍。
<br>
<br>送丁廓秀才归汝阴二首
<br>
<br>好去翩然丁令威，昔人且在不应非。
<br>淮云岂与辽天阔，想复留情故一归。
<br>
<br>送丁廓秀才归汝阴二首
<br>
<br>西州行路日萧条，执手伤怀不自聊。
<br>故子故乡终念返，岂能无意冶城潮。
<br>
<br>送董伯懿归吉州
<br>
<br>我来以丧归，君至因谪徙。
<br>苍黄忧患中，邂逅遇於此。
<br>去年服初除，听赦相助喜。
<br>看君数归月，但屈两三指。
<br>茫然冬更秋，一笑非愿始。
<br>篮舆杨柳下，明月芙蕖水。
<br>僮饥屡闚门，客罢方隐几。
<br>是非评众诗，成败断前史。
<br>时时对奕石，漫浪争生死。
<br>送迎皆幅巾，设食但陈米。
<br>亦曾戏篇章，挥翰疾蒿矢。
<br>君豪才有余，我老惫先止。
<br>东城景阳陌，南望长干紫。
<br>欲斸三亩蔬，於焉寄残齿。
<br>经过计後日，唱和犹在耳。
<br>新恩忽舍我，欣怅生彼己。
<br>江湖北风帆，捩柂即千里。
<br>相逢知何时，莫惜缣与纸。
<br>
<br>送董传
<br>
<br>悠悠陇头水，日夜向西流。
<br>行路未云已，归人空复愁。
<br>文章合用世，颜发未惊秋。
<br>一听秦声罢，还来上国游。
<br>
<br>送杜十八之广南
<br>
<br>东南炎海外，寻访又输君。
<br>过岭猿啼暖，贪程马送曛。
<br>清谈消瘴疠，秀句起烟云。
<br>及早来乡荐，朝廷尚右文。
<br>
<br>送方劭秘校
<br>
<br>南浦柔条拂地垂，攀翻聊寄我西悲。
<br>武昌官柳年年好，他日春风忆此时。
<br>
<br>送福建张比部
<br>
<br>画船箫鼓出都时，万里惊鸥去不追。
<br>却望尘沙应驻节，会逢山水即吟诗。
<br>长鱼俎上通三印，新茗斋中试一旗。
<br>只恐远方难久滞，莫愁风物不相宜。
<br>
<br>送复之屯田赴成都
<br>
<br>盘礡西南江与岷，石犀金马世称神。
<br>桑麻接畛余无地，锦绣连城别有春。
<br>结绶相随通籍久，推车此去辟书新。
<br>知君不为山川险，便忘吾家叱驭人。
<br>
<br>送耿天骘至渡口
<br>
<br>雪云江上语依依，不比寻常恨有违。
<br>四十余年心莫逆，故人如我与君稀。
<br>
<br>送何圣从龙图
<br>
<br>射策曾称蜀郡雄，朝廷重得汉司空。
<br>应留赐席丹涂地，误责飞刍紫塞功。
<br>三径欲归无旧业，百城先至有清风。
<br>潞山直与天为党，回首孙高想见公。
<br>
<br>送何正臣主簿
<br>
<br>何郎冰雪照青春，应敌皆言笔有神。
<br>鲁国儒人何独少，元君画史故应真。
<br>百年冠盖风云会，万里山川日月新。
<br>何但诸公能品藻，会须天子擢平津。
<br>
<br>送和甫至龙安暮归
<br>
<br>隐隐西南月一钩，春风落日澹如秋。
<br>房栊半掩无人语，鼓角声中始欲愁。
<br>
<br>送和甫至龙安微雨因寄吴氏女子
<br>
<br>荒烟凉雨助人悲，泪染衣巾不自知。
<br>除却春风沙际绿，一如看汝过江时。
<br>
<br>送河间晁寺丞
<br>
<br>公孙富文墨，名字世多知。
<br>谈笑取高第，弦歌当此时。
<br>临河薪石费，近塞茧丝移。
<br>缓急常愁此，看君有所为。
<br>
<br>送河中通判朱郎中迎母东归
<br>
<br>彩衣东笑上归船，莱氏欢娱在晚年。
<br>嗟我白头生意尽，看君今日更凄然。
<br>
<br>送黄吉甫入京题清凉寺壁
<br>
<br>薰风洲渚济花繁，看上征鞍立寺门。
<br>投老难堪与君别，倚江从此望远辕。
<br>
<br>送黄吉父将赴南康官归金溪三首
<br>
<br>柘冈西路白云深，想子东归得重寻。
<br>亦见旧时红踯躅，为言春至每伤心。
<br>
<br>送黄吉父将赴南康官归金溪三首
<br>
<br>还家一笑即芳辰，好与名山作主人。
<br>邂逅五湖乘兴往，相邀锦绣谷中春。
<br>
<br>送黄吉父将赴南康官归金溪三首
<br>
<br>岁晚相逢喜且悲，莫占风日恨归迟。
<br>我如逆旅当去客，复会有无那得知。
<br>
<br>送惠思上人
<br>
<br>黄鹤抚四海，翻然落中州。
<br>一听笙与镛，低回如有求。
<br>飞鸣阿阁上，好与凤皇游。
<br>顾怜鲁东门，无事反悲愁。
<br>岁晏忽惊矫，问胡不少留。
<br>因知网罗外，犹有稻粱谋。
<br>
<br>送江宁彭给事赴阙
<br>
<br>西江望士众长兼，卓荦传家在一男。
<br>壮志异时开史牒，妙龄终日对书龛。
<br>桂堂发策收科选，樱苑颁诗豫宴酣。
<br>大邑援琴聊试可，小州怀绂果才堪。
<br>分台拜职荣先入，抗疏辞恩耻横覃。
<br>劲操比松寒不挠，忠言如药苦非甘。
<br>龙鳞直为当官触，虎穴宁关射利探。
<br>朱毂兽头终协梦，粉闱鸡舌更须含。
<br>均输北转荆门鷁，劝课西临蜀市蚕。
<br>期信有儿迎郭汲，食贫无地乞羊昙。
<br>櫜垂铃栈驼鸣（囗中加竭去立），节拥棠郊虎视眈。
<br>归见广墀瞻斧藻，对扬初服改朱蓝。
<br>进班华省财方阜，出按穷边虏稍戡。
<br>帝命贾琮当冀北，民歌姬奭次周南。
<br>投壶飨客鱼无乙，伐鼓搜兵马有驔。
<br>鲸鬣掀红旗杳杳，虬髯吒黑纛鬖鬖。
<br>威加诸部风霜肃，惠浸连营雨露涵。
<br>大斗时时能剧饮，轻裘往往只清谈，
<br>乾龙已应天飞五，晋马徐观昼接三。
<br>道在君臣方自合，德侔乡长亦谁惭。
<br>便蕃肯较平生宠，放旷皆知雅性妉。
<br>委佩去辞廷殖殖，扬舲来得府潭潭。
<br>一尊客语从容尽，千里人情委曲谙。
<br>岂但故多扶杖祝彭聃。
<br>幕中俊乂闲刀笔，帐下骁雄冷剑镡。
<br>楚地怪须留汲黯，萧规疑欲付曹参。
<br>从来贵势公何慕，自是贤名上所贪。
<br>未信逸身今以老，且当忧国每如惔。
<br>论心邂逅胶投漆，搔首低徊雪满簪。
<br>镇抚未惊移岁月，追攀曾许赏烟岚。
<br>余欢遽隔新亭饯，宿惠难忘旧馆骖。
<br>
<br>卷曲尚谁知散栎，峥嵘空此咏枯楠。
<br>
<br>送郊社朱兄除郎东归
<br>
<br>手持官牒出神皋，迎客遥知贺酒醪。
<br>照映里门非白屋，欺凌春草有青袍。
<br>宦游虽晚何妨久，饿显从来不必高。
<br>孝友父兄家法在，想能清白遗儿曹。
<br>
<br>送经臣富顺寺丞
<br>
<br>故人为县楚江边，海角犹闻政事传。
<br>万井已安如赤子，一麾今去上青天。
<br>应开醉眼酴醾下，莫起归心杜宇前。
<br>报主代亲俱有地，几人忠孝似君全。
<br>
<br>送李才元校理知邛州
<br>
<br>朝廷孝治称今日，乡郡荣归及壮时。
<br>关吏相呼迎印绶，里儿争出望旄麾。
<br>北堂已足夸三釜，南亩当今识两歧。
<br>独我尚留真有命，天於人欲本无私。
<br>
<br>送李秘校南归
<br>
<br>四十青衫更旅人，悠悠饥马傍沙尘。
<br>久留上国言空当，却走南州食转贫。
<br>自作诗书能见志，应知时命不关身。
<br>江湖胜事从今数，肯但悲歌寂寞滨。
<br>
<br>送李生白华岩修道
<br>
<br>白华岩主是金仙，假作山僧学道禅。
<br>珍重此行吾不及，为传消息结因缘。
<br>
<br>送李太保知仪州
<br>
<br>北平上谷当时守，气略人推李广优。
<br>还见子孙持汉节，欲临关塞抚羌酋。
<br>云边鼓吹应先喜，日下旌旗更少留。
<br>五字亦君家世事，一吟何以称来求。
<br>
<br>送李屯田守桂阳二首
<br>
<br>泊船香炉峰，始与子相识。
<br>寄书邗江上，诒我峰下石。
<br>缘以湘水竹，携持与南北。
<br>永怀故人欢，不愿百金易。
<br>竹枯归樵苏，石烂弃沙砾。
<br>夷门得邂逅，绿发皆半白。
<br>追思少时事，俛仰如一夕。
<br>老矣无所为，空知念畴昔。
<br>常思一杯酒，要子相解释。
<br>出门事纷纷，归卧意还讥。
<br>闻当上湓水，持诏守岭厄。
<br>方为万里别，执手先惨戚。
<br>兹游信浩荡，山水多所得。
<br>为我谢香炉，风尘每相忆。
<br>
<br>送李屯田守桂阳二首
<br>
<br>苍黄离家问南北，中路思归归不得。
<br>风涛何处不惊人，雨雪前村更欺客。
<br>旧交旌旆此盘桓，见我即令儿解鞍。
<br>荒山乐官歌舞拙，提壶沽酒聊一欢。
<br>行藏欲语眉不展，互叹别离心缱婘。
<br>行年半百劳如此，南亩催耕未宜晚。
<br>
<br>送李宣叔倅漳州
<br>
<br>闽山到漳穷，地与南越错。
<br>山川郁雾毒，瘴疠春冬作。
<br>荒茅篁竹闲，蔽亏有城郭。
<br>居人特鲜少，市井宜萧索。
<br>野花开无时，蛮酒持可酌。
<br>穷年不值客，谁与分杯杓。
<br>朝廷尚贺俊，磊砢充台阁。
<br>君能喜节行，文艺又该博。
<br>超然万里去，识者为不乐。
<br>予闻君子居，自可救民瘼。
<br>苟能御外物，得地无美恶。
<br>似闻最南方，北客今勿药。
<br>林麓换风气，兽蛇凋毒虫。
<br>如漳犹近州，气冷又销铄。
<br>珍足海物味，其厚不为薄。
<br>章举马甲柱，固已轻羊酪。
<br>蕉黄荔子丹，又胜楂梨酢。
<br>逢衣比多士，往往在丘壑。
<br>从容与笑语，岂不慰寂寞。
<br>太守好觞咏，嘉宾应在幕。
<br>想即有新诗，流传至京洛。
<br>
<br>送李璋
<br>
<br>湖海声名二十年，尚随乡赋已华颠。
<br>却归甫里无三径，拟傍胥山就一廛。
<br>朱毂风尘休怅望，青鞋云水且留连。
<br>故人亦见如相问，为道方寻木雁篇。
<br>
<br>送李质夫之陕府
<br>
<br>平世求才漫至公，悠悠羁旅士多穷。
<br>十年见子尚短褐，千里随人今北风。
<br>户外屦贫虚自满，樽中酒贱亦常空。
<br>共嫌欲老无机械，心事还能与我同。
<br>
<br>送灵仙裴太博
<br>
<br>一官留隐太常中，生事萧然信所穷。
<br>有力尚期当世用，无求今见古人风。
<br>邅回旧学皆残稿，邂逅相看各老翁。
<br>他日卜居何处好，溪山还欲与君同。
<br>
<br>送刘贡甫谪官衡阳
<br>
<br>刘郎刘郎莫先起，遇酒当歌且欢喜。
<br>船头朝转暮千里，眼中之人吾老矣。
<br>九疑联绵皆相似，负雪崔嵬插花里。
<br>万里衡阳雁，寻常到此回。
<br>行逢二三月，好与雁同来。
<br>雁来人不来，如何不饮令心哀。
<br>莫厌潇湘少人处，谪官樽俎定常开。
<br>
<br>送刘贡父赴秦州清水
<br>
<br>刘郎高论坐嘘枯，幕府调胹用绪余。
<br>笔下能当万人敌，腹中尝记五车书。
<br>闻多望士登天禄，知有名臣荐子虚。
<br>且复弦歌穷塞上，只应非晚召相如。
<br>
<br>送刘和父奉使江西
<br>
<br>刘郎今日拥旌麾，传到江南喜可知。
<br>上冢还须击羊豕，下车应不问狐狸。
<br>无人敢效公荣酒，为我聊寻逸少池。
<br>亦见岭头花烂熳，更将春色寄相思。
<br>
<br>送吕望之
<br>
<br>池散田田碧，台敷灼灼红。
<br>年华岂有尽，心赏亦无穷。
<br>
<br>送梅龙图
<br>
<br>子真家世子云乡，风力才华岂易当。
<br>回首古人多隐约，致身今日独辉光。
<br>谟明久合分三府，治剧聊须试一方。
<br>从此政成何所报，百城无事只耕桑。
<br>
<br>送明州王大卿
<br>
<br>大历才臣有此州，昆云今驾鹿轓游。
<br>从来所至邦人喜，真复能分圣主忧。
<br>千里封疆何足治，一时名迹故应留。
<br>属城旧吏虽疲懒，尚可挥毫敌李舟。
<br>
<br>送明州王大卿
<br>
<br>大历才臣有此州，昆云今驾鹿轓游。
<br>从来所至邦人喜，真复能分圣主忧。
<br>千里封疆何足治，一时名迹故应留。
<br>属城旧吏虽疲懒，尚可挥毫敌李舟。
<br>
<br>送潘景纯
<br>
<br>东都曾以一当千，场屋声名十五年。
<br>晚赐绿衣随宦牒，始操丹笔事戎旃。
<br>明时正欲精搜选，荣路何当力荐延。
<br>赖有史君能好士，方看一鹗在秋天。
<br>
<br>送庞签判
<br>
<br>北都两去不辞勤，仕路论材况出群。
<br>一相关藩尝负弩，三年通籍更从军。
<br>清谈犹得当时事，遗爱应从此日闻。
<br>我忆荆溪山最乐，看君摩翮上青云。
<br>
<br>送裴如晦即席分题三首
<br>
<br>飘然五湖长，昨日国子师。
<br>绿发约略白，青衫欲成缁。
<br>牵舟推河冰，去与山水期。
<br>春风垂虹亭，一杯湖上持。
<br>傲兀何宾客，两忘我与而。
<br>能复记此饮，诗成酒淋漓。
<br>
<br>
<br>送裴如晦即席分题三首
<br>
<br>十月颍水冰，问君行何为。
<br>行不顾斗米，自与五湖期。
<br>平生湖上游，幽事略能知。
<br>此後君最乐，穷年得游嬉。
<br>彩鲸抗波涛，风作鳞之而。
<br>鸣鼓上洞庭，笑看红橘垂。
<br>漠漠大梁下，黄沙吹酒旗。
<br>应怜故人愁，回首一相思。
<br>
<br>送裴如晦即席分题三首
<br>
<br>邂逅君子堂，一杯相与持。
<br>便应取酩酊，万事不足惟。
<br>平明蔡河风，回首成差池。
<br>独我漫浪者，尚得行相追。
<br>磨刀鱠严冬，宿昔少陵诗。
<br>还当捕鲈鱼，载酒与我期。
<br>甫里松菊盛，洞庭柑橘垂。
<br>文章为我唱，不数陆与皮。
<br>
<br>送裴如晦宰吴江
<br>
<br>青发朱颜各少年，幅巾谈笑两欢然。
<br>柴桑别後余三径，天禄归来尽一廛。
<br>邂逅都门谁载酒，萧条江县去鸣弦。
<br>犹疑甫里英灵在，到日凭君为舣船。
<br>
<br>送契丹使还次韵答净因老
<br>
<br>老欲求吾志，时方摭我华。
<br>强将愁出塞，空得病还家。
<br>日转山河暖，风含草木葩。
<br>胜游思一往，不敢问三车。
<br>
<br>送乔执中秀才归高邮
<br>
<br>薄饭午不羹，空炉夜无炭。
<br>寥寥日避席，烈烈风欺幔。
<br>谓予勿恶此，何为向子叹。
<br>长年客尘沙，无妇助亲爨。
<br>寒暄慰白首，我弟才将冠。
<br>邅回岁又晚，想见淮湖漫。
<br>古人一日养，不以三公换。
<br>田园在戮力，且欲归锄灌。
<br>行矣子诚然，光阴未宜翫。
<br>负米力有余，能无读书伴。
<br>
<br>送僧惠思归钱塘
<br>
<br>渌净堂前湖水渌，归时正复有荷花。
<br>花前亦见余杭姥，为道仙人忆酒家。
<br>
<br>送僧无惑归鄱阳
<br>
<br>晚扶衰惫寄人间，应接纷纷只强颜。
<br>挂席每谙东汇水，采芝多梦旧游山。
<br>故人独往今为乐，何日相随我亦闲。
<br>归见江东诸父老，为言飞鸟会知还。
<br>
<br>送僧游天台
<br>
<br>天台一万八千丈，岁晏老僧携锡归。
<br>前程好景解吟否，密雪乱云缄翠微。
<br>
<br>送沈康知常州
<br>
<br>作客兰陵迹已陈，为传谣俗记州民。
<br>沟塍半废田畴薄，厨传相仍市井贫。
<br>常恐劳人轻白屋，忽逢佳士得朱轮。
<br>殷懃话此还惆怅，最忆荆溪两岸春。
<br>
<br>送沈兴宗察院出使湖南
<br>
<br>谏书平日皁囊中，朝路争看一马骢。
<br>汉节饱曾冲海雾，楚帆聊复借湖风。
<br>皇华命使今为重，直道酬君远亦同。
<br>投老承明无补助，得为湘守即随公。
<br>
<br>送石赓归宁
<br>
<br>虚名误长者，邂逅肯经过。
<br>所操十余篇，浩荡决江河。
<br>侧身朝市间，乐少悲惭多。
<br>文章旧所好，久已废吟哦。
<br>开编喜有得，一读瘳沉痾。
<br>裹饭北城阴，永怀从晤歌。
<br>又欲及岁晚，空堂扫丝窠。
<br>稍出平生言，道艺相琢磨。
<br>忽随雁南飞，当此叶辞柯。
<br>去去梨岭高，想见青坡陀。
<br>黄花一杯酒，为寿乐如何。
<br>微诗等瓦砾，持用报隋和。
<br>
<br>送叔康侍御
<br>
<br>诏取名郎入宪台，此时方急济时才。
<br>圣聪应已虚心待，奸党宁无侧目猜。
<br>白笔岂知权可畏，皁囊还请上亲开。
<br>伫闻谠论能医国，飞报频随驿骑来。
<br>
<br>送宋中道倅洺州
<br>
<br>漳水不灌邺，不知几何时。
<br>後世有史起，乃能为可为。
<br>余尝怜洺民，舄卤半不治。
<br>颇觉漳可引，但为谈者嗤。
<br>高议不同俗，功成人始思。
<br>夫子到官日，勿忘吾此诗。
<br>
<br>
<br>送苏屯田广西转运
<br>
<br>置将从来欲善师，百城蹉跌起毫厘。
<br>驱除久费兵符出，按抚纷烦使节移。
<br>恩泽易行穷苦後，功名常见急难时。
<br>孺文此日风流在，直笔他年岂愧辞。
<br>
<br>送孙长倩归辉州
<br>
<br>溪涧得雨潦，奔溢不可航。
<br>江海收百川，浩浩谁能量。
<br>溪涧之日短，江海之日长。
<br>愿生畜道德，江海以自方。
<br>
<br>送孙立之赴广西
<br>
<br>十年一别两相过，前想悲欢慷慨歌。
<br>穷去始知风俗薄，静来犹厌事机多。
<br>相期鼻目倾肝胆，谁伴溪山避网罗。
<br>万里辛勤君旧识，重江应亦畏风波。
<br>
<br>送孙叔康赴御史府
<br>
<br>古人喜经纶，万事惭强聒。
<br>时来上青冥，俯仰但一节。
<br>危言回丘山，声利尽毫末。
<br>由来治乱体，宿昔心已达。
<br>肯随俗好恶，议论轻自决。
<br>遗风何寥寥，梦寐待豪杰。
<br>天书下东南，趣召赴严阙。
<br>长材晦朝伦，高行隐家闼。
<br>新除酬问望，宿蕴行施设。
<br>念吾非忘形，此理未易说。
<br>
<br>送孙子高
<br>
<br>荡漾江南客，融怡席上珍。
<br>一樽相别酒，千里独归人。
<br>客路贫堪病，交情远更亲。
<br>自惭儿女意，失泪滴衣巾。
<br>
<br>送陶氏妇兼寄纯甫
<br>
<br>云结川原暗，风连草木萎。
<br>遥瞻季行役，正对女伤悲。
<br>梦事中千变，生涯老百罹。
<br>更惭无道力，临路涕交颐。
<br>
<br>送王补之行风忽作因题四句於舟中
<br>
<br>淮口西风急，君行定几时。
<br>故应今夜月，未便照相思。
<br>
<br>送王大卿致政归江陵
<br>
<br>九卿初命亚三司，朝吏相瞻得老师。
<br>南阙便还新印绶，东舟只载旧书诗。
<br>汉庭饯客无佳句，越水归装有富赀。
<br>回首千年见疏范，共疑今事胜当时。
<br>
<br>送王介学士知湖州
<br>
<br>吴兴太守美如何，柳恽诗才未足多。
<br>遥想郡人迎下担，白苹洲渚正沧波。
<br>
<br>送王郎中知江阴
<br>
<br>持归霄汉青绫被，去看吴都白马潮。
<br>叠鼓渡江寒浪伏，鸣铙入境野云飘。
<br>鱼穿杨柳夸鲸脍，人采芙蓉学细腰。
<br>家有三槐为太守，弟兄谁似李文饶。
<br>
<br>送王龙图守荆南
<br>
<br>壮志高才偃一藩，更嗟贤路此时难。
<br>长幡欲动何妨屈，老骥能行岂易闲。
<br>沙市放船寒月日，渚宫留御古苔斑。
<br>知公未厌还随诏，归看功名重太山。
<br>
<br>送王蒙州
<br>
<br>请郡东南促去程，提堤江水照红旌。
<br>仁声已逐春风到，使节犹占夜斗行。
<br>箭落皁鵰毚兔避，句传炎海鳄鱼惊。
<br>麒麟不是人间物，汉诏先应召贾生。
<br>
<br>送王覃
<br>
<br>分走人间十五年，尘沙吹鬓各苍然。
<br>山林渺渺长回首，儿女纷纷忽满前。
<br>知子有才思奋发，嗟余无地与回旋。
<br>相看一作奏吴别，身世何时两息肩。
<br>
<br>送王彦鲁
<br>
<br>北客怜同姓，南流感似人。
<br>相分岂相忘，临路更情亲。
<br>
<br>送王詹叔利州路运判
<br>
<br>王孙旧读五车书，手把山阳太守符。
<br>未驾朱轓辞辇毂，却分金节佐均输。
<br>人才自古常难得，时论如君岂久孤。
<br>去去便看归奏计，莫嗟行路有崎岖。
<br>
<br>送望之赴临江
<br>
<br>黄雀有头颅，长行万里余。
<br>想因君出守，暂得免包苴。
<br>
<br>送文学士倅邛州
<br>
<br>文翁出治蜀，蜀士始文章。
<br>司马唱成都，嗣音得王扬。
<br>荦荦汉守孙，千秋起相望。
<br>操笔赋上林，脱巾选为郎。
<br>拥书天禄阁，奇字校偏傍。
<br>忽乘驷马车，牛酒过故乡。
<br>时平无谕檄，不访碧鸡祥。
<br>问君行何为，关陇正繁霜。
<br>中和助宣布，循吏缀前芳。
<br>岂特为亲荣，区区夸一方。
<br>
<br>送吴龙图知江宁
<br>
<br>才高明主睠方深，属郡闻风自革心。
<br>闾里不须多按治，山川从此数登临。
<br>茅檐坐隔云千里，柏垄初抽翠一寻。
<br>东望泫然知有寄，但疑公岂久分襟。
<br>
<br>送吴叔开南征
<br>
<br>掺袂不胜情，犀舟击汰行。
<br>倦游无万里，惜别有千名。
<br>春草凄凄绿，江枫湛湛清。
<br>金陵多丽景，此去属兰成。
<br>
<br>送吴显道南归
<br>
<br>君不见蔡泽栖迟世看丑，豪气英风亦何有。
<br>忽然变轩昂，盛事传不朽。
<br>君今幸未成老翁，二十八宿罗心胸。
<br>何不上书自荐达，封侯起第一日中。
<br>秋月春风等闲度，山中旧宅无人住。
<br>宅中青桑叶宛宛，涧水流过田中路。
<br>遥君只杨柳是门处，万门苍苍烟水暮。
<br>我欲寻之不惮远，君又暂来还径去。
<br>红驿路挂城头，忆君只欲苦死留。
<br>天际张帷列樽俎，君歌声酸辞且苦。
<br>人生憔悴生理难，使人听此凋朱颜。
<br>劝君更尽一杯酒，明日路长山复山。
<br>
<br>送吴显道五首
<br>
<br>五湖大浪如银山，问君西游何当还。
<br>以手抚膺坐长叹，空手无金行路难。
<br>丈夫意有在，吾徒且加餐。
<br>屏风九叠云锦张，千峰如连环。
<br>上有横河断海之浮云，可望不可攀。
<br>飞空结楼台，动影袅窕冲融间。
<br>沛然乘天游，下看尘世悲人寰。
<br>泊舟浔阳郭，去去翔寥廓。
<br>君今幸未成老翁，衰老不复如今乐。
<br>
<br>送吴显道五首
<br>
<br>滕王高阁临江渚，东边日出西边雨。
<br>十五年前此会同，天际张帷列樽俎。
<br>公今此去何时归，我今停杯一问之。
<br>春风两岸水杨柳，昔日青青今在否。
<br>偶向东湖更向东，杏花两株能白红。
<br>落拓旧游应记得，插花走马月明中。
<br>荏苒荏苒瞻四海，明年花开复谁在。
<br>杏花杨柳年年好，南去北来人自老。
<br>少壮几时奈老何，与君把箸击盘歌。
<br>歌罢仰天叹，六龙忽蹉跎。
<br>跟中了了见乡国，自是不归归便得。
<br>欲往城南望城北，此心炯炯君应识。
<br>
<br>送吴显道五首
<br>
<br>临川楼上柅园中，罗帏绣幕围香风。
<br>觥船一棹百分空，看朱成碧颜始红。
<br>杏花杨柳年年好，南去北来人自老。
<br>旧事无人可只论，惟君与我同怀抱。
<br>
<br>送吴显道五首
<br>
<br>忽忆旧乡头已白，牙齿欲落真可惜。
<br>临江把臂难再得，江水江花岂终极。
<br>
<br>送吴显道五首
<br>
<br>百年多病独登台，知有归日眉放开。
<br>功名富贵何名道，且赋渊明归去来。
<br>
<br>送吴仲庶出守潭州
<br>
<br>吴公治河南，名出汉廷右。
<br>高才有公孙，相望千岁後。
<br>平明省门开，吏接堂上肘。
<br>指撝谈笑间，静若在林薮。
<br>连墙画山水，隐几诗千首。
<br>浩然江湖思，果得东南守。
<br>传鼓上清湘，旌旗蔽牛斗。
<br>方今河南治，复在荆人口。
<br>自古楚有材，酃渌多美酒。
<br>不知樽前客，更得贾生否。
<br>
<br>送西京签判王著作
<br>
<br>儿曹曾上洛城头，尚记清波绕驿流。
<br>却想山川常在梦，可怜颜发已惊秋。
<br>辟书今日看君去，著籍长年叹我留。
<br>三十六峰应好在，寄声多谢欲来游。
<br>
<br>送项判官
<br>
<br>断芦洲渚落枫桥，渡口沙长过午潮。
<br>山鸟自呼泥滑滑，行人相对马萧萧。
<br>十年长自青衿识，千里来非白璧招。
<br>握手祝君能强饭，华簪常得从鸡翘。
<br>
<br>送萧山钱著作
<br>
<br>才高诸彦故无嫌，兄弟同时举孝廉。
<br>东观外除方墨绶，西州相见已苍髯。
<br>灵胥引水清穿市，神禹分山翠入帘。
<br>好去弦歌聊自慰，郡人谁敢慢陶潜。
<br>
<br>送谢师宰赴任楚州
<br>
<br>珠玉不自贵，故为人所怜。
<br>贤愚亦如此，好恶有自然。
<br>闻子欲东南，使我抱幽悁。
<br>炎风沙土中，甘与子留连。
<br>大梁非无客，跪起废食眠。
<br>相看独不厌，以此知子贤。
<br>衰气已难强，壮心方少年。
<br>才高岂易得，勖子在雕镌。
<br>昆仑一支流向东，七月八月船如风。
<br>爱君少壮此行乐，恨我留连成老翁。
<br>神头两岸水无穷，伏槛荷花满地红。
<br>当时不得君携手，今日山川在眼中。
<br>
<br>送熊伯通
<br>
<br>岁暮欣逢盖共倾，川涂南北岂忘情。
<br>事经官路心应折，地入家山眼更明。
<br>江上月华空自照，梅边春意恰相迎。
<br>关河不锁真消息，野客犹能听治声。
<br>
<br>送逊师归舒州
<br>
<br>山川相对一悲翁，往事纷纷梦寐中。
<br>邂逅故人恩意在，低徊今日笑言同。
<br>看吹陌上杨花满，忽忆岩前蕙帐空。
<br>亦见桐乡诸父老，为传衰飒病春风。
<br>
<br>送彦珍
<br>
<br>挟策穷乡满鬓丝，陂田荒尽岂尝窥。
<br>未应谷口终身隐，正合菑川举国推。
<br>握手百忧空往事，还家一笑即芳时。
<br>柘冈定有辛夷发，亦见东风使我知。
<br>
<br>送杨骥秀才归鄱阳
<br>
<br>客舍风尘弊彩衣，悲吟重见雁南飞。
<br>荆山和氏方三献，太学何生且一归。
<br>旷野已寒谙独宿，长年多难惜分违。
<br>巾箱所得皆幽懿，亦见乡人为发挥。
<br>
<br>送元厚之待制知福州
<br>
<br>海隅山谷闲，人物最多处。
<br>平旦息相吹，连城黕如雾。
<br>闽王旧宫室，丹漆美无度。
<br>今为大帅府，千里来赴愬。
<br>元侯文章翁，更以吏能著。
<br>峨峨中天阁，鸣玉新改步。
<br>衔诏出梨岭，方为远人慕。
<br>旌旗满流水，冠盖东门驻。
<br>四坐共咨嗟，疑侯不当去。
<br>张仲称孝友，樊侯正求助。
<br>名城虽云乐，行矣未宜遽。
<br>
<br>送郓州知府宋谏议
<br>
<br>盛世千龄合，宗工四海瞻。
<br>天心初吁俊，云翼首离潜。
<br>德望完圭角，仪形壮陛廉。
<br>徐鸣苍玉佩，尽校碧牙签。
<br>纶掖清光注，銮坡茂渥沾。
<br>文明诚得主，政瘼尚烦砭。
<br>右府参机务，东涂赞景炎。
<br>庙谟资石画，兵略倚珠钤。
<br>坐镇均劳逸，斋居养智恬。
<br>讴谣喧井邑，惠化穆苍黔。
<br>进律朝章旧，疏恩物议佥。
<br>通班三殿邃，徙部十城兼。
<br>申甫周之翰，龟蒙鲁所檐。
<br>地灵奎宿照，野沃汶河渐。
<br>首路龙旗盛，提封虎节严。
<br>赐衣缠紫艾，卫甲缀朱綅。
<br>海谷移文省，溪堂燕豆添。
<br>班春回绀幰，问俗卷彤襜。
<br>舟檝商岩命，熊罴渭水占。
<br>治装行入觐，金鼎重调盐。
<br>
<br>送张颉仲举知奉新
<br>
<br>故人为邑士多称，繇赋宽赊狱讼平。
<br>老吏闭门无重糈，荒山开陇有新粳。
<br>方挥玉麈日边坐，又结铜章天外行。
<br>此去料君归不久，挟材如此即名卿。
<br>
<br>送张明甫
<br>
<br>觥船一棹百分空，十五年前此会同。
<br>南去北来人自老，桃花依旧笑春风。
<br>
<br>送张卿致仕
<br>
<br>子房筹策汉时功，身退超然慕赤松。
<br>余烈尚能开後世，高材今复继前踪。
<br>执鞭始负平生愿，操几何知此地逢。
<br>窃食一官惭未艾，绪言方赖赐从容。
<br>
<br>送张甥赴青州幕
<br>
<br>人情每期费，之子适予心。
<br>老饯城东陌，悲分岁暮襟。
<br>少留班露草，遂往隔云林。
<br>未笕青丘远，因风嗣好音。
<br>
<br>送张宣义之官越幕二首
<br>
<br>会稽游宦乡，海物错句章。
<br>土润箭萌美，水甘茶串香。
<br>今君诚暂屈，他日恐难忘。
<br>唯有西兴渡，灵胥或怒张。
<br>
<br>送张宣义之官越幕二首
<br>
<br>谁谓贵公子，乃如寒士家。
<br>真宜举敦朴，已自胜浮华。
<br>洲荻藏迷子，溪篁拥若耶。
<br>相望只在眼，音问莫言赊。
<br>
<br>送张仲容赴杭州孙公辟
<br>
<br>万里相夸漆与丹，笑歌长在绮纨间。
<br>彩船春戏城边水，画烛秋寻寺外山。
<br>忆我屡随游客入，喜君今赴辟书还。
<br>遥知曼倩威行久，赤笔应从到日闲。
<br>
<br>送章宏
<br>
<br>道合由来不易谋，岂无和氏识荆璆。
<br>一川浊水浮文鷁，千里轻帆落武丘。
<br>身退岂嫌吾道进，学成方悟众人求。
<br>西风乞得东南守，杖策还能访我不。
<br>
<br>送赵燮之蜀永康簿
<br>
<br>蜀山万里一青袍，石栈天梯箠辔高。
<br>多学似君宁易得，小官於此亦徒劳。
<br>行追西路聊班草，坐忆南州欲梦刀。
<br>他日寄声能问我，应从锦水至江皋。
<br>
<br>送赵学士陕西提刑
<br>
<br>遥知彼俗经兵後，应望名公走马来。
<br>陛下柬求今日始，胸中包畜此时开。
<br>山西豪杰归囊牍，渭北风光入酒杯。
<br>堪笑陋陋昏鄙甚，略无谋术赞行台。
<br>
<br>送真州吴处厚使君
<br>
<br>江上斋船驻彩桡，鸣笳应满绿杨桥。
<br>久为汉吏知文法，当使淮人服教条。
<br>拱木延陵瞻故国，丛祠瓜步认前朝。
<br>登临莫负山川好，终欲东归听楚谣。
<br>
<br>送郑叔熊归闽
<br>
<br>郑子喜论兵，魁然万人敌。
<br>尝持一尺箠，跨马河南北。
<br>方今边利害，口手能讲画。
<br>疑师谷城翁，方略已自得。
<br>天兵卷甲老，壮士不肉食。
<br>低徊向诗书，文字锐鑴刻。
<br>科名又龃龉，弃置非人力。
<br>黄垄雕罽裘，逆旅同偪仄。
<br>秋风吹残汴，霰雪已惊客。
<br>浩歌随东舟，别我无惨恻。
<br>闽生今好游，往往老妻息。
<br>南陔子所慕，天命岂终塞。
<br>
<br>送直讲吴殿丞宰巩县
<br>
<br>青嵩碧洛曾游地，墨绶铜章忽在身。
<br>拥马尚多畿甸雪，随衣无复禁城尘。
<br>古来学问须行己，此去风流定慰人。
<br>更忆少陵诗上语，知君不负巩梅春。
<br>
<br>送致政朱郎中东归
<br>
<br>平生不省问田园，白首忘怀道更尊。
<br>已上印书通北阙，稍留冠盖饯东门。
<br>冯唐老有为郎恋，疏广终无任子恩。
<br>今日荣归人所羡，两儿腰绶拥高轩。
<br>
<br>送周都官通判湖州
<br>
<br>渌水乌程地，青山顾渚滨。
<br>酒醪犹美好，茶荈正芳新。
<br>聚泛樽前月，分班焙上春。
<br>仁风已入俗，乐事始关身。
<br>橘柚供南贡，枫槐望北宸。
<br>知君白羽扇，归日未生尘。
<br>
<br>送周仲章使君
<br>
<br>看君东下霅溪船，回首纷纷已五年。
<br>簪笔少留吾所望，剖符轻去此何缘。
<br>高麾行路穿秦树，骏马归时著蜀鞭。
<br>子墨文章应满箧，承明宣室正详延。
<br>
<br>送子思兄参惠州军
<br>
<br>沄沄曲江水，天借九秋色。
<br>楼台飞半空，秀气盘韶石。
<br>载酒填里闾，吹花换朝夕。
<br>笙箫震河汉，锦绣烂冠帻。
<br>地灵瘴疠绝，人物倾南极。
<br>先朝有名臣，卧理讼随息。
<br>稍稍延诸生，谈笑与宾客。
<br>子来适妙年，谒入交履舄。
<br>寂寥九龄後，此独望一国。
<br>虞翻礼丁览，韩愈俟赵德。
<br>孤岸镇颓波，俗流未易识。
<br>我方文葆中，旋逐旌旗迹。
<br>去思今岂忘，耳目熟遗迹。
<br>吏含殷勤言，俛仰问乖隔。
<br>当时府中儿，侵寻鬓边白。
<br>下帷虽著书，不捄寒饥迫。
<br>谓宜门阑士，宦路久烜赫。
<br>奈何犹差池，更捧丞掾檄。
<br>骥摧千里蹄，鹏堕九霄翮。
<br>人生无巧愚，天运有通塞。
<br>试观驰骋人，意气宇宙窄。
<br>荣华去路尘，谤辱与山积。
<br>优游禄仕间，较计谁失得。
<br>送君强成歌，陟岵翻感激。
<br>
<br>苏才翁挽辞二首 
<br>空余一丹旐，无复两朱轓。
<br>寂寞蒜山渡，陂陀京口原。
<br>音容归绘画，才业付儿孙。
<br>尚有故人泪，沧江相与翻。
<br>
<br>苏才翁挽辞二首
<br>
<br>翰墨随谈啸，风流在弟兄。
<br>浮名同逆旅，壮志负平生。
<br>使节何年去，丧车故老迎。
<br>悠悠京口外，落日照铭旌。
<br>
<br>苏秦
<br>
<br>已分将身死势权，恶名磨灭几何年。
<br>想君魂魄千秋後，却悔初无二顷田。
<br>
<br>苏州道中顺风
<br>
<br>北风一夕阻东舟，清早飞帆落虎丘。
<br>运数本来无得丧，人生万事不须谋。
<br>
<br>宿北山示行详上人
<br>
<br>都城羁旅日，独许上人贤。
<br>谁为孤峰下，还来宴坐边。
<br>是身犹梦幻，何物可攀缘。
<br>坐对青灯落，松风咽夜泉。
<br>
<br>宿定林示无外
<br>
<br>天女穿林至，姮娥度陇来。
<br>欲归今晼晚，相值且徘徊。
<br>谁谓我忘老，如闻虫造哀。
<br>邻衾亦不寐，共尽白云杯。
<br>
<br>宿土坊驿寄孔世长
<br>
<br>烧夜郊原百草荒，弊裘朝去犯严霜。
<br>残年意象偏多感，回首风烟更异乡。
<br>往返自非名利役，辛勤应见友朋伤。
<br>章江犹得同游处，最爱梅花蘸水香。
<br>
<br>宿雨
<br>
<br>绿搅寒芜出，红争暖树归。
<br>鱼吹塘水动，雁拂塞垣飞。
<br>宿雨惊沙尽，晴云昼漏稀。
<br>却愁春梦短，灯火著征衣。
<br>
<br>随意
<br>
<br>随意柴荆手自开，沿冈度堑复登台。
<br>小桥风露扁舟月，迷鸟羁雌竟往来。
<br>
<br>岁晚
<br>
<br>月映林塘澹，风含笑语凉。
<br>俯窥怜绿净，小立伫幽香。
<br>携幼寻新的，扶衰坐野航。
<br>延缘久未已，岁晚惜流光。
<br>
<br>岁晚怀古
<br>
<br>先生岁晚事田园，鲁叟遗书废讨论。
<br>问讯桑麻怜已长，按行松菊喜犹存。
<br>农人调笑追寻壑，稚子欢呼出候门。
<br>遥谢载醪怯惑者，吾今欲辩已忘言。
<br>
<br>孙君挽辞
<br>
<br>丧车上新垄，哀挽转空山。
<br>名与碑长在，魂随帛暂迁。
<br>无儿漫黄卷，有母亦朱颜。
<br>俛仰平生事，相看一梦间。
<br>
<br>孙威敏公挽辞
<br>
<br>功名一世事，兴废岂人谋。
<br>重为苍生起，终随逝水流。
<br>凄凉归部曲，零落掩山丘。
<br>许国言犹在，奸谀可使羞。
<br>
<br>台城寺侧独行
<br>
<br>春山撩乱水纵横，篱落荒畦草自生。
<br>独往独来山下路，笋舆看得绿阴成。
<br>
<br>台上示吴愿
<br>
<br>细书妨老读，长簟惬昏眼。
<br>取簟且一息，抛书还少年。
<br>
<br>太白岭
<br>
<br>太白巃嵷东南驰，众岭环合青纷披。
<br>烟云厚薄皆可爱，树石疏密自相宜。
<br>阳春已归鸟语乐，溪水不动鱼行迟。
<br>生民何由得处所，与兹鱼鸟相谐熙。
<br>
<br>太湖恬亭
<br>
<br>槛临溪上绿阴围，溪岸高低入翠微。
<br>日落断桥人独立，山涵幽树鸟相依。
<br>清游始觉心无累，静处谁知世有机。
<br>更待夜深同徙倚，秋风斜月钓船归。
<br>
<br>潭州新学诗
<br>
<br>有嘉新学，潭守所作。
<br>守者谁欤，仲庶氏吴。
<br>振养矜寡，衣之褰襦。
<br>黔首鼓歌，吏静不求。
<br>乃相庙序，生师所庐。
<br>上漏旁穿，燥湿不除。
<br>曰嘻迁哉，迫厄卑污。
<br>当其坏时，适可以谋。
<br>营地虑工，伐楩楠槠。
<br>撤故就新，为此渠渠。
<br>潭人来止，相语而喜。
<br>我知视成，无豫经始。
<br>公升在堂，从者如水。
<br>公曰诲汝，潭之士子。
<br>古之读书，凡以为己。
<br>躬行孝悌，由义而仕。
<br>神听汝助，况於闾里。
<br>无实而荂，非圣自是。
<br>虽大得意，吾犹汝耻。
<br>士下其手，公言无尤。
<br>请诗我歌，以远公休。
<br>
<br>叹息行
<br>
<br>官驱群囚入市门，妻子恸哭白日昏。
<br>市人相与说囚事，破事劫钱何处村。
<br>朝廷法令亦宽大，汝罪当死谁云冤。
<br>路傍年少叹息汝，贞观元元之子孙。
<br>
<br>汤泉
<br>
<br>寒泉诗所咏，独此沸如烝。
<br>一气无冬夏，诸阳自废兴。
<br>人游不附火，虫出亦疑冰。
<br>更忆骊山下，歊然雪满塍。
<br>
<br>桃源行
<br>
<br>望夷宫中鹿为马，秦人半死长城下。
<br>避时不独商山翁，亦有桃源种桃者。
<br>此来种桃经几春，采花食实枝为薪。
<br>儿孙生长与世隔，虽有父子无君臣。
<br>渔郎漾舟迷远近，花间相见因相问。
<br>世上那知古有秦，山中岂料今为晋。
<br>闻道长安吹战尘，春风回首一沾巾。
<br>重华一去宁复得，天下纷纷经几秦。
<br>
<br>陶缜菜示德逢
<br>
<br>江南种菜漫阡陌，紫芥绿菘何所直。
<br>陶生画此共言好，一幅往往黄金百。
<br>北山老圃不外慕，但守荒畦斸荆棘。
<br>陶生养目渠养腹，各以所能为物役。
<br>
<br>题八功德水
<br>
<br>欲寻阿练若，曳屐出东冈。
<br>涧谷芳菲少，春风著野桑。
<br>
<br>题半山寺壁二首
<br>
<br>我行天即雨，我止雨还住。
<br>雨岂为我行，邂逅与相遇。
<br>
<br>题半山寺壁二首
<br>
<br>寒时暖处坐，热时凉处行。
<br>众生不异佛，佛即是众生。
<br>
<br>题宝岩寺寒碧亭二首
<br>
<br>两岸青山刻峭成，一溪回曲篆纹平。
<br>绿阴隐隐无重数，欲去黄鹂又一声。
<br>
<br>题宝岩寺寒碧亭二首
<br>
<br>风吹洞口云，水动山头月。
<br>野老时问人，前村多少雪。
<br>
<br>题北山隐居王闲叟壁
<br>
<br>荒村日午未开门，雨後余花满地存。
<br>举世但能旌隐逸，谁人知道是王孙。
<br>
<br>题定力院壁
<br>
<br>溪北溪南水暗通，隔溪遥见夕阳舂。
<br>思量诸葛成何事，只合终身作卧龙。
<br>
<br>题定林壁
<br>
<br>定林自有主，我为林下客。
<br>客主各有心，还能共岑寂。
<br>
<br>题定林壁怀李叔时
<br>
<br>云与渊明出，风随御寇还。
<br>燎炉无伏火，蕙帐冷空山。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
