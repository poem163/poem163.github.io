<HTML>
<HEAD>
<TITLE>王安石诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 王安石诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>王安石诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5647"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'王安石诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[王安石诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 耿天骘惠梨次韵奉酬三首
<br>
<br>陈迹难寻天柱源，疏封投老误明恩。
<br>国人欲识公归处，杨柳萧萧白下门。
<br>
<br>耿天骘惠梨次韵奉酬三首
<br>
<br>桐乡山远复川长，紫翠连城碧满隍。
<br>今日桐乡谁爱我，当时我自爱桐乡。
<br>
<br>耿天骘惠梨次韵奉酬三首
<br>
<br>开国桐乡已白头，国人谁复记前游。
<br>故情但有吴塘水，转入东江向我流。
<br>
<br>耿天骘许浪山千叶梅见寄
<br>
<br>闻有名花即谩栽，殷懃准拟故人来。
<br>故人岁岁相逢晚，知复同看几度开。
<br>
<br>公辟枉道见过获闻新诗因叙叹仰
<br>
<br>青丘神父能为政，碧落仙翁好作诗。
<br>旧事齐儿应共记，新篇楚老得先知。
<br>怀砖大岘如迎日，供帐阊门胜去时。
<br>若与鸱夷斗百草，锦囊佳丽敌西施。
<br>
<br>宫词
<br>
<br>六宅新妆促锦，三宫巧仗丛花。
<br>一片黄云起处，内人遥认官家
<br>
<br>沟港
<br>
<br>沟港重重柳，山坡处处梅。
<br>小舆穿麦过，狭径碍桑回。
<br>
<br>沟上梅花欲发
<br>
<br>亭亭背暖临沟处，脉脉含芳映雪时。
<br>莫恨夜来无伴侣，月明还见影参差。
<br>
<br>沟西
<br>
<br>沟西直下看芙蕖，叶底三三两两鱼。
<br>若比濠梁应更乐，近人浑不畏舂鉏。
<br>
<br>估玉
<br>
<br>潼关西山古蓝田，有气郁郁高拄天。
<br>雄虹雌霓相结缠，昼夜不散非云烟。
<br>秦人挟斤上其巅，视气所出深鑱镌。
<br>得物盈尺方且坚，以斤试叩声泠然。
<br>持归市上求百钱，人皆疑嗟莫爱怜。
<br>大梁老估闻不眠，操金喜取走蹁跹。
<br>深藏牢包三十年，光怪邻里惊相传，
<br>欲献天子无由缘。朝廷昨日锺鼓县，
<br>呼工琢圭寘神筵。玉材细琐不中权，
<br>贾孙抱物诏使前。红罗复叠帕紫毡，
<br>发视绀碧光属联。诏问与价当几千，
<br>众工让口无敢先。嗟我岂识真与全。
<br>
<br>姑胥郭
<br>
<br>误褫云巾别故山，抵吴由越两间关。
<br>千家渔火秋风市，一叶归舟暮雨湾。
<br>旅病愔愔如困酒，乡愁脉脉似连环。
<br>情知带眼从前缓，更恐颠毛自此斑。
<br>
<br>孤城
<br>
<br>孤城回望距几何，记得好处常经过。
<br>最思东山烟树色，更忆南湖秋水波。
<br>百年颠倒如梦寐，万事乖隔徒悲歌。
<br>应须饮酒不复道，今夜江头明月多。
<br>
<br>孤桐
<br>
<br>天质自森森，孤高几百寻。
<br>陵霄不屈己，得地本虚心。
<br>岁老根弥壮，阳骄叶更阴。
<br>明时思解愠，解斲五弦琴。
<br>
<br>古寺
<br>
<br>寥寥萧寺半遗基，游客经年断履綦。
<br>犹有齐梁旧时殿，尘昏金像雨昏碑。
<br>
<br>古松
<br>
<br>森森直干百余寻，高入青冥不附林。
<br>万壑风生成夜响，千山月照挂秋阴。
<br>岂因粪壤栽培力，自得乾坤造化心。
<br>廊庙乏材应见取，世无良匠勿相侵。
<br>
<br>古意
<br>
<br>采芝天门山，寒露净毛骨。
<br>帝青九万里，空洞无一物。
<br>倾河略西南，昌射河鼓没。
<br>蓬莱眼中见，人世叹超忽。
<br>当时弃桃核，闻已撑月窟。
<br>且当呼阿环，乘兴弄溟渤。
<br>
<br>观明州图
<br>
<br>明州城郭画中传，尚记西亭一舣船。
<br>投老心情非复昔，当时山水故依然。
<br>
<br>观王氏雪图
<br>
<br>崔嵬相映雪重重，茅屋柴门在山峰。
<br>想有幽人遗世事，独临青峭倚长松。
<br>
<br>光宅
<br>
<br>今知光宅寺，牛首正当门。
<br>台殿金碧毁，丘墟桑竹繁。
<br>萧萧新犊卧，冉冉暮鸦翻。
<br>回首千岁梦，雨花何足言。
<br>
<br>光宅寺
<br>
<br>翛然光宅淮之阴，扶舆独来止中林。
<br>千秋锺梵已变响，十亩桑竹空成阴。
<br>昔人倨堂有妙理，高座翳绕天花深。
<br>红葵紫苋复满眼，往事无迹难追寻。
<br>
<br>光宅寺
<br>
<br>齐安孤起宋兴前，光宅相仍一水边。
<br>蜂分蚁争今不见，故窠遗垤尚依然。
<br>
<br>归庵
<br>
<br>稻畦藏水绿秧齐，松鬣初乾尚有泥。
<br>纵蹇寻冈归独卧，东庵残梦午时鸡。
<br>
<br>归燕
<br>
<br>马上逢归燕，知从何处来。
<br>贪寻旧巢去，不带锦书回。
<br>
<br>癸卯追感正月十五事
<br>
<br>正月端门夜，金舆缥缈中。
<br>传觞三鼓罢，纵观万人同。
<br>警跸声如在，嬉游事已空。
<br>但令千载後，追咏太平功。
<br>
<br>贵州虞部使君访及道旧窃有感恻因成小诗
<br>
<br>韶山秀拔江清写，气象还能出搢绅。
<br>当我垂髫初识字，看君挥翰独惊人。
<br>邮签忽报旌麾入，斋合遥瞻组绶新。
<br>握手更谁知往事，同时诸彦略成尘。
<br>
<br>郭解
<br>
<br>藉交唯有不赀恩，汉法归成弃市论。
<br>平日五陵多任侠，可能推刃报王孙。
<br>
<br>过法云寺
<br>
<br>路过潮沟八九盘，招提雪脊隐云端。
<br>金钿一一花总老，翠被重重山更寒。
<br>
<br>过故居
<br>
<br>泝伐开新屋，扶舆绕故园。
<br>事遗心独寄，路翳目空存。
<br>野果寒林寂，蛮花午簟温。
<br>难忘旧时处，欲宿愧桑门。
<br>
<br>过刘贡甫
<br>
<br>去年约子游山陂，今者仍为大梁客。
<br>天旋日月不少留，称意人间宁易得。
<br>天明径欲相就语，云雪填城万家白。
<br>冬风吹鬣马更骄，一出何由问行迹。
<br>能言奇字世已少，终欲追攀岂辞剧。
<br>枕中鸿宝旧所传，饮我宁辞酒或索。
<br>吾愿与子同醉醒，颜状虽殊心不隔。
<br>如知今有可怜人，回首纷纷斗筲窄。
<br>
<br>过刘全美所居
<br>
<br>西崦晴天得强扶，出林知有故人居。
<br>数能过我论奇字，当复令公见异书。
<br>
<br>过山即事
<br>
<br>却过兹山已九年，江湖身世只飘然。
<br>曲城丘墓心空折，盐步庭闱眼欲穿。
<br>惨惨野云生陇底，萧萧饥马立风前。
<br>转多愁思摧华发，早晚轻舟上秀川。
<br>
<br>过食新城藕
<br>
<br>他年过食新城藕，枕藉船中载亲友。
<br>今年却到经行处，独坐昏烟对舞柳。
<br>甘酸向口无所适，牢落盘餐与樽酒。
<br>冰房玉节漫自好，欲御还休涕垂手。
<br>曾参宦学居常近，阳城离别初不久。
<br>人间此愿两未能，西风落日空回首。
<br>
<br>过外弟饮
<br>
<br>一自君家把酒杯，六年波浪与尘埃。
<br>不知乌石冈边路，至老相寻得几回。
<br>
<br>过皖口
<br>
<br>皖城西去百重山，陈迹今埋杳霭间。
<br>白发行藏空自感，春风江水照衰颜。
<br>
<br>过徐城
<br>
<br>七年五过徐城县，自笑皇皇此世间。
<br>安得身如仓庾氏，一官能到子孙闲。
<br>
<br>过杨德逢庄
<br>
<br>携僧出西路，日晏昧所投。
<br>循河望积谷，一饱觉易谋。
<br>稚子举桉出，咄嗟见盘羞。
<br>饭新秔有香，煮菜旨且柔。
<br>暮从秀岩归，秣蹇得少留。
<br>捧腹笑相语，果然无所求。
<br>
<br>海棠
<br>
<br>桂宁辞月窟，桃合避仙源。
<br>赠别难饶柳，忘忧好树萱。
<br>轻轻飞燕舞，脉脉息妫言。
<br>蕙陋虚侵径，梨凡浪占园。
<br>论心留蝶宿，低面厌莺喧。
<br>不奈神仙品，何辜造化恩。
<br>烟愁思旧梦，雨泣怨新婚。
<br>画恐明妃恨，移同卓氏奔。
<br>
<br>海棠花
<br>
<br>绿娇隐约眉轻扫，红嫩妖饶脸薄妆。
<br>巧笔写传功未尽，清才吟咏兴何长。
<br>
<br>韩持国从富并州辟
<br>
<br>韩侯冰玉人，不可尘土杂。
<br>官虽众俊後，名字久訇磕。
<br>并州天下望，抚士威爱惬。
<br>千金弃不惜，宾客常满合。
<br>遥闻余风高，为子置一榻。
<br>亲交西门饯，百马骄杂遝。
<br>子材宜用世，谈者为呜唈。
<br>矧今名主人，气力足呵欱。
<br>推贤为时辅，势若朽易拉。
<br>会当荐还朝，立子在阊阖。
<br>惜哉秣骐骥，赋以升龠合。
<br>咨予栖栖者，气象已摧塌。
<br>他年佐方州，说将尚不纳。
<br>况於声势尊，岂易取酬答。
<br>有如持寸莛，未足撼鞺鞳。
<br>顾於山水闲，意愿多所合。
<br>匡庐与韶石，少小已尝蹋。
<br>风游会稽春，雪宿天柱腊。
<br>淮湖江海上，惯食虾蟹蛤。
<br>西南穷岷嶓，东北尽济漯。
<br>身虽未尝历，魂梦已稠沓。
<br>荆溪最所爱，映烛多庙塔。
<br>溪果点丹漆，溪花团绣罨。
<br>扁舟信所过，行不废樽榼。
<br>一从舍之去，霜雪行满颌。
<br>思之不能寐，蹙若虻蚋噆。
<br>方将筑其滨，毕景谢噂嗒。
<br>安能孤此意，颠倒就衰飒。
<br>唯子余所向，嗜好比鹣鲽。
<br>何时归相过，游屐尚可蜡。
<br>
<br>韩持国见访
<br>
<br>余生非匏瓜，於世不无求。
<br>弱力惮耕稼，衣食当周流。
<br>起家始二十，南北今白头。
<br>愁伤意已败，罢病恐难瘳。
<br>江湖把一节，屡乞东南州。
<br>治民岂吾能，闲僻庶可偷。
<br>谬恩当徂冬，黾勉始今秋。
<br>岂敢事高蹇，茫然乖本谋。
<br>抚心私自怜，仰屋窃叹愀。
<br>强骑黄饥马，欲语将谁投。
<br>赖此城下宅，数蒙故人留。
<br>揽衣坐中庭，仰视白云浮。
<br>白云御西风，一一向沧洲。
<br>安得两黄鹄，跨之与云游。
<br>
<br>韩信
<br>
<br>韩信寄食常歉然，邂逅漂母能哀怜。
<br>当时哙等何由伍，但有淮阴恶少年。
<br>谁道萧曹刀笔吏，从容一语知人意。
<br>坛上平明大将旗，举军尽惊王不疑。
<br>捄兵半楚潍半沙，从初龙且闻信怯。
<br>鸿沟天下已横分，谈笑重来卷楚氛。
<br>但以怯名终得羽，谁为孔费两将军。
<br>
<br>韩信
<br>
<br>贫贱侵凌富贵骄，功名无复在刍荛。
<br>将军北面师降虏，此事人间久寂寥。
<br>
<br>韩子
<br>
<br>纷纷易尽百年身，举世何人识道真。
<br>力去陈言夸末俗，可怜无补费精神。
<br>
<br>汉文帝
<br>
<br>轻刑死人众，丧短生者偷。
<br>仁者自此薄，哀哉不能谋。
<br>露台惜百金，灞陵无高丘。
<br>浅恩施一时，长患被九州。
<br>
<br>汉武
<br>
<br>壮士悲歌出寒频，中原萧瑟半无人。
<br>君王不负长陵约，直欲功成赏汉臣。
<br>
<br>杭州呈胜之
<br>
<br>游观须知此地佳，纷纷人物敌京华。
<br>林峦腊雪千家水，城郭春风二月花。
<br>彩舫笙箫吹落日，画楼灯烛映残霞。
<br>如君援笔直摹写，寄与尘埃北客夸。
<br>
<br>杭州望湖楼回马上作呈玉汝乐道
<br>
<br>水光山气碧浮浮，落日将归又少留。
<br>从此只应长入梦，梦中还与故人游。
<br>
<br>杭州修广师法喜堂
<br>
<br>浮屠之法与世殊，洗涤万事求空虚。
<br>师心以此不挂物，一堂收身自有余。
<br>堂阴置石双嵽嵲，石脚立竹青扶疏。
<br>一来已觉肝胆豁，况乃宴坐穷朝晡。
<br>忆初救时勇自许，壮大看俗尤崎岖。
<br>丰车肥马载豪杰，少得志愿多忧虞。
<br>始知进退各有理，造次未可分贤愚。
<br>会将筑室返耕钓，相与此处吟山湖。
<br>
<br>何处难忘酒二首
<br>
<br>何处难忘酒，英雄失志秋。
<br>庙堂生莽卓，岩谷死伊周。
<br>赋敛中原困，干戈四海愁。
<br>此时无一盏，难遣壮图休。
<br>
<br>何处难忘酒二首
<br>
<br>何处难忘酒，君臣会合时。
<br>深堂拱尧舜，密席坐皋夔。
<br>和气袭万物，欢声连四夷。
<br>此时无一盏，真负鹿鸣诗。
<br>
<br>和蔡副枢贺平戎庆捷
<br>
<br>城郭名王据两陲，军前一日送降旗。
<br>羌兵自此无传箭，汉甲如今不解累。
<br>幕府上功联旧伐，朝廷称庆具新仪。
<br>周家道泰西戎喙，还见诗人咏串夷。
<br>
<br>和蔡枢密孟夏旦日西府书事
<br>
<br>宫阙初晴气象饶，宝车攒毂会东朝。
<br>重轮庆自离明後，内壤阴随解泽消。
<br>赐篚外廷纷锦绣，燕庖中禁续薪樵。
<br>联翩入贺知君意，咫尺威颜不隔霄。
<br>
<br>和陈辅秀才金陵书事
<br>
<br>南郭先生比鷾鸸，年年过我未愆期。
<br>休论玉谢当时事，大抵乌衣只旧时。
<br>
<br>和冲卿雪诗并示持国
<br>
<br>地卷江海浮，天吹河汉涌。
<br>北风散作花，巧丽世无种。
<br>霾昏得照曜，尘滓归掩拥。
<br>荒林无空枝，幽瓦有高陇。
<br>分才一毛细，聚或千钧重。
<br>飞扬窥已眩，摧压听还凶。
<br>渔舟平系舷，樵屩没归踵。
<br>空令物象莹，岂兔川涂雍。
<br>争光姮娥妒，失色羲和恐。
<br>赖逢阳气蒸，转作水波溶。
<br>舞庭称贺严，扫路传呼宠。
<br>冲游谢壮少，避卧甘闲冗。
<br>吴侯绝俗唱，韩子当敌勇。
<br>胜负观两豪，吾衰但阴拱。
<br>
<br>和崔公度家风琴八首
<br>
<br>屋山终日信飘飘，似与幽人破寂寥。
<br>为有机心须强聒，直教悬解始声消。
<br>
<br>和崔公度家风琴八首
<br>
<br>帘幕无风起泬寥，谁悲精铁任飘飘。
<br>随商应角知无意，不待歌成韵已消。
<br>
<br>和崔公度家风琴八首
<br>
<br>万物能鸣为不平，世间歌哭两营营。
<br>君知此物心何欲，自信天机自有声。
<br>
<br>和崔公度家风琴八首
<br>
<br>风铁相敲固可鸣，朔兵行夜响行营。
<br>如何清世容高卧，翻作幽窗枕上声。
<br>
<br>和崔公度家风琴八首
<br>
<br>南风屋角响萧萧，白日帘垂坐寂寥。
<br>爱此宫商有真意，与君倾耳尽今朝。
<br>
<br>和崔公度家风琴八首
<br>
<br>风来风去岂尝要，随分铿锵与寂寥。
<br>不似人间古锺磬，从来文饰到今朝。
<br>
<br>和崔公度家风琴八首007
<br>
<br>系身高处本无心，万窍鸣时有玉音。
<br>欲作镆耶为物使，知君能笑不祥金。
<br>
<br>和崔公度家风琴八首008
<br>
<br>疏铁檐间挂作琴，清风才到遽成音。
<br>伊人欲问无真意，向道从来不博金。
<br>
<br>和甫如京师微之置酒
<br>
<br>季子将北征，貂裘解亭皋。
<br>使君拥鸣驺，出饯载酒醪。
<br>作诗宠行色，坐客多贤豪。
<br>信知大夫才，能赋在登高。
<br>陟屺忧未已，强歌反哀号。
<br>问言归何时，逮此冬风饕。
<br>川涂良阻修，箠辔慎所操。
<br>黄屋初启圣，万灵归一陶。
<br>询谋及疏贱，拔取皆时髦。
<br>往矣果有合，可辞州县劳。
<br>
<br>和耿天骘同游定林
<br>
<br>道人深闭门，二客来不速。
<br>摄衣负朝暄，一笑皆捧腹。
<br>逍遥烟中策，放浪尘外躅。
<br>晤言或世闻，谁谓非绝俗。
<br>
<br>和耿天骘以竹冠见赠四首
<br>
<br>竹根殊胜竹皮冠，欲著先须短发乾。
<br>要使山林人共见，不持方帽御风寒。
<br>
<br>和耿天骘以竹冠见赠四首
<br>
<br>无物堪持比此冠，竹皮柔胆谷皮乾。
<br>故人恋恋绨袍意，岂为哀怜范叔寒。
<br>
<br>和耿天骘以竹冠见赠四首
<br>
<br>玉润金明信好冠，错刀剜出藓纹乾。
<br>不忘君惠常加首，要使欢盟未可寒。
<br>
<br>和耿天骘以竹冠见赠四首
<br>
<br>冠工新意斲檀栾，雾卷云烝久未乾。
<br>遗我山林真自称，何须貂暖配金寒。
<br>
<br>和公辟转运江西
<br>
<br>江西一节铸黄金，最慰章滨父老心。
<br>长孺向来真强予，次公今不异重临。
<br>余风尚有欢谣在，陈迹非无胜事寻。
<br>豫想新诗能寄我，十年华省故情深。
<br>
<br>和郭公甫
<br>
<br>且欲相邀卧看山，扁舟自可送君还。
<br>留连城郭今如此，知复何时伴我闲。
<br>
<br>和惠思波上鸥
<br>
<br>翩翩白凫鸥，泛泛水中游。
<br>西来久不见，梦想在沧洲。
<br>
<br>和惠思岁二日二绝
<br>
<br>懒读书来已数年，从人嘲我腹便便。
<br>为嫌归舍儿童聒，故就僧房借榻眠。
<br>
<br>和惠思岁二日二绝
<br>
<br>沙砾藏春未放来，荒庭终日守陈荄。
<br>遥怜草色裙腰绿，湖寺西南一径开。
<br>
<br>和惠思韵二首其一——醴泉观
<br>
<br>邂逅相随一日闲，或缘香火共灵山。
<br>夕阳兴罢黄尘陌，直似蓬莱堕世间。
<br>
<br>
<br>和惠思韵二首其二——蝉
<br>
<br>白下长干何可见，风尘愁杀庾兰成。
<br>去年今日青松路，亦自闻蝉第一声。
<br>
<br>和金陵怀古
<br>
<br>怀乡访古事悠悠，独上江城满目秋。
<br>一鸟带烟来别渚，数帆和雨下归舟。
<br>萧萧暮吹惊红叶，惨惨寒云压旧楼。
<br>故国凄凉谁与问，人心无复更风流。
<br>
<br>和净因有作
<br>
<br>朝红一片堕窗尘，禅客翛然感此辰。
<br>更觉城中芳意少，不如山野早知春。
<br>
<br>和刘贡甫燕集之作
<br>
<br>冯侯天马壮不羁，韩侯白鹭下清池。
<br>刘侯羽翰秋欲击，吴侯葩萼春争披。
<br>沈侯玉雪照人洁，萧洒已见江湖姿。
<br>唯予貌丑骇公等，自镜亦正如蒙倛。
<br>忘形论交喜有得，杯酒邂逅今良时。
<br>心亲不复异新旧，便脱巾屐相谐嬉。
<br>空堂无尘小雨定，浓绿翳水浮秋曦。
<br>高谈四坐扫炎热，木末更送凉风吹。
<br>此欢不尽忽分散，明月照屋空参差。
<br>平明余清在心耳，洗我重得刘侯诗。
<br>刘侯未见闻已熟，吾友称诵多文辞。
<br>才高意大方用世，自有豪俊相攀追。
<br>咨予後会恐不数，魂梦久向东南驰。
<br>何时扁舟却顾我，还欲迎子游山陂。
<br>
<br>和平甫寄陈正叔
<br>
<br>强行南仕莫辞勤，闻说田园已旷耘。
<br>纵使一区犹有宅，可能三月尚无君。
<br>且同元亮倾樽酒，更与灵均续旧文。
<br>此道废兴吾命在，世间滕口任云云。
<br>
<br>和平甫招道光法师
<br>
<br>链师投老演真乘，像劫空王爪与肱。
<br>於总持门通一路，以光明藏续千灯。
<br>从容发口酬摩诘，邂逅持心契慧能。
<br>新句得公还有赖，古人诗字耻无僧。
<br>
<br>和平甫舟中望九华山二首
<br>
<br>楚越千万山，雄奇此山兼。
<br>盘根虽巨壮，其末乃修纤。
<br>去县尚百里，侧身勇前瞻。
<br>萧条烟岚上，缥缈浮青尖。
<br>徐行稍复逼，所瞩亦已深。
<br>精神去亹亹，气象来渐渐。
<br>卸席取近岸，移船傍苍蒹。
<br>窥观坐穷晡，未觉晷刻淹。
<br>江空万物息，四面波澜恬。
<br>峨然九女鬟，争山一镜奁。
<br>卧送秋月没，起看朝阳暹。
<br>游氛荡无余，琐细得尽觇。
<br>陵空翠纛直，照影寒鋩銛。
<br>冢木立绀发，崖林张紫髯。
<br>变态生倏忽，虽神讵能占。
<br>当留老吾身，少驻谁云餍。
<br>惜哉秦汉君，黄屋上衡灊。
<br>等之事嬉游，舍此何其廉。
<br>我疑二后荒，神物久已厌。
<br>埋藏在云雾，不欲登昏憸。
<br>又疑避褒封，蔽匿以为谦。
<br>或是古史书，脱落简与签。
<br>当时备巡游，今不在缃缣。
<br>终南秦之望，泰山鲁所詹。
<br>天王与秩祭，俎豆罗醯盐。
<br>苟能泽下民，维此远亦沾。
<br>方今东南旱，土脉燥不黏。
<br>尚无肤寸功，岂免窃食嫌。
<br>神莽吾难知，士病吾能砭。
<br>文章巧傅会，智术工飞箝。
<br>荐宝互珪璧，论材自楩柟。
<br>苟以饰妇妾，谬云活苍黔。
<br>岂如幽人乐，兹山谢闾阎。
<br>穴石作户牖，垂泉尚门帘。
<br>寻奇出後径，览胜倚前檐。
<br>超然往不返，举世徒呫呫。
<br>高兴寄日月，千秋伴乌蟾。
<br>遐追商洛翁，秦火不能炎。
<br>近慕楚穆生，竟脱楚人钳。
<br>吾意窃所尚，人谋谅难佥。
<br>
<br>和平甫舟中望九华山二首
<br>
<br>谁谓九华远，吾身未尝檐。
<br>唱篇每起予，予口安能箝。
<br>忆在秋浦北，空江上新蟾。
<br>光洁写一镜，回环两堤奁。
<br>露坐引衣襋，风行欹帽檐。
<br>维舟当此时，巨细得尽瞻。
<br>试尝论大略，次乃述微纤。
<br>此山广以深，包畜万物兼。
<br>嘘云吐雾雨，生育靡不渐。
<br>巍然如九皇，德泽四海沾。
<br>此山相後先，各出群峰尖。
<br>毅然如九官，罗立在堂廉。
<br>挺身百辟上，附丽无奸憸。
<br>此山高且寒，五月不觉炎。
<br>草树萋已绿，冰霜尚涵淹。
<br>颓然如九老，白发连苍髯。
<br>此山当无云，秀色郁以添。
<br>毅然如九官，靓饰出重帘。
<br>佩环与巾裙，绀玉青纨缣。
<br>远之妍西施。近或丑无盐。
<br>变态不可穷，诗者徒呫呫。
<br>我初勇一往，役世难安恬。
<br>浪荒不走职，民瘼当谁砭。
<br>乖离今数旬，梦想欲窥觇。
<br>自期得所如，何啻释囚钳。
<br>念昔太白巅，下视海日暹。
<br>朅来天柱游，屐齿尚苔黏。
<br>犹之健饮食，屡飨亦云餍。
<br>胡为慕攀踏，已惫且不嫌。
<br>岂其仁智心，山水固所潜。
<br>男儿有所学，进退不在占。
<br>功名苟不谐，廊庙等闾阎。
<br>况乃抡椽杙，其谁辨楩柟。
<br>归欤岩崖居，料理带与签。
<br>得石坐兀兀，逢泉饮厌厌。
<br>取舍断在独，岂必询谋佥。
<br>子语实慰我，宁殊邑中黔。
<br>玉枝将在山，当倚以葭蒹。
<br>诗力我已屈，锋鋩子犹銛。
<br>扶伤更一战，语汝其无谦。
<br>
<br>和平父寄道光法师
<br>
<br>欲见道人非一朝，杖藜无路到青霄。
<br>千岩万壑排风雨，想对桐炉柏子烧。
<br>
<br>和栖霞寂照庵僧云渺
<br>
<br>萧然一世外，所乐有谁同。
<br>宴坐能忘老，斋蔬不过中。
<br>无心为佛事，有客问家风。
<br>笑谓西来意，虽空亦不空。
<br>
<br>和钱学士喜雪
<br>
<br>手把诗翁忆雪诗，坐愁穷海瘴烟霏。
<br>谁令天上苍茫合，忽见空中散漫飞。
<br>阊阖与风生气势，姮娥交月借光辉。
<br>山鸦瑟缩相依立，邑犬跳梁未肯归。
<br>点缀丘园荣树木，埋藏沟渐乱封圻。
<br>高歌业已传都市，逸兴何当叩隐扉。
<br>颇欲携樽邀使骑，几忘温席荐亲闱。
<br>公今早晚班春去，强劝涝田补岁饥。
<br>
<br>和舍弟舟上示沈道源
<br>
<br>还装欲尽喜舟轻，更喜嘉宾伴此行。
<br>野饮不忘鱼可钓，旅羹何惜雁能鸣。
<br>西山壮马先归牧，南穴残枭欲就烹。
<br>忧国自多廊庙宰，与君诗酒尽交情。
<br>
<br>和圣俞农具诗十五其八牛衣
<br>
<br>百兽冬自暖，独牛非氄毛。
<br>无衣与卒岁，坐恐得空牢。
<br>主人覆护恩，岂啻一绨袍。
<br>问尔何以报，离离满东皋。
<br>
<br>和圣俞农具诗十五其七田漏
<br>
<br>占星昏晓中，寒暑已不疑。
<br>田家更置漏，寸晷亦欲知。
<br>汗与水俱滴，身随阴屡移。
<br>谁当哀此劳，往往夺其时。
<br>
<br>和圣俞农具诗十五首其二樵斧
<br>
<br>百金聚一冶，所赋以所遭。
<br>此岂异莫耶，奈何独当樵。
<br>朝出在人手，暮归在人腰。
<br>用舍各有时，此日两无邀。
<br>
<br>和圣俞农具诗十五首其九耧种
<br>
<br>富家种论石，贫家种论斗。
<br>富贫同一时，倾泻应心手。
<br>行看万垄空，坐使千箱有。
<br>利物博如此，何惭在牛後。
<br>
<br>和圣俞农具诗十五首其六扬扇
<br>
<br>精良止如留，疏恶去如摈。
<br>如摈非尔憎，如留岂吾吝。
<br>无心以择物，谁喜亦谁愠。
<br>翁乎勤簸扬，可使糖纰尽。
<br>
<br>和圣俞农具诗十五首其三耕牛
<br>
<br>朝耕草茫茫，暮耕水潏潏。
<br>朝耕及露下，暮耕连月出。
<br>自无一毛利，主有千箱实。
<br>睆彼天上星，空名岂余匹。
<br>
<br>和圣俞农具诗十五首其十二耰耡
<br>
<br>锻金以为曲，揉木以为直。
<br>直曲相後先，心手始两得。
<br>秦人望屋食，以此当金革。
<br>君勿易耰耡，耰耡胜锋镝。
<br>
<br>和圣俞农具诗十五首其十耒耜
<br>
<br>耒耜见於易，圣人取风雷。
<br>不有仁智兼，利端谁与开。
<br>神农后稷死，般尔相寻来。
<br>山林尽百巧，揉斲无良材。
<br>
<br>和圣俞农具诗十五首其十三襏襫
<br>
<br>采采霜露下，披披烟雨中。
<br>薄茅以为友，短褐相与同。
<br>勿妒市门人，绮纨被奴僮。
<br>当惭边城戍，擐甲徂春冬。
<br>
<br>和圣俞农具诗十五首其十四台笠
<br>
<br>耕有春雨濡，耘有秋阳暴。
<br>二物应时须，九州同我服。
<br>欲为生少慕，得此自云足。
<br>君思周伯阳，所愿岂华毂。
<br>
<br>和圣俞农具诗十五首其十一钱鎛
<br>
<br>於易见耒耜，於诗闻钱鎛。
<br>百工圣人为，此最功不薄。
<br>欲收禾黍善，先去蒿莱恶。
<br>愿同欹器悟，更使臣工作。
<br>
<br>和圣俞农具诗十五首其四水车
<br>
<br>取车当要津，膏润及远野。
<br>与天常斡旋，如雨自奔泻
<br>置心亦何有，在物偶相假。
<br>此理及可言，安得圆机者。
<br>
<br>和圣俞农具诗十五首其五牧笛
<br>
<br>绿草无端倪，牛羊在平地。
<br>芊绵杳霭间，落日一横吹。
<br>超遥送逸响，澶漫写真意。
<br>岂比卖饧人，吹箫贩童稚。
<br>
<br>和圣俞农具诗十五首其一田庐
<br>
<br>田父结田庐，聊容一身息。
<br>呼儿取茅竹，不借乡人力。
<br>起行庐旁朝，归卧庐下夕。
<br>悠悠各有愿，勿笑田庐窄。
<br>
<br>和叔才岸傍古庙
<br>
<br>树老垂缨乱，祠荒向水开。
<br>偶人经雨踣，古屋为风摧。
<br>野鸟栖尘座，渔郎奠竹杯。
<br>欲传山鬼曲，无奈楚词哀。
<br>
<br>和叔雪中见过
<br>
<br>捐书去寄老山林，无复追缘往事心。
<br>忽值故人乘雪兴，玉堂前话得重寻。
<br>
<br>和叔招不往
<br>
<br>门前秋水可扬舲，有意西寻白下亭。
<br>只欲往来相邂逅，却嫌招唤苦丁宁。
<br>
<br>和宋太博服除还朝简诸朋旧
<br>
<br>呼门初起外廷臣，秀气棱棱动搢绅。
<br>谈论坐来能慰我，篇章传出亦惊人。
<br>生刍一束他年阙，伐木相求此地新。
<br>便欲与君同乐处，穷通余事不关身。
<br>
<br>和唐公舍人访净因
<br>
<br>西城方外士，传法自南华。
<br>高蹈玩一世，旁通兼数家。
<br>来游仁者静，传咏正而葩。
<br>乘兴何时再，还能托後车。
<br>
<br>和晚菊
<br>
<br>不得黄花九日吹，空看野叶翠葳蕤。
<br>渊明酩酊知何处，子美萧条向此时。
<br>委翳似甘终草莽，栽培空欲傍藩篱。
<br>可怜蜂蝶飘零後，始有闲人把一枝。
<br>
<br>和王乐道读进士试卷
<br>
<br>文卓始隋唐，进取归一律。
<br>安知鸿都事，竟用程人物。
<br>变今嗟未能，於己空自咄。
<br>流波亦已漫，高论常见屈。
<br>故令俶傥士，往往弃堙郁。
<br>皋陶叙九德，固有知人术。
<br>圣世欲尔为，徐观异人出。
<br>
<br>和王乐道烘虱
<br>
<br>秋暑汗流如炙輠，敝衣湿蒸尘垢涴。
<br>施施众虱当此时，择肉甘於虎狼饿。
<br>咀啮侵肤未云已，爬搔次骨终无那。
<br>时时对客辄自扪，千百所除才几个。
<br>皮毛得气强复活，爪甲流丹真暂破。
<br>未能汤休取一空，且以火攻令少挫。
<br>踞炉炽炭已不暇，对龟张衣诚未过。
<br>飘零乍若蛾赴灯，惊扰端如蚁施磨。
<br>欲殴百恶死焦灼，肯贷一凶生弃播。
<br>已观细黠无所容，未放老奸终不堕。
<br>然脐郿坞患溢世，焚宝鹿台身易货。
<br>冢中燎入化秦尸，池上焮随迁莽坐。
<br>彼皆势极就烟埃，况汝命轻俟涕唾。
<br>逃藏坏絮尚欲索，埋没死灰谁复课。
<br>熏心得祸尔莫悔，烂额收功吾可贺。
<br>犹残众虮恨未除，自计宁能久安卧。
<br>
<br>和王胜之雪霁借马入省
<br>
<br>泥水填马不受辙，瓦雪得火犹藏沟。
<br>宿雾纷纷度城阙，朔气凛凛吹衣裘。
<br>穷阎闭门无一客，剥啄惊我有前驺。
<br>强随传呼出屋去，鼻息冻合髭缪缪。
<br>投缰马鬣任欹侧，欲出操箠手还抽。
<br>行思江南悲故事，溪谷冬暖花常流。
<br>前年腊归三见白，霁色岭上班班留。
<br>杖藜此时将邑子，登眺置酒身优游。
<br>岂如都城今日事，只恐一蹶为亲忧。
<br>因知田里驾款段，昔人岂即非良谋。
<br>君家洛阳名实大，谈笑枯槁回春柔。
<br>平生意气故应在，白发未敢相寻求。
<br>从容退食想佳节，岂无歌声相献酬。
<br>奈何亦作苦寒调，叹息朝夕无骅骝。
<br>超然遂有江湖意，满纸为我书穷愁。
<br>相如正应居客右，子路且莫乘桴浮。
<br>
<br>和王司封会同年
<br>
<br>收科天陛顷同时，回首相欢事亦稀。
<br>追讲旧游犀尘脱，交酬新唱彩笺飞。
<br>直须倾倒樽中酒，休惜淋浪飞上衣。
<br>日暮主翁留客辖，会稽聊滞买臣归。
<br>
<br>和王微之登高斋三首
<br>
<br>寒云沈屯白日埋，河汉荡坼天如簁。
<br>衡门兼句限泥潦，卧听窾木鸣相挨。
<br>萧辰忽扫纤翳尽，北岭初出青嵬嵬。
<br>微之新诗动我目，烂若火齐金盘堆。
<br>想携诸彦眺平野，高论历诋秦以来。
<br>觥船淋浪始快意，忽忆归云胡为哉。
<br>念君少壮辍游衍，发挥春秋名玉杯。
<br>书成不得断国论，但此空语传八垓。
<br>登临兴罢因感触，更欲远引追宗雷。
<br>君知富贵亦何有，谄誉未足偿讥排。
<br>风豪雨横费调燮，坐使发背为黄台。
<br>留宾往往夜参半，虽有杂俎无由开。
<br>江南佳丽非一日，况乃故园名池台。
<br>能招过客饮文字，山水又足供欢咍。
<br>剩留官屋贮酒母，取醉不竭当如淮。
<br>
<br>和王微之登高斋三首
<br>
<br>六朝人物随烟埃，金舆玉几安在哉。
<br>锺山石城已寂寞，只见江水云端来。
<br>百年故老有存者，尚忆世宗初伐淮。
<br>魏王兵马接踵出，旗纛千里相搪挨。
<br>当时谋臣非不众，上国拔取多陪台。
<br>龙腾九天跨四海，一水欲阻为可咍。
<br>降王北归楼殿坼，弃屋尚锁残金堆。
<br>神灵变化自真主，将帅何力求公台。
<br>山川清明草木静，天地不复屯云雷。
<br>使君登高访古昔，伤此陈迹聊持杯。
<br>因留嘉客坐披写，郚渌笑语倾如簁。
<br>酒酣重惜功业晚，老矣万卷徒兼该。
<br>攒峰列壑动归兴，忧端落笔何崔嵬。
<br>余年无欢易感激，亦愧庄叟能安排。
<br>青灯明灭照不寐，但把君诗阖且开。
<br>
<br>和王微之登高斋三首
<br>
<br>干戈六代战血埋，双阙尚指山崔嵬。
<br>当时君臣但儿戏，把酒空劝长星杯。
<br>临春美女闭黄壤，玉枝自蕊繁如堆。
<br>後庭新声散樵牧，兴废倏忽何其哀。
<br>咸阳龙移九州坼，遗种变化呼风雷。
<br>萧条中原砀无水，崛强又此凭江淮。
<br>广陵衣冠扫地去，穿筑陇亩为池台。
<br>吴侬倾家助经始，尺土不借秦人簁。
<br>珠犀磊落万艘入，金璧照耀千门开。
<br>建隆天飞跨两海，南发交广东温台。
<br>中间嶪嶪地无几，欲久割据诚难哉。
<br>灵旗指麾尽貔虎，谈笑力可南山排。
<br>楼船蔽川莫敢动，扶伏但有谋臣来。
<br>百年沧洲自潮汐，事往不与波争回。
<br>黄云荒城失苑路，白草废畤空坛垓。
<br>使君新篇韵险绝，登眺感悼随嘲咍。
<br>嗟予愁惫气已竭，对垒每欲相劘挨。
<br>挥毫更想能一战，数窘乃见诗人才。
<br>
<br>和王微之秋浦望齐山感李太白杜牧之
<br>
<br>齐山置酒菊花开，秋浦闻猿江上哀。
<br>此山漠漠云垂地，南埭悠悠水映人。
<br>驰道蔽亏松半死，射场埋没雉多驯。
<br>登高一曲悲亡国，想绕红梁落暗尘。
<br>
<br>和微之林亭
<br>
<br>为有檀栾占雒阳，忆归杖策此徜徉。
<br>观鱼得意还知乐，入鸟忘机肯乱行。
<br>未敢许君轻去国，不应如我漫为郎。
<br>中园日涉非无趣，保此千锺慰北堂。
<br>
<br>和微之药名劝酒
<br>
<br>赤车使者锦帐郎，从客珂马留闲坊。
<br>紫芝眉宇倾一坐，笑语但闻鸡舌香。
<br>药名劝酒诗实好，陟厘为我书数行。
<br>真珠的皪鸣槽床，金罂琥珀正可尝。
<br>史君子细看流光，莫惜觅醉衣淋浪。
<br>独醒至死诚可伤，欢华易尽悲酸早，
<br>人间没药能医老。
<br>寄言歌管众少年，趁取乌头未白前。
<br>
<br>和微之重感南唐事
<br>
<br>叔宝倾陈衍弊梁，可嗟曾不见兴亡。
<br>斋祠父子终身费，酣咏君臣举国荒。
<br>南狩皖山非故地，北师淮水失名王。
<br>天移四海归真主，谁诱昏童肯用良。
<br>
<br>和文淑
<br>
<br>天梯云栈蜀山岑，下视嘉陵水万寻。
<br>我得一舟江上去，恐君东望亦伤心。
<br>
<br>和文淑湓浦见寄
<br>
<br>多难漂零岁月赊，空余文墨旧生涯。
<br>相看楚越常千里，不及朱陈似一家。
<br>发为感伤无翠葆，眼从瞻望有玄花。
<br>唯诗与我宽愁病，报尔何妨赋棣华。
<br>
<br>和吴冲卿集禧斋祠
<br>
<br>缄封祝辞密，占写御名真。
<br>帝坐遥临物，星图俯映人。
<br>风含烟外节，月点雾中茵。
<br>沈藿升烟远，槐檀取燎新。
<br>羽衣归寂寞，金锼立逡巡。
<br>却想来时路，还疑隔一尘。
<br>
<br>和吴冲卿雪
<br>
<br>阳回力犹邅，阴合势方巩。
<br>填空忽汗漫，造物谁怂恿。
<br>轻於擘絮纷，细若吹毛氄。
<br>云连昼已瞀，风助宵仍汹。
<br>凭陵虽一时，变态亦千种。
<br>帘深卷或避，户隘关犹拥。
<br>滔天有冻浪，匝地无荒陇。
<br>飞扬类挟富，委翳等辞宠。
<br>穿幽偶相重，值险辄孤耸。
<br>积惨会将舒，群轻那久重。
<br>纷华始满眼，消释不旋踵。
<br>槁树散飞花，空檐落县湩。
<br>还当困炎热，以此涤烦壅。
<br>共约市南人，收藏不为冗。
<br>
<br>和吴冲卿雪霁紫宸朝
<br>
<br>虎士开阊阖，鸡人唱九霄。
<br>云移银阙角，日转玉廊腰。
<br>箒动川收潦，靴鸣海上潮。
<br>舞袍沾宿润，拜笏拥残飘。
<br>赐饮人何乐，归嘶马亦骄。
<br>低徊但忘食，吟咏得逍遥。
<br>
<br>和吴冲卿鸦鸣树石屏
<br>
<br>寒林昏鸦相与还，下有跂石苍孱颜。
<br>曾於古图见彷佛，已怪刀笔非人间。
<br>君家石屏谁为写，古图所传无似者。
<br>鸦飞历乱止且鸣，林叶惨惨风烟生。
<br>高斋日午坐中见，意以落日空上行。
<br>君诗雄盛付君手，云此非人乃天巧。
<br>嗟哉浑沌死，乾坤至，
<br>造作万物丑妍巨细各有理。问此谁主何其精，
<br>恢奇谲诡多可喜。人於其间乃复雕鑱刻画出智力，
<br>欲与造代追相倾。拙者婆烫尚欲奋，
<br>工者固已穷夸矜。吾观鬼神独人意异，
<br>虽有至巧无所争。所以虢山间，
<br>埋没此宝千万岁，不为见者惊。
<br>吾又以此知妙伟之入在百世後，造始乃与元气并。
<br>画工粉墨非不好，岁久剥烂空留名。
<br>能从太古到今日，独此不朽由天成。
<br>世人尚奇轻货力，山珍海怪采掇今欲索。
<br>此屏後出为君得，胡贾欲价著不识。
<br>吾知金帛不足论，当与君诗两相直。
<br>
<br>和吴相公东府偶成
<br>
<br>承华往岁幸踌躇，风月清谈接绪余。
<br>并辔趁朝今已老，连墙得屋喜如初。
<br>诛茅我梦江皋地，浇薤公思洛水渠。
<br>歛退故应容拙者，先营环堵祭牢蔬。
<br>
<br>和吴御史汴渠
<br>
<br>郑国欲弊秦，渠成秦富强。
<br>本始意已陋，末流功更长。
<br>维汴亦如此，浚源在淫荒。
<br>归作万世利，谁能弛其防。
<br>夷门筑天都，横带国之阳。
<br>漕引天下半，岂云独荆扬。
<br>货入空外府，租输陈太仓。
<br>东南一百年，寡老无残粻。
<br>自宜富京师，乃亦窘盖藏。
<br>征求过夙昔，机巧到莛芒。
<br>御史闵其然，志欲穷舟航。
<br>此言信有激，此水存何伤。
<br>救世讵无术，习传自先王。
<br>念非老经纶，岂易识其方。
<br>我懒不足数，君材仍自强。
<br>他日听施设，无乃弃篇章。
<br>
<br>和吴御史临淮感事
<br>
<br>栅锁城扉晓一开，柂牙车轴转成雷。
<br>黄尘欲碍龟山出，白浪空分汴水来。
<br>澄观有材邀昧陋，霁云无力报奸回。
<br>骚人此日追前事，悲气随风动管灰。
<br>
<br>和杨乐道见寄
<br>
<br>宅带园林五亩余，萧条还似茂陵居。
<br>杀青满架书新缮，生白当窗室久虚。
<br>孤学自难窥奥密，重言犹得慰空疏。
<br>相思每欲投诗社，只待春蒲叶又书。
<br>
<br>和御制赏花钓鱼二首
<br>
<br>荫幄晴云拂晓开，传呼仙仗九天来。
<br>披香殿上留朱辇，太液池边送玉杯。
<br>宿蕊暖含风浩荡，戏鳞清映日徘徊。
<br>宸章独与春争丽，恩许赓歌岂易陪。
<br>
<br>和御制赏花钓鱼二首
<br>
<br>霭霭祥云辇路晴，传呼万岁杂春声。
<br>蔽亏玉仗宫花密，映烛金沟御水清。
<br>珠蕊受风天下暖，锦鳞吹浪日边明。
<br>从容乐饮真荣遇，愿赋嘉鱼颂太平。
<br>
<br>和曾子翊授舒掾之作
<br>
<br>皖城终岁静如山，府掾应从到日闲。
<br>一水碧罗裁缭绕，万峰苍玉刻孱颜。
<br>旧游笔墨苔今老，浪走尘沙鬓已斑。
<br>揽辔羡君桥北路，春风枝上鸟关关。
<br>
<br>和张仲通忆锺陵二首
<br>
<br>一梦章江已十年，故人重见想皤然。
<br>只应两岸当时柳，能到春来尚可怜。
<br>
<br>和张仲通忆锺陵二首
<br>
<br>逸少池边有一丘，西山南浦惯曾游。
<br>残年归去终无乐，闻说章江即泪流。
<br>
<br>和正叔怀其兄草堂
<br>
<br>茆堂竹树水之滨，耕稼逍遥似子真。
<br>小吏一身今倦宦，先生三亩独安贫。
<br>欲抛县印辞黄绶，来伴山冠戴白纶。
<br>只恐明时收士急，不容家有两闲人。
<br>
<br>和中甫兄春日有感
<br>
<br>雪释沙轻马蹄疾，北城可游今暇日。
<br>溅溅溪谷水乱流，漠漠郊原草争出。
<br>娇梅过两吹烂熳，幽鸟迎阳语啾唧。
<br>分香欲满锦树园，剪彩休开宝刀室。
<br>胡为我辈坐自苦，不念兹时去如失。
<br>饱闻高径动车轮，甘卧空堂守经帙。
<br>淮蝗蔽天农久饿，越卒围城盗少逸。
<br>至尊深拱罢箫韶，元老相看进刀笔。
<br>春风生物尚有意，壮士忧民岂无术。
<br>不成欢醉但悲歌，回首功名古难必。
<br>
<br>和仲求即席分题得庶字
<br>
<br>刀笔漫无营，图书纷不御。
<br>平生携手人，邂逅赏心处。
<br>名卿邵朱邑，肤使超严助。
<br>都官富篇章，博士熟经据。
<br>岂特好微言，又多和大虑。
<br>从容故天幸，倜傥尽人誉。
<br>千艘来交荆，万舸去扬豫。
<br>良无此嘉客，式饮吾所庶。
<br>
<br>和仲庶夜过新开湖忆冲之仲涂共泛
<br>
<br>水远浮秋色，河空洗夜氛。
<br>行随一明月，坐失两孤云。
<br>露发此时湿，风颜何处醺。
<br>淹留各有趣，不比汉三君。
<br>
<br>和子瞻同王胜之游蒋山
<br>
<br>金陵限南北，形势岂其然。
<br>楚役六千里，陈亡三百年。
<br>江山空幕府，风月自觥船。
<br>主送悲凉岸，妃埋想故莲。
<br>台倾凤久去，城踞虎争偏。
<br>司马坝庙域，独龙层塔颠。
<br>森疏五愿木，蹇浅一人泉。
<br>梲杖穷诸岭，篮舆罢半天。
<br>朱门园渌水，碧瓦第青烟。
<br>墨客真能赋，留诗野竹娟。
<br>
<br>和祖仁晚过集禧观
<br>
<br>妍暖聊随马首东，春衫犹未著方空。
<br>烟霞送色归瑶水，山木分香绕阆风。
<br>壮发已输尘外绿，衰颜漫到酒边红。
<br>日斜归去人间世，却记前游似梦中。
<br>
<br>河北民
<br>
<br>河北民，生近二边长苦辛。
<br>家家养子学耕织，输与官家事夷狄。
<br>今年大旱千里赤，州县仍催给河役。
<br>老小相携来就南，南人丰年自无食。
<br>悲愁白日天地昏，路旁过者无颜色。
<br>汝生不及贞观中，斗粟数钱无兵戎。
<br>
<br>河间
<br>
<br>北行出河间，千岁想贤王。
<br>胡麻生蓬中，诘曲终自伤。
<br>好德尚如此，恃材宜见戕。
<br>乃知阴自修，彼不为倾商。
<br>区区三世家，庙册富文章。
<br>教子以空言，得祚果不良。
<br>
<br>河势
<br>
<br>河势浩难测，禹功传所闻。
<br>今观一川破，复以二渠分。
<br>国论终将塞，民嗟亦已勤。
<br>无灾等难必，从众在吾君。
<br>
<br>河中使君修撰陆公挽辞三首
<br>
<br>文采机云後，知名实妙年。
<br>银钩工壮丽，金薤富清妍。
<br>批凤多新贵，凭熊数外迁。
<br>空令猗氏监，遗爱有良田。
<br>
<br>河中使君修撰陆公挽辞三首
<br>
<br>皖城初得故人诗，叹息龙媒踠壮时。
<br>太史滞留终不偶，中郎制作遂无施。
<br>二千石禄今何有，四十车书昔漫知。
<br>海曲冷云埋拱木，延州空挠暮年悲。
<br>
<br>河中使君修撰陆公挽辞三首
<br>
<br>前旌一幅粉书名，行路知君亦涕零。
<br>遂失词人空甫里，谩留悲鹤老华亭。
<br>主张寿禄无三甲，收拾文章有六丁。
<br>归处仙龛终不远，新坟东见海山青。
<br>
<br>荷花
<br>
<br>亭亭风露拥川坻，天放娇娆岂自知。
<br>一舸超然他日事，故应将尔当西施。
<br>
<br>红梨
<br>
<br>红梨无叶庇花身，黄菊分香委路尘。
<br>岁晚苍官才自保，日高青女尚横陈。
<br>
<br>红梅
<br>
<br>春半花才发，多应不奈寒。
<br>北人初未识，浑作杏花看。
<br>
<br>後殿牡丹未开
<br>
<br>红襆未开知婉娩，紫囊犹结想芳菲。
<br>此花似欲留人住，山鸟无端劝我归。
<br>
<br>
<br>
<br>
<br>後元丰行 
<br>歌元丰，十日五日一雨风。
<br>麦行千里不见土，连山没云皆种黍。
<br>水秧绵绵复多稌，龙骨长乾挂梁梠。
<br>鲥鱼出网蔽洲渚，荻笋肥甘胜牛乳。
<br>百钱可得酒斗许，虽非社日长闻鼓，
<br>吴儿蹋歌女起舞，但道快乐无所苦。
<br>老翁堑水西南流，杨柳中间杙小舟。
<br>乘兴欹眠过白下，逢人欢笑得无愁。
<br>
<br>胡笳十八拍十八首
<br>
<br>中郎有女能传业，颜色如花命如叶。
<br>命如叶薄将奈何，一生抱恨常咨嗟。
<br>良人持戟明光里，所慕灵妃媲箫史。
<br>空房寂寞施繐帷，弃我不待白头时。
<br>
<br>胡笳十八拍十八首
<br>
<br>天不仁兮降乱离，嗟余去此其从谁。
<br>自胡之反持干戈，翠蕤云旓相荡摩。
<br>流星白羽腰间插，叠鼓遥翻瀚海波。
<br>一门骨肉散百草，安得无泪如黄河。
<br>
<br>胡笳十八拍十八首
<br>
<br>身执略兮入西关，关山阻修兮行路难。
<br>水头宿兮草头坐，在野只教心胆破。
<br>更备雕鞍教走马，玉骨瘦来无一把。
<br>几回抛鞚抱鞍桥，往往惊堕马蹄下。
<br>
<br>胡笳十八拍十八首
<br>
<br>汉家公主出和亲，御厨络绎送八珍。
<br>明妃初嫁与胡时，一生衣服尽随身。
<br>眼长看地不称意，同是天涯沦落人。
<br>我今一食日还并，短衣数挽不掩胫。
<br>乃知贫贱别更苦，安得康强保天性。
<br>
<br>胡笳十八拍十八首
<br>
<br>十三学得琵琶成，绣幕重重卷画屏。
<br>一见郎来双眼明，劝我酤酒花前倾。
<br>齐言此夕乐未央，岂知此声能断肠。
<br>如今正南看北斗，言语传情不如手。
<br>低眉信手续续弹，弹看飞鸿劝胡酒。
<br>
<br>胡笳十八拍十八首
<br>
<br>青天漫漫覆长路，一纸短书无寄处。
<br>月下长吟久不归，当时还见雁南飞。
<br>弯弓射飞无远近，青冢路边南雁尽。
<br>两处音尘从此绝，唯向东西望明月。
<br>
<br>胡笳十八拍十八首007
<br>
<br>明明汉月空相识，道路只今多拥隔。
<br>去住彼此无消息，时独看云泪横臆。
<br>豺狼喜怒难姑息，自倚红颜能骑射。
<br>千言万语无人会，漫倚文章真末策。
<br>
<br>胡笳十八拍十八首008
<br>
<br>死生难有却回身，不忍重看旧写真。
<br>暮去朝来颜色改，四时天气总愁人。
<br>东风漫漫吹桃李，尽日独行春色里。
<br>自经丧乱少睡眠，莺飞燕语长悄然。
<br>
<br>胡笳十八拍十八首
<br>
<br>柳絮已将春去远，攀条弄芳畏晼晚。
<br>忧患众兮欢乐鲜，一去可怜终不返。
<br>日夕思归不得归，山川满目泪沾衣。
<br>罼圭苑里西风起，叹息人间万事非。
<br>
<br>胡笳十八拍十八首010
<br>
<br>寒声一夜传刁斗，云雪埋山苍兕吼。
<br>诗成吟咏转凄凉，不如独坐空搔首。
<br>漫漫胡天叫不闻，胡人高鼻动成群。
<br>寒尽春生洛阳殿，回首何时复来见。
<br>
<br>胡笳十八拍十八首011
<br>
<br>晚来幽独恐伤神，唯见沙蓬水柳春。
<br>破除万事无过酒，虏酒千杯不醉人。
<br>含情欲说更无语，一生长恨奈何许。
<br>饥对酪肉兮不能餐，强来前帐临歌舞。
<br>
<br>胡笳十八拍十八首
<br>
<br>归来展转到五更，起看北斗天未明。
<br>秦人筑城备胡处，扰扰唯有牛羊声。
<br>万里飞蓬映天过，风吹汉地衣裳破。
<br>欲往城南望城北，三步回头五步坐。
<br>
<br>胡笳十八拍十八首
<br>
<br>自断此生休问天，生得胡儿拟弃捐。
<br>一始扶床一初坐，抱携抚视皆可怜。
<br>宁知远使问名姓，引袖拭泪悲且庆。
<br>悲莫悲于生别离，悲在君家留二儿。
<br>
<br>胡笳十八拍十八首
<br>
<br>鞠之育之不羞耻，恩情亦各言其子。
<br>天寒日暮山谷里，肠断非关陇头水。
<br>儿呼母兮啼失声，依然离别难为情。
<br>洒血仰头兮诉苍苍，知我如此兮不如无生。
<br>
<br>胡笳十八拍十八首
<br>
<br>当时悔来归又恨，洛阳宫殿焚烧尽。
<br>纷纷黎庶逐黄巾，心折此时无一寸。
<br>恸哭秋原何处村，千家今有百家存。
<br>争持酒食来相馈，旧事无人可共论。
<br>
<br>胡笳十八拍十八首
<br>
<br>此身饮罢无归处，心怀百忧伤千虑。
<br>天翻地覆谁得知，魏公垂泪嫁文姬。
<br>天涯憔悴身，托命於新人。
<br>念我出腹子，使我叹恨劳精神。
<br>新人新人听我语，我所思兮在何所。
<br>母子分离兮意难任，死生不相知兮何处寻。
<br>
<br>胡笳十八拍十八首
<br>
<br>燕山雪花大如席，与儿洗面作光泽。
<br>怳然天地半夜白，闺中只是空相忆。
<br>点注桃花舒小红，与儿洗面作华容。
<br>欲问平安无使来，桃花依旧笑春风。
<br>
<br>胡笳十八拍十八首
<br>
<br>春风似旧花仍笑，人生岂得长年少。
<br>我与儿兮各一方，憔悴看成两鬓霜。
<br>如今岂无騕褭与骅骝，安得送我置汝傍。
<br>胡尘暗天道路长，遂令再往之计堕眇芒。
<br>胡笳本出自胡中，此曲哀怨何时终。
<br>笳一会兮琴一拍，此心炯炯君应识。
<br>
<br>胡氏逢原堂
<br>
<br>我爱铜官好，君实家其间。
<br>山水相萦萃，花卉矜春妍。
<br>有鸣林间禽，有跃池中鲜。
<br>叶山何嗟峨，秀峙东南偏。
<br>峰峦日在望，远色涵云边。
<br>宾客此遴集，觞饮常留连。
<br>君家世儒雅，子弟清风传。
<br>前日辟书堂，名之曰逢原。
<br>有志在古道，驰情慕高贤。
<br>深哉堂名意，推此宜勉旃。
<br>木茂贵培本，流长思养源。
<br>左右无不宜，愿献小诗篇
<br>
<br>虎图
<br>
<br>壮哉非罴亦非貙，日光夹镜当坐隅。
<br>横行妥尾不畏逐，顾盼欲去仍踌躇。
<br>卒然我见心为动，熟视稍稍摩其须。
<br>固知画者巧为此，此物安肯来庭除。
<br>想当盘礡欲画时，睥睨众史如庸奴。
<br>神闲意定始一扫，功与造化论锱铢。
<br>悲风飒飒吹黄芦，上有寒雀惊相呼。
<br>槎牙死树鸣老乌，向之俛噣如哺鶵。
<br>山墙野壁黄昏後，冯妇遥看亦下车。
<br>
<br>花下
<br>
<br>花下一壶酒，定将谁举杯。
<br>雪英飞落近，疑是故人来。
<br>
<br>华藏寺会故人
<br>
<br>百忧成阻阔，一笑得留连。
<br>城郭西风里，园林落照前。
<br>共知官似梦，莫负酒如泉。
<br>兴罢重携手，江湖即渺然。
<br>
<br>骅骝
<br>
<br>龙德不可系，变化谁能谋。
<br>骅骝亦骏物，卓荦地上游。
<br>怒行追疾风，忽忽跨九州。
<br>辙迹古所到，山川略能周。
<br>鸿蒙无人梯，沆漭绕天浮。
<br>巉岩拔青冥，仙圣所止留。
<br>欲往辄不能，视龙乃知羞。
<br>
<br>化城阁
<br>
<br>曾宫凭风回，两岸闻锺声。
<br>百里见秋毫，构云有高营。
<br>化城若化出，仰攀日月行。
<br>像视大江奔，众山遥相迎。
<br>大江蟠镶根，旋流自成浪。
<br>却略罗翠屏，秀色各异状。
<br>楞伽海中山，迥出霄汉上。
<br>中有不死庭，天龙尽回自。
<br>惜哉不得往，侧坐渺难望。
<br>拥掩难恕宥，意欲铲叠嶂。
<br>登临独无语，一望一怊怅。
<br>忽忆少年时，孤屿坐题诗。
<br>空怀焉能果，唯有故人知。
<br>
<br>怀府园
<br>
<br>槐阴过雨尽新秋，盆底看云映水流。
<br>忽忆小金山下路，绿苹稀处看游鯈。
<br>
<br>怀古二首
<br>
<br>日密畏前境，渊明欣故园。
<br>那知饭不赐，所喜菊犹存。
<br>亦有床座好，但无车马喧。
<br>谁为吾侍者，稚子候柴门。
<br>
<br>怀古二首
<br>
<br>长者一床室，先生三径园。
<br>非无饭满钵，亦有酒盈樽。
<br>不起华边坐，常开柳际门。
<br>漫知谈实相，欲辩已忘言。
<br>
<br>怀旧
<br>
<br>吹破春冰水放光，山花涧草百般香。
<br>身闲处处堪行乐，何事低徊两鬓霜。
<br>
<br>怀舒州山水呈昌叔
<br>
<br>山下飞鸣黄栗留，溪边饮啄白符鸠。
<br>不知此地从君处，亦有他人继我不。
<br>尘土生涯休荡涤，风波时事只飘浮。
<br>相看发秃无归计，一梦东南即自羞。
<br>
<br>怀吴显道
<br>
<br>南郭红亭冷，西山白道曛。
<br>江光凌翠气，洲色乱黄云。
<br>岁暮谁邀客，情亲故忆君。
<br>天涯独惆怅，归鸟黑纷纷。
<br>
<br>怀元度四首
<br>
<br>秋水才深四五尺，扁舟斗转疾於飞。
<br>可怜物色阻携手，正是归时君不归。
<br>
<br>怀元度四首
<br>
<br>舍南舍北皆春水，恰似蒲萄初拨醅。
<br>不见秘书心若失，百年多病独登台。
<br>
<br>怀元度四首
<br>
<br>思君携手安能得，上画重城更上楼。
<br>时独看云泪横臆，长安不见使人愁。
<br>
<br>怀元度四首
<br>
<br>自君之出矣，何其挂怀抱。
<br>孤坐屡穷辰，山木迹如扫。
<br>数枝石榴发，岂无一时好。
<br>不可持寄君，思君令人老。
<br>
<br>怀张唐公
<br>
<br>直谅多为世所排，有怀长向我前开。
<br>暮年惆怅谁知此，南陌东阡独往来。
<br>
<br>怀锺山
<br>
<br>投老归来供奉班，尘埃无复见锺山。
<br>何须更待黄粱熟，始觉人间是梦间。
<br>
<br>还家
<br>
<br>还家岂不乐，生事未应闲。
<br>朝日已复出，征鞍方更攀。
<br>伤心百道水，阂目万重山。
<br>何以忘羁旅，翛然醉梦间。
<br>
<br>还自河北应客
<br>
<br>愧客问谣俗，旧传今自如。
<br>材难知骥马，味美寒河鱼。
<br>塞水移民久，川防动众初。
<br>北人虽异论，时议或非疏。
<br>
<br>还自舅家书所感
<br>
<br>行行过舅居，归路指亲庐。
<br>日苦树无赖，天空云自如。
<br>黄焦下泽稻，绿碎短樊蔬。
<br>沮溺非吾意，悯嗟聊驻车。
<br>
<br>皇佑庚寅自临川如钱塘过宿此嘉佑戊辰自番阳归临川再宿金峰
<br>
<br>十年再宿金峰下，身世飘然岂自知。
<br>山谷有灵应笑我，纷纷南北欲何为。
<br>
<br>黄河
<br>
<br>派出昆仑五色流，一支黄浊贯中州。
<br>吹沙走浪几千里，转侧屋闾无处求。
<br>
<br>黄花
<br>
<br>四月扬州芍药多，先时为别苦风波。
<br>还家忽忽惊秋色，独见黄花出短莎。
<br>
<br>黄菊有至性
<br>
<br>团团城上日，秋至少光辉。
<br>积阴欲滔天，况乃草木微。
<br>黄菊有至性，孤芳犯群威。
<br>采采霜露闲，亦足慰朝饥。
<br>
<br>黄鹂
<br>
<br>野花吹尽竹娟娟，尚有黄鹂最可怜。
<br>娅姹不知缘底事，背人飞过北山前。
<br>
<br>回桡
<br>
<br>柴荆散策静凉飚，隐几扁舟白下潮。
<br>紫磨月轮升霭霭，帝青云幕卷寥寥。
<br>数家鸡犬如相识，一坞山林特见招。
<br>尚忆木瓜园最好，兴残中路且回桡。
<br>
<br>惠崇画
<br>
<br>断取沧州趣，移来六月天。
<br>道人三昧力，变化只和铅。
<br>
<br>即事
<br>
<br>径暖草如积，山晴花更繁。
<br>纵横一川水，高下数家村。
<br>静憩鸡鸣午，荒寻犬吠昏。
<br>归来向人说，疑是武陵源。
<br>
<br>即事
<br>
<br>河流南苑岸西斜，风有晶光露有华。
<br>门柳故人陶令宅，井桐前日总持家。
<br>嘉招欲覆杯中渌，丽唱仍添锦上花。
<br>便作武陵樽俎客，川源应未少红霞。
<br>
<br>即事二首
<br>
<br>云从锺山起，却入锺山去。
<br>借问山中人，云今在何处。
<br>
<br>即事二首
<br>
<br>云从无心来，还向无心去。
<br>无心无处寻，莫觅无心处。
<br>
<br>即事三首
<br>
<br>我起影亦起，我留影逡巡。
<br>我意不在影，影长随我身。
<br>交游义相好，骨肉情相亲。
<br>如何有乖睽，不得同苦辛。
<br>
<br>即事三首
<br>
<br>昏昏白日卧，皎皎中夜愁。
<br>明月入枕席，凉风动念帱。
<br>蛬蝉相鸣悲，上下无时休。
<br>徒能感我耳，顾尔安知秋。
<br>
<br>即事三首
<br>
<br>日月随天旋，疾迟与天谋。
<br>寒暑自有常，不顾万物求。
<br>蜉蝣蔽朝夕，蟪蛄疑春秋。
<br>眇眇上古历，回环今几周。
<br>
<br>即事五首
<br>
<br>渐老逢春能几回，蓬门今始为君开。
<br>莫嫌野外无供给，更向花前把一杯。
<br>
<br>即事五首
<br>
<br>一树笼松玉刻成，游蜂多思正经营。
<br>攀枝弄雪时回顾，还绕樱桃树下行。
<br>
<br>即事五首
<br>
<br>幽栖地僻经过少，锺梵声中掩竹门。
<br>唯有多情枝上雪，暗香浮动月黄昏。
<br>
<br>即事五首
<br>
<br>遮莫邻鸡下五更，愿为闲客此闲行。
<br>欲知前面花多少，颠倒青苔落绛英。
<br>
<br>即事五首
<br>
<br>春光冉冉归何处，细雨斜风作夜寒。
<br>犹有数葩红好处，老年花似雾中看。
<br>
<br>即席
<br>
<br>曲沼融融泮尽澌，暖烟笼瓦碧参差。
<br>人情共恨春犹浅，不问寒梅有几枝。
<br>
<br>即席次韵微之泛舟
<br>
<br>画舸幽寻北果园，应将陈迹问桑门。
<br>地随墙墅行多曲，天著冈峦望易昏。
<br>故国时平空有木，荒城人少半为村。
<br>悠悠兴废皆如此，赖付乾愁酒一樽。
<br>
<br>急足集句
<br>
<br>年去年来来去忙，倚他门户傍他墙。
<br>一封朝奏缘何事，断尽苏州刺史肠。
<br>
<br>集禧观池上咏野鹅
<br>
<br>池上野鹅无数好，晴天镜里雪毰毸。
<br>似怜喧暖鸣相逐，疑恋宽闲去却回。
<br>京洛尘沙工点污，江湖矰弋饱惊猿。
<br>羽毛的的人难近，嗟此谋身或有才。
<br>
<br>己未耿天骘著作自乌江来予逆沈氏妹于白鹭洲遇雪作此诗寄天骘
<br>
<br>朔风积夜雪，明发洲渚净。
<br>开间望锺山，松石皓相映。
<br>故人过我宿，未尽跻攀兴。
<br>而我方渺然，长沙一归艇。
<br>款段庶可策，柴荆当未暝。
<br>与子出东冈，墙西扫新径。
<br>
<br>记梦
<br>
<br>月入千江体不分，道人非复世间人。
<br>锺山南北安禅地，香火他时共两身。
<br>
<br>季春上旬苑中即事
<br>
<br>辇路行看斗柄东，帘垂殿阁转春风。
<br>树林隐翳灯含雾，河汉欹斜月坠空。
<br>新蕊漫知红簌簌，旧山常梦直丛丛。
<br>赏心乐事须年少，老去应无日再中。
<br>
<br>既别羊王二君与同官会饮于城南因成一篇追寄
<br>
<br>赤车使者白头翁，当归入见天门冬。
<br>与山久别悲匆匆，泽泻半天河汉空。
<br>羊王不留行薄晚，酒肉从容追路远。
<br>临流黄昏席未卷，玉壶倒尽黄金盏。
<br>罗列当辞更缱绻，预知子不空青眼。
<br>严徐长卿误推挽，老年挥翰天子苑。
<br>送车陆续随子返，坐听城鸡肠宛转。
<br>
<br>寄碧岩道光法师
<br>
<br>去马来车扰扰尘，自难长寄水云身。
<br>碧岩後主今为客，何况开山说法人。
<br>
<br>寄伯兄
<br>
<br>身留海上去何时，只看春鸿北向飞。
<br>安得先生同一饮，蕨芽香嫩鯻鱼肥。
<br>
<br>寄蔡氏女子二首
<br>
<br>建业东郭，望城西堠。
<br>千嶂承宇，百泉绕溜。
<br>青遥遥兮纚属，绿宛宛兮横逼。
<br>积李兮缟夜，崇桃兮炫昼。
<br>兰馥兮众植，竹娟兮常茂。
<br>柳蔫绵兮含姿，松偃蹇兮献秀。
<br>鸟跂兮下上，鱼跳兮左右。
<br>顾我兮适我，有斑兮伏兽。
<br>感时物兮念汝，迟汝归兮携幼。
<br>
<br>寄蔡氏女子二首
<br>
<br>我营兮北渚，有怀兮归女。
<br>石梁兮以苫盖，绿阴阴兮承宇。
<br>仰有桂兮俯有兰，嗟汝归兮路岂难。
<br>望超然之白云，临清流而长叹。
<br>
<br>
<br>寄蔡天启
<br>
<br>杖藜缘堑复穿桥，谁与高秋共寂寥。
<br>伫立东冈一搔首，冷云衰草暮迢迢。
<br>
<br>寄茶与和甫
<br>
<br>彩绛缝囊海上舟，月团苍润紫烟浮。
<br>集英殿里春风晚，分到并门想麦秋。
<br>
<br>寄茶与平甫
<br>
<br>碧月团团堕九天，封题寄与洛中仙。
<br>石楼试水宜频啜，金谷看花莫漫煎。
<br>
<br>寄陈宣叔
<br>
<br>扁舟欲动更徘徊，一笑相看病眼开。
<br>事忤贵人今见节，政行豪县众称材。
<br>忽惊岁月侵双鬓，却喜山川共一杯。
<br>落日乱流江北去，离心犹与水东回。
<br>
<br>寄程给事
<br>
<br>忆昔都门手一携，春禽初向苎萝啼。
<br>梦回金殿风光别，吟到银河月影低。
<br>舞急锦腰迎十八，酒酣金盏照东西。
<br>何时得遂扁舟去，邂逅从君访剡溪。
<br>
<br>寄酬曹伯玉因以招之
<br>
<br>寒鸦对立西风树，幽草环生白露庭。
<br>清坐苦无公事扰，高谈时有故人经。
<br>思君异日投朱绂，过我何时载渌醽。
<br>及此江湖气萧爽，最宜相值倒吾瓶。
<br>
<br>寄纯甫
<br>
<br>塞上无花草，飘风急我归。
<br>梢林听涧落，卷土看云飞。
<br>想子当红蕊，思家上翠微。
<br>江寒亦未已，好好著春衣。
<br>
<br>寄道光大师
<br>
<br>秋雨漫漫夜朝复，可嗟蔀屋望重霄。
<br>遥知宴坐无余念，万事都从劫火烧。
<br>
<br>寄丁中允
<br>
<br>人生九州闲，泛泛水中木。
<br>漂浮随风波，邂逅得相触。
<br>始我与夫子，得官同一州。
<br>相逢皆偶然，情义乃绸缪。
<br>我於人事疏，而子久矣修。
<br>磨砻以成我，德大不可酬。
<br>乖离今六年，念子未尝休。
<br>岂不道相逢，但得顷刻留。
<br>欢喜不满颜，长年抱离忧。
<br>古人有所思，千里驾车牛。
<br>如何咫尺间，而不与予游。
<br>顾惜五斗米，无辜自拘囚。
<br>念彼磊落者，心颜两惭羞。
<br>剡山碧榛榛，剡水日夜流。
<br>山行苦无巇，水浅亦可舟。
<br>使君子所善，来檄自可求。
<br>何时子来意，待子南山头。
<br>
<br>寄二弟时往临川
<br>
<br>萧条冬风高，吹我冠上霜。
<br>我行岁已寒，悲汝道路长。
<br>持以犬马心，千里不得将。
<br>使汝身百忧，辛苦冒川梁。
<br>青灯照诗书，仰屋涕数行。
<br>不有亲戚思，讵知远游伤。
<br>
<br>寄福公道人
<br>
<br>帝力护禅林，沧洲侧布金。
<br>楼依水月观，门接海潮音。
<br>开士但软语，游人多苦吟，
<br>曾同方丈宿，灯火夜沉沉。
<br>
<br>寄国清处谦
<br>
<br>三江风浪隔天台，想见当时赋咏才。
<br>近有高僧飞锡去，更无余事出山来。
<br>猿猱历历窥香火，日月纷纷付劫灰。
<br>我欲相期谈实相，东林何必谢刘雷。
<br>
<br>寄韩持国
<br>
<br>渌绕宫城漫漫流，鹅黄小蝶弄春柔。
<br>问知公子朝陵去，归得花时却自愁。
<br>
<br>寄和甫
<br>
<br>水村悲喜拆书看，闻道并州九月寒。
<br>忆得此时花更好，举家怜女不同盘。
<br>
<br>寄黄吉甫
<br>
<br>学兼文武在吾曹，别後应看虎豹韬。
<br>欲问庙堂谁镇抚，尚传边塞敢惊骚。
<br>旌旗急引飞黄下，烽火遥连太白高。
<br>闻说荆人亦憔悴，家家还愿献春醪。
<br>
<br>寄黄吉甫
<br>
<br>朱颜去似朔风惊，白发多於野草生。
<br>挟策读书空有得，求田问舍转无成。
<br>解鞍乌石冈边坐，携手辛夷树下行。
<br>今日追思真乐事，黄尘深处走鸡鸣。
<br>
<br>寄金陵传神者李士云
<br>
<br>衰容一见便疑真，李子挥毫故有神。
<br>欲去锺山终不忍，谢渠分我死前身。
<br>
<br>寄郎侍郎
<br>
<br>两朝人物叹贤豪，凛凛清见晚见褒。
<br>江汉但归沧海阔，丘陵难学太山高。
<br>放怀诗酒机先息，回首功名世自劳。
<br>久愿作公樽俎客，恨无三亩斲蓬蒿。
<br>
<br>寄李道人
<br>
<br>李生富汉亦贫儿，人不知渠只我知。
<br>跳过六轮中耍峭，养成三界外愚痴。
<br>
<br>寄李士宁先生
<br>
<br>楼台高耸间晴霞，松桧阴森夹柳斜。
<br>渴愁如箭去年华，陶情满满倾榴花。
<br>自嗟不及门前水，流到先生云外家。
<br>
<br>寄平甫
<br>
<br>少时为学岂身谋，欲老低徊各自羞。
<br>乘马从徒真扰扰，求田问舍转悠悠。
<br>弦歌旧国平生乐，鞍马新年几日留。
<br>坐想摇鞭杨柳路，春风先我入皇州。
<br>
<br>寄平甫弟衢州道中
<br>
<br>浅溪受日光炯碎，野林参天阴翳长。
<br>幽鸟不见但闻语，小梅欲空犹有香。
<br>长年无可自娱戏，远游虽好更悲伤。
<br>安得冬风一吹汝，手把诗书来我旁。
<br>
<br>寄虔州江阴二妹
<br>
<br>贡水日夜下，下与章水期。
<br>我行二水间，无日不尔思。
<br>飘若越鸟北，心常在南枝。
<br>又如岐首蛇，南北两欲驰。
<br>逝者日已远，百忧讵能追。
<br>生存苦乖隔，邂逅亦何时。
<br>女子归大道，善怀见於诗。
<br>庶云留汝车，慰我堂上慈。
<br>
<br>寄阙下诸父兄兼示平甫兄弟
<br>
<br>父兄为学众人知，小弟文章亦自奇，
<br>家势到今宜有後，士才如此岂无时。
<br>久闻阳羡溪山好，颇与渊明性分宜。
<br>但愿一门皆贵仕，时将车马过茆茨。
<br>
<br>寄深州晁同年
<br>
<br>秀色归荒陇，新声换氄毛。
<br>日催花蕊急，云避雁行高。
<br>驻马旌旗暖，传觞鼓吹豪。
<br>班春不知负，短发为君搔。
<br>
<br>寄沈道原
<br>
<br>城郭千家一弹丸，蜀冈拥肿作蛇蟠。
<br>眼前不道无苍翠，偷得锺山隔水看。
<br>
<br>寄沈鄱阳
<br>
<br>离家当日尚炎风，叱驭归时九月穷。
<br>朝渡藤溪霜落後，夜过麾岭月明中。
<br>山川道路良多阻，风俗谣言苦未通。
<br>唯有鄱君人共爱，流传名誉满江东。
<br>
<br>寄慎伯筠
<br>
<br>世网挂士如蛛丝，大不及取小缀之。
<br>宜乎倜傥不低敛，醉脚踏倒青天低。
<br>前日才能始谁播，一口惊张万夸和。
<br>雷公诉帝喘欲吹，咸恐声名塞天破。
<br>文章喜以怪自娱。不肯裁缩要有余。
<br>多为峭句不姿媚，天骨老硬无皮肤。
<br>人传书染莫对当，破卵惊出鸾凤翔。
<br>人间下笔不肯屈，铁索急缠蛟龙僵。
<br>少年意气强不羁，虎胁插翼白日飞。
<br>欲将独立夸万世，笑诮李白为疾儿。
<br>四天无壁才可家，醉胆愤痒遣酒拏。
<br>欲偷北斗酌竭酒，力拔太华镳鲸牙。
<br>世儒口软声似蝇，好於壮士为忌憎。
<br>我独久仰愿一见，浩歌不敢儿女声。
<br>
<br>寄胜之运使
<br>
<br>萧然生事委江皋，壮士何尝似钓鳌。
<br>千里得书来见约，一朝乘兴去忘劳。
<br>已将流景休谈笑，聊为知音破郁陶。
<br>正是东风将欲发，湖山春色助挥毫。
<br>
<br>寄石鼓寺陈伯庸
<br>
<br>鲸海无风白日闲，天门当面险难攀。
<br>尘埃掉臂离长陌，琴酒和云入旧山。
<br>仁义未饶轩冕贵，功名莫信愧神悭。
<br>郭东一点英雄气，时伴君心夜斗间。
<br>
<br>寄四侄旊二首
<br>
<br>数篇持往助欢咍，想见封题手自开。
<br>春草已生无可句，阿连空复梦中来。
<br>
<br>寄四侄旊二首
<br>
<br>一日东冈上几回，百重云水隔苏台。
<br>遥知别後诗无数，黄犬归时总寄来。
<br>
<br>寄孙正之
<br>
<br>少时已感韩子诗，东西南北俱欲往。
<br>新年尤觉此语悲，恨无羽翼超惚恍。
<br>肺肝欲绝形骸外，涕洟自落衣巾上。
<br>此忧难与世共知，忆子论心更惆怅。
<br>
<br>寄孙正之
<br>
<br>南游忽忽与谁言，共笑谋生识最昏。
<br>万事百年能自信，一箪五鼎不须论。
<br>友中惟子长招隐，世上何人可避喧。
<br>千里秋风相望处，皖公溪上正开樽。
<br>
<br>寄题程公辟物华楼
<br>
<br>吴楚东南最上游，江山多在物华楼。
<br>遥瞻旌节临尊俎，独卧柴荆阻献酬。
<br>想有新诗传素壁，怪无余墨到沧洲。
<br>湡浯南望重重绿，章水还能向此流。
<br>
<br>寄题杭州明庆院修广师明碧轩
<br>
<br>明碧轩南竹数丛，别来江外几秋风。
<br>道人无复人间世，嗟我今为白发翁。
<br>
<br>寄题睡轩
<br>
<br>刘侯少慷慨，天马脱馽羁。
<br>一官不得意，州县老委蛇。
<br>新居当中条，墙屋稍补治。
<br>疏轩以睡名，从我远求诗。
<br>朝廷法令具，百吏但循持。
<br>又况佐小邑，有才安所施。
<br>赋租如簿领，狱讼了鞭笞。
<br>翛然即高枕，於此乐可知。
<br>王官有空谷，隐者常栖迟。
<br>拂榻梦其人，亦足慰所思。
<br>嗟予久留连，窃食坐无为。
<br>浩歌临西风，更欲往从之。
<br>
<br>寄题众乐亭
<br>
<br>陵阳游观吾所好，恨不即过众乐亭。
<br>尝闻彷佛入梦寐，吟笔自欲图丹青。
<br>千峰秀出百里外，忽於其上峥檐楹。
<br>朝云嘘岩日暖暖，夜水落涧风泠泠。
<br>春花窈窕鸟争舞，夏木荫郁猿哀鸣。
<br>潦收叶落天地爽，海月影到山川明。
<br>篮舆晨出谁与适，坐与万物观虚盈。
<br>令思民事不忍後，田间笑语催蚕耕。
<br>吏休归舍狱讼少，墟落饮酒欲秋成。
<br>唯愁一日夺令去，出来老稚交逢迎。
<br>彼民安知方禄仕，徒喜使我宽逋征。
<br>令知道义士林服，遗爱岂用吾诗评。
<br>
<br>寄王补之
<br>
<br>平居相值晚，况复道涂留。
<br>今我思挥麈，逢君为舣舟。
<br>人情方慕贵，吾道合归休。
<br>吏责真难塞，聊为泮水游。
<br>
<br>寄王逢原
<br>
<br>北风吹云埋九垓，草木零落空池台。
<br>六龙避逃不敢出，地上独有寒崔嵬。
<br>披衣起行愁不惬，归坐把卷阖且开。
<br>永怀古人今已矣，感此近世何为哉。
<br>申韩百家爇火起，孔子大道寒於灰。
<br>儒衣纷纷欲满地，无复气焰空煤炱。
<br>力排异端谁助我，忆见夫子真奇材，
<br>楩柟豫章概白日，秖要匠石聊穿裁。
<br>我方官拘不得往，子有闲暇宜能来。
<br>晤言相与入圣处，一取万古光芒回。
<br>
<br>寄王回深甫
<br>
<br>少年倏忽不再得，後日欢娱能几何。
<br>顾我面颜衰更早，怜君身世病还多。
<br>窗间暗淡月含雾，船底飘颻风送波。
<br>一寸古心俱未试，相思中夜起悲歌。
<br>
<br>寄无为军张居士
<br>
<br>南阳居士月城翁，曾习禅那问色空。
<br>卓荦想超文字外，低徊却寄语言中。
<br>真心妙道终无二，末学殊方自不同。
<br>此理世间多未悟，因君往往叹西风。
<br>
<br>寄吴成之
<br>
<br>绿发溪山笑语中，岂知翻手两成翁。
<br>辛夷屋角抟香雪，踯躅冈头挽醉红。
<br>想见旧山茅径在，追随今日板舆空。
<br>渭阳车马嗟何及，荣禄方当与子同
<br>
<br>寄吴冲卿
<br>
<br>物变极万殊，心通才一曲。
<br>读书谓已多，抚事知不足。
<br>与君语承华，念此非不夙。
<br>恨无数顷田，归耕使成熟。
<br>当官拙自计，易用忤流俗。
<br>穷年走区区，得谤大於屋。
<br>归来污省舍，又继故人躅。
<br>相逢只数步，吏桉常填目。
<br>切嗟非无朋，阻阔嗟何速。
<br>孤危失所助，把卷常恨独。
<br>虚名终自误，谬恩何见蹙。
<br>清明有冲卿，奥美如晦叔。
<br>时谓当选升，屈指尚五六。
<br>揆才最不称，饕宠宁无恧。
<br>殷勤故人书，纸尾又见勖。
<br>君虽好德言，我自望忠告。
<br>易称动不括，传论大明服。
<br>进为非成材，罪恐不容赎。
<br>岁残东风生，陕树尘翳麴。
<br>何缘一杯酒，谈笑相追逐。
<br>
<br>寄吴冲卿二首
<br>
<br>平生身事略相同，三岁连墙左厩中。
<br>更得谬恩分省舍，又将衰鬓作邻翁。
<br>联翩久傍官槐绿，契阔今看楚蓼红。
<br>不欲与君为远别，沙台吹帽约秋风。
<br>
<br>寄吴冲卿二首
<br>
<br>塞垣花气欲飞浮，眼底纷纷绿渐抽。
<br>悠远山川嗟我老，急难兄弟想君愁。
<br>旧知白日诸曹满，试问红灯几客留。
<br>时节只应无意思，亦如何路判春休。
<br>
<br>寄吴氏女子
<br>
<br>伯姬不见我，乃今始七龄。
<br>家书无虚月，岂异常归宁。
<br>汝夫缀卿官，汝儿亦搢綎。
<br>儿已受师学，出蓝而更青。
<br>女复知女功，婉嫕有典刑。
<br>自吾舍汝东，中父继在廷。
<br>小父数往来，吉音汝每聆。
<br>既嫁可愿怀，孰知汝所丁。
<br>而吾与汝母，汤熨幸小停。
<br>丘园禄一品，吏卒给使令。
<br>膏粱以晚食，安步而车軿。
<br>山泉皋壤间，适志多所经。
<br>汝何思而忧，书每说涕零。
<br>吾庐所封殖，岁久愈华菁。
<br>岂特茂松竹，梧楸亦冥冥。
<br>芰荷美花实，弥漫争沟泾。
<br>诸孙肯来游，谁谓川无舲。
<br>姑示汝我诗，知嘉此林垌。
<br>末有拟寒山，觉汝耳目荧。
<br>因之授汝季，季也亦淑灵。
<br>
<br>寄吴氏女子
<br>
<br>梦想平生在一丘，暮年方此得优游。
<br>江湖相忘真鱼乐，怪汝长谣特地愁。
<br>
<br>寄吴正仲却蒙马行之都官梅圣俞太博和寄依韵酬之
<br>
<br>山水玄晖去後空，骚人还向此间穷。
<br>小诗聊与论孤愤，大句安知辱两雄。
<br>秦甲久愁荆剑利，赵兵今窘汉旗红。
<br>背城不敢收余烬，马首翩翩只欲东。
<br>
<br>寄显道
<br>
<br>舟约刀头止岁前，故人专使手书传。
<br>出门江口问消息，极目寒沙空渺然。
<br>
<br>寄谢师直
<br>
<br>湖海三年隔，相逢塞路中。
<br>黄金酌卯酒，白发对春风。
<br>所愿乖平日，何知即老翁。
<br>悠悠越溪水，好在钓鱼筒。
<br>
<br>寄杨德逢
<br>
<br>山樊老惮暑，独寤无所适。
<br>湖阴宛在眼，旷若千里隔。
<br>遥闻青秧底，复作龟兆坼。
<br>占岁以知子，将勤而後食。
<br>穿沟取西港，此计当未获。
<br>翛翛两龙骨，岂得长挂壁。
<br>晤言久不嗣，作苦何时息。
<br>炎天不可触，怅望新舂白。
<br>
<br>寄友人
<br>
<br>飘然羁旅尚无涯，一望西南百叹嗟。
<br>江拥涕洟流入海，风吹魂梦去还家。
<br>平生积惨应销骨，今日殊乡又见花。
<br>安得此身如草树，根株相守尽年华。
<br>
<br>寄友人三首
<br>
<br>万里书归说我愁，知君不忘北城幽。
<br>一篇封禅才难学，三亩蓬蒿势易求。
<br>欲与山僧论地券，愿为邻舍事田畴。
<br>应须急作南征计，漠北风沙不可留。
<br>
<br>寄友人三首
<br>
<br>水边幽树忆同攀，曾约移居向此间。
<br>欲语林塘迷旧径，却随车马入他山。
<br>飞花著地容难冶，鸣鸟窥人意转闲。
<br>物色可歌春不返，相思空复惨朱颜。
<br>
<br>寄友人三首
<br>
<br>一别三年各一方，此身漂荡只殊乡。
<br>看沙更觉蓬莱浅，数日空惊霹雳忙。
<br>渺渺水波低赤岸，蒙蒙云气淡扶桑。
<br>登临旧兴无多在，但有浮槎意未忘。
<br>
<br>寄余温卿
<br>
<br>云散风流不自禁，天涯无路盍朋簪。
<br>空驰上国青泥信，谁和南山白石音。
<br>平日离愁宽带眼，讫春归思满琴心。
<br>终回一命翩翩驾，独过稽山锻树阴。
<br>
<br>寄虞氏兄弟
<br>
<br>一身兼抱百忧虞，忽忽如狂久废书。
<br>畴昔心期俱丧勇，此来腰疾更悉虚。
<br>久闻阳羡安家好，自度渊明与世疏。
<br>亦有未归沟壑日，会应相近置田庐。
<br>
<br>寄育王大觉禅师
<br>
<br>单已安那示入禅，草堂难望故依然。
<br>山今岁暮终岑寂，人更天寒最静便。
<br>隐迹亦知甘自足，凭心岂吝慰相怜。
<br>所闻不到荆门耳，人老禾新又一年。
<br>
<br>寄育王大觉禅师
<br>
<br>山木悲鸣水怒流，百虫专夜思高秋。
<br>道人方丈应无梦，想复长吟拟慧休。
<br>
<br>寄袁州曹伯玉使君
<br>
<br>宜春城郭绕楼台，想见登临把一杯。
<br>湿湿岭云生竹箘，冥冥江两熟杨梅。
<br>政成定入邦人咏，诗就还随驿使来。
<br>错莫风沙愁病眼，不知何日为君开。
<br>
<br>寄岳州张使君
<br>
<br>昔人宁饮建业水，共道不食武昌鱼。
<br>公来建业每自如，亦复不厌武昌居。
<br>武昌山川今可想，绿水透迤烟莽苍。
<br>白鸥晴飞随两桨，岸荠茸茸映鱼网。
<br>投老留连陌上尘，思公一语何由往。
<br>
<br>寄曾子固
<br>
<br>吾少莫与何，爱我君为最。
<br>君名高山岳，嵑乐嵩与泰。
<br>低心收憃友，似不让尘境。
<br>又如沧江水，不逆沟畎浍。
<br>君身揭日月，遇辄破氛霭。
<br>我材特穷空，无用补仓廥。
<br>谓宜从君久，垢污得洮汰。
<br>人生不可必，所愿每颠沛。
<br>乖离五年余，牢落千里外。
<br>投身落俗阱，薄宦自钳釱。
<br>平居每自守，高论从谁丐。
<br>摇摇西南心，梦想与君会。
<br>思君挟谦璞，愿焦无良侩。
<br>穷阎抱幽忧，凶祸费禳禬。
<br>州穷吉士少，谁可婿诸妹。
<br>仍闻病连月，医药谁可赖。
<br>家贫奉养狭，谁与通货贝。
<br>诗入刺曹公，贤者荷戈祋。
<br>奈何遭平时，德泽盛汪濊。
<br>鸾凤鸣且下，万羽来翽翽。
<br>呦呦林间鹿，争出噬苹藾。
<br>乃令高世士，动辄遭狼狈。
<br>人事既难了，天理尤茫昧。
<br>圣贤多如此，自古云无奈。
<br>周人贵妇女，扁鹊名医滞。
<br>今世无常势，趋舍唯利害。
<br>而君信斯道，不闵身穷泰。
<br>弃捐人间乐，濯耳受天籁。
<br>谅知安肥甘，未肯顾糠糩。
<br>龙螭虽蟠屈，不慕蛇蝉蜕。
<br>令人重感奋，意勇忘身蕞。
<br>何由日亲炙，病体同砭艾。
<br>功名未云合，岁月尤须愒。
<br>怀思切劘效，中夜泪霶霈。
<br>君尝许过我，早晚治车軑。
<br>山溪虽峻恶，高眺发蒙（左目右市）。
<br>峰峦碧参差，木树青晻蔼。
<br>桐江路尤驶，飞浆下鸣濑。
<br>鱼村指暮火，酒舍瞻晨旆。
<br>清醪足消忧，玉鲫行可脍。
<br>行行愿无留，日夕伫倾盖。
<br>会将见颜色，不复谋蓍蔡。
<br>延陵古君子，议乐耻言郐。
<br>细事岂足论，故欲论其大。
<br>披披发鞬櫜，檩檩见戈锐。
<br>探深犯严壁，破惑翻强旝。
<br>离行步荃兰，偶坐阴松桧。
<br>宵床连衾帱，昼食共粗粝。
<br>兹欢何时合，清瘦见衣带。
<br>作诗寄微诚，诚语无彩绘。
<br>
<br>寄曾子固
<br>
<br>斗粟犹惭报礼轻，敢嗟吾道独难行。
<br>脱身负米将求志，戮力乘田岂为名。
<br>高论几为衰俗废，壮怀难值故人倾。
<br>荒城回首山川隔，更觉秋风白发生。
<br>
<br>寄赠胡先生
<br>
<br>先生天下豪杰魁，胸臆广博天所开。
<br>文章事业望孔孟，不复睥睨蔡与崔。
<br>十年留滞东南州，饱足藜藿安蒿莱。
<br>独鸣道德惊此民，民之闻者源源来。
<br>高冠大带满门下，奋如百蛰乘春雷。
<br>恶人沮服善者起，昔时蹻跖今骞回。
<br>先生不试乃能尔，诚令得志如何哉。
<br>吾愿圣帝营太平，补葺廊庙枝倾颓。
<br>披旒发纩广耳目，照彻山谷多遗材。
<br>先收先生作梁柱，以次构架桷与榱。
<br>群臣面向帝深拱，仰戴堂陛方崔嵬。
<br>
<br>寄张谔招张安国金陵法曹
<br>
<br>我老愿为臧丈人，君今少壮岂长贫。
<br>好须自致青冥上，可且相从寂寞滨。
<br>深谷黄鹂娇引子，曲碕翠碧巧藏身。
<br>寻幽触静还成兴，何必区区九陌尘。
<br>
<br>寄张剑州并示女弟
<br>
<br>剑阁天梯万里寒，春风此日白衣冠。
<br>乌辞反哺颠毛黑，鸟引思归口血丹。
<br>行路想君今眚瘦，相逢添我老悲酸。
<br>浮云渺渺吹西去，每到原头勒马看。
<br>
<br>寄张氏女弟
<br>
<br>十年江海别常轻，岂料今随寡嫂行。
<br>心折向谁论宿昔，魂来空复梦平生。
<br>音容想像犹如昨，岁月萧条忽已更。
<br>知汝此悲还似我，欲为西望涕先横。
<br>
<br>寄张先郎中
<br>
<br>留连山水住多时，年比冯唐未觉衰。
<br>篝火尚能书细字，邮筩还肯寄新诗。
<br>胡床月下知谁对，蛮榼花前想自随。
<br>投老主恩聊欲报，每瞻高躅恨归迟。
<br>
<br>寄张襄州
<br>
<br>襄阳州望古来雄，耆旧相传有素风。
<br>四叶表闾唐尹氏，一门逃世汉庞公。
<br>故家遗俗应多在，美景良辰定不空。
<br>遥忆习池寒夜月，几人谈笑伴诗翁。
<br>
<br>寄致政吴虞部
<br>
<br>白鸥生意在沧波，不为风尘有网罗。
<br>年抵冯唐初未半，才方疏广岂能多。
<br>孤清楚国知谁继，遗爱郴人想共歌。
<br>嗟我欲归宜未晚，雪舟乘兴会相过。
<br>
<br>寄朱昌叔
<br>
<br>清江漫漫绕城流，尚忆城边系小舟。
<br>射虎未能随李广，割鸡空欲戏言游。
<br>云埋塞路惊尘合，霜入春风满鬓愁。
<br>此日君书苦难得，谩多鸿雁起南洲。
<br>
<br>寄朱昌叔
<br>
<br>西安春风花几树，花边饮酒今何处。
<br>一杯塞上看黄云，万里寄声无雁去。
<br>世事纷纷洗更新，老来空得满衣尘。
<br>青山欲买江南宅，归去相招有此身。
<br>
<br>寄朱氏妹
<br>
<br>昔来高邮居，我始得朱子。
<br>从容谈笑间，已足见奇伟。
<br>行寻城阴田，坐钓渠下沚。
<br>归来同食眠，左右皆图史。
<br>入视尔诸幼，欢言亦多祉。
<br>当时独张倩，远在庐山趾。
<br>沈君未言昏，名已习吾耳。
<br>安知十年来，乖隔非愿始。
<br>相逢辄念远，悲吒多於喜。
<br>今兹岂人力，所念皆聚此。
<br>诸甥昔未有，满眼秀而美。
<br>低徊吾亲侧，亦足慰劳止。
<br>嗟予迫时恩，一传日千里。
<br>尔舟亦已戒，五两翩然起。
<br>萧萧东南县，望尔何时已。
<br>空知梦为鱼，逆上西江水。
<br>
<br>贾生
<br>
<br>一时谋议略施行，谁道君王薄贾生。
<br>爵位自高言尽废，古来何啻万公卿。
<br>
<br>贾生
<br>
<br>汉有洛阳子，少年明是非。
<br>所论多感概，自信肯依违。
<br>死者若可作，今人谁与归。
<br>应须蹈东海，不但涕沾衣。
<br>
<br>驾自启圣还内
<br>
<br>衣冠原庙汉家仪，羽卫亲来此一时。
<br>天子当怀霜露感，都人亦叹鼓箫悲。
<br>纷纷瑞气随云汉，漠漠荣光上日旗。
<br>尘土未惊阊阖闭，绿槐空覆影参差。
<br>
<br>兼并
<br>
<br>三代子百姓，公私无异财。
<br>人主擅操柄，如天持斗魁。
<br>赋予皆自我，兼并乃奸回。
<br>奸回法有诛，势亦无自来。
<br>後世始倒持，黔首遂难裁。
<br>秦王不知此，更筑怀清台。
<br>礼义日已偷，圣经久堙埃。
<br>法尚有存者，欲言时所咍。
<br>俗吏不知方，掊克乃为材。
<br>俗儒不知变，兼并可无摧。
<br>利孔至百出，小人私阖开。
<br>有司与之争，民愈可怜哉。
<br>全宋诗
<br>
<br>见鹦鹉戏作四句
<br>
<br>云木何时两翅翻，玉笼金锁只烦冤。
<br>真须强学人间语，举世无人解鸟言。
<br>
<br>见远亭上王郎中
<br>
<br>高亭豁可望，朝暮对溪山。
<br>野色轩楹外，霞光几席间。
<br>树侵苍霭没，鸟背夕阳还。
<br>草带平沙阔，烟笼别戍闲。
<br>圃畦荷气合，田径烧痕斑。
<br>樵笛吟晴坞，渔帆出暝湾。
<br>登临及芳节，宴喜发朱颜。
<br>夹砌陈旌旝，褰帘进佩环。
<br>观风南国最，应宿紫宸班。
<br>康乐诗名旧，芜音讵可攀。
<br>
<br>洊亭
<br>
<br>朝寻东郭来，西路历洊亭。
<br>众山若怨思，惨澹长眉青。
<br>迸水泣幽咽，复如语丁宁。
<br>岂予久忘之，而欲我小停。
<br>歇鞍松柏间，坐起俯轩棂。
<br>秋日幸未暮，奈何雨冥冥。
<br>
<br>江
<br>
<br>灵源开辟有，赢缩但相随。
<br>逆折山能碍，奔流海与期。
<br>泥沙拆蚌蛤，云南暗蛟螭。
<br>欲问深何许，冯夷秖自知。
<br>
<br>江东召归
<br>
<br>昨日君恩悞赐环，归肠一夜绕锺山。
<br>虽然眷恋明时禄，羞见琅邪有邴丹。
<br>
<br>江口
<br>
<br>六朝文物草连空，今古无端入望中。
<br>江上晚来堪画处，参差烟树五湖东。
<br>
<br>江邻几邀观三馆书画
<br>
<br>五月秘府始曝书，一日江君来约予。
<br>世间虽有古画笔，可往共观临石渠。
<br>我时冒热跨马去，开厨发匣鸣鎖鱼。
<br>羲献黑迹十一卷，水玉作轴排疏疏。
<br>最奇小楷乐毅论，永和题尾付官奴。
<br>又有四山绝品画，戴嵩吴牛望青芜。
<br>李成寒林树半枯，黄筌工妙白兔图。
<br>不知名姓貌人物，二公对奕旁观俱。
<br>黄金错镂为投壶，粉幛复画一病夫。
<br>後有女子执巾裾，床前红毯平火炉。
<br>床上二姝展氍毹，绕床屏风山有无。
<br>堂上列画三重铺，此幅巧甚意思殊。
<br>孰真孰假丹青摹，世事若此还可吁。
<br>
<br>江梅
<br>
<br>江南岁尽多风雪，也有红梅漏泄春。
<br>颜色凌寒终惨澹，不应摇落始愁人。
<br>
<br>江南
<br>
<br>江南春起柂，秋至尚波涛。
<br>问舍才能定，呼舟已复操。
<br>行歌付浩荡，归梦得萧骚。
<br>冉冉欲何补，纷纷为此劳。
<br>
<br>江宁府园示元度
<br>
<br>画船南北水遥通，日暮幅巾篁竹中。
<br>行到月台逢翠碧，背人飞过子城东。
<br>
<br>江宁夹口二首
<br>
<br>锺山咫尺被云埋，何况南楼与北斋。
<br>昨夜月明江上梦，逆随潮水到秦淮。
<br>
<br>江宁夹口二首
<br>
<br>日西江口落征帆，却望城楼泪满衫。
<br>从此梦归无别路，破头山北北山南。
<br>
<br>江宁夹口三首
<br>
<br>茅屋沧洲一酒旗，午烟孤起隔林炊。
<br>江清日暖芦花转，只似春风柳絮时。
<br>
<br>江宁夹口三首
<br>
<br>月堕浮云水卷空，沧洲夜泝五更风。
<br>北山草木何由见，梦尽青灯展转中。
<br>
<br>江宁夹口三首
<br>
<br>落帆江口月黄昏，小店无灯欲闭门。
<br>侧出岸沙枫半死，系船应有去年痕。
<br>
<br>江上
<br>
<br>江北秋阴一半开，晚云含雨却低回。
<br>青山缭绕疑无路。忽见千帆隐映来。
<br>
<br>江上
<br>
<br>村落家家有浊醪，青旗招客解祗禂。
<br>春风似补林塘破，野水遥连草树高。
<br>寄食舟车随处弊，行歌天地此身劳。
<br>迟回自负平生意，岂是明时惜一毛。
<br>
<br>江上
<br>
<br>江水漾西风，江花脱晚红。
<br>离情被横笛，吹过乱山东。
<br>
<br>江上二首
<br>
<br>潮连风浩荡，沙引客淹留。
<br>落日更清坐，空江无近舟。
<br>共看蒹苇宅，聊即稻梁谋。
<br>未敢嗟艰食，凶年半九州。
<br>
<br>江上二首
<br>
<br>书自江边使，乡邻病侔稠。
<br>何言万里客，更作百身忧。
<br>补败今谁恤，趋生我自羞。
<br>西南双病眼，落日倚扁舟。
<br>
<br>江亭晚眺
<br>
<br>日下崦嵫外，秋生沆砀闲。
<br>清江无限好，白鸟不胜闲。
<br>雨过云收岭，天空月上湾。
<br>归鞍侵调角，回首六朝山。
<br>
<br>江雨
<br>
<br>冥冥江雨湿黄昏，天入沧洲漫不分。
<br>北涧欲通南涧水，南山正绕北山云。
<br>
<br>将次洺州憩漳上
<br>
<br>漠漠春风里，茸茸绿未齐。
<br>平田鸦散啄，深树马迎嘶。
<br>地入河流曲，天随日去低。
<br>高城已在眼，聊复解轻齎。
<br>
<br>将次相州
<br>
<br>青山如浪入漳州，铜雀台西八九丘。
<br>蝼蚁往还空垄亩，骐驎埋没几春秋。
<br>功名盖世知谁是，气力回天到此休。
<br>何必地中余故物，魏公诸子分衣裘。
<br>
<br>将次镇南
<br>
<br>豫章江南朔风惊，浩荡帆船破浪行。
<br>目送家山无几许，千年空想蟪蛄声。
<br>
<br>将赴南徐任游茅山有作
<br>
<br>丹阳太守意如何，先谒茅卿始下车。
<br>展节事君三黜後，收心奉道五旬余。
<br>回寻灵药逢芝圃，欲叩真关借玉书。
<br>不用从人问通塞，天教吏隐接仙居。
<br>
<br>将母
<br>
<br>将母邗沟上，留家白紵阴。
<br>月明闻杜宇，南北总关心。
<br>
<br>将至丹阳寄表民
<br>
<br>晓马駸駸路阻修，春风漠漠上衣裘。
<br>三年衔恤空余息，一日忘形愿少留。
<br>末路悲欢随俯仰，此生身世信沉浮。
<br>寄声德操家人道，炊黍吾今且暂休。
<br>
<br>蒋山手种松
<br>
<br>青青石上岁寒枝，一寸岩前手自移。
<br>闻道近来高数尺，此身蒲柳故应衰。
<br>
<br>郊行
<br>
<br>柔桑采尽绿阴稀，芦箔蚕成密茧肥。
<br>聊向村家问风俗，如何勤苦尚凶饥。
<br>
<br>结屋山涧曲
<br>
<br>结屋山涧曲，挂瓢秋树颠。
<br>鸣不中律吕，时时惊我眠。
<br>吾儿亦恶聒，肋力事弃捐。
<br>止我为尔歌，不如恣其然。
<br>狂风动地至，万窍各啾喧。
<br>一瓢虽易除，岂在有无间。
<br>皪皪山下石，泠泠手中弦。
<br>临流写所爱，坐听坐穷年。
<br>
<br>解使事泊棠阴时三弟皆在京师二首
<br>
<br>始吾泊棠阴，三子不在舟。
<br>今当舍之去，三子还远游。
<br>茫然千里水，今见荻花洲。
<br>俛仰换春冬，纷纷空百忧。
<br>怀哉山川异，往矣霰雪稠。
<br>登高一涕泗，寄此寒江流。
<br>
<br>解使事泊棠阴时三弟皆在京师二首
<br>
<br>泊船棠阴下，汉水清且浅。
<br>回首望孤城，浮云一何缅。
<br>久留非吾意，欲去犹缱绻。
<br>驰心故人侧，一望三四反。
<br>萧萧东堂竹，异日留息偃。
<br>无恩被南国，疑此行当翦。
<br>
<br>疥
<br>
<br>浮阳燥欲出，阴湿与之战。
<br>燥湿相留连，虫出乃投间。
<br>搔肤血至股，解衣燎炉炭。
<br>方其惬心时，更自无可患。
<br>呼医急治之，莫惜千金散。
<br>有乐即有苦，惬心非所愿。
<br>
<br>今日非昨日
<br>
<br>今日非昨日，昨日已可思。
<br>明日异今日，如何能勿悲。
<br>当门五六树，上有蝉鸣枝。
<br>朝听尚壮急，暮闻已衰迟。
<br>仰看青青叶，亦复少华滋。
<br>万物同一气，固知当尔为。
<br>我友南山居，笑谈解人颐。
<br>分我秋柏实，问言归何时。
<br>衣冠污穷尘，苟得犹苦饥。
<br>低徊岁已晚，恐负平生期。
<br>
<br>金陵
<br>
<br>金陵陈迹老莓苔，南北游人自往来。
<br>最忆春风石城坞，家家桃杏过墙开。
<br>
<br>金陵报恩大师西尚方丈二首
<br>
<br>檐花映日午风薰，时有黄鹂隔竹闻。
<br>香炮一炉春睡足，上方车马正纷纷。
<br>
<br>金陵报恩大师西尚方丈二首
<br>
<br>萧萧出屋千竿玉，霭霭当窗一炷云。
<br>心力长年人事外，种花移石尚殷勤。
<br>
<br>金陵怀古
<br>
<br>六代豪华空处所，金陵王气黯然收。
<br>烟浓草远望不尽，物换星移度几秋。
<br>至竟江山谁是主，却因歌舞破除休。
<br>我来不见当时事，上尽重城更上楼。
<br>
<br>金陵怀古四首
<br>
<br>霸祖孤身取二江，子孙多以百城降，
<br>豪华尽出成功後，逸乐安知与祸双。
<br>东府旧基留佛刹，後庭余唱落船窗。
<br>黍离麦秀从来事，且置兴亡近酒缸。
<br>
<br>金陵怀古四首
<br>
<br>天兵南下此桥江，敌国当时指顾降。
<br>山水雄豪空复在，君王神武自难双。
<br>留连落日频回首，想像余墟独倚窗。
<br>却怪夏阳才一苇，汉家何事费罂岳。
<br>
<br>金陵怀古四首
<br>
<br>地势东回万里江，云间天阙古来双。
<br>兵缠四海英雄得，圣出中原次第降。
<br>山水寂寥埋王气，风烟萧飒满僧窗。
<br>废陵坏冢空冠剑，谁复沾缨酹一缸。
<br>
<br>金陵怀古四首
<br>
<br>忆昨天兵下蜀江，将军谈笑士争降。
<br>黄旗已尽年三百，紫气空收剑一双。
<br>破堞自生新草木，废宫谁识旧轩窗。
<br>不须搔首寻遗事，且倒花前白玉缸。
<br>
<br>金陵即事三首
<br>
<br>水际柴门一半开，小桥分路入青苔。
<br>背人照影无穷柳，隔屋吹香并是梅。
<br>
<br>金陵即事三首
<br>
<br>结绮临春歌舞地，荒蹊狭巷两三家。
<br>东风漫漫吹桃李，非复当时仗外花。
<br>
<br>金陵即事三首
<br>
<br>昏黑投林晓更惊，背人相唤百般鸣。
<br>柴门长闭春风暖，事外还能见鸟情。
<br>
<br>
<br>金陵郡斋 
<br>谈经投老拚悠悠，为吏文书了即休。
<br>深炷炉烟闭斋合，卧听檐雨泻高秋。
<br>
<br>金明池
<br>
<br>宜秋西望碧参差，忆看乡人禊饮时。
<br>斜倚水开花有思，缓随风转柳如痴。
<br>青天白日春常好，绿发朱颜老自悲。
<br>跋马卧堪尘满眼，夕阳偷理钓鱼丝。
<br>
<br>金山
<br>
<br>怪秘阴灵与护持，重丹复碧焕参差。
<br>沧江见底应无日，万丈孤根世不知。
<br>
<br>金山三首
<br>
<br>北檝南樯泊四垂，共怜金碧烂参差。
<br>孤根万丈沧波底，除却蛟龙世不知。
<br>
<br>金山三首
<br>
<br>波澜荡沃乾坤大，气象包藏水石闲。
<br>只有此中宜旷望，谁令天作海门山。
<br>
<br>金山三首
<br>
<br>天日苍茫海气深，一船西去此登临。
<br>丹楼碧阁皆时事，只有江山古到今。
<br>
<br>金山寺
<br>
<br>重经高处寺，一与白云亲。
<br>树木有春意，江山如故人。
<br>幽轩含气象，偏影落风尘。
<br>日暮临归去，徘徊欲损神。
<br>
<br>金山寺
<br>
<br>招提凭高冈，四面断行旅。
<br>胜地犹在险，浮梁袅相拄。
<br>大江当我前，颭滟翠绡舞。
<br>通流与厨会，甘美胜牛乳。
<br>扣栏出鼋鼍，幽姿可时睹。
<br>夜深殿突兀，太微凝帝宇。
<br>壁立两崖对，迢迢隔云雨。
<br>天多剩得月，月落闻津鼓。
<br>夜风一何暄，大舶夹双橹。
<br>颠沉在须臾，我自檝迎汝。
<br>始知像教力，但度无所苦。
<br>忆昨狼狈初，只见石与土。
<br>荣华一朝尽，土梗空俯偻。
<br>人事随转烛，苍茫竟谁主。
<br>咄嗟檀施开，绣楹盘万础。
<br>高阁切星辰，新秋照牛女。
<br>汤休起我病，转上青天去。
<br>摄身凌苍霞，同凭朱栏语。
<br>我歌尔其聆，幽愤得一吐。
<br>谁言张处士，雄笔映千古。
<br>
<br>进字说二首
<br>
<br>正名百物自轩辕，野老何知强讨论。
<br>但可与人漫酱瓿，岂能令鬼哭黄昏。
<br>
<br>进字说二首
<br>
<br>鼎湖龙去字书存，开辟神机有圣孙。
<br>湖海老臣无四目，谩将糟粕污修门。
<br>
<br>禁直
<br>
<br>翠木交阴覆两檐，夜天如水碧湉湉。
<br>帝城风月看常好，人世悲哀老自添。
<br>
<br>禁中春寒
<br>
<br>青烟漠漠雨纷纷，水殿西廊北苑门。
<br>已著单衣犹禁火，海棠花下怯黄昏。
<br>
<br>京城
<br>
<br>三年衣上禁城尘，抚事怊然愧古人。
<br>明月沧波秋万顷，扁舟长寄梦中身。
<br>
<br>京兆杜婴大醇能读书其言近庄其为人旷达而廉清自托於医无贵贱请之辄往卒也以诗二首伤
<br>
<br>萧瑟野衣巾，能忘至老贫。
<br>避嚣依市井，蒙垢出埃尘。
<br>接物工齐物，劳身耻为身。
<br>伤心宿昔地，不复见斯人。
<br>
<br>京兆杜婴大醇能读书其言近庄其为人旷达而廉清自托於医无贵贱请之辄往卒也以诗二首伤之
<br>
<br>叔度医家子，君平卜肆翁。
<br>萧条昨日事，彷佛古人风。
<br>旧宅雨生菌，新阡寒转蓬。
<br>存亡谁一问，嗟我亦穷空。
<br>
<br>经局感言
<br>
<br>自古能全已不才，岂论骐骥与驽骀。
<br>放归自食情虽适，络首犹存亦可哀。
<br>
<br>精卫
<br>
<br>帝子衔冤久未平，区区微意欲何成。
<br>情知木石无云补，待见桑田几变更。
<br>
<br>景福殿前柏
<br>
<br>香叶由来耐岁寒，几经真赏驻鸣銮。
<br>根通御水龙应蛰，枝触宫云鹤更盘。
<br>怪石误蒙三品号，老松先得大夫官。
<br>知君劲节无荣慕，宠辱纷纷一等看。
<br>
<br>净相寺
<br>
<br>净相前朝寺，荒凉二十秋。
<br>曾游减劫坏，今遇胜缘修。
<br>
<br>静照堂
<br>
<br>任公蹲会稽，海上得招提。
<br>净观堂新构，幽寻客屡携。
<br>飞檐出风雨，洒翰落虹蜺。
<br>投老黄尘陌，东看路恐迷。
<br>
<br>九鼎
<br>
<br>禹行掘山足百谷，蛟龙窜藏魑魅伏。
<br>心志幽妖尚觊隙，以金铸鼎空九牧。
<br>冶云赤天涨为黑，寒风余吹山拔木。
<br>鼎成聚观变怪索，夜人行歌鬼昼哭。
<br>功施元元後无极，三姓卫守相传属。
<br>弱周无人有宜出，沈之九幽拆地轴。
<br>始皇区区求不得，坐令神奸窥邑屋。
<br>
<br>九井
<br>
<br>沿崖涉涧三十里，高下荦确无人耕。
<br>扪萝挽茑到山趾，仰见吹泻何峥嵘。
<br>余声投林欲风雨，末势卷土犹溪阬。
<br>飞虫凌兢走兽栗，霜雪夏落雷冬鸣。
<br>野人往往见神物，鳞甲漠漠云随行。
<br>我来立久无所得，空数石上菖蒲生。
<br>中官系龙沉玉册，小吏磔狗浇银觥。
<br>地形偶尔藏险怪，天意未必司阴晴。
<br>山川在理有崩竭，丘壑自古相虚盈。
<br>谁能保此千世後，天柱不折泉常倾。
<br>
<br>九日
<br>
<br>九日无欢可得追，飘然随意历山陂。
<br>蒋陵西井风烟惨，也有黄花一两枝。
<br>
<br>九日赐宴琼林苑作
<br>
<br>金明驰道柳参天，投老重来听管弦。
<br>饱食太官还惜日，夕阳临水意茫然。
<br>
<br>九日登东山寄昌叔
<br>
<br>城上啼乌破寂寥，思君何处坐迢嶢。
<br>应须绿酒酬黄菊，何必红裙弄紫箫。
<br>落木云连秋水渡，乱山烟入夕阳桥。
<br>渊明久负东篱醉，犹分低心事折腰。
<br>
<br>九日随家人游东山遂游东园
<br>
<br>暑往讵几时，凉归亦云暂。
<br>相随东山乐，及此身无憾。
<br>聊回清池柂，更伏荒城槛。
<br>采采黄金花，持杯为君泛。
<br>
<br>久雨
<br>
<br>煤炱著天无寸空，白沫上岸吹鱼龙。
<br>羲和推车出不得，河伯欲取山为宫。
<br>城门昼开眠百贾，饥孙得糟夜哺翁。
<br>老人惯事少所怪，看屋箕踞歌南风。
<br>
<br>句
<br>
<br>哀俗易高名已振，途险难尽学须强。
<br>
<br>句
<br>
<br>大木百围生远籁，朱玄三叹有一音。
<br>
<br>句
<br>
<br>浓绿万枝一点红，动人春色不须多。
<br>
<br>句
<br>
<br>爆竹惊邻鬼。
<br>
<br>句
<br>
<br>乞米助（疒加辛）镏。
<br>
<br>句
<br>
<br>霜筠雪竹钟山寺，投老归歟寄此生。
<br>
<br>句
<br>
<br>昔时江令宅，今日段侯家。
<br>
<br>句
<br>
<br>夕阳到处花偏暖。
<br>
<br>句
<br>
<br>萧萧搏黍声中天，漠漠舂锄影外天。
<br>
<br>句
<br>
<br>雪底黄精与不疏。
<br>
<br>句
<br>
<br>苑閬仙人何处觅，灵槎使者几时回。
<br>
<br>句
<br>
<br>周迥莫有千株叶。
<br>
<br>句
<br>
<br>青山扪虱坐，黄鸟侠书眠。
<br>
<br>句容道中
<br>
<br>荒烟寒雨暮山重，草木冥冥但有风。
<br>二十四年三往返，一身多在百忧中。
<br>
<br>拒霜花
<br>
<br>落尽群花独自芳，红英浑欲拒严霜。
<br>开元天子千秋节，戚里人家承露囊。
<br>
<br>君难托
<br>
<br>槿花朝开暮还坠，妾身与花宁独异。
<br>忆昔相逢俱少年，两情未许谁最先。
<br>感君绸缪逐君去，成君家计良辛苦。
<br>人事反复那能知，谗言入耳须臾离。
<br>嫁时罗衣羞更著，如今始悟君难托。
<br>君难托，妾亦不忘旧时约。
<br>
<br>开元行
<br>
<br>君不闻开元盛天子，纠合儁杰披奸猖。
<br>几年辛苦补四海，始得完好无疽疮。
<br>一朝寄托谁家子，威福颠倒那复理。
<br>那知赤子偏愁毒，只见狂胡仓卒起。
<br>茫茫孤行西万里，偪仄归来竟忧死。
<br>子孙险不失故物，社稷陵夷从此始。
<br>由来犬羊著冠坐庙堂，安得四鄙无豺狼。
<br>
<br>勘会贺兰溪主
<br>
<br>贺兰溪上几株松，南北东西有几峰。
<br>买得住来今几日，寻常谁与坐从容。
<br>
<br>客至当饮酒二首
<br>
<br>结屋在墙阴，闭门读诗书。
<br>怀我平生友，山水异秦吴。
<br>杖藜出柴荆，岂无马与车。
<br>穷通适异趣，谈笑不相愉。
<br>岂复求古人，浩荡与之俱。
<br>客至当饮酒，日月无根株。
<br>
<br>客至当饮酒二首
<br>
<br>天提两轮光，环我屋角走。
<br>自从红颜时，照我至白首。
<br>累累地上土，往往平生友。
<br>少年所种树，磥砢行复朽。
<br>古人有真意，独在无好丑。
<br>冥冥谁与论，客至当饮酒。
<br>
<br>孔子
<br>
<br>圣人道大能亦博，学者所得皆秋毫。
<br>虽传古未有孔子，蠛蠓何足知天高。
<br>桓魋武叔不量力，欲挠一草摇蟠桃。
<br>颜回已自不可测，至死钻仰忘身劳。
<br>
<br>口占示禅师
<br>
<br>去岁别南岳，前年返泐潭。
<br>临机一句子，今日遇同参。
<br>
<br>哭梅圣俞
<br>
<br>诗行於世先春秋，国风变衰始柏舟。
<br>文辞感激多所忧，律吕尚可谐鸣球。
<br>先王泽竭士已偷，纷纷作者始可羞，
<br>其声与节急以浮。真人当天施再流，
<br>笃生梅公应时求。颂歌文武功业优，
<br>经奇纬丽散九州。众皆少锐老则不，
<br>翁独辛苦不能休，惜无采者人名遒。
<br>贵人怜公青两眸，吹嘘可使高岑楼，
<br>坐令隐约不见收。
<br>空能乞钱助馈馏，疑此有物可诸幽。
<br>栖栖孔孟葬鲁邹，後始卓荦称轲丘。
<br>圣贤与命相楯矛，势欲强达诚无由。
<br>诗人况又多穷愁，李杜亦不为公侯。
<br>公窥穷厄以身投，坎轲坐老当谁尤。
<br>吁嗟岂即非善谋，虎豹虽死皮终留。
<br>飘然载丧下阴沟，粉书轴幅悬无旒。
<br>高堂万里哀白头，东望使我商声讴。
<br>
<br>哭张唐公
<br>
<br>堂邑山林久寂寥，属车前日驻鸡翘。
<br>冥冥独凤随云雾，南陌空闻引葬箫。
<br>
<br>苦雨
<br>
<br>灵场奔走尚无功，去马来车道不通。
<br>风助乱云阴更密，水争高岸气尤雄。
<br>平时沟洫今多废，下户京囷久已空。
<br>肉食自嗟何所报，古人忧国愿年丰。
<br>
<br>窥园
<br>
<br>杖策窥园日数巡，攀花弄草兴常新。
<br>董生只被公羊惑，肯信捐书一语真。
<br>
<br>昆山慧聚寺次孟郊韵
<br>
<br>僧蹊蟠青苍，莓苔上秋床。
<br>露翰饥更清，风茑远亦泉。
<br>扫石出古色，洗松纳空光。
<br>久游不忍还，迫迮冠盖场。
<br>
<br>昆山慧聚寺次张祜韵
<br>
<br>峰岭互出没，江湖相吐吞。
<br>园林浮海角，台殿拥山根。
<br>百里见渔艇，万家藏水村。
<br>地偏来客少，幽兴秪桑门。
<br>
<br>腊享
<br>
<br>明星惨澹月参差，万窍含风各自悲。
<br>人散庙门灯火尽，却寻残梦独多时。
<br>
<br>老景
<br>
<br>老景春可惜，无花可留得。
<br>绕屋褚先生，萧萧何所直。
<br>每嫌柳浑青，追怅李太白。
<br>多谢安石榴，向人红蕊拆。
<br>
<br>老人行
<br>
<br>老人低心逐年少，年少还为老人调。
<br>两家挟诈自相欺，四海伤真谁复诮。
<br>翻手作云覆手雨，当面输心背面笑。
<br>古来人事已如此，今日何须论久要。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
