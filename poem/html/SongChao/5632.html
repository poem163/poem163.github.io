<HTML>
<HEAD>
<TITLE>陆游诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5632"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 阿姥 
<br>
<br>城南倒社下湖忙，阿姥龙锺七十强。
<br>犹有尘埃嫁时镜，东涂西抹不成妆。
<br>
<br>阿通自闽中归甫九岁颇有老成之风作此诗示之
<br>
<br>通子还家已九龄，从师衿佩两青青。
<br>长成勉作功名计，勿学衰翁老一经。
<br>
<br>哀北
<br>
<br>太行天下脊，黄河出昆仑。
<br>山川形胜地，历世多名臣。
<br>哀哉六十年，左衽沦胡尘。
<br>抱负虽奇伟，没齿不得伸。
<br>老夫实好义，北望常酸辛。
<br>何当拥黄旗，径涉白马津？
<br>穷追殄犬羊，旁招出凤麟。
<br>努力待传檄，勿谓吴无人！
<br>
<br>哀郢
<br>
<br>远接商周祚最长，北盟齐晋势争强。
<br>章华歌舞终萧瑟，云梦风烟旧莽苍。
<br>草合故宫惟雁起，盗穿荒冢有狐藏。
<br>离骚未尽灵均恨，志士千秋泪满裳。
<br>
<br>哀郢
<br>
<br>荆州十月早梅春，徂岁真同下阪轮。
<br>天地何心穷壮士，江湖从古著羁臣。
<br>淋漓痛饮长亭暮，慷慨悲歌白发新。
<br>欲吊章华无处问，废城霜露湿荆榛。
<br>
<br>艾如张
<br>
<br>锦膺绣羽名山鸡，清泉可饮林可栖；
<br>稻粱满野弃不啄，虽有奇祸无阶梯。
<br>东村西村烟雨晚，萧艾离离林薄浅；
<br>翩然一下骇机发，汝虽知悔安能免！
<br>汉家天子南山下，万骑合围穷日夜。
<br>犬牙鹰爪死不辞，触机折颈吁可悲！
<br>
<br>爱闲
<br>
<br>爱闲惟与病相宜，壮岁怀归老可知。
<br>睡熟素书横竹架，吟余犀管阁铜螭。
<br>水芭蕉润心抽叶，盆石榴残子压枝。
<br>堪笑放翁头白尽，坐消长日事儿嬉。
<br>
<br>爱闲
<br>
<br>今日先生病体轻，爱闲犹有旧心情。
<br>帖看贞观行间印，琴记中郎爨下声。
<br>衣焙温温香欲透，雪檐滴滴日初晴。
<br>客来一笑明窗底，枉道为农事耦耕。
<br>
<br>安流亭俟客不至独坐成咏
<br>
<br>忆昔西征鬓未霜，拾遗陈迹吊微茫。
<br>蜀江春水千帆落，禹庙空山百草香。
<br>马影斜阳经剑阁，橹声清晓下瞿唐。
<br>酒徒云散无消息，水榭凭栏泪数行。
<br>
<br>安期篇
<br>
<br>我昔游岷峨，扪萝千仞峰。
<br>丈人倚赤藤，恐是安期翁。
<br>赠我一丸药，五云出瓢中，
<br>服之未转刻，莹然冰雪容。
<br>素手掬山霭，绿发吹天风。
<br>丈人顾我喜，共骑一苍龙。
<br>蓬莱亦何求，爱此万里空。
<br>却来过齐州，螘垤看青嵩。
<br>
<br>安仁道中
<br>
<br>千古临邛路，飘然偶独游。
<br>病身那迫老，远客更禁秋。
<br>水退桥未葺，渡闲船自流。
<br>飞腾付年少，回首思悠悠。
<br>
<br>安仁道中
<br>
<br>三驿未为远，衰翁愁出门。
<br>贪程多卒卒，失眠每昏昏。
<br>天大围平野，江回隔近村。
<br>何时有余俸，小筑占云根。
<br>
<br>庵中晨起书触目
<br>
<br>山重水复怯朝寒，一卷窗间袖手看。
<br>朱担长瓶列云液，绛囊细字拆龙团。
<br>数峰移自侏儒国，一研来从黯淡滩。
<br>要识放翁顽钝处，胸中七泽著犹宽。
<br>
<br>庵中晨起书触目
<br>
<br>晖晖初日上帘勾，漠漠清寒透衲裘。
<br>雪棘并栖双鹊暝，金环斜绊一猿愁。
<br>廉宣卧壑松楠老，王子穿林水石幽。
<br>戏事自怜除未尽，此生行欲散风沤。
<br>
<br>庵中晨起书触目
<br>
<br>赋形不使面团团，耸膊心知到骨寒。
<br>晏子元非枕鼓士，杜生那有切云冠。
<br>时扶迁客桄榔杖，日厌诗人苜蓿盘。
<br>赖是平生憎阿堵，今年初解侍祠官。
<br>
<br>庵中晨起书触目
<br>
<br>初归誓墓老乡邦，手结茆茨近小江。
<br>北渚露沾行药屐，东厢日射勘书窗。
<br>孤忠自信丹心折，万事空成雪鬓霜。
<br>长媿宗人白崖老，赠行期我鹿门庞。
<br>
<br>庵中独居感怀
<br>
<br>身愈龙锺发愈稀，流年冉冉迫残晖。
<br>读书十纸勤虽在，上树千回事已非。
<br>仗马曾鸣宜取斥，牧羝虽乳亦忘归。
<br>余生自笑知何似？万里辽天老令威。
<br>
<br>庵中独居感怀
<br>
<br>自闭庵门不点灯，惰耕村叟罢参僧。
<br>一生已是胶黏日，投老安能夏造冰？
<br>顽面敢辞乾汝唾，蔬餐聊得曲吾肱。
<br>高舂睡熟无多笑，那有禅师解放鹰。
<br>
<br>庵中独居感怀
<br>
<br>无钱溪女亦留鱼，有雨东家每借驴。
<br>藜粥数匙晨压药，松肪一碗夜观书。
<br>黄紬被暖闲无厌，白布衫长乐有余。
<br>南陌东阡春事动，放翁作计未全疏。
<br>
<br>庵中纪事用前辈韵
<br>
<br>扫洒一庵躬琐细，蓬户朝昏手开闭。
<br>荒山斸药须长鑱，小灶煎茶便短袂。
<br>空中咄咄安用书，身外悠悠固难计。
<br>山僧野叟到即留，麦饭葵羹贵能继。
<br>久贫奴婢多散去，岂有跣足井椎髻。
<br>负薪长歌过此生，直疑身在鸿荒世。
<br>
<br>庵中晚思
<br>
<br>小庵摩腹独彷徉，俗事纷纷有底忙？
<br>云影忽生鸦蔽日，雨声不断叶飞霜。
<br>经纶正复惭伊传，杂驳犹能陋汉唐。
<br>
<br>卷尽残书窗已晚，笑呼童子换炉香。
<br>
<br>庵中夜兴
<br>
<br>示疾维摩无侍者，夜阑自掩草庵门。
<br>有情梅影半窗月，相应鸡声十里村。
<br>纸帐拥裘寻断梦，地炉拨火暖残樽。
<br>扶衰又践新春境，万事元知不足论。
<br>
<br>庵中杂书
<br>
<br>蒲龛坐久暖如春，纸被无声白似云。
<br>除却放生并施药，更无一事累天君。
<br>
<br>庵中杂书
<br>
<br>谋生安用苦区区？豆饭藜羹未遽无。
<br>若使天年犹合活，不妨自有谷於菟。
<br>
<br>庵中杂书
<br>
<br>万物并作吾观复，众人皆醉我独醒。
<br>走遍世间无著处，闭门锄菜伴园丁。
<br>
<br>庵中杂书
<br>
<br>茅茨一室有余乐，辙环四海谁知心？
<br>辍耕垄上鸿鹄志，长啸山中鸾凤音。
<br>
<br>八十三吟
<br>
<br>石帆山下白头人，八十三回见早春。
<br>自爱安闲忘寂寞，天将强健报清贫。
<br>枯桐已爨宁求识？弊帚当捐却自珍。
<br>桑苎家风君勿笑，它年犹得作茶神。
<br>
<br>八十四吟
<br>
<br>八十仍逾四，迟留未告行。
<br>筮言灾退散，医贺脉和平。
<br>耕牧犹能力，痴顽每自惊。
<br>所嗟经学废，心媿济南生。
<br>
<br>八十四吟
<br>
<br>新岁八十四，自宜形影孤。
<br>睡凭书摈相，愁赖酒枝梧。
<br>儿问离骚字，僧传本草图。
<br>孰言生计薄，种芋已成区。
<br>
<br>八十四吟
<br>
<br>七十人稀到，吾过十四年。
<br>交游无辈行，怀抱有曾玄。
<br>饮敌骑鲸客，行追缩地仙。
<br>城南春事动，小蹇又翩翩。
<br>
<br>八十一吟
<br>
<br>八十古云耄，吾今不啻过。
<br>山程雨芒屩，水宿一渔蓑。
<br>鸡唱刘琨舞，牛疲甯戚歌。
<br>春寒欺短褐，将奈此翁何！
<br>
<br>八月二十二日嘉州大阅
<br>
<br>陌上弓刀拥寓公，水边旌旆卷秋风。
<br>书生又试戎衣窄，山郡新添画角雄。
<br>早事枢庭虚画策，晚游幕府媿无功。
<br>草间鼠辈何劳磔，要挽天河洗洛嵩。
<br>
<br>八月二十三夜梦中作
<br>
<br>道士上天鹅一只，老僧住庵云半间。
<br>去来尽向无心得，痴黠相除到处闲。
<br>江山千里互明晦，鱼鸟十年相往还。
<br>高岩缥缈人不到，醉中为子题其颜。
<br>
<br>八月九日晚赋
<br>
<br>薄晚悠然下草堂，纶巾鹤氅弄秋光。
<br>风经树杪声初紧，月入门扉影正方。
<br>一世不知谁後死，四时可爱是新凉。
<br>从今觅醉其当勉，酒似鹅儿破壳黄。
<br>
<br>八月三日骤凉有感
<br>
<br>残暑侵人畏汗沾，清秋乍见月纤纤。
<br>自烧熟火添香兽，旋把寒泉注砚蟾。
<br>佳客误占萤入户，远书空喜鹊鸣檐。
<br>悠然独对清灯卧，谁念柴门老病兼？
<br>
<br>八月十四日夜湖山观月
<br>
<br>长空露洗玻璃碧，紫金之盘径三尺；
<br>忽看擘地出人间，桂树扶疏如淡墨。
<br>揽衣独立镜湖边，风露万顷秋渺然；
<br>开帆讵必入东海，骑鲸便可追飞仙。
<br>冰壼玉瀣侵骨冷，醉看孤鸾舞清影。
<br>夜阑归舍人已眠，却倩天风为吹醒。
<br>
<br>八月十四夜三叉市对月
<br>
<br>去年看月筹边楼，云罅微光如玉钩，
<br>主人不乐客叹息，清歌空送黄金舟。
<br>今年看月三叉市，纤云不作良宵祟，
<br>素娥命鴐洗客愁，我亦倾杯邀共醉。
<br>风露万里方渺然，冰轮无辙行碧天。
<br>盈盈耿耿意无尽，月不忍落人忘眠。
<br>一言欲报广寒殿，茅檐华屋均相见。
<br>明年万事不足论，但愿月满人常健。
<br>
<br>八月四日夜梦中作
<br>
<br>太华巉巉敷水长，白驴依旧系斜阳。
<br>山深乳洞药炉冷，花发云房醅瓮香。
<br>邻叟一樽迎谷口，蛮童三髻拜溪傍。
<br>中原俯仰成今古，物外自闲人自忙。
<br>
<br>八月五日夜半起饮酒作草书数纸
<br>
<br>有漏神仙有发僧，碧幮欹枕对秋灯。
<br>忽然起索三升酒，飒飒蛟龙入剡藤。
<br>
<br>八月一日微雨骤凉
<br>
<br>流汗沾衣喘不供，孰知有此快哉风！
<br>新凉忽觉从天下，残暑真成扫地空。
<br>恰转轻雷过林坞，已吹好雨到帘栊。
<br>幽人病愈闲无事，剩赋歌诗乐岁丰。
<br>
<br>巴东令廨白云亭
<br>
<br>寇公壮岁落巴蛮，得意孤亭缥缈间。
<br>常倚曲阑贪看水，不安四壁怕遮山。
<br>遗民虽尽犹能说，老令初来亦爱闲。
<br>正使官清贪至骨，未妨留客听潺潺。
<br>
<br>巴东遇小雨
<br>
<br>暂借清溪伴钓翁，沙边微雨湿孤篷。
<br>从今诗在巴东县，不属灞桥风雪中。
<br>
<br>巴东遇小雨
<br>
<br>西游万里亦何为，欲就骚人乞弃遗。
<br>到此宛然诗不进，始知才分有穷时。
<br>
<br>跋冯氏兰亭
<br>
<br>堂堂淮阴侯，夫岂哙等伍？
<br>放翁评此本，可作兰亭祖。
<br>
<br>跋冯氏兰亭
<br>
<br>茧纸藏昭陵，千载不复见。
<br>此本得其骨，殊胜兰亭面。
<br>
<br>白帝泊舟
<br>
<br>客路闲无事，津亭爽有余。
<br>峡江春涨减，瀼岸夜灯疏。
<br>老矣孤舟里，依然十载初。
<br>倦游思税驾，更觉爱吾庐。
<br>
<br>白发
<br>
<br>白发今年一倍增，闭门养此老无能。
<br>牛羊被野霜天晚，禾稼连云岁事登。
<br>未午舂炊余脱粟，乍寒包裹有粗缯。
<br>自怜未废诗中业，父子蓬窗共一灯。
<br>
<br>白发
<br>
<br>白发千茎绿鬓稀，卧看鵷鹭刺天飞。
<br>平生窃鄙贡公喜，故里但思陶令归。
<br>清坐了无书可读，残年赖有佛堪依。
<br>君看世事皆虚幻，屏酒长斋岂必非！
<br>
<br>白发
<br>
<br>疾病侵壮年，发恐不及白；
<br>偶赖针石功，寓世成久客。
<br>行年垂七十，霜雪纷满帻，
<br>耳目虽已衰，亦未与人隔。
<br>濯缨千顷湖，送老五亩宅。
<br>大布缝长衫，东阡复南陌。
<br>
<br>白发
<br>
<br>我生实多邅，九折行晚途。
<br>忧伤日熏心，惊见颊与颅。
<br>稍生秋风时，竞出寒雨余。
<br>星星初尚稀，戢戢不可除。
<br>昔如春柳妍，今作霜蓬枯。
<br>蓬枯有再绿，念我岂得如。
<br>平昔乐方外，固与功名疏。
<br>投镊三叹息，金丹岂无书！
<br>
<br>白发
<br>
<br>萧萧白发濯洽浪，剡曲西南一草堂。
<br>饮水读书贫亦乐，杜门养病老何伤。
<br>已成五亩扶犁叟，谁记三朝执戟郎！
<br>正似篱边数枝菊，岁残犹复耐冰霜。
<br>
<br>白干舖别傅用之主簿
<br>
<br>我行忽百里，送客亦已空，
<br>傅子独眷眷，旦暮随此翁。
<br>谢之不肯去，瘦马冲北风，
<br>泥溅及马臆，霜飞逼裘茸。
<br>茅店得小语，慨然念年凶，
<br>不作儿女悲，道义相磨砻。
<br>我归亦何为，鱼鸟愁池笼。
<br>君乃台阁人，鸾凤仪笙镛。
<br>若耶遶青山，天禄摩苍穹。
<br>此别各努力，出处何必同。
<br>
<br>白鹤馆夜坐
<br>
<br>竹声风雨交，松声波涛翻。
<br>我坐白鹤馆，灯青无晤言。
<br>廓然心境寂，一洗吏卒喧。
<br>袖手哦新诗，清寒媿雄浑。
<br>屈宋死千载，谁能起九原？
<br>中间李与杜，独招湘水魂。
<br>自此竞摹写，几人望其藩？
<br>兰苕看翡翠，烟雨啼青猿。
<br>岂知云海中，九万击鹏鲲。
<br>更阑灯欲死，此意与谁论！
<br>
<br>白乐天诗云倦倚绣床愁不动缓垂绿带髻鬟低辽阳春尽无消息夜合花前日又西好事者画之为倦绣图此花以五六月开山中多于茨棘人殊不贵之为赋小诗以寄感叹
<br>
<br>王室东迁岁月赊，两京漠漠暗胡沙。
<br>绣床倦倚人何在？风雨漫山夜合花！
<br>
<br>白龙
<br>
<br>九月癸酉暮，白龙见西方。
<br>是时久晴明，日落天正苍，
<br>玉宇无纤云，凌空独高翔。
<br>蜿蜒久乃隐，父老叹未尝。
<br>清台占五行，此事实殊常。
<br>我非刘子政，聊记以短章。
<br>
<br>
<br>白露前一日已如深秋有感
<br>
<br>匹马曾防玉塞秋，岂知八十老渔舟。
<br>非无丈二殳堪请，只恐傍人笑白头。
<br>
<br>白露前一日已如深秋有感
<br>
<br>护塞宁须右北平，拂云祠是受降城。
<br>谁知此志成虚语，白首灯前听雁声！
<br>
<br>白鸥
<br>
<br>平生崖异每自笑，一接俗人三祓除。
<br>惟有白鸥真我客，尔来底事向人疏？
<br>
<br>白首
<br>
<br>白首归来老故园，索居情味更堪论！
<br>关河悠邈梦魂到，亲旧凋零书札存。
<br>身病自怜诗思退，家贫客笑酒醅浑。
<br>昏昏只欲投床睡，儿劝孙扶强出门。
<br>
<br>白首
<br>
<br>白首元无一事成，朝来大笑绝冠缨。
<br>花飞早已知春减，漏尽宁容更夜行？
<br>萧散且为无算饮，猖狂未免不平鸣。
<br>玉关青海今安在，麦野桑村送此生。
<br>
<br>白首
<br>
<br>白首称祠吏，清时作幸民。
<br>招呼林下客，游戏梦中身。
<br>山路乌骡稳，烟波画楫新。
<br>村村有花柳，无事即寻春。
<br>
<br>白塔道中乘卧舆行
<br>
<br>小疾载卧舆，独饮亦薄醉。
<br>朝离战平馆，午过白塔市。
<br>清寒正宜嬾，摇兀更益睡。
<br>所嗟下程早，不得究此味。
<br>忽忆从军时，雪夜驰铁骑。
<br>壮心谁复识，抚事有余愧。
<br>
<br>白塔院
<br>
<br>冷翠千竿玉，浮岚万幅屏。
<br>凭栏避微雨，挈笠遇归僧。
<br>残月明楼角，屯云拥塔层。
<br>溪山属闲客，随意倚枯藤。
<br>
<br>白云自西来过书巢南窗
<br>
<br>岷山千里青未了，恨隔长江不到吴。
<br>羁云冉冉吾旧识，安得挽之来坐隅！
<br>
<br>百岁
<br>
<br>百岁纷纷易白头，一年鼎鼎又清秋。
<br>壮心空似骥伏枥，病骨敢怀狐首丘。
<br>屠钓论交成酒隐，山林高卧得天游。
<br>莫悲晚节功名误，即死犹堪赠醉侯。
<br>
<br>拜敕口号
<br>
<br>黄纸如鸦字，今朝下九天。
<br>身居镜湖曲，衔带武夷仙。
<br>日绝丝毫事，年请百万钱。
<br>恭惟优老政，千古照青编。
<br>
<br>拜敕口号
<br>
<br>扶病中庭拜，君恩抵海深。
<br>顿增新禄格，暂拂旧朝簪。
<br>心欲先营酒，儿言且赎琴。
<br>人生奉祠贵，喜色动山林。
<br>
<br>拜旦表
<br>
<br>一封驰奏效嵩呼，清跸何时返故都？
<br>只道建炎巡狩礼，谁知故事自祥符！
<br>
<br>拜张忠定公祠二十韵
<br>
<br>张公世外人，与蜀偶有缘，
<br>天将靖蜀乱，生公在人间。
<br>厥初大盗兴，乐祸迭相挻，
<br>天子辍玉食，贵臣拥戎旃。
<br>生杀出喜怒，死者常差肩。
<br>公曰此何哉，从之吾欺天。
<br>河流触地轴，砥柱屹不迁。
<br>胁从尽纵舍，飞章交帝前。
<br>上意竟开悟，至仁胜凶残。
<br>贵臣不极赏，追还黜其权。
<br>安危关社稷，岂惟蜀民全。
<br>後来有阿童，握兵事开边，
<br>晚策睦州功，上公珥金蝉，
<br>势张不可御，北乡挑幽燕。
<br>神京遂丘墟，迄今天步艰。
<br>时无忠定公，孰能折其奸？
<br>我来拜遗祠，乔木含苍烟。
<br>死者不可作，愀然衰涕潸。
<br>愤切感虏祸，慷慨思公贤。
<br>春秋送迎神，谁为歌此篇！
<br>
<br>半俸自戊辰二月置不复言作绝句
<br>
<br>力请还山又几年，何功月费水衡钱？
<br>君思深厚犹惭惧，敢向他人更乞怜！
<br>
<br>半俸自戊辰二月置不复言作绝句
<br>
<br>俸券新同废纸收，迎宾仅有一絁裘。
<br>日锄幽圃君无笑，犹腾墙东学侩牛。
<br>
<br>半丈红盛开
<br>
<br>满酌吴中清若空，共赏池边半丈红。
<br>老子通神谁得似？短筇到处即春风。
<br>
<br>宝积寺
<br>
<br>偶来游古寺，景逐眼前生。
<br>岩上高僧坐，林间野客行。
<br>望穷沧海远，吟久暮云平。
<br>此境真难到，登临暂适情。
<br>
<br>宝剑吟
<br>
<br>幽人枕宝剑，殷殷夜有声。
<br>人言剑化龙，直恐兴风霆；
<br>不然愤狂虏，慨然思遐征。
<br>取酒起酹剑：至宝当潜形，
<br>岂无知君者，时来自施行。
<br>一匣有余地，胡为鸣不平？
<br>
<br>饱食
<br>
<br>饱食无功媿汗青，灯前顾影叹伶俜。
<br>马衰犹养疑知路，龟久当捐为不灵。
<br>腰下徒夸绶若若，镜中何止发星星。
<br>石帆回首初非远，要及清秋斸茯苓。
<br>
<br>暴雨
<br>
<br>风怒欲掀屋，雨来如决堤。
<br>孤灯映窗灭，羁鸟就檐栖。
<br>暑令方炎赫，秋声忽惨凄。
<br>传闻涨江水，已断瀼东西。
<br>
<br>暴雨
<br>
<br>苍龙挂东南，夭矫拏万仞。
<br>虽然杂云气，爪尾略可认。
<br>明日暴雨来，继以雷大震，
<br>平地成江河，吞卷才一瞬。
<br>吾庐久倾坏，不压真堇堇。
<br>所欣憔悴中，一饱天不吝。
<br>余功到场圃，草木皆绿润。
<br>萧然岸角巾，三叹抚庭楯。
<br>
<br>暴雨
<br>
<br>黑云如龙爪，白雨如博棋。
<br>老屋处处漏，此夕将何之？
<br>岂惟移床避，殆欲悬釜炊。
<br>扰扰舍中人，具食不以时。
<br>儿女乃可怜，赤脚啼午饥。
<br>语儿姑少忍，开霁会有期。
<br>
<br>悲齿落自解
<br>
<br>年运而往君自宽，此生异竟有衰残。
<br>语讹嚼废寻常事，只作儿童?齿看。
<br>
<br>悲歌行
<br>
<br>士如天马龙为友，云梦胸中吞八九，
<br>秦皇殿上夺白璧，项羽帐中撞玉斗。
<br>张纲本不问狐狸，董龙何足方鸡狗。
<br>风埃蹭蹬不自振，宝剑床头作雷吼。
<br>忆遇高皇识隆准，岂意孤臣空白首！
<br>即今埋骨丈五坟，骨会作尘心不朽。
<br>胡不为长星万丈扫幽州？胡不如昔人图复九世雠？
<br>封侯庙食丈夫事，龊龊生死真吾羞！
<br>
<br>悲歌行
<br>
<br>读书不能遂吾志，属文不能尽吾才。
<br>远游方乐归太早，大药未就老已催。
<br>结庐城南十里近，柴门正对湖山开。
<br>有时野行桑下宿，亦或恸哭中途回。
<br>檀公画计三十六，不如一篇归去来；
<br>紫驼之峰玄态掌，不如饭豆羹芋魁；
<br>腰间累累六相印，不如高卧鼻息轰春雷。
<br>安得宝瑟五十弦，为我写尽无穷哀！
<br>
<br>悲歌行
<br>
<br>感慨常自悲，发为穷苦辞。
<br>偪仄不少伸，梦中亦酸辛。
<br>脂车思远道，太息令人老。
<br>中原宋舆图，今仍传胡雏！
<br>此责在臣子，诸公其可已？
<br>谈笑复旧京，令人忆西平。
<br>
<br>悲歌行
<br>
<br>有口但可读离骚，有手但可持蟹螯。
<br>人生坠地各有命，穷达祸福随所遭。
<br>嗟予一世蹈谤薮，汹如八月秋江涛。
<br>尊拳才奋肋已碎，曹射箭尽弓未弢
<br>形尪骨悴吹可倒，摧拉未足称雄豪。
<br>一身百忧偶得活，残年幸许归蓬蒿。
<br>时时照水辄自笑，霜颅雪颌不可薅。
<br>脱身仕路弃衫笏，如病癣疥逢爬搔。
<br>见事苦迟已莫悔，监戒尚可贻儿曹。
<br>勉骑款段乘下泽，州县岂必真徒劳！
<br>
<br>悲秋
<br>
<br>病後支离不自持，湖边萧瑟早寒时。
<br>已惊白发冯唐老，又起清秋宋玉悲。
<br>枕上数声新到雁，灯前一局欲残棋。
<br>丈夫几许襟怀事，天地无情似不知。
<br>
<br>悲秋
<br>
<br>烟草凄迷八月秋，荒村络纬戒衣裘。
<br>道人大欠修行力，平地闲生尔许愁。
<br>
<br>悲秋
<br>
<br>秋灯如孤萤，熠熠耿窗户；
<br>秋雨如漏壼，点滴连早暮。
<br>我岂楚逐臣，惨怆出怨句？
<br>逢秋未免悲，直以忧国故。
<br>三军老不战，比屋困征赋。
<br>可使江淮间，岁岁常列戍？
<br>
<br>悲秋
<br>
<br>一抛蓑笠雪溪舟，八载梁州复益州。
<br>才破繁华海棠梦，又惊摇落井梧秋。
<br>晓班无复趋行殿，晚境惟思老寝丘。
<br>病肺经旬疏酒盏，愁来惟是上南楼。
<br>
<br>悲秋
<br>
<br>形骸枯槁病侵陵，少睡长饥一老僧。
<br>霜夜羁愁更无赖，莫收书策且留灯。
<br>
<br>悲秋
<br>
<br>萧萧衰鬓点新霜，人静房栊易断肠。
<br>等是闭门愁里过，任教风雨坏重阳。
<br>
<br>悲秋
<br>
<br>残年孤寂不禁秋，醉自凄凉醒更愁。
<br>富贵空成守钱虏，吾今何止百宜休。
<br>
<br>悲秋
<br>
<br>小雨帘栊惨淡天，醉中偏藉乱书眠。
<br>梦回有恨无人会，枕伴橙香似昔年。
<br>
<br>北窗
<br>
<br>北窗无俗物，三伏有余凉。
<br>玉麈消长日，风漪可一床。
<br>盏分新作茗，炉拨欲残香。
<br>却岸纱巾去，翛然野水傍。
<br>
<br>北窗
<br>
<br>半世蝉嘶坐北窗，耄年依旧守残缸。
<br>买书安得黄金百，觅句如求白璧双。
<br>老气尚思吞梦泽，壮游曾是钓巴江。
<br>寒生事业秋毫尽，笔力终惭鼎可扛。
<br>
<br>北窗
<br>
<br>北窗本意傲羲皇，老返园庐味更长。
<br>犊健戴星耕白水，蚕饥冲雨采青桑。
<br>俚儒朱墨开冬学，庙史牲牢祝岁穰。
<br>从此鬓毛虽似雪，未妨击壤颂虞唐。
<br>
<br>北窗
<br>
<br>白首微官只自囚，青灯明灭北窗幽。
<br>五更风雨梦千里，半世江湖身百忧。
<br>壮志已孤金锁甲，倦游空揽黑貂裘。
<br>灞亭夜猎犹堪乐，敢恨将军老不侯。
<br>
<br>北窗
<br>
<br>云开见山雪，院静闻松风，
<br>吏去曲肱卧，疑非尘世中。
<br>
<br>北窗
<br>
<br>寒泉断藕素丝长，纹簟开瓜碧玉香。
<br>午睡觉来桐影转，无人可共北窗凉。
<br>
<br>北窗
<br>
<br>垂老乞骸骨，飘然辞圣朝。
<br>竹头那足用，桐尾不禁焦。
<br>短褐缝綀布，晨餐采药苗。
<br>风霜征雁路，灯火衲僧寮。
<br>陇客询安否，狸奴伴寂寥。
<br>北窗鸣落叶，愁绝夜迢迢。
<br>
<br>北窗
<br>
<br>老人日夜衰，卧起常在背。
<br>窗间一编书，终日圣贤对。
<br>东皋客输米，粲粲珠出碓；
<br>南山僧饷茶，细细雪落磑；
<br>吾儿亦解事，稀甲自鉏菜。
<br>一饥既退舍，百念皆卷旆。
<br>闲身去俗远，澄念与道会。
<br>宿痾走二竖，美睡造三昧。
<br>挂冠反布韦，上印谢银艾。
<br>庭中石苍然，此客真度外。
<br>
<br>北窗
<br>
<br>晏婴长不满五尺，淳于饮能至一石。
<br>老无功名未足叹，滑稽玩世亦非昔。
<br>当年交友倾一时，谁料蓬门今寂寂！
<br>陈山李石千载士，早死当为天下惜。
<br>斯文显晦端有命，道悠运促非人力。
<br>我今稽山一老农，百岁不死知何益？
<br>後生可畏要有人，谁能隐若一敌国？
<br>狂言勿发心自惊，归卧北窗还默默。
<br>
<br>北窗
<br>
<br>破屋颓垣啸且歌，一窗随处寄婆娑。
<br>阅人每叹同侪少，遇事方知去日多。
<br>云湿沙洲秋下雁，雨来荻浦夜鸣鼍。
<br>何时更续扁舟兴？剩载郫筒醉绿萝。
<br>
<br>北窗
<br>
<br>帘影参差午漏前，盆山绿润雨余天。
<br>诗无杰句真衰矣，酒借朱颜却怅然！
<br>海燕理巢知再乱，吴蚕放食过三眠。
<br>名泉不负吾儿意，一掬丁坑手自煎。
<br>
<br>北窗
<br>
<br>小雨霏霏旋作晴，北窗清润绿阴成。
<br>却缘政拙文书少，卧听帘栊燕子声。
<br>
<br>北窗
<br>
<br>九陌黄尘早暮忙，幽人自爱北窗凉。
<br>清吟微变旧诗律，细字闲抄新酒方。
<br>草木扶疏春已去，琴书萧散日初长。
<br>破羌临罢榰颐久，又破铜匜半篆香。
<br>
<br>北窗病起
<br>
<br>一饥可忍万缘轻，况复幽窗疾渐平。
<br>更事天公终赏识，欺人鬼子漫纵横。
<br>道边尘起频障扇，门外波清剩濯缨。
<br>不为褊心憎薄俗，客星祠下是归程。
<br>
<br>北窗怀友
<br>
<br>中年妄意慕轲雄，白首终希尺寸功。
<br>落落要居流俗外，兢兢恐堕异端中。
<br>仰天俯地犹多媿，饭豆羹藜已过丰。
<br>幸有北窗堪讲学，故交零落与谁同？
<br>
<br>北窗即事
<br>
<br>衡茅随力葺幽居，扫地焚香乐有余。
<br>分食时能下檐鹊，作洲常悔诳池鱼。
<br>游归又失相寻客，睡起重开未了书。
<br>袖手悠然便终日，不辞世俗笑迂疏。
<br>
<br>北窗即事
<br>
<br>北窗最与嬾相宜，世上纷纷了不知。
<br>露井甘寒初浚後，小山葱蒨乍晴时。
<br>粗餐岂复须鲑菜，蓬户何曾设扊?？
<br>幸有床头藤杖在，登临未遽叹吾衰。
<br>
<br>北窗哦诗因赋
<br>
<br>二十来年赋远游，一窗又复寄南州。
<br>双鹅戏雨陂塘晓，乱叶飘风院落秋。
<br>颜鬓蹉跎愁览镜，江山重复怯登楼。
<br>平生事业诗千首，残稿从教处处留。
<br>
<br>北窗哦诗因赋
<br>
<br>露下萤飞仲秋月，山围水绕建安城。
<br>病多不辨酒中圣，身远且令心太平。
<br>数卷蠹书行老矣，一盂蔬饭太憎生。
<br>白云只在檐间宿，听我清宵咏句声。
<br>
<br>北窗偶题
<br>
<br>尔丛香百合，一架粉长春。
<br>堪笑龟堂老，欢然不记贫。
<br>
<br>北窗偶题
<br>
<br>晓晴林鹊喜，昼暖蜜蜂喧。
<br>我老诗情尽，逢春亦一言。
<br>
<br>北窗偶题
<br>
<br>帘外燕翩翩，归时在社前。
<br>不辞飞渡海，来看赛丰年。
<br>
<br>北窗偶题
<br>
<br>烟波两鸂鶒，肯为放翁来。
<br>菰米犹能给，苍颜得屡开。
<br>
<br>北窗试笔
<br>
<br>老来日月速，去若弦上箭；
<br>方看出土牛，已复送巢燕。
<br>清晨觅缣衣，正午废纨扇。
<br>北窗小雨余，盆山郁葱蒨。
<br>病体为之轻，一笑玩笔砚。
<br>虽无颜柳工，挥洒亦忘倦。
<br>纸穷墨渐燥，蛇蚖争入卷。
<br>属儿善藏之，勿遣俗子见。
<br>
<br>北窗睡起
<br>
<br>杏梢红湿昼初长，睡过窗间半篆香。
<br>久厌客游归自好，本无才术老何伤。
<br>依蒲不去群鱼乐，点草还惊小蝶忙。
<br>堪笑放翁无一事，强将诗句占年光。
<br>
<br>北窗睡起
<br>
<br>违物离人不计年，万金难买北窗眠。
<br>高怀元在羲皇上，大事已明空劫前。
<br>樵路细盘云外岭，钓筒倒插水中天。
<br>此时消息君知否？千载巢由未足贤。
<br>
<br>北窗微阴
<br>
<br>露滴林梢花送香，风吹池面雨输凉。
<br>蠹书一卷作老伴，麦饭半盂支日长。
<br>学道莫如心自肯，杜门真与世相忘。
<br>君恩不报虽知媿，稊米安能益太仓。
<br>
<br>北窗梧叶坐间落四五有感
<br>
<br>高梧一叶脱，便觉秋不远。
<br>晨起发满梳，梧衰孰云晚。
<br>古来追电足，历块或小踠。
<br>金鼓噪阵间，此任岂驽蹇。
<br>女子则多怨，丈夫当自反。
<br>默观忧患机，推见生死本。
<br>山林嫌独往，台省亦衮衮。
<br>会稽归去来，皋桥住差稳。
<br>
<br>北窗闲咏
<br>
<br>阴阴绿树雨余香，半卷疏帘置一床。
<br>得禄仅偿赊酒券，思归新草乞祠章。
<br>古琴百衲弹清散，名帖双钩榻硬黄。
<br>夜出灞亭虽跌宕，也胜归作老冯唐。
<br>
<br>北窗雨中作
<br>
<br>郁蒸作不解，风雨来有信，
<br>岂惟窗户清，更喜草木润。
<br>简编既陈前，灯火亦可近。
<br>跂予望圣贤，倾河洗骄吝。
<br>扶衰幸未死，吾道其少进。
<br>安得平生欢，怀抱为君尽？
<br>
<br>北槛
<br>
<br>北槛近中堂，缘阶物自芳。
<br>晨清花拱露，地僻藓侵廊。
<br>坐久时闲卷，吟余或炷香。
<br>终朝无客至，一枕到羲皇。
<br>
<br>北坡梅开久一株独不著花立春日放一枝戏作
<br>
<br>日日来寻坡上梅，枯槎忽见一枝开。
<br>广寒宫里长生药，医得冰魂雪魄回。
<br>
<br>北望
<br>
<br>北望中原泪满巾，黄旗空想渡河津。
<br>丈夫穷死由来事，要是江南有此人！
<br>
<br>北望
<br>
<br>中原堕胡尘，北望但莽莽。
<br>耆年死已尽，童稚日夜长。
<br>羊裘左其衽，宁复记畴曩？
<br>岂无豪俊士，愤气塞穹壤。
<br>我欲友斯人，悲诧寄遐想。
<br>梦行黄河滨，云开见仙掌。
<br>
<br>北望
<br>
<br>昔我初生岁，中原失太平。
<br>宁知墓木拱，不见塞尘清。
<br>京洛无来信，江淮尚宿兵。
<br>何时青海月，重照汉家营？
<br>
<br>北望感怀
<br>
<br>荣河温洛帝王州，七十年来禾黍秋。
<br>大事竟为朋党误，遗民空叹岁时遒。
<br>乾坤恨入新丰酒，霜露寒侵季子裘。
<br>食粟本同天下责，孤臣敢独废深忧！
<br>
<br>北崦
<br>
<br>毒热惮轻出，新凉寻旧盟。
<br>西郊犹近市，北崦渐谋耕。
<br>松菊有佳色，山林无俗情。
<br>行行望绩火，一点隔林明。
<br>
<br>北岩
<br>
<br>舣船涪州岸，携儿北岩游。
<br>摇楫横大江，褰裳蹑高楼。
<br>雨昏山半失，江涨地欲浮。
<br>老矣宁再来，为作竟日流。
<br>乌帽程丈人，闭户有好修。
<br>骇机一朝发，议罪至窜投。
<br>党禁久不解，胡尘暗神州。
<br>修念以稔祸，哀哉谁始谋？
<br>小人无远略，所怀在私雠。
<br>後来其监兹，赋诗识岩幽。
<br>
<br>北岩采新茶用忘怀录中法煎饮欣然忘病之未去也
<br>
<br>槐火初钻燧，松风自候汤。
<br>携篮苔径远，落爪雪芽长。
<br>细啜襟灵爽，微吟齿颊香。
<br>归时更清绝，竹影踏斜阳。
<br>
<br>北园篱外放步
<br>
<br>北园西出路逶迤，荆作门扉枳缚篱。
<br>锄麦正忙人满野，营巢未定鹊争枝。
<br>招呼父老尝新酿，约束儿童筑坏陂。
<br>遇兴闲行便终日，隔溪绩火已参差。
<br>
<br>北园杂咏
<br>
<br>西村林外起炊烟，南浦桥边系钓船。
<br>乐岁家家俱自得，桃源未必是神仙。
<br>
<br>北园杂咏
<br>
<br>舍北桥东幽事多，老夫饭饱得婆娑。
<br>茅檐日落闻舂相，荻浦烟深有棹歌。
<br>
<br>北园杂咏
<br>
<br>小桥密接西冈路，支径深通北崦村。
<br>老子意行无远近，月中时打野人门。
<br>
<br>北园杂咏
<br>
<br>东吴霜薄富园蔬，紫芥青菘小雨余。
<br>未说春盘供采撷，老夫汤饼亦时须。
<br>
<br>北园杂咏
<br>
<br>鉏麦家家趁晚晴，筑陂处处待春耕。
<br>小槽酒熟豚蹄美，剩与儿童乐太平。
<br>
<br>北园杂咏
<br>
<br>闲伴邻翁去荷鉏，林疏历历见村墟。
<br>怪生白鹭飞无数，水落滩生易取鱼。
<br>
<br>北园杂咏
<br>
<br>短筇行乐出柴荆，雪意阑珊却变晴。
<br>林际已看春雉起，屋头还听岁猪鸣。
<br>
<br>北园杂咏
<br>
<br>岁残已似早春天，隔水横林一抹烟。
<br>闻道埭西梅半吐，携儿闲上钓鱼船。
<br>
<br>北园杂咏
<br>
<br>白发萧萧病满身，冻云野渡正愁人。
<br>扬鞭大散关头日，曾看中原万里春。
<br>
<br>北园杂咏
<br>
<br>暮年身似一虚舟，付与沧波自在流。
<br>垂地雪云吹不散，且倾桑落脍槎头。
<br>
<br>北斋
<br>
<br>新竹侵幽幔，疏莲散远汀。
<br>研朱朝点易，捣櫱夜潢经。
<br>岩壑知心赏，琴樽乐性灵。
<br>会当烦太史，一奏少微星。
<br>
<br>北斋
<br>
<br>质衣葺北斋，欹壤略撑拄。
<br>窗扉则虚名，聊足度寒暑。
<br>独学无与论，推核实劳苦。
<br>审观古人意，十亦得四五。
<br>无功与子光，相可岂待语。
<br>一床宽有余，高卧听檐雨。
<br>
<br>北斋书志示儿辈
<br>
<br>初夏佳风日，颓然坐北斋。
<br>百年从落魄，万事忌安排。
<br>乡俗能尊老，君恩许赐骸。
<br>饥寒虽未免，何足系吾怀！
<br>
<br>北渚
<br>
<br>北渚露浓苹叶老，南塘雨过藕花稀。
<br>新秋渐近蝉更急，残日已沉鸦未归。
<br>铜镜面颜无药驻，玉关勋业与心违。
<br>一蓑一笠生涯在，且醉苍苔旧钓矶。
<br>
<br>被酒径卧比觉已五鼓矣
<br>
<br>俗事驱人挽不回，经年无地濯氛埃。
<br>酒酣稍觉客愁破，睡觉忽闻山雨来。
<br>窗外树寒无鸟宿，壼中水暖有梅开。
<br>五更欲起先惆怅，烛下文书已作堆。
<br>
<br>被命再领冲佑有感
<br>
<br>残骸日益衰，晨夜抱疾痛。
<br>地炉得微火，终日不喜动。
<br>读书旧成癖，今但坐作梦。
<br>未能追鸿冥，乃复分鹤俸。
<br>风霜舍边柳，合抱皆手种。
<br>眼中人尽非，欲话谁与共？
<br>
<br>比从人觅酒皆酸薄戏作此诗
<br>
<br>酒尽聊凭折简求，不知人要博凉州。
<br>墙隅弃置空三叹，露下萤飞奈此秋。
<br>
<br>比得朋旧书多索近诗戏作长句
<br>
<br>庭下讼诉如堵墙，案上文书海茫茫，
<br>酒酸朒冷不得尝，椎床大叫欲发狂。
<br>故人书来索文章，岂知吏责终岁忙。
<br>寒龟但欲事缩藏，病骥敢望重腾骧？
<br>日曛稍退凫鹜行，小山丛竹堂东厢。
<br>呼儿深炷铜炉香，楚骚为我祓不祥。
<br>
<br>比作陈下瓜麴酿成奇绝属病疡不敢取醉小啜而已
<br>
<br>翠蔓扶疏采撷忙，麴生系出古淮阳。
<br>蹋成明月团团白，酿作新鹅淡淡黄。
<br>醅瓮秋凄惊凛冽，糟床夜注爱淋浪，
<br>西斋幽事新成谱，首为高人著此方。
<br>
<br>闭合
<br>
<br>闭合孤城剩放慵，桐江清绝胜吴松。
<br>云收忽见北山雪，月落正闻西寺钟。
<br>世味老来无奈薄，土思病後不胜浓。
<br>蓴羹岂止方羊酪，轻许平生笑士龙。
<br>
<br>闭户
<br>
<br>箪瓢虚道不堪忧，闭户方从造物游。
<br>安乐本因无事得，功名常忌有心求。
<br>洗除仇怨忘蛮触，收歛光芒静斗牛。
<br>儿报床头春瓮熟，人间万事转悠悠。
<br>
<br>闭户
<br>
<br>屏居无一事，闭户常经旬。
<br>勿云草舍陋，爱此油窗新。
<br>三日不作诗，幽禽语撩人。
<br>尺素杂行草，往檄江梅春。
<br>
<br>闭户
<br>
<br>收身归死镜湖傍，闭户悠悠白日长。
<br>巷僻断非容驷路，肠枯那有蹴蔬羊。
<br>书生正可蹈东海，世事漫思移太行。
<br>睡起不知天早暮，坐看萤度篆盘香。
<br>
<br>闭户
<br>
<br>老人闭户动经月，嬾就东家借蹇驴。
<br>身後有名岂如酒，体中不佳聊读书。
<br>秦王开图见匕首，汉相徇市载厨车。
<br>人间忧怖古如此，莫怪荒畦常荷锄。
<br>
<br>闭户
<br>
<br>乞身林下养衰残，闭户宁容外物干？
<br>正使有为终淡泊，未能无疾已轻安。
<br>寸阴息念如年永，丈室端居抵海宽。
<br>老子尔来深达此，却嫌儿女话团栾。
<br>
<br>闭户
<br>
<br>声利能令智者愚，放翁闭户养迂疏。
<br>地炉枯叶夜煨芋，竹笕寒泉晨灌蔬。
<br>徇俗不如翻著袜，爱山只合倒骑驴。
<br>今朝更有欣然处，万里知心一纸书。
<br>
<br>闭户
<br>
<br>冠盖长安几番新？放翁只似向来贫。
<br>满窗红日价无敌，半榼新醅香动人。
<br>宴坐心光无蔽障，横眠踵息自清匀。
<br>世间不用询名字，身是无怀上古民。
<br>
<br>闭门
<br>
<br>闭门何所乐，聊息此生劳。
<br>霜薄残芜绿，风酣万木号。
<br>研朱点周易，饮酒读离骚。
<br>断尽功名念，非关快剪刀。
<br>
<br>闭门
<br>
<br>闭门高卧镜湖傍，元自无闲可得忙。
<br>泛罢杯觞余菊苦，玩残指爪带橙香。
<br>灯昏共度空阶雨，蛩冷偏依丈室床。
<br>不待衰年宦情尽，未来如雁到衡阳。
<br>
<br>闭门
<br>
<br>寂寂云山千万重，闭门不忍叹涂穷。
<br>高秋酒熟雪浮瓮，中夜剑归雷吼空。
<br>近报犬羊逃漠北，岂无貔虎定关中。
<br>君王犹记孤忠在，安得英豪共此功？
<br>
<br>闭门
<br>
<br>残发凋零不满巾，闭门聊得养天真。
<br>恐伤药草停除地，为惜松槎禁伐薪。
<br>独木架成新略彴，一峰买得小嶙峋。
<br>萧然便觉浑无事，谈笑时时过近邻。
<br>
<br>闭门
<br>
<br>衰疾厌厌不易医，闭门惟与睡相宜。
<br>狂曾忤物慵迎客，瘦不胜衣悔作诗。
<br>数简隐书忘世味，半瓯春茗过花时。
<br>寂寥终岁君无诮，正是幽居一段奇。
<br>
<br>弊庐
<br>
<br>弊庐虽陋甚，鄙性颇所宜。
<br>欹倾十许间，草覆实半之。
<br>碓声隔柴门，绩火出枳篱。
<br>缚木为彘牢，附垣作鸡埘。
<br>黄犊放林莽，苍鹅戏陂池。
<br>佣耕食于我，客主同爨炊，
<br>瓦盎设大杓，葅苋羹园葵，
<br>一饱荷锄出，作劳非所辞。
<br>上以奉租赋，下以及我私。
<br>有钱既沽酒，阡陌恣游嬉。
<br>亦有扶持者，婢跣奴髻椎。
<br>欲画恨无人，後世考此诗。
<br>
<br>碧海行
<br>
<br>碧海如镜天无云，众真东谒青童君。
<br>九奏铿锵洞庭乐，八角森芒龙汉文。
<br>共传上帝新有诏，蚩尤下统旄头军。
<br>径持河洛还圣主，更度辽碣清妖氛。
<br>幽州螘垤一炬尽，安用咸阳三月焚。
<br>艺祖骑龙在帝左，世上但策云台勋。
<br>
<br>壁老求笑庵诗
<br>
<br>台省诸公六出奇，江湖狂客一生痴。
<br>无人为问净光老，抚掌掀髯端为谁？
<br>
<br>壁老求笑庵诗
<br>
<br>车马往来尘暗天，净光欣喜接诸贤。
<br>半瓯春茗无多费，且结来生一笑缘。
<br>
<br>避世行
<br>
<br>君渴未尝饮鸩羽，君饥未尝食乌喙。
<br>惟其知之审，取舍不待议。
<br>有眼看青天，对客实少味；
<br>有口啖松柏，火食太多事。
<br>作官蓄妻孥。陷阱安所避？
<br>刀锯与鼎镬，孰匪君自致？
<br>欲求人迹不到处，忘形麋鹿与俱逝，
<br>杳杳白云青嶂间，千岁巢居常避世。
<br>
<br>避暑江上
<br>
<br>苦热厌城市，初夜临江湍。
<br>风从西山来，颇带积雪寒。
<br>堰声静尤壮，喷薄如急滩。
<br>顿远车马喧，更觉衣裳单。
<br>断岸吐缺月，恨不三更看。
<br>且随萤火归，城扉欲横关。
<br>
<br>避暑近村偶题
<br>
<br>乞得身归荷圣时，登临筋力未全衰。
<br>楚祠草合三叉路，隋寺苔侵半折碑。
<br>孤店不妨乘月宿，扁舟频为看山移。
<br>红麈冠盖真堪怕，还我平生白接篱。
<br>
<br>避暑松竹间
<br>
<br>双柶五丈高，万竹一尺围，
<br>上有林蝉鸣，下有涧鸟飞。
<br>正午不见日，我来每忘归。
<br>清诗忽陈前，永与世俗违。
<br>直北有异境，烟汀连钓矶。
<br>何当霜雪时，散发槲叶衣？
<br>
<br>避雨
<br>
<br>云如坏山欲塞海，树似奇鬼将搏人。
<br>急投民家雨随至，燎衣不觉鸡唱晨。
<br>
<br>砭愚
<br>
<br>储药如丘垄，人愚未易医。
<br>信书安用尽，见事可怜迟。
<br>错自弹冠日，忧从识字时。
<br>今朝北窗卧，句句味陶诗。
<br>
<br>扁舟皆到门
<br>
<br>千钱买轻舟，不复从人借。
<br>樵苏晨入市，盐酪夕还舍。
<br>岂惟载春秧，亦足获秋稼。
<br>有时醉村场，老稚相枕藉。
<br>常侵落月行，不畏恶风吓。
<br>无为诧轩车，此乐予岂暇。
<br>
<br>表侄江垧种竹名筠坡来求诗
<br>
<br>奉常遗绪冷如秋，闭户知君颇好修。
<br>千里可嗟妨晤语，两书犹喜免沉浮。
<br>但令有竹能医俗，何患无天可寄愁。
<br>一事却须常自勉，勿容凡子得同游。
<br>
<br>别後寄季长
<br>
<br>俗子俗到骨，一揖已溷人;不知此曹面，
<br>何处得许尘?我非作崖堑，汝自不可亲。
<br>道途逢使君，令我生精神。
<br>顿增江山丽，更觉风月新。
<br>对床得晤语，倾倒夜达晨。
<br>亟起忘缚裤，小醉或堕巾。
<br>缭出锦城南，问讯江梅春。
<br>煎茶憩野店，唤船截烟津。
<br>凄凉吊废苑，萧散夸闲身。
<br>暮归度略彴，月出水鳞鳞。
<br>思君去已远，此会何由频。
<br>
<br>别建安
<br>
<br>三十年来云水僧，常挑钵袋系行縢。
<br>信缘不作痴巢窟，即是吾家无尽灯。
<br>
<br>别建安
<br>
<br>楚泽吴山已惯行，武夷从昔但闻名。
<br>北岩小寺长汀驿，且喜游山第一程。
<br>
<br>别建安
<br>
<br>欹帽扬鞭晚出城，驿亭灯火向人明。
<br>多情叶上萧萧雨，更把新凉送客行。
<br>
<br>别梅
<br>
<br>竹篱数掩傍鱼矶，万点梅花掠地飞。
<br>正喜巡檐来索笑，已悲临水送将归。
<br>影横月处愁空绝，子满枝时事更非。
<br>自古情锺在吾辈，尊前莫怪泪沾衣。
<br>
<br>别荣州
<br>
<br>浮生岁岁俱如梦，一枕轻安亦可人。
<br>偶落山城无事处，暂还老子自由身。
<br>啸台载酒云生屦，僊穴寻梅雨垫巾。
<br>便恐清游从此少，锦城车马涨红尘。
<br>
<br>别王伯高
<br>
<br>冷落何人肯见寻，断弦尘匣愧知音。
<br>倾家酿酒犹嫌少，入海求诗未厌深。
<br>薄宦簿书常衮衮，中年光景易駸駸。
<br>香奁赠别非无意，共约跏趺看此心。
<br>
<br>别严和之
<br>
<br>器之魂逝已难招，尚有和之慰寂寥。
<br>今夜月明空叹息，想君孤棹泊溪桥。
<br>
<br>别严和之
<br>
<br>千里风烟行路难，旅舟应过子陵滩。
<br>人间富贵知何物，莫负君家旧钓竿。
<br>
<br>别杨秀才
<br>
<br>岁暮江头又语离，淡烟衰草不胜悲。
<br>俗人愦愦宁知子，心事悠悠欲语谁？
<br>灯暗想倾浇闷酒，路长应和赠行诗。
<br>人生但要身强健，一笑相从自有时。
<br>
<br>别曾学士
<br>
<br>儿时闻公名，谓在千载前。
<br>稍长诵公文，杂之韩杜编。
<br>夜辄梦见公，皎若月在天，
<br>起坐三叹息，欲见亡繇缘。
<br>忽闻高轩过，驩喜忘食眠，
<br>袖书拜辕下，此意私自怜。
<br>道若九达衢，小智妄凿穿。
<br>所愿瞻德容，顽固或少痊。
<br>公不谓狂疏，屈体与周旋。
<br>骑气动原隰，霜日明山川。
<br>匏系不得从，瞻望抱悁悁。
<br>画石或十日，刻楮有三年。
<br>贱贫未即死，闻道期华颠。
<br>他时得公心，敢不知所传。
<br>
<br>别张教授归独登拟岘
<br>
<br>小阁敞朱扉，侧车暂息机。
<br>行人呼晚渡，幼妇浣秋衣。
<br>霜树欹危堞，风鸦满客晖。
<br>登临客秋裹，况是送将归。
<br>
<br>邠风
<br>
<br>少学诗三百，邠风最力行。
<br>春前耕犊健，节近祭猪鸣。
<br>檐日桑榆暖，园蔬风露清。
<br>金丹不须问，持此毕吾生。
<br>
<br>丙辰上元前一日
<br>
<br>弊裘破帽发鬅鬠，宛似山房罢讲僧。
<br>身病不禁连夜雨，家贫只挂旧年灯。
<br>修椽柳外掀楼角，危槛云间露塔层。
<br>自笑闲游本无定，兴阑随处倚枯藤。
<br>
<br>丙午初冬得心腹痛疾大下而愈羸耗不支方在告卧燕堂东偏闻民间前一夕被盗者慨然有感
<br>
<br>愔愔四壁空，宛宛一室奥；
<br>雨声静更闻，雨气深不到。
<br>下帘设纸屏，篝火支药灶。
<br>勿言此幽陋，足以养衰眊。
<br>颇闻闾里间，比夕多狗盗，
<br>游徼无乃阙，鳏寡将孰告？
<br>家贫未决去，禄食当念报，
<br>卧痾畴敢安，起立掷吾帽！
<br>
<br>丙午十月十三夜梦过一大冢傍人为余言此荆轲墓也按地志荆轲墓盖在关中感叹赋诗
<br>
<br>采药游名山，物外富真赏。
<br>秋关策蹇驴，雪峡荡孤桨。
<br>还乡忽十载，高兴寄遐想。
<br>梦行河潼间，初日照仙掌。
<br>坡陀荆棘冢，狐兔伏蓁莽。
<br>悲歌易水寒，千古见精爽。
<br>国雠久不复，惊觉泚吾颡。
<br>何时真过兹，薄酹神所飨。
<br>
<br>丙午五月大雨五日不止镜湖渺然想见湖未废时有感而赋
<br>
<br>朝雨暮雨梅正黄，城南积潦入车箱；
<br>镜湖无复鍼青秧，直浸山脚白茫茫。
<br>湖三百里汉讫唐，千载未尝废陂防，
<br>屹如长城限胡羌，啬夫有秩走且僵，
<br>旱有灌注水何伤，越民岁岁常丰穰。
<br>泆湖谁始谋不臧？使我妇子餍糟糠。
<br>陵迁谷变亦何常，会有妙手开湖光。
<br>蒲鱼自足被四方，烟艇满目菱歌长。
<br>
<br>丙寅元日
<br>
<br>缥缈初闻寺阁钟，霏微零雨兆年丰。
<br>家家椒酒欢声里，户户桃符霁色中。
<br>春枕方浓从卖困，社醅虽美倦治聋。
<br>从今万事俱抛掷，且作人间百岁翁。
<br>
<br>并山东南闲步至野人吴氏居乃归
<br>
<br>信步闲行遍四邻，拥篱老稚看纶巾。
<br>人随世换朋侪少，志与年衰感慨频。
<br>梅送冷香横雪岸，雁翻孤影下烟津。
<br>丰年何地酬君赐，剩向旗亭作醉人。
<br>
<br>病齿
<br>
<br>似病非病臂已瘳，当堕末堕齿难留。
<br>一杯藜粥吾所美，幸可自办不待求。
<br>既无啮骨犯曲礼，亦免祝鲠烦成周。
<br>形骸外物付悠悠，那将老境供闲愁！
<br>
<br>病告中遇风雪作长歌排闷
<br>
<br>风雪横街不能出，闭户垂帷养衰疾。
<br>黄昏卧听打窗声，聊挽清寒入诗律。
<br>公孙布被久有味，子敬青毡暖无匹。
<br>石鼎闲烹似爪茶，霜皱旋破如拳栗。
<br>蹲鸱足火微点盐，甖粟熬汤旋添蜜。
<br>龙蛇(左角右戢)寒笋束，子母累累丹柿实。
<br>玉狸试说涎已堕，石芥才尝酒如失。
<br>天公付汝亦已厚，饱食长谣抱双膝。
<br>丈夫岂为口腹计，壮志常恐无时毕。
<br>伐胡疏奏端许前，腰领敢辞膏斧鑕！
<br>
<br>病後晨兴食粥戏书
<br>
<br>蝴蝶庄周安在哉！达人聊借作嘲诙。
<br>不知自此随缘住，更把晨窗粥几杯？
<br>
<br>病後登山亭
<br>
<br>野客双蓬鬓，空山一草亭。
<br>睡魔欺茗薄，疾竖怯丹灵。
<br>治世穷冯衍，残年老管宁。
<br>安居得後死，不敢恨飘零。
<br>
<br>病後暑雨书怀
<br>
<br>发毛萧飒疾初平，云物轮囷气未清。
<br>水涨小亭无路到，雨多幽草上墙生。
<br>窗昏顿减雠书课，屋老时闻堕瓦声。
<br>止酒亡聊还自笑，少年豪饮似长鲸。
<br>
<br>病後衰甚非篮舆不能出门感叹有赋
<br>
<br>酒兴诗情尚自如，形骸可怪顿成疏。
<br>平生只倚双凫舄，此日常须一鹿车。
<br>寂寂岂惟惭邓禹，厌厌更觉类曹蜍。
<br>晚窗弄笔聊湔袚，数首清诗手自书。
<br>
<br>病後往来湖山间戏书
<br>
<br>周公居东三食新，夷吾在鲁丘厄陈；
<br>圣贤忧患尚如此，况我本是羁穷人。
<br>今秋危病辄不死，余业自笑坚顽身。
<br>结茅所幸得佳处，石帆天镜无纤尘。
<br>扪萝峭壁上采药，腰斧长歌行负薪。
<br>寻僧独泛若耶月，携友共采湘湖蓴。
<br>蠡亡范金陋勾践，斯颂刻石憎嬴秦，
<br>不如一酹禹祠去，恶衣菲食真吾邻。
<br>
<br>
<br>病後小健戏题 
<br>行年九十未龙锺，惭愧天公久见容。
<br>醉解病人诗解廋，不如世世作春农。
<br>
<br>病後自咏
<br>
<br>狂豪扫去得衰残，数啜芳醪兴亦阑。
<br>闭户交朋疏索尽，捐书日月破除难。
<br>盘除鲜食生蔬美，衣耸吟肩束带宽。
<br>赖有一条差自慰，高眠常到日三竿。
<br>
<br>病後作
<br>
<br>骨相坐一寒，仕宦经百谪。
<br>晚入文昌省，又坐烦言啧。
<br>诏昼复收召，付以大典册。
<br>期年甫奏篇，皇恐亟自劾。
<br>归来稽山下，三食新获麦。
<br>草履布裙襦，徒步老阡陌。
<br>今年疾屡作，怳若将归客。
<br>道士言犯土，拜章安舍宅。
<br>巫言神去干，翦纸招魂魄。
<br>把臂忽自悟，此岂屋漏脉？
<br>尽去囊中药，默观鼻端白。
<br>正气徐自还，鬼子何足磔！
<br>
<br>病减
<br>
<br>病减停汤熨，身衰赖按摩。
<br>书亏平日课，睡比故年多。
<br>龟卜占休泰，医方校阙讹。
<br>有时还一笑，隔浦起渔歌。
<br>
<br>病戒
<br>
<br>忧身如忧国，畏病如畏乱；
<br>此身虽幸健，敢作无事看？
<br>祸福在呼吸，恐惧兼寝饭。
<br>人所忽不省，我思尝熟烂。
<br>夜卧不安席，晨起宁待旦？
<br>虽云亲药石，得失每参半。
<br>人情喜一快，往往触剽悍。
<br>收功宁使迟，覆败不可玩。
<br>
<br>病酒述怀
<br>
<br>闲处天教著放翁，草庐高卧筰桥东。
<br>数茎白发悲秋後，一醆青灯病酒中。
<br>李广射归关月堕，刘琨啸罢塞云空。
<br>古人意气凭君看，不待功成固已雄。
<br>
<br>病酒宿土坊驿
<br>
<br>少时见酒喜欲舞，老大畏酒如畏虎。
<br>一日饮酒三日病，客路那堪夜闻雨。
<br>雨声萧萧宿空堂，不寐始知更漏长。
<br>卖药思从伯休隐，爱花却笑拾遗狂。
<br>
<br>病酒戏作
<br>
<br>新秋风月佳，数夕破酒戒。
<br>饮少辄醉眠，衰早颇自怪。
<br>高舂未离枕，眩转疑屋坏。
<br>家人具鸡豚，熟视不能嘬。
<br>尚无千里蒪，敢觅镜湖蟹。
<br>一杯苦藬齑，价直裟婆界。
<br>
<br>病酒新愈独卧苹风阁戏书
<br>
<br>用酒驱愁如伐国，敌虽摧破吾亦病。
<br>狂呼起舞先自困，闭户垂帷真庙胜。
<br>今朝屏事卧湖边，不但心空兼耳静。
<br>自烧沉水瀹紫笋，聊遣森严配坚正。
<br>追思昨日乃可笑，倚醉题诗恣豪横。
<br>逝从屈子学独醒，免使曹公怪中圣。
<br>
<br>病来
<br>
<br>抱痾虽可验，应接每安徐。
<br>正使须弹塞，宁当快扫除？
<br>寡言防祸始，省事养灾余。
<br>一饱吾何欠？香粳荐美蔬。
<br>
<br>病目废书终日危坐
<br>
<br>肺渴常止酒，目昏复捐书。
<br>蒲团坐袖手，一窗宽有余。
<br>心知世缘薄，分与钟鼎疏。
<br>湛然千仞渊，养此径寸珠。
<br>光明照忧患，何适不自娱。
<br>白云可与友，晴空闲卷舒。
<br>
<br>病疟後偶书
<br>
<br>秋色已萧然，曲肱清夜眠。
<br>孤灯欺病後，薄酒慰愁边。
<br>药物从人乞，文章畏客传。
<br>惟应一篷艇，湖海送凋年。
<br>
<br>病疟两作而愈
<br>
<br>久出天魔境，胡为疟鬼来？
<br>亦知无妄疾，毕竟不为灾。
<br>引睡须书卷，支羸赖粥杯。
<br>微风起秋色，樽酒亦时开。
<br>
<br>病起
<br>
<br>一病辄经旬，几病能不死。
<br>诚知迫颓年，暂健亦自喜。
<br>半窗风竹影，晴景极清美。
<br>读书虽益嬾，尚可日百纸。
<br>引镜整角巾，病思真一洗。
<br>悠然度朝晡，万事如覆水。
<br>
<br>病起
<br>
<br>开岁忽六十，病余闲炷香。
<br>春光向客淡，夜漏为愁长。
<br>已老鸡豚社，永违鵷鹭行。
<br>苍龙西角月，孤梦堕微茫。
<br>
<br>病起
<br>
<br>颓垣破屋暗藜蒿，病起不知秋已高。
<br>晨倚山楹群木脱，暮临苔砌百虫号。
<br>力殚编简初何得，腰折尘埃只漫劳。
<br>赖有浊醪生耳热，狂歌醉草寄吾豪。
<br>
<br>病起
<br>
<br>山村病起帽围宽，春尽江南尚薄寒。
<br>志士凄凉闲处老，名花零落雨中看。
<br>断香漠漠便支枕，芳草离离悔倚阑。
<br>收拾吟牋停酒碗，年来触事动忧端。
<br>
<br>病起
<br>
<br>少年射虎南山下，恶马强弓看似无。
<br>老病即今那可说，出门十步要人扶。
<br>
<br>病起惫甚有叹
<br>
<br>残年迫衰谢，一病不枯梧。
<br>书倩傍人读，行须稚子扶。
<br>冥心付天地，毕世钓江湖。
<br>无米博佳传，虚名那可图？
<br>
<br>病起初夏
<br>
<br>头风间作已全轻，山雨虽频却快晴。
<br>窗外时时度花片，木梢处处送莺声。
<br>地偏无客谈闲事，麦熟逢人乐太平。
<br>不为衰迟辜节物，一瓯羊骆荐朱樱。
<br>
<br>病起寄曾原伯兄弟
<br>
<br>意象殊非昨，筋骸劣自持。
<br>衰如霜後木，愁抵盎中丝。
<br>风雪书来少，江山梦到迟。
<br>出门还惘惘，倚杖独移时。
<br>
<br>病起镜中见白发此去七十无十寒暑矣偶得长句
<br>
<br>短鬓萧条失故青，人间真似宿邮亭。
<br>正令宽作十年梦，安用更留三日醒。
<br>覆瓿书成空自苦，击辕歌罢遣谁听？
<br>客来若觅衰翁处，睡起悠然倚素屏。
<br>
<br>病起偶到复庵
<br>
<br>经旬羸卧怯登临，偶忆东庵试一寻。
<br>新竹初成迷栈路，断云不散抱城阴。
<br>陂池绿静龟鱼乐，亭馆苍凉草树深。
<br>欲把一杯无奈嬾，病来触目动归心。
<br>
<br>病起山居日有幽事戏作
<br>
<br>灵府超然外物轻，静中谈笑却三彭。
<br>晴窗风竹参差影，霜树山禽格磔声。
<br>客出异苗咨药品，僧携奇篆乞书评。
<br>幽居亦未全无事，更用人间有姓名？
<br>
<br>病起山居日有幽事戏作
<br>
<br>鹤骨龟肠欲不禁，扶衰初喜罢呻吟。
<br>盆山冰释书窗暖，药灶香浓道院深。
<br>笔健乍临新获帖，手生重理旧传琴。
<br>闭门局促还堪恨，云海何时豁此心？
<br>
<br>病起书怀
<br>
<br>病骨支离纱帽宽，孤臣万里客江干。
<br>位卑未敢忘忧国，事定犹须待阖棺。
<br>天地神灵扶庙社，京华父老望和銮。
<br>出师一表通今古，夜半挑灯更细看。
<br>
<br>病起书怀
<br>
<br>酒酣看剑凛生风，身是天涯一秃翁。
<br>扪虱剧谈空自许，闻鸡浩叹与谁同！
<br>玉关岁晚无来使，沙苑春生有去鸿。
<br>人寿定非金石永，可令虚死蜀山中！
<br>
<br>病起小饮
<br>
<br>病起新霜满鬓蓬，凭高一笑与谁同？
<br>酒如渌静春江水，人有鸿荒太古风。
<br>野寺钟来夕阳外，寒山空插乱云中。
<br>一官正尔妨人乐，只合沧浪狎钓翁。
<br>
<br>病起游近村
<br>
<br>老人摧颓绝造请，门设常关草生径。
<br>一年三百六十日，三百五十九日病。
<br>一日不病出忘归，绕村处处扣柴扉。
<br>水东溪友新酒熟，舍北园公菰菜肥。
<br>平生养气心不动，黜陟虽闻了如梦。
<br>从今病愈即相寻，共听糟床滴春瓮。
<br>
<br>病起遇晴有作
<br>
<br>十日春雨霪，百疾投间作。
<br>呻吟虽甚苦，饮啗尚自若。
<br>筋骸则已疲，正气亦消铄。
<br>行年垂八十，所恃岂在药。
<br>魔军累百万，指顾可尽缚。
<br>君看仁义师，何至用韬略。
<br>川云忽破散，平地见日脚。
<br>无人画此翁，缥渺立孤鹤。
<br>
<br>病起杂言
<br>
<br>国不可以无菑眚，身不可以无疢疾。
<br>无菑之国乱或更速，无疾之身死或无日。
<br>昆夷玁狁无害於周之王，辟士富国无救于隋之亡。
<br>壮夫一卧多不起，速死未必皆羸尪。
<br>古来恶疾弃空谷，往往更得度世方。
<br>我年九十理不长，况复三日病在床，
<br>天公念之亦已至，儆戒不使须臾忘。
<br>起居饮食每自省，常若严师畏友在我傍。
<br>跻民仁寿则非职，且为老惫鍼膏肓。
<br>
<br>病去
<br>
<br>病去身差健，秋高气渐寒。
<br>未甘常伏几，时作一凭阑。
<br>玉粒炊粳软，香尘捣药残。
<br>欣然顾儿辈，灯下语团栾。
<br>
<br>病稍平示儿辈
<br>
<br>人与鸦俱晓，天凭雁送秋。
<br>极知生意尽，强为汝曹留。
<br>药饵倾残橐，风霜迫故裘。
<br>倚屏搔短发，且复寄悠悠。
<br>
<br>病少间作
<br>
<br>身如水有沤，病如云无根，
<br>方其未散间，妄谓有我存；
<br>沤坏水渺然，云灭宁遗痕？
<br>回首乃可笑，妄想生怨恩。
<br>念我曩昔时，一笏朝帝阍。
<br>既老复何为，钓鱼石帆村。
<br>今年病卧久，惨痛不可言，
<br>一念忽超诣，二竖皆忙奔。
<br>吾居本广大，谈笑决其藩。
<br>还持一尊酒，往酹湘水魂。
<br>
<br>病少愈偶作
<br>
<br>萧条白发卧蓬庐，虚读人间万卷书。
<br>遇事始知闻道晚，抱痾方悔养生疏。
<br>高门赫赫何关我，薄俗纷纷莫问渠。
<br>羸疾少苏思一出，夕阳门巷驾柴车。
<br>
<br>病少愈偶作
<br>
<br>病入秋来不可当，便从此逝亦何伤！
<br>百钱布被敛首足，三寸桐棺埋涧岗。
<br>但恨著书终草草，不嫌徂岁去堂堂。
<br>今朝生意才丝发，便拟街头醉放狂。
<br>
<br>病思
<br>
<br>短发萧萧不满簪，更堪衰疾日侵寻。
<br>数匙淡饭支残息，一篆清香印本心。
<br>小径古苔遗鹤毳，空堂坏甃有虫吟。
<br>悠然更起扁舟兴，秋水门前五尺深。
<br>
<br>病思
<br>
<br>卖剑还山学老农，不堪衰与病交攻。
<br>将军闭户方锄菜，处士携家欲赁舂。
<br>残齿强留终臲卼，病腰扶拜苦龙锺。
<br>壮游谁信梁州日，大雪登城望夕烽？
<br>
<br>病思
<br>
<br>夜窗孤影怯青灯，瘦著秋衣欲不胜。
<br>光景正如寒圃蝶，情怀却羡病寮僧。
<br>篝炉冷落烧残叶，禅榻欹斜倚古藤。
<br>莫怪颓然遗世事，鬓丝日日镜中增。
<br>
<br>病思
<br>
<br>水碓舂粳滑胜珠，地炉燔芋软如酥。
<br>老来自爱盘餐美，安得高人共破除？
<br>
<br>病思
<br>
<br>杀物求君舌本肥，是非岂复待深思。
<br>即今不足何时足？小甑香粳日两炊。
<br>
<br>病思
<br>
<br>江上秋风芦荻声，鱼虾日日厌煎烹。
<br>病来作意停鲜食，留得青钱买放生。
<br>
<br>病思
<br>
<br>行携驯鹿寄消摇，共饱山蔬与药苗。
<br>本自入山缘服玉，不应忘味待闻韶。
<br>
<br>病思
<br>
<br>西山雪外巢松客，南岳岩前洗钵僧。
<br>平日寄怀常在此，秋风剩欲办行縢。
<br>
<br>病思
<br>
<br>窗扉寂寂秋将晚，灯火昏昏夜向阑。
<br>不是暮年能耐病，道人心地本来宽。
<br>
<br>病退
<br>
<br>病退身仍健，春回日渐长。
<br>神诃金鼎药，龙出玉函方。
<br>美睡三竿日，安禅半篆香。
<br>残年已如许，幸复起膏肓。
<br>
<br>病退颇思远游信笔有作
<br>
<br>平日身如不系舟，曾从楚尾客秦头。
<br>风生江浦千帆晓，月落山城一笛秋。
<br>万事只能催白发，百年终是卧荒丘。
<br>扶衰强项君休笑，尚忆人间汗漫游。
<br>
<br>病卧
<br>
<br>老境偏饶卧，秋天不肯晴。
<br>愁凭书解散，病仗药支撑。
<br>果熟鸟乌乐，村深鸡犬声。
<br>边头定何似，颇说募新兵。
<br>
<br>病卧
<br>
<br>病卧东斋怕揽衣，年来真与世相违。
<br>横林蠹叶秋先觉，别浦骄云暝不归。
<br>岁月惟须付樽酒，江山竟是属渔矶。
<br>邻翁一夕成今古，愈信人生七十稀。
<br>
<br>病卧
<br>
<br>萧条风雨又经旬，病卧真成不觌邻。
<br>跨马难酬四方志，耽书空尽百年身。
<br>碧花引蔓缘疏竹，黄雀呼群啄破囷。
<br>君见此时风味否，肯辞人笑橐装贫？
<br>
<br>病小减复作
<br>
<br>一身真剩长，两月抱沉绵。
<br>吟作楚人语，耸成山字肩。
<br>灾从季主卜，药欠宋清钱。
<br>弥老弥堪笑，藜羹且信缘。
<br>
<br>病小减复作
<br>
<br>卫养元无术，衰残只自悲。
<br>扶行十步地，强坐一炊时。
<br>枕籍漆园语，呻吟栗里诗。
<br>灾年未易过，那敢望期颐。
<br>
<br>病小减复作
<br>
<br>晨粥半茶碗，秋衣一布裘。
<br>酒惟诗里见，山向梦中游。
<br>卜繇儿能测，药方僧为求。
<br>重阳无半月，尚泥菊花不？
<br>
<br>病小愈喜晴
<br>
<br>云边采药喜身轻，灯下观书觉眼明。
<br>扰扰已空浮世事，依依还作苦吟声。
<br>又为天地几年客，顿觉轩窗三日晴。
<br>深媿山童怜寂寞，风炉传法煮芜菁。
<br>
<br>病雁
<br>
<br>芦洲有病雁，雪霜摧羽翰，
<br>不辞道路远，置身湖海宽。
<br>稻粱亦满目，鸣声自辛酸。
<br>我正与此同，百忧双鬓残。
<br>东归忽十载，四忝侍祠官。
<br>虽云幸得饱，早夜不敢安。
<br>乃知学者心，羞媿甚饥寒。
<br>读我病雁篇，万锺均一箪。
<br>
<br>病愈
<br>
<br>秋夕高斋病始轻，物华凋落岁峥嵘。
<br>蟹黄旋擘馋涎堕，酒渌初倾老眼明。
<br>提笔诗情还跌宕，倒床药裹尚纵横。
<br>闲愁恰似憎人睡，又起挑灯听雨声。
<br>
<br>病愈
<br>
<br>倦榻呻吟每自哀，占蓍来告出余灾。
<br>自能洗研拂书几，时亦折花寻酒杯。
<br>久类寒蛟潜岫穴，忽如老马喷风埃。
<br>霜晴烂熳东窗日，一笑山坡访早梅。
<br>
<br>病愈看镜
<br>
<br>镜中稍复旧朱颜，一笑衰翁乃尔顽。
<br>三百瓮齑消未尽，不知更著几年还？
<br>
<br>病愈偶书
<br>
<br>枯蓬万里寄飘风，晚落江头号放翁。
<br>冉冉流年秋镜里，悠悠残梦晓笳中。
<br>扫除药裹病良已，弃置酒杯愁自空。
<br>闲处固应容老子，卧看年少起新丰。
<br>
<br>病愈小健戏作
<br>
<br>路入江村跨蹇驴，鞍前分挂两囊书。
<br>兴来到处沽新酒，不为闲愁要破除。
<br>
<br>病愈小健戏作
<br>
<br>入市归村不跨驴，蝇头细字夜钞书。
<br>身安自胜闲官职，不是虚名暗折除。
<br>
<br>病中
<br>
<br>风雨暗江天，幽窗起复眠。
<br>忍穷安晚境，留病压灾年。
<br>客助修琴料，僧分买药钱。
<br>余生均逆旅，未死且陶然。
<br>
<br>病中观辛夷花
<br>
<br>余生垂九十，一病理一衰；
<br>旬月不自保，敢作期岁期？
<br>粲粲女郎花，忽满庭前枝，
<br>繁华虽少减，高雅亦足奇。
<br>持杯酹花前，事亦未可知。
<br>明年傥未死，一笑当解颐。
<br>
<br>病中忽有眉山士人史君见过欣然接之口占绝句
<br>
<br>蜀语初闻喜复惊，依然如有故乡情。
<br>绛罗饼餤玻璃酒，何日蟆颐伴我行？
<br>
<br>病中怀故庐
<br>
<br>我家山阴道，湖水淡空蒙，
<br>小屋如舴艋，出没烟波中。
<br>天寒橘柚黄，霜落罢亚红。
<br>祈蚕箫鼓闹，赛雨鸡豚空。
<br>叉鱼有竭作，刈麦无遗功。
<br>去年一月留，行役嗟匆匆。
<br>今年归兴动，舣舟待秋风。
<br>社饮可欠我，寄书约邻翁。
<br>
<br>病中简仲弥性唐克明苏训直
<br>
<br>移疾还家暂曲肱，依然耐久北窗灯。
<br>心如泽国春归雁，身是云堂旦过僧。
<br>细雨佩壶寻废寺，夕阳下马吊荒陵。
<br>小留莫厌时追逐，胜社年来冷欲冰。
<br>
<br>病中久癈游览怅然有感
<br>
<br>裘马清狂遍两川，十年身是地行仙。
<br>归来访旧半为鬼，已矣此生休问天！
<br>不恨杯觞无藉在，但悲山水旷周旋。
<br>垂虹风月休如昨，安得青钱买钓船！
<br>
<br>病中久止酒有怀成都海棠之盛
<br>
<br>碧鸡坊里海棠时，弥月兼旬醉不知。
<br>马上难寻前梦境，樽前谁记旧歌辞？
<br>目穷落日横千嶂，肠断春风把一枝。
<br>说与故人应不信，茶烟禅榻鬓成丝。
<br>
<br>病中绝句
<br>
<br>酒钱自昔从人乞，诗思出门何处无？
<br>青篛织蓬菅织席，此生端欲老江湖。
<br>
<br>病中绝句
<br>
<br>半脱貂裘雪满鞍，惯将豪举压儒酸。
<br>病来意气浑非昨，一炷香烟帐底看。
<br>
<br>病中绝句
<br>
<br>酒味醺人睡味浓，午时高枕到昏钟。
<br>经旬不见西窗日，世上应无嬾似侬。
<br>
<br>病中绝句
<br>
<br>造物今年悯我劳，微痾得遂闭门高。
<br>黄紬被暖青毡稳，不怕郊原雪意豪。
<br>
<br>病中绝句
<br>
<br>青荧犹有佛灯明，点滴时闻竹露声。
<br>欲睡不成还起坐，丽谯风顺报三更。
<br>
<br>病中绝句
<br>
<br>少时谈舌挟风雷，病後逢人口嬾开。
<br>安得东皋隐君子，相看无语只衔杯。
<br>
<br>病中偶得名酒小醉作此篇是夕极寒
<br>
<br>一壼花露拆黄縢，醉梦酣酣唤不应。
<br>屏暖半销香鸭火，窗寒初结研蟾冰。
<br>诗囊羞涩悲才尽，药裹纵横觉病增。
<br>早挂朝衣归去是，贵人谁记接茵凭！
<br>
<br>病中偶书
<br>
<br>灯火青荧古屋深，挂冠境界已駸駸。
<br>竹枝影瘦横残月，戡杵声寒续暮砧。
<br>病觉死生真大事，老知道德愧初心。
<br>经龛禅版殊当勉，嬾学莎蛩事苦吟。
<br>
<br>病中排闷
<br>
<br>面骨峥嵘鬓雪新，承平版籍有遗民。
<br>心虽愿继无传学，力不能支已废身。
<br>开卷眼昏如隔雾，拥炉肺渴欲生尘。
<br>老庞亦有儿孙念，付与天公不问人。
<br>
<br>病中遣怀
<br>
<br>人生长短无百岁，八十五年行九分。
<br>堪笑痴翁作黠计，欲将绳子系浮云。
<br>
<br>病中遣怀
<br>
<br>放生何足为爱物，施药因行聊结缘。
<br>山舍老翁无事业，只将闲事占流年。
<br>
<br>病中遣怀
<br>
<br>鲜肥莫事肤寸舌，萧散何辜七尺躯？
<br>山路岂无孤店宿，渡头亦有小舟呼。
<br>
<br>病中遣怀
<br>
<br>家贫不与身添业，病久宁非天儆予？
<br>扫尽世间闲忿欲，小园烟雨种春蔬。
<br>
<br>病中遣怀
<br>
<br>菘芥煮羹甘胜蜜，稻粱炊饭滑如珠。
<br>上方香积宁过此？惭愧天公养病夫。
<br>
<br>病中遣怀
<br>
<br>开皱紫栗如拳大，带叶黄柑染袖香。
<br>天与山家讲邻好，江天昨夜有新霜。
<br>
<br>病中示儿辈
<br>
<br>去去生方远，冥冥死即休。
<br>狂思攘鬼手，危至服丹头。
<br>有剑知谁与？无香可得留。
<br>惟应勤孝谨，事事监恬侯。
<br>
<br>病中数辱曾无逸架阁见问今日忽闻徙居走笔奉简因致卜邻之约
<br>
<br>病羸不办揽衣迎，剥啄空惭扣户声。
<br>凡药岂能驱二竖，清心幸足制三彭。
<br>巷南僦屋傥可问，岁晚囊衣吾亦行。
<br>不为朝天愁路涩，夜窗灯火要寻盟。
<br>
<br>病中思出游
<br>
<br>病境虽犹在，秋天已自清。
<br>闲思寻酒伴，嬾畏主诗盟。
<br>烟艇桐江去，篮舆剡县行。
<br>会心随处住，便足了余生。
<br>
<br>病中卧闻舂声
<br>
<br>丘嫂羹存先戛釜，山僧斋竟始鸣钟。
<br>孰知造物独怜我，一日未尝无夕舂。
<br>
<br>病中卧闻舂声
<br>
<br>妄想说梅犹止渴，真闻舂米固忘饥。
<br>未论炊熟香生甑，已觉抄来雪满匙。
<br>
<br>病中戏书
<br>
<br>五十忽过二，流年消壮心。
<br>避人便小疾，移竹喜微阴。
<br>洗瓮闲篘酒，焚香静斫琴。
<br>镜中青鬓在，切莫遣愁侵。
<br>
<br>病中戏书
<br>
<br>微疾饯余灾，时须药裹开。
<br>禽惊杵声去，蜂认蜜香来。
<br>闭户知长日，全生幸散村。
<br>晚凉幽兴动，强到竹边回。
<br>
<br>病中戏书
<br>
<br>食笋动衰疾，清羸逾两旬。
<br>药囊随卧起，诗句杂吟呻。
<br>架足书签蠹，窗凝酒榼尘。
<br>免从官乞假，且喜是闲身。
<br>
<br>病中戏咏
<br>
<br>八十行加二，清秋住故山。
<br>新凉足眠睡，旧疾害跻攀。
<br>雪白纷残鬓，栀黄染病颜。
<br>疲牛卧斜日，羸马?枯菅。
<br>贫废儿孙学，慈生仆妾顽。
<br>赎衣时已迫，贷米岁方艰。
<br>齑钵僧嘲薄，盘餐客笑悭。
<br>从今谢还往，惟有掩柴关。
<br>
<br>病中夜半
<br>
<br>萧萧欲脱犹吟叶，耿耿微明未灭灯。
<br>夜半不眠闲倚壁，使君清似北山僧。
<br>
<br>病中夜赋
<br>
<br>客如病鹤卧还起，灯似孤萤阖复开。
<br>苜蓿花催春事去，梧桐叶送雨声来。
<br>荣河温洛几时复？志士仁人空自哀。
<br>但使胡尘一朝静，此身不恨死蒿莱。
<br>
<br>病中夜思
<br>
<br>一病辄兼旬，百忧集双鬓，
<br>药里堆床满，生意垂欲尽。
<br>时闻雀翻更，频看灯落烬。
<br>平生学六经，白首颇自信。
<br>拳拳服仁义，念念去骄吝；
<br>所觊未死间，犹有分寸进。
<br>
<br>病中夜兴
<br>
<br>病疟秋来久未平，草堂遥夜不胜清。
<br>疾风递响惊林叶，列宿收芒避月明。
<br>百计不能逃白发，一生堪笑役虚名。
<br>钓车且作桐江梦，莫念安西万里行。
<br>
<br>病中有述二首各五韵
<br>
<br>万事有常理，中智皆能知。
<br>祸福如白黑，不待诹蓍龟。
<br>疾患初萌芽，未有旦夕危。
<br>每能自省察，百鬼安能窥？
<br>一怠生百疾，速死乃自诒。
<br>
<br>病中有述二首各五韵
<br>
<br>为国恃久安，变起最莫测。
<br>释楚为外惧，此实计之得。
<br>吾侪学养生，事事当自克。
<br>老无声色娱，戒惧在饮食。
<br>要须铭盘盂，下箸如对敌。
<br>
<br>病中雨夜
<br>
<br>蹭蹬今如此，沉绵不复支。
<br>心随形共悴，年与智俱衰。
<br>雨急孤灯暗，云深断雁悲。
<br>旧书空满架，惆怅负明时。
<br>
<br>病中杂咏十首
<br>
<br>半年不读书，顾影疑非我。
<br>乃知百年中，如此过亦可。
<br>书能作汝祟，识字果非福。
<br>明年倘未死，乐哉驾黄犊！
<br>
<br>病中杂咏十首
<br>
<br>伐性无蛾眉，腐肠无旨酒，
<br>斋居亦得疾，果无第一手。
<br>才不如嵇康，疏嬾则过之；
<br>虽有绝交书，不作幽愤诗。
<br>
<br>病中杂咏十首
<br>
<br>华陀囊书久已焚，思邈玉函秘不闻。
<br>从医火攻固下策，遣化饭香方普熏。
<br>触人正自坐愚直，学道今当输拙勤。
<br>勿言将智耄已及，後死或可与斯文。
<br>
<br>病中杂咏十首
<br>
<br>击壤林间送此生，欣欣东作到西成。
<br>泥深宿麦苗初长，叶落柔桑眼已生。
<br>枹鼓无声盗衰息，文书简出吏清平。
<br>西游携得蹲鸱种，且共山家玉糁羹。
<br>
<br>病中杂咏十首
<br>
<br>身是人间一老樵，城南烟水寄迢迢。
<br>寻人偶到金家?，取米时经杜浦桥。
<br>小市孤村鸡喔喔，断山幽谷雨萧萧。
<br>吾曹自养无能尔，楚客应无隐可招。
<br>
<br>
<br>病中杂咏十首
<br>
<br>身似头陀不出家，杜陵归老有桑麻。
<br>茶煎小鼎初翻浪，灯映寒窗自结花。
<br>残药渐离愁境界，乱书重理淡生涯。
<br>等闲一事还超俗，断纸题诗字乱斜。
<br>
<br>病中杂咏十首
<br>
<br>天远不可问，将如此老何！
<br>老惊诗思退，贫欠药钱多。
<br>剡县寻僧宿，桐江买酒歌。
<br>市桥新柳色，又是一年过。
<br>
<br>病中杂咏十首
<br>
<br>半黄半绿柳满城，欲开未开梅有情。
<br>放翁一病又百日，回视新春如隔生。
<br>
<br>病中杂咏十首
<br>
<br>久病身犹困，闲游性已成。
<br>未停汤熨事，即理水云程。
<br>投宿忘街陌，论交失姓名。
<br>醉怜花坞好，恐是牡丹坪。
<br>
<br>病中杂咏十首
<br>
<br>自我居湖曲，渔樵日往来。
<br>只知年屡改，不觉老相催。
<br>小浦潮痕长，长堤草色回。
<br>逢春心自在，莫道已成灰。
<br>
<br>病中自遣
<br>
<br>孤灯如露萤，熠熠北窗下；
<br>我亦气仅属，厌厌迫衰谢。
<br>平生更事熟，生死等昼夜。
<br>行年八十五，八十九已化。
<br>虽云病恼侵，处此亦闲暇。
<br>人扶时出门，清溪带茆舍。
<br>
<br>病中自遣
<br>
<br>一鸦振羽鸣，窗色忽已缟。
<br>众鸟次第来，各矜语言好。
<br>病夫正拥被，宛若儿在褓。
<br>跣婢职衣襦，丫童谨除扫。
<br>红日已入帘，吾岂尚恨早？
<br>悠然一杯粥，顽钝聊自保。
<br>
<br>病中自遣
<br>
<br>少时揣无才，一意守贫贱，
<br>穷阎依马磨，小石写驴券。
<br>中年更可笑，憔悴客异县，
<br>何曾得一饱，尘土空满面。
<br>即今况已病，百衰相俱见。
<br>虽然亦自重，未忍悲秋扇。
<br>
<br>病中作
<br>
<br>浮世寄酣枕，劳生居漏船。
<br>已悲身老大，更著病沈绵。
<br>亲旧动千里，欢娱无百年。
<br>床头周易在，端拟绝韦编。
<br>
<br>病中作
<br>
<br>床席呻吟里，衡茅隐约中。
<br>空兴年往叹，未著日新功。
<br>世远言犹在，身危道岂穷。
<br>但能无愧怍，天地本来公。
<br>
<br>病中作
<br>
<br>此事明明在默存，一身元有一乾坤。
<br>不忧竖子居盲上，已见真人出面门。
<br>力守谁能发底火？深潜自足美灵根。
<br>用功若到无功处，千载乘云不足言。
<br>
<br>病中作
<br>
<br>破裘缝更暖，粝食美无余。
<br>摩诘病说法，虞卿穷著书。
<br>身羸支枕久，足蹇下堂疏。
<br>今日晴窗好，幽怀得细摅。
<br>
<br>病中作
<br>
<br>一病二十日，直愁难自还。
<br>残书不成读，长昼只供闲。
<br>风舞迎霜叶，云昏欲雨山。
<br>临窗忽自笑，诗思又相关。
<br>
<br>病中作
<br>
<br>苦雨侵衰骨，余寒著弊裘。
<br>病多辞社饮，贫甚辍春游。
<br>日日亲蔬圃，时时弄钓舟。
<br>回头语造物，与子两无求。
<br>
<br>病中作
<br>
<br>豫章濒大江，气候颇不令，
<br>孟冬风薄人，十室八九病。
<br>外寒客肺胃，下湿攻脚胫，
<br>俗巫医不艺，呜呼安托命！
<br>我始屏药囊，治疾以清静。
<br>幻妄消六尘，虚白全一性。
<br>三日体遂轻，成此不战胜。
<br>长年更事多，苦语君试听。
<br>
<br>病中作
<br>
<br>老鹤辽天兴未穷，此生光景自匆匆。
<br>家为逆旅相逢处，身在严装欲发中。
<br>涩眼尚于书有味，孤愁殊觉酒无功。
<br>挥戈草檄今谁记，岁晚江边白发翁。
<br>
<br>病中作
<br>
<br>老躯百病集，颓然仰天呼。
<br>汝病勿怨天，药石幸可扶。
<br>寓形天地间，疾病谁能无？
<br>不从酒色来，病自无根株。
<br>但使元气在，虽剧行当苏。
<br>哀哉忿欲子，永弃元化炉。
<br>
<br>病中作
<br>
<br>牧羊知治民，解牛得养生，
<br>一理傥造微，何事不可明。
<br>我老抱病久，颇窥古人情。
<br>唐尧授四时，帝道所以成。
<br>周家七百年，王业本农耕，
<br>造端无甚奇，至今称太平。
<br>人生正如此，默默要无营；
<br>心君但高拱，万物安能撄！
<br>
<br>病著
<br>
<br>病著今年剧，衰来次第新。
<br>茅茨安久处，刍豢罢前陈。
<br>零落闲边句，逍遥事外身。
<br>村东褚草蕈，一笑得常珍。
<br>
<br>病足久败游山之兴山中道人多见问戏作示之
<br>
<br>病侵腰股作蹒跚，九折途生布武间。
<br>东姥自无缘见佛，北公那有力移山。
<br>买来芒屦真虚费，扶上篮舆亦渐艰。
<br>赖有舂陵数峰在，虚窗高卧看孱颜。
<br>
<br>病足累日不能出庵门折花自娱
<br>
<br>频报园花照眼明，蹒跚正废下堂行。
<br>拥衾又听五更雨，屈指元无三日晴。
<br>不奈病何抛酒醆，麤知春在赖莺声。
<br>一枝自浸铜瓶水，喜与年光未隔生。
<br>
<br>病足昼卧梦中谵谆乃诵尚书也既觉口占绝句
<br>
<br>唐虞已远三千岁，每诵遗书涕泗潸。
<br>济济九官十二牧，我独不得居其间！
<br>
<br>病足昼卧梦中谵谆乃诵尚书也既觉口占绝句
<br>
<br>人能不食十二日，惟书安可一日无。
<br>唐虞虽远典谟在，病卧蓬窗时嗫嚅。
<br>
<br>玻璃江
<br>
<br>玻璃江水千尺深，不如江上离人心。
<br>君行未过青衣县，妾心先到峨嵋阴。
<br>金樽共酹不知晓，月落烟渚天横参。
<br>车轮无角那得住，马蹄不方何处寻？
<br>空凭尺素寄幽恨，纵有绿绮谁知音？
<br>愁来只欲掩屏睡，无奈梦断闻疏碪。
<br>郎马蹄不方，何处认郎踪？
<br>
<br>泊公安县
<br>
<br>秦关蜀道何辽哉！公安渡头今始回。
<br>无穷江水与天接，不断海风吹月来。
<br>船窗帘卷萤火闹，沙渚露下苹花开。
<br>少年许国忽衰老，心折柁楼长笛哀。
<br>
<br>泊虎头滩下
<br>
<br>大舟已泊灯火明，小舟犹行闻橹声。
<br>虎头崔嵬鹿角横，人生实难君勿轻。
<br>
<br>泊蕲口泛月猢中
<br>
<br>炎天倦长路，月夕泛平湖。
<br>晃漾披银阙，清寒住玉壶。
<br>钓丝萦藻荇，蓬艇入菰蒲。
<br>自别蜻蜓浦，斯游十载无。
<br>
<br>泊三江口
<br>
<br>迟明离武昌，薄暮次黄冈。
<br>勿言触热行，一雨三日凉。
<br>北窗荻萧萧，南窗江茫茫。
<br>玄云一池墨，碧线半篆香。
<br>尚无车马尘，况复争夺场。
<br>徐行勿挂帆，此乐殊未央。
<br>
<br>泊上虞县
<br>
<br>鄞江久不到，乘兴偶东游。
<br>涨水崩沙岸，归云抱县楼。
<br>吟余声混混，梳罢发飕飕。
<br>喜见时平象，新丝入市稠。
<br>
<br>泊舟
<br>
<br>蘸岸烟波檥画船，幅巾萧散饯流年。
<br>两行杨柳吹晴雪，只著啼莺未著蝉。
<br>
<br>泊舟
<br>
<br>湖水无风镜面平，巉巉倒影万峰青。
<br>放翁眼界便疏豁，过尽芦村泊蓼汀。
<br>
<br>泊舟湖桥酒楼下
<br>
<br>缥缈云边罨画楼，空蒙雨外木兰舟。
<br>谁知老子清狂甚，独占城南十里秋？
<br>
<br>薄暑
<br>
<br>仲夏暑尚薄，孤村日尤长。
<br>僧坊初施浴，行路亦馈浆。
<br>老我绝人事，终日坐虚堂。
<br>南北两松棚，细细吹清香。
<br>堂中无长物，独置湘竹床。
<br>我睡仆亦休，睡觉谁在傍？
<br>起坐拭两皆，小山郁苍苍。
<br>安得乌有生，俱老无何乡！
<br>
<br>薄粥
<br>
<br>薄粥枝梧未死身，饥肠且免转车轮。
<br>从来不解周家意，养老常须祝骾人。
<br>
<br>薄醉遣怀
<br>
<br>局蹐蜗庐迮，萧条鹤发新。
<br>途穷贫入梦，身老病欺人。
<br>带索忘三组，羹藜抵八珍。
<br>蓬窗一杯酒，自觉胆轮囷。
<br>
<br>晡後领客仅见烛而罢戏作短歌
<br>
<br>忍睡出坐衙，扶病起觞客。
<br>本来世味薄，况复酒户迮。
<br>谵谆时强语，嵬昂已颓帻。
<br>烧烛不盈寸，归卧弄书册。
<br>我来未获稻，客里今食麦。
<br>怅望稽山云，飞去无六翮。
<br>
<br>卜居
<br>
<br>历尽人间行路难，老来要觅数年闲。
<br>供家米少因添鹤，买宅钱多为见山。
<br>池面纹生风细细，花根土润雨斑斑。
<br>借舂乞火依邻里，剩酿村醪约往还。
<br>
<br>卜居
<br>
<br>南浮七泽吊沉湘，西泝三巴掠夜郎。
<br>自信前缘与人薄，每求宽地寄吾狂。
<br>雪山水作中味，蒙顶茶如正焙香。
<br>傥有把茅端可老，不须辛苦念还乡。
<br>
<br>卜居三山已四十年矣暇日有感聊赋五字
<br>
<br>薄宦非初志，幽居不计年。
<br>稚松成偃盖，小竖亦华颠。
<br>生理凭耕稼，光阴付醉眠。
<br>从来慕园绮，一著要争先。
<br>
<br>卜居三山已四十年矣暇日有感聊赋五字
<br>
<br>泥古衰犹学，开荒夜亦耕。
<br>屋芟生草盖，釜撷野蔬烹。
<br>白稻雨中熟，黄鸦桑下鸣。
<br>残云忽吐日，喜对小窗明。
<br>
<br>哺猿
<br>
<br>有书常嬾读，有酒常嬾醉，
<br>惟有默坐佳，又以睡为祟。
<br>不如舍之起，扶杖来东园，
<br>摘此幽涧果，哺我高枝猿。
<br>食果饮清泉，猿计亦何阙？
<br>但恐夜霜时，肠断巴山月！
<br>
<br>捕虎行
<br>
<br>山村牧童遭虎噬，血肉俱尽余双髻。
<br>家人行哭觅遗骨，道路闻之俱掩涕。
<br>州家督尉宿山中，已淬药箭攒长弓。
<br>明朝得虎彻槛阱，缫丝捣?歌年丰。
<br>
<br>
<br>不寐
<br>
<br>老眼睡眠少，林居烟雨昏。
<br>百年归老死，万事付乾坤。
<br>熠熠萤穿幔，铮铮铁过门。
<br>欲明闻漉稻，浩叹闵黎元。
<br>
<br>不寐
<br>
<br>丽谯听尽短长更，幽梦无端故不成。
<br>寒雨似从心上滴，孤灯偏向枕边明。
<br>读书有味身忘老，报国无期涕每倾。
<br>敢为衰残便虚死，誓先邻曲事春耕。
<br>
<br>不寐
<br>
<br>一竿江渚寄沉冥，衰疾侵凌失鬓青。
<br>困睫日中常欲闭，夜阑枕上却惺惺。
<br>
<br>不寐
<br>
<br>闰年九月已重裘，说著功名即自羞。
<br>病骨不禁霜气峭，高风正送雁声遒。
<br>半杯浊酒如欺老，一点青灯欲诉愁。
<br>不寐裁诗真习气，输它睡足向黄州。
<br>
<br>不如茅屋底
<br>
<br>铸印大如斗，佩剑长挂颐。
<br>不如茅屋底，睡到日高时。
<br>
<br>不如茅屋底
<br>
<br>南伐踰铜柱，西征出玉关。
<br>不如茅屋底，高枕看青山。
<br>
<br>不如茅屋底
<br>
<br>火齐堆盘起，珊瑚列库藏。
<br>不如茅屋底，父子事耕桑。
<br>
<br>不如茅屋底
<br>
<br>列鼎宾筵盛，笼坊从骑都。
<br>不如茅屋底，醉倒唤儿扶。
<br>
<br>不入城半年矣作短歌遣兴
<br>
<br>我居城西南，渺渺水云乡。
<br>舟车皆十里，来住道岂长。
<br>今夏我来时，天风吹荷香。
<br>再来已孟冬，惨然天霣霜。
<br>市南两株柳，叶尽萌已黄。
<br>乃知多事人，岁晚虚悲伤。
<br>名蓝堕劫火，鞠为瓦砾场。
<br>河桥比一新，华表照康庄。
<br>成坏莽相寻，推理海芒芒。
<br>疾竖造物儿，吾手扼其吭。
<br>砥柱天下险，一苇乃可杭。
<br>养气倘能全，斯言岂荒唐？
<br>
<br>不睡
<br>
<br>城远不闻钟鼓传，孤村风雨夜骚然。
<br>但悲绿酒欺多病，敢恨青灯笑不眠。
<br>水冷砚蟾初薄冻，火残香鸭尚微烟。
<br>虚窗忽报东方白，且复翻经绣佛前。
<br>
<br>布金院
<br>
<br>万里西来了宿缘，凭鞭欹帽过年年。
<br>山寒院落开炉月，霜重郊原斸芋天。
<br>浅碧鳞鳞人度彴，长空杳杳鸟冲烟。
<br>夜投萧寺清无寐，楼角三更月满川。
<br>
<br>步出万里桥门至江上
<br>
<br>久坐意不怿，掩卷聊出游。
<br>一筇吾事足，安用车与驺。
<br>浮生了无根，两踵蹋百州。
<br>常忆航巨海，银山卷涛头。
<br>一日新雨霁，微茫见流求。
<br>西行亦足快，纵猎南山秋。
<br>腾身刺猛虎，至今血溅裘。
<br>命薄每自笑，校尉略已侯。
<br>短剑隐市尘，浩歌醉江楼。
<br>颇疑屠博中，可与共奇谋。
<br>丈夫等一死，灭贼报国雠。
<br>徙倚万里桥，寒日堕前洲。
<br>
<br>步过县南长桥游南山普宁寺山高处有塔院及小亭缥渺可爱恨不能到
<br>
<br>偶扶藤杖过南津，野寺长桥发兴新。
<br>暂就清溪照须鬓，不妨翠雾湿衣巾。
<br>山萦细栈疑无路，树落崩崖欲压人。
<br>朝暮有程常猝猝，何因携酒上嶙峋？
<br>
<br>步屧
<br>
<br>名山有志未能酬，步屧东冈当出游。
<br>小阁卷帘惊鹭起，清池投饵看鱼浮。
<br>西风吹叶空多感，落日衔山尚小留。
<br>儿老戍边归未得，淮南新雁又经秋。
<br>
<br>步虚
<br>
<br>微风吹碧海，细细生龙鳞，
<br>半醉骑一鹤，去谒青华君。
<br>归来天风急，吹我过缑山，
<br>锵然哦诗声，清晓落人间。
<br>人间仰视空浩浩，远孙白发尘中老。
<br>初见姬翁礼乐新，千九百年如电扫。
<br>
<br>步虚
<br>
<br>曩者过洛阳，宫阙侵云起；
<br>今者过洛阳，萧然但荒垒。
<br>铜驼卧深棘，使我恻怆多；
<br>可怜陌上人，亦复笑且歌。
<br>世事茫茫几成坏，万人看花身独在。
<br>北邙秋风吹野蒿，古冢渐平新冢高。
<br>
<br>步虚
<br>
<br>瀛海日月渊，蓬壼仙圣宅。
<br>驾鹤一时游，海面日夜窄。
<br>人生蜉蝣耳，一哄瓦瓮中。
<br>天地广如许，谁能发其蒙？
<br>丹书千卷藏一尘，子能求之勿从人。
<br>晴窗趺坐春满腹，昆仑待得丹芝熟。
<br>
<br>步虚
<br>
<br>一瓢小如茧，芳醪溢其中，
<br>醉此一市人，吾瓢故无穷。
<br>不言术神奇，要是心广大；
<br>觞豆有德色，笑子乃尔隘。
<br>岳阳楼中横笛声，分明为子说长生。
<br>金丹养成不自服，度尽世人朝玉京。
<br>
<br>步月
<br>
<br>鸥鹭论交有旧盟，越山胜处著柴荆。
<br>只思小阁焚香卧，偶作长堤蹋月行。
<br>湖阔烟钟来缥缈，林疏渔火见分明。
<br>店家已卖新篘酒，一醉今宵似可成。
<br>
<br>步至东庄
<br>
<br>泽国寒虽晚，霜天已迫冬。
<br>荞花雪无际，稻米玉新舂。
<br>身已风中叶，人方饭後钟。
<br>儿能哀老子，努力事春农。
<br>
<br>步至湖上寓小舟还舍
<br>
<br>凄凉怀古地，惨澹暮秋天。
<br>红树秦驰道，青山禹庙壖。
<br>湖风飘断角，墟日起孤烟。
<br>老恨功名晚，无人共著鞭！
<br>
<br>步至湖上寓小舟还舍
<br>
<br>山居苦无事，携稚出门行。
<br>酒贱逢人醉，农闲到处耕。
<br>巷牛听晚笛，池鹜唼枯萍。
<br>东望生秋兴，楼台压缭城。
<br>
<br>步至湖上寓小舟还舍
<br>
<br>病堕支离境，闲寻漫浪游。
<br>湖平天镜晓，出峭石帆秋。
<br>赊酒家家许，看花处处留。
<br>归途倦扶杖，却上钓鱼舟。
<br>
<br>步至湖上寓小舟还舍
<br>
<br>万壑争流地，身闲得纵观。
<br>未能容蟹舍，聊得寄渔竿。
<br>远浦樵风急，空山窆石寒。
<br>踟蹰不知晚，磔磔有归翰。
<br>
<br>步至湖上寓小舟还舍
<br>
<br>细浪随摇楫，新凉入岸巾。
<br>断行初到雁，空担暮归人。
<br>漫道贫非病，谁知嬾是真？
<br>疏钟起诗思，迢递度烟津。
<br>
<br>步至近村
<br>
<br>药物扶持疾渐平，布裘絮帽出柴荆。
<br>荒堤经雨多牛迹，村舍无人有碓声。
<br>数蝶弄香寒菊晚，万鸦回阵夕枫明。
<br>老翁随意闲成句，不似刘侯要取名。
<br>
<br>步至西村
<br>
<br>一饱无余事，西村偶独行。
<br>榰筇息微倦，汲井漱余酲。
<br>川阔雁平度，谷虚云乱生。
<br>绝知丰岁乐，笑语隔柴荆。
<br>
<br>采菊
<br>
<br>秋花莫插鬓，虽好亦凄凉。
<br>采菊还挼却，空余满袖香。
<br>
<br>采莲
<br>
<br>蘸水朱扉不上关，采莲小舫夜深还。
<br>一樽何处无风月，自是人生苦欠闲。
<br>
<br>采莲
<br>
<br>云散青天挂玉钩，石城艇子近新秋。
<br>风鬟雾鬓归来晚，忘却荷花记得愁。
<br>
<br>采莲
<br>
<br>帝青天映麴尘波，时有游鱼动绿荷。
<br>回首家山又千里，不堪醉里听吴歌！
<br>
<br>采莲曲
<br>
<br>采莲吴姝巧笑倩，小舟点破烟波面。
<br>双头折得欲有赠，重重叶盖羞人见。
<br>女伴相邀拾翠羽，归棹如飞那可许。
<br>倾鬟障袖不应人，遥指石帆山下雨。
<br>
<br>采药
<br>
<br>篢子编成细箬新，独穿空翠上嶙峋。
<br>丹砂岩际朝暾日，狗杞云间夜吠人。
<br>络石菖蒲蒙绿发，缠松薜荔长苍鳞。
<br>金貂谒帝我未暇，且作人间千岁身。
<br>
<br>采药有感
<br>
<br>蒹葭记霜露，蟋蟀谨岁月，
<br>古人于物理，琐细不敢忽。
<br>我少读苍雅，衰眊今白发。
<br>中间婴疢疾，过日常卒卒。
<br>涧毛春可求，山药秋可掘，
<br>虽云力探讨，疑义未免阙。
<br>屏居朋友散，奥妙谁敢发？
<br>穷理已矣夫，置?当自罚。
<br>
<br>菜羹
<br>
<br>青菘绿韭古嘉蔬，蓴丝菰白名三吴。
<br>台心短黄奉天厨，熊蹯驼峰美不如。
<br>老农手自辟幽圃，土如膏肪水如乳。
<br>供家赖此不外取，襏襫宁辞走烟雨。
<br>鸡豚下箸不可常，况复妄想太官羊。
<br>地炉篝火煮菜香，舌端未享鼻先尝。
<br>
<br>残春
<br>
<br>残春醉著钓鱼庵，花雨娱人落半岩。
<br>岂是天公无皂白，独悲世俗异酸咸。
<br>妄身似梦行当觉，谈口如狂未易缄。
<br>已作沉舟君勿叹，年来何止阅千帆。
<br>
<br>残春
<br>
<br>章甫从诸老，今为两世人。
<br>惟书尚开眼，非酒孰关身？
<br>远水涵清镜，晴云蹙细鳞。
<br>篱边花未尽，作意醉残春。
<br>
<br>残春
<br>
<br>江鮆堆盘粔籹香，山家节物亦穷忙。
<br>桑间葚紫蚕齐老，水面秧青麦半黄。
<br>语燕似催春事去，游丝不似客愁长。
<br>乡村年少那知此，处处喧呼蹴鞠场。
<br>
<br>残春
<br>
<br>过了清明日愈迟，年华不复在辛夷。
<br>谁知绿叶阴成处，正是青天露坐时。
<br>茂草满庭喧鼓吹，嫩汤出鼎试枪旗。
<br>衰翁敢作明年计？剩与东君惜语离。
<br>
<br>残春无几述意
<br>
<br>试笔书盈纸，烹茶睡解围。
<br>新蔬供冷面，熟练制单衣。
<br>雏燕飞初稳，残花见渐稀。
<br>年衰学不进，默默讼吾非。
<br>
<br>残春无几述意
<br>
<br>衰疾来无已，流年过右驰。
<br>家贫食易美，身老梦常悲。
<br>草长增蛙怒，花空失蝶期。
<br>不堪多难日，更赋送春诗。
<br>
<br>残菊
<br>
<br>残菊一枝香未残，夜窗拈起百回看。
<br>过时只恐难相笑，我是三朝旧史官。
<br>
<br>残腊
<br>
<br>残腊去春才十日，衰翁古老已三年。
<br>乳糜但喜分香钵，银胜那思映彩鞭。
<br>万里当时嗟漫浪，一窗此日困沉绵。
<br>清泉白石无人到，且结梅花淡淡缘。
<br>
<br>残腊
<br>
<br>残腊无多寒渐薄，新春已近日微长。
<br>棋枰散後轩窗静，梅坞归来襟袖香。
<br>海雾笼山青淡淡，河堤瀦水白茫茫。
<br>鹭飞前导生游兴，笑岸纶巾上野航。
<br>
<br>残腊二首
<br>
<br>破腊春先到，微阴日易醺。
<br>鸟声犹寂寂，木意已欣欣。
<br>云起山分叠，风生水蹙纹。
<br>断肠何处笛，偏向醉中闻？
<br>
<br>残腊二首
<br>
<br>残腊无多日，吾生又一年。
<br>林塘明夕照，墟落淡春烟。
<br>山色危栏角，梅花绿酒边。
<br>岁时元自好，老病独凄然。
<br>
<br>残历
<br>
<br>残历不盈纸，苦寒侵弊裘。
<br>岁猪鸣屋角，傩鼓转街头。
<br>未死犹当学，长贫肯复忧。
<br>雪晴农事起，且复议租牛。
<br>
<br>残梦
<br>
<br>少时铁马蹴河冰，老去摧藏百不能。
<br>风雨满山窗未晓，只将残梦伴残灯。
<br>
<br>残年
<br>
<br>残年垂八十，高卧岂逃名。
<br>泥巷多牛迹，茅檐有碓声。
<br>炊菰觞父老，煮枣哺雏婴。
<br>遣戍虽传说，何时复两京？
<br>
<br>残年
<br>
<br>残年光景易駸駸，屏迹江村不厌深。
<br>新麦熟时蚕上簇，晚莺啼处柳成阴。
<br>短檠已负观书眼，孤剑空怀许国心。
<br>惟有云山差可乐，杖藜谁与伴幽寻？
<br>
<br>残年
<br>
<br>残年迫锺漏，病骨怯风霜。
<br>投帻早当去，强颜徒自伤。
<br>文符纷似雨，讼诉进如墙。
<br>笑杀沧浪客，微官有许忙！
<br>
<br>残暑得小雨颇凉
<br>
<br>午暑不可触，忽惊如许凉！
<br>轩窗云作暝，草木雨生香。
<br>蒲叶先秋霣，蝉声入夜长。
<br>自欣无一事，岸帻倚胡床。
<br>
<br>残雨
<br>
<br>五更残雨滴檐头，探借天公一月秋。
<br>只道风吹云散尽，数声桑下又鸣鸠。
<br>
<br>蚕麦
<br>
<br>村村桑暗少桑姑，户户麦丰无麦奴。
<br>又是一年春事了，缫丝捣麦笑相呼。
<br>
<br>沧滩
<br>
<br>百夫正讙助鸣橹，舟中对面不得语。
<br>须臾人散寂无哗，惟闻百丈转两车。
<br>呕呕哑哑车转急，舟人已在沙际立。
<br>雾歛芦村落照红，雨余渔舍炊烟湿。
<br>故乡回首已千山，上峡初经第一滩。
<br>少年亦慕宦游乐，投老方知行路难。
<br>
<br>苍桧
<br>
<br>北风卷野天昼晦，雨如弩镞穿屋背。
<br>老夫下床行蹑履，稚子抱书坐持盖。
<br>岂无长楸与巨竹，干折枝携共颠沛。
<br>孰能不动安如山？屹立庭前独苍桧。
<br>
<br>曹公
<br>
<br>二袁刘表笑谈无，眼底英雄不足图。
<br>赤壁归来应叹息，人间更有一周瑜！
<br>
<br>
<br>草书歌 
<br>吾庐宛在水中沚，车马喧嚣那到耳。
<br>一堂翛然卧虚旷，蝉声未断虫声起。
<br>有时寓意笔砚间，跌宕奔腾作诙诡。
<br>徂徕松尽玉池墨，云梦泽乾蟾滴水。
<br>心空万象提寸毫，睥睨醉僧窥长史。
<br>联翩昏鸦斜著壁，郁屈瘦蛟蟠入纸。
<br>神驰意造起雷雨，坐觉乾坤真一洗。
<br>小儿劝我当自珍，勿为门生书棐几。
<br>
<br>草书歌
<br>
<br>倾家酿酒三千石，闲愁万斛酒不敌。
<br>今朝醉眼烂岩电，提笔四顾天地窄。
<br>忽然挥扫不自知，风云入怀天借力。
<br>神龙战野昏雾腥，奇鬼摧山太阴黑。
<br>此时驱尽胸中愁，槌床大叫狂堕帻。
<br>吴牋蜀素不快人，付与高堂三丈壁。
<br>
<br>草堂拜少陵遗像
<br>
<br>清江抱孤村，杜子昔所馆。
<br>虚堂尘不扫，小径门可款。
<br>公诗岂纸上，遗句处处满。
<br>人皆欲拾取，志大才苦短。
<br>计公客此时，一饱得亦罕。
<br>厄穷端有自，宁独坐房琯。
<br>至今壁间像，朱绶意萧散。
<br>长安貂蝉多，死去谁复算。
<br>
<br>草亭独坐
<br>
<br>扫地垂帘坐草亭，东风吹颊醉初醒。
<br>睡蛇死後魔无力，疾竖降来药有灵。
<br>在手残梅香淡泊，傍檐幽鸟语丁宁。
<br>老人不是神通妙，世事元来要饱经。
<br>
<br>策杖
<br>
<br>山翁老病入腰膂，坐觉诸儿行步奔。
<br>暂出衡门须策杖，千回上树更堪论！
<br>
<br>蹭蹬
<br>
<br>少慕功名颇自奇，一生蹭蹬鬓成丝。
<br>市楼酒美贫何预，斗柄春回老不知。
<br>黑帜游魂应有数，白衣效命永无期。
<br>鱼梁东畔牛栏北，举世谁能识此悲？
<br>
<br>插花
<br>
<br>有花君不插，有酒君不持，
<br>时过花枝空，人老酒户衰。
<br>今年病止酒，虚负菊花时。
<br>早梅行可探，家酝绿满卮，
<br>君不强一醉，岁月复推移。
<br>新诗亦当赋，勿计字倾欹。
<br>
<br>拆号前一日作
<br>
<br>飘零随处是生涯，断梗飞蓬但可嗟。
<br>稚子欢迎先入梦，从兵结束待还家。
<br>食眠屡失身多病，忧愧相乘发易华。
<br>隔日寄声为薄具，石榴应有未开花。
<br>
<br>柴怀叔殿院世彩堂
<br>
<br>卷服貂冠世间有，荣悴纷纷翻覆手。
<br>不如御史老莱衣，世彩堂中奉春酒。
<br>北斗为觞山作豆，凤竹鸾丝太中寿。
<br>今年宗祀降恩纶，太中拜前公拜後。
<br>呜呼人谁无父母，盛事有及公家否？
<br>万锺苦晚三釜薄，人生此恨十八九。
<br>我欲杀青书孝友，愧非太史马牛走。
<br>圣朝若遣采诗官，尚可为公图不朽。
<br>
<br>柴门
<br>
<br>寂寞柴门不彻扃，槐花细细糁空庭。
<br>晚梅摘得盐供飣，浊酒沽来草塞瓶。
<br>病已废耕抛襏襫，闲犹持钓爱笭箵。
<br>经旬莫恨无来客，交旧疏如欲旦星。
<br>
<br>禅室
<br>
<br>早夸剧饮无勍敌，晚觉安禅有宿因。
<br>赫赫心光谁障碍，绵绵鼻息自轻匀。
<br>蒲龛纸帐藏身稳，香碗灯笼作梦新。
<br>勿为霜寒忆温暖，少林立雪彼何人。
<br>
<br>潺湲阁小立
<br>
<br>饱食何曾补县官，潺湲阁上倚阑干。
<br>水纹靴皱风初紧，花色＊红露未乾。
<br>薄酒愁边供醉醒，故人梦里话悲欢。
<br>孤城正在山穷处，过社今朝尚尔寒。
<br>
<br>菖蒲
<br>
<br>雁山菖蒲昆山石，陈叟持来慰幽寂。
<br>寸根蹙密九节瘦，一拳突兀千金直。
<br>清泉碧缶相发挥，高僧野人动颜色。
<br>盆山苍然日在眼，此物一来俱扫迹。
<br>根蟠叶茂看愈好，向来恨不相从早。
<br>所嗟我亦饱风霜，养气无功日衰槁。
<br>
<br>菖蒲
<br>
<br>古涧生菖蒲，根瘦节蹙密；
<br>仙人教我服，刀匕蠲百疾。
<br>阳狂华阴市，颜朱发如漆。
<br>岁久功当成，寿与天地毕。
<br>
<br>菖蒲
<br>
<br>菖蒲古上药，结根已千年。
<br>闻之安期生，采服可以仙。
<br>斯人非世人，两耳长垂肩。
<br>松下语未终，竦身上青天。
<br>
<br>长安道
<br>
<br>千夫登登供版筑，万手丁丁供斲木。
<br>歌楼舞榭高入云，复幕重帘昼烧烛。
<br>中使传宣骑飞鞚，达官侯见车击毂。
<br>岂惟炎热可炙手，五月瞿唐谁敢触。
<br>人生易尽朝露曦，世事无常坏陂复。
<br>士师分鹿真是梦，塞翁失马犹为福。
<br>君不见野老八十无完衣，岁晚北风吹破屋。
<br>
<br>长风沙
<br>
<br>江水六月无津涯，惊涛骇浪高吹花。
<br>橹声已出雁翅浦，荻夹喜入长风沙。
<br>长风自古三巴路，樯竿参差杂烟树。
<br>南船北船各万里，凄凉小市相依住。
<br>歌呼杂沓灯火明，黄昏风死浪亦平。
<br>劳苦舟师剩沽酒，安稳明朝到池口。
<br>
<br>长干行
<br>
<br>裙腰绿如草，衫色石榴花，
<br>十二学弹筝，十三学琵琶。
<br>宁嫁与商人，夫妇各天涯，
<br>朝朝问水神，夜夜梦三巴。
<br>聘金虽如山，不愿入侯家，
<br>鄣袖庭花下，东风吹鬓斜。
<br>
<br>长歌行
<br>
<br>人生宦游亦不恶，无奈从来宦情薄。
<br>既不能短衣射虎在南山，又不能斗鸡走马宴平乐。
<br>惟有钓船差易具，问君胡为不归去？
<br>片云雨暗玉笥峰，斜日人争石旗渡。
<br>渡头酒垆堪醉眠，白酒醇酽鲈鱼鲜；
<br>菰米如珠炊正熟，蓴羹似酪不论钱。
<br>翁唱菱歌儿舞棹，醉耳那知朝市闹。
<br>城门几度送迎官，睡拥乱蓑呼未觉。
<br>
<br>长歌行
<br>
<br>我无四目与两口，但在人间更事久。
<br>死生元是开阖眼，祸福正如翻覆手。
<br>消磨日月几緉屐，陶铸唐虞一杯酒。
<br>既非狗马要盖帷，那计风霜悴蒲柳。
<br>灶突无烟今又惯，龟蝉与我成三友。
<br>判知青史无功名，只用忍饥垂不朽。
<br>
<br>长歌行
<br>
<br>人生不作安期生，醉入东海骑长鲸；
<br>犹当出作李西平，手枭逆贼清旧京。
<br>金印煌煌未入手，白发种种来无情。
<br>成都古寺卧秋晚，落日偏傍僧窗明。
<br>岂其马上破贼手，哦诗长作寒螿鸣？
<br>兴来买尽市桥酒，大车磊落堆长缾。
<br>哀丝豪竹助剧饮，如钜野受黄河倾。
<br>平时一滴不入口，意气顿使千人惊。
<br>国雠未报壮士老，匣中宝剑夜有声。
<br>何当凯还宴将士，三更雪压飞狐城。
<br>
<br>长歌行
<br>
<br>不羡骑鹤上青天，不羡峨冠明主前，
<br>但愿少赊死，得见平胡年。
<br>一朝胡运衰，送死桑乾川，
<br>胡星澹无光，龙庭为飞烟。
<br>西琛过葱岭，东戍踰朝鲜，
<br>巍巍天王都，九鼎奠涧瀍，
<br>万国朝未央，玉帛来联翩。
<br>黄头汝小丑，污我王会篇。
<br>尽诛非无名，不足烦戈鋋，
<br>还汝以旧职，牧羊辽海边。
<br>
<br>长歌行
<br>
<br>燕燕尾涎涎，横穿乞巧楼，
<br>低入吹笙院，鸭鸭觜唼唼，
<br>朝浮杜若洲，暮宿芦花夹。
<br>嗟尔自适天地间，将俦命侣意甚闲。
<br>我今独何为，一笑乃尔悭！
<br>世上悲欢亦偶然，何时烂醉锦江边？
<br>人归华表三千岁，春入箜篌十四弦。
<br>
<br>长饥
<br>
<br>病卧穷閰负圣时，本来吾道合长饥。
<br>朝不及夕未妨乐，死何如生行自知。
<br>早年羞学仗下马，末路幸似泥中龟。
<br>烟波一叶会当逝，吹笛高人有素期。
<br>
<br>长门怨
<br>
<br>寒风号有声，寒日惨无晖，
<br>空房不敢恨，但怀岁暮悲。
<br>今年选後宫，连娟千蛾眉；
<br>早知获谴速，悔不承恩迟。
<br>声当彻九天，泪当达九泉，
<br>死犹复见思，生当长弃捐。
<br>
<br>长门怨
<br>
<br>未央宫中花月夕，歌舞称觞天咫尺。
<br>从来所恃独君王，一日谗兴谁为直？
<br>咫尺之天今万里，空在长安一城里。
<br>春风时送箫韶声，独掩罗巾泪如洗。
<br>泪如洗兮天不知，此生再见应无期，
<br>不如南粤匈奴使，航海梯山有到时！
<br>
<br>长木晚兴
<br>
<br>沮水嶓山名古今，聊将行役当登临。
<br>断桥烟雨梅花瘦，绝涧风霜槲叶深。
<br>末路清愁常衮衮，残冬急景易駸駸。
<br>故巢东望知何处，空羡归鸦解满林。
<br>
<br>长木夜行抵金堆市
<br>
<br>夜行长木村，重雾杂零雨。
<br>湿萤黏野蔓，寒犬吠云坞。
<br>道坏交细泉，亭废立遗堵。
<br>时时过农家，灯火照鸣杼。
<br>嗟予独何事，无岁得安处；
<br>即今穷谷中，性命寄豺虎。
<br>三更投小市，买酒慰羁旅。
<br>高咏东山诗，怅望怀往古。
<br>
<br>长生观观月
<br>
<br>碧天万里月正中，清夜弭节长生宫。
<br>广寒忽堕人间世，但怪步虚声散瑶台空。
<br>四山沉沉万籁寂，夭矫髯龙舞娱客。
<br>弭貂老仙期不来，独倚栏干吹玉笛。
<br>道人不怕九霄寒，银阙冰壶处处看。
<br>天台四万八千丈，明年照我扶藜杖。
<br>
<br>长汀道中
<br>
<br>晚过长汀驿，溪山乃尔奇！
<br>老夫惟坐啸，造物为陈诗。
<br>鸟送穿林语，松垂拂涧枝。
<br>凭鞍久忘发，不是马行迟。
<br>
<br>长溪东山容老索月谷幽赏诗幽赏梅
<br>
<br>人间底处无明月，只要青山为发挥。
<br>林里枝寒无鹊立，水边路白有僧归。
<br>
<br>长信宫词
<br>
<br>忆年十七兮初入未央，获侍步辇兮恭承宠光。
<br>地寒祚薄兮自贻不祥，谗言乘之兮罪衅日彰。
<br>祸来嵯峨兮势如坏墙，当伏重诛兮鼎耳剑鋩。
<br>长信虽远兮匪弃路旁，岁给絮帛兮月赐稻粱。
<br>君举玉食兮犀箸谁尝？君御朝衣兮谁进熏香？
<br>婕妤才人兮俨其分行，千秋万岁兮永奉君王。
<br>妾虽益衰兮尚供蚕桑，愿置茧馆兮组织玄黄。
<br>欲诉不得兮仰呼苍苍，佩服忠贞兮之死敢忘。
<br>
<br>抄书
<br>
<br>书生习气重见书喜欲狂。
<br>捣蘖潢剡藤，辛苦补散亡。
<br>且作短檠伴，未暇名山藏。
<br>故家借签帙，旧友饷朱黄。
<br>皇坟探八索，奇字穷三苍。
<br>储积山崇崇，探求海茫茫。
<br>一笑语儿子：此是却老方。
<br>
<br>巢
<br>
<br>昏昏雾雨暗衡茅，儿女随宜治酒殽。
<br>便觉此身如在蜀，一盘笼饼是豌巢。
<br>
<br>巢菜并序
<br>
<br>冷落无人佐客庖，庾郎三九困讥嘲。
<br>此行忽似蟆津路，自候风烛煮小巢。
<br>
<br>巢山
<br>
<br>巢山避世纷，身隐万重云。
<br>半谷传樵响，中林过鹿群。
<br>虫锼叶成篆，风蹙水生纹。
<br>不蹋溪桥路，僊凡自此分。
<br>
<br>巢山
<br>
<br>短发巢山客，人知姓字谁？
<br>穿林双不借，取水一军持。
<br>渴鹿群窥涧，惊猿独袅枝。
<br>何曾畜笔砚，景物自成诗。
<br>
<br>朝饥食齑面甚美戏作
<br>
<br>一杯齑餺飥，老子腹膨脝。
<br>坐拥茅檐日，山茶未用烹。
<br>
<br>朝饥食齑面甚美戏作
<br>
<br>一杯齑餺飥，手自芼油葱。
<br>天上苏陀供，悬知未易同。
<br>
<br>朝饥示子聿
<br>
<br>水云深处小茅茨，雷动空肠惯忍饥。
<br>外物不移方是学，俗人犹爱未为诗。
<br>生逢昭代虽虚过，死见先亲幸有辞。
<br>八十到头终强项，欲将衣钵付吾儿。
<br>
<br>朝晴
<br>
<br>宿雨初收云四归，小山草木丽朝晖。
<br>翩然双鹊从檐下，言语分明诉湿衣。
<br>
<br>朝雨
<br>
<br>午夜星照泥，平旦云行西。
<br>小屋古泽中，天昏雨凄凄。
<br>避湿升我堂，垂翅闵老鸡；
<br>所欣园中蔬，冒土青满畦。
<br>门无今雨客，路滑愁长堤。
<br>一杯且复睡，物理何足齐！
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
