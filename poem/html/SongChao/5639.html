<HTML>
<HEAD>
<TITLE>陆游诗全集（八） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 陆游诗全集（八）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆游诗全集（八）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5639"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆游诗全集（八）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆游诗全集（八）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 久雨薪炭食饮俱不继戏作
<br>
<br>泽国春饶雨，书生老益贫，
<br>固难夸练炭，亦岂择劳薪。
<br>盐尽才供暮，醯微尚恼邻。
<br>人嗤信书误，痴绝望常珍。
<br>
<br>久雨骤晴山园桃李烂熳独海棠未甚开戏作
<br>
<br>雨霁风和日渐长，小园尊酒答年光。
<br>直令桃李能言语，何似多情睡海棠？
<br>
<br>酒尽
<br>
<br>饮酒但饮湿，吾闻之老坡。
<br>渠非惜酒钱，无如久穷何。
<br>我穷乃过之，空罍倒余湿；
<br>日来弥可笑，湿亦不可得。
<br>平生忍饥多，得饭已有余。
<br>父子茅檐下，清坐谈诗书。
<br>
<br>酒熟
<br>
<br>侯印何由得酒泉？小槽新熟亦欣然。
<br>放翁达处过彭泽，客自在傍吾自眠。
<br>
<br>酒熟书喜
<br>
<br>小槽春夜压春醪，天与龟堂慰作劳。
<br>喜似系囚闻纵释，快如苛痒得爬搔。
<br>未陈尊杓心先醉，傍睨江山气已豪。
<br>久厌膻荤愁下筋，眼明湖上得双螯。
<br>
<br>酒熟醉中作短歌
<br>
<br>陆子壮已穷，百计不救口。
<br>蜀道如上天，十年厌奔走。
<br>还乡困犹昨，负郭无百亩，
<br>虽云饥欲死，亦未丧所守。
<br>虚名一画饼，陈迹几刍狗？
<br>但思从壮士，大猎云梦薮。
<br>长戈白如霜，烂漫载牛酒，
<br>箭穿乳虎立，车辚苍兕吼，
<br>归来数禽获，毛血洒户牖。
<br>人生贵适意，富贵安可苟。
<br>
<br>酒无独饮理
<br>
<br>酒无独饮理，常恨欠佳客。
<br>忽得我辈人，岂计晨与夕。
<br>少年事虚名，岁月驹过隙；
<br>自从老大来，一日亦可惜。
<br>糟丘未易办，小计且千石。
<br>颓然置万事，天地为幕帟。
<br>人生如刀砺，磨尽要有日；
<br>不须荷锸随，况问几两屐。
<br>
<br>酒药
<br>
<br>愁凭酒破除，病藉药枝梧。
<br>焦革死已久，宋清今亦无。
<br>幽情寄鱼鸟，小艇杂菰蒲。
<br>海上秋风早，悬知肺渴苏。
<br>
<br>旧识姜邦杰於亡友韩无咎许近屡寄诗来且以无咎平日倡和见示读之怅然作此诗附卷末
<br>
<br>故人玉骨已生苔，邂逅逢君亦乐哉。
<br>湖寺系舟无梦去，京尘驰骑有诗来。
<br>醉中不敢教儿诵，看处常须浴手开。
<br>久矣世间无健笔，相期力斡万钧回。
<br>
<br>旧在成都初春无事日访昭觉保褔正法诸刹甚可乐也追怀慨然因赋长句
<br>
<br>忆在西川集宝坊，幅巾萧散日初长。
<br>伊蒲塞馔分香积，优钵罗花散道场。
<br>客路逢春增感慨，旧游回首已微凉。
<br>新晴强作寻幽计，有底文书作许忙？
<br>
<br>居家
<br>
<br>为吏心虽嬾，居家力尚余。
<br>刈茅支屋漏，裁棘补篱疏。
<br>就井磨樵斧，持钱锻药鉏。
<br>毋劳叹徒步，野鹤岂堪车？
<br>
<br>居三山时方四十余今三十六年久已谢事而连岁小稔喜甚有作
<br>
<br>自问湖边舍，衰残俛仰中。
<br>谋身悲日拙，造物假年丰。
<br>税足催科静，禾登债负空。
<br>社醅邀里巷，膰肉饫儿童。
<br>衣及霜晨赎，炉先雪夜红。
<br>陂塘趋版筑，垣屋讫宫功。
<br>盗息时雍象，人淳太古风。
<br>退夫无一事，鼓缶伴邻翁。
<br>
<br>居山
<br>
<br>涉世缘虽薄，居山味自长。
<br>穿云双履湿，洗药一溪香。
<br>有酒作脸缬，无愁供鬓霜。
<br>辽天渺归鹤，千载付茫茫。
<br>
<br>居室甚隘而藏书颇富率终日不出户
<br>
<br>掩关小室动经旬，蠹简如山伴此身。
<br>百亿须弥藏粒芥，大千经卷寓微尘。
<br>危机已过犹惊顾，恶梦初回一欠伸。
<br>此段神通君会否？听风听雪待新春。
<br>
<br>居室甚隘而藏书颇富率终日不出户
<br>
<br>椰子微躯有百穷，平生风际转枯蓬。
<br>岂知蝉腹龟肠後，更寄蜂房螘穴中。
<br>学俭久判羹不糁，惮烦惟欲寐无聪。
<br>积书充栋元无用，聊复吟哦答候虫。
<br>
<br>局中春兴
<br>
<br>天知病眼困风沙，借与蓬山阅物华。
<br>微暖已迎新到燕，轻阴犹护欲残花。
<br>幽窗寂寂书围座，倦枕时时梦过家。
<br>立马庭前还小驻，不妨闲试半瓯茶。
<br>
<br>句
<br>
<br>穷达得非吾有命，吉凶谁谓汝前知。
<br>
<br>句
<br>
<br>使君何所乐，乐在南湖滨。
<br>
<br>句
<br>
<br>歌呼宛转连渔市，灯火青荧拥郡楼。
<br>
<br>句
<br>
<br>我老诗不工，非复薛与岑。
<br>
<br>句
<br>
<br>南酒应怜未归客。
<br>
<br>句
<br>
<br>更就高僧学白羹。
<br>
<br>拒霜
<br>
<br>满庭黄叶舞西风，天地方收肃杀功。
<br>何事独蒙青女力，墙头催放数苞红。
<br>
<br>剧暑
<br>
<br>六月暑方剧，喘汗不支持。
<br>逃之顾无术，惟望树影移。
<br>或谓当读书；或劝把酒卮；
<br>或夸作字好，萧然却炎曦；
<br>或欲溪上钓；或思竹间棋，
<br>亦有出下策，买簟倾家赀；
<br>赤脚蹋增冰，此计又绝痴。
<br>我独谓不然，愿子少置思；
<br>方今诏书下，淮汴方出师，
<br>黄旗立辕门，羽檄昼夜驰，
<br>大将先择甲，三军随指挥。
<br>行伍未尽食，大将不言饥，
<br>渴不先饮水，骤不先告疲。
<br>吾侪独安居，茂林荫茅茨，
<br>脱巾濯寒泉，卧起从其私，
<br>于此尚畏热，鬼神其可欺！
<br>坐客皆谓然，索纸遂成诗，
<br>便觉窗几间，飒飒清风吹。
<br>
<br>瞿唐行
<br>
<br>四月欲尽五月来，峡中水涨何雄哉！
<br>浪花高飞暑路雪，滩石怒转晴天雷。
<br>千艘万舸不敢过，篙工柂师人胆破。
<br>人人阴拱待势衰，谁敢轻行犯奇祸。
<br>一朝时去不自由，山腹空有沙痕留。
<br>君不见陆子岁暮来夔州，瞿唐峡水平如油。
<br>
<br>倦飞
<br>
<br>倦飞何意闭樊笼，冉冉年光过眼空。
<br>酒尽不妨沽巷口，诗成多是在车中。
<br>曾腰白羽心犹壮，不养丹砂颊自红。
<br>所叹暮年交旧尽，灯前情话与谁同！
<br>
<br>倦眼
<br>
<br>看书涩似上羊肠，得睡甘如饮蜜房。
<br>起坐藤床搔短发，数声画角报斜阳。
<br>
<br>绝句
<br>
<br>山遮水隔重重堠，雨练风柔处处花。
<br>一病半年能不死，又将此恨醉天涯。
<br>
<br>绝禄以来衣食愈不继小儿力图之殊未有涯予谓不若痛节用尔示以此诗
<br>
<br>处世吾伤拙，营生汝亦疏。
<br>如谋道边舍，似信枕中书。
<br>瓮牖居疑泰，藜羹食敢余。
<br>晏婴元学墨，勿负此心初。
<br>
<br>绝胜亭
<br>
<br>蜀汉羁游岁月侵，京华乖隔少来音。
<br>登临忽据三江会，飞动从来万里心。
<br>地胜顿惊诗律壮，气增不怕酒杯深。
<br>一琴一剑白云外，挥手下山何处寻？
<br>
<br>绝叹
<br>
<br>老屋环青嶂，衰翁卧白头。
<br>残书且遮眼，薄酒不浇愁。
<br>世故真难料，吾生愈觉浮。
<br>余年更须惜，幸得返山丘。
<br>
<br>军中杂歌
<br>
<br>三受降城无壅城，贼来杀尽始还营。
<br>漠南漠北静如扫，清夜不闻胡马声。
<br>
<br>军中杂歌
<br>
<br>秦人万里筑长城，不如壮士守北平。
<br>晓来碛中雪一丈，洗尽膻腥春草生。
<br>
<br>军中杂歌
<br>
<br>匈奴莫复倚长戈，来款军门早乞和。
<br>铁骑如山尚可避，飞将军来汝奈何！
<br>
<br>军中杂歌
<br>
<br>名王金冠玉蹀躞，面缚纛下声呱呱。
<br>稿街未遽要汝首，卖与酒家钳作奴。
<br>
<br>军中杂歌
<br>
<br>三月未春冰塞川，冬月苦寒雪闇天。
<br>紫髯将军晓射虎，吓杀胡儿箭似椽。
<br>
<br>军中杂歌
<br>
<br>北面行台号令新，绣旗豹尾渡河津。
<br>檄书才下降书至，不用儿郎打女真。
<br>
<br>军中杂歌
<br>
<br>渔阳女儿美如花，春风楼上学琵琶。
<br>如今便死知无恨，不属番家属汉家。
<br>
<br>军中杂歌
<br>
<br>北庭茫茫秋草枯，正东万里是皇都。
<br>征人楼上看太白，思妇城南迎紫姑。
<br>
<br>君子非好异
<br>
<br>君子非好异，本意亦从众，
<br>居然迫所媿，难复趋一哄。
<br>孟轲遇齐王，夫岂不欲用；
<br>万锺养弟子，乃似以利动。
<br>惟其有辞受，百世尊道统。
<br>岂惟圣贤哉，学者固所共。
<br>
<br>郡斋偶书
<br>
<br>白首奉鱼书，萧然一事无。
<br>吏闲晨已散，人醉暮相扶。
<br>
<br>卷野收禾黍，连江下舳舻。
<br>山城君勿诮，东北是皇都。
<br>
<br>郡斋偶书
<br>
<br>翠岭当城起，清江擘硖流。
<br>轲峨商客艑，嘈囋酒家楼。
<br>丰岁人元乐，残年我独愁。
<br>秦吴环万里，感慨故貂裘。
<br>
<br>郡斋偶书
<br>
<br>江堕清笳月，霜严画戟门。
<br>滩声寒更壮，山气旦常昏。
<br>摇落悲徂岁，羁游忆故园。
<br>无劳空窃食，何以报君恩？
<br>
<br>开东园路北至山脚因治路傍隙地杂植花草
<br>
<br>清沟东畔翦蓁菅，虽设柴门尽日关。
<br>远引寒泉成碧沼，稍通密竹露青山。
<br>幽花泣露开仍落，好鸟穿林去复还。
<br>更上横冈吾所爱，小儿试觅屋三间。
<br>
<br>开东园路北至山脚因治路傍隙地杂植花草
<br>
<br>魏野林逋久已僊，放翁寄傲镜湖边。
<br>松根偃蹇支琴石，岩窦潺湲洗药泉。
<br>半禄扫空虽在我，残年健甚岂非天。
<br>遥遥桑苎家风在，重补茶经又一编。
<br>
<br>开东园路北至山脚因治路傍隙地杂植花草
<br>
<br>忆自南昌返故乡，移家来就镜湖凉。
<br>鹤雏养得冲霄汉，松树看成任栋梁。
<br>手版永抛贫亦乐，肩舆时上老何妨。
<br>平郊东望江城近，隐隐清笳送夕阳。
<br>
<br>开东园路北至山脚因治路傍隙地杂植花草
<br>
<br>父子追随一笑倾，东园东畔路初成。
<br>夹栽芳草如绳直，前出篱门似砥平。
<br>春近野梅香欲动，雨余沟水细无声。
<br>今朝有喜谁能识？不用人扶亦自行。
<br>
<br>开东园路北至山脚因治路傍隙地杂植花草
<br>
<br>病眼逢人每嬾开，正须此地洗氛埃。
<br>数枝梅向林梢出，一脉泉从岭背来。
<br>藤杖有时缘石磴，风炉随处置茶杯。
<br>残躯自笑如春草，又喜天边斗柄回。
<br>
<br>开东园路北至山脚因治路傍隙地杂植花草
<br>
<br>避俗从来恨不深，家园栽种偶成阴。
<br>西连几曲菖蒲涧，东接无穷薝卜林。
<br>乌臼谷寒迎野步，金沙泉冷洗尘襟。
<br>清音可写吾诗拙，它日君来试抱琴。
<br>
<br>开局
<br>
<br>八十年光敢自期，镜中久已发成丝。
<br>谁令归蹋京麈路，又见新开史局时。
<br>旧吏仅存多不识，残编重对只成悲。
<br>免朝愈觉君恩厚，闲看中庭木影移。
<br>
<br>开炉
<br>
<br>余疾三分在，闲愁一点无。
<br>书能伴孙读，身欲却人扶。
<br>霁日鸦鸣乐，清霜草蔓枯。
<br>南山送僧炭，随事且开炉。
<br>
<br>开书箧见韩无咎书有感
<br>
<br>老觉人间万事非，幽栖幸已脱尘鞿。
<br>残年得饱不啻足，旧友半空谁与归？
<br>开眼不妨成一梦，翦翎何至羡群飞。
<br>龙图老子今安在？把卷灯前泪满衣。
<br>
<br>开岁
<br>
<br>绿襦新画卫门扉，贺刺相欺可累欷。
<br>卖困不灵仍喜睡，送穷无术又来归。
<br>相寻蚕市人何在，烂醉蟆津事亦非。
<br>惟有禹祠春渐好，从今剩判典春衣。
<br>
<br>开岁半月湖村梅开无余偶得五诗以烟湿落梅村为韵
<br>
<br>断岸通别浦，孤舟入春烟。
<br>与梅本无期，忽到醉眼边。
<br>折花插纱帽，花重觉帽偏。
<br>居人空巷看，疑是湖中仙。
<br>
<br>开岁半月湖村梅开无余偶得五诗以烟湿落梅村为韵
<br>
<br>我来梅花村，倚杖久伫立。
<br>措哉风雨余，零落绿苔湿。
<br>往年赋诗人，去袂不可执。
<br>明朝梅亦空，感旧百忧集。
<br>
<br>开岁半月湖村梅开无余偶得五诗以烟湿落梅村为韵
<br>
<br>梅花如高人，妙在一丘壑。
<br>林逋语虽工，竟未脱缠缚。
<br>乃知尤物侧，天下无杰作。
<br>老我怀不纾，樽前几开落？
<br>
<br>开岁半月湖村梅开无余偶得五诗以烟湿落梅村为韵
<br>
<br>斗柄忽东指，开尽湖边梅，
<br>伟观天下无，四顾雪千堆。
<br>时至当歛退，勿受晓角催。
<br>安知桃李辈，於子无嫌猜？
<br>
<br>开岁半月湖村梅开无余偶得五诗以烟湿落梅村为韵
<br>
<br>昨日春已来，盎盎满江村；
<br>落梅亦多情，点点浮清樽。
<br>语离聊一醉，不恨村酒浑。
<br>人生共如此，已矣两忘言！
<br>
<br>开岁连日大雪
<br>
<br>开岁大雪如飞鸥，转盼已见平檐沟。
<br>村深出门风裂面，况复取醉湖边楼。
<br>从来春雪不耐久，卧听点滴无时休。
<br>去年久旱绵千里，犁不入土蝗虫稠。
<br>今年冬春足膏泽，天意似欲滋农畴。
<br>岂惟养猪大作社，更卖宝剑添耕牛。
<br>
<br>开岁屡作雨不成正月二十六日夜乃得雨明日行家圃有赋
<br>
<br>东风催雨破天悭，行圃归来剩解颜。
<br>百草吹香蝴蝶闹，一溪涨绿鹭鸶闲。
<br>老来每叹论心少，贫甚方知觅醉艰。
<br>犹赖篮舆无恙在，呼儿结束入南山。
<br>
<br>开岁颇思江湖游适
<br>
<br>健笔当年赋远游，即今局促但堪羞。
<br>虽为月下孤舟客，未醉天涯七泽秋。
<br>丹熟竟当金换骨，客来从笑雪蒙头。
<br>龙泉本约同归隐，肯为春耕欲换牛？
<br>
<br>开岁愈贫戏咏
<br>
<br>谢事贫过筮仕初，归装仅有一柴车。
<br>笥衣尽典仍耽酒，囷米无炊尚买书。
<br>涧底饱观苗郁郁，梦中聊喜蝶蘧蘧。
<br>商山几许功名事，老子如今却笑渠。
<br>
<br>开孙满月
<br>
<br>夜梦奇童拜且言，今乃幸得生高门。
<br>梦後一日得开孙，虎儿堕地百兽奔。
<br>未论头角与眉宇，但听啼声谁敢侮！
<br>就令长大未必奇，亦作人间孔文举。
<br>
<br>开元暮归
<br>
<br>白发书生不自珍，天涯又作宦游身。
<br>溪桥烟淡偏宜晚，野寺花迟未觉春。
<br>日暖登山思谢屐，病余漉酒负陶巾。
<br>茹芝却粒平生事，回首岩扉一怆神。
<br>
<br>开元寺小阁十四韵
<br>
<br>渊源两名衲，筑阁扪星辰。
<br>近山卧蜿蜒，远山高嶙峋。
<br>朝看雨空蒙，暮揖云轮囷。
<br>赋诗有宿诺，下语终未亲。
<br>万法不孤起，请君作其因。
<br>高挂四面窗，净扫一榻尘。
<br>室中绝人声，门前谢车轮，
<br>容我睡半日，两忘主与宾。
<br>缓烧海南沉，细碾建溪春。
<br>是间傥有句，可与屈宋邻。
<br>诗如奋蛰龙，夭矫不受驯；
<br>使可造次得，何异池中鳞。
<br>世有扰龙手，媿我非其人。
<br>诗不已就乎？著眼勿逡巡。
<br>
<br>看花
<br>
<br>好树典衣买，新花扶杖看。
<br>村醪杂清浊，山果半甘酸。
<br>家事贫尤简，诗情老未阑。
<br>鸬鹚闲似我，日暮立清滩。
<br>
<br>看镜
<br>
<br>局促人间百不如，每看清镜叹头颅。
<br>醉来风月心虽在，老去轩裳梦已无。
<br>棋劫正忙停晚饷，诗联未稳画寒炉。
<br>乘除尚喜身强健，六十登山不用扶。
<br>
<br>看镜
<br>
<br>凋尽朱颜白尽头，神仙富贵两悠悠。
<br>胡尘遮断阳关路，空听琵琶奏石州。
<br>
<br>看镜
<br>
<br>七十衰翁卧故山，镜中无复旧朱颜。
<br>一联轻甲流尘积，不为君王戍玉关。
<br>
<br>看梅归马上戏作
<br>
<br>平明南出笮桥门，走马归来趁未昏。
<br>渐老更知闲有味，一冬强半在梅村。
<br>本为梅花判痛饮，却嗅梅香消宿酲。
<br>日欲落时始上马，青羊宫前闻发更。
<br>
<br>看梅归马上戏作
<br>
<br>一点不杂桃李春，一水隔断车马尘。
<br>恨不月中香露湿乌巾。
<br>
<br>看梅归马上戏作
<br>
<br>江路疏篱已过清，月中霜冷若为情。
<br>不如折向金壶贮，画烛银灯看到明。
<br>
<br>看梅归马上戏作
<br>
<br>江郊车马满斜晖，争趁南城未阖扉。
<br>要识梅花无尽藏，人人襟袖带香归。
<br>
<br>看梅绝句
<br>
<br>梅花宜寒更宜阴，摩挲拄杖过溪寻。
<br>幽香著人索管领，不信如今铁石心。
<br>
<br>看梅绝句
<br>
<br>梅花树下黄茆丘，古人尚能爱花不？
<br>月淡烟深听牧笛，死生常事不须愁。
<br>
<br>看梅绝句
<br>
<br>荒陂十亩浴凫鸭，折苇枯蒲寒意深。
<br>何处得船满载酒？醉时系著古梅林。
<br>
<br>看梅绝句
<br>
<br>一物不向胸次横，醉中谈谑坐中倾。
<br>梅花有情应记得，可惜如今白发生。
<br>
<br>看梅绝句
<br>
<br>老子舞时不须拍，梅花乱插乌巾香。
<br>尊前作剧莫相笑，我死诸君思此生。
<br>
<br>看山
<br>
<br>小葺茆茨紫翠间，今年偷得半年闲。
<br>门前木落须霜晓，且看西南一角山。
<br>
<br>看月睡晚戏作
<br>
<br>香火课夙兴，风月留晚睡。
<br>直言散吏闲，亦未尽无事。
<br>旧闻云台翁，高枕阅尘世。
<br>至今青嶂间，鼻息乱松吹。
<br>平生寡嗜好，所愿究此味。
<br>千年一欠伸，笑看岩花坠。
<br>
<br>考古
<br>
<br>考古无长昼，忧时少熟眠。
<br>偷生迫钟漏，战死媿兜鞬。
<br>莫报乾坤施，空惊岁月迁。
<br>藜羹安用糁，吾事本萧然。
<br>
<br>考宗皇帝挽词
<br>
<br>大道本生知，崇高志不移。
<br>凝神超事物，观妙极希夷。
<br>访药三山远，遗弓万国悲。
<br>神孙昔锺爱，天作太平基。
<br>
<br>考宗皇帝挽词
<br>
<br>代邸膺图日，临朝涕泗横。
<br>诚心非外饰，至孝化群生。
<br>高庙联龙衮，思陵接柏城。
<br>平生奉亲意，一理贯幽明。
<br>
<br>考宗皇帝挽词
<br>
<br>便殿谘询早，深宫宴乐稀。
<br>欲颁传位诏，犹索未明衣。
<br>寿损名方永，身臞国愈肥。
<br>孤臣泣陵柏，心折九虞归。
<br>
<br>柯桥客亭
<br>
<br>小市初晴已过春，朱樱青杏一番新。
<br>灞陵老子无人识，暂借邮亭整角巾。
<br>
<br>柯桥客亭
<br>
<br>梅子生仁燕护雏，遶檐新叶绿扶疏。
<br>朝来酒兴不可耐，买得钓船双鳜鱼。
<br>
<br>柯山道上作
<br>
<br>道路如绳直，郊园似砥平。
<br>山为翠螺踊，桥作彩虹明。
<br>午酌金丸橘，晨炊玉粒粳。
<br>江村好时节，及我疾初平。
<br>
<br>客愁
<br>
<br>骑马出门无所诣，端居正尔客愁侵。
<br>苍颜白发入衰境，黄卷青灯空苦心。
<br>天下极知须隽杰，书生何恨死山林。
<br>消磨未尽胸中事，梁甫时时尚一吟。
<br>
<br>客从城中来
<br>
<br>客从城中来，相视惨不悦；
<br>引杯抚长剑，慨叹胡未灭。
<br>我亦为悲愤，共论到明发。
<br>向来酣斗时，人情愿少歇。
<br>及今数十秋，复谓须岁月。
<br>诸将尔何心，安坐望旄节！
<br>
<br>客多福院晨起
<br>
<br>万鲸传响彻修廊，唤起衰翁晓梦长。
<br>万事可怜随日出，一生常是伴人忙。
<br>驰驱深厌交飞盖，息偃何时静炷香？
<br>四到锦州身愈老，更堪重入少年场！
<br>
<br>客怀
<br>
<br>客怀病思两凄凄，瘦马长靴溅雪泥。
<br>道左忽逢曾宿驿，壁间闲看旧留题。
<br>村醅酸薄陈山果，旅饭萧条嚼冻齑。
<br>何处人间非梦境？怳然重到剑关西。
<br>
<br>客怀
<br>
<br>客怀耿耿向谁语，世事茫茫空自知。
<br>坚坐嬾穷牛渚怪，倦游何恨雁门踦。
<br>眼前客共一杯酒，身後人传千首诗。
<br>报与故交当贺我，计归犹及菊花时。
<br>
<br>客叩门多不能接往往独坐至晚戏作
<br>
<br>贫舍久疏罗酒浆，客来不复倒衣裳。
<br>官情已尽诗情在，世味无余睡味长。
<br>红练带飞穿柳去，锦熏笼暖扑帘香。
<br>萧然自笑浑无事，渔唱声中又夕阳。
<br>
<br>客去
<br>
<br>客来拈麈尾，客去拂床眠。
<br>孤梦归湖上，残书堕枕边。
<br>幽禽窥户语，落日傍窗妍。
<br>暂尔名朝士，终然是地僊。
<br>
<br>客去
<br>
<br>相对蒲团睡味长，主人与客两相忘。
<br>须臾客去主人觉，一半西窗无夕阳。
<br>
<br>客去追记坐间所言
<br>
<br>征西幕罢几经春，叹息儿音尚带秦。
<br>每为後生谈旧事，始知老子是陈人。
<br>建隆乾德开王业，温洛荣河厌虏麈。
<br>倘得此生重少壮，临危敢爱不赀身。
<br>
<br>客舍对梅
<br>
<br>野迥林寒一水傍，密如疏蕊正商量。
<br>半霜半雪相仍白，无蝶无蜂自在香。
<br>月过晓窗移影瘦，风传残角引声长。
<br>还怜客路龙山下，未折一枝先断肠。
<br>
<br>客思
<br>
<br>裘马平生喜远游，暮年憔悴向南州。
<br>文书与睡中分日，衰病和愁总怕秋。
<br>无复雪郊看射虎，但思烟浦听呼牛。
<br>还家谁道无余俸，倒橐犹堪买钓舟。
<br>
<br>客思
<br>
<br>千里关山道路赊，可怜客子费年华。
<br>杯觞艳艳红烧酒，风露盈盈紫笑花。
<br>孤月有情来海峤，双鱼无信到天涯。
<br>此生那得常飘泊，归卧东溪弄钓车。
<br>
<br>客思
<br>
<br>两鬓星星久倦游，凄凉况复寓南州。
<br>未甘蟋蟀专清夜，已叹梧桐报素秋。
<br>绮语安能敌生死，热官正欲快恩雠。
<br>空堂饱作东归梦，梦泊严滩月满舟。
<br>
<br>客谈荆渚五昌慨然有作
<br>
<br>去岁出蜀初东游，峨舸大艑下荆州。
<br>便风转头五百里，吟啸已在黄鹤楼。
<br>戏拈铁笛吹出塞，水涌月落鱼龙愁。
<br>明朝喧传古仙过，碧玉带束黄絁裘。
<br>岂知一官自桎梏，簿书期会无时休。
<br>丰城宝剑已化久，我自吐气冲斗牛。
<br>洞庭四万八千顷，蟹舍正对芦花洲。
<br>速脱衣冠挂神武，散发烂醉垂虹秋。
<br>
<br>客亭
<br>
<br>荻浦烟汀并海涯，一枝柔橹语咿哑。
<br>久从野老非生客，惯寓僧庐胜在家。
<br>乘兴村村俱有酒，逢春处处可寻花。
<br>朝来雪霁梅初动，又向邮亭阅岁华。
<br>
<br>客言来自上皋道中以其语作一绝
<br>
<br>日晒霜融作浅泥，酒家却在断桥西。
<br>五陵今代无豪侠，独卧茅檐听午鸡。
<br>
<br>客意
<br>
<br>山行曳杖水拏舟，走遍茫茫禹画州。
<br>蝴蝶梦魂常是客，芭蕉身世不禁秋。
<br>早因食少妨高卧，晚忆茶甘作远游。
<br>龙焙一尝端可去，无心更为荔枝留。
<br>
<br>客有见过者既去喟然有作
<br>
<br>鬓毛俱白尽，事不补秋毫。
<br>去死今无几，归耕何足高。
<br>已知陶止酒，徒劝屈餔糟。
<br>惟有沧溟去，扬帆观雪涛。
<br>
<br>客有见过者既去喟然有作
<br>
<br>永日安耕钓，余年迫耄期。
<br>研朱点周易，饮酒和陶诗。
<br>带箭归飞鹤，榰床不瞑龟。
<br>此生君看取，死是出门时。
<br>
<br>客有言太山者因思青城旧游有作
<br>
<br>我登青城山，云雨顾在下，
<br>月色缟岩谷，欲睡不忍舍。
<br>明朝下半岭，颇怪哀湍泻，
<br>山麓云未归，平地泥没踝，
<br>乃知宿处高，所恨到者寡。
<br>有客谈泰山，昔尝宿石室，
<br>夜分林采变，阳谷看浴日，
<br>九州皆片麈，盛夏犹惨栗。
<br>我闻思一往，安得飞僊术？
<br>但愿齐鲁平，东封扈清跸。
<br>
<br>客至
<br>
<br>何处轩车客，能来桑麦村？
<br>一奴先入市，此老自应门。
<br>野果尝皆涩，村醅厌尚浑。
<br>残年亦何恨，治世作黎元。
<br>
<br>客至
<br>
<br>官闲身自得，客至眼殊明。
<br>静算棋生死，闲分酒浊清。
<br>悠然剧谈罢，偶尔小诗成。
<br>但恨桑麻事，无人与共评。
<br>
<br>客中夜寒戏作长谣
<br>
<br>孤翁痴钝如寒蝇，霜夕不瞑愁严凝。
<br>寝衣触体起芒粟，鼻息嘘润成冰凌。
<br>冬冬默数严谯鼓，耿耿独看幽窗灯。
<br>支床龟老共夜永。号月鸡冷同晨兴。
<br>白狐紫貂了不暖，何况蜀锦并吴绫。
<br>静思忽得安乐法，人生所欠絮与缯。
<br>十年一衲尚可过，不信请视匡山僧。
<br>
<br>客中作
<br>
<br>江天雨霁秋光老，野气川云净如扫。
<br>投空飞鸟杂落叶，极目斜阳衬衰草。
<br>平沙争渡人鹄立，长亭下马障泥湿。
<br>累累红果络青篾，未霜先摘犹酸涩。
<br>客中虽云贪路程，买薪籴米常留行。
<br>茆檐独坐待僮仆，不闻人声闻碓声。
<br>
<br>客自凤州来言岐雍间事怅然有感
<br>
<br>表里山河古帝京，逆胡数尽固当平。
<br>千门未报甘泉火，万耦方观渭上耕。
<br>前日已传天狗堕，今年宁许佛狸生？
<br>会须一洗儒酸态，猎罢南山夜下营。
<br>
<br>空酒壶
<br>
<br>铜壼受五升，中贮太古醇。
<br>相从亦已久，一朝委流尘。
<br>我岂少恩哉？白头乃如新。
<br>谁知矮道士，亦作斥仙人？
<br>
<br>箜篌谣二首寄季长少卿
<br>
<br>庭树非不荣，霜霣万叶枯。
<br>朋友岂我弃，渐远势自疏。
<br>中夜起太息，发箧觅旧书，
<br>尘昏蠹蚀损，行缺字欲无。
<br>一读色已变，再读涕泪濡。
<br>
<br>卷书置箧中，宁使饱蠹鱼。
<br>
<br>箜篌谣二首寄季长少卿
<br>
<br>少壮离别时，回顾日月长；
<br>会合终有期，何恨天一方。
<br>我齿如败屐，君发如新霜，
<br>余日复几何，万里遥相望。
<br>欲泣老无泪，欲梦不可常。
<br>寄书何时到？江汉春茫茫。
<br>
<br>口占送岩师还大梅护圣
<br>
<br>放翁白发已萧然，黄纸新除玉局仙。
<br>寄语山头老师叔，欲分茅舍度残年。
<br>
<br>枯菊
<br>
<br>龙山落帽未多时，陈迹依然使我悲。
<br>粲粲菊花何似好，阶前惟见束枯枝。
<br>
<br>枯菊
<br>
<br>翠羽金钱梦已阑，空余残蕊抱枝乾。
<br>纷纷轻薄随流水，黄与姚花一样看。
<br>
<br>枯菊
<br>
<br>积雪严霜转眼空，春回无处不春风。
<br>欲知造物无穷妙，但看萱根与菊丛。
<br>
<br>哭杜府君
<br>
<br>叔高初过我，风度何玉立，
<br>超然众客中，可慕不待揖。
<br>入都多宾友，伯高数来集，
<br>质如琮璧润，气等芝兰袭。
<br>晚乃过仲高，午日晒行笠，
<br>匆匆遽别去，怅望空怏悒。
<br>有如此三高，青紫何足拾。
<br>岂无知之者，相视莫维絷。
<br>穷鱼虽相悯，可媿吐微泾。
<br>亦知尊公贤，何止盖乡邑。
<br>向风每拳拳，识面真汲汲。
<br>秋风忽闻讣，执书叹以泣。
<br>造门不自决，追悔今何及！
<br>又闻著书富，手泽溢巾笈。
<br>哀毁要无益，遗稿勤缀缉。
<br>
<br>哭季长
<br>
<br>岷山剡曲各天涯，死籍前时偶脱遗。
<br>三径就荒俱已老，一樽相属永无期。
<br>寝门哀恸今何及？泉壤从游後不疑。
<br>邂逅子孙能记此，交情应似两翁时。
<br>
<br>哭季长
<br>
<br>我荷锄时君赐环，君归我复造清班，
<br>无由促席暂握手，每得寄声聊解颜。
<br>造物不令成老伴，著书犹喜在名山。
<br>半年仅得陈蓴鲫，白首临风涕自潸。
<br>
<br>哭径山策老
<br>
<br>岌岌龙门万衲倾，翩翩只履又西行。
<br>尘侵白拂绳床冷，露滴青松卵塔成。
<br>遥想再来非四入，尚应相见话三生。
<br>放翁大欠修行力，未免人间怆别情。
<br>
<br>哭开孙
<br>
<br>学步渐扶床，乘车已驾羊。
<br>虚称砌台使，不遇玉函方。
<br>杳杳天难问，茫茫夜正长。
<br>寂寥谁伴汝，萧寺闭空房。
<br>
<br>哭李孟达
<br>
<br>旧交多已谢明时，孟达奇才最所思。
<br>晚岁立朝虽小试，平生苦学竟谁知！
<br>尊前一笑终无日，地下相从却有期。
<br>恸绝寝门霜日暮，短篇聊为写余悲。
<br>
<br>哭王季夷
<br>
<br>超遥天马渥洼来，万里修途忽勒回。
<br>爽气即今犹可想，旧游何处不堪哀！
<br>梦中有客徵残锦，地下无炉铸横财。
<br>欲酹一尊身尚病，鬣封春露湿苍苔。
<br>
<br>苦寒
<br>
<br>冻砚时能出苦吟，浊醪亦复慰孤斟。
<br>谁知冰雪凝严侯，自是乾坤爱育心。
<br>疠鬼尽驱人意乐，遗蝗一洗麦根深。
<br>但嫌景短妨书课，栖鸟纷纷又满林。
<br>
<br>苦寒
<br>
<br>终日频添季子裘，经旬不上仲宣楼。
<br>摩挲酒榼虽堪喜，疏索梅花未免愁。
<br>正苦冰生退吟笔，却思雪作润耕畴。
<br>乘除扰扰殊多事，独拥青毡觅睡休。
<br>
<br>苦贫
<br>
<br>老作清时版籍民，深耕迨及故山春。
<br>熟思岂是天贫我，妄计还忧鬼笑人。
<br>但使甑中余麦饭，何妨涧底采荆薪。
<br>此穷正坐清狂尔，莫向瞿昙问宿因。
<br>
<br>苦贫戏作
<br>
<br>五穷作祟不容支，蝉腹龟肠旋过时。
<br>客散难求门外辙，衣穿徒有鬓边丝。
<br>儿能解事甘藜藿，婢苦无薪睨扊扅。
<br>箕踞浩歌君会否？书痴终觉胜钱痴。
<br>
<br>苦热
<br>
<br>炎歊行中天，曼肤汗翻水，
<br>纤絺薄如雾，不异铠被体。
<br>散发垂两肩，万事弃不理。
<br>寸阴若度岁，日暮何可俟。
<br>颇闻交广间，暑又烈於此，
<br>此如不可耐，彼岂皆暍死？
<br>聊当扶短策，北涧弄清泚。
<br>岂必拜赐冰，恩光动闾里。
<br>
<br>苦热
<br>
<br>万瓦鳞鳞若火龙，日车不动汗珠融。
<br>无因羽翮氛埃外，坐觉蒸炊釜甑中。
<br>石涧寒泉空有梦，冰壶团扇欲无功。
<br>余威向晚犹堪畏，浴罢斜阳满野红。
<br>
<br>苦笋
<br>
<br>藜藿盘中忽眼明，骈头脱襁白玉婴。
<br>极知耿介种性别，苦节乃与生俱生。
<br>我见魏徵殊媚妩，约束儿童勿多取。
<br>人才自古要养成，放使干霄战风雨。
<br>
<br>苦雨
<br>
<br>尽道迎梅雨，能无一日晴。
<br>窗昏愁细字，檐滴乱疏更。
<br>未怪蛙争席，真忧水冒城。
<br>何由收积潦，萧鼓赛西成？
<br>
<br>苦雨
<br>
<br>烟水茫无际，空阶滴不休。
<br>一窗闲隐几，四月澹如秋。
<br>箔冷蚕迟绩，泥深麦未收。
<br>家贫村酒薄，曷解老农忧？
<br>
<br>苦雨叹
<br>
<br>九渊龙公出忘还，瓦沟垂溜声淙潺；
<br>茫茫大泽北际海，潋潋平湖南浸山。
<br>吾庐四望路俱断，蛙黾争雄乱昏旦。
<br>漏床腐席夜失眠，湿灶生薪朝不爨。
<br>今年十分喜有秋，岂知青秧出禾头。
<br>老夫一饱复缪悠，听儿读书宽百忧。
<br>
<br>块坐斋中有感
<br>
<br>败席凝麈嬾拂除，况能作意去庭芜。
<br>读书眼力衰难强，对酒心情薄欲无。
<br>野寺钟鱼思下担，山邮鞍驮忆登途。
<br>颓然坐睡谁惊觉？寂寞西窗日又晡。
<br>
<br>快晴
<br>
<br>地辟天开斗柄回，今年红日遍池台。
<br>新阳苏醒春前柳，轻暖医治雪後梅。
<br>瓦屋螺青披雾出，锦江鸭绿抱山来。
<br>衰翁也逐儿童喜，旋拨文书近酒杯。
<br>
<br>狂夫
<br>
<br>狂夫与世本难谐，醉傲王侯亦壮哉！
<br>奕奕方收岩际电，酣酣已起枕间雷。
<br>回天力在人终叹，入月星来敌自摧。
<br>千载鬼雄皆国士，直令穷死未须哀。
<br>
<br>狂歌
<br>
<br>少年虽狂犹有限，遇酒时能傲忧患；
<br>即今狂处不待酒，混混长歌老岩涧。
<br>拂衣即与世俗辞，掉头不受朋友谏。
<br>挂帆直欲截烟海，策马犹堪度云栈。
<br>枵然痴腹肯贮愁？天遣作盎盛藜苋。
<br>发垂不栉性所便，衣垢忘濯心已惯。
<br>眼前故人死欲无，此生行矣风雨散。
<br>羞为尘土伏辕驹，宁作江湖断行雁。
<br>
<br>狂吟
<br>
<br>浮世何须宇宙名，一狂自足了平生。
<br>秋风湘浦纫兰佩，夜月缑山听玉笙。
<br>学剑惯曾游紫阁，结巢终欲隐青城。
<br>年来自笑弥耽酒，百斛蒲萄未解酲。
<br>
<br>旷怀
<br>
<br>旷怀何啻等沙鸥，外物相挻剧火牛。
<br>若信本心无一事，始知平地起闲愁。
<br>每逢达士惟长啸，欲弃浮生尚小留。
<br>今旦微霜好风日，短筇且领镜湖秋。
<br>
<br>夔州重阳
<br>
<br>夔州鼓角晚凄悲，恰是幽窗睡起时。
<br>但忆社醅挼菊蕊，敢希朝士赐萸枝。
<br>山川信美吾庐远，天地无情客鬓衰。
<br>佳日掩门君莫笑，病来纱帽不禁吹。
<br>
<br>昆仑行
<br>
<br>阴云解駮朝暾红，黄河直与昆仑通。
<br>不驾鸾凤骖虯龙，径蹑香烟上空中。
<br>吾行忽过日月宫，下视积气青蒙蒙，
<br>寒暑不分昼夜同。嵯峨九关常烈风，
<br>凛然萧森变冲融，不悸不眩身如空。
<br>尘沙浩劫环无穷，讵须更觅安期翁！
<br>
<br>困甚戏书
<br>
<br>官如枝头乾，不受雨露恩；
<br>身如水上浮，泛泛宁有根？
<br>刈茆以苫屋，缚柴以为门。
<br>故人分禄米，邻父饷鱼餐。
<br>前门吏徵租，後门质襦褌。
<br>不敢谋岁月，且复支朝昏。
<br>雨余幽花拆，亦可侑清尊。
<br>吾生信已乎，终老此山村！
<br>
<br>
<br>腊月 
<br>今冬少霜雪，腊月厌重裘。
<br>渐动园林兴，顿宽薪炭忧。
<br>山陂泉脉活，村市柳枝柔。
<br>春饼吾何患，嘉蔬日可求。
<br>
<br>腊月十九日午睡觉复酣卧至晚戏作
<br>
<br>枕痕著面眼芒羊，欲起元无抵死忙。
<br>拥被却寻初断梦，掩屏重拨欲残香。
<br>雪云虽散寒犹紧，春意将回昼已长。
<br>老去此身无著处，华胥真恐是吾乡。
<br>
<br>腊月十四日雨
<br>
<br>岁晚深居嬾出游，小窗终日寄悠悠。
<br>雨声到枕助诗律，花气袭衣生客愁。
<br>残齿不堪添臲卼，瘦肩转复觉飕飀。
<br>春前一雪犹关念，安得琼瑶积瓦沟。
<br>
<br>赖牟镇早行
<br>
<br>孤灯照影听初鸡，揽辔情怀倍惨凄。
<br>雪作未成云意闹，茅荒无际客魂迷。
<br>触寒手指藏犹裂，畏嶮图书弃不携。
<br>老去有文无卖处，等闲题遍蜀东西。
<br>
<br>兰
<br>
<br>南岩路最近，饭已时散策。
<br>香来知有兰，遽求乃弗获。
<br>生世本幽谷，岂愿为世娱。
<br>无心托阶庭，当门任君锄。
<br>
<br>兰亭
<br>
<br>兰亭绝境擅吾州，病起身闲得纵游。
<br>曲水流觞千古胜，小山丛桂一年秋。
<br>酒酣起舞风前袖，兴尽回桡月下舟。
<br>江左诸贤嗟未远，感今怀昔使人愁。
<br>
<br>兰亭道上
<br>
<br>湖上青山古会稽，断云漠漠雨凄凄。
<br>篮舆晚过偏门市，满路春泥闻竹鸡。
<br>
<br>兰亭道上
<br>
<br>兰亭步口水如天，茶市纷纷趁雨前。
<br>乌笠游僧云际去，白衣醉叟道傍眠。
<br>
<br>兰亭道上
<br>
<br>陌上行歌日正长，吴蚕捉绩麦登场。
<br>兰亭酒美逢人醉，花坞茶新满市香。
<br>
<br>兰亭道上
<br>
<br>箭菔弓弢小猎回，壮心自笑未低摧。
<br>前身家近盘阊路，曾看吴王射雉来。
<br>
<br>览镜
<br>
<br>白头渐觉黑丝多，造物将如此老何？
<br>三万里天供醉眼，二千年事入悲歌。
<br>剑关曾蹴连云栈，海道新窥浴日波。
<br>未颂中兴吾未死，插江崖石竟须磨。
<br>
<br>览镜
<br>
<br>镜中老翁谁？非得少年我。
<br>诵书如布谷，拈出无一可。
<br>又非富贵逼，弃去自不果。
<br>无功博一饱，有罪当万坐。
<br>老境最堪笑，作计日益左。
<br>正似鸠拙巢，不及蚕自裹。
<br>霜寒衣未赎，瑟缩附残火。
<br>作诗数十年，所得良琐琐。
<br>弱松困蔓缠，何日见磊砢？
<br>洞庭可远游，秋风思捩舵。
<br>
<br>览镜
<br>
<br>此头那可著貂蝉，瘦似骑驴孟浩然。
<br>一事比渠差省力，闭门无句与人传。
<br>
<br>览镜有感
<br>
<br>齿如败屐鬓成丝，七十之年敢自期。
<br>阅世久应书鬼录，强颜那复乞山资。
<br>绯衫荫子踰初望，下泽还乡负圣时。
<br>回首堕沟元有命，不须深计巧丸儿。
<br>
<br>嬾趣
<br>
<br>谢病掩柴荆，年来嬾趣成。
<br>舌根茶味永，鼻观酒香清。
<br>已矣驰驱息，悠然磊磈平。
<br>高眠得三昧，梦断已窗明。
<br>
<br>阆中作
<br>
<br>残年作客遍天崖，下马长亭便似家。
<br>三叠凄凉渭城曲，数枝闲澹阆中花。
<br>襞牋授管相逢晚，理鬓熏衣一笑哗。
<br>俱是邯郸枕中梦，堕鞭不用忆京华。
<br>
<br>阆中作
<br>
<br>挽住征衣为濯尘，阆州斋酿绝芳醇。
<br>莺花旧识非生客，山水曾游是故人。
<br>遨乐无时冠巴蜀，语音渐正带咸秦。
<br>平生剩有寻梅债，作意城南看小春。
<br>
<br>浪迹
<br>
<br>浪迹人间四十年，镜中不觉已华颠。
<br>山川惨澹秋多感，灯火青荧夜少眠。
<br>壮志已忘榆塞外，高情正在酒垆边。
<br>扁舟不恨无人识，且复长歌入暮烟。
<br>
<br>老病
<br>
<br>湖上归耕一病翁，此心非复少年同。
<br>读书初恨岁时速，闻道始知身世空。
<br>匠石不能材社栎，弋人何意慕冥鸿。
<br>新春愈觉支离甚，又付生涯药裹中。
<br>
<br>老病无复宦情或者疑焉作此示之
<br>
<br>病思萧条岂独今，十年前已鬓霜侵。
<br>旧交略尽形吊影，薄宦宜休口语心。
<br>老骥已甘当伏枥，穷猿况是急投林。
<br>别君径入乱云去，後日相思何处寻？
<br>
<br>老病谢客或者非之戏作
<br>
<br>病侵腰膂两经秋，欲下绳床不自由。
<br>客至难令三握发，佛来仅可小低头。
<br>安禅还我闲蒙衲，怒气从渠勇挟輈。
<br>亦欲署门还嬾去，死生贵贱本悠悠。
<br>
<br>老病追感壮岁读书之乐作短歌
<br>
<br>少年志力强，文史富三冬；
<br>但喜寒夜永，那知睡味浓。
<br>庭树风淅淅，城楼鼓冬冬，
<br>自鞭不少贷，冻坐闻晨钟。
<br>探义剧攻玉，摛文笑雕龙；
<br>落纸笔纵横，围坐书叠重，
<br>得意自吟讽，清悲答莎蛩。
<br>饥肠得一饼，美如紫驼峰。
<br>俯仰五十年，干世终不逢。
<br>夜半起饭牛，颓然成老农。
<br>束书不更读，蠹简流尘封。
<br>世无袁伯业，太息吾何从！
<br>
<br>老鳏
<br>
<br>水际山前有老鳏，终年无事亦非闲。
<br>渊源师友简编上，土木形骸鱼鸟间。
<br>零落断云依钓濑，连涓新月照柴关。
<br>葵羹稗饭悠然过，一饱元非造物悭。
<br>
<br>老怀
<br>
<br>老怀常易感，秋雨苦难晴。
<br>羁枕悲欢梦，高城长短更。
<br>荣枯一螘垤，成壤几棋枰？
<br>抱疾茅檐下，行人肯寄声。
<br>
<br>老怀
<br>
<br>身见高皇再造初，名场流辈略无余。
<br>旧书科斗才存空，薄业蜗牛仅有庐。
<br>迂士岂堪新贵使，少年自与老人疏。
<br>荒园寂寂堆霜叶，抱瓮何妨日灌蔬。
<br>
<br>老鸡
<br>
<br>老鸡拥肿不良行，将旦犹能效一鸣。
<br>碓下糠粞幸不乏，何妨相倚过余生。
<br>
<br>老疾戏自赠
<br>
<br>年过七十日夜衰，羸然骨立不支持。
<br>一身百病作无时，饭且不足那论医。
<br>镜中之人定是谁，面骨突兀鬓成丝。
<br>买棺作冢计已迟，一旦宁免累诸儿？
<br>门前湖山可遨嬉，心虽欲往力不随。
<br>左车牙脱吁可悲，问汝何不食肉糜？
<br>
<br>老健
<br>
<br>才智不足狂有余，此身老健更谁如？
<br>齿牢尚可决乾肉，目了未妨观细书。
<br>不怪模棱嗤了了，但惊紾臂劝徐徐。
<br>晓看瓜垄初牵蔓，一笑呼儿勿废鉏。
<br>
<br>老健
<br>
<br>年垂九十身犹健，竹屋荆扉不厌低。
<br>挈榼自沽深巷酒，拥衾遥听别村鸡。
<br>家添豚栅还堪赋，路认牛栏每不迷。
<br>惟恨穷秋开霁少，晚来小雨又成泥。
<br>
<br>老将
<br>
<br>忆昔东都有事宜，夜传帛诏起西师。
<br>功名无分身空在，犹指金创说战时。
<br>
<br>老将
<br>
<br>百战西归变姓名，悲歌击筑醉湖城。
<br>貂裘换得金鸦觜，种药南山待太平。
<br>
<br>老将效唐人体
<br>
<br>宝剑夜长鸣，金痍老未平。
<br>指弓夸野战，抵掌说番情。
<br>已矣黑山戍，怅然青史名。
<br>和亲不用武，教子作儒生。
<br>
<br>老景
<br>
<br>老景虽无几，为农尚有余。
<br>曾传种鱼术，新得相牛书。
<br>黍酒时留客，菱歌或起予。
<br>平生湖海志，高枕看严徐。
<br>
<br>老景
<br>
<br>老死知无日，天公偶见宽。
<br>疾行逾百步，健啖每三餐。
<br>身瘦短裁褐，发稀低作冠。
<br>年来更小黠，不据伏波鞍。
<br>
<br>老境
<br>
<br>发白未及童，齿摇未及脱，
<br>正如一席饮，烧烛将见跋。
<br>溪山环草舍，霜露侵布褐。
<br>文章虽自力，亦已强弩末。
<br>宁将垂老耳，更受世事聒？
<br>匡庐入我梦，行已寄瓶钵。
<br>
<br>老境
<br>
<br>平生百不遂，惟有老如期。
<br>眼涩观书夜，心衰把酒时。
<br>僧分新掘药，客诵旧题诗。
<br>四十年前我，回看定是谁？
<br>
<br>老境
<br>
<br>一生幸免践危机，老境还山饱蕨薇。
<br>智士固知穷有命，达人元谓死为归。
<br>临窗蜀纸誊诗草，出户郿绦系褐衣。
<br>堪笑街头小儿女，问予君是伯休非？
<br>
<br>老境
<br>
<br>白发短欲尽，人嗤心尚孩。
<br>埋盆池潋灩，累瓦塔崔嵬。
<br>软饭三舂米，醇醪九酝醅。
<br>忽然拈笔起，记著早梅开。
<br>
<br>老境
<br>
<br>今日霜殊重，衰翁老可怜。
<br>朝晡两炊火，覆藉一床毡。
<br>人客容称疾，儿童不搅眠。
<br>云开见残日，更爱小窗妍。
<br>
<br>老君洞
<br>
<br>丹凤楼头语未终，崎岖蜀道复相逢。
<br>太清宫阙俱煨烬，岂亦南来避贼锋？
<br>
<br>老伶
<br>
<br>老伶头已白，相识不论年。
<br>时出随童稚，犹能习管弦。
<br>烟林梅市路，风幔放翁船。
<br>余酒堪同醉，君无惜醉眠。
<br>
<br>老马行
<br>
<br>老马虺隤依晚照，自计岂堪三品料？
<br>玉鞭金络付梦想，瘦稗枯萁空咀噍?。
<br>中原蝗旱胡运衰，王师北伐方传诏。
<br>一闻战鼓意气生，犹能为国平燕赵。
<br>
<br>老民
<br>
<br>乞得不赀身，林间号老民。
<br>儿因作诗瘦，家为买书贫。
<br>村仆欺谩少，邻翁语笑真。
<br>今朝盐酪尽，荠糁更宜人。
<br>
<br>老民
<br>
<br>老民无一事，终日卧柴扉。
<br>凿沼观鱼乐，勾帘待燕归。
<br>架高藤叶密，土润药苗肥。
<br>休退真吾分，无心学息机。
<br>
<br>老去
<br>
<br>老去时时病，春来日日阴。
<br>文书有期会，山水负登临。
<br>倦客风埃眼，孤臣狗马心。
<br>余寒欺短褐，莫惜酒杯深。
<br>
<br>老身
<br>
<br>老身无处著，登望忆闲游。
<br>白浪浮天远，黄云出塞秋。
<br>百年殊鼎鼎，万事只悠悠。
<br>岁晚长亭路，寒侵季子裘。
<br>
<br>老甚自咏
<br>
<br>残年真欲数期颐，一事无营饱即嬉。
<br>身入儿童斗草社，心如太古结绳时。
<br>腾腾不许诸人会，兀兀从嘲老子痴。
<br>亦莫城中买盐酪，菜羹有味淡方知。
<br>
<br>老甚自咏
<br>
<br>羡生常笑古人痴，俛仰那知迫耄期。
<br>镜里鬓无添白处，尊前颜有暂丹时。
<br>客瞠终岁常称疾，儿讶经旬嬾赋诗。
<br>枉却愁过强健日，身闲何往不熙熙？
<br>
<br>老态
<br>
<br>齿如强留客，虽住无久理；
<br>目如新募兵，临敌乌可使？
<br>齿废疏粱肉，目涩屏书史，
<br>浮世真几何，老态遽如此！
<br>啜粥习安坐，用短亦自喜。
<br>作诗记吾衰，聊用调稚子。
<br>
<br>老态
<br>
<br>破榼愁春近，空囷畏日长。
<br>头风便菊枕，足痹倚藜床。
<br>冉冉残年逼，悠悠万事忘。
<br>有儿堪晤语，无客亦何妨。
<br>
<br>老态
<br>
<br>寡欲贫何损，无才老更宜。
<br>挂墙多汉刻，插架半唐诗。
<br>饭已频摩腹，儿来暂解颐。
<br>尚悲吴蜀远，未免故人思。
<br>
<br>老态自遣
<br>
<br>似见不见目愈衰，欲堕不堕齿更危。
<br>谁令汝年八九十，常欲强健宁非痴！
<br>目昏大字亦可读，齿摇犹能决濡肉。
<br>若知用短百无忧，此理正如夔一足。
<br>蒙胧臲卼俱有味，笑侮莫听傍人喙。
<br>但令孙曾能力耕，一饱不妨还美睡。
<br>
<br>老叹
<br>
<br>一齿危将坠，双瞳久已昏。
<br>谋生赖蔬圃，养拙闭柴门。
<br>多病从来惯，虚名不足论。
<br>自怜余一念，犹欲济元元。
<br>
<br>老叹
<br>
<br>八十未满七十余，山巅水涯一丈夫。
<br>长鸣未免似野鹤，生意欲尽如枯株。
<br>临安宫阙经营初，银鞍日日醉西湖。
<br>不须细数旧酒徒，当时儿童今亦无！
<br>
<br>老叹
<br>
<br>事与年俱往，心於世转疏。
<br>曼肤销欲尽，鬒发变无余。
<br>野店通赊酒，邻翁伴荷鉏。
<br>尚嗟余习在，梦课吏钞书。
<br>
<br>老叹
<br>
<br>步迟腰伛偻，面瘦骨峥嵘。
<br>贫病消前业，耕樵乐太平。
<br>有歌悲易水，无酒醉湖城。
<br>何许容身得？门前钓艇横。
<br>
<br>老叹
<br>
<br>齿发衰残久退休，衡茅荒寂更禁秋。
<br>一年用力身犹倦，百不关心梦亦愁。
<br>远浦卧看凫泛泛，深林时听鹿呦呦。
<br>天台日有游僧过，白术黄精不待求。
<br>
<br>老叹
<br>
<br>人生易衰老，万事海涛翻。
<br>但恨芳尊迮，宁悲雪鬓繁？
<br>诸儒轻古学，遗虏盗中原。
<br>有语谁能听？毋矜舌尚存。
<br>
<br>老叹
<br>
<br>老翁终日饱还嬉，常拾儿童竹马骑。
<br>食为齿摇艰咀嚼，冠因发少易倾欹。
<br>鸟乌歌罢人谁问？咄咄书成自不知。
<br>堪笑残生似蒲柳，秋风未到已先衰。
<br>
<br>老翁
<br>
<br>老翁垂七十，不复叹头颅。
<br>浩荡新渔艇，凋零旧酒徒。
<br>严徐元衮衮，管葛亦区区。
<br>独有欣然处，登山未用扶。
<br>
<br>老翁
<br>
<br>老翁睡少知遥夜，贫士衾单怯苦寒。
<br>闷里不嫌村酒薄，瘦来偏觉旧衣宽。
<br>篱门遇健时能出，书卷乘闲亦取看。
<br>深愧野人怜寂寞，放锄相唤共朝餐。
<br>
<br>老学庵
<br>
<br>老学衡茅底，秋毫敢自欺。
<br>开编常默识，闭户有余师。
<br>大节艰危见，真心梦寐知。
<br>唐虞元在眼，生世未为迟。
<br>
<br>老学庵
<br>
<br>穷冬短景苦匆忙，老学庵中日自长。
<br>名誉不如心自肯，文辞终与道相妨。
<br>吾心本自同天地，俗学何知溺秕糠？
<br>已与儿曹相约定，勿为无益费年光。
<br>
<br>老学庵北窗杂书
<br>
<br>本慕修真谢俗尘，中年蹭蹬作诗人。
<br>即今恨养金丹晚，且向江湖把钓缗。
<br>
<br>老学庵北窗杂书
<br>
<br>偶住人间遂许时，残骸自笑尚支持。
<br>直须消破黄齑尽，始是浮生结局时。
<br>
<br>老学庵北窗杂书
<br>
<br>茅斋遥夜养心君，静处工夫自策勋。
<br>正喜残香伴幽独，鸦鸣窗白又纷纷。
<br>
<br>老学庵北窗杂书
<br>
<br>小龙团与长鹰爪，桑苎玉川俱未知。
<br>自置风炉北窗下，勒回睡思赋新诗。
<br>
<br>老学庵北窗杂书
<br>
<br>定交鱼鸟欲忘形，独岸纶巾坐草亭。
<br>不恨囊中无赤仄，且欣案上有黄庭。
<br>
<br>老学庵北窗杂书
<br>
<br>松棚接屋得阴多，石径生苔奈滑何！
<br>尽道疏篱宜细雨，晴时最好晒渔蓑。
<br>
<br>老学庵北窗杂书
<br>
<br>龟常曳尾岂非乐？鹤已锻翎徒自伤。
<br>造物今知不负汝，北窗夜雨默焚香。
<br>
<br>老学庵北作假山既成即雨弥月不止
<br>
<br>古者封禅岁，乾封辄枯旱；
<br>不言绝民食，徒欲晒日观。
<br>我今作小山，才及仞有半，
<br>下瀦数斗水，草木稍葱蒨。
<br>蕞尔何足言，造物亦幽赞。
<br>冥冥一月雨，阴翳迷昏旦。
<br>芳草争抽萌，珍木亦擢干。
<br>龟鱼出复没，鸟雀聚仍散。
<br>彼天初何私，遗我耳目玩，
<br>遂令闾巷间，日厌鹁鸪唤。
<br>淖深樵苏绝，有米不能爨。
<br>为小乃害大，未可以理断。
<br>忧惧塞胸中，当食屡兴叹。
<br>培塿固易平，荷锸媿吾懦。
<br>
<br>老学庵井
<br>
<br>老学庵北井，六月寒如冰，
<br>大旱不涸雨不增，凛如人以常德称。
<br>日济千人不骄矜，置而不汲渠自澄。
<br>辘轳三丈青丝绳，对之已足凉肺膺。
<br>使我终日卧曲肱，顾谓此井真良朋。
<br>荡除炎歊却尘垢，宜有鬼神来护守。
<br>鸣呼！泾水一石泥数斗，
<br>正使逢时亦何有！
<br>
<br>老学庵夜兴
<br>
<br>冷卧空斋枕曲肱，饥鹰惊起发鬅鬙。
<br>烟霞华岳逃名客，风雪庐山入定僧。
<br>槲叶蔽身胜衣帛，金丹照室不燃灯。
<br>秃翁自笑无名字，聊向江湖袭旧称。
<br>
<br>老学庵自规
<br>
<br>尧德被四表，其本在身修。
<br>江河水稽天，发源乃涓流。
<br>人忍於搏虱，习熟且解牛。
<br>象箸与玉杯，漆器实其由。
<br>斯须失兢畏，恶名溢九州。
<br>始乎为善士，终可蹈轲丘。
<br>孰置汝太山？孰挤汝污沟？
<br>降福孰汝私？得祸孰汝雠？
<br>圣狂在一念，祸福皆自求。
<br>易箦汝所知，垂死勿惰偷。
<br>
<br>雷
<br>
<br>君不见，冬月雷，
<br>深藏九地底，寂默如寒灰。
<br>纷纷槁叶木尽脱，蠢蠢蛰户虫争坯。
<br>坚冰积雪一朝尽，风摇天边斗柄回。
<br>雷声却擘九地出，殷殷似挟春俱来。
<br>鱼龙振鳍熟睡醒，桃李一笑韶颜开。
<br>候耕老农喜欲舞，掀泥百草知谁催。
<br>惟嗟妇女不解事，深屋揜耳藏婴孩。
<br>吾闻阴阳有常数，非时动静皆为菑。
<br>无人为报阿香道，时来何至劳卿推。
<br>
<br>雷雨
<br>
<br>云昏失南山，雷过撼北户。
<br>天其哀此民，畀以三日雨。
<br>未言高下足，十已得四五。
<br>雨势殊未已，喜色遍农圃。
<br>稽手谒龙公，愿言终有秋。
<br>民饥不敢辞，惧贻明主忧。
<br>
<br>羸疾
<br>
<br>羸疾止还作，已过秋暮时。
<br>但当名百药，那更谒三医？
<br>强饭幸如昨，清游元有期。
<br>新霜宜野店，行矣不须疑。
<br>
<br>羸老
<br>
<br>羸老幸未死，敢嗟生理微。
<br>牛闲牧童卧，犬吠市船归。
<br>月落见收纲，灯青闻踏机。
<br>时时语邻里，井臼幸相依。
<br>
<br>羸卧
<br>
<br>羸卧将如老景何，小园风月且婆娑。
<br>茶因春困论交密，酒为家贫作态多。
<br>马上元无听鸡句，原头那有饭牛歌？
<br>自怜远屏犹多事，卖药归来买钓蓑。
<br>
<br>耒阳令曾君寄禾谱农器谱二书求诗
<br>
<br>欧阳公谱西都花，蔡公亦记北苑茶，
<br>农功最大置不录，如弃六艺崇百家。
<br>曾侯奋笔谱多稼，儋州读罢深咨嗟。
<br>一篇秧马传海内，农器名数方萌芽。
<br>令君继之笔何健，古今一一辨等差。
<br>我今八十归抱耒，两编入手喜莫涯。
<br>神农之学未可废，坐使末俗惭浮华。
<br>
<br>累日多事不复能观书感叹作此诗
<br>
<br>我生无他长，所得静而简。
<br>出仕三十年，不殖一金产。
<br>四方到为家，所向不容拣。
<br>南游极巨海，西戍掠危栈。
<br>为州亦何好，且复占仕版。
<br>俸不给淖糜，况敢事酒琖。
<br>振兴坐堂上，符檄高＊嵼。
<br>藏书三万轴，一字不到眼。
<br>胸中积磊块，叹息谁为铲。
<br>浮生固如此，正可付一莞。
<br>
<br>累日倦甚不能觞客睡起戏作
<br>
<br>粉闇红荐樽俎薄，不如止酒得安眠。
<br>无心已破浮生梦，有力聊轻造化权。
<br>脱发满梳真老矣，断香萦几故翛然。
<br>晚知古佛中边语，正合蒙庄内外篇。
<br>
<br>累日浓云作雪不成遂有春意
<br>
<br>酿雪经旬竟不成，一霜却作十分晴。
<br>云归岫穴千峰立，暖入郊原万耦耕。
<br>菖叶离离丰岁候，梅花眷眷故人情。
<br>道傍孤店新醅熟，已有幽禽一两声。
<br>
<br>累日文符沓至怅然有感
<br>
<br>豪气人言苦不除，固应屏迹向江湖。
<br>封侯万里独心在，餬口四方何事无？
<br>薄俗更堪开眼看，老翁宁办折腰趋？
<br>鼠肝虫臂今无择，付与乾坤造化炉。
<br>
<br>累日文符沓至怅然有感
<br>
<br>白首逢人只累欷，今虽未是昨真非。
<br>文章才尽欲焚稿，仕宦兴阑当拂衣。
<br>浪出自应为後戒，放言那计堕危机。
<br>辽天华表苍茫里，千载何人识令威？
<br>
<br>累日文符沓至怅然有感
<br>
<br>三十年为一世人，孤城梦断洛阳尘。
<br>强颜嬾复看人面，何地真堪著此身。
<br>白骨久埋金谷友，黄花尚醉葛天民。
<br>严光钓濑虽亡恙，除却江山万事新。
<br>
<br>累日无酒亦不肉食戏作此诗
<br>
<br>小筑精庐剡曲傍，枵然蝉腹与龟肠。
<br>酒钱觅处无司业，斋日多来似太常。
<br>云碓旋舂菰米滑，风炉亲候药苗香。
<br>明年更入南山去，要试囊中服玉方。
<br>
<br>梨花
<br>
<br>开向春残不恨迟，绿杨窣地最相宜。
<br>征西幕府煎茶地，一幅边鸾画折枝。
<br>
<br>梨花
<br>
<br>粉淡香清自一家，未容桃李占年华。
<br>常思南郑清明路，醉袖迎风雪一杈。
<br>
<br>梨花
<br>
<br>嘉陵江色嫩如蓝，凤集山光照马衔。
<br>杨柳梨花迎客处，至今时梦到城南。
<br>
<br>离成都後却寄公寿子友德称
<br>
<br>萧条常闭爵罗门，点检朋侪几个存？
<br>吾道将为天下裂，此心难与俗人言。
<br>逢时尚可还三代，掩卷何由作九原。
<br>寄语龟城旧交道，新凉殊忆共清尊。
<br>
<br>离堆伏龙祠观孙太古画英惠王像
<br>
<br>岷山导江书禹贡，江流蹴山山为动。
<br>呜呼秦守信豪杰，千年遗迹人犹诵。
<br>决江一支溉数州，至今禾黍连云种。
<br>孙翁下笔开生面，岌嶪高冠摩屋栋。
<br>徙木遗风虽峭刻，取材尚足当世用。
<br>寥寥後世岂乏人，尺寸未施谗已众。
<br>要官无责空赋禄，轩盖传呼真一哄。
<br>奇勋伟绩旷世无，仁人志士临风恸。
<br>我游故祠九顿首，夜遇神君了非梦。
<br>披云激电从天来，赤手骑鲸不施鞚。
<br>
<br>离家示妻子
<br>
<br>明日当北征，竟夕起复眠。
<br>悲虫号我傍，青灯照我前。
<br>妇忧衣裳薄，纫线重敷绵。
<br>儿为检药笼，桂姜手炮煎。
<br>墩堠默可数，一念已酸然。
<br>使忧能伤人，我得复长年？
<br>同生天壤间，人谁无一廛？
<br>伤哉狎何辜，皇皇长可怜。
<br>破屋不得住，风雨走道边。
<br>呼天得闻否？赋与何其偏！
<br>
<br>离嘉州宿平羌
<br>
<br>初挈囊衣宿水村，萧然一扫旧巢痕。
<br>本来信手忘工拙，却为无心少怨恩。
<br>自笑远游谙马上，已营小筑老云根。
<br>淡烟疏雨平羌路，便恐从今入梦魂。
<br>
<br>李允蹈判院送酒四斗予答书乃误以为二斗作小诗识媿
<br>
<br>冷官谁顾雀罗门？一纸惟君肯见存。
<br>堪笑放翁昏至此，乘壶误写作朋樽。
<br>
<br>鲤鱼行
<br>
<br>鲤鱼财三尺，浅水不覆脊；
<br>虽怀江湖乐，已叹刀几赤。
<br>长鲸之长几千丈，雪蹴山倾万重浪，
<br>纵游不厌沧海宽，一跃已在青天上。
<br>身世局促古所哀，噞喁贪饵胡为哉？
<br>人间沟渎莫更顾，夜半变化乘风雷。
<br>
<br>力耕
<br>
<br>力耕岁有一囷米，残俸月无三万钱。
<br>莫怪穷空心不动，正缘愚拙气差全。
<br>学经亹亹悬车後，秉礼拳拳易箦前。
<br>犹恨未能忘笔砚，小儿收拾又成编。
<br>
<br>立春
<br>
<br>采花枝上宝旛新，看遍秦山楚水春。
<br>村舍不知时节换，傍檐百舌苦撩人。
<br>
<br>立春
<br>
<br>绍熙又见四番春，春日春盘节物新。
<br>独酌三杯愁对影，例添一岁老催人。
<br>菊芽冒土如争出，柳色摇村已渐匀。
<br>身是兰亭山下客，未容逸少擅清真。
<br>
<br>立春初春出游戏作
<br>
<br>鬓毛萧飒寸心灰，生怕新年节物催。
<br>幸是身闲朝睡美，忽闻鼓吹打春回。
<br>绿窗百舌唤春眠，问柳寻花意已便。
<br>京洛化衣无梦去，邯郸观伎有诗传。
<br>铜壶阁下闲欹帽，石镜坊前戏坠鞭。
<br>酒隐人间君勿诮，定胜山泽作臞僊。
<br>
<br>
<br>立春後三日作
<br>
<br>拂面毵毵巷柳黄，穿帘细细野梅香。
<br>春回江表常年早，日向山中特地长。
<br>千古事终输钓艇，一毫忧不到禅房。
<br>绿尊掩罢惟须睡，高枕看人举世忙。
<br>
<br>立春後十二日命驾至郊外戏书触目
<br>
<br>身兼老病常归卧，天半阴晴偶出游。
<br>鹦鹉碧笼当户外，秋千画柱出墙头。
<br>年华冉冉飞双翼，梦境悠悠寄一沤。
<br>旅食都门那可久，少留应为赋春愁。
<br>
<br>立春後十二日命驾至郊外戏书触目
<br>
<br>宫云缥渺漏声迟，梦里华胥却自疑。
<br>春浅风光先盎盎，时平节物共熙熙。
<br>画帘不卷闻人语，玉勒徐行避酒旗。
<br>阅尽辈流身独健，怳如随计入都时。
<br>
<br>立春後十二日命驾至郊外戏书触目
<br>
<br>丹成不服怕升天，岂料乘风到日边。
<br>九陌楼台牛细霭，万家弦管送流年。
<br>香车宝马沿湖路，绣幙金罍出郭船。
<br>折简亦思招客醉，不堪春困又成眠。
<br>
<br>立春後作
<br>
<br>春不遗穷僻，天如念寂寥。
<br>鸟鸣知节换，池溜觉冰消。
<br>冷饼供新荠，轻裘换故貂。
<br>丰年无疾苦，邻曲递相招。
<br>
<br>立春前後连日风雨
<br>
<br>河岸春生绿，斋扉雨送昏。
<br>手钞书半淡，巾漉酒微浑。
<br>饼饵连春日，歌呼近上元。
<br>所嗟今夕梦，不在石帆村。
<br>
<br>立春前七日闻有预作春盘邀客者戏作
<br>
<br>蓼芽蔬甲簇青红，盘箸纷纷笑语中。
<br>一饼不分空恨望，暮年知有几春风？
<br>
<br>立春前三日作
<br>
<br>春近寒尤苦，先生不下堂。
<br>乌皮蒙燕几，白拂挂禅床。
<br>书架斜斜设，梅花细细香。
<br>悠然睡还起，已觉日微长。
<br>
<br>立春前四日谢雪方拜天庆庭中雪复作
<br>
<br>佩玉珊珊谒众真，竟烦一雪慰疲民。
<br>未看舞鹤随飞盖，先喜飘花集拜茵。
<br>耕垄土膏千耦出，市楼酒贱万家春。
<br>使君老去悲才尽，诗句难追节物新。
<br>
<br>立春前一日作
<br>
<br>开年化日己舒长，渐见风和乌变吭。
<br>冒土萓芽抽嫩绿，拂桥柳色弄轻黄。
<br>重温寿酒屠苏酽，探借春盘饼饵香。
<br>不入城门今几岁，遥知车马正匆忙。
<br>
<br>立春日
<br>
<br>日出风和宿醉醒，山家乐事满余龄。
<br>年丰腊雪经三白，地暖春郊已遍青。
<br>菜细簇花宜薄饼，酒香浮螘泻长瓶。
<br>湖村好景吟难尽，乞与侯家作画屏。
<br>
<br>立春日
<br>
<br>江花江水每年同，春日春盘放手空。
<br>天地无私生万物，山林有处著衰翁。
<br>牛趋死地身无罪，梅发京华信不通。
<br>数片飞飞犹腊雪，村邻相唤贺年豊。
<br>
<br>立春日送客郊外
<br>
<br>短鬓那禁岁月催，胜边花底又春回。
<br>雪消渐暖青鸳日，冰解初横玉监梅。
<br>江驿轩窗临古道，市楼弦管卖新醅。
<br>自怜病守无欢意，一笑常因送客来。
<br>
<br>立冬日作
<br>
<br>室小财容膝，墙低仅及肩。
<br>方过授衣月，又遇始裘天。
<br>寸积篝炉炭，铢称布被绵。
<br>平生师陋巷，随处一欣然。
<br>
<br>立秋后十日风雨凄冷独居有感
<br>
<br>急雨鸣瓦沟，尖风入窗罅。
<br>纱笼耿青灯，寂寂新秋夜。
<br>谁言簿领中，乃复有此暇。
<br>稍翻书册读，已念灰火跨。
<br>那知是羁客，恍若在家舍。
<br>睡晚且熟眠，洗沐官有假。
<br>
<br>立秋後四日雨
<br>
<br>天为新秋故作凉，海风吹雨入虚堂。
<br>凉生庭树阴阴绿，润袭篝衣浥浥香。
<br>杯泛鹅儿供小啜，碓舂云子喜新尝。
<br>一年又见星桥近，未信仙家日月长。
<br>
<br>立秋後作
<br>
<br>宋玉悲秋千载後，诗人例有早秋诗。
<br>老夫自笑心如石，三日秋风漫不知。
<br>
<br>立秋前九日大雨凉甚
<br>
<br>天暑正三伏，雨来俄九秋。
<br>寒声入檐户，爽气袭巾褠。
<br>山色凝深黛，溪流战怒蚪。
<br>身轻更何苦，处处可闲游。
<br>
<br>立秋前九日大雨凉甚
<br>
<br>雨暗初疑暮，云开已变秋。
<br>有风生枕簟，无汗渍衣?。
<br>漉酒尝浮螘，题诗走黑蚪。
<br>呼儿治书笈，吾欲剡中游。
<br>
<br>立秋前三日夜坐庭中偶赋
<br>
<br>绛阙清都侍宴还，天风摇佩夜珊珊。
<br>月轮桂满蟾初冷，星渚桥空鹊尚闲。
<br>一鹤每临云雨上，几人虚老市朝间，
<br>试将绿发窥清镜，未愧僊姝玉链颜。
<br>
<br>立秋前四日夜泛舟至跨湖桥
<br>
<br>短楫追凉十里来，夜深却御便风回。
<br>离离蒲叶先秋老，嫋嫋苹花带露开。
<br>陌上歌呼簪稻穗，桥边灯火卖官醅。
<br>时平乐事知何限，未叹流年两鬓催。
<br>
<br>立秋前一夕作
<br>
<br>萤度梧楸径，鸟鸣蒲苇洲。
<br>宁知八十老，又见一年秋。
<br>贺监称狂客，刘伶赠醉侯。
<br>吾身会兼此，已矣尚何求！
<br>
<br>立夏
<br>
<br>赤帜插城扉，东君整驾归。
<br>泥新巢燕闹，花尽蜜蜂稀。
<br>槐柳阴初密，帘栊暑尚微。
<br>日斜汤沐罢，熟练试单衣。
<br>
<br>立夏前二日作
<br>
<br>晨起披衣出草堂，轩窗已自喜微凉。
<br>余春只有二三日，烂醉恨无千百场。
<br>芳草自随征路远，游丝不及客愁长。
<br>残红一片无寻处，分付年华与蜜房。
<br>
<br>吏责
<br>
<br>吏责何时得暂停，年来减尽鬓边青。
<br>高谈正乐催迎客，美睡方酣报掣铃。
<br>安得云山长在眼，便从樵牧与忘形。
<br>诗成不用频怊怅，自古笼禽例翦翎。
<br>
<br>荔枝楼小酌
<br>
<br>碧瓦朱栏已半摧，强呼歌舞试樽罍。
<br>邦人莫讶心情嬾，新出莺花海里来。
<br>
<br>荔枝楼小酌
<br>
<br>病与愁兼怯酒船，巴歌闻罢更凄然。
<br>此身未死长为客，回首夔州又二年。
<br>
<br>荔子绝句
<br>
<br>驿骑星驰亦快哉！筠笼露湿手亲开。
<br>不应相与无平素，曾忝戎州刺史来。
<br>
<br>荔子绝句
<br>
<br>放翁游蜀十年回，病眼茫茫每嬾开。
<br>怪底酒边光景别，方红江绿一时来。
<br>
<br>连日暴下薾然不支戏作
<br>
<br>老子心如行脚僧，秋风久已办行縢。
<br>纸衾夜夜江湖梦，小复迟留待判惩。
<br>
<br>连日大寒夜坐复苦饥戏作短歌
<br>
<br>翁饥不能具小餐，儿冻何由成复褌？
<br>藏书充栋读至老，固愿少出苏黎元。
<br>念当万事度可否，肯使一恨弥乾坤。
<br>古来贤达多晚谬，千载遗笑绮与园。
<br>老翁肝心等铁石，他年骨朽此固存。
<br>村沽虽薄亦取醉，起看江月倾金盆。
<br>
<br>连日大雨门外湖水渺然
<br>
<br>趁朝把笏著乌鞞，不似归来买短蓑。
<br>尚鄙朱公养鱼术，肯为甯戚饭牛歌？
<br>逢时有命求何益？触事无心得最多。
<br>乐处却嫌儿辈觉，出门十步即烟波。
<br>
<br>连日得雨凉甚有作
<br>
<br>九渊龙起跨苍茫，聊为西州洗亢阳。
<br>晓看空蒙知岁稔，夜闻点滴觉心凉。
<br>纱幮不下蚊蝇静，焙火微温书画香。
<br>睡足何须云梦泽，如雷鼻息撼邻墙。
<br>
<br>连日风雨寒甚夜忽大风明旦遂晴
<br>
<br>万里浮云一扫空，碧天无际日曈曨。
<br>欢声四起春风里，恰似祥符景德中
<br>
<br>连日扶病领客殆不能支枕上怀故山偶成
<br>
<br>已强迂疏假印章，更扶衰病主杯觞。
<br>功名已判初心负，豪侠都无故态狂。
<br>静觉此身犹外物，嬾思与世永相忘。
<br>清泉白石生来事，曲几明窗味最长。
<br>
<br>连日往来湖山间颇乐即席有作
<br>
<br>晚春光景亦佳哉！野老苍颜一笑开。
<br>莫问此生犹几屐，但知相遇且衔杯。
<br>偶携儿女祈蚕去，又逐乡邻赛麦回。
<br>不信年华如转毂，城头君听角声哀。
<br>
<br>连日有雪意戏书
<br>
<br>壮岁羁游半九州，即今憔悴老菟裘。
<br>狂心那复缴鸿鹄，世事已如风马牛。
<br>雪作未成增惨澹，叶飞欲尽更飕飀。
<br>聊将袖里平戎事，判断千岩万壑秋。
<br>
<br>连日云兴气浊雨意欲成西南风辄大作比夜月明如昼
<br>
<br>鸠自呼鸣蚓自歌，何时甘澍一滂沱？
<br>封姨漫妒阳台梦，却付长空与素娥。
<br>
<br>连日至梅僊坞及花泾观桃花抵暮乃归
<br>
<br>千载桃源信不通，镜湖西坞擅春风。
<br>舟行十里画屏上，身在西山红雨中。
<br>俗事挽人常故故，夕阳归棹莫匆匆。
<br>豪华无复当年乐，烂醉狂歌亦足雄。
<br>
<br>连日治圃至山亭又作五字
<br>
<br>薙圃课僮奴，争前不待呼。
<br>水泉经雨壮，蓁莽得霜枯。
<br>高树鸣双鹊，清池下两凫。
<br>暮年惟乐此，余念一毫无。
<br>
<br>连日治圃至山亭又作五字
<br>
<br>富贵寻常事，天奚独汝悭？
<br>十分教嬾拙，百倍与清闲。
<br>放鹤云千顷，钓鱼溪一湾。
<br>此诗虽信笔，它日不须删。
<br>
<br>连日治圃至山亭又作五字
<br>
<br>好竹千竿翠，新泉一勺冰。
<br>残芜衬落日，老木上寒藤。
<br>细磴欹难过，危栏曲可凭。
<br>归时忽已暮，点点数渔灯。
<br>
<br>连日治圃至山亭又作五字
<br>
<br>门开度略彴，路尽上坡陀。
<br>农隙闲耕犊，樵归起醉歌。
<br>青烟舞鸾凤，白石伏鼋鼍。
<br>剩有筇枝兴，穷冬气已和。
<br>
<br>连日作阴颇有雨雪意
<br>
<br>十分历日过八九，徂岁迫人殊可惊。
<br>霜木萧萧临古道，雪云惨惨冒高城。
<br>山头噤雀无生意，水面饥鸢有堕声。
<br>剩压新醅供旨蓄，从今次第问春耕。
<br>
<br>连日作雨苦热
<br>
<br>天地一气尔，阴阳司阖开，
<br>郁蒸以为雨，回薄以为雷。
<br>久郁无所泄，造化安在哉？
<br>衣其欲雨时，虽天不能回。
<br>此岂降自天，其实有自来。
<br>所以屈宋辈，千载有余哀。
<br>
<br>连夕熟睡戏书
<br>
<br>投帻尘机息，捐书困味长。
<br>早眠犹有日，晚起已无霜。
<br>蝶入三更枕，龟榰八尺床。
<br>昏昏君莫笑，差胜醉为乡。
<br>
<br>连阴欲雪排闷
<br>
<br>先生经旬甑生麈，藜羹不污白毛巾。
<br>鲁连敢谓天下士，摩诘要是山中人。
<br>溪从滩瘦愈刻厉，山自木落增嶙峋。
<br>云重惟愁雪欲作，梅花忽报一枝春。
<br>
<br>涟漪亭赏梅
<br>
<br>判为梅花倒玉卮，故人幽梦忆疏篱。
<br>写真妙绝横窗影，彻骨清寒蘸水枝。
<br>苦节雪中逢汉使，高标泽畔见湘累。
<br>诗成怯为花拈出，万斛尘襟我自知。
<br>
<br>练塘
<br>
<br>微风吹颊酒初醒，落日舟横杜若汀。
<br>水秀山明何所似，玉人临镜晕螺青。
<br>
<br>凉州行
<br>
<br>凉州四面皆沙碛，风吹沙平马无迹。
<br>东门供张接中使，万里来宣布袄敕。
<br>敕中墨色如未乾，君王心念儿郎寒。
<br>当街谢恩拜舞罢，万岁声上黄云端。
<br>安西北庭皆郡县，四夷朝贡无征战。
<br>旧时胡虏陷关中，五丈原头作边面。
<br>
<br>两京
<br>
<br>两京烟柳厌胡尘，又见淳熙十四春。
<br>薄命邅回犹许国，孤忠恳款欲忘身。
<br>苏君落魄黄金尽，褚令悲伤白发新。
<br>曾向延和随仗入，至今殿槛梦嶙峋。
<br>
<br>两日寒雨作雪不成夜忽大雨遂晴
<br>
<br>折木翻涛一夜风，浮云吹尽日行空。
<br>天公岂是真悭雪，三白留来付腊中。
<br>
<br>两日意殊不怿作短歌自遣
<br>
<br>一月得笑才四五，十事败意常八九。
<br>国中谩说无双士，天下元无第一手。
<br>平生爱酒恨小户，半世为文真弊帚。
<br>劫灰处处吊兴亡，宿草年年哭交友。
<br>君看丈夫得意时，大冠如箕印如斗；
<br>一朝弃去岂复论，衣破何妨露双肘。
<br>有时采药二室间，亦或钓鱼五湖口。
<br>死来万古一熟眠，安用虚名传不朽！
<br>
<br>两蜀故人寄余阆中左绵题名石刻来皆二十余年矣怅然有感
<br>
<br>忆过西州乐饮时，百车载酒万花围。
<br>只言身外皆余事，岂信人间有骇机。
<br>雪鬓已成新梦境，缁尘空化旧征衣。
<br>早知一笑难如此，剩判年光醉不归。
<br>
<br>两翁歌
<br>
<br>君不见塞上失马翁，马去安知不为福；
<br>又不见新丰折臂翁，臂废身全老乡国。
<br>陆翁多难类两翁，著书满屋身愈穷。
<br>十年力耕遇水旱，老不能耕年始丰。
<br>人言翁穷可闵笑，霍食鹑衣天所料。
<br>翁方自谓实幸民，对人抱膝惟清啸。
<br>即今群公佐明主，长剑拄颐来接武。
<br>向非老病又不才，纵欲归休宁见许？
<br>
<br>两雁
<br>
<br>两雁东西来，合群以南翔。
<br>镜湖接天台，海阔天茫茫。
<br>冥飞远矰弋，长路谙冰霜。
<br>君看此气象，岂复谋稻粱。
<br>正尔下杜陵，已复掠潇湘。
<br>超遥万里程，燕雀安能量！
<br>
<br>两獐
<br>
<br>吾园畜两獐，善惊未易驯。
<br>及今才几时，弭耳常依人。
<br>饥食园中草，渴饮沟涧滨。
<br>时时辍余粮，亦未耗吾囷。
<br>吏或无佳政，盗贼起齐民。
<br>孰能抚以德，坐还三代醇。
<br>
<br>蓼花
<br>
<br>十年诗酒客刀洲，每为名花秉烛游。
<br>老作渔翁犹喜事，数枝红蓼醉清秋。
<br>
<br>猎罢夜饮示独孤生
<br>
<br>客途孤愤只君知，不作儿曹怨别离。
<br>报国虽思包马革，爱身未忍价羊皮。
<br>呼鹰小猎新霜後，弹剑长歌夜雨时。
<br>感慨却愁伤壮志，倒瓶浊酒洗余悲。
<br>
<br>猎罢夜饮示独孤生
<br>
<br>关辅何时一战收，蜀郊且复猎清秋。
<br>洗空狡穴银头鹘，突过重城玉腕骝。
<br>贼势已衰真大庆，士心未振尚私忧。
<br>一樽共讲平戎策，勿为飞鸢念少游。
<br>
<br>猎罢夜饮示独孤生
<br>
<br>白袍如雪宝刀横，醉上银鞍身更轻。
<br>帖草角鹰掀兔窟，凭风羽箭作鸱鸣。
<br>关河可使成南北？豪杰谁堪共死生。
<br>欲疏万言投魏阙，灯前揽笔涕先倾。
<br>
<br>
<br>
<br>
<br>邻曲 
<br>浊酒聚邻曲，偶来非宿期。
<br>拭盘堆连展，洗酺煮黎祁。
<br>乌牸将新犊，青桑长嫩枝。
<br>丰年多乐事，相劝且伸眉。
<br>
<br>邻曲相过
<br>
<br>邻曲集山家，相看一笑哗。
<br>扶行足踸踔，半落齿槎牙。
<br>农圃乖生理，风霜感茂华。
<br>老来情话少，更尽此瓯茶。
<br>
<br>邻曲小饮
<br>
<br>早稻喜登场，相呼集野堂。
<br>迎霜新兔美，近社浊醪香。
<br>茆屋滴残雨，竹篱围夕阳。
<br>新丰不须作，真个是吾乡。
<br>
<br>邻曲有未饭被追入郭者悯然有作
<br>
<br>舂得香膻摘绿葵，县符急急不容炊。
<br>君王日御金华殿，谁诵周家七月诗？
<br>
<br>邻人送菰菜
<br>
<br>张苍饮乳元难学，绮季餐芝未免饥。
<br>稻饭似珠菰似玉，老农此味有谁知？
<br>
<br>邻山县道上作
<br>
<br>微雨晴时出驿门，乱莺啼处过江村。
<br>挽花醉袖沾余馥，迎日征鞍借小温。
<br>客路一身真吊影，故园万里欲招魂。
<br>鬓毛无色心犹壮，藉草悲歌对酒尊。
<br>
<br>邻水延福寺早行
<br>
<br>化蝶方酣枕，闻鸡又著鞭。
<br>乱山徐吐日，积水远生烟。
<br>淹泊真衰矣，登临独惘然。
<br>桃花应笑客，无酒到愁边。
<br>
<br>邻饷
<br>
<br>结队同秋获，连穑听夜舂。
<br>薄持聊共饱，热啜却烦供。
<br>炊玉吴粳美，浮蛆社酒浓。
<br>时平多乐事，莫厌数从容。
<br>
<br>林间书意
<br>
<br>三三两两市船回，水际柴门尚未开。
<br>垂绿笋梢风正恶，弄黄梅子雨初来。
<br>红螺杯小倾花露，紫玉池深贮麝煤。
<br>领取林间闲富贵，向来误计伴邹枚。
<br>
<br>林间书意
<br>
<br>小山草木一窗秋，团扇江山万里愁。
<br>不读狐书真僻学，未登鬼籙且闲游。
<br>少随官牒嗟无策，晚脱朝衫喜自由。
<br>半岭啸声惊阮籍，要知天下有高流。
<br>
<br>林居秋日
<br>
<br>桔槔引水遶荒畦，病卧蜗庐不厌低。
<br>小聚数家秋霭里，平波千顷夕阳西。
<br>亭皋草木犹葱蒨，天上风云已惨凄。
<br>逋负如山炊米尽，终年枉是把鉏犁。
<br>
<br>林亭书事
<br>
<br>吏退林亭夏日长，乌纱白紵自生凉。
<br>遶檐密叶帷三面，覆水青萍锦一方。
<br>约束蛮僮收药富，催呼稚子晒书忙。
<br>平日幽事还拈起，未觉巴山异故乡。
<br>
<br>林亭书事
<br>
<br>期会文书日日忙，偷闲聊得卧方床。
<br>花藏密叶多时在，风度疏帘特地凉。
<br>野艇空怀菱蔓滑，冰盆谁弄藕丝长？
<br>角声唤觉东归梦，十里平湖一草堂。
<br>
<br>临安春雨初霁
<br>
<br>世味年来薄似纱，谁令骑马客京华。
<br>小楼一夜听春雨，深巷明朝卖杏花。
<br>矮纸斜行闲作草，晴窗细乳戏分茶。
<br>素衣莫起风尘叹，犹及清明可到家。
<br>
<br>临别成都帐饮万里桥赠谭德称
<br>
<br>成都城南万里桥，芦根苹末风萧萧。
<br>映花碾草钿车小，驻坡蓦涧青骢骄。
<br>入门翠径绝窈窕，临水飞观何迢嶢。
<br>判无功名著不朽，惟仗诗酒宽无聊。
<br>迎霜早已足雉兔，微冷便欲思狐貂。
<br>喜看缕脍映盘箸，恨欠斫蟹加橙椒。
<br>坐中谭侯天下士，龙马毛骨矜超遥。
<br>乌犀白紵谪僊样，但可邂逅不可招。
<br>今年一战馘余子，风送六翮凌青霄。
<br>美人再拜乞利市，醉墨飞落生蛟绡。
<br>我衰於世百无用，十年不趁含元朝。
<br>华缨肯傍萧飒鬓，宝带那束龙锺腰。
<br>祝君好去事明主，日望分喜来渔樵。
<br>游谈引类亦细事，寄酒且解相如消。
<br>
<br>临川绝无佳酒时得一醉戏书
<br>
<br>有酒时剧饮，无酒徒浩歌。
<br>庭花五六株，老子独婆娑。
<br>谁云苦寂寞，在我亦已多。
<br>管弦万二千，一笑谢天魔。
<br>梦作青城去，翠磴扪松萝。
<br>又为平羌游，素月沉烟波。
<br>觉来抚几叹，奈此桎梏何！
<br>流年不贷人，去去如飞梭。
<br>
<br>凌云醉归作
<br>
<br>峨嵋月入平羌水，叹息吾行俄至此。
<br>谪仙一去五百年，至今醉魂呼不起。
<br>玻璃春满琉璃锺，宦情苦薄酒兴浓。
<br>饮如长鲸渴赴海，诗成放笔千觞空。
<br>十年看尽人间事，更觉麴生偏有味。
<br>君不见蒲萄一斗换得西凉州，不如将军告身供一醉。
<br>
<br>陵霄花
<br>
<br>庭中青松四无邻，陵霄百尺依松身，
<br>高花风堕赤玉盏，老蔓烟湿苍龙鳞。
<br>古来豪杰人少知，昂霄耸壑宁自期？
<br>抱才委地固多矣，今我抚事心伤悲！
<br>
<br>菱歌
<br>
<br>海内知心人渐少，眼前败意事常多。
<br>问君底事浑忘却，月下菱舟一曲歌。
<br>
<br>刘道士赠小葫芦
<br>
<br>葫芦虽小藏天地，伴我云云万里身。
<br>收起鬼神窥不见，用时能与物为春。
<br>
<br>刘道士赠小葫芦
<br>
<br>贵人玉带佩金鱼，忧畏何曾顷刻无？
<br>色似栗黄形似茧，恨渠不识小葫芦。
<br>
<br>刘道士赠小葫芦
<br>
<br>短袍楚制未为非，况得药瓢相发挥。
<br>行过山村倾社看，绝胜小剑压戎衣。
<br>
<br>刘道士赠小葫芦
<br>
<br>个中一物著不得，建立森然却有余。
<br>尽底语君君岂信，试来跳入看何如？
<br>
<br>刘郎浦夜赋
<br>
<br>平生远游心，眦睨万里窄。
<br>今年下三巴，放浪浮七泽。
<br>菰蒲无远近，但觉风索索。
<br>浪高星辰湿，天碧河汉白。
<br>十年散醉发，未易著朝帻。
<br>守符倘可乞，来作潇湘客。
<br>
<br>刘太尉挽歌辞
<br>
<br>羌胡忘覆育，师旅备非常。
<br>南服更旄节，中军铸印章。
<br>驰书谕燕赵，开府冠侯王。
<br>赫赫今何在，门庭冷似霜。
<br>
<br>刘太尉挽歌辞
<br>
<br>坚壁临江日，人疑制敌疏。
<br>安知百万虏，锐尽浃旬余。
<br>智出常情表，功如定计初。
<br>云何媢公者，不置箧中书？
<br>
<br>流年
<br>
<br>冉冉流年迫耄期，心情渐减旧儿嬉。
<br>唾壼尘尾已从省，茶灶笔床犹自随。
<br>昨日客招东浦钓，今朝僧约北轩棋。
<br>敢将轻健夸邻里，一笑元知要及时。
<br>
<br>流年
<br>
<br>流年及耄敢前期，浮世如沤只自知。
<br>多贮闲愁持抵酒，剩游好景拟供诗。
<br>海东药到宽衰疾，岷下书稀怆别离。
<br>约束春盘莫草草，又当梅发两京时。
<br>
<br>留樊亭三日王觉民检详日携酒来饮海棠下比去花亦衰矣
<br>
<br>留落犹能领物华，名园又作醉生涯。
<br>何妨海内功名士，共赏人间富贵花。
<br>
<br>留樊亭三日王觉民检详日携酒来饮海棠下比去花亦衰矣
<br>
<br>石卫尉家锦步障，移在樊家园馆中。
<br>醉到花残呼马去，聊将侠气压春风。
<br>
<br>留题云门草堂
<br>
<br>小住初为旬月期，二年留滞未应非。
<br>寻碑野寺云生屦，送客溪桥雪满衣。
<br>亲涤砚池余墨渍，卧看炉面散烟霏。
<br>他年游宦应无此，早买渔蓑未老归。
<br>
<br>柳
<br>
<br>春来无处不春风，偏在湖桥柳色中。
<br>看得浅黄成嫩绿，始知造物有全功。
<br>
<br>柳
<br>
<br>杨柳春风绿万条，凭鞍一望已魂消。
<br>当年凤集城边路，曾爱纤纤拂画桥。
<br>
<br>柳
<br>
<br>西园雨打杏花稀，便面章台事已非。
<br>只恐无情堤上柳，又将风絮送春归。
<br>
<br>柳林酒家小楼
<br>
<br>桃花如烧酒如油，缓辔郊原当出游。
<br>微倦放教成午梦，宿酲留得伴春愁。
<br>远途始悟乾坤大，晚节偏惊岁月遒。
<br>记取清明果州路，半天高柳小青楼。
<br>
<br>柳桥
<br>
<br>村路初晴雪作泥，经旬不到小桥西。
<br>出门顿觉春来早，柳染轻黄已蘸溪。
<br>
<br>柳桥秋夕
<br>
<br>柳疏桥尽见，水落路全通。
<br>衣杵家家月，渔舟浦浦风。
<br>眼明无俗物，步蹇有枯筇。
<br>野逸谁能那？悠然西复东。
<br>
<br>柳桥秋夜
<br>
<br>帝青万里月轮孤，扫尽浮云一点无。
<br>正是吾庐秋好夜，上桥浑不要人扶。
<br>
<br>柳桥晚眺
<br>
<br>小浦闻鱼跃，横林待鹤归。
<br>闲云不成雨，故傍碧山飞。
<br>
<br>六峰项里看采杨梅连日留山中
<br>
<br>绿阴翳翳连山市，丹实累累照路隅。
<br>未爱满盘堆火齐，先惊探颔得骊珠。
<br>斜簪宝髻看游舫，细织筠笼入上都。
<br>醉里自矜豪气在，欲乘风露摘千株。
<br>
<br>六经
<br>
<br>六经圣所传，百代尊元龟；
<br>谆谆布方册，一字不汝欺。
<br>抱书入家塾，自汝儿童时，
<br>老乃幸不验，愚哉死何悲！
<br>
<br>六经
<br>
<br>秦人燔六经，非与经为仇，
<br>方其勇决时，亦为子孙谋。
<br>歛金铸巨人，岂复畏鉏耰？
<br>千载恶名在，尚与黄河流。
<br>
<br>六经示儿子
<br>
<br>六经如日月，万世固长悬。
<br>学不趋卑近，人谁非圣贤？
<br>马能龙作友，蚋乃瓮为天。
<br>我老空追悔，儿无弃壮年。
<br>
<br>六七月之交山中凉甚
<br>
<br>城市方炎热，村墟乃尔凉。
<br>拂窗桐叶下，绕舍稻花香。
<br>独鹤警秋露，双萤明屋梁。
<br>卧闻机妇织，感叹夜初长。
<br>
<br>六日小饮园中光景暄妍红梅已拆恍记在果州时偶得绝句
<br>
<br>轻裘骏马金泉路，默数新春又九年。
<br>风景不殊人自老。忽惊作梦到临川。
<br>
<br>六日云重有雪意独酌
<br>
<br>遍游薮泽一渔舠，尽历风霜只縕袍。
<br>天为念贫偏与健，人因见嬾误称高。
<br>地连海澨涛声近，云冒山椒雪意豪。
<br>偶得名樽当痛饮，凉州那得直蒲萄。
<br>
<br>六十吟
<br>
<br>人生久矣无百年，六十七十已为寿。
<br>嗟予忽忽蹈此境，衰发如蓬面枯瘦。
<br>孤松摧折老涧壑，病马凄凉依栈豆。
<br>尚无筹策活目前，岂有功名付身後。
<br>壁疏风入灯焰摇，地炉火尽寒萧萧。
<br>胸中白虹吐千丈，庭树叶空衣未纩。
<br>
<br>六言
<br>
<br>三巴亦有何好？万里翩然独寻。
<br>本意为君说破，消磨梦境光阴。
<br>
<br>六言
<br>
<br>爱马能成一癖，结髦可忘百忧。
<br>我亦时时自笑，开编万事俱休。
<br>
<br>六言
<br>
<br>满帽秋风入剡，半帆寒日游吴。
<br>问子行装何在，带间笑指葫芦。
<br>
<br>六言
<br>
<br>功名正恐不免，富贵酷非所须。
<br>铁马未平辽碣，钓船且醉江湖。
<br>
<br>六言
<br>
<br>不慕生为柱国，何须死向扬州。
<br>但愿此身无病，天台剡县闲游。
<br>
<br>六言
<br>
<br>遇合生封万户，厄穷不值一钱。
<br>此是由来事尔，正须到处欣然。
<br>
<br>六言
<br>
<br>噉饭一箪不尽，结庐环堵犹宽。
<br>常得奉祠玉局，不须草诏金銮。
<br>
<br>六言
<br>
<br>豪士以妾换马，耕农卖剑买牛。
<br>我看浮名似梦，却贪山水闲游。
<br>
<br>六言
<br>
<br>乌有翁边贳酒，无何乡里寻花。
<br>把定东风一笑，今年别是生涯。
<br>
<br>六言
<br>
<br>乌有翁边贳酒，无何乡里寻花。
<br>把定东风一笑，今年别是生涯。
<br>
<br>六言
<br>
<br>风细飞花相逐，林深啼鸟移时。
<br>客至旋开新茗，僧归未拾残棋。
<br>
<br>六言
<br>
<br>壮岁京华羁旅，暮年湖海清狂。
<br>勿倚新知可乐，笑中白刃如霜。
<br>
<br>六言
<br>
<br>觅饱如筹大事，拥书似堕重围。
<br>误喜敲门客至，出看啄木惊飞。
<br>
<br>六言
<br>
<br>香烟触帘不散，灯焰无风自摇。
<br>独倚蒲团寂寂，忽闻山雨萧萧。
<br>
<br>六言杂兴
<br>
<br>世界庵摩勒果，圣贤优钵昙华。
<br>但解折衷六艺，何须和会三家。
<br>
<br>六言杂兴
<br>
<br>梦里明明周孔，胸中历历唐虞。
<br>欲尽致君事业，先求养气工夫。
<br>
<br>六言杂兴
<br>
<br>语道无如孔孟，佛庄虽似非同。
<br>倘有一人领会，何须客满坐中。
<br>
<br>六言杂兴
<br>
<br>失马讵知非福，亡羊不妨补牢。
<br>病里正须周易，醉中却要离骚。
<br>
<br>六言杂兴
<br>
<br>举足加刘公腹，引手捋孙郎须。
<br>士气日趋委靡，赖有二君扫除。
<br>
<br>六言杂兴
<br>
<br>广平作梅花赋，少陵无海棠诗。
<br>正自一时偶尔，俗人平地生疑。
<br>
<br>六言杂兴
<br>
<br>瘦马羸僮道路，清泉白石山林。
<br>常得有衣换酒，不愁无法烧金。
<br>
<br>六言杂兴
<br>
<br>一夜雨来可怖，五更云散无余。
<br>传舍僧窗虽异，不妨随处观书。
<br>
<br>六言杂兴
<br>
<br>熟读大小止观，精思内外黄庭。
<br>直使超然有得，岂若渊源六经。
<br>
<br>六艺示子聿
<br>
<br>六艺江河万古流，吾徒钻仰死方休。
<br>沛然要似禹行水，卓尔孰如丁解牛？
<br>老惫简编犹自力，夜凉膏火渐当谋。
<br>大门旧业微如绵，赖有吾儿共此忧。
<br>
<br>六月二十六日夜梦赴季长招饮
<br>
<br>少城骏马逐春风，二十年间万事空。
<br>清梦都忘双鬓改，绣筵还喜一尊同。
<br>乌巾掩冉簪花重，羯鼓敲铿列炬红。
<br>安得此欢真入眼，碧油幢拥主人翁？
<br>
<br>六月二十四日夜分梦范至能李知几以尤延之同集江亭诸公请予赋诗记江湖之乐诗成而觉忘数字而已
<br>
<br>露箬霜筠织短篷，飘然来往淡烟中。
<br>偶经菱市寻溪友，却拣苹汀下钓筒。
<br>白菡萏香初过雨，红蜻蜓弱不禁风。
<br>吴中近事君知否？团扇家家画放翁。
<br>
<br>六月二十五日晓出郊
<br>
<br>剑南作客岁再淹，正如病翼遭（米加离）黏。
<br>短衣射虎性所乐，不耐龌龊垂车幨。
<br>今晨偶出得一快，欣然意若脱楚钳。
<br>晓星已疏更磊磊，残月欲尽犹纤纤。
<br>鸡鸣已与夜漏断，鸦起似逐朝阳暹。
<br>扬鞭走马忘老惫，自笑狂疾何由砭。
<br>
<br>六月晦日作
<br>
<br>长夏忽云过，徂年行且休。
<br>川原方渴雨，草木已惊秋。
<br>露蔓晨犹泫，风蝉暮更遒。
<br>明窗对清镜，世事判悠悠。
<br>
<br>六月九日夜步月至朝真观
<br>
<br>朝斗真人有旧祠，追凉老子曳筇枝。
<br>从来步月难为客，此夕听琴合有诗。
<br>竹院沉沉闻漏永，玉绳耿耿看星移。
<br>殷懃更作重来约，迨及冰轮未缺时。
<br>
<br>六月十八日立秋未旦起行山园口占
<br>
<br>北斗离离柄渐西，披衣出户听晨鸡。
<br>岂惟蒲柳先摇落，坐觉风云已惨凄。
<br>断简不妨重料理，清樽随处可提携，
<br>穿林莫惜衣沾露，爽彻灵台胜宝犀。
<br>
<br>六月十七日大暑殆不可过然去伏尽秋初皆不过数日作此自遣
<br>
<br>赫日炎威岂易摧，火云压屋正崔嵬。
<br>嗜眠但喜蕲州簟，畏酒不禁河朔杯。
<br>人望息肩亭午过，天方悔祸素秋来。
<br>细思残暑能多少，夜夜常占斗柄回。
<br>
<br>六月十四日宿东林寺
<br>
<br>看尽江湖千万峰，不嫌云梦芥吾胸。
<br>戏招西塞山前月，来听东林寺里锺。
<br>远客岂知今再到，老僧能记昔相逢。
<br>虚窗熟睡谁惊觉，野碓无人夜自舂。
<br>
<br>六月十四日微雨极凉
<br>
<br>湖上清秋近，斋中白日长。
<br>云来树收影，雨过土生香。
<br>莲小红衣湿，瓜甘碧玉凉。
<br>晚来幽兴极，移榻近方塘。
<br>
<br>六月十夜风月佳甚起坐中庭有作
<br>
<br>曼肤汗雨不胜挥，夜景泠然暂解围。
<br>漱罢寒泉甘齿颊，梦回斜月入窗扉。
<br>荷翻小浦孤萤度，露湿危巢倦鹤归。
<br>我亦驭风思远适，岳阳楼上酹湘妃。
<br>
<br>六月一日晓赋
<br>
<br>视夜明星高，蝉声满庭树。
<br>残骸幸差健，散发穿两屦。
<br>岩扉手自开，曳杖得徐步。
<br>碧瓦浮青烟，圜荷泻残露。
<br>草木无俗姿，鸡犬共幽趣。
<br>儿来问晨炊，一笑挥使去。
<br>
<br>龙洞
<br>
<br>峭崖磨天如立壁，柟根横走松倒植。
<br>呀然一岫惊倒人，空洞坡阤三百尺。
<br>幽阴宜为异物托，角爪痕存犹可识。
<br>想当蟠蛰未奋时，腥风逼人云触石。
<br>一朝偶为旱岁起，卷海作雨飞霹雳。
<br>向来伊吕正如此，莘渭千年有遗迹。
<br>我欲酌酒招蜿蜒，安用辛苦常行天；
<br>太平海内多丰年，归来故祠听管弦。
<br>
<br>龙挂
<br>
<br>成都六月天大风，发屋动地声势雄。
<br>黑云崔嵬行风中，凛如鬼神塞虚空，
<br>霹雳迸火射地红。上帝有命起伏龙，
<br>龙尾不卷曳天东。壮哉雨点车轴同，
<br>山摧江溢路不通，连根拔出千尺松。
<br>未言为人作年丰，伟观一洗芥蔕胸。
<br>
<br>龙湫歌
<br>
<br>环湫巨木老不花，奫沦千尺龙所家。
<br>爪痕入木欲数寸，观者心掉不敢哗。
<br>去年大旱绵千里，禾不立苗麦垂死。
<br>林神社鬼无奈何，老龙欠身徐一起。
<br>隆隆之雷浩浩风，倒卷江水倾虚空。
<br>鳞间出火作飞电，金蛇夜掣屠云中。
<br>明朝父老来赛雨，大巫吹箫小巫舞。
<br>祠门人散月娟娟，龙归抱珠湫底眠。
<br>
<br>龙门洞
<br>
<br>我来香积寺，清晨历龙门。
<br>孤峰撑苍昊，大壑裂厚坤。
<br>古穴吹腥风，峭壁挂爪痕。
<br>水浮石楠花，崖络菖蒲根。
<br>横策意未餍，褰裳探其源。
<br>绝境岂可名，恨我诗语烦。
<br>须臾苍云合，便恐白雨翻。
<br>东走得平野，万里扶桑暾。
<br>
<br>龙眠画马
<br>
<br>国家一从失西陲，年年买马西南夷。
<br>瘴乡所产非权奇，边头岁入几番皮。
<br>崔嵬瘦骨带火印，离立欲不禁风吹。
<br>圉人太仆空列位，龙媒汗血来何时？
<br>李公太平官京师，立仗惯见渥洼姿。
<br>断缣岁久墨色暗，逸气尚若不可羁。
<br>赏奇好古自一癖，感事忧国空余悲。
<br>呜呼，安得毛骨若此三千疋，
<br>衔枚夜度桑乾碛！
<br>
<br>龙瑞
<br>
<br>多年不蹋阳明路，今日重来院院行。
<br>好在千秋冯观主，修廊一见眼偏明。
<br>
<br>龙与寺吊少陵先生寓居
<br>
<br>中原草草失承平，戍火胡尘到两京。
<br>扈跸老臣身万里，天寒来此听江声。
<br>
<br>龙锺
<br>
<br>龙锺一老寄荒村，鼎食山栖久已分。
<br>平日气吞云梦泽，暮年缘在武夷君。
<br>抢榆敢羡垂天翼，倚市从嗤刺绣文。
<br>幸有笔床茶灶在，孤舟更入剡溪云。
<br>
<br>陇头水
<br>
<br>陇头十月天雨霜，壮士夜挽绿沉枪，
<br>卧闻陇水思故乡，三更起坐泪数行。
<br>我语壮士勉自疆；男儿堕地志四方，
<br>裹尸马革固其常，岂若妇女不下堂？
<br>生逢和亲最可伤，岁辇金絮输胡羌。
<br>夜视太白收光芒，报国欲死无战场！
<br>
<br>楼上醉歌
<br>
<br>我游四方不得意，阳狂施药成都市，
<br>大瓢满贮随所求，聊为疲民起憔悴。
<br>瓢空夜静上高楼，买酒卷帘邀月醉。
<br>醉中拂剑光射月，往往悲歌独流涕。
<br>＊却君山湘水平，斫却桂树月更明。
<br>丈夫有志苦难成，修名未立华发生。
<br>
<br>楼上醉书
<br>
<br>丈夫不虚生世间，本意灭虏收河山；
<br>岂知蹭蹬不称意，八年梁益凋朱颜。
<br>三更抚枕忽大叫，梦中夺得松亭关。
<br>中原机会嗟屡失，明日茵席留余潜。
<br>益州官楼酒如海，我来解旗论日买。
<br>酒酣博簺为欢娱，信手枭卢喝成采。
<br>牛背烂烂电目光，狂杀自谓元非狂。
<br>故都九庙臣敢忘？祖宗神灵在帝旁。
<br>
<br>露坐
<br>
<br>残月久方上，幽花时自零。
<br>风枝惊宿鸟，露草湿流萤。
<br>浩气吞云梦，危途塞井陉。
<br>菱歌何处起？及我醉初醒。
<br>
<br>露坐
<br>
<br>五月暑犹薄，中庭试葛衣。
<br>蛙声经雨壮，萤点避风稀。
<br>尘念三生误，归心半世违。
<br>残年端有几，可复负渔矶？
<br>
<br>露坐
<br>
<br>此手乃可怜，经月不把酒；
<br>著书又苦晚，何以图不朽？
<br>空庭坐三更，磊落垂北斗。
<br>向来历关河，万里空回首。
<br>岂知三十年，竟作越中叟！
<br>後生虽满眼，非复旧交友。
<br>形体迫衰谢，妻子亦何有？
<br>怅望怀古人，吞声死农亩。
<br>
<br>露坐
<br>
<br>略彴方塘北，篔簹小堑东。
<br>荷盘倾夕露，芡觜坼秋风。
<br>磔磔禽移树，芒芒月堕空。
<br>诗材随处足，尽付苦吟中。
<br>
<br>露坐
<br>
<br>泠泠野水赴横塘，坐久松风入发凉。
<br>月淡星疏天欲晓，未妨清啸倚胡床。
<br>
<br>露坐
<br>
<br>星稀避月门，河白映天青。
<br>入夜蝉逾急，先秋叶自零。
<br>花枝栖露蝶，帘罅度风萤。
<br>欲唤邻翁坐，渔舟醉不醒。
<br>
<br>露坐
<br>
<br>旋削甘瓜进酒卮，断云漠漠斗离离。
<br>北临积水风来壮，东恨长林月上迟。
<br>秋近不堪闻急杵，夜凉已复怯轻絺。
<br>天孙老抱河梁恨，岂独人生事可悲。
<br>
<br>露坐
<br>
<br>落月无留照，残河亦已倾。
<br>墬枝双鹊袅，黏草一萤明。
<br>暑令忘三伏，凉飕逼五更。
<br>为怜荷泻露，故起绕池行。
<br>
<br>露坐
<br>
<br>岸帻临窗意未便，又拖筇杖出庭前。
<br>清秋欲近露沾草，皎月未升星满天。
<br>过埭船争明旦市，蹋车人废彻宵眠。
<br>齐民一饱勤如许，坐食官仓每惕然！
<br>
<br>露坐小饮
<br>
<br>寂寂柴门闭嬾苔，门前有路走天台。
<br>近秋河汉西南落，欲雨风云东北来。
<br>旋摘甘瓜青带蔓，新篘玉醴冷传杯。
<br>亦知野外无供给，且复相逢笑口开。
<br>
<br>泸州乱
<br>
<br>高寺坡前火照天，南定楼下血成川；
<br>从事横尸太守死，处处巷陌森戈鋋。
<br>此州雄跨西南边，平安烽火夜夜传；
<br>岂知痈疽溃在内，漫倚筑城如铁坚。
<br>从来守边要人望，纵有奸谋气先丧。
<br>即今死者端为谁？姓名至死无人知！
<br>
<br>泸州使君岩在城南一里深三丈有泉出其左音中律吕木龙岩相距亦里许黄太史所尝游憩也
<br>
<br>云间刁斗过边州，沙际丘亭舣客舟。
<br>涨水方忧三峡嶮，短筇犹作两岩游。
<br>蛟龙矫矫拏云起，琴筑泠泠绕榻流。
<br>未死人生谁料得，会来携客试茶瓯。
<br>
<br>鲁墟础
<br>
<br>鲁墟无复坏垣存，偶榜舟来入乱云。
<br>杜曲桑麻犹郁郁，桃源鸡犬亦欣欣。
<br>青围旧墅千峰立，绿引官河一脉分。
<br>我卜数椽差不远，得归何以报吾君？
<br>
<br>鲁墟舟中作
<br>
<br>春浦南来元不到，画桡偶复入鸥群。
<br>人家远火林间见，船底微波枕上闻。
<br>山口正衔初出月，渡头未散欲归云。
<br>锦囊诗草新寥落，得句犹堪寄一欣。
<br>
<br>鹿头关过庞士元庙
<br>
<br>士元死千载，凄恻过遗祠。
<br>海内常难合，天心岂易知。
<br>英雄今古恨，父老岁时思。
<br>苍藓无情极，秋来满断碑。
<br>
<br>碌碌
<br>
<br>碌碌初何取，悠悠信所之。
<br>安贫无鬼笑，守道有天知。
<br>暑服黄缣制，晨飧赤米炊。
<br>今朝潦水退，村路得遨嬉。
<br>
<br>路傍曲
<br>
<br>冷饭杂沙砾，短褐蒙霜露。
<br>黄叶满山邮，行人跨驴去。
<br>
<br>路傍曲
<br>
<br>大道南北出，车轮无停日。
<br>彼岂皆奇才，我独饥至夕。
<br>
<br>路傍曲
<br>
<br>凄凉路傍曲，朱门人不知。
<br>秋街槐叶落，正是断肠时。
<br>
<br>路乾
<br>
<br>日晒霜融步步泥，旬余不到石泉西。
<br>连朝和暖得乾路，唤取邻翁来杖藜。
<br>
<br>鹭
<br>
<br>雪霁春回亦乐哉！棋轩正对小滩开。
<br>翩翩飞鹭真吾友，肯为幽人一再来。
<br>
<br>吕氏子夔郎求诗
<br>
<br>乃祖身兼将相祟，诸孙玉立有家风。
<br>此郎己复麈埃外，它日相期气类中。
<br>行己勤劝须自省，读书亹亹要新功。
<br>果能哮吼如狮子，一瓣香应嗣放翁。
<br>
<br>吕真人赞二首
<br>
<br>一粒之粟，有国有民。
<br>二升之釜，浩渺嶙峋。
<br>我遊巴陵，始識公面。
<br>青蛇鑑，求之不见。
<br>
<br>吕真人赞二首
<br>
<br>天下家家画吕公，衣冠颜鬢了无同。
<br>劝君莫被丹青误，郡有长绳可击风。
<br>
<br>旅次有赠
<br>
<br>黄鹤楼前逢剑客，青衣江口见诗人。
<br>天涯莫起漂零感，物外终为自在身。
<br>卖马求船虽少日，阻风中酒动兼旬。
<br>中原早晚胡尘静，缑月嵩云要卜邻。
<br>
<br>旅舍
<br>
<br>寺钟吹动四山昏，系缆来投江上村。
<br>木落不妨生意足，水归犹有涨痕存。
<br>炉红手暖书差健，鼎沸汤深酒易温。
<br>勿为无年忧寇窃，狺狺小犬护篱门。
<br>
<br>旅舍偶题
<br>
<br>野店山桥策蹇驴，浩然聊喜遂吾初。
<br>童颜几岁已辞镜，胎发今朝还入梳。
<br>小瓮漫营秋社酒，断编闲理小年书。
<br>白云可笑犹多事，常向人间耐卷舒。
<br>
<br>旅食
<br>
<br>霜余汉水浅，野迥朔风寒。
<br>炊黍香浮甑，烹蔬绿映盘。
<br>心安失粗粝，味美出艰难。
<br>惟恨虚捐日，无书得纵观。
<br>
<br>旅思
<br>
<br>百病集残骸，闲游且散懹。
<br>旅装如远役，蔬食似长斋。
<br>买药停山步，求医过县街。
<br>春寒殊未已，闭户夜燃秸。
<br>
<br>旅思
<br>
<br>支遁山前看月门，葛洪井上听松声。
<br>废亭草满青骡健，野店灯残宝剑鸣。
<br>万事竟当归定论，寸心那得媿平生。
<br>悠然酌罢无人语，寄意孤桐一再行。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
