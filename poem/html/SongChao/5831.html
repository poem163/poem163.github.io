<HTML>
<HEAD>
<TITLE>黄庭坚诗全集（三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 黄庭坚诗全集（三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>黄庭坚诗全集（三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5831"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'黄庭坚诗全集（三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[黄庭坚诗全集（三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 古乐府白紵四时歌
<br>
<br>络纬惊秋鸣唧唧，美人停灯中夜织。
<br>回文中有白头吟，人生难得相知心。
<br>少年志愿不成就，故年主人且恩旧。
<br>及河之清八月来，斗酒聊为社公寿。
<br>
<br>古乐府白紵四时歌
<br>
<br>北风降霜松柏雕，天形惨澹光景销。
<br>山河夜半失故处，何地藏舟无动摇。
<br>少年志愿不成就，故年主人且恩旧。
<br>及河之清八月来，斗酒聊为社公寿。
<br>
<br>古诗二首上苏子瞻
<br>
<br>江梅有佳实，托根桃李场。
<br>桃李终不言，朝露借恩光。
<br>孤芳忌皎洁，冰雪空自香。
<br>古来和鼎实，此物升庙廊。
<br>岁月坐成晚，烟雨青已黄。
<br>得升桃李盘，以远初见尝。
<br>终然不可口，掷置官道傍。
<br>但使本根在，弃捐果何伤。
<br>
<br>古诗二首上苏子瞻
<br>
<br>青松出涧壑，十里闻风声。
<br>上有百尺丝，下有千岁苓。
<br>自性得久要，为人制颓龄。
<br>小草有远志，相依在平生。
<br>医和不并世，深根且固蒂。
<br>人言可医国，可用太早计。
<br>小大材则殊，气味固相似。
<br>
<br>古意
<br>
<br>太华峰头玉井莲，开花十丈藕如船。
<br>冷比雪霜甘比蜜，一片入口沉痾痊。
<br>我欲求之不惮远，青壁无路难夤缘。
<br>安得长梯上摘食，下种七泽根株连。
<br>
<br>古意赠郑彦能八音歌
<br>
<br>金欲百链刚，不欲绕指柔。
<br>石羊卧荒草，一世如蜉蝣。
<br>丝成蚕自缚，智成龟自囚。
<br>竹箭天与美，岂愿作嚆矢。
<br>匏枯中笙竽，不用系墙隅。
<br>土偶与木偶，未用相贤愚。
<br>革辙要合道，覆车还不好。
<br>木讷赤子心，百巧令人老。
<br>
<br>古渔父
<br>
<br>穷秋漫漫蒹葭雨，裋褐休休白发翁。
<br>范子归来思狡兔，吕公何意兆非熊。
<br>渔收亥日妻到市，醉卧水痕船信风。
<br>四海租庸人草草，太平长在碧波中。
<br>
<br>故僰道廖君画像赞
<br>
<br>廖君欉遫，卒享五福。
<br>其艰其勤，天畀戬谷。
<br>治生之材，可以治邦。
<br>知子之智，可以使能。
<br>耋老于乡，以福孙曾。
<br>在尔後人，思其艰勤，
<br>思其好贤，维衣食之源。
<br>瞻像思孝，勿堕其教。
<br>
<br>故陈氏画像赞
<br>
<br>女归能妇，义止宜家。
<br>谁其向道，探深见遐。
<br>入古人室，立妙法句。
<br>自履实地，告人悟处。
<br>忽尔心疾，累岁狂痴。
<br>为忘我难，使人厌之。
<br>迨其解化，庄语告戒。
<br>堂堂夫人，凌郑同派。
<br>
<br>故江阳杨君画像赞
<br>
<br>显允临邛，吏师文宗。
<br>能者述之，德宇恢恢。
<br>疏而不失，有物实之。
<br>於义当然，确乎不夺。
<br>强者屈之，爱民如子。
<br>曰予用威，谁其恤之。
<br>图像如生，虽不能言，
<br>谁敢忽之。其事在人，
<br>岁月其逝，勿坠失之。
<br>後有南董，询事考言，
<br>尚其笔之。
<br>
<br>观伯时画马
<br>
<br>仪鸾供帐饕虱行，翰林湿薪爆竹声，
<br>风帘官烛泪纵横。木穿石盘未渠透，
<br>坐窗不遨令人瘦，贫马百藖逢一豆。
<br>眼明见此玉花骢，径思著鞭随诗翁，
<br>城西野桃寻小红。
<br>
<br>观崇德墨竹歌
<br>
<br>夜来北风元自小，何事吹折青琅玕。
<br>数枝洒落高堂上，败叶萧萧烟景寒。
<br>乃是神工妙手欲自试，袭取天巧不作难。
<br>行看叹息手摩拂，落势夭矫墨未乾。
<br>往往尘晦碧纱笼，伊人或用姓名通，
<br>未必全收俊伟功。有能蓺事便白首，
<br>不免身为老画工。岂如崇德君，
<br>学有古人风。挥毫李卫言神笔，
<br>弹琴蔡琰方入室。道韫九岁能论诗，
<br>龙女早年先悟佛。弈棋樵客腐柯还，
<br>吹笙仙子下缑山。更能遇物写形似，
<br>落笔不待施青丹。尤知赏异老苍节，
<br>独与长松凌岁寒。世俗甯知真与伪，
<br>挥霍纷纭鬼神事。黄尘污眼轻白日，
<br>
<br>卷轴无人得觇视。见我好吟爱画胜他人，
<br>直谓子美当前身。赠图索歌追故事，
<br>才薄岂易终斯文。所爱子猷发嘉兴，
<br>不可一日无此君。吾家书斋符青壁，
<br>手种苍琅十数百。一官偶仕叶公城，
<br>道远莫致心惨戚。我方得此兴不孤，
<br>造次卷置随琴书。思归才有故园梦，
<br>便可呼儿开此图。
<br>
<br>观道二篇
<br>
<br>圣人用仁心，恻伤路傍儿。
<br>虎狼舐吻血，自哺胃与肌。
<br>同在天地闲，六凿相识知。
<br>父母临万物，大道甚坦夷。
<br>百年修不善，一日许知非。
<br>虎狼有悛心，还与圣人齐。
<br>
<br>观道二篇
<br>
<br>廉蔺向千载，凛凛若生者。
<br>曹李虽无恙，如沈九泉下。
<br>短长略百年，共是过隙马。
<br>事来磨其锋，意气要倾泻。
<br>风云灭须臾，草木但春夏。
<br>唯此一物灵，不可藉外假。
<br>誉髦天下才，西伯本心化。
<br>君无诮斯文，可以观大雅。
<br>
<br>观化十五首
<br>
<br>柳外花中百鸟喧，相媒相和隔春烟。
<br>黄昏寂寞无言语，恰似人归鏁管弦。
<br>
<br>观化十五首
<br>
<br>生涯萧洒似吾庐，人在青山远近居。
<br>泉响风摇苍玉佩，月高云插水晶梳。
<br>
<br>观化十五首
<br>
<br>山回路转水深深，欲问津头谷鸟吟。
<br>隔岸野花随意发，小蹊犹忆去年寻。
<br>
<br>观化十五首
<br>
<br>风烟漠漠半阴晴，人道春归不见形。
<br>嫩草已侵水面绿，平芜还破烧痕青。
<br>
<br>观化十五首
<br>
<br>一原风俗异衣裘，流落来从绵上州。
<br>未到清明先禁火，还依桑下系千秋。
<br>
<br>观化十五首
<br>
<br>故人去後绝朱弦，不报双鱼已隔年。
<br>邻笛风飘月中起，碧云为我作愁天。
<br>
<br>观化十五首
<br>
<br>菰蒲短短未出水，渺渺春湖如冻云。
<br>安得酒船三万斛，棹歌长入白鸥群。
<br>
<br>观化十五首
<br>
<br>不知喜事在谁边，风结灯花何太妍。
<br>恐是邻家醅瓮熟，竹渠今夜滴春泉。
<br>
<br>观化十五首
<br>
<br>柳似罗敷十五余，宫腰舞罢不胜扶。
<br>年年折在行人手，为问春风管得无。
<br>
<br>观化十五首
<br>
<br>红罗步障三十里，忆得南溪踯躅花。
<br>马上春风吹梦去，依稀人摘雨前茶。
<br>
<br>观化十五首
<br>
<br>竹笋初生黄犊角，蕨芽已作小儿拳。
<br>试挑野菜炊香饭，便是江南二月天。
<br>
<br>观化十五首
<br>
<br>身入醉乡如避秦，醒时尘事百端新。
<br>塞鸿过尽无家信，海燕归来思故人。
<br>
<br>观化十五首
<br>
<br>身前身後与谁同，花落花开毕竟空。
<br>千里追奔两蜗角，百年得意大槐宫。
<br>
<br>观化十五首
<br>
<br>淘沙邂逅得黄金，莫便沙中著意寻。
<br>指月向人人不会，清霄印在碧潭心。
<br>
<br>观化十五首
<br>
<br>花开岁岁复年年，病眼看花隔晚烟。
<br>春去明明红紫落，清风明月是春前。
<br>
<br>观刘永年团练画角鹰
<br>
<br>刘侯才勇世无敌，爱画工夫亦成癖。
<br>弄笔扫成苍角鹰，杀气棱棱动秋色。
<br>爪拳金钩觜屈铁，万里风云藏劲翮。
<br>兀立槎枒不畏人，眼看青冥有余力。
<br>霜飞晴空塞草白，云垂四野阴山黑。
<br>此时轩然盍飞去，何乃漓屼立西壁。
<br>祗应真骨下人世，不谓雄姿留粉墨。
<br>造次更无高鸟喧，等闲亦恐狐狸吓。
<br>旁观未必穷神妙，乃是天机贯胸臆。
<br>瞻相突兀摩空材，想见其人英武格。
<br>传闻挥毫颇容易，持以与人无甚惜。
<br>物逢真赏世所珍，此画他年恐难得。
<br>
<br>观秘阁苏子美题壁及中人张侯家墨迹十九纸率同舍钱才翁学士赋之
<br>
<br>仁祖康四海，本朝盛文章。
<br>苏郎如虎豹，孤啸翰墨场。
<br>风流映海岱，俊锋不可当。
<br>学书窥法窟，当代见崔张。
<br>银钩刻琬琰，虿尾回缣缃。
<br>擢登群玉府，台阁自生光。
<br>春风吹晓雨，禁直梦沧浪。
<br>人声市朝远，帘影花光凉。
<br>秋河湔笔研，怨句挟风霜。
<br>不甘老天禄，试欲叫未央。
<br>小臣胆如斗，侏儒俸一囊。
<br>请提师十万，奉辞问犬羊。
<br>归鞍饮月支，伏背笞中行。
<br>人事多乖迕，南迁浮夜航。
<br>此时调玉烛，日行中道黄。
<br>柄臣似牛李，倾夺谋未臧。
<br>鲁酒围邯郸，老龟祸枯桑。
<br>兼官百郡邸，报赛用岁常。
<br>招延青云士，共醉椒糈觞。
<br>俗客避白眼，傲歌舞红裳。
<br>谤书动宸极，牢户系桁杨。
<br>一网收冠盖，九原人走藏。
<br>庖丁提刀立，满志无四旁。
<br>论罪等饕餮，囚衣御方良。
<br>姑苏麋鹿畽，风月在书堂。
<br>永无湔祓期，山鬼共幽篁。
<br>万户封侯骨，今成狐兔冈。
<br>迩来四十年，我亦校书郎。
<br>雄文终脍炙，妙墨见垣墙。
<br>高山仰豪气，峥嵘乃不亡。
<br>张侯开诗卷，词意尚轩昂。
<br>草书十纸余，雨漏古屋廊。
<br>诚知千里马，不服万乘箱。
<br>遂令驾鼓车，此岂用其长。
<br>事往飞鸟过，九原色莽苍。
<br>敢告大钧手，才难幸扶将。
<br>
<br>观世音赞六首
<br>
<br>海岸孤绝补陀岩，有一众生圆正觉。
<br>八万四千清净眼，见尘劳中华藏海。
<br>八万四千母陀臂，接引有情到彼岸。
<br>涅盘生死不二见，是则名为施无畏。
<br>八风吹播老病死，无一众生得安稳。
<br>心华照了十方空，即见观世音慈眼。
<br>设欲真见观世音，金沙滩头马郎妇。
<br>
<br>观世音赞六首
<br>
<br>自心海岸孤绝处，戒定慧香补陀伽。
<br>观身实相净圣果，自度众生大悲愿。
<br>一一浮沤镜本空，八万四千垂手处。
<br>梦时捉得水中月，亲与猕猴观古镜。
<br>
<br>观世音赞六首
<br>
<br>圣慈悲愿观自在，海岸孤绝补陀岩。
<br>贯花缨络普庄严，度生如幻现微笑。
<br>有一众生起圆觉，即现三十二应身。
<br>壁立千仞无依倚，住空还以自念力。
<br>
<br>观世音赞六首
<br>
<br>以法界印，印诸善根。
<br>以平等印，普印诸业。
<br>八万四千母陀臂，诸佛承我称提力。
<br>八万四千清净眼，众生依我成正觉。
<br>补陀岩下白花风，月照海漩三昧底。
<br>
<br>观世音赞六首
<br>
<br>圣慈悲愿观自在，小白花山住道场。
<br>海漩三昧觉澄圆，三十二应施无畏。
<br>有一众生发大心，愿度我身及舍识。
<br>万仞峰前撒手过，观音岂复异人乎。
<br>
<br>观世音赞六首
<br>
<br>敬礼补陀，岩下水边。
<br>十方三世，无不现前。
<br>愿我亦证，空觉极圆。
<br>处处悲救，火中生莲。
<br>
<br>观叔祖少卿奕棋
<br>
<br>世上滔滔声利间，独凭棋局老青山。
<br>心游万里不知远，身与一山相对闲。
<br>夜半解围灯寂寞，樽前翻却酒阑珊。
<br>因观胜负无常在，生死□□□不关。
<br>
<br>观王熙叔唐本草书歌
<br>
<br>少时草圣学锺王，意气欲齐韦与张。
<br>家藏古本数十百，千奇万怪常搜索。
<br>今得君家一卷书，始觉辛勤总无益。
<br>移灯近前拭眼看，精神高秀非人力。
<br>北风古树折巅崖，苍烟寒藤挂绝壁。
<br>逸气峥嵘驰万马，只字千金不当价。
<br>想初盘礡落笔时，毫端已与心机化。
<br>主人知是希世奇，但见姓氏无标题。
<br>自非高闲怀素不能此，何必更辨当年谁。
<br>
<br>观王主簿家酴醾
<br>
<br>肌肤冰雪薰沈水，百草千花莫比芳。
<br>露湿何郎试汤饼，日烘荀令炷炉香。
<br>风流彻骨成春酒，梦寐宜人人枕囊。
<br>输与能诗王主簿，瑶台影里据胡床。
<br>
<br>观音赞
<br>
<br>众生堕八难，身心俱丧失。
<br>惟有一念在，能呼观世音。
<br>火坑与刀山，猛兽诸毒药。
<br>众苦萃一身，呼者常不痛。
<br>何用呼菩萨，当自救痛者，
<br>不烦观音力。众生以二故，
<br>一身受众苦。若能真不二，
<br>则是观世音。八万四千人，
<br>同时俱起救。
<br>
<br>
<br>光山道中
<br>
<br>客子空知行路难，中田耕者自高闲。
<br>柳条莺啭清阴里，楸树蝉嘶翠带间。
<br>梦幻百年随逝水，劳歌一曲对青山。
<br>出门捧檄羞闲友，归寿吾亲得解颜。
<br>
<br>归宗茶堂森明轩颂
<br>
<br>万竹森然，莫非自己。
<br>作如是观，可谓明矣。
<br>菁菁翠竹，来者得眼。
<br>其不得者，我亦无简。
<br>助发此观，亦有风雨。
<br>若问轩名，请与竹语。
<br>
<br>龟壳轩
<br>
<br>紫极宫中三百楹，道人独藏一神屋。
<br>开轩纳息星月明，时有白云来伴宿。
<br>
<br>癸丑宿早禾渡僧舍
<br>
<br>城头渡可涉，早禾渡可斟。
<br>试问安用舟，春水三丈余。
<br>是维一都会，驵侩权征输。
<br>郁郁多大姓，儒冠颇诗书。
<br>以武断乡曲，旧俗小未除。
<br>厌嚣谢近市，斩绝得僧区。
<br>此地美水竹，林明见浴凫。
<br>相追啑菱藻，天乐非世娱。
<br>忆在田园日，放浪友禽鱼。
<br>今来长山邑，忍饥抚惸孤。
<br>出入部曲随，咳唾吏史趋。
<br>形骸束簪笏，可意一事无。
<br>谋生理未拙，仰愧拥肿樗。
<br>曲肱晴檐低，结网看蜘蛛。
<br>
<br>癸亥立春日煮茗於石池寺见庚戌中盛二十舅中叔为县时题名叹此寺不日而成哀县学弊而不能复
<br>
<br>中叔风流映江左，当年桃李自光辉。
<br>看成佛屋上云雨，不忍学宫茺蕨薇。
<br>人物深藏青白眼，官联曾近赭黄衣。
<br>蛛丝柱後惠文暗，惟悴今乘别驾归。
<br>
<br>癸酉八月同百丈中禅师温汤作小诗呈九仙舜公长老
<br>
<br>九仙沤和汤，浴此二水牯。
<br>主人无施心，冷暖各得所。
<br>道途开十方，瓢杓汲万古。
<br>欲问源从来，大雄山有虎。
<br>
<br>贵池
<br>
<br>横云初抹漆，烂漫南纪黑。
<br>不见九华峰，如与亲友隔。
<br>忆当秋景明，九老对几席。
<br>何曾闭篷窗，卧听寒雨滴。
<br>不食贵池鱼，喜寻昭明宅。
<br>笔砚鼠行尘，芝菌生铜鬲。
<br>思成佳句梦，贻我锦数尺。
<br>属者浪吞舟，风雹更附益。
<br>老翁哭妇儿，相将难再得。
<br>存亡如日月，薄蚀行道失。
<br>流俗暗本源，谓神吐其食。
<br>神理傥有私，丘祷久以默。
<br>
<br>
<br>贵耳贱目谜
<br>
<br>驴耳对轩轩，争酬价十千。
<br>眈眈两虎视，不值一文钱。
<br>
<br>郭功父得杨次公家金书细字经求予作赞
<br>
<br>为一□□□，□说妙莲华。
<br>清净法光明，透彻十二部。
<br>我□□□□，□□□曾说。
<br>是故秘密藏，藏在微尘中。
<br>有大□□□，□□□□卷。
<br>字义皆炳然，堂堂而秘密。
<br>或以糅□□，□□□□□。
<br>以其翰墨切，微细作佛事。
<br>胜眼若千□，□□□□海。
<br>说法从心起，复以心庄严。
<br>非小亦非大，□□众心量。
<br>水牛生象牙，堕在诸佛数。
<br>
<br>郭明甫作西斋于颍尾请予赋诗二首
<br>
<br>食贫自以官为业，闻说西斋意凛然。
<br>万卷藏书宜子弟，十年种木长风烟。
<br>未尝终日不思颍，想见先生多好贤。
<br>安得雍容一樽酒，女郎台下水如天。
<br>
<br>郭明甫作西斋于颍尾请予赋诗二首
<br>
<br>东京望重两并州，遂有汾阳整缀旒。
<br>翁伯入关倾意气，林宗异世想风流。
<br>君家旧事皆青史，今日高材未白头。
<br>莫倚西斋好风月，长随三径古人游。
<br>
<br>过百里大夫冢
<br>
<br>行客抱忧端，况复思古人。
<br>何年一丘土，不见石麒麟。
<br>断碑略可读，大夫身霸秦。
<br>虞公纳垂棘，将军西问津。
<br>安知五羊皮，自粥千金身。
<br>末俗工媒蘖，浮言妒道真。
<br>幸逢孟轲赏，不愧微子魂。
<br>
<br>过洞庭青草湖
<br>
<br>乙丑越洞庭，丙寅渡青草。
<br>似为神所怜，雪上日杲杲。
<br>我虽贫至骨，犹胜杜陵老。
<br>忆昔上岳阳，一饭从人讨。
<br>行矣勿迟留，蕉林追獦獠。
<br>
<br>过方城寻七叔祖旧题
<br>
<br>壮气南山若可排，今为野马与尘埃。
<br>清谈落笔一万字，白眼举觞三百杯。
<br>周鼎不酬康瓠价，豫章元是栋梁材。
<br>眷然挥涕方城路，冠盖当年向此来。
<br>
<br>过家
<br>
<br>络纬声转急，田车寒不运。
<br>儿时手种柳，上与云雨近。
<br>舍傍旧佣保，少换老欲尽。
<br>宰木郁苍苍，田园变畦畛。
<br>招延屈父党，劳问走婚亲。
<br>归来翻作客，顾影良自哂。
<br>一生萍托水，万事雪侵鬓。
<br>夜阑风陨霜，乾叶落成阵。
<br>灯花何故喜，大是报书信。
<br>亲年当喜惧，儿齿欲毁龀。
<br>系船三百里，去梦无一寸。
<br>
<br>过平舆怀李子先时在并州
<br>
<br>前日幽人佐吏曹，我行堤草认青袍。
<br>心随汝水春波动，兴与并门夜月高。
<br>世上岂无千里马，人中难得九方臯。
<br>酒船鱼网归来是，花落故溪深一篙。
<br>
<br>过土山寨
<br>
<br>南风日日纵篙撑，时喜北风将我行。
<br>汤饼一杯银线乱，蒌蒿数筯玉簪横。
<br>
<br>过西山
<br>
<br>新春木叶未蒙笼，西望天涯几日通。
<br>商洛山间白云起，行歌思见采芝翁。
<br>
<br>过致政屯田刘公隐庐
<br>
<br>儿时拜公床，眼碧眉紫烟。
<br>舍前架茅茨，炉香坐僧禅。
<br>女奴煮甖粟，石盆泻机泉。
<br>今来扫门巷，竹间翁蜕蝉。
<br>堂堂列五老，胜气失江山。
<br>石盆烂黄土，茅斋薪坏椽。
<br>女奴为民妻，又瘗蒿里园。
<br>当年笑语地，华屋转朱栏。
<br>课儿种松子，伞盖上参天。
<br>投策数去日，木行天再环。
<br>先生古人风，铁胆石肺肝。
<br>眼前不可意，壮日挂其冠。
<br>解衣庐君峰，洗耳瀑布源。
<br>雾豹藏文章，惊世时一斑。
<br>众人初易之，久远乃见难。
<br>忆昔子政在，为翁数解颜。
<br>五兵森武库，河汉落舌端。
<br>王阳已富贵，尘冠不肯弹。
<br>呻吟刊十史，凡例墨新乾。
<br>宰木忽拱把，相望风隧寒。
<br>百楹书万卷，少子似翁贤。
<br>
<br>海棠
<br>
<br>海棠院里寻春色，日炙荐红满院香。
<br>不觉风光都过了，东窗浑为读书忙。
<br>
<br>韩献肃公挽词三首
<br>
<br>郁郁高阳里，生才世不孤。
<br>八龙归月旦，三凤继天衢。
<br>梁坏吾安仰，人亡道固癯。
<br>空令湖海士，愁绝奠生刍。
<br>
<br>韩献肃公挽词三首
<br>
<br>物产原希世，风流更折冲。
<br>决疑京兆尹，富国大司农。
<br>远业终三事，仁声达九宗。
<br>方祈酌周斗，何意辍秦舂。
<br>
<br>韩献肃公挽词三首
<br>
<br>泪尽才难日，斯人遽陨倾。
<br>冰枝忧木稼，食昴恨长庚。
<br>名与具茨重，心如颍水清。
<br>堂堂万夫表，直作闭佳城。
<br>
<br>韩信
<br>
<br>韩生高才跨一世，刘项存亡翻手耳。
<br>终然不忍负沛公，颇似从容得天意。
<br>成皋日夜望救兵，取齐自重身已轻。
<br>蹑足封王能早寤，岂恨淮阴食千户。
<br>虽知天下有所归，独怜身与哙等齐。
<br>蒯通狂说不足撼，陈豨孺子胡能为。
<br>予尝贳酒淮阴市，韩信庙前木十围。
<br>千年事与浮云去，想见留侯决是非。
<br>丈夫出身佐明主，用舍行藏可自知。
<br>功名邂逅轩天地，万事当观失意时。
<br>
<br>何氏悦亭咏柏
<br>
<br>涧底长松风雨寒，冈头老柏颜色悦。
<br>天生草木臭味同，同盛同衰见冰雪。
<br>君莫爱清江百尺船，刀锯来谋岁寒节。
<br>千林无叶草根黄，苍髯龙吟送日月。
<br>
<br>何萧二族
<br>
<br>西汉功名相国多，南朝人物数诸何。
<br>向来富贵喧天地，亦有文章在涧阿。
<br>
<br>何造诚作浩然堂陈义甚高然颇喜度世飞升之说筑屋饭方士愿乘六气游天地间故作浩然词二章赠之
<br>
<br>公欲轻身上紫霞，琼爢玉馔厌豪奢。
<br>百年世路同朝菌，九钥天关守夜叉。
<br>霜桧左纽空白鹿，金炉同契漫丹砂。
<br>要令心地闲如水，万物浮沈共我家。
<br>
<br>何造诚作浩然堂陈义甚高然颇喜度世飞升之说筑屋饭方士愿乘六气游天地间故作浩然词二章赠之
<br>
<br>万物浮沈共我家，清明心水徧河沙。
<br>无钩狂象听人语，露地白牛看月斜。
<br>小雨呼儿蓺桃李，疏帘帏客转琵琶。
<br>尘尘三昧开门户，不用丹田养素霞。
<br>
<br>何主簿萧斋郎赠诗思家戏和答之
<br>
<br>善吟闺怨断人肠，二妙风流不可当。
<br>傅粉未归啼玉箸，吹笙无伴涩银篁。
<br>睡添乡梦客床冷，瘦尽腰围衣带长。
<br>天性少情诗亦少，羡他萧史与何郎。
<br>
<br>和斌老悟道颂
<br>
<br>终日忙忙本圆觉，只为魔强令法弱。
<br>不疑更问决疑龟，无病还求除病药。
<br>昔人梦中见捕逐，两手无绳元自缚。
<br>黄鹂临梦啼一声，白日当窗始知错。
<br>
<br>和曹子方杂言
<br>
<br>正月尾，垂云如覆盂，
<br>雁作斜行书。三十六陂浸烟水，
<br>想对西江彭蠡湖。人言春色浓如酒，
<br>不见插秧吴女手。冷卿小坞颇藏春，
<br>张侯官居柳对门。当风横笛留三弄，
<br>烧烛围棋覆九军。尽是向来行乐事，
<br>每见琵琶忆朝云。只今不举蛾眉酒，
<br>红牙捍拨网蛛尘。曹侯束书丞太，
<br>仆试说相马犹可人。照夜白，
<br>真乘黄。万马同秣随低昂，
<br>一矢射落皂鵰双。张侯犹思在戎行，
<br>横山虎北开汉疆。冷卿智多发苍浪，
<br>牛刀发硎思一邦。政成十缀舞红妆，
<br>两侯不如曹子方。朵颐论诗谓毛张，
<br>龟藏六用中有光。何时端能俱过我，
<br>扫除北寺读书堂。菊曲煮饼探注汤，
<br>更碾盘龙不入香。
<br>
<br>和陈君仪读太真外传五首
<br>
<br>朝廷无事君臣乐，花柳多情殿阁春。
<br>不觉胡雏心暗动，绮罗翻作坠楼人。
<br>
<br>和陈君仪读太真外传五首
<br>
<br>扶风乔木夏阴合，斜谷铃声秋夜深。
<br>人到愁来无处会，不关情处总伤心。
<br>
<br>和陈君仪读太真外传五首
<br>
<br>梁州一曲当时事，记得曾拈玉笛吹。
<br>端正楼空春昼永，小桃犹学淡燕支。
<br>
<br>和陈君仪读太真外传五首
<br>
<br>高丽条脱琱红玉，逻逤琵琶捻绿丝。
<br>蛛网屋煤昏故物，此生惟有梦来时。
<br>
<br>和陈君仪读太真外传五首
<br>
<br>上皇曾御昭仪传，镜里观形只眼前。
<br>养得禄儿倾四海，千秋更有一伶玄。
<br>
<br>和程德裕颂五首
<br>
<br>贫子还家作富儿，粪箕苕帚未曾遗。
<br>人人欲问草书意，怀素从来自不知。
<br>
<br>和程德裕颂五首
<br>
<br>鹏飞逼塞满空虚，蚊睫安巢却有余。
<br>腊月火烧三界尽，从来灰里拨真如。
<br>
<br>和程德裕颂五首
<br>
<br>山河大地目前机，棋按吹毛更不疑。
<br>万里无人无寸草，冻山亭上与谁欺。
<br>
<br>和程德裕颂五首
<br>
<br>如来刹刹与尘尘，北斗南箕透法身。
<br>金粟默然轲好辩，唱歌须是帝乡人。
<br>
<br>和程德裕颂五首
<br>
<br>如来刹刹与尘尘，北斗南箕透法身。
<br>金粟默然轲好辩，唱歌须是帝乡人。
<br>
<br>和答登封王晦之登楼见寄
<br>
<br>县楼三十六峰寒，王粲登临独倚阑。
<br>清坐一番春雨歇，相思千里夕阳残。
<br>诗来嗟我不同醉，别後喜君能自宽。
<br>举目尽妨人作乐，几时归得钓鲵桓。
<br>
<br>和答郭监簿咏雪
<br>
<br>细学梅花落晚风，忽翻柳絮下春空。
<br>家贫无酒愿邻富，官冷有田知岁丰。
<br>夜听枕边飘屋瓦，梦成江上打船蓬。
<br>觉来幽鸟语声乐，疑在白鸥寒苇中。
<br>
<br>和答君庸见寄别时绝句
<br>
<br>看镜白头知我老，平生青眼为君明。
<br>舞姝别後闲珠履，已报丝虫网玉笙。
<br>
<br>和答李子真读陶庾诗
<br>
<br>乐易陶彭泽，忧思庾义城。
<br>风流扫地尽，诗句识余情。
<br>往者不再作，前贤畏後生。
<br>君言得意处，此意少人明。
<br>
<br>和答刘太博携家游庐山见寄
<br>
<br>缓辔松阴不起尘，岚山经雨一番新。
<br>遥知数夜寻山宿，便是全家避世人。
<br>落日已迷烟际路，飞花还报洞中春。
<br>可怜不更寻源入，若见刘郎想问秦。
<br>
<br>和答刘中叟殿院
<br>
<br>平生刘宗正，闻有湖海气。
<br>黄石与兵书，雷震锁胸次。
<br>跨马开武溪，韔弓作文吏。
<br>守祧仁九族，瑑玉诏万世。
<br>去乘御史骢，权贵歛手避。
<br>时时侵谏草，颇用文章戏。
<br>风人托草木，骚客拾兰蕙。
<br>倾怀谢僚友，句法何壮丽。
<br>诸公游蓬壼，贱子滥末至。
<br>风流余翰墨，想见经行地。
<br>乌啼霜台柏，岑绝不可诣。
<br>峨峨触邪冠，此中有余事。
<br>医国妙药石，立朝极泾谓。
<br>余子蠹青简，走亦行幞被。
<br>
<br>和答钱穆父咏猩猩毛笔
<br>
<br>爱酒醉魂在，能言机事疏。
<br>平生几两屐，身後五车书。
<br>物色看王会，勋劳在石渠。
<br>拔毛能济世，端为谢杨朱。
<br>
<br>和答任仲微赠别
<br>
<br>任君洒墨即成诗，万物生愁困品题。
<br>清似钓船闻夜雨，壮如军垒动秋鼙。
<br>寒花篱脚飘金钿，新月天涯挂玉篦。
<br>更欲少留观落笔，须判一饮醉如泥。
<br>
<br>和答师厚黄连桥坏大木亦为秋雹所碎
<br>
<br>溪桥乔木下，往岁记经过。
<br>居人指神社，不敢寻斧柯。
<br>青阴百尺蔽白日，乌鹊取意占作窠。
<br>黄泉浸根雨长叶，造物著意固已多。
<br>风摧电打扫地尽，竟莫知为何谴诃。
<br>独山冷落城东路，不见指名终不磨。
<br>
<br>和答孙不愚见赠
<br>
<br>诗比淮南似小山，酒名麴米出云安。
<br>且凭诗酒勤春事，莫爱儿郎作好官。
<br>簿领侵寻台相笔，风埃蓬勃使星鞍。
<br>小臣才力堪为掾，敢学前人便挂冠。
<br>
<br>和答外舅孙莘老
<br>
<br>西风挽不来，残暑推不去。
<br>出门厌靴帽，税驾喜巾屦。
<br>道山邻日月，清樾深牖户。
<br>同舍多望郎，闲官无窘步。
<br>少监岩壑姿，宿昔廊庙具。
<br>行趋补衮职，黼黻我王度。
<br>归休饮热客，觞豆愆调护。
<br>浩然养灵根，勿药有神助。
<br>寄声旧僚属，训诂及匕箸。
<br>尚怜费谏纸，玉唾洒新句。
<br>北焙碾玄璧，谷帘煮甘露。
<br>何时临书几，剥芡谈至暮。
<br>
<br>和答王世弼
<br>
<br>文章年少气如虹，肯爱闲曹一秃翁。
<br>弦上深知流水意，鼻端不怯运斤风。
<br>燕堂淡薄无歌舞，鲑菜清贫只韭葱。
<br>惭愧伯鸾留步履，好贤应与孟光同。
<br>
<br>和答魏道辅寄怀十首
<br>
<br>堂堂阳元公，人物妙晋东。
<br>魏侯多能事，彷佛见家风。
<br>长鱼无波涛，坐与虾蚬同。
<br>诸山摇落尽，旅食岁时穷。
<br>
<br>和答魏道辅寄怀十首
<br>
<br>平生弄翰墨，客事半九州。
<br>天未逢故人，园蔬当肴羞。
<br>酒阑豪气在，尚欲椎肥牛。
<br>虞卿不穷愁，後世无春秋。
<br>
<br>和答魏道辅寄怀十首
<br>
<br>雷行万物春，天震而地撼。
<br>闭塞成冬冰，楚越自肝胆。
<br>貂狐谅柔温，藜藿自羹糁。
<br>相思牛羊下，城鼓寒紞紞。
<br>
<br>和答魏道辅寄怀十首
<br>
<br>剑埋丰城狱，气与牛斗平。
<br>皇明烛九幽，湔袚用神兵。
<br>谁言黄沙碛，矢尽鼓不呜。
<br>至今门下士，落涕为荆卿。
<br>
<br>和答魏道辅寄怀十首
<br>
<br>别时燕辞屋，草黄秋半分。
<br>今来冬日至，稍添刺绣文。
<br>百年几会合，美酒不屡醺。
<br>犀牛可乞角，穷士难荐论。
<br>
<br>和答魏道辅寄怀十首
<br>
<br>排江鬼瞰室，贯朽粟红陈。
<br>君行谁为容，款门定生嗔。
<br>谅无绨袍故，尽是白头新。
<br>天涯阿介老，有鼻可挥斤。
<br>
<br>和答魏道辅寄怀十首
<br>
<br>赤豹负文章，岁晚智剞劂。
<br>渴饮南山雾，饥食西山蕨。
<br>封狐托脂泽，眉颊颇秀发。
<br>时时一樽酒，婆娑弄风月。
<br>
<br>和答魏道辅寄怀十首
<br>
<br>猛虎倚山号，强梁不敢前。
<br>失身槛穽间，摇尾乞人怜。
<br>男子要身在，万金自保全。
<br>云黄雉兔伏，霜鹘莫空拳。
<br>
<br>和答魏道辅寄怀十首
<br>
<br>生涯共七十，去日良已半。
<br>短长相觖望，面尽酒可断。
<br>大道体甚宽，窘束非达观。
<br>莫问夜如何，醉从鸡号旦。
<br>
<br>和答魏道辅寄怀十首
<br>
<br>明驼思千里，驽马怯负荷。
<br>小人蠹诗书，安乐北窗卧。
<br>瓢空且乞饭，儿寒教补破。
<br>机巧生五兵，百拙可用过。
<br>
<br>和答莘老见赠
<br>
<br>往岁在辛丑，从师海濒州。
<br>外家有行役，拜公古邗沟。
<br>儿曹被鉴赏，许以综九流。
<br>仍许归息女，采蘋助春秋。
<br>斯文开津梁，盛德见虚舟。
<br>离合略十年，每见仰清修。
<br>久次不进迁，天禄勤校雠。
<br>文武修衮职，谏垣始登收。
<br>身趋邺公城，逐臣既南浮。
<br>娈彼丞中馈，家庭供百羞。
<br>堂堂来问寝，忽为云雾休。
<br>遗玩犹在箧，汝水遶坟丘。
<br>南箕与北斗，日月行置邮。
<br>相逢辇毂下，存没可言愁。
<br>当年小儿女，生子欲胜裘。
<br>瓯越委琴瑟，江湖拱松楸。
<br>持节转七郡，治功无全牛。
<br>还朝蒙嗟识，明月岂暗投。
<br>抱被直延阁，疏帘近奎钩。
<br>三生石上梦，记是复疑不。
<br>隐几付天籁，阅人如海鸥。
<br>襟怀俯万物，颜鬓与百忧。
<br>长歌可当泣，短生等蜉蝣。
<br>悲欢令人老，万世略同流。
<br>轩冕来逼身，白蘋晚沧洲。
<br>履拂知道肥，净室见天游。
<br>小人乐蛙井，痴甚顾虎头。
<br>世缘真嚼蜡，骨相谢封侯。
<br>松根养茯苓，岁晏望华輈。
<br>
<br>和答元明黔南赠别
<br>
<br>万里相看忘逆旅，三声清泪落离觞。
<br>朝云往日攀天梦，夜雨何时对榻凉。
<br>急雪脊令相并影，惊风鸿雁不成行。
<br>归舟天际常回首，从此频书慰断肠。
<br>
<br>和答张仲谟泛舟之诗
<br>
<br>云容天影水中摇，分坐船舷似小桥。
<br>联句敏於山吐月，举觞疾甚海吞潮。
<br>兴来活脔牛心熟，醉罢红炉鸭脚焦。
<br>公子翩翩得真意，马蹄尘里有嘉招。
<br>
<br>和答赵令同前韵
<br>
<br>人生政自无闲暇，忙里偷闲得几回。
<br>紫燕黄鹂驱日月，朱樱红杏落条枚。
<br>诗成稍觉嘉宾集，饮少先愁急板催。
<br>亲遣小童锄草径，鸣驺早晚出城来。
<br>
<br>和答子瞻
<br>
<br>一月空回长者车，报人问疾遣儿书。
<br>翰林贻我东南句，窗间默坐得玄珠。
<br>故园溪友脍腹腴，远包春茗问何如。
<br>玉堂下直长廊静，为君满意说江湖。
<br>
<br>和答子瞻和子由常父忆馆中故事
<br>
<br>二苏上连璧，三孔立分鼎。
<br>少小看飞腾，中年嗟远屏。
<br>风撼鶺鴒枝，波寒鸿雁影。
<br>天不椓斯文，俱来集台省。
<br>日月黄道明，桃李春昼永。
<br>时平少犴狱，地禁绝蛙黾。
<br>颇怀修故事，文会陈果茗。
<br>当时群玉府，人物殊秀整。
<br>下直马阗阗，杯盘具俄顷。
<br>共醉凌波袜，谁窥投辖井。
<br>天网极恢疏，道山非簿领。
<br>何曾归闭门，灯火生寒冷。
<br>欲观太平象，复古望公等。
<br>贱子托後车，当烦煮汤饼。
<br>
<br>和东坡送仲天贶王元直六言韵五首
<br>
<br>仲子霣霜杀草，风流无地寄言。
<br>王君攀鳞附翼，礼义端能不骞。
<br>
<br>和东坡送仲天贶王元直六言韵五首
<br>
<br>不怨子堂堂去，盖念君得得来。
<br>家藏会稽妙墨，晚岁喜识方回。
<br>
<br>和东坡送仲天贶王元直六言韵五首
<br>
<br>两公六字语妙，独我一双眼明。
<br>笔似出林鸟翼，诗如落涧泉声。
<br>
<br>和东坡送仲天贶王元直六言韵五首
<br>
<br>老忆夷门老将，当年许我忘年。
<br>博学似刘子政，清诗如孟浩然。
<br>
<br>和东坡送仲天贶王元直六言韵五首
<br>
<br>天子文明浚哲，今年不次用人。
<br>九原埋此佳士，百草无情自春。
<br>
<br>和范廉
<br>
<br>一代功名醉，斯人尚独醒。
<br>风霜寒惨淡，松柏後凋零。
<br>岁晚虚前席，天涯作使星。
<br>百城同缓带，列校听横经。
<br>汲直非刀笔，山翁识宁馨。
<br>愁思理前语。祠下柳阴庭。
<br>
<br>和范信中寓居崇宁还雨二首
<br>
<br>范侯来寻八桂路，走避俗人如脱兔。
<br>衣囊夜雨寄禅家，行潦升阶漂两屦。
<br>遣闷闷不离眼前，避愁愁已知人处。
<br>庆公忧民苗未立，旻公忧木水推去。
<br>两禅有意开寿域，岁晚筑室当百堵。
<br>他时无屋可藏身，且作五里公超雾。
<br>
<br>和范信中寓居崇宁还雨二首
<br>
<br>当年游侠成都路，黄犬苍鹰伐狐兔。
<br>二十始肯为儒生，行寻丈人奉巾屦。
<br>千江渺然万山阻，抱衣一囊遍处处。
<br>或持剑挂宰上回，亦有酒罢壶中去。
<br>昨来禅榻寄曲肱，上雨傍风破环堵。
<br>何时鲲化北溟波，好在豹隐南山雾。
<br>
<br>和甫得竹数本于周翰喜而作诗和之
<br>
<br>初侯一亩宫，风雨到卧席。
<br>前日筑短垣，昨日始封植。
<br>平生岁寒心，乐见岁寒色。
<br>翩翩佳公子，为致一窗碧。
<br>忆公来相居，筮吉龟墨食。
<br>人言陋如何，我自适其适。
<br>白眼对俗徒，醉帽坐攲侧。
<br>人知爱酒耳，不解心得得。
<br>阿堵绝往还，此君是宾客。
<br>清风吹月来，懽甚齿折屐。
<br>有节似见圣，无言谅知默。
<br>数回长者车，犹恨地未僻。
<br>阴雨打叶时，曲肱自宴息。
<br>心游万物初，何处寻辙迹。
<br>从来修竹林，乃是逸民国。
<br>
<br>和高仲本喜相见
<br>
<br>雨氏南浦曾相对，雪满荆州喜再逢。
<br>有子才如不羁马，知君心是後凋松。
<br>闲寻书册应多味，老傍人门似更慵。
<br>何日晴轩观笔砚，一樽相属要从容。
<br>
<br>和李才甫先辈快阁五首
<br>
<br>山寒江冷丹枫落，争渡行人簇晚沙。
<br>菰叶蘋花飞白鸟，一张红锦夕阳斜。
<br>
<br>和李才甫先辈快阁五首
<br>
<br>赤栏终日倚西风，山色挼蓝小雨中。
<br>将老鬓毛秋著木，相思亲旧水连空。
<br>
<br>和李才甫先辈快阁五首
<br>
<br>长江淡淡吞天去，甲子随波日日流。
<br>万事转头同堕甑，一身随世作虚舟。
<br>
<br>和李才甫先辈快阁五首
<br>
<br>云横章贡雨翻盆，寺下江深水到门。
<br>落日荷锄人著本，西风满地叶归根。
<br>
<br>和李才甫先辈快阁五首
<br>
<br>西南佳气浮马祖，东北祥风绕静居。
<br>山邑丰年人少讼，身来访道得斋鱼。
<br>
<br>和李文伯暑时五首之葛幮
<br>
<br>飞蚊远床帷，来傍青灯集。
<br>微凉忽透隙，如带惊雷入。
<br>念彼无幮者，中夜何叹及。
<br>天下同安眠，西风向秋急。
<br>
<br>和李文伯暑时五首之蕲蕈
<br>
<br>吾家笛竹簟，旧物最所惜。
<br>当年楚山秋，林下千金得。
<br>寒光不染著，敻与尘泥隔。
<br>落日照江波，依稀比颜色。
<br>
<br>和李文伯暑时五首之扇
<br>
<br>团扇如明月，动摇微风兴。
<br>屏去坐上热，袪逐盘中蝇。
<br>有用何提挈，无心分爱憎。
<br>炎炎虽可贵，弃置奈寒冰。
<br>
<br>和李文伯暑时五首之石枕
<br>
<br>沈埋寒泉骨，成器世乃重。
<br>贤於曲肱乐，辗转不倾动。
<br>六月尘埃闲。头为涔涔痛。
<br>一卧洗烦劳，华胥直通梦。
<br>
<br>和李文伯暑时五首之麈尾
<br>
<br>麈髦副白玉，挥弄柔毵毵。
<br>不独效击拂，与君为指南。
<br>诸生临广坐，辩口剧春蚕。
<br>此物为解纷，吾常见不谈。
<br>
<br>和凉轩二首
<br>
<br>打荷看急雨，吞月任行云。
<br>夜半蚊雷起，西风为解纷。
<br>
<br>和凉轩二首
<br>
<br>茗椀梦中觉，荷花镜里香。
<br>凉生只当处，暑退亦无方。
<br>
<br>和刘景文
<br>
<br>追随城西园，残暑欲退席。
<br>夜凉雨新休，城谯挂苍璧。
<br>佳人携手嬉，调笑忘日夕。
<br>刘侯本将家，今为读书客。
<br>诗名二十年，风雅自推激。
<br>牛铎调黄锺，薪余合琴瑟。
<br>食无千户封，句有万人敌。
<br>颇类邺侯家，连墙架书册。
<br>残编汲县冢，半隶鸿都壁。
<br>渠成亦秦利，愿公多购获。
<br>竟须卜比邻，劳苦相饮食。
<br>身有小丑女，已自喜翰墨。
<br>要传未见书，遮眼差有益。
<br>人生但安乐，券外岂吾力。
<br>分鹿谁觉梦，亡羊路南北。
<br>公今百寮底，雪发不胜帻。
<br>爱公欲湔拂，顾我已头白。
<br>
<br>和柳子玉官舍十首之芭蕉
<br>
<br>有底春风能好事，解持刀尺翦青天。
<br>知君新得草书法，旋卷碧云供小牋。
<br>
<br>和柳子玉官舍十首之怪石
<br>
<br>山阿有人著薜荔，庭下缚虎眠莓苔。
<br>手磨心语知许事，曾见汉唐池馆来。
<br>
<br>和柳子玉官舍十首之茴香
<br>
<br>邻家争插红紫归，诗人独行齅芳草。
<br>丛边幽蠹更不凡，蝴蝶纷纷逐花老。
<br>
<br>和柳子玉官舍十首之蜜蜂
<br>
<br>秋成想见香租人，菊露风胶蜜几脾。
<br>日日山童扫红叶，蜂衙知是主人归。
<br>
<br>和柳子玉官舍十首之思山斋
<br>
<br>吴儿心著吴山深，满目终南不开慰。
<br>有时蝉蜕书几边，梦到五湖千里外。
<br>
<br>和柳子玉官舍十首之土榻
<br>
<br>榻前鼓吹蛙一部，榻上古木吟风雨。
<br>客来相倚竹根眠，免令不解陈登去。
<br>
<br>和柳子玉官舍十首之小池
<br>
<br>清泉数斛关幽事，生见镜中鱼往来。
<br>浮萍蚀尽秋月面，霜为一磨如匣开。
<br>
<br>和柳子玉官舍十首之心适堂
<br>
<br>一屏一榻无俗尘，左置枯桐右开易。
<br>重门不闭谁往还，明月清风是相识。
<br>
<br>和柳子玉官舍十首之新泉
<br>
<br>墙根新冽寒泉眼，风廊一股来泠泠。
<br>灯花夜半知我喜，恰是旧山穿石声。
<br>
<br>和柳子玉官舍十首之竹坞
<br>
<br>笋随人意疏处生，清风如归自来去。
<br>虽然不与俗子期，阴过邻家亦销暑。
<br>
<br>和吕秘丞
<br>
<br>北海樽中忘日月，南山雾里晦文章。
<br>清朝不上九卿列，白发归来三径荒。
<br>车辙马蹄疏市井，花光竹影照门墙。
<br>人间荣辱无来路，万顷风烟一草堂。
<br>
<br>和冕仲观试进进士
<br>
<br>人围庙垣重，鼓作宫漏晓。
<br>晨门传放钥，坌入荒庭秒。
<br>初如求木猿，稍若安巢鸟。
<br>黄炉答拜辱，月淡秋天杳。
<br>发题疏疑经，按剑或惊矫。
<br>官曹严坐起，迾卒禁纷扰。
<br>儇趋蚁争邱，痴坐鹭窥沼。
<br>江淮有名翬，专场或孤鷕。
<br>袖手深盘礡，乞灵颇澴绕。
<br>稚旄半父子，相面多中表。
<br>鸿将雁行□，牛舐快犊小。
<br>墨泓黦寒云，笔尾撼丛筱。
<br>雕虫寄鼻咏，攘略倾耳剽。
<br>剖蚌得珠难，扬沙见金少。
<br>遗形欹冠屦，忘味弃昫麨。
<br>虽挥鲁阳戈，余勇事未了。
<br>喧哄遂一空，星河明木杪。
<br>
<br>和甯子与白鹿寺
<br>
<br>谷朗岩开见佛灯，云遮雾掩碧层层。
<br>青山得意看流水，白鹿归来失旧僧。
<br>
<br>和裴仲谋雨中自石塘归
<br>
<br>裴友西来咏古风，驱驰万象笔端空。
<br>尚将物色留分我，远近青山烟雨中。
<br>
<br>和蒲泰亨四首
<br>
<br>我已人间无所用，鬓飘霜雪眼生花。
<br>东坡兄弟来虽晚，折箭堪除蚀月蛙。
<br>
<br>和蒲泰亨四首
<br>
<br>东坡海上无消息，想见惊帆出浪花。
<br>三十年来世三变，几人能不变鹑蛙。
<br>
<br>和蒲泰亨四首
<br>
<br>玉座天开旋北斗，清班鸟散落余花。
<br>有人难立百官上，不为庙中羔兔蛙。
<br>
<br>和蒲泰亨四首
<br>
<br>栽竹养松人去尽，空闻道士种桃花。
<br>昨来一夜惊风雨，满地残红噪暮蛙。
<br>
<br>和任夫人悟道
<br>
<br>夫亡子幼如月魄，摧尽蛾眉作诗客。
<br>二十余年刮地寒，见儿成人乃禅寂。
<br>万事新新不留故。瘦藤六尺持门户。
<br>烦恼林中即是禅，更向何门觅重悟。
<br>
<br>和舍弟中秋月
<br>
<br>高秋摇落四十五，清都早霜凋桂丛。
<br>纤尘不隔四维净，寒光独照万象中。
<br>少年气与节物竞，诗豪酒圣难争锋。
<br>桓伊老骥思千里，尚能三弄当清风。
<br>广文陋儒嬾於事，浩歌不眠倚梧桐。
<br>百忧生火作内热，何时心与此月同。
<br>後生晚出不勉学，从汉至今无扬雄。
<br>天马权奇大宛种，吾家阿熊风骨耸。
<br>言诗已出灵运前，行身未闻孟轲勇。
<br>明窗文字不取读，蜘蛛结网尘堆壅。
<br>少壮几时夏已秋，待而成人吾木拱。
<br>怜汝起予秋月篇，我衰安得笔如椽。
<br>但使樽中常有酒，不辞坐上更无毡。
<br>把诗问字为汝说，便当侯家歌舞筵。
<br>
<br>和师厚郊居示里中诸君
<br>
<br>篱边黄菊关心事，窗外青山不世情。
<br>江橘千头供岁计，秋蛙一部洗朝酲。
<br>归鸿往燕竞时节，宿草新坟多友生。
<br>身後功名空自重，眼前樽酒未宜轻。
<br>
<br>和师厚接花
<br>
<br>妙手从心得，接花如有神。
<br>根株穰下土，颜色洛阳春。
<br>雍也本犁子，仲由元鄙人。
<br>升堂与入室，只在一挥斤。
<br>
<br>和师厚秋半时复官分司西都
<br>
<br>遥知得谢分西洛，无复肯弹冠一尘。
<br>园地除瓜犹入市，水田收秫未全贫。
<br>杜陵白发垂垂老，张翰黄花句句新。
<br>还与老农争坐席，青林同社赛田神。
<br>
<br>和师厚栽竹
<br>
<br>大隐在城市，此君真友生。
<br>根须辰日斸，笋要上番成。
<br>龙化葛陂去，凤吹阿阁鸣。
<br>草荒三径断，岁晚见交情。
<br>
<br>和世弼中秋月咏怀
<br>
<br>一年中秋最明月，也照贫家门户来。
<br>清光适从人意满，壶觞政为诗社开。
<br>秋空高明万物静，此时乃见天地性。
<br>广文官舍非吏曹，况得数子发嘉兴。
<br>千古风流有诗在，百忧坐忘知酒圣。
<br>露华侵衣寒耿耿，绝胜永夏处深甑。
<br>人生此欢良独难，夜如何其看斗柄。
<br>王甥俊气横九州，樽前为予商声讴。
<br>松烟洒落成珠玉，溪藤卷舒烂银钩。
<br>北门楼卤地险壮，金堤浊河天上流。
<br>离宫殿阁碍飞鸟，霸业池台连秃鶖。
<br>当日西园湛清夜，冠盖追随皆贵游。
<br>使臣词句高突兀，慷慨悲壮如曹刘。
<br>我於人闲触事懒，身世江湖一白鸥。
<br>空余诗酒兴不浅，尚能呻吟卧糟邱。
<br>偶然青衫五斗米，夺去黄柑千户侯。
<br>永怀丹枫树微脱，洞庭潇湘晚风休。
<br>晴波上下挂明镜，棹歌放船空际浮。
<br>不须乞灵向沈谢，清兴自与耳目谋。
<br>江山於人端有助，君不见至今宋玉传悲秋。
<br>期君异时明月夜，把酒岳阳黄鹤楼。
<br>
<br>和孙公善李仲同金樱饵唱酬二首
<br>
<br>人生欲长存，日月不肯迟。
<br>百年风吹过，忽成甘蔗滓。
<br>传闻上世士，烹饵草木滋。
<br>千秋垂绿发，每恨不同时。
<br>李侯好方术，肘後探神奇。
<br>金樱出皇坟，刺橐览霜枝。
<br>寒窗司火候，古鼎冻胶饴。
<br>初尝不可口，醇酒和味宜。
<br>至今身七十，孺子色不衰。
<br>田中按耘鉏，孙息亲抱持。
<br>却笑邻舍公，未老须杖藜。
<br>
<br>和孙公善李仲同金樱饵唱酬二首
<br>
<br>假守富春公，秋毫听民词。
<br>夙夜临公厅，归卧酸体肢。
<br>李侯来馈药，期以十日知。
<br>深中护灵根，金鏁祕玉（上竹下氏）。
<br>不须许斧子，辛勤采玉芝。
<br>我方困健讼，挝翁争一锥。
<br>不能鸣弦坐，颇似巫马期。
<br>敢乞刀圭余，归和卯饮卮。
<br>傥令忧民病，从此得国医。
<br>
<br>和孙莘老
<br>
<br>上帝群玉府，道家蓬莱山。
<br>延阁排霄起，图书擅荣观。
<br>宫槐绿葱葱，岑绝非世间。
<br>王度日修饬，文章丽朝班。
<br>国器攻杞梓，珍群揜孔莺。
<br>中台省符移，僚属礼数宽。
<br>品藻开英鉴，赏音发青弹。
<br>儒林数耆旧，少监发新斑。
<br>
<br>和庭诲苦雨不出
<br>
<br>端居广文舍，暑服似纯绵。
<br>绿竹尘蒙合，红榴日炙蔫。
<br>披襟风入幌，洒面雨连天。
<br>莫借角巾垫，勤来坐马鞯。
<br>
<br>和庭诲雨後
<br>
<br>小霁卧观书，凉轩夏簟舒。
<br>天青印鸟迹，云黑卷犀渠。
<br>新月来高树，清风转广除。
<br>雨师真解事，一为洗空虚。
<br>
<br>和外舅夙兴三首
<br>
<br>瓜蔓已除垄，苔痕犹上墙。
<br>蓬蒿贪雨露，松竹见冰霜。
<br>
<br>卷幔天垂斗，披衣日在房。
<br>无诗叹不还，千古一潜郎。
<br>
<br>和外舅夙兴三首
<br>
<br>风烈僧鱼响，霜严郡角悲。
<br>短童疲酒扫，落叶故纷披。
<br>水冻食鲑少，瓮寒浮蚁迟。
<br>朝阳乌鸟乐，安稳托禅枝。
<br>
<br>和谢公定河朔漫成八首
<br>
<br>直令南粤还归帝，谁谓匈奴不敢王。
<br>愿见推财多卜式，未须算赋似桑羊。
<br>
<br>和谢公定河朔漫成八首
<br>
<br>莱公庙略传耆旧，韩令风流在井强。
<br>安用鸣鼛增汉垒，不妨罗拜下诸羌。
<br>
<br>和谢公定河朔漫成八首
<br>
<br>汉时水占十万顷，官寺民居皆浊河。
<br>岂必九渠亡故道，直缘穿凿用功多。
<br>
<br>和谢公定河朔漫成八首
<br>
<br>漠庭数遣林牙使，羌种来窥雁塞耕。
<br>壮士看天思上策，月边鸣笛为谁横。
<br>
<br>和谢公定河朔漫成八首
<br>
<br>蛛蒙黄画屏初暗，尘涩金门锁不开。
<br>六十余年望琱辇，赭袍曾是映宫槐。
<br>
<br>和谢公定河朔漫成八首
<br>
<br>百里弃疆王自直，万金损费物皆春。
<br>须令牧马甘踰幕，更遣弯弓不射人。
<br>
<br>和谢公定征南谣
<br>
<br>传闻交州初陵梁，东连五溪西氐羌。
<br>军行不断蛮标盾，谋主皆收汉畔亡。
<br>合浦谯门腥血沸，看兴城下白骨荒。
<br>谋臣异时坐致寇，守臣今日愧苞桑。
<br>已遣戈船下漓水，更分楼船浮豫章。
<br>颇闻师出三鸦路，尽是中屯六郡良。
<br>汉南食麦如食玉，湖南驱人如驱羊。
<br>营平请谷三百万，祁连引兵九千里。
<br>少府私钱不可知，大农计岁今余几。
<br>土兵番马貔虎同，蝮蛇毒草篁竹中。
<br>未论刍粟捐金费，直愁瘴疠连营空。
<br>我思荆州李太守，欲募蛮夷令自攻。
<br>至今民歌尹杀我，州郡择人诚见功。
<br>张乔祝良不难得，谁借前筯开天聪。
<br>诏书哀痛言语切，为民一洗横尸血。
<br>摧锋陷坚赏万户，堑山堙谷穷三穴。
<br>南平旧时颇臣顺，欲献封疆请旄节。
<br>庙谟犹计病中原，岂知一朝更屠灭。
<br>天道从来不争胜，功臣好为可喜说。
<br>交州鸡肋安足贪，汉开九郡劳臣监。
<br>吕嘉不肯佩银印，徵侧持戈敌百男。
<br>君不见往年濒海未郡县，赵佗闭关罢朝献。
<br>老翁窃帝聊自娱，白头抱孙思事汉。
<br>孝文亲遗劳苦书，稽首请去黄屋车。
<br>得一亡十终不忍，太宗之仁千古无。
<br>
<br>
<br>和邢惇夫秋怀十首 
<br>残暑已俶装，好风方来归。
<br>未能疏团扇，且复制秋衣。
<br>高蝉遂如许，长吟送落晖。
<br>相戒趣女功，莎虫能表微。
<br>
<br>和邢惇夫秋怀十首
<br>
<br>曩时高唐客，暮雨朝行云。
<br>阴居怀天匹，楚观梦纷纭。
<br>我欲睹光仪，斋明炷炉薰。
<br>天高万物肃，谁为帝子魂。
<br>
<br>和邢惇夫秋怀十首
<br>
<br>七均师无声，五和常主淡。
<br>芸芸观此归，一德贯真滥。
<br>梦临秋江水，鱼虾避窥瞰。
<br>明月本无心，谁令作寒监。
<br>
<br>和邢惇夫秋怀十首
<br>
<br>王度无畦畛，包荒用冯河。
<br>秦收郑渠成，晋得楚材多。
<br>用人当其物，不但轴与薖。
<br>六通而四闢，玉烛四时和。
<br>
<br>和邢惇夫秋怀十首
<br>
<br>相如用全赵，留侯开有汉。
<br>名登太山重，功略天下半。
<br>让颇封韩彭，事成群疑泮。
<br>天道当曲全，小智骜後患。
<br>
<br>和邢惇夫秋怀十首
<br>
<br>庆州名父子，忠勇横八区。
<br>许身如稷契，初不学孙吴。
<br>荷戈去防秋，面皱鬓欲疏。
<br>虽折千里冲，岂若秉事枢。
<br>
<br>和邢惇夫秋怀十首
<br>
<br>谢公蕴风流，诗作鲍照语。
<br>丝虫萦草纸，笔力挟风雨。
<br>万里投谏书，石交化豺虎。
<br>世方用贤髦，先成泉下土。
<br>
<br>和邢惇夫秋怀十首
<br>
<br>今日吕虢州，堂堂古遗直。
<br>许国输九死，补天鍊五色。
<br>颇修谏员缺，人寿无金石。
<br>西风壮夫泪，多为程颢滴。
<br>
<br>和邢惇夫秋怀十首
<br>
<br>吾友陈师道，抱瑟不吹竽。
<br>文章似扬马，欬唾落明珠。
<br>固穷有胆气，风壑啸於菟。
<br>秋来入诗律，陶谢不枝梧。
<br>
<br>和邢惇夫秋怀十首
<br>
<br>邢子卧北窗，吟秋意少悰。
<br>读书用意苦，呕血惊乃翁。
<br>安得和扁辈，为浣学古胸。
<br>肺热今好否，微凉生井桐。
<br>
<br>和宣叔乞笋伽陀二颂
<br>
<br>笋充庖，日百尾。
<br>千角鹿，九首虺。
<br>心生窍，浑沌死。
<br>搜中林，撅稚子。
<br>腹便便，老饕耳。
<br>
<br>和宣叔乞笋伽陀二颂
<br>
<br>收夏筤，四月尾。
<br>雨班班，雷虺虺。
<br>茧栗幡，觳（觳殳換束）死。
<br>数寺来，勤老子。
<br>或遭骂，墙有耳。
<br>
<br>和游景叔月报三捷
<br>
<br>汉家飞将用庙谋，复我匹夫匹妇雠。
<br>真成折箠禽胡月，不是黄榆牧马秋。
<br>幄中已断匈奴臂，军前可饮月氏头。
<br>愿见呼韩朝渭上，诸将不用万户侯。
<br>
<br>和早秋雨中书怀呈张邓州
<br>
<br>喜闻三径被恩书，五马来歌塞里闾。
<br>天上日清消螮蝀，海演风静复爰居。
<br>龟逢衔骨方为鹘，兰不当门亦见锄。
<br>已发覆盆瞻睿圣，何因犹著故溪鱼。
<br>
<br>和张沙河招饮
<br>
<br>张侯耕稼不逢年，过午未炊儿女煎。
<br>腹里虽盈五车读，囊中能有几钱穿。
<br>况闻縕素尚黄葛，可怕雪花铺白毡。
<br>谁料丹徒布衣得，今朝忽有酒如川。
<br>
<br>和知命招晁道夫叔侄
<br>
<br>过我诸公子，寂寥非世娱。
<br>茶须亲碾试，酒可倩行沽。
<br>日永乌皮几，窗寒竹火炉。
<br>不来寻翰墨，僮仆解吴歈。
<br>
<br>和中玉使君晚秋开天宁节道场
<br>
<br>江南江北尽云沙，车骑东来风旆斜。
<br>倒影楼台开紫府，得霜篱落剩黄花。
<br>钓溪筑野收多士，航海梯山共一家。
<br>想见屋坛祝尧寿，步虚声里静无哗。
<br>
<br>和仲谋夜中有感
<br>
<br>纸窗惊吹玉蹀躞，竹砌碎撼金琅璫。
<br>兰缸有泪风飘地，遥夜无人月上廊。
<br>愁思起如独绪茧，归梦不到合懽床。
<br>少年多事意易乱，诗律坎坎同寒螿。
<br>
<br>和朱宏夫真妄颂
<br>
<br>须弥说法大海听，南箕吹折北斗柄。
<br>蟭螟千眼照世间，保君通达真妄竟。
<br>
<br>和子瞻内翰题公择舅中丞山房
<br>
<br>幽人八座复中台，想见书堂山杏开。
<br>四十余年僧屈指，时因秋雁寄声来。
<br>
<br>和子瞻戏书伯时画好头赤
<br>
<br>李侯画骨不画肉，笔下马生如破竹。
<br>秦驹虽入天仗图，犹恐真龙在空谷。
<br>精神权奇汗沟赤，有头赤乌能逐日。
<br>安得身为汉都护，三十六城看历历。
<br>
<br>河舟晚饮呈陈说道
<br>
<br>西风脱叶静林柯，浅水扁舟阁半河。
<br>落日游鱼穿镜面，中秋明月涨金波。
<br>由来白发生无种，岂似青山保不磨。
<br>胜事只愁樽酒尽，莫言争奈醉人何。
<br>
<br>衡山
<br>
<br>万丈融峰插紫霄，路当穷处架仙桥。
<br>上观碧落星辰近，下视红尘世界遥。
<br>螺簇山低青点点，线拖远水白迢迢。
<br>当门老桧枝难长，绝顶寒松叶不雕，
<br>才到秋初霜已降，每逢春尽雪方消。
<br>猥岩老衲针常把，度夏禅僧扇懒摇。
<br>雷向池中兴雨泽，鸟於窗外奏萧韶。
<br>游人未必长居此，暂借禅房宿两宵。
<br>
<br>红蕉洞独宿
<br>
<br>南床高卧读逍遥，真感生来不易销。
<br>枕落梦魂飞蛱蝶，灯残风雨送芭蕉。
<br>永怀玉树埋尘土，何异蒙鸠挂苇苕。
<br>衣笐妆台蛛结网，可怜无以永今朝。
<br>
<br>洪范以不合俗人题厅壁二绝句次韵和之
<br>
<br>寂寥吾道付万世，忍向时人觅赏音。
<br>搔首金城西万里，樽前从此叹人琴。
<br>
<br>洪范以不合俗人题厅壁二绝句次韵和之
<br>
<br>埋没高才筑钓间，风云未会要鲵桓。
<br>南康郡下参军耳，付与红尘白眼看。
<br>
<br>鸿沟
<br>
<br>英雄并世不相容，割据山川计亦穷。
<br>沟水已东全入汉，淮阴谁复议元功。
<br>
<br>侯尉家听琵琶
<br>
<br>舫斋苍竹雨声中，一曲琵琶酒一锺。
<br>恰似浔阳江上听，只无明月与丹枫。
<br>
<br>侯尉之吉水覆按未归三日泥雨戏成寄之
<br>
<br>叹息侯嬴老，尉曹鞍马疲。
<br>山花迷部曲，江雨压旌旗。
<br>越鸟劝沽酒，竹鸡忧蹋泥。
<br>不知何处醉，遥寄解酲诗。
<br>
<br>侯元功问讲学之意
<br>
<br>金声而玉振，从本用圣学。
<br>石师所未讲，赤子有先觉。
<br>丝直则为弦，可射可以乐。
<br>竹笋不成芦，白珪元抱璞。
<br>匏瓜不能匏，其裔犹为瓟。
<br>土俗颇暖姝，西笑长安乐。
<br>革无五声材，终然应宫角。
<br>木人得郢工，鼻端乃可斲。
<br>
<br>胡朝请见和复次韵
<br>
<br>人笑庾郎贫，满胸饭寒菜。
<br>春盘食指动，笋茁入市卖。
<br>回首万钱厨，不羡廊庙宰。
<br>民生暂神奇，胞嶲伐性坏。
<br>忍持芭蕉身，多负牛羊债。
<br>箨龙不称冤，易致等拾芥。
<br>萧萧烟雨姿，壮士持戈介。
<br>骈头沸鼎鼎，可口垂涎嘬。
<br>霜丛负後凋，玉食香余噫。
<br>续诗无全功，葑菲傥可采。
<br>
<br>胡逸老吴生画屏赞
<br>
<br>两虎戏搏文章露，千林号风雷欲雨。
<br>慎勿私斗伤爪距，豺狼野子即当路。
<br>
<br>葫芦颂
<br>
<br>大葫芦乾枯，小葫芦行酤。
<br>一居金仙宅，一往黄公垆。
<br>有此通大道，无此令人老。
<br>不问恶与好，两葫芦俱倒。
<br>
<br>虎号南山
<br>
<br>一章
<br>虎号南山，北风雨雪。
<br>百夫莫为，其下流血。
<br>相彼暴政，几何不虎。
<br>父子相戒，是将食汝。
<br>二章
<br>伊彼大吏，易我鳏寡。
<br>矧彼小吏，取桎梏以舞。
<br>念昔先民，求民之瘼。
<br>今其病之，言置於壑。
<br>三章
<br>出民于水，惟夏伯禹。
<br>今俾我民，昏垫平土。
<br>岂弟君子，伊我父母。
<br>不念赤子，今我何怙。
<br>呜呼旻天，如此罪何苦。
<br>
<br>花光仲仁出秦苏诗卷思二国士不可复见开卷绝叹因花光为我作梅数枝及画烟外远山追少游韵记卷末
<br>
<br>梦蝶真人貌黄槁，篱落逢花须醉倒。
<br>雅闻花光能画梅，更乞一枝洗烦恼。
<br>扶持爱梅说道理，自许牛头参已早。
<br>长眠橘洲风雨寒，今日梅开向谁好。
<br>何况东坡成古丘，不复龙蛇看挥扫。
<br>我向湖南更岭南，系船来近花光老。
<br>叹息斯人不可见，喜我未学霜前草。
<br>写尽南枝与北枝，更作千峰倚晴昊。
<br>
<br>化毡颂
<br>
<br>夺却群生夏衣，成得衲僧卧具。
<br>为伊业识茫茫，所以一夺一与。
<br>三百四百野狐队，中有一两个不瞌睡。
<br>十方虚空百杂碎，宁不打破悭皮袋。
<br>
<br>画马赞
<br>
<br>御与马相得，维予止作，
<br>万里不日而复。士志於学，
<br>则亦无息，以师友为辔策，
<br>及其至焉维尔力。
<br>
<br>画墨竹赞
<br>
<br>人有岁寒心，乃有岁寒节。
<br>何能貌不枯，虚心听霜雪。
<br>
<br>画木石赞
<br>
<br>小山丛竹，到天古木。
<br>石下有人，定是山谷。
<br>
<br>画牧牛赞
<br>
<br>鼻之柔也，以绳牧之。
<br>心之柔也，以道牧之。
<br>纵而不蹊人之田，其谁早服之。
<br>
<br>淮阴侯
<br>
<br>韩生沈鸷非悍勇，笑出胯下良自重。
<br>滕公不斩世未知，萧相自追王始用。
<br>成安书生自圣贤，左仁右圣兵在咽。
<br>万人背水亦书意，独驱市井收万全。
<br>功成广武坐东向，人言将军真汉将。
<br>兔死狗烹姑置之，此事已足千年垂。
<br>君不见丞相商君用秦国，平生赵良头雪白。
<br>
<br>还家呈伯氏
<br>
<br>去日樱桃初破花，归来著子如红豆。
<br>四时驱迫少须臾，两鬓飘零成老丑。
<br>永怀往在江南日，原上急难风雨後。
<br>私田苦薄王税多，诸弟号寒诸妹瘦。
<br>扶将白发渡江来，吾二人如左右手。
<br>苟从禄仕我邅回，且慰家贫兄孝友。
<br>强趋手板汝阳城，更责愆期被词诟。
<br>法官毒螫草自摇，丞相霜威人避走。
<br>贱贫孤远盖如上此，此事端于我何有。
<br>扛囊粟麦七十钱，五人兄弟二十口。
<br>官如元亮且折腰，心似次山羞曲肘。
<br>北窗书册久不开，筐箧黄尘生锁钮。
<br>何当略得共诗论，况乃雍容把杯酒。
<br>意气敷腴贵壮年，不早计之且衰朽。
<br>安得短船万里随江风，养鱼去作陶朱公。
<br>斑衣奉亲伯与侬，四方上下相依从。
<br>用舍由人不由己，乃是伏辕驹犊耳。
<br>
<br>还深父同年兄诗卷
<br>
<br>四体懒不佳，百虫夜相煎。
<br>呼灯探床头，忽得故人编。
<br>一哦肺渴减，再读头风痊。
<br>清切如其人，石齿漱潺湲。
<br>园林秋郊静，桃李春昼妍。
<br>雍容比兴体，百物落眼前。
<br>仍仍愁时语，听猿三峡船。
<br>梅黄雨扑地，水白雁横天。
<br>叹息夜渠央，屋角月上弦。
<br>把卷著床头，我知其人贤。
<br>昨日河间令，横胥不顾钱。
<br>如臂使十指，从我伸与拳。
<br>淹留落闲处，坐研考二篇。
<br>更使有闲日，歌嘲舍兰荃。
<br>何时造化手，端为铸龙泉。
<br>
<br>还神冈圆首座戒刀颂
<br>
<br>平生受用，三尺吹毛。
<br>欢喜斩新，拾得孟劳。
<br>梦中唤起，犹自忉忉。
<br>我王库中，无如是刀
<br>
<br>黄几复自海上寄惠金液三十两且曰唯有德之士宜享将以排荡阴邪守卫真火幸不以凡物畜之戏答
<br>
<br>皱面黄须已一翁，樽前犹发少年红。
<br>金丹乞与烦真友，只恐无名帝籍中。
<br>
<br>黄龙南禅师真赞
<br>
<br>我手何似佛手，日中见斗。
<br>我脚何似驴脚，锁却狗口。
<br>生缘在甚麽处，黄茆里走。
<br>乃有北溟之鲲，揭海生尘。
<br>以长觜鸟啄其心肝肺，乃退藏於密。
<br>待其化而为鹘，与之羽翼，
<br>九万里则风斯在下矣。自为炉而熔凡圣之铜，
<br>乃将图南也。道不虚行，
<br>是谓无功之功。偏得其道者，
<br>一子一孙而已矣。得其者，
<br>皆为万物之宗。工以丹墨，
<br>得皮得骨。我以无舌，
<br>赞水中月。
<br>
<br>黄龙清和尚真赞
<br>
<br>黄河彻底冻，白发通心白。
<br>虽有顾陆手，百巧画不得。
<br>
<br>黄雀
<br>
<br>牛大垂天且割烹，细微黄雀莫贪生。
<br>头颅虽复行万里，犹和盐梅傅说羹。
<br>
<br>黄庭画赞
<br>
<br>君诵黄庭内外篇，本欲洗心不求仙。
<br>夜眎片月堕我前，黑气剥尽朝日鲜。
<br>一暑一寒久自坚，体中风行上通天，
<br>亭亭孤立孰旁缘。至哉道师昔云然，
<br>既已得之戒不传。知我此心未亏骞，
<br>指我婴儿藏谷渊。言未绝口行已旋，
<br>我记其言夜不眠。
<br>
<br>黄颍州挽词三首
<br>
<br>恭惟同自出，累世复通家。
<br>惠沫沾枯涸，忠规补过差。
<br>胸中明玉石，仕路困风沙。
<br>尚有平生酒，秋原洒菊花。
<br>
<br>黄颍州挽词三首
<br>
<br>临民次公老，论事长舆通。
<br>袖有投虚刃，时无斲鼻工。
<br>风流前辈近，名实後人公。
<br>不谓三日别，今成万事空。
<br>
<br>黄颍州挽词三首
<br>
<br>公与汝阳守，人间孝友稀。
<br>脊令鸣夜雨，常棣倚春晖。
<br>粉省双飞入，泉台相与归。
<br>哀笳宛丘道，衰涕不胜挥。
<br>
<br>会稽竹箭为蕲春傅尉作
<br>
<br>会稽竹箭天下闻，青岭霜笴摇紫云。
<br>金作仆姑如鸟翼，壮士持用横三军。
<br>迩来场师无远虑，翦伐柔萌荐葅茹。
<br>人闲御武急难才，不得生民饱霜露。
<br>嘉瓜美果无他长，取升俎豆献壶觞。
<br>奈何生与此等伍，大器小用良可伤。
<br>吾闻先王用人力，不足有余无损益。
<br>硕人俣俣舞公庭，长咏国风三叹息。
<br>
<br>毁璧
<br>
<br>毁璧兮陨珠，执手者兮问过。
<br>爱憎兮万世一轨，居物之忌兮，
<br>固常以好为祸。羞桃肴兮饭汝，
<br>有席兮不嫔汝坐。归来兮逍遥，
<br>采云英兮御饿。淑善兮清明，
<br>阳春兮玉冰。畸於世兮天脱其撄，
<br>爱骨人兮冥冥。弃汝阳侯兮遇汝曾不如生，
<br>未危可以去兮殆而其雏婴，众雏羽翼兮故巢倾。
<br>归来兮逍遥，西山浪波何时平。
<br>山涔涔兮猿鹤同舍，瀑垂天兮雷霆在下。
<br>云月为昼兮风雨为夜，得意山川兮不可绘画。
<br>寂寥无朋兮去道如咫，彼生坎兮可谢。
<br>归来兮逍遥，增胶兮不聊此暇。
<br>
<br>慧林中禅师真赞
<br>
<br>廓然豁尔，师不自知。
<br>工何能写，晬然衎尔。
<br>工以为真，师不谓之假。
<br>金然玉尔，物自宾之。
<br>木然石尔，孰能亲之。
<br>维丹青不能新之，其孰能陈之。
<br>
<br>吉老两和示戏答
<br>
<br>欲聘石室碑，小诗委庭下。
<br>颇似山阴写道经，虽与群鹅不当价。
<br>画沙无地觅锥锋，点勘永和书法同。
<br>人言外论殊不尔，勿持明冰照夏虫。
<br>
<br>吉老受秋租辄成长句
<br>
<br>黄花事了绿丛霜，蟋蟀催寒夜夜床。
<br>爱日捃收如盗至，失时鞭扑奈民疮。
<br>田夫田妇肩頳担，江北江南稼涤场。
<br>少忍飞糖眯君眼，要令私廪上公仓。
<br>
<br>即来
<br>
<br>先去岂长别，後来非久亲。
<br>新坟将旧冢，相次似鱼鳞。
<br>茂陵谁辨汉，骊山讵识秦。
<br>千里与昨日，一种并成尘。
<br>定知今世士，还是昔时人。
<br>乌用取他骨，复持埋我身。
<br>
<br>即席
<br>
<br>落叶不胜扫，月明树阴疏。
<br>亲邻二三子，樽酒相与俱。
<br>霜栗剥寒橐，晚菘煮青蔬。
<br>解官方就门，敦薄无简书。
<br>纯益气萧萧，未羁天马驹。
<br>元礼喜作诗，豪气小未除。
<br>大薛知力学，日来反三隅。
<br>小薛受善言，如以柳贯鱼。
<br>天民尝逸驾，近稍就橛株。
<br>知命虽畸人，清谈颇有余。
<br>阿卢快犊子，规矩尚小殊。
<br>不材於用少，我则涧底樗。
<br>会合只偶然，等闲异秦吴。
<br>人生一世间，何异乐出虚。
<br>过耳莫省领，披怀使恢疏。
<br>买网尚可鱠，倒壶更遣沽。
<br>不当爱一醉，倒倩路人扶。
<br>
<br>急雪寄王立之问梅花
<br>
<br>红梅雪里与蓑衣，莫遣寒侵鹤膝枝。
<br>老子此中殊不浅，尚堪何逊作同时。
<br>
<br>几道复觅槟榔
<br>
<br>蛮烟雨里红千树，逐水排痰肘後方。
<br>莫笑忍饥穷县令，烦君一斛寄槟榔。
<br>
<br>几复读庄子戏赠
<br>
<br>蜩化抢榆枋，鹏化抟扶摇。
<br>大椿万岁寿，粪英不重朝。
<br>有待於无待，定非各逍遥。
<br>譬如宿舂粮，所诣岂得辽。
<br>漆园槁项翁，闻风独参寥。
<br>物情本不齐，显者桀与尧。
<br>烈风号万窍，杂然吹籁箫。
<br>声随器形异，安可一律调。
<br>何尝用吾私，总领使同条。
<br>惜哉向郭误，斯文晚未昭。
<br>胡不弃影事，直以神理超。
<br>木资不才生，雁得不才死。
<br>投身死生中，未可优劣比。
<br>深藏无所用，一寓不得已。
<br>逍遥同我谁，岁暮於吾子。
<br>
<br>几复寄槟榔且答诗劝予同种复次韵寄之
<br>
<br>少来不食蚁丘浆，老去得意漆园方。
<br>监中已失儿时面，忍能乞与兵作郎。
<br>
<br>己未过太湖僧寺得宗汝为书寄山蓣白酒长韵诗寄答
<br>
<br>从学晚闻道，谋官无见功。
<br>早衰观水鉴，内热愧邻邦。
<br>比邻有宗侯，治剧乃雍容。
<br>摩手抚鳏寡，蒿碪磔强梁。
<br>桃李与荆棘，称物施露霜。
<br>政经甚缜密，私不蚍蜉通。
<br>吏舍无请赇，家有侯在堂。
<br>府符下盐策，县官劝和羹。
<br>作民敏风雨，令先诸邑行。
<br>我居万夫上，闒惰世无双。
<br>此邑宅岩岩，里中颇秦风。
<br>翁媪无恙时，出分如峰房。
<br>一钱气不直，白梃及父兄。
<br>簪笔怀三尺，揖我谓我臧。
<br>向来豪杰吏，治之以牛羊。
<br>我不忍敌民，教养如儿甥。
<br>荆鸡伏鹄卵，久望羽翼成。
<br>讼端凶凶来，谕去稍听从。
<br>尚余租庸调，岁岁稽法程。
<br>按图索家资，四壁达牖窗。
<br>揜目鞭扑之，桁杨相推掁。
<br>身欲免官去，驽马恋豆糠。
<br>所以积廪盐，未使户得烹。
<br>八月酾社酒，公私乐年登。
<br>遣徒与会稽，而悉走荻篁。
<br>吾惟不足遣，夙驾略我疆。
<br>邑西軱戾地，是尝婴吾锋。
<br>龈齕其强宗，彼乃可使令。
<br>夙夜于远郊，草露沾帷裳。
<br>入磴履虎尾，扪萝触虿芒。
<br>借问夕何宿，烟边数峰横。
<br>松竹不见天，蟠空作秋声。
<br>谷鸟与溪濑，合弦琵琶筝。
<br>税驾乱石间，岩寺鸣疏钟。
<br>山农颇来服，见其父孙翁。
<br>苦辞王赋迟，户户无积藏。
<br>民病我亦病，呻吟达五更。
<br>韵为诵书语，行歌类楚狂。
<br>举鞭问嘉禾，秣马可及城。
<br>惜哉忧城旦，不得对榻床。
<br>洒笔付飞鸟，北风吹报章。
<br>书回银钩壮，句与麝煤香。
<br>浮蛆拨官醅，倾壶嫩鹅黄。
<br>山气常蓊（外勹内盍），此物可屡觞。
<br>蓣药割紫藤，开笼喜手封。
<br>味温颇宜人，芼以石饴姜。
<br>举杯引药糜，咏诗对寒江。
<br>寄声甚劳苦，相思秋月明。
<br>我邑万户乡，其民资嚚凶。
<br>欲割以寿公，使之承化光。
<br>反以来寿我，中有吞舟鲸。
<br>铜墨俱王命，职思慰孤惸。
<br>何时赌一掷，烧烛咒明琼。
<br>
<br>记梦
<br>
<br>众真绝妙拥灵君，晓然梦之非纷纭。
<br>窗中远山是眉黛，席上榴花皆舞裙。
<br>借问琵琶得闻否，灵君色庄妓摇手。
<br>两客争棋烂斧柯，一儿坏局君不呵。
<br>杏梁归燕语空多，奈此云窗雾阁何。
<br>
<br>既作闵雨诗是夕遂澍雨夜中喜不能寐起作喜雨诗
<br>
<br>南风吹雨下田塍，田父伸眉愿力耕。
<br>麰麦明年应解好，帘栊今夜不胜清。
<br>直须洗尽焦枯意，不厌屡闻飘洒声。
<br>黄卷腐儒何所用，惟将歌咏报升平。
<br>
<br>寂住阁
<br>
<br>庄周梦为胡蝶，胡蝶不知庄周。
<br>当处出生随意，急流水上不流。
<br>
<br>寄别陈氏妹
<br>
<br>西风吹天云，顷刻异秦越。
<br>叔子从天东，忽与同姓别。
<br>饯行在半涂，一食三四噎。
<br>遥遥马嘶断，芳草迷车辙。
<br>引襟满眼泪，回首寸心折。
<br>母氏孝且慈，爱养数毛发。
<br>诸儿恩至均，如指孰可齕。
<br>汝今始归人，绵绵比瓜瓞。
<br>中畦不灌溉，芳意还销歇。
<br>黄鸟止桑楚，南山采薇蕨。
<br>择归既甚明，寡取乃为悦。
<br>我开贤女传，须己为汝说。
<br>在宋在伯姬，洁身若冰雪。
<br>下堂失傅母，上堂就焚爇。
<br>吾尝嘉惠康，有妇皆明哲。
<br>刃力事耦耕，甘贫至同穴。
<br>彼於视三公，其犹吹一吷。
<br>雍容二南闲，此妇真豪杰。
<br>男儿何有哉，今壮而善耋。
<br>逢时秉钧轴，邂逅把旄钺。
<br>富贵多祸忧，朋党相媒蘖。
<br>等之彀中游，巧者未如拙。
<br>勿以贫贱故，事人不尽节。
<br>母仪尊圣善，妇道尚曲折。
<br>葛生晚萋萋，絺綌代裘褐。
<br>女工既有余，枕簟清烦暍。
<br>谁言淮蔡远，曾不以日月。
<br>跂予升高丘，伫望飞鸟灭。
<br>善怀诗所歌，行矣勿惜别。
<br>皇皇太史笔，期汝书英烈。
<br>
<br>寄别说道
<br>
<br>数行嘉树红张锦，一派春波绿泼油。
<br>回望江城见归鸟，乱鸣双橹散轻鸥。
<br>柳条折赠经年别，芦箎吹成落日愁。
<br>双鲤寄书难尽信，有情江水尚回流。
<br>
<br>寄晁元中十首
<br>
<br>国工裁白璧，巧冶铸干将。
<br>成为万乘器，贯日吐寒光。
<br>其谁湔拂汝，岁月海生桑。
<br>蛛网连城玉，苔生百链刚。
<br>
<br>寄晁元中十首
<br>
<br>子云赋逐贫，退之文送穷。
<br>二作虽类俳，颇见壮士胸。
<br>晁子问行津，欲济无山穷。
<br>著书道蒿底，端有古人风。
<br>
<br>寄晁元中十首
<br>
<br>沙拥大江水，泥封函谷关。
<br>古来世上雄，宰木风雨寒。
<br>鲁儒守一经，亦有涧谷盘。
<br>何事穷愁极，江南庾子山。
<br>
<br>寄晁元中十首
<br>
<br>河清无人待，兰芳无人采。
<br>山空露团团，葛蔓石磊磊。
<br>世有倾国媒，一笑珠百琲。
<br>往时祢处士，颠倒孔北海。
<br>
<br>寄晁元中十首
<br>
<br>楚宫细腰死，长安眉半额。
<br>比来翰墨场，烂漫多此色。
<br>文章本心术，万古无辙迹。
<br>吾尝期斯人，隐若一敌国。
<br>
<br>寄晁元中十首
<br>
<br>北书来无期，雁不到梅岭。
<br>欲遗双鲤鱼，枫叶江路永。
<br>平生中心愿，褊短不获骋。
<br>富贵安可为，吾亦有岑鼎。
<br>
<br>寄晁元中十首
<br>
<br>济岱有佳人，肌肤若冰雪。
<br>我愿从之游，补我黥与刖。
<br>了不解人嗔，真成一痴绝。
<br>栎社定颓然，聊用神吾拙。
<br>
<br>寄晁元中十首
<br>
<br>山公怀冱渭，浚冲遭鉴赏。
<br>代岂无若人，吹嘘青云上。
<br>念君如济水，抱清伏泉壤。
<br>行潦酌尊彝，吾犹恃源往。
<br>
<br>寄晁元中十首
<br>
<br>蛾眉在蒿莱，金玉千里音。
<br>遥思甑生尘，汗漫观古今。
<br>沈冥惊人句，摹写咏时禽。
<br>无为愁肝肾，君子要刳心。
<br>
<br>寄晁元中十首
<br>
<br>临川往长怀，神交可心晤。
<br>文章不经世，风期南山雾。
<br>化虫哦四时，悲喜各有故。
<br>吾独无间然，子规劝归去。
<br>
<br>寄陈适用
<br>
<br>日月如惊鸿，归燕不及社。
<br>清明气妍暖，亹亹向朱夏。
<br>轻衣颇宜人，裘褐就椸架。
<br>已非红紫时，春事归桑柘。
<br>空余车马迹，颠倒桃李下。
<br>新晴百鸟语，各自有匹亚。
<br>林中仆姑归，苦遭拙妇骂。
<br>气候使之然，光阴促晨夜。
<br>解甲号清风，即有幽虫化。
<br>朱墨本非工，王事少闲暇。
<br>幸蒙余波及，治郡得黄霸。
<br>邑邻陈太丘，威德可资借。
<br>决事不迟疑，敏手擘太华。
<br>颇复集红衣，呼僚饮休暇。
<br>歌梁韵金石，舞地委兰麝。
<br>寄我五字诗，句法窥鲍谢。
<br>亦叹簿领劳，行欲问田舍。
<br>相期黄公垆，不异秦人炙。
<br>我初无廊庙，身愿执耕稼。
<br>今将荷锄归，区芋畦甘蔗。
<br>观君气如虹，千辈可陵跨。
<br>自当出怀璧，往取连城价。
<br>赐地买歌僮，珠翠罗广厦。
<br>富贵不相忘，寄声相慰藉。
<br>
<br>寄杜家父二首
<br>
<br>红紫争春触处开，九衢终日犊车雷。
<br>闲情欲被春将去，鸟唤花惊只麽回。
<br>
<br>寄杜家父二首
<br>
<br>风尘点汙青春面，自汲寒泉洗醉红。
<br>径欲题诗嫌浪许，杜郎觅句有新功。
<br>
<br>寄顿二主簿时在县界首部夫凿石塘河
<br>
<br>杨柳青青春向分，遥知河曲万夫屯。
<br>侵星部曲随金鼓，带月旌旗宿渚亹。
<br>畚插如云声凶凶，风埃成雾气昏昏。
<br>已令访问津头路，行约青帘共一樽。
<br>
<br>寄傅君倚同年
<br>
<br>有情清江水，东下投豫章。
<br>故人江上居，不寄书一行。
<br>相思对明月，谈笑如清光。
<br>向风长叹息，孤雁起寒塘。
<br>倾写郁结怀，因之东南翔。
<br>姑氏有淑质，幽林兰静芳。
<br>愿因奉箕帚，蘋藻羞烝尝。
<br>念君方策名，要津迈腾骧。
<br>引车入里门，观者塞路旁。
<br>雝雝求匹好，羔雁委潘杨。
<br>顾惟蓬茅陋，岂能屈东床。
<br>眷言南鸣雁，七子伊在桑。
<br>幸缘一日雅，结好永不忘。
<br>
<br>寄耿令几父过新堂邑作乃几父旧治之地
<br>
<br>呼船凌大河，驱马踏平沙。
<br>道傍开新邑，千户有生涯。
<br>四衢平且直，绿槐阴县衙。
<br>问谁作此邑，耆旧对予嗟。
<br>前日耿令君，迁民出坳窊。
<br>始迁民怀土，异端极纷拿。
<br>既迁人气和，草木茂萌芽。
<br>桃李虽不言，春风满城花。
<br>陵陂青青麦，烟雨润桑麻。
<br>自非耿令君，大泽荒蒹葭。
<br>白头晏起饭，襁褓语呕哑。
<br>自非耿令君，漂转随鱼虾。
<br>岂弟民父母，不专司敛赊。
<br>令君两男儿，有德必世家。
<br>问令今安在，解官驾柴车。
<br>当时舞文吏，白璧强生瑕。
<br>令君袖手去，不忍试虎牙。
<br>人往惜事废，感深知政嘉。
<br>我闻耆旧语，叹息至昏鸦。
<br>定知循吏传，来者不能加。
<br>今为将军客，轩盖湛光华。
<br>幕府省文书，醉归接(上四下离)斜。
<br>怀宝仁者病，偷安道之邪。
<br>勉哉思爱日，赠言同马檛。
<br>
<br>寄贺方回
<br>
<br>少游醉卧古藤下，谁与愁眉唱一杯。
<br>解作江南断肠句，只今唯有贺方回。
<br>
<br>寄怀公寿
<br>
<br>好赋梁王在日边，重帘复幕锁神仙。
<br>莫因酒病疏桃李，且把春愁付管弦。
<br>愚智相悬三十里，荣枯同有百余年。
<br>及身强健且行乐，一笑端须直万钱。
<br>
<br>寄怀蓝六在延平
<br>
<br>贫贱相知若吾友，取端於此能更求。
<br>德性委蛇结绿佩，文章璨烂珊瑚钩。
<br>与君千里共明月，思子一日如三秋。
<br>愿学延平两龙剑，风波际会永同游。
<br>
<br>寄怀元翁
<br>
<br>岁年丰稻杭，井邑盛烟火。
<br>北园曾未窥，王事方勤我。
<br>花枝互低昂，鸟语相许可。
<br>观物见归根，抚时终宴坐。
<br>搔首望四邻，诸贤皆最课。
<br>极工簿领书，甚办米盐颗。
<br>平生短朱墨，吏考仰丞佐。
<br>初无公侯心，骨相本寒饿。
<br>明窗怀玉友，清绝吟楚些。
<br>念君方坐曹，无因奉虚左。
<br>
<br>寄怀赵正夫奉议
<br>
<br>春皇抚宇宙，仁气被园林。
<br>草木怀元宠，松柏抱常心。
<br>揽观万物表，有觉咏时禽。
<br>一劝君沽酒，一起予投簪。
<br>小人畏罪罟，澡雪奉官箴。
<br>鸡鸣风雨晦，鹤鸣涧谷阴。
<br>维此方寸宝，日月所照临。
<br>泽蒲渐绿弱，山桃破红深。
<br>永怀寂寞人，黄卷事幽寻。
<br>虚窗驰野马，宴坐醉古今。
<br>鸳鸯求好匹，笙磬和同音。
<br>何时闻笑语，清夜对横琴。
<br>
<br>寄黄从善
<br>
<br>故人千里隔谈经，想见牛刀刃发硎。
<br>渴雨芭蕉心不展，未春杨柳眼先青。
<br>凫飞叶县郎官宰，虹贯江南处士星。
<br>天子文思求逆耳，吾宗一为试雷霆。
<br>
<br>寄黄几复
<br>
<br>我居北海君南海，寄雁传书谢不能。
<br>桃李春风一杯酒，江湖夜雨十年灯。
<br>持家但有四立壁，治病不蕲三折肱。
<br>想得读书头已白，隔溪猿哭瘴溪藤。
<br>
<br>寄黄龙清老三首
<br>
<br>万山不隔中秋月，一雁能传寄远书。
<br>深密伽陀枯战笔，真成相见问何如。
<br>
<br>寄黄龙清老三首
<br>
<br>风前橄榄星宿落，日下桄榔羽扇开。
<br>昭默堂中有相忆，清愁忽遣化人来。
<br>
<br>寄黄龙清老三首
<br>
<br>骑驴觅驴但可笑，非马喻马亦成痴。
<br>一天月色为谁好，二老风流只自知。
<br>
<br>寄季张
<br>
<br>园中看笋已成竹，阶下种槐还得阴。
<br>出门望君车马绝，临水问信鲤鱼沈。
<br>赠君以匠石斸泥之利器，渊明无弦之素琴。
<br>此书到日可归来，思子妙质为知音。
<br>
<br>寄家
<br>
<br>近别几日客愁生，固知远别难为情。
<br>梦回官烛不盈把，犹听娇儿索乳声。
<br>
<br>寄李次翁
<br>
<br>两断山川明，花深鸟乌乐。
<br>枯骨不沾名，古今同一壑。
<br>惟有在世时，聊厚不为薄。
<br>南箕与北斗，亲友多离索。
<br>斯文如旧欢，李侯极磊落。
<br>颇似元鲁山，用心抚疲弱。
<br>不以民为梯，俯仰无所怍。
<br>胸中种妙觉，岁晚期必获。
<br>然膏夜读书，见圣宜有作。
<br>文字寄我来，官邮远飞橐。
<br>世缘心已死，傥得万金药。
<br>
<br>寄刘泗州
<br>
<br>生天生地常为主，此事惟应作者知。
<br>康济小民归一臂，屈伸由我更由谁。
<br>
<br>寄刘泗州
<br>
<br>万马千艘要路津，禅翁新画两朱轮。
<br>行春定得忘言对，金碧浮图何姓人。
<br>
<br>寄六祖范和尚颂
<br>
<br>范公头上著枷，涪翁脚上著杻。
<br>且共弥勒过冬，闲坐地炉数九。
<br>
<br>寄南阳谢外舅
<br>
<br>谢公遂偃蹇，南阳无旧庐。
<br>天与解缨绂，元非傲当涂。
<br>庖丁释牛刀，众手斫大軱。
<br>白云曲肱卧，青山满床书。
<br>妙质落川泽，果然天网疏。
<br>故知今人巧，未觉古人迂。
<br>筑场岁功休，夜泉鸣竹渠。
<br>胸怀郁垒块，此物谅时须。
<br>儿能了翁事，安用府中趋。
<br>孙能诵翁诗，乃是千里驹。
<br>人生行乐耳，用舍要自如。
<br>我方神其拙，社栎官道樗。
<br>公犹忧斧斤，睥睨斲樽壶。
<br>万古身後前，芭蕉秋雨余。
<br>少年喜狡狯，叱化粒成珠。
<br>谟功可歌舞，学古则暖姝。
<br>所好果不同，未可一理驱。
<br>眇思忘言对，安得南飞凫。
<br>鄙心生蔓草，萌芽望耘鉏。
<br>离筵如昨日，春柳见霜枯。
<br>未辱锦绣段，时蒙双鲤鱼。
<br>忆昔参几杖，雍容觑规模，
<br>引接开藻鉴，高明通事枢。
<br>门生五七辈，寂寞半白须。
<br>谈经落麈尾，行乐从篮舆。
<br>看竹辟强宅，阅士黄公垆。
<br>雪屋煮茶药，晴檐张画图。
<br>幽寺促灯火，青毡置摴蒱。
<br>遶床叫一掷，十白九雉卢。
<br>蔡泽来分功，袁耽必上都。
<br>开旗纵七走，破竹殄群胡。
<br>成枭烛为明，挟长朋佐呼。
<br>终饮见温克，所争匪锱铢。
<br>谁令运甓翁，见谓牧猪奴。
<br>事托丈人重，乃爱屋上乌。
<br>旧言如对面，形迹滞舟车。
<br>风帘想隐几，天籁鸣寒梧。
<br>尚喜读书否，还能把酒无。
<br>邺城渺尘沙，冠盖若秋蕖。
<br>相过问寒温，意气驰九衢。
<br>楚客虽工瑟，齐人本好竽。
<br>永怀溟海量，北斗不可斟。
<br>胜夜亲笔墨，因来明月珠。
<br>
<br>寄裴仲谟
<br>
<br>交游二十年，义等亲骨肉。
<br>风雨漂我巢，公亦未有屋。
<br>寄声来问安，足音到空谷。
<br>我家辇毂下，薪桂炊白玉。
<br>在官与影俱，衣绽发曲局。
<br>天机行日月，春事勤草木。
<br>念公笃行李，野饭中道宿。
<br>惊沙卷旍旗，乌尾城角谡。
<br>骚骚家治具，夫子且归沐。
<br>作书寄後乘，为我遣臣仆。
<br>起居太夫人，并问相与睦。
<br>
<br>寄清新二禅师颂
<br>
<br>石公来斲鼻端尘，无手人来斧凿亲。
<br>白牯狸奴心即佛，铜睛虎眼主中宾。
<br>自携瓶去沽村酒，幻者衫来作主人。
<br>万里相看如对面，死心寮里有清新。
<br>
<br>寄清新二禅师颂
<br>
<br>死心寮里有清新，把断黄河塞要津。
<br>一段风涛惊彻底，个中无我尔无人。
<br>梦惊蛇咬慞惶走，痛学寻毉□有神。
<br>此是如来正法藏，觉来床上笑番身。
<br>
<br>寄上高李令怀道
<br>
<br>李侯湖海士，瓜葛附婚友。
<br>平生各转蓬，未曾接樽酒。
<br>寄声维劳勤，江路常永久。
<br>节物居然秋，蜕虫悲高柳。
<br>传闻辟学馆，鼓士荐豚韭。
<br>能使珥笔黔，稍知忠信有。
<br>骄虎缩爪距，诗礼开户牖。
<br>事胜感邦人，伐山谋不朽。
<br>武功笔如椽，文字烂琼玖。
<br>谓予有书癖，摹篆写科斗。
<br>不珍金石刻，要我一挥肘。
<br>安知乃儿戏，敢传万世後。
<br>摩拂幼妇篇，慙非换鹅手。
<br>公其勤劳来，嘉政民父母。
<br>不用琢苍崖，丰碑在人口。
<br>
<br>寄上叔父夷仲三首
<br>
<br>少年有功翰墨林，中岁作吏几陆沈。
<br>庖丁解牛妙世故，监市履狶知民心。
<br>万里书来儿女瘦，十月山行冰雪深。
<br>梦魂和月绕秦陇，汉节落毛何处寻。
<br>
<br>寄上叔父夷仲三首
<br>
<br>艰难闻道有归音，部曲霜行璧月沉。
<br>王春正月调玉烛，使星万里朝天心。
<br>颇令山海藏国用，乃见县官恤民深。
<br>经心陇蜀封疆守，必有人材备访寻。
<br>
<br>寄上叔父夷仲三首
<br>
<br>关寒塞雪欲嗣音，燕雁拂天河鲤沈。
<br>百书不如一见面，几日归来两慰心。
<br>弓刀陌上望行色，儿女灯前语夜深。
<br>更怀父子东归得，手种江头柳十寻。
<br>
<br>寄舒申之户曹
<br>
<br>吉州司户官虽小，曾屈诗人杜审言。
<br>今日宣城读书客，还趋手板傍辕门。
<br>江山依旧岁时改，桃李欲开烟雨昏。
<br>公退但呼红袖饮，剩传歌曲教新翻。
<br>
<br>寄题安福李令爱竹堂
<br>
<br>渊明喜种菊，子猷喜种竹。
<br>托物虽自殊，心期俱不俗。
<br>千载得李侯，异世等风流。
<br>为官恐是陶彭泽，爱竹最知王子猷。
<br>寒窗对酒听雨雪，夏簟烹茶卧风月。
<br>小僧知令不凡材，自扫竹根培老节。
<br>富贵于我如浮云，安可一日无此君。
<br>人言爱竹有何好，此中难为俗人道。
<br>我于此物更不疏，一官窘束何由到。
<br>
<br>寄题安福李令适轩
<br>
<br>琳宫接丛霄，渌水连翠微。
<br>幽花露林薄，好鸟娱清辉。
<br>道人勤洒扫，令尹每忘归。
<br>孝慈民父母，虎去蝗退飞。
<br>来思僚友同，歌舞醉红衣。
<br>定知与民乐，吏瘦吾民肥。
<br>
<br>寄题安福李令先春阁
<br>
<br>宫殿绕风烟，江山壮城郭。
<br>令君蓺桃蓺，面春筑飞阁。
<br>春至最先知，雨露偏花药。
<br>是日劝农桑，冰销土膏作。
<br>弦歌出县斋，裴回问民瘼。
<br>鸡犬声相闻，婴此簿领缚。
<br>安得携手嬉，烹茶煨鸭脚。
<br>
<br>寄题钦之草堂
<br>
<br>河南有伏流，经营太行根。
<br>盛德不终晦，发为清济源。
<br>公家济源上，太行正当门。
<br>修竹带藩篱，百禽鸣朝暾。
<br>仰视浮云作，俯窥流水奔。
<br>相望有盘谷，李愿故居存。
<br>主人国之老，实惟商岩孙。
<br>斑行昔供奉，屡进逆耳言。
<br>天子色为动，群公声亦吞。
<br>肃肃冰霜际，不改白玉温。
<br>出处士所重，其微难具论。
<br>公勿怀草堂，朝庭待公尊。
<br>
<br>寄题荣州祖元大师此君轩
<br>
<br>王师学琴三十年，响如清夜落涧泉。
<br>满堂洗尽筝琶耳，请师停手恐断弦。
<br>神人传书道人命，死生贵贱如看镜。
<br>晚知直语触憎嫌，深藏幽寺听钟磬。
<br>有酒如渑客满门，不可一日无此君。
<br>当时手栽数寸碧，声挟风雨今连云。
<br>此君倾盖如故旧，骨相奇怪清且秀。
<br>程婴杵臼立孤难，伯夷叔齐采薇瘦。
<br>霜钟堂上弄秋月，微风入弦此君悦。
<br>公家周彦笔如椽，此君语意当能传。
<br>
<br>寄题莹中野轩
<br>
<br>开轩城市如村落，人似往时陈太邱。
<br>暄景半窗行野马，雨寒疏竹上牵牛。
<br>平生江海心犹在，退食诗书吏罢休。
<br>□□□□□□力，必知耆旧想风流。
<br>
<br>寄尉氏仓官王仲弓
<br>
<br>啸台有佳人，玄发鉴（上竹下并）珥。
<br>登高歌一曲，听者倾城市。
<br>门无行媒迹，草木倚憔悴。
<br>人物方眇然，谁能委圭币。
<br>
<br>寄新茶与南禅师
<br>
<br>筠焙熟香茶，能医病眼花。
<br>因甘野夫食，聊寄法王家。
<br>石钵收云液，铜缾煮露华。
<br>一瓯资舌本，吾欲问三车。
<br>
<br>寄余干徐隐甫
<br>
<br>江行长邅回，风水忧索米。
<br>相逢解人颐，高士徐孺子。
<br>鸬鹚葭苇间，煮茗当酌醴。
<br>夜船饷蒸鹅，白发厌甘旨。
<br>东江始分风，苔网馈百纸。
<br>遣兵夜赋诗，月冷石齿齿。
<br>别来星环天，再见艳桃李。
<br>寄声良劳勤，报我阙双鲤。
<br>但闻佳邑政，杻械生菌耳。
<br>颇闻延诸儒，破讼作诗礼。
<br>顾予白下邑，庭聚雨前蚁。
<br>珥笔诵汉章，锥刀争未已。
<br>初无得民具，名实正尔尔。
<br>愿闻庖丁方，江湖天到水。
<br>遥知解千牛，袖手笑血指。
<br>书来傥垂教，改事从此始。
<br>
<br>寄袁守廖献卿
<br>
<br>公移猥甚业生笋，讼牒纷如蜜分窠。
<br>少得曲肱成梦蝶，不堪衙吏报鸣鼍。
<br>已荒里社田园了，可奈春风桃李何。
<br>想见宜春贤太守，无书来问病维摩。
<br>
<br>寄张宜父
<br>
<br>建德之国有佳人，明珠为佩玉为衣。
<br>去国三岁阻音徽，所种桃李民爱之。
<br>射阳城边春烂漫，柳暗学宫鸟相唤。
<br>追随裘马多少年，独忍长饥把书卷。
<br>读书万卷不直钱，逐贫不去与忘年。
<br>虎豹文章被禽缚，何如达生自娱乐。
<br>
<br>寄张仲谋
<br>
<br>好在张公子，清秋应苦吟。
<br>衣穿慈母线，囊罄旅人金。
<br>早晚辞天阙，归来慰陆沈。
<br>黄花一樽酒，期与尔同斟。
<br>
<br>寄张仲谋次韵
<br>
<br>风力萧萧吹短衣，茅檐霜日淡晖晖，
<br>天寒塞北雁行落，岁晚大梁书信稀。
<br>湖稻初舂云子白，家鸡正有藁头肥。
<br>割鲜炊黍寻前约，公事可来君不违。
<br>
<br>寄忠玉提刑
<br>
<br>市骨蕲千里，量珠买娉婷。
<br>驽骀参逸驾，西子泣深屏。
<br>吾人材高秀，胸次列渭泾。
<br>严能喜剧部，持节按祥刑。
<br>萑蒲稍衰息，郡县或空囹。
<br>读书头愈白，见士眼终青。
<br>今时斤斧地，虚次待发硎。
<br>早晚紫微禁，占来有使星。
<br>
<br>寄朱乐仲
<br>
<br>故人昔在国北门，邻舍杖藜对樽酒。
<br>十五年余乃一逢，黄尘急流语马首。
<br>懒书愧见南飞鸿，君居三十六峰东。
<br>我心想见古人面，晓雨垂虹到望崧。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>险心游万仞，躁欲生五兵。
<br>隐几香一炷，露台湛空明。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>昼食鸟窥台，宴坐日过砌。
<br>俗氛无因来，烟霏作舆卫。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>石蜜化螺甲，榠樝煮水沈。
<br>博山孤烟起，对此作森森。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>轮囷香事已，郁郁著书画。
<br>谁能入吾室，脱汝世俗械。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>贾侯怀六韬，家有十二戟。
<br>天资喜文事，如我有香癖。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>林花飞片片，香归衔泥燕。
<br>闭合和春风，还寻蔚宗传。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>公虚采蘋宫，行乐在小寝。
<br>香光当发闻，色败不可稔。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>床帷夜气馥，衣桁晚烟凝。
<br>瓦沟鸣急雪，睡鸭照华灯。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>雉尾映鞭声，金炉拂太清。
<br>班近闻香早，归来学得成。
<br>
<br>贾天锡惠宝薰乞诗多以兵卫森画戟燕寝凝清香十字作诗报之
<br>
<br>衣篝丽纨绮，有待乃芬芳。
<br>当念真富贵，自薰知见香。
<br>
<br>见二十弟倡和花字漫兴五首
<br>
<br>落絮游丝三月候，风吹雨洗一城花。
<br>未知东郭清明酒，何似西窗谷雨茶。
<br>
<br>见二十弟倡和花字漫兴五首
<br>
<br>官驼鸣铎逐盐车，只见风尘不见花。
<br>空作江南江北梦，辛夷踯躅倚山茶。
<br>
<br>见二十弟倡和花字漫兴五首
<br>
<br>睡起草玄三亩宅，无人载酒眼昏花。
<br>不知谁勤路门讲，天上日长坐赐茶。
<br>
<br>见二十弟倡和花字漫兴五首
<br>
<br>邺城也似洛城阔，□□园林学养花。
<br>欲把一樽随饮处，□□处处锁官茶。
<br>
<br>见二十弟倡和花字漫兴五首
<br>
<br>池面白鱼吹落絮，□□□□退枯花。
<br>无因光禄赐官酒，且学潞公灌蜀茶。
<br>
<br>见翰林苏公马祖庞翁赞戏书
<br>
<br>一口吸尽西江水，磨却马师三尺觜。
<br>马驹蹋杀天下人，惊雷破浪非凡鳞。
<br>马祖庞公，水泄不通。
<br>游鯈方乐，科斗生角。
<br>
<br>见诸人唱和酴醾诗辄次韵戏咏
<br>
<br>梅残红药迟，此物共春归。
<br>名字因壶酒，风流付枕帏。
<br>坠钿香径草，飘雪净垣衣。
<br>玉气晴虹发，沈材锯屑霏。
<br>直知多不厌，何忍摘令稀。
<br>常恨金沙学，颦时正可挥。
<br>
<br>见子瞻粲字韵诗和答三人四返不困而愈崛奇辄次韵寄彭门三首
<br>
<br>公才如洪河，灌注天下半。
<br>风日未尝撄，昼夜圣所叹。
<br>名世二十年，穷无歌舞玩。
<br>入宫又见妒，徒友飞鸟散。
<br>一饱事难谐，五车书作伴。
<br>风雨暗楼台，鸡鸣自昏旦。
<br>虽非锦绣赠，欲报青玉案。
<br>文似离骚经，诗窥关雎乱。
<br>贱生恨学晚，曾未奉巾盥。
<br>昨蒙双鲤鱼，远托郑人缓。
<br>风义薄秋天，神明还旧贯。
<br>更磨荐祢墨，推挽起疲懦。
<br>忽忽未嗣音，微阳归候炭。
<br>仁风从东来，拭目望斋馆。
<br>鸟声日日春，柳色弄晴暖。
<br>漫有酒盈樽，何因见此粲。
<br>
<br>见子瞻粲字韵诗和答三人四返不困而愈崛奇辄次韵寄彭门三首
<br>
<br>人生等尺捶，岂耐日取半。
<br>谁能如秋虫，长夜向壁叹。
<br>朝四与暮三，适为狙公玩。
<br>臭腐暂神奇，暗噫即飘散。
<br>我观万世中，独立无介伴。
<br>小黠而大痴，夜气不及旦。
<br>低首甘豢养，尻脽登俎案。
<br>所以终日饮，醉眠朱碧乱。
<br>无人明此心，忍垢待濯盥。
<br>仰看东飞云，只使衣带缓。
<br>先生古人学，百氏一以贯。
<br>见义勇必为，少作衰俗懦。
<br>忠言愿回天，不忍敩吞炭。
<br>还从股肱郡，待诏图书馆。
<br>投壶得赐金，侏儒余饱暖。
<br>宁令东方公，但索长安粲。
<br>
<br>见子瞻粲字韵诗和答三人四返不困而愈崛奇辄次韵寄彭门三首
<br>
<br>元龙湖海二，毁誉略相半。
<br>下床卧许君，上床自永叹。
<br>丈夫属有念，人物非所玩。
<br>坐令结欢客，化为烟雾散。
<br>武功有大略，亦复寡朋伴。
<br>咏歌思见之，长夜鸣曷旦。
<br>东南望彭门，官道平如案。
<br>简书束缚人，一水不能乱。
<br>斯文媲秬鬯，可用圭瓒盥。
<br>诚求活国医，何忍弃和缓。
<br>开疆日百里，都内钱朽贯。
<br>铭功甚俊伟，乃见儒生懦。
<br>且当置是事，勿使冰作炭。
<br>上帝群玉府，道家蓬莱馆。
<br>曲肱夏簟寒，炙背冬屋暖。
<br>只令文字垂，万世星斗粲。
<br>
<br>江南
<br>
<br>梦寐江南未得归，清波鰞子上钩肥。
<br>五年身属官仓米，输与渔人坐钓矶。
<br>
<br>江南李後主梦观世音像赞
<br>
<br>补陀岩中大慈圣，沧浪石上观生死。
<br>南州麽圣师子王，感梦白衣施无畏。
<br>梦回洒笔具光相，照镜还与我面同。
<br>当时若会照镜句，放下江南作闲客。
<br>
<br>江氏家藏仁宗皇帝墨迹赞
<br>
<br>昭陵仁圣，与天同功。
<br>不刻不雕，万国文明。
<br>日月照临，无有隐侧。
<br>一滴之雨，泽及万物。
<br>简言易从，易言易知。
<br>皇祖有训，信如四时。
<br>雷声不作，天地渊默。
<br>遗黎怀仁，霣泣翰墨。
<br>
<br>将归叶先寄明复季常
<br>
<br>初日照屋山，好鸟哢檐角。
<br>
<br>卷帘吏却扫，斋舍寒萧索。
<br>呼儿篘春醪，期与夫子酌。
<br>简书驱我出，冲雪冻两脚。
<br>莫行星辉辉，晓起鸡喔喔。
<br>青烟过空村，商旅无远橐。
<br>岂不欲少留，王事苦敦薄。
<br>平生白眼人，今日折腰诺。
<br>可怜五斗米，夺我一溪乐。
<br>公等何逍遥，睥睨寄讲学。
<br>谈犀振清风，棋局落秋雹。
<br>云阴愁蒙鸿，山路险荦确。
<br>慎无告归轩，使我数日恶。
<br>羸骖逆归心，旋泞蹶霜泺。
<br>悲嘶惜鄣泥，短菙冷难捉。
<br>南征喜气动，迎面蛛丝落。
<br>买网鱠金橙，归偿炊黍约。
<br>
<br>讲武台南有感
<br>
<br>月明犹在搭衣竿，晓踏台南路屈盘。
<br>驺子雨中先马去，村童烟外倚墙看。
<br>鸦啼宰木秋风急，鹭立渔船野水乾。
<br>花似去年堪折赠，插花人去泪阑干。
<br>
<br>结客
<br>
<br>结客结英豪，肯同儿女曹。
<br>黄金妆佩剑，猛兽画旗旄。
<br>北极狼星落，中原王气高。
<br>终令贺兰贼，不著赭黄袍。
<br>
<br>解瞌睡颂
<br>
<br>文殊吐酒卧，观音被杻械。
<br>普贤盗铸钱，释迦扇炉韝。
<br>范上座杀牛，黄鲁直害癞。
<br>
<br>戒杀诗
<br>
<br>我肉众生肉，名殊体不殊。
<br>原同一种性，只是别形躯。
<br>苦恼从他受，肥甘为我须。
<br>莫教阎老断，自揣应何如。
<br>
<br>借景亭
<br>
<br>青神县中得两张，爱民财力惟恐伤。
<br>二公身安民乃乐，劝葺城头五月凉。
<br>竹铺不涴吴绫袜，东西开轩荫清樾。
<br>当官借景不伤民，恰似凿池取明月。
<br>
<br>今岁官茶极妙而难为赏音者戏作两诗用前韵
<br>
<br>鸡苏狗虱难同味，怀取君恩归去来。
<br>青箬湖边寻顾陆，白莲社里觅宗雷。
<br>
<br>今岁官茶极妙而难为赏音者戏作两诗用前韵
<br>
<br>乳花翻椀正眉开，时苦渴羌冲热来。
<br>知味者谁心已许，维摩虽默语如雷。
<br>
<br>金刀坑迎将家待追浆坑十余户山农不至因题其壁
<br>
<br>穷乡阻地险，篁竹啸夔魖。
<br>恶少擅三窟，不承吏追呼。
<br>老翁燕无凶，偃蹇坐里闾。
<br>後生习闻见，官不禁权舆。
<br>怀书斥长吏，持杖鏖公徒。
<br>遂令五百里，化为豺豕墟。
<br>古来沈牛羊，檄水臣鳄鱼。
<br>猛虎剥文章，矧而民发肤。
<br>哀哉奉其身，曾不如鸟乌。
<br>破家县令手，南面天子除。
<br>要能伐强梁，然後活惸孤。
<br>属为民父母，未教忍先诛。
<br>山川甚秀拔，人物亦诗书。
<br>十室有忠信，此乡何独无。
<br>
<br>金陵
<br>
<br>豪士阻江海，瓜分域中权。
<br>真人开关梁，曾不费一弦。
<br>六朝妙人物，蔓草萦寒烟。
<br>至今哀江南，咏歌在渔船。
<br>穷山虎豹穴，磨衲拥高年。
<br>青天行日月，坐搅磨蚁旋。
<br>身将时共晚，道与世相捐。
<br>犹能揽壮观，巨浸朝百川。
<br>
<br>荆南签判向和卿用予六言见惠次韵奉酬四首
<br>
<br>仕宦初不因人，富贵方来逼身。
<br>要是出群拔萃，乃成威凤祥麟。
<br>
<br>荆南签判向和卿用予六言见惠次韵奉酬四首
<br>
<br>向侯赋我菁莪，何敢当不类歌。
<br>顾我乃山林士，看君取将相科。
<br>
<br>荆南签判向和卿用予六言见惠次韵奉酬四首
<br>
<br>覆却万方无准，安排一字有神。
<br>更能识诗家病，方是我眼中人。
<br>
<br>荆南签判向和卿用予六言见惠次韵奉酬四首
<br>
<br>觅句真成小技，知音定须绝弦。
<br>景公有马千驷，伯夷垂名万年。
<br>
<br>荆州即事药名诗八首
<br>
<br>四海无远志，一溪甘遂心。
<br>牵牛避洗耳，卧著桂枝阴。
<br>
<br>荆州即事药名诗八首
<br>
<br>前湖後湖水，初夏半夏凉。
<br>夜阑乡梦破，一雁度衡阳。
<br>
<br>荆州即事药名诗八首
<br>
<br>千里及归鸿，半天河影东。
<br>家人森户外，笑拥白头翁。
<br>
<br>荆州即事药名诗八首
<br>
<br>天竺黄卷在，人中白发侵。
<br>客至独扫榻，自然同此心。
<br>
<br>荆州即事药名诗八首
<br>
<br>垂空青幕六，一一排风开。
<br>石友常思我，预知子能来。
<br>
<br>荆州即事药名诗八首
<br>
<br>幽涧泉石绿，闭门闻啄木。
<br>运迤胡奴归，车前挂生鹿。
<br>
<br>荆州即事药名诗八首
<br>
<br>雨如覆盆来，平地没牛膝。
<br>回望无夷陵，天南星斗湿。
<br>
<br>荆州即事药名诗八首
<br>
<br>雨如覆盆来，平地没牛膝。
<br>回望无夷陵，天南星斗湿。
<br>
<br>荆州即事药名诗八首
<br>
<br>使君子百姓，请雨不旋复。
<br>守田意饱满，高壁挂龙骨。
<br>
<br>景珍太博见示旧倡和蒲萄诗因而次韵
<br>
<br>映日圆光万颗余，如观宝藏隔虾须。
<br>夜愁风起飘星去，晓喜天晴缀露珠。
<br>宫女拣枝模锦绣，论师持味比醍醐。
<br>欲收百斛供春酿，放出声名压酪奴。
<br>
<br>静居寺上方南入一径有钓台气象甚古而俗传谬妄意尝有隐君子渔钓其上感之作诗
<br>
<br>避世一丘壑，似渔非世渔。
<br>独吟嘉橘颂，不遗子公书。
<br>笋蕨园林晚，丝缗岁月除。
<br>安知冶容子，红袖泣前鱼。
<br>
<br>九日对菊有怀粹老在河上四首
<br>
<br>月邀棋约屡登台，学省公厅只对街。
<br>九日菊花孤痛饮，百端人事可安排。
<br>
<br>九日对菊有怀粹老在河上四首
<br>
<br>黄花节晚犹可惜，青眼故人殊未来。
<br>金蕊飞觞无计共，香钿满地始应回。
<br>
<br>九日对菊有怀粹老在河上四首
<br>
<br>忆得旧时重九日，紫萸黄菊压梳钗。
<br>寒花有意催垂泪，喜鹊无端屡下阶。
<br>
<br>九日对菊有怀粹老在河上四首
<br>
<br>碧窗闲杀春风手，古柳堤莺几日回。
<br>纵有黄花堪对酒，应无红袖与传杯。
<br>
<br>酒
<br>
<br>江形圜似阮家盆，山势岑如北海樽。
<br>户有浮蛆春盎盎，双松一路醉乡门。
<br>
<br>拘士笑大方
<br>
<br>拘士笑大方，俗吏缚文律。
<br>当其擅私智，辙覆千里失。
<br>鸟飞与鱼潜，明哲善因物。
<br>欣然领斯会，千百无十一。
<br>蒯缑装太阿，付驺斩刍秣。
<br>风雨晦冥时，中夜鸣不歇。
<br>张公下世久，安得叹埋没。
<br>齐王好吹竽，楚客善鼓瑟。
<br>卫妇新上车，戒御无笞服。
<br>教母灭灶突，徙薪始入室。
<br>三言至丁宁，於理盖已密。
<br>主人皆笑之，乃在未适节。
<br>庄生亦有言，外物不可必。
<br>无地与挥斤，眷然思郢质。
<br>
<br>具茨颂
<br>
<br>帝省具茨，在国南屏。
<br>笃生韩公，补天子圣。
<br>文武韩公，其德庭方。
<br>靡职不宜，乃宣力四方。
<br>四方维则，归补我衮职。
<br>西羌不庭，王师濯濯。
<br>奏功不时，公请命行。
<br>公出抚师，王师矨矫。
<br>羌戎震惊，其薮泽是狩。
<br>复我王土，将筑於河之浒。
<br>人亦有言，功不在初，
<br>其溃於成。阴有齿牙，
<br>以猾覆城。天子圣神，
<br>知我公孔武。公虽归止，
<br>四方以无悔。京师之屏，
<br>公曰维许乐土。赫赫王命，
<br>北门是处。公治北门，
<br>有条有叶。夷根披节，
<br>蟊贼是伐。惠及寡，
<br>日用饮酒。万有千载，
<br>乐公寿考。公御宴喜，
<br>乐酒温克。宾秩醉饱，
<br>柔嘉维则。维公之德，
<br>万有千岁。畀公遐福。
<br>陟彼具茨，松柏孔硕。
<br>若济巨川，维舟檝是度。
<br>瞻彼具茨，有渰其阴。
<br>如彼岁旱，视公作霖。
<br>公至北门，河润九里。
<br>公归本朝，万物露雨。
<br>帝顾具茨，公归庙堂。
<br>为天下师傅，於大隗有光。
<br>於大隗有光，公寿考无疆。
<br>
<br>倦鹤图赞
<br>
<br>伟万里之仙骥，羾九关而天翱。
<br>亦倦飞而归止，矧人生之嗟劳。
<br>饥食北山之薇蕨，寒缉江南之落毛。
<br>安能作河中之桴木，宁为篱落之系匏。
<br>
<br>绝句
<br>
<br>春风一曲花十八，拼得百醉玉东西。
<br>露叶烟丛见红药，犹似舞馀和汗啼。
<br>
<br>绝句
<br>
<br>花气薰人欲破禅，心情其实过中年。
<br>春来诗思何所似，八节滩头上水船。
<br>
<br>绝句
<br>
<br>富贵功名茧一盆，缲车头绪正纷纷。
<br>肯寻冷淡做生活，定是著书扬子云。
<br>
<br>绝句赠初和甫
<br>
<br>处士孤怀少往还，平时一刺字多漫。
<br>能容著帽挥谈拂，可见高人礼数宽。
<br>
<br>觉范师种竹颂
<br>
<br>往在江南住竹山，道人两岁三来访。
<br>听风听雨看成龙，牛羊折角入朝饷。
<br>简州城东刮地寒，手种檀栾三两竿。
<br>竹成要作无孔笛，若有灵龟一任钻。
<br>
<br>考试局与孙元忠博士竹间对窗夜闻元忠诵书声调悲壮戏作竹枝歌三章和之
<br>
<br>南窗读书声吾伊，北窗见月歌竹枝。
<br>我家白发问乌鹊，他家红妆占蛛丝。
<br>
<br>考试局与孙元忠博士
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
