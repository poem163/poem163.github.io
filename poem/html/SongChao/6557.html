<HTML>
<HEAD>
<TITLE>梁诗 卷04-06 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 梁诗 卷04-06</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>梁诗 卷04-06</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-11&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=6557"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'梁诗 卷04-06')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[梁诗 卷04-06]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷四】
<br>
<br>　　江淹
<br>
<br>　　【诗】
<br>
<br>　　【杂体诗三十首】〖并序〗
<br>
<br>　　夫楚谣汉风。既非一骨。魏制晋造。固亦二体。璧犹蓝朱成彩。杂错之变无穷。宫角为音。靡曼之态不极。故蛾眉讵同貌。而俱动於魄。芳草宁共气。而皆悦於魂。不其然欤。至於世之诸贤。各滞所迷。莫不论甘而忌辛。好丹而非素。岂所谓通方广恕。好远兼爱者哉。乃及公干、仲宣之论。家有曲直。安仁、士衡之评。人立矫抗。况复殊於此者乎。又贵远贱近。人之常情。重耳轻目。俗之恒蔽。是以邯郸托曲於李奇。士季假论於嗣宗。此其效也。然五言之兴。谅非敻古。但关西邺下。既已罕同。河外江南。颇为异法。故玄黄经纬之辨。金碧浮沉之殊。仆以为亦各具美兼善而已。今作三十首诗。斅其文体。虽不足品藻渊流。庶亦无乖商搉云尔。（○本集四。《文选》三十二。《诗纪》七十六。又略见《初学记》二十一。）
<br>
<br>　　【古离别】〖六臣本《文选》注云。五臣作别离。〗
<br>
<br>　　远与君别者。乃至雁六关。黄云蔽千里。游子何时还。送君如昨日。檐前露已团。不惜蕙草晚。所悲道里寒。君在天一涯。妾身长别离。愿一见颜色。不异琼树枝。菟丝及水萍。所寄终不移。（○本集四。《文选》三十一。玉台新咏五作古体。《类聚》二十九作拟古杂体诗。《乐府诗集》七十一。广《文选》十。《诗纪》七十六。）
<br>
<br>　　【李都尉陵从军】
<br>
<br>　　樽酒送征人。踟蹰在亲宴。日暮浮云滋。握手泪如霰。悠悠清水川。嘉鲂得所荐。而我在万里。结友不相见。袖中有短书。愿寄双飞燕。（本集四。《文选》三十一。《乐府诗集》三十二作从军行。广《文选》十作从军诗。《诗纪》七十六。）
<br>
<br>　　【班婕妤咏扇】
<br>
<br>　　纨扇如团月。出自机中素。画作秦王女。乘鸾向烟雾。彩色世所重。虽新不代故。窃愁凉风至。吹我玉阶树。君子恩未毕。零落在中路。（○本集四。《文选》三十一。玉台新咏五作班婕妤。乐府诗休四十二作怨歌行。《诗纪》七十六。又《类聚》四十一作拟班婕妤咏扇。引素、雾、树、路四韵。）
<br>
<br>　　【魏文帝曹丕游宴】
<br>
<br>　　置酒坐飞阁。逍遥临华池。神飙自远至。左右芙蓉披。绿竹夹清水。秋兰被幽崖。月出照园中。冠佩相追随。客从南楚来。为我吹参差。渊鱼犹伏浦。听者未云罢。高文一何绮。小儒安足为。肃肃广殿阴。雀声愁北林。众宾还城邑。何用慰我心。（广《文选》作我思。○本集四。《文选》三十一。《御览》五百九十二作魏文帝游宴诗。《乐府诗集》三十六作善哉行。广《文选》八作魏文帝游宴。《诗纪》七十六。）
<br>
<br>　　【陈思王曹植赠友】
<br>
<br>　　君王礼英贤。不悋千金璧。双阙指驰道。朱宫罗第宅。从容冰井台。清池映华薄。凉风荡芳气。碧树先秋落。朝与佳人期。日夕望青阁。褰裳摘明珠。徙倚拾蕙若。眷我二三子。辞义丽金雘。延陵轻宝剑。季布重然诺。处富不忘贫。有道在葵藿。（○本集四。《文选》三十一。《诗纪》七十六。）
<br>
<br>　　【刘文学桢感怀】
<br>
<br>　　苍苍山中桂。团团霜露色。霜露一何紧。桂枝生自直。橘柚在南国。因君为羽翼。谬蒙圣主私。托身文墨职。丹彩既已过。敢不自雕饰。华月照芳池。列坐金殿侧。微臣固受赐。鸿恩良未测。（○本集四。《文选》三十一。广《文选》九。《诗纪》七十六。又草堂诗笺十二夏夜叹注引一句。）
<br>
<br>　　【王侍中粲怀德】
<br>
<br>　　伊昔值世乱。秣马辞帝京。既伤蔓草别。方知伏杜情。崤函荡丘墟。冀阙缅纵横。倚棹泛泾渭。日暮山河清。蟋蟀依素野。严风吹枯茎。鹳鹢在幽草。客子泪己零。去乡三元十载。幸遭天下平。贤主降嘉赏。金貂服玄缨。侍宴出河曲。飞盖游邺城。朝露竟几何。忽如水上萍。君子笃恩义。柯叶终不倾。福履既所绥。千载垂令名。（○本集四。《文选》三十一。广《文选》九作王粲怀德诗。《诗纪》七十六。）
<br>
<br>　　【嵇中散康言志】
<br>
<br>　　曰余不师训。潜志去世尘。远想出宏域。高步超常伦。灵凤振羽仪。戢景西海滨。朝食琅玕实。夕饮玉池津。处顺故无累。养德乃入神。旷哉宇宙惠。云罗更四陈。哲人贵识义。大雅明庇身。庄生悟无为。老氏守其真。天下皆得一。名实久相宾。咸池飨爰居。钟鼓或愁辛。柳惠善直道。孙登庶知人。写怀良未远。感赠以书绅。（○本集四。《文选》三十一。广《文选》八作晋嵇康叔夜言志诗。《诗纪》七十六。）
<br>
<br>　　【阮步兵籍咏怀】
<br>
<br>　　青岛海上游。莺斯蒿下飞。浮沈不相宜。羽翼各有归。飘飘可终年。瀁安是非。朝云乘变化。光耀世所希。精卫衔木石。谁能测幽微。（○本集四。《文选》三十一。《诗纪》七十六。）
<br>
<br>　　【张司空华离情】
<br>
<br>　　秋月映帘栊。悬光入丹墀。佳人抚鸣琴。清夜守空帷。兰径少行迹。玉台生网丝。庭树发红彩。闺草含碧滋。延伫整绫绮。万里赠所思。愿垂湛露惠。信我皎日期。（○本集四。《文选》三十一。玉台新咏五。《诗纪》七十六。）
<br>
<br>　　【潘黄门岳述哀】〖李善本《文选》作悼亡。〗
<br>
<br>　　青春速天机。素秋驰白日。美人归重泉。凄怆无终毕。殡宫已肃清。松柏转萧瑟。俯仰未能弭。寻念非但一。抚衿悼寂寞。恍然若有失。明月入绮窗。仿佛想蕙质。销忧非萱草。永怀寄梦寐。梦寐复冥冥。何由觌尔形。我惭北海术。尔无帝女灵。驾言出远山。徘徊泣松铭。雨绝无还云。华落岂留英。日月方代序。寝兴何时平。（○本集四。《文选》三十一。《诗纪》七十六。）
<br>
<br>　　【陆平原极羁宦】
<br>
<br>　　储后降嘉命。恩纪被微身。明发眷桑梓。永叹怀密亲。流念辞南澨。衔怨别西津。驱马遵淮泗。旦夕见梁陈。服义追上列。矫迹厕宫臣。朱黻咸髦士。长缨皆俊民契阔承华内。绸缪逾岁年。日暮聊总驾。逍遥观洛川。殂殁多拱木。宿草凌寒烟。游子易感慨。踯躅还自怜。愿言寄三鸟。离思非徒然。（○同上）
<br>
<br>　　【左记室思咏史】
<br>
<br>　　韩公沦卖药。梅生隐市门。百年信荏苒。何为苦心魂。当学卫霍将。建功在河源。珪组贤君眄。青紫明主恩。终军才始达。贾谊位方尊。金张服貂冕。许史乘华轩。王侯贵片议。公卿重一言。太平多欢娱。飞盖东都门。顾念张仲蔚。蓬蒿满中园。（○同上）
<br>
<br>　　【张黄门协苦雨】
<br>
<br>　　丹霞蔽阳景。绿泉涌阴渚。水鹳巢层甍。山云涧柱碍。有弇兴春节。愁霖贯秋序。燮燮凉叶夺。戾戾飔风举。高谈玩四时。索居慕俦侣。青苕日夜黄。芳蕤成宿楚。岁暮百虑交。无以慰延伫。（○本集四。《文选》三十一。《诗纪》七十六。又《白帖》引一句。○逯案。《类聚》八十二草部苔引青苔日夜黄句。似此原作苔字。查晋宋人多以苕为条。条可以由青而黄。而苔则不可。应以作苕者为是。《说文》系传草部苕引此句作苕。）
<br>
<br>　　【刘太尉琨伤乱】
<br>
<br>　　皇晋遘阳九。天下横氛雾。秦赵值薄蚀。幽并逢虎据。伊作荷宠灵。感激徇驰骛。虽无六奇术。冀与张韩遇。甯戚扣角歌。桓公遭乃举。荀息冒崄难。实以忠贞故。空令日月逝。愧无古人度。饮马出城濠。北望沙漠路。千里何萧条。白日隐寒树。投袂既愤懑。抚枕怀百虑。功名惜未立。玄发已改素。时哉苟有会。治乱惟冥数。（○本集四。《文选》三十一。《诗纪》七十六。）
<br>
<br>　　【卢郎中】〖本集作侍郎。李善本《文选》作中郎。〗谌感交
<br>
<br>　　大厦须异材。廊庙非庸器。英俊著世功。多士济斯位。眷顾成绸缪。乃与时髦匹。姻媾久不亏。契阔岂但一。逢厄既已同。处危非所恤。常慕先达概。观古论得失。马服为赵将。疆场得清谧。信陵佩魏印。秦兵不敢出。慨无握中策。徒惭素丝质。羁旅去旧京。感遇逾琴瑟。自顾非杞梓。勉力在无逸。更以畏友朋。滥吹乖名实。（《诗纪》作实名。误。○同上）
<br>
<br>　　【郭弘农璞游仙】
<br>
<br>　　崦山多灵草。海滨饶奇石。偃蹇寻青云。隐沦驻精魄。道人读丹经。方士炼玉液。朱霞入窗牖。曜灵照空隙。傲睨摘木芝。陵波采水碧。眇然万里游。矫掌望烟客。永得安期术。岂愁濛汜迫。（○同上）
<br>
<br>　　【孙】〖《文选》作张。六臣本注云。五臣作孙。〗廷尉绰杂述
<br>
<br>　　太素既已分。吹万著形兆。寂动苟有源。因谓殇子夭。道丧涉千载。津梁谁能了。思乘扶摇翰。卓然凌风矫。静观尺棰义。理足未尝少。冏冏秋月明。凭轩咏尧老。浪迹无蚩妍。然后君子道。领略归一致。南山有绮皓。交臂久变化。传火乃薪草。亹亹玄思清。胸中去机巧。物我俱忘怀。可以狎鸥鸟。（○同上）
<br>
<br>　　【许徵君询自叙】
<br>
<br>　　张子暗内机。单生蔽外象。一时排冥筌。冷然空中赏。遣此弱丧情。资神任独往。采药白云隈。聊以肆所养。丹葩曜芳蕤。绿竹阴间敞。苕苕寄意胜。不觉凌虚上。曲棂激鲜飙。石室有幽响。去矣从所欲。得失非外奖。至哉操斤客。重明固已朗。五难既洒落。超迹绝尘网。（○同上）
<br>
<br>　　【殷东阳仲文兴瞩】
<br>
<br>　　晨游任所萃。悠悠蕴真趣。云天亦辽亮。时与赏心遇。青松挺秀萼。蕙色出乔树。极眺清波深。缅映石壁素。莹情无馀滓。拂衣释尘务。求仁既自我。玄风岂外慕。直置忘所宰。萧散得遗虑。（○同上）
<br>
<br>　　【谢仆射混游览】
<br>
<br>　　信矣劳物化。忧襟未能整。薄言遵郊衢。总辔出台省。凄凄节序高。寥寥心悟永。时菊耀岩阿。云霞冠秋岭。眷然惜良辰。徘徊践落景。卷舒虽万绪。动复归有静。曾是迫桑榆。岁暮从所秉。舟壑不可攀。忘怀寄匠郢。（○同上）
<br>
<br>　　【陶徵君潜田居】
<br>
<br>　　种苗在东皋。苗生满阡陌。虽有荷鉏倦。浊酒聊自适。日暮巾柴车。路暗光已夕。归人望烟火。稚子候檐隙。问君亦何为。百年会有役。但愿桑麻成。蚕月得纺绩。素心正如此。开迳望三益。（○同上）
<br>
<br>　　【谢临川灵运游山】
<br>
<br>　　江海经邅回。山峤备盈缺。灵境信淹留。赏心非徒设。平明登云峰。杳与庐霍绝。碧障长周流。金潭恒澄彻。洞林带晨霞。石壁映初晰。乳窦既滴沥。丹井复寥泬。岩崿转奇秀。崟岑还相蔽。赤玉隐瑶溪。云锦被沙汭。夜闻猩猩啼。朝见鼯鼠逝。南中气候暖。朱华凌白雪。幸游建德乡。观奇经禹穴。身名竟谁辨。图史终磨灭。且泛桂水潮。映月游海澨。摄生贵处顺。将为智者说。（○本集四。《文选》三十一。《诗纪》七十六。又韵补五引泬、蔽二韵。澨、说二韵。）
<br>
<br>　　【颜特进延之侍宴】
<br>
<br>　　太（本集误作大。）微凝帝宇。瑶光正神县。揆日粲书史。相都丽闻见。列汉构仙宫。开天制宝殿。桂栋留夏飙。兰橑停冬霰。青林结冥濛。丹巘被蔥茜。山云备卿霭。池卉具灵变。重阳集清氛。下辇降玄宴。骛望分环队。晒旷尽都甸。气生川岳阴。烟灭淮海见。中坐溢朱组。步檐簉琼弁。礼登伫睿情。乐阕延皇眄。测恩跻逾逸。沿牒懵浮贱。承荣重兼金。巡华过盈瑱。敢饰舆人咏。方惭渌水荐。（○本集四。《文选》三十一。《诗纪》七十六。）
<br>
<br>　　【谢法曹惠连赠别】
<br>
<br>　　昨发赤亭渚。今宿浦阳汭。方作云峰异。岂伊千里别。芳尘未歇席。零泪犹在袂。停舻望极浦。弭棹阻风雪。风雪既经时。夜永起怀思。汛滥北湖游。苕亭南楼期。点翰咏新赏。开袠莹所疑。摘芳爱气馥。拾蕊怜色滋。色滋畏沃若。人事亦销铄。子衿怨勿往。谷风诮轻薄。共秉延州信。无惭仲路诺。灵芝望三秀。孤筠情所托。所托已殷勤。祗足搅怀人。今行<山雩>嵊外。衔思至海滨。觌子杳未僝。款睇在何辰。杂佩虽可赠。疏华竟无陈。无陈心悁劳。旅人岂游遨。幸及风雪霁。青春满江皋。解缆候前侣。还望方郁陶。烟景若离远。末响寄琼瑶。（○本集四。《文选》三十一。《诗纪》七十六。又草堂诗笺六自京诗注引一句。韵补五作拟古。引汭、别二韵。）
<br>
<br>　　【王徵君微养疾】
<br>
<br>　　窈蔼潇湘空。翠涧澹无滋。寂历百草晦。欻吸鹍鸡悲。清阴往来远。月华散前墀。炼药瞩虚幌。汛瑟卧遥帷。水碧验未黩。金膏灵讵缁。北渚有帝子。荡漾不可期。怅然山中暮。怀疴属此诗。（○本集四。《文选》三十一。《诗纪》七十六。又草堂诗笺三十五虎牙诗注引一句。大历诗注引一句。黄氏集千家注杜诗补遗九引一句。）
<br>
<br>　　【袁太尉淑从驾】
<br>
<br>　　宫庙礼哀敬。枌邑道严玄。恭洁由明祀。肃驾在祈年。诏徒登季月。戒凤藻行川。云旆象汉徙。宸网拟星悬。朱棹丽寒渚。金鍐映秋山。羽卫蔼流景。彩吹震沈渊。辨诗测京国。履籍鉴都鄽。氓谣响玉律。邑颂被丹弦。文轸薄桂海。声教烛冰天。和惠颁上笏。恩渥浃下筵。幸侍观洛后。岂慕巡河前。服义方无沫。展歌殊未宣。（○本集四。《文选》三十一。《诗纪》七十六。）
<br>
<br>　　【谢光禄庄郊游】
<br>
<br>　　肃舲出郊际。徙乐逗江阴。翠山方蔼蔼。青浦正沈沈。凉叶照沙屿。秋荣冒水浔。风散松架险。云郁石道深。静默镜绵野。四睇乱层岑。气清知雁引。露华识猨音。云装信解黻。烟驾可辞金。始整丹泉术。终觌紫芳心。行光自容裔。无使弱思侵。（○同上）
<br>
<br>　　【鲍参军昭戎行】
<br>
<br>　　豪士枉尺璧。宵人重恩光。狥义非为利。执羁轻去乡。孟冬郊祀月。杀气起严霜。戎马粟不暖。军士冰为浆。晨上城皋坂。碛砾皆羊肠。寒阴笼白日。大谷晦苍苍。息徒税征驾。倚剑临八荒。鹪鹏不能飞。玄武伏川梁。铩翮由时至。感物聊自伤。坚儒守一经。未足识行藏。（○同上）
<br>
<br>　　【休上人怨别】〖李善本《文选》作别怨。〗
<br>
<br>　　西北秋风至。楚客心悠哉。日暮碧云合。佳人殊未来。露彩方泛艳。月华始徘徊。宝书为君掩。瑶琴讵能开。相思巫山渚。怅望阳云台。膏炉绝沈燎。绮席生浮埃。桂水日千里。因之平生怀。（○本集四。《文选》三十一。玉台新咏五。《诗纪》七十六。）
<br>
<br>　　【学魏文帝诗】
<br>
<br>　　西北有浮云。缭绕华阴山。惜哉时不遇。入夜值霜寒。秋风聒地起。吹我至幽燕。幽燕非我国。窈窕为谁贤。少年歌且止。歌声断客子。（○本集三。《诗纪》七十六。）
<br>
<br>　　【效阮公诗十五首】〖《诗纪》云。集作效古。〗
<br>
<br>　　岁暮怀感（《类聚》作多怀。）伤。中夕弄清琴。戾戾曙风急。团团明月阴。孤云出北山。宿鸟惊东林。谁谓人道广。忧慨自相寻。宁知霜雪后。独见松竹心。（○本集三。《类聚》二十六。《诗纪》七十六。）
<br>
<br>　　十年学读书。颜华尚美好。不逐世间人。斗鸡东郊道。富贵如浮云。金玉不为宝。一旦鹈鴂鸣。严霜被劲草。志气多感失。泪下沾怀抱。（○同上）
<br>
<br>　　白露淹庭树。秋风吹罗衣。忠信主不合。辞意将诉谁。独坐东轩下。鸡鸣夜已晞。总驾命宾仆。遵路起旋归。天命谁能见。人踪信可疑。（○本集三。《诗纪》七十六。）
<br>
<br>　　飘飘恍惚中。是非安所之。大道常不验。金火每如斯。慷慨少淑貌。便娟多令辞。宿昔秉心誓。灵明将见期。愿从丹丘驾。长弄华池滋。（○同上）
<br>
<br>　　阴阳不可知。鬼神惟杳冥。暂试武帝貌。一见李后灵。同情沦异物。有体入无形。贤圣共草昧。仁智焉足明。变化未有极。恍惚谁能精。（○同上）
<br>
<br>　　若木出海外。本自丹水阴。群帝共上下。鸾鸟相追寻。千龄犹旦夕。万世更浮沉。岂与异乡士。瑜瑕论浅深。（○同上）
<br>
<br>　　夏后乘两龙。高会在帝台。荣光河雒出。白云苍梧来。侍御多贤圣。升降有群才。四时有变化。盛明不徘徊。高阳邈已远。伫立谁语哉。（○本集三。广《文选》十五。《诗纪》七十六。）
<br>
<br>　　昔余登大梁。西南望洪河。时寒原野旷。风急霜露多。仲冬正惨切。日月少精华。落叶纵横起。飞鸟时相过。搔首广川阴。怀归思如何。常愿反初服。间步颍（广《文选》作频。）水阿。（○同上）
<br>
<br>　　宵月辉西极。女圭映东海。佳丽多异色。芬葩有奇采。绮缟非无情。光阴命谁待。不与风雨变。长共山川在。人道则不然。消散随风改。（○本集三。《诗纪》七十六。）
<br>
<br>　　少年学击剑。从师至幽州。燕赵兵马地。唯见古时丘。登城望山水。平原独悠悠。寒暑有往来。功名安可留。（○同上）
<br>
<br>　　扰扰当途子。毁誉多埃尘。朝生舆马间。夕死衢路滨。藜藿应见弃。势位乃为亲。华屋争结绶。朱门竞弹巾。徒羡草木利。不爱金碧身。至德所以贵。河上有丈人。（○同上）
<br>
<br>　　华树曜北林。芬芳空自宣。秋至白云起。蟪蛄号庭前。中心有所思。虚堂独浩然。安坐咏琴瑟。逍遥可永年。（○同上）
<br>
<br>　　假乘试行游。北望高山岑。翩翩征鸟翼。萧萧松柏阴。感时多辛酸。览物更伤心。性命有定理。祸福不可禁。唯见云际鹄。江海自追寻。（○同上）
<br>
<br>　　夕云映西山。蟋蟀吟桑梓。零露被百草。秋风吹桃李。君子怀苦心。感慨不能止。驾言远行游。驱马清河涘。寒暑更进退。金石有终始。光色俯仰间。英艳难久恃。（○同上）
<br>
<br>　　至人贵无为。裁魂守寂寥。唯有驰骛士。风尘有一朝。舆马相跨跃。宾从共衿骄。天道好盈缺。春华故秋凋。不知北山民。商歌弄场苗。（○同上）
<br>
<br>　　【清思诗五首】
<br>
<br>　　赵后未至丽。阴妃非美极。情理傥可论。形有焉足识。帝女在河洲。晦映西海侧。阴阳无定光。杂错千万色。终岁如琼草。红华长翕赩。（○本集三。《诗纪》七十六。）
<br>
<br>　　师旷操雅操。延子聆奇音。玄鹤徒翔舞。清角自浮沉。明琯东南逝。精丝西北临。白云瑶池曲。止使泪淫淫。（○同上）
<br>
<br>　　秋夜紫兰生。湛湛明月光。偃蹇灵芝采。（本集误作来。）容裔紫华堂。林木不拂盖。淇水宁渐裳。倏忽南江阴。照曜北海阳。从此长往来。万世无感伤。（○同上）
<br>
<br>　　白露滋金瑟。清风荡玉琴。空闺饶远念。虚堂生夜阴。兹夕一何哀。明月没西林。世人重时暮。道士情亦深。愿乘青鸟翼。径出玉山岑。（○同上）
<br>
<br>　　至德不可传。灵龟不可侣。草木还根蒂。精灵归妙理。我学杳冥道。谁能测穷已。须待九转成。终会长沙市。（○同上）
<br>
<br>　　【伤内弟刘常侍诗】
<br>
<br>　　金璧自蕙质。兰杜信嘉名。丹彩既腾迹。华萼故扬声。伊余方罢秀。叹息向君荣。谁疑春光昃。何遽秋露轻。远心惜近路。促景怨长情。风至衣袖冷。况复蟪蛄鸣。白露沿汉沼。明月空汉生。长悲离短意。恻切吟空庭。注欷东郊外。流涕北山坰。（○本集四。《诗纪》七十六。）
<br>
<br>　　【悼室人诗十首】
<br>
<br>　　佳人永暮矣。隐忧遂历兹。宝烛夜无华。金镜昼恒微。桐叶生绿水。雾天流碧滋。蕙弱芳未空。兰深鸟思时。湘醽徒有酌。意塞不能持。（○本集四。《诗纪》七十六。）
<br>
<br>　　适见叶萧条。已复花庵郁。帐里春风荡。檐前还燕拂。垂涕视去景。摧心向徂物。今悲辄流涕。昔欢常飘忽。幽情一不弭。守叹谁能慰。（○同上）
<br>
<br>　　夏云多杂色。红光铄蕤鲜。苒弱屏风草。潭拖曲池莲。黛叶鉴深水。丹华香碧烟。临彩方自吊。揽气以伤然。命知悲不绝。恒如注海泉。（○同上）
<br>
<br>　　驾言出游衍。冀以涤心胸。复值烟雨散。清阴带山浓。素沙匝广岸。雄虹冠尖峰。出风舞森桂。落日暧圆松。还结生不念。楚客独无容。（○同上）
<br>
<br>　　秋至捣罗纨。泪满未能开。风光肃入户。月华为谁来。结眉向珠网。沥思视青苔。鬓局将成葆。带减不须摧。我心若函烟。葐蒀满中怀。（○同上）
<br>
<br>　　窗尘岁时阻。闺芜日夜深。流黄夕不织。宁闻梭杼音。凉霭漂虚座。清香荡空琴。蜻引知寂寥。蛾飞测幽阴。乃抱生死悼。岂伊离别心。（○同上）
<br>
<br>　　颢颢气薄暮。蓛蓛清衾单。阶前水光裂。树上雪花团。庭鹤哀以立。云鸡肃且寒。方东有苦泪。承夜非膏兰。从此永黯削。萱叶焉能宽。（○同上）
<br>
<br>　　杼悲情虽滞。送往意所知。空座几时设。虚帷无久垂。暮气亦何劲。严风照天涯。梦寐无端际。惝恍有分离。意念每失乖。徒见四时亏。（○同上）
<br>
<br>　　神女色姱丽。乃出巫山湄。逶迤罗袂下。鄣日望所思。佳人独不然。户牖绝锦綦。感此增婵娟。屑屑涕自滋。清光澹且减。低意守空帷。（○同上）
<br>
<br>　　二妃丽潇湘。一有乍一无。佳人承云气。无下此幽都。当追帝女迹。出入泛灵舆。掩映金渊侧。游豫碧山隅。暧然时将罢。临风返故居。（○同上）
<br>
<br>　　【诗】
<br>
<br>　　通渠运春流。幽谷涣□冰。荡秽出新泉。游望登重陵。（○玉烛宝典一。）
<br>
<br>　　【自乐昌郡溯流入郴诗】
<br>
<br>　　兹山界夷夏。天际横寥廓。（○舆地纪胜五十七。）
<br>
<br>　　【诗】
<br>
<br>　　河州多沙尘。风吹黄云起。（○升庵诗话。）
<br>
<br>　　【歌】〖去故乡赋系此歌。〗
<br>
<br>　　芳洲之草行欲暮。桂水之波不可渡。绝世独立兮报君子之一顾。（○本集一。《类聚》三十。）
<br>
<br>　　【歌】〖倡妇自悲赋系此歌。〗
<br>
<br>　　曲台歌未徙。黄壤哭已亲。玉玦归无色。罗衣会生尘。骄才雄力君何怨。徒念薄命之苦辛。（○本集一。）
<br>
<br>　　【谣】〖莲华赋系此谣。〗
<br>
<br>　　秋雁度兮芳草残。琴柱急兮江上寒。愿一见兮道我意。千里远兮长路难。（○本集一。）
<br>
<br>　　谣〖学梁王兔园赋系此谣。〗
<br>
<br>　　碧玉作碗银为盘。一刻一镂化双鸾。（○本集二。）
<br>
<br>　　【歌】〖学梁王兔园赋系此歌。〗
<br>
<br>　　美人不见紫锦衾。黄泉应至何所禁。（○本集二。）
<br>
<br>　　【诗】〖学梁王兔园赋系此诗。〗
<br>
<br>　　见上客兮心历乱。送短诗兮怀长叹。中人望兮蚕既饥。燮蹀暮兮思夜半。（○本集二。）
<br>
<br>　　【杂三言五首】
<br>
<br>　　予上国不才。黜为中山长史。待罪三载。究识烟霞之状。既对道书。官又无职。笔墨之势。聊为后文。（○按江淹自序。中山当作山中。）
<br>
<br>　　【构象台】
<br>
<br>　　曰上妙兮道之精。道之精兮俗为名。名可宗兮圣风立。立圣风兮兹教生。写经记兮记图刹。画影象兮在丹青。起净法兮出西海。流梵音兮至索溟。网紫宙兮洽万品。冠璇寓兮济群生。余汩阻兮至南国。迹已徂兮心未扃。立孤台兮山岫。架半室兮江汀。累青杉於涧构。积红石於林棂。云八重兮七色。山十影兮九形。金灯兮江篱。环轩兮匝池。相思兮豫章。戴雪兮抱霜。栽异木而同秀。钟杂草而一香。苔藓生兮绕石户。莲花舒兮绣池梁。伊日月之寂寂。无人音与马迹。耽禅情於云迳。守息心於端石。永结意於鹫山。长憔悴而不惜。（○本集十。梁刻本四。）
<br>
<br>　　【访道经】
<br>
<br>　　百学兮异文。锦派兮绮分。珍君之言兮皦无际。悦子之道兮迥不群。澹深韵於白水。俨高意於浮云。轨贤豪於后学。轶望识於前文。兹道兮可传。可传兮皓然。挟兹心兮赴绝国。怀此书兮坐空山。空山隐辚兮穷翠崿。水散漫兮涵素壑。海外阴兮气昙昙。江上月兮光灼灼。东南出兮是一山。西北来兮乃双鹤。池中莲兮十色红。窗前树兮万叶落。四壁深兮乃泬。左右虚兮如寂寞。寂寞兮山室。德经兮道。荡魂兮刷气。掩忧兮静疾。信若人兮先觉。聊与子兮如一。（○同上）
<br>
<br>　　【镜《论语》】
<br>
<br>　　巡青史之残诰。览朱管之遗册。惟鲁滨之一叟。信衔道而探寂。世艰险而多阻。君英明而不革。讲业兮齐卫。论精兮汴泗。子之说兮义已秘。成贾郑之雄理。可黄何之壮思。惜古人之取才。瞰青云而靖意。意恬怅兮有端。才赠峻兮可观。宪妫禹而折法。袭仁谊而求安。不嬿婉於戚施。宁踸踔於马兰。俾后生之庶士。鉴明德之音翰。惟山中兮寂寞。沉忧思兮无从。石红青兮百叠。山浓淡兮万重。日下兮□□。月出兮铜峰。竹色兮拂户。水气兮绕窗。味哲人之遗珍。折片句兮忘老。嘉石门之埋名。怜柳子之沈道。书吴伯於衣袖。镂颜子於心抱。筹出处之叔仲。酌言默之多少。若妙行与上灵。非积学之所绍。至游夏以升降。幸砥心而勿夭。（○同上）
<br>
<br>　　【悦曲池】
<br>
<br>　　北山兮黛柏。南江兮<赤页>石。<赤页>峰兮若虹。黛树兮如昼。暮云兮十里。朝霞兮千尺。千尺兮绵绵。青气兮往旋。桐之叶兮蔽日。桂之枝兮刺天。百谷多兮泻乱波。杂磵饶兮鹜丛泉。竟长洲兮匝东岛。萦曲屿兮绕西山。山峦岏兮水环合。水环合兮石重沓。林中电兮雨冥冥。江上风兮木飒飒。盟清冷兮适潺湲。白云起兮吊石莲。客子思兮心断绝。心断绝兮愁无闲。步东池兮夜未艾。卧西窗兮月向山。引一息于魂内。扰百绪於眼前。意春兰与秋若。愿不绝於江边。（○同上）
<br>
<br>　　【爱远山】
<br>
<br>　　伯鸾兮已远。名山兮不返。逮绀草之可结。及朱华之未晚。緤余马於椒阿。漾余舟於沙衍。临星朏兮树暗。看日烁兮霞浅。浅霞兮駮云。一合兮一分。映壑兮为饰。缀涧兮居文。碧色兮婉转。丹秀兮芬蒀。深林寂以窈窈。上猨狖之所群。群猨兮聒山。大林兮蔽天。枫岫兮筠岭。兰畹兮芝田。紫蒲兮光水。红荷兮艳泉。香枝兮嫩叶。翡累兮翠叠。非郢路之辽远。实寸忧之相接。欷美人於心底。愿山与川之可涉。若溘死於汀潭。哀时命而自惬。（○同上）
<br>
<br>　　【应谢主簿骚体】
<br>
<br>　　山棂静兮悲凝凉。涧轩掩兮酒涵霜。曾风激兮绿苹断。积石闭兮紫苔伤。芝原寂少色。筠原寂少色。筠庭黯无光。沐予冠於极浦。驰予珮兮江阳。吊秋冬之已暮。忧与忧兮不忘。使杜蘅可翦而弃。夫何贵于芬芳。（○本集十。梁刻本四。）
<br>
<br>　　【刘仆射东山集学骚】
<br>
<br>　　含秋一顾。眇然山中。檀乐循□。便娟来风。木瑟瑟兮气芬蒀。石戈戈兮水成文。擿江崖之素草。窥海岫之青云。愿芙蓉兮未晦。遵江波兮待君。（○本集十。梁刻本四。）
<br>
<br>　　【山中《楚辞》六首】
<br>
<br>　　青春素景兮白日出之蔼蔼。吾将弭节於江夏。见杜若之如大。结雕鳞以成车。悬杂羽而为盖。草色绿而马声悲。欷沿油以流带。（○本集十。梁刻本四。）
<br>
<br>　　予将礼於太一。乃雄剑兮玉钩。日华粲於芳阁。月金披於翠楼。舞燕赵之上色。激河淇之名讴。荐西海之异品。倾东岳之庶羞。乘鱼文兮锦质。要灵人兮中州。（○同上）
<br>
<br>　　入橘浦兮容与。心敞惘兮迷所识。视烟霞而一色。深秋窈以亏。天上列星之所极。（○同上○本集与下连读为一首。）
<br>
<br>　　桂之生兮山之峦。纷可爱兮柯团团。谿崎嶬兮石架阻。<风幼><风刘>飕兮木道寒。烟色闭兮乔木桡。岚气暗兮幽篁难。忌蟪蛄之蚤吟。惜玉孙之晚还。信於邑兮白露。方夭病兮秋兰。（○同上）
<br>
<br>　　石簁簁兮蔽日。雪叠叠兮薄树。车萧条兮山逼。舟容与兮水路。愍晨夜之摧挫。感春秋之欲暮。征夫辍而在位。御者跼而载顾。（○同上）
<br>
<br>　　魂兮归来。异方不可以亲。蝮蛇九首。雄虺戴鳞。炎穴一光。骨烂魂伤。玄狐曳尾。赤象为梁。至日归来。无往此异方。（○同上）
<br>
<br>　　萧钧
<br>
<br>　　〈钧。齐高帝子。出继衡阳王。与王智深、江淹等以文章相赏会。〉
<br>
<br>　　【晚景游泛怀友】
<br>
<br>　　〖《诗纪》云。此诗类唐人作。当为唐萧钧也。《初学记》作梁。〗
<br>
<br>　　龙开依御沟。凤辖转芳洲。云峰初辨夏。麦气早迎秋。山翠馀烟积。川平晚照收。浪随文鹢转。渡逐彩鸳浮。风花转未落。岩泉咽不流。一辞金谷苑。空想竹林游。（○《初学记》十八。《御览》四百十。《诗纪》八十五。）
<br>
<br>
<br>
<br>
<br>
<br>
<br>
<br>
<br>
<br>【卷五】
<br>
<br>　　王暕
<br>
<br>　　〈暕。字思晦。琅邪人。齐太尉俭字。弱冠选尚淮南公主。拜驸马都尉。齐明帝时。除骠骑从事中郎。天监初。除太子中庶子。历侍中、五兵尚书。出为晋陵太守。徵为吏部尚书。累迁侍中、尚书左仆射。领国子祭酒。天监四年卒。年四十七。〉
<br>
<br>　　【观乐应诏诗】
<br>
<br>　　赵瑟含清音。秦筝凝逸响。参差陈九夏。依迟分四上。从风绕金梁。含云映珠网。递奏岂二八。繁弦非一两。幸叨东郭吹。侧陪南风赏。忘味信铿锵。餐和终俯仰。轻尘已飞散。游鱼亦翻荡。恩光实难遇。咏言宁易放。（○《初学记》十五。文苑英华二百十二。万花谷后三十一作王暕诗。《诗纪》八十六。）
<br>
<br>　　【咏舞诗】
<br>
<br>　　从风回绮袖。映日转花钿。同情依促柱。共影赴危弦。（○《初学记》十五。万花谷后三十二作王暕诗。《诗纪》八十六。）
<br>
<br>　　曹景宗
<br>
<br>　　〈景宗。字子震。新野人。仕齐。累官竟陵太守。及武帝起兵。景宗率众来从。除郢州刺史。天监六年。大败魏於钟离。进爵为公。拜侍中、领军将军。天监七年。迁江州刺史。赴任卒於道。年五十二。〉
<br>
<br>　　【光华殿侍宴赋竞病韵诗】
<br>
<br>　　〖南史曰：景宗累立军功。天监初徵为右卫将军。后破魏师凯旋。帝於华光殿宴饮联句。令左仆射沈约赋韵。景宗启求赋诗。帝曰卿伎能甚多。人才英拔。何必止在一诗。景宗已醉。求作不已。时韵已尽。惟馀竞病二字。景宗便操笔而成。帝深叹赏。朝贤惊嗟竟日。〗
<br>
<br>　　去时儿女悲。归来笳鼓竞。借问行路人。何如霍去病。（○南史本传。《御览》二百七十七引梁书。《太平广记》三百。万苑谷二十一。《诗纪》八十九。）
<br>
<br>　　任昉
<br>
<br>　　〈昉。字彦升。乐安博昌人。宋末辟丹阳尹主簿。入齐历太常博士、丹阳尹王俭主簿、尚书殿中郎、司徒记室参军、太子步兵校尉、司徒左长史。中兴初为骠骑记室参军。梁受禅。拜黄门侍郎。迁吏部郎中。掌著作。出为义兴太守。重除吏部郎中。转御史中丞。秘书监。出为新安太守。天监七年卒。年四
<br>
<br>　　十九。有杂传二百四十七卷、地记二百五十二卷、集三十四卷。〉
<br>
<br>　　【为王嫡子侍皇太子释尊宴】〖以下四言。〗
<br>
<br>　　在昔归运。阻乱弘多。夷山制宇。荡海为家。风云改族。日月增华。钦圣兹远。怀道兹冲。践言动俗。果行移风。进往一篑。启或三蒙。冰实因水。金亦在镕。惟神知化。在物立言。乐正雅颂。咸被后昆。告奠明祀。观道圣门。日月不息。师表常尊。（○《类聚》三十八作侍皇太子释尊宴诗。引多、家、华、言、昆、门、尊七韵。《初学记》十四作为王子侍皇太子释奠宴诗。引冲、风、蒙、镕、言、昆、门、尊八韵。《诗纪》七十八。）
<br>
<br>　　【赠王僧孺诗】
<br>
<br>　　〖梁《书》曰：王僧孺由治书侍御史出为唐令。初僧孺与乐安任昉遇竟陵王西邸。以文学友会。及是将之县。昉赠诗。其略曰：〗
<br>
<br>　　惟子见知。惟余知子。观行视言。要终犹始。敬之重之。如兰如芷。形应影随。曩行今止。百行之首。立人斯著。子之有之。谁毁谁誉。修名既立。老至何遽。谁其执鞭。吾为子御。刘略班艺。虞志荀录。伊昔有怀。交相欣勖。下帷无倦。升高有属。嘉尔晨灯。惜余夜烛。（○梁书王僧孺传。南史王僧孺传。《诗纪》七十八。）
<br>
<br>　　【答刘居士诗】
<br>
<br>　　君子之道。亦有其四。高行绝俗。盛德出类。才同文锦。学非书肆。望之可阶。即之难至。辍精天理。躔象少微。人与俗异。道与人违。庭飞熠耀。室满伊威。行无辙迹。理绝心机。（○《类聚》三十六。《诗纪》七十八。）
<br>
<br>　　【九日侍宴乐游苑诗】〖以下五言。〗
<br>
<br>　　帝德峻韶夏。王功书颂平。共贯沿五胜。浊道迈三英。我皇抚归运。时乘信告成。一唱华钟石。再抚被丝笙。黄草归雒木。梯山荐玉荣。时来浊河变。瑞起温洛清。物色动宸眷。民豫降皇情。（○《类聚》四。广《文选》八。《诗纪》七十八。）
<br>
<br>　　【奉和登】〖《类聚》作影。〗景阳山诗
<br>
<br>　　物色感神游。升高怅有阅。南望铜駞街。北走长楸埒。别涧宛沧溟。疏山驾瀛碣。奔鲸吐华浪。司南动轻枻。日下重门照。云开九华澈。观阁隆旧恩。奉图愧前哲。（○《类聚》七。文苑英华百五十九。《诗纪》七十八。）
<br>
<br>　　【泛长溪诗】
<br>
<br>　　徇禄聚归粮。依隐谢羁勒。绝物甘离群。长怀思去国。长溪永东舍。震区穷水域。道遇垂纶叟。聊访问津惑。弭楫申九言。无为累牵纆。长泛沧浪水。平明至曛黑。（○《类聚》九。文苑英华百六十六。《诗纪》七十八。）
<br>
<br>　　【落日泛舟东溪诗】
<br>
<br>　　黝黝桑柘繁。芃芃麻麦盛。交柯溪易阴。反景澄馀映。吾生虽有待。乐天庶知命。不学梁甫吟。唯识沧浪咏。田荒我有役。秩满余谢病。（○《类聚》九。文苑英华百六十六。《诗纪》七十八。）
<br>
<br>　　【济浙江诗】
<br>
<br>　　昧旦乘轻风。江湖忽来往。或与归波送。乍逐翻流上。近岸无暇目。远峰更兴想。绿树悬宿根。丹崖颓久壤。（○《类聚》八。文苑英华百六十二。《诗纪》七十八。）
<br>
<br>　　【赠郭桐庐山谿口见候余既未至郭仍进村维舟久之郭生方至诗】
<br>
<br>　　朝发富春渚。蓄意忍相思。涿令行春返。冠盖溢川坻。望久方来萃。悲欢不自持。沧江路穷此。湍险方自兹。叠嶂易成响。重以夜猿悲。客心幸自弭。中道遇心期。亲好自斯绝。孤游从此辞。（○《文选》二十六。《诗纪》七十八。）
<br>
<br>　　【答何徵君诗】
<br>
<br>　　散诞羁<革几>（文苑作<革勺>。《诗纪》云。一作<革勺>。）外。拘束名教里。得性千乘同。山林无朝市。勿以耕蚕贵。空笑易农士。宿昔仰高山。超然绝尘轨。倾壶已等药。命管亦齐喜。无为叹独游。若终方同止。（○《类聚》三十六。文苑英华二百三十。《诗纪》七十八。）
<br>
<br>　　【赠徐徵君诗】
<br>
<br>　　促生悲永路。早交伤晚别。自我隔容徽。於焉徂岁月。情非山河阻。意似江湖悦。东皋有儒素。杳与荣名绝。曾是违赏心。曷用箴余缺。眇焉追平生。尘书废不阅。信此伊能已。怀抱岂暂辍。何以表相思。贞松擅严节。（○《类聚》三十六。文苑英华二百三十。《诗纪》七十八。）
<br>
<br>　　【答刘孝绰诗】
<br>
<br>　　〖南史曰：孝绰。绘之子。年十四。父党沈约、任昉、范云等闻其名。命驾造焉。昉尤相赏爱。梁天监初。孝绰起家著作左郎。为归沐诗赠任昉。昉报曰：〗
<br>
<br>　　阅水既成澜。藏舟遂移壑。彼美洛阳子。投我怀秋作。久敬类诚言。吹嘘似嘲谑。兼称夏云尽。复陈秋树索。讵慰耋嗟人。徒深老夫托。直史兼褒贬。辖司专疾恶。九折多美疹。匪报庶良药。子其崇锋颖。春耕励秋获。（○南史刘勔传附孝绰传引作、托、恶、药、获五韵。又《类聚》三十一、文苑英华二百四十引壑、作、谑、索、托五韵。又梁书谢举传作秘书监任昉出为新安郡别举诗。引托一韵。《诗纪》七十八。）
<br>
<br>　　【答到建安饷杖诗】
<br>
<br>　　故人有所赠。称以冒霜筠。定是湘妃泪。潜洒遂邻彬。扶危复防咽。事归薄暮人。劳君尚齿意。矜此杖乡辰。复资后坐彦。候余方欠伸。献君千里笑。纾我百忧嚬。坐适虽有器。卧游苦无津。何由乘此竹。直见平生亲。（○《类聚》六十九。《诗纪》七十八。）
<br>
<br>　　【寄到溉诗】
<br>
<br>　　〖南史曰：时溉为建安太守。昉寄诗求二彩段。〗
<br>
<br>　　铁钱两当一。百易代名实。为惠当及时。无待凉秋日。（○南史到彦之传附溉传。《诗纪》七十八。）
<br>
<br>　　【别萧谘议】〖衍〗诗
<br>
<br>　　离烛有穷辉。别念无终绪。歧言未及申。离目已先举。揆景巫衡阿。临风长楸浦。浮云难嗣音。徘徊怅谁与。傥有关外驿。聊访狎鸥渚。（《类聚》作鹭。文苑作屿。注云。一作鹭。○《类聚》二十九作任昉诗。古文苑四。文苑英华二百八十六作别诗。广《文选》八。《诗纪》七十八。○逯按。古文苑署任殿中昉。作诗年代可徵。）
<br>
<br>　　【厉吏人讲学诗】
<br>
<br>　　暮烛迫西榆。将落诫南亩。曰余本疏情。颓暮积榆柳。践境渴师臣。临政钦益友。旰食愿横经。终朝思拥帚。虽欣辨兰艾。何用辟蒿莠。（○《类聚》五十五。《初学记》二十一。《诗纪》七十八。）
<br>
<br>　　【苦热诗】
<br>
<br>　　旭旦烟云卷。烈景入东轩。倾光望转蕙。斜日照西垣。既卷蕉梧叶。复倾葵藿根。重簟无冷气。挟石似怀温。霡霂类珠缀。喘吓文苑作赫。状雷奔。（○《类聚》五。文苑英华二百十。《乐府诗集》六十五作苦热行。《诗纪》七十八。）
<br>
<br>　　【同谢朏花雪诗】
<br>
<br>　　土膏候年动。积雪表晨暮。散葩似浮玉。飞英若总素。东序皆白珩。西雝尽翔鹭。山经陋蜜荣。骚人贬琼树。（○《类聚》二。文苑英华百五十四作和谢朏花雪。《诗纪》七十八。）
<br>
<br>　　【出郡传舍哭范仆射诗】〖三章。○《诗纪》作三首。误。〗
<br>
<br>　　平生礼数绝。式瞻在国桢。一朝万化尽。犹我故人情。待时属兴运。王佐俟民英。结欢三十载。生死一交情。携手遁衰孽。接景事休明。运阻衡言革。时泰玉阶平。浚冲得茂彦。夫子值狂生。伊人有泾渭。非余扬浊清。将乖不忍别。欲以遣离情。不忍一辰。千龄万恨生。
<br>
<br>　　已矣平生事。咏歌盈箧笥。兼复相嘲谑。常与虚舟值。何时见范侯。还叙平生意。
<br>
<br>　　与子别几辰。经涂不盈旬。弗睹朱颜改。徒想平生人。宁知安歌日。非君撤瑟晨。已矣余何叹。辍舂哀国均。（○《文选》二十三。《初学记》十一。《诗纪》七十八。又《类聚》三十四作哭范仆射诗。引一二两章。）
<br>
<br>　　【严陵濑诗】
<br>
<br>　　群峰此峻极。参差百重嶂。清浅既涟漪。激石复奔壮。神物徒有造。终然莫能状。（○《类聚》八。文苑英华百六十四。《诗纪》七十八。）
<br>
<br>　　【咏池边桃诗】
<br>
<br>　　已谢西王苑。复揖绥山枝。聊逢赏者爱。栖趾傍莲池。开红春灼灼。结实夏离离。（○《类聚》八十六。《诗纪》七十八。）
<br>
<br>　　丘迟
<br>
<br>　　〈迟。字希范。吴兴乌程人。齐常侍灵鞠子。举秀才。历任太学博士、大司马行参军、西中郎参军、殿中郎、车骑录事参军。梁台建。为骠骑主簿。及受禅。拜散骑侍郎。迁中书侍郎。领吴兴邑中正。为永嘉太守。选为临川王宏中军谘议参军。拜中书郎。迁司徒从事中郎。天监七年卒。年四十五。有集钞
<br>
<br>　　四十卷、集十一卷。〉
<br>
<br>　　【九日侍宴乐游苑诗】
<br>
<br>　　朱明已谢。蓐收司礼。爰理秋祓。备扬旌棨。奉璋峨峨。金貂济济。上林弘敞。离宫非一。彩殿回风。丹楼映日。随珠甲帐。屯卫周悉。睟容徐动。天仪澄谧。云物游飏。光景高丽。枯叶未落。寒花委砌。丝桐激舞。楚雅闲慧。参差繁响。殷勤流诣。（○《类聚》四。广《文选》八。《诗纪》七十七。）
<br>
<br>　　【侍宴乐游苑送】〖李善本《文选》送下有张字。《诗纪》同。六臣本《文选》注云。五臣无张字。按无张字是。〗徐州应诏
<br>
<br>　　【诗】〖沈约同赋。〗
<br>
<br>　　诘旦阊阖开。驰道闻凤吹。轻荑承玉辇。细草藉龙骑。风迟山尚响。雨息云犹积。巢空初鸟飞。荇乱新鱼戏。实为北门重。匪亲孰为寄。参差别念举。肃穆恩波被。小臣信多幸。投生岂酬义。（○《文选》三十。《类聚》二十九。文苑英华百六十九。《诗纪》七十七。）
<br>
<br>　　【旦发渔浦潭诗】
<br>
<br>　　渔潭雾未开。赤亭风已飏。棹歌发中流。鸣鞞响沓障。村童忽相聚。野老时一望。诡怪石异象。崭绝峰殊状。森森荒树齐。析析寒沙涨。藤垂岛易陟。崖倾屿难傍。信是永幽栖。岂徒暂清旷。坐啸昔有委。卧治今可尚。（○《文选》二十七。文苑英华百六十三。《诗纪》七十七。又《类聚》九引飏、嶂、望、状、涨、傍六韵。）
<br>
<br>　　【夜发密岩口诗】
<br>
<br>　　弭棹纔假寐。击汰已争先。敞朗朝霞澈。惊明晓魄悬。万寻仰危石。百丈窥重泉。丛枝上点点。崩溜下填填。（○《类聚》六。《诗纪》七十七。）
<br>
<br>　　【敬酬柳仆射征怨诗】
<br>
<br>　　清歌自言妍。雅舞空仙仙。耳中解明月。头上落金钿。雀飞且近远。暮入绮窗前。鱼戏虽南北。终还荷叶边。惟见君行久。新年非故年。（○玉台新咏五。《诗纪》七十七。）
<br>
<br>　　【答徐侍中为人赠妇诗】
<br>
<br>　　丈夫吐然诺。受命本遗家。糟糠且弃置。蓬首乱如麻。侧闻洛阳客。金盖翼高车。谒帝时来下。光景不可奢。幽房一洞启。二八尽芳华。罗裙有长短。翠鬓无低斜。长眉横玉脸。皓腕卷轻纱。俱看依井蝶。共取落檐花。何言征戍苦。抱膝空咨嗟。（○玉台新咏五。《诗纪》七十七。）
<br>
<br>　　【赠何郎诗】〖《诗纪》云。何逊答丘长史诗见本集。〗
<br>
<br>　　向夕秋风起。野马杂尘埃。忧至犹如绕。讵是故人来。檐际落黄叶。阶前网绿苔。遥情不入酒。望美信难哉。（○何水部集二。《诗纪》七十七。）
<br>
<br>　　【题琴朴】〖永嘉县志作材。《诗纪》云。一作材。〗奉柳吴兴诗
<br>
<br>　　边山此嘉树。摇影出云垂。清心有素体。直干无曲枝。凡耳非所别。君子特见知。不辞去根本。造膝仰光仪。（○《类聚》四十四。永嘉县志二作寄柳文畅诗。《诗纪》七十七。）
<br>
<br>　　【芳树诗】
<br>
<br>　　芳叶已漠漠。嘉实复离离。发景傍云屋。凝晖覆华池。轻蜂掇浮颖。弱鸟隐深枝。一朝容色茂。千春长不移。（○《类聚》四十二。文苑英华二百八。《乐府诗集》十七。《诗纪》七十七。）
<br>
<br>　　【望雪诗】
<br>
<br>　　氛氲发紫汉。杂沓被朱城。倏忽银台构。俄顷玉树生。绵绵九轨合。昭昭四区明。（○《类聚》二。《诗纪》七十七。）
<br>
<br>　　【玉阶春草诗】
<br>
<br>　　发溜始参差。扶阶方沃若。杂叶半藏蜻。丛花未隐雀。葳蕤乱碧紫。苍黄间浓薄。（○《类聚》八十一。《诗纪》七十七。）
<br>
<br>　　虞羲
<br>
<br>　　〈羲。字子阳。会稽人。齐始安王引为侍郎。寻兼建安征虏府主簿功曹。又兼记室参军事。天监中卒。有集九卷。（隋志云。齐前军参军虞羲集九卷。）〉
<br>
<br>　　【巫山高】
<br>
<br>　　南国多奇山。荆巫独灵异。云雨丽以佳。阳台千里思。勿言可再得。特美君王意。高唐一断绝。光阴不可迟。（○文苑英华二百一。《乐府诗集》十七。《诗纪》九十一。）
<br>
<br>　　【自君之出矣】
<br>
<br>　　自君之出矣。杨柳正依依。君去无消息。唯见黄鹤飞。关山多险阻。士马少光辉。流年无止极。君去何时归。（○《乐府诗集》六十九。《诗纪》九十一。）
<br>
<br>　　【敬赠萧谘议诗】〖十章○以下四言。〗
<br>
<br>　　璇源派水。玉树分柯。投殷于宋。佐汉而酂。九畴攸叙。一画载謌。象贤弈叶。衮服逶迤。
<br>
<br>　　自兹以降。朝端国右。鸣玉在腰。纳言加首。有钟有石。无凋无朽。令问令望。如琼如玖。
<br>
<br>　　相门出相。德门有德。弱冠登朝。淑问玄塞。弱冠伊何。有典有则。淑问伊何。自南自北。
<br>
<br>　　五芝秀草。八桂嘉树。五马骋涂。八龙游雾。彼令兄弟。方之有裕。并列大夫。登高而赋。
<br>
<br>　　受言载笔。遂典群流。天禄不校。白兽未仇。申辕风雅。邹郯春秋。彝文不斁。职此之由。
<br>
<br>　　帝念师旅。诏参帷慕。对曰戎车。未之先学。归陈俎豆。拂衣行乐。容止可观。卷舒可度。
<br>
<br>　　千乘之后。好道轼闾。开府之日。有弓有舆。久勤引领。独下辟书。鸣笳启路。托乘后车。
<br>
<br>　　枚叟上书。吴王弗纳。夫君正谏。直道难合。有伐问仁。阳狂不答。乃蒙矢刃。永离噂<口沓>。
<br>
<br>　　退食自公。多历年所。思归养素。豫闻斯语。终日下帷。情非待举。如蘧如惠。此出此处。
<br>
<br>　　吾人下走。国士见知。同游宛洛。并泛涟漪。轻萝易动。遂别芳枝。蹈之不足。托此差池。（○文馆词林百五十八作南齐虞羲。）
<br>
<br>　　【赠何录事諲之诗十章】
<br>
<br>　　历历斗维。王畿所止。滔滔灊汉。天步之纪。金耀圆图。玉澈方汜。蕰灵擢秀。载笃君子。
<br>
<br>　　於穆君子。左角佩觿。从群竹骑。取俊游儿。昂昂千里。宛宛长离。同规同矩。异雄守雌。
<br>
<br>　　早弃幼志。夙耽强学。唯道是修。何土不乐。将英竹箭。聊游稽岳。容止可观。进退可度。
<br>
<br>　　有德有行。如珪如璋。乐山乐水。令问令望。辞家观国。为龙为光。唯兄唯弟。元方季方。
<br>
<br>　　汉北张生。洛阳贾子。秩宗是佐。淑问不已。佥曰允谐。肃恭帝祉。於斯为盛。齐称得士。
<br>
<br>　　中槐如宿。上阁如云。握兰正典。执笔司文。方瑜等润。比桂争芬。能照时宰。绩著人君。
<br>
<br>　　帝子南牧。孔殷是抚。白水悠悠。青原庑庑。贲之束帛。不日来取。如马如枚。长裾上府。
<br>
<br>　　咨余下走。中田获菽。乃裹糇粮。遂去乡塾。既曰覯止。朝游夕宿。如佩萱兰。久知芬馥。
<br>
<br>　　共化之选。古谓惟良。能柔下邑。必惠上邦。大君有命。朱襮绣裳。方同汲子。重卧淮阳。
<br>
<br>　　嘉命显承。方驾兰汜。如彼飞鸿。抟风千里。极目宁皋。劳心无已。苏歌有慰。逖听倾耳。（○文馆词林百五十八作南齐虞羲。）
<br>
<br>　　【送友人上湘诗】〖以下五言。〗
<br>
<br>　　濡足送征人。褰裳临水路。共盈一樽酒。对之愁日暮。汉广虽容舠。风悲未可渡。佳期难再得。但愿论心故。沅水日生波。芳洲行坠露。共知丘壑改。同无金石固。（○《类聚》二十九。《诗纪》九十一。）
<br>
<br>　　【咏霍将军北伐诗】
<br>
<br>　　拥旄为汉将。汗马出长城。长城地势险。万里与云平。凉秋八九月。虏骑入幽并。
<br>
<br>　　飞狐白日晚。瀚海愁云生。羽书时断绝。刁斗昼夜惊。乘墉挥宝剑。蔽日引高旍。云屯七萃士。鱼丽六郡兵。胡笳关下思。羌笛陇头鸣。骨都先自詟。日逐次亡精。玉门罢斥堠。甲第始修营。位登万庾积。功立百行成。天长地自久。人道有亏盈。未穷激楚乐。已见高台倾。当令麟阁上。千载有雄名。（○《文选》二十一。《类聚》五十九作霍将军北伐诗。《诗纪》九十一。）
<br>
<br>　　【数名诗】
<br>
<br>　　一去濠水阳。连翩远为客。二毛飒已垂。家贫无所择。三径日荒疏。徭人心不怿。四豪不降意。何事黄金百。五日来归者。朱轮竟长陌。六郡轻薄儿。追随穷日夕。七发动音容。宾从纷奕奕。八表服英严。光光满坟藉。九流意何以。守玄遂成白。十载职不移。来归落松柏。（○《类聚》五十六。《诗纪》九十一。）
<br>
<br>　　【见江边竹诗】
<br>
<br>　　挺此贞坚性。来树朝夕池。秋波漱下趾。冬雪封上枝。葳蕤防晓露。葱茜集羁雌。含风自飒飒。负雪亦猗猗。金明无异状。玉洞良在斯。但恨非嶰谷。伶伦未见知。（○《类聚》八十九。《诗纪》九十一。）
<br>
<br>　　【春郊诗】
<br>
<br>　　光风转蕙畮。香雾郁兰津。暄迟蝶弄葩。景丽鸟和春。樵歌喧垄暮。渔枻乱江晨。山中芳杜若。依依独思人。（○《初学记》三。《诗纪》九十一。）
<br>
<br>　　【咏秋月诗】
<br>
<br>　　影丽高台端。光入长门殿。初生似玉钩。裁满如团扇。泛滥浮阴来。金波时不见。傥遇赏心者。照之西园宴。（○《类聚》一。《诗纪》九十一。）
<br>
<br>　　【橘诗】
<br>
<br>　　冲飙发陇首。朔雪度炎洲。摧折江南桂。离披漠北楸。独有凌霜橘。荣丽在中州。从来自有节。岁暮将何忧。（○《类聚》八十六作齐虞羲。《诗纪》九十一。）
<br>
<br>　　【望雪诗】
<br>
<br>　　岁杪云昼昏。玄池冰夜结。远风金河起。吹我玉山雪。（○《类聚》二。《诗纪》九十一。）
<br>
<br>　　【送别诗】
<br>
<br>　　唯有一字书。寄之南飞雁。（○《文选》三十一杂体诗注。）
<br>
<br>　　虞骞
<br>
<br>　　〈骞。会稽人。工为五言。官至王国侍郎。〉
<br>
<br>　　【登钟山下峰望诗】
<br>
<br>　　冠者五六人。携手岩之际。散意百仞端。极目千里睇。叠岫乍昏明。浮云时卷闭。遥看野树短。远望樵人细。（○《类聚》七。文苑英华百五十九。《诗纪》九十一。）
<br>
<br>　　【游潮山悲古冢诗】
<br>
<br>　　长林带朝夕。孤岭枕江村。疏松含白水。密筱满平原。荒坟改冻叶。低垅变年根。西光长槚落。促尔膝前尊。（○《初学记》十四。文苑英华三百六。《诗纪》九十一。）
<br>
<br>　　【寻沈剡夕至嵊亭诗】
<br>
<br>　　命楫寻嘉会。信次历山原。扪天上云糺。礜石下雷奔。澄潭写度鸟。空岭应鸣猿。榜歌唱将夕。商子处方昏。（○《类聚》二十七。《诗纪》九十一。）
<br>
<br>　　【视月诗】
<br>
<br>　　清夜未云疲。珠帘聊可发。泠泠玉潭水。映见蛾眉月。靡靡露方垂。晖晖光稍没。佳人复千里。馀影徒挥忽。（○玉台新咏五作何子朗和缪郎视月。《类聚》一。文苑英华百五十二。《诗纪》九十一。）
<br>
<br>　　【拟雨诗】〖《诗纪》云。诗汇作刘孝威者非。〗
<br>
<br>　　清风送凉气。薄暮荡炎氛。虹照涟漪水。电出嵯峨云。落晖散长足。细雨织斜文。（○《类聚》二。文苑英华百五十三。《诗纪》九十一。）
<br>
<br>
<br>
<br>
<br>
<br>
<br>
<br>
<br>
<br>
<br>【卷六】
<br>
<br>　　沈约
<br>
<br>　　〈约。字休文。吴兴武康人。仕宋。历征西记室参军、尚书度支郎。入齐。为太子家令。历尚书左丞、吏部郎、东阳太守、五兵尚书。梁武受禅。除仆射、尚书令。封建昌县侯。天监十二年卒。年七十三。谥曰隐。有谥法十卷、四声一卷、《晋书》一百十卷、《宋书》一百卷、齐纪二十卷、宋世文章志三十卷、俗说五卷、集钞十卷、集一百一卷。〉
<br>
<br>　　【乐府】
<br>
<br>　　【日出东南隅行】〖以下五言。〗
<br>
<br>　　朝日出邯郸。照我丛台端。中有倾城艳。顾景织罗纨。延躯似纤约。遗视若回澜。瑶装映层绮。金服炫雕栾。幸有同匡好。西仕服秦官。宝剑垂玉贝。汗马饰金鞍。萦场类转雪。逸控写腾鸾。罗衣夕解带。玉钗暮垂冠。（○文苑英华百九十三。《乐府诗集》二十八。广《文选》十。《诗纪》七十二。又《类聚》四十一引端、纨、官、鞍、鸾、冠六韵。）
<br>
<br>　　【昭君辞】
<br>
<br>　　朝发披香殿。夕济汾阴河。於兹怀九逝。自此敛双蛾。沾妆疑湛露。绕臆状流波。日见奔沙起。稍觉转蓬多。胡风犯肌骨。非直伤绮罗。衔涕试南望。关山郁嵯峨。始作阳春曲。终成苦寒歌。惟有三五夜。明月暂经过。（○玉台新咏七。《类聚》四十二。文苑英华二百四作昭君怨。《乐府诗集》二十九作明君词。《诗纪》七十二。）
<br>
<br>　　【长歌行】
<br>
<br>　　连连舟壑改。微微市朝变。来功嗣往迹。莫武徂升彦。局涂顿远策。留欢恨奔箭。拊戚状惊澜。循休拟回电。岁去芳愿违。年来苦心荐。春貌既移红。秋林岂停茜。一倍茂陵道。宁思柏梁宴。长戢兔园情。永别金华殿。声徽无惑简。丹青有馀绚。幽龠且未调。无使长歌倦。（○《乐府诗集》三十。广《文选》十四。《诗纪》七十二。又四十二引变、箭、茜、宴、殿五韵。）
<br>
<br>　　【同前】
<br>
<br>　　春隰荑绿柳。寒墀积皓雪。依依往纪盈。霏霏来思结。思结缠岁晏。曾是掩初节。初节曾不掩。浮荣逐弦缺。弦缺更圆合。浮荣永沉灭。色随夏莲变。态与秋霜耋。道迫无异期。贤愚有同绝。衔恨岂云忘。天道无甄别。功名识所职。竹帛寻摧裂。生外苟难寻。坐为长叹设。（文苑作说。○文苑英华二百三作鲍明远。注云。一作沈约。《乐府诗集》三十。广《文选》十四。《诗纪》七十二。）
<br>
<br>　　【君子行】
<br>
<br>　　良御惑燕楚。妙察乱渑淄。堤倾由漏壤。垣隙自危基。嚣途或妄践。党议勿轻持。（○《类聚》四十一。《乐府诗集》三十二。《诗纪》七十二。）
<br>
<br>　　【从军行】
<br>
<br>　　惜哉征夫子。忧恨良独多。浮天出鳀海。束马渡交河。雪萦九折嶝。风卷万里波。维舟无鸟岛。秣骥乏平莎。凌涛富惊沫。援木阙垂萝。江飔鸣叠屿。流云照层阿。玄埃晦朔马。白日照吴戈。寝兴动征怨。寤寐起还歌。晨装岂辍警。夕垒讵淹和。苦哉远征人。悲矣将如何。（○文苑英华百九十九。《乐府诗集》三十二。《诗纪》七十二。）
<br>
<br>　　【豫章行】
<br>
<br>　　燕陵平而远。易河清且驶。一见尘波阻。临途引征思。双剑爱匣同。孤鸾悲影异。宴言诚易纂。清歌信难嗣。卧闻夕钟急。坐阅朝光亟。往欢坠壮心。来戚满衰志。殂芳无再馥。沦灰定还炽。夏台尚可忘。荣辱亦奚事。愧微旷士节。徒感鄙生饵。劳哉纳辰和。地远托声寄。（○文苑英华二百一。《乐府诗集》三十四。《诗纪》七十二。又《类聚》四十一引驶、思、异、志四韵。）
<br>
<br>　　【相逢狭路间】
<br>
<br>　　相逢洛阳道。系声流水车。路逢轻薄子。伫立问君家。君家诚易知。易知复易忆。龙马满街衢。飞盖交门侧。大子万户侯。中子飞而食。小子始从官。朝夕温省直。三子俱入门。赫奕多羽翼。若若青组纡。烟烟金铛色。大妇绕梁歌。中妇回文织。小妇独无事。闭门聊且即。绿绮试一弹。玄鹤方鼓翼。（○《乐府诗集》三十四。《诗纪》七十二。）
<br>
<br>　　【长安有狭斜行】
<br>
<br>　　青槐金陵陌。丹毂贵游士。方骖万乘巨。炫服千金子。咸阳不足称。临淄孰能拟。（○《类聚》四十一。《乐府诗集》三十五。《诗纪》七十二。）
<br>
<br>　　【三妇艳】
<br>
<br>　　大妇拂玉匣。中妇结罗帷。小妇独无事。对镜画蛾眉。良人且安卧。夜长方自私。（○玉台新咏五。《乐府诗集》三十五。《诗纪》七十二。）
<br>
<br>　　【江蓠生幽渚】
<br>
<br>　　泽兰被荒径。孤芳岂自通。幸逢瑶池旷。得与金芝丛。朝承紫台露。夕润绿池风。既美修嫮女。复悦繁华童。夙昔玉霜满。旦暮翠条空。叶飘储胥右。芳歇露寒东。纪化尚盈昃。俗志信<秀贵>隆。财殚交易绝。华落爱难终。所惜改欢眄。岂恨逐征蓬。愿回昭阳景。持照长门宫。（○《乐府诗集》三十五。广《文选》十四。《诗纪》七十二。又《类聚》四十一作塘上行。引通、丛、童、空、终、宫六韵。）
<br>
<br>　　【却东西门行】
<br>
<br>　　驱马城西阿。遥眺想京阙。望极烟原尽。地远山河没。摇装非短晨。还歌岂明发。修服怅边羁。瞻途眇乡谒。驰盖转徂龙。回星引奔月。乐去哀镜满。悲来壮心歇。岁华委徂貌。年霜移暮发。辰物久侵晏。征思坐沦越。清氛掩行梦。忧原荡瀛渤。一念起关山。千里顾丘窟。（○《乐府诗集》三十七。《诗纪》七十二。又《类聚》四十一作都东西门行。引阙、没、发三韵。）
<br>
<br>　　【饮马长城窟】
<br>
<br>　　介马渡龙堆。途萦马屡回。前访昌海驿。杂种<完女>轮台。旌幕卷烟雨。徒御犯冰埃。（○《类聚》四十一。《乐府诗集》三十八。《诗纪》七十二。）
<br>
<br>　　【拟青青河畔草】
<br>
<br>　　漠漠床上尘。心中忆故人。故人不可忆。中夜长叹息。叹息想容仪。不言长别离。别离稍已久。空床寄杯酒。（乐府作酒杯。○玉台新咏五作拟青青河边草。文苑英华二百八。《乐府诗集》三十八。《诗纪》七十二。）
<br>
<br>　　【梁甫吟】
<br>
<br>　　龙驾有驰策。日御不）停阴。星龠亟回变。气化坐盈侵。寒光稍眇眇。秋塞日沉沉。高窗仄馀火。倾河驾腾参。飙风折暮草。惊箨霣层林。时云霭空远。渊水结清深。奔枢岂易纽。珠庭不可临。怀仁每多意。履顺孰能禁。露清一唯促。缓志且移心。哀歌步梁甫。叹绝有遗音。（《类聚》、文苑作吟。○文苑英华二百七。《乐府诗集》四十一。广《文选》十四。《诗纪》七十二。又《类聚》四十一引阴、沉、吟三韵。）
<br>
<br>　　【君子有所思行】
<br>
<br>　　晨策终南首。顾望咸阳川。戚里溯层阙。甲馆负崇轩。复途希紫阁。重台拟望仙。巴姬幽兰奏。郑女阳春弦。共矜红颜日。俱忘白发年。寂寥茂陵宅。照曜未央蝉。无以五鼎盛。顾嗤三经玄。（○《类聚》四十一。文苑英华二百二。《乐府诗集》六十一。广《文选》十四。《诗纪》七十二。）
<br>
<br>　　【白马篇】
<br>
<br>　　白刀紫金鞍。停镳过上兰。寄言狭斜子。讵知陇道难。赤坂途三折。龙堆路九盘。冰生肌里冷。风起骨中寒。功名志所急。日暮不遑餐。长驱入右地。轻举出楼兰。直去已垂涕。宁可望长安。匪期定远封。无羡轻车官。唯见恩义重。岂觉衣裳单。本持躯命答。幸遇身名完。（○文苑英华二百九。《乐府诗集》六十三。广《文选》十四。《诗纪》七十二。又《类聚》四十二引兰、蟠、寒、单、完五韵。）
<br>
<br>　　【齐讴行】
<br>
<br>　　东秦称右地。川隰固夷昶。层峰驾苍云。浊河流素壤。青丘良杳郁。雪宫信疏敞。王佐改殷命。霸功缪周网。（○《类聚》四十一。《乐府诗集》六十四。《诗纪》七十二。）
<br>
<br>　　【前缓声歌】
<br>
<br>　　羽人广宵宴。帐集瑶池东。开霞泛彩霭。澄雾迎香风。龙驾出黄苑。帝服起河宫。九疑轥烟雨。三山驭螭鸿。玉銮乃排月。瑶軷信凌空。神行烛玄漠。帝旆委曾虹。箫歌美嬴女。笙吹悦姬童。琼浆且未洽。羽辔已腾空。息凤曾城曲。灭景清都中。隆佑集皇代。委祚溢华嵩。（○《乐府诗集》六十五。广《文选》十四。《诗纪》七十二。）
<br>
<br>　　【芳树】〖以下二首附谢朓集。题云。同沈右率诸公赋鼓吹曲名。〗
<br>
<br>　　发萼九华隈。开跗寒露侧。氤氲非一香。参差多异色。宿昔寒飙举。摧残不可识。霜雪交横至。对之长叹息。（○谢宣城诗集二。《类聚》四十二。文苑英华二百八。《乐府诗集》十七。《诗纪》七十二。）
<br>
<br>　　【临高台】
<br>
<br>　　高台不可望。（《类聚》作望远。）望远（谢集作远望。）使人愁。连山无断绝。河水复悠悠。所思竟何在。洛阳南陌头。可望不可见。何用解人忧。（○谢宣城诗集二。《类聚》四十二作临高台行。文苑英华二百十。《乐府诗集》十八。《文选》补遗三十四。《诗纪》七十二。）
<br>
<br>　　【洛阳道】
<br>
<br>　　洛阳大道中。佳丽实无比。燕裙傍日开。赵带随风靡。领上薄萄绣。腰中合欢绮。佳人殊未来。薄暮空徙倚。（○《乐府诗集》二十三。《诗纪》七十二。）
<br>
<br>　　【江南曲】
<br>
<br>　　棹歌发江潭。采莲渡湘南。宜须间隐处。舟浦予自谙。罗衣织成带。堕马碧玉篸。但令舟楫渡。宁计路崭嵌。（文苑作々。注云。一作崭嵌。○文苑英华二百一。《乐府诗集》二十六。《诗纪》七十二。）
<br>
<br>　　【东武吟行】
<br>
<br>　　天德深且旷。人世贱而浮。东枝才拂景。西壑已停辀。逝辞金门宠。去饮玉池流。霄辔一永矣。俗累从此休。（○《类聚》四十一。《乐府诗集》四十一。《诗纪》七十二。）
<br>
<br>　　【怨歌行】
<br>
<br>　　时屯宁易犯。俗险信难群。坎坛元淑赋。顿挫敬通文。遽沦班姬宠。夙窆贾生坟。短俗同如此。长叹何足云。（○《类聚》四十一。《乐府诗集》四十二。《诗纪》七十二。）
<br>
<br>　　【悲哉行】
<br>
<br>　　旅游媚年春。年春媚游人。徐光旦垂彩。和露晓凝津。时嘤起稚叶。蕙气动初苹。一朝阻旧国。万里隔良辰。（○《类聚》四十一。《乐府诗集》六十二。《诗纪》七十二。）
<br>
<br>　　【携手曲】
<br>
<br>　　舍辔下雕辂。更衣奉玉床。斜簪映秋水。开镜比春妆。所畏红颜促。君恩不可长。冠且容裔。岂吝桂枝亡。（○玉台新咏五。《乐府诗集》七十六。《诗纪》七十二。）
<br>
<br>　　【有所思】
<br>
<br>　　西征登陇首。东望不见家。关树抽紫叶。塞草发青芽。昆明当欲满。蒲萄应作花。流泪对汉使。因书寄狭邪。（○玉台新咏五。《乐府诗集》十七。《诗纪》七十二。）
<br>
<br>　　【夜夜曲】
<br>
<br>　　河汉纵且横。北斗横复直。星汉空如此。宁知心有忆。孤灯暧不明。寒机晓犹织。零泪向谁道。鸡鸣徒叹息。（○玉台新咏五。《类聚》四十二。《乐府诗集》七十六。《诗纪》七十二。）
<br>
<br>　　【夜夜曲】
<br>
<br>　　北斗阑干去。夜夜心独伤。月辉横射枕。灯光半隐床。（○玉台新咏十作梁简文帝。《乐府诗集》七十六。《诗纪》七十二。○逯按。玉台七已有梁简文拟沈夜夜曲一首。此篇作沈诗为是。）
<br>
<br>　　【钓竿】
<br>
<br>　　桂舟既容与。绿浦复回纡。轻丝动弱芰。微楫起单凫。扣舷忘日暮。卒岁以为娱。（○《类聚》四十一作钓竿行。《乐府诗集》十八。《诗纪》七十二。）
<br>
<br>　　【临碣石】
<br>
<br>　　碣石送返潮。登罘礼朝日。溟涨无端倪。山岛互崇崒。骥老心未穷。酬恩岂终毕。（○《乐府诗集》五十五。《诗纪》七十二。）
<br>
<br>　　【湘夫人】
<br>
<br>　　潇湘风已息。沅沣复安流。扬蛾一含睇。<女便>娟好且修。捐玦置沣浦。解佩寄中洲。（○《乐府诗集》五十七。《诗纪》七十二。）
<br>
<br>　　【贞女引】
<br>
<br>　　贞女（乐府作心。）信无矫。傍邻也见疑。轻生本非惜。贱躯良足悲。传芳托嘉树。弦歌寄好词。（○《乐府诗集》五十八。《诗纪》七十二。）
<br>
<br>　　【襄阳蹋铜蹄歌三首】
<br>
<br>　　分手桃林岸。送别岘山头。若欲寄音信。汉水向东流。（○玉台新咏十作襄阳白铜蹄。《类聚》四十三作襄阳白铜鞮歌。文苑英华二百一作白铜鞮歌。《乐府诗集》四十八。《诗纪》七十二。）生长宛水上。从事襄阳城。一朝遇神武。奋翼起先鸣。（○文苑英华二百一。《乐府诗集》四十八。《诗纪》七十二。）
<br>
<br>　　蹀鞚飞尘起。左右自生光。男儿得富贵。何必在归（文苑作还故。）乡。（○同上）
<br>
<br>　　【永明乐】
<br>
<br>　　联翩贵游子。侈靡千金客。华毂起飞尘。珠履竟长陌。（○《乐府诗集》七十五。《诗纪》七十二。）
<br>
<br>　　【江南弄四首】〖以下杂言。〗
<br>
<br>　　【赵瑟曲】〖《诗纪》云。文苑英华作元帝。今从乐府作沈约。〗
<br>
<br>　　邯郸奇弄出文梓。萦弦急调切流徵。玄鹤徘徊白云起。白云起。郁披香。离复合。曲未央。（○文苑英华三百三十五。《乐府诗集》五十。《诗纪》七十二。）
<br>
<br>　　【秦筝曲】
<br>
<br>　　罗袖飘纚拂雕桐。促柱高张散轻宫。迎歌度舞遏归风。遏归风。止流月。寿万春。欢无歇。（○文苑英华三百三十五作梁元帝赵瑟。《乐府诗集》五十。《诗纪》七十二。）
<br>
<br>　　【阳春曲】
<br>
<br>　　杨柳垂地燕差池。缄情忍思落容仪。弦伤曲怨心自知。心自知。人不见。动罗裙。拂珠殿。（○《类聚》四十二作江南行阳春曲。《乐府诗集》五十。《诗纪》七十二。）
<br>
<br>　　【朝云曲】
<br>
<br>　　阳台氤氲多异色。巫山高高上无极。云来云去常不息。常不息。梦来游。极万世。度千秋。（○《类聚》四十二。《乐府诗集》五十。《诗纪》七十二。）
<br>
<br>　　【乐未央】
<br>
<br>　　亿舜日。万尧年。咏湛露。歌采莲。愿杂百和气。宛转金炉前。（○文苑英华百九十三作张正见神仙篇。光府诗集七十四。《诗纪》七十二。）
<br>
<br>　　【四时白纻歌五首】〖七言〗
<br>
<br>　　〖古今乐录曰：沈约云。白纻五章。敕臣约造。武帝造后两句。〗
<br>
<br>　　【春白纻】
<br>
<br>　　兰叶参差桃半红。飞芳舞縠戏春风。如娇如怨状不同。含笑流眄满堂中。翡翠群飞飞不息。愿在云间长比翼。佩服瑶草驻容色。舜日尧年欢无极。（○《类聚》四十三。《乐府诗集》五十六。《诗纪》七十二。又玉台新咏九作春日白纻曲。引红、风、息、翼四韵。）
<br>
<br>　　【夏白纻】〖《诗纪》云。文苑英华作梁武帝。今从乐府作沈约。〗
<br>
<br>　　朱光灼烁照佳人。含情送意遥相亲。嫣然一转乱心神。非子之故欲谁因。悲翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。又《类聚》四十三引人、亲、神、因四韵。文苑英华百九十三作梁武帝白纻歌。引人、亲、神、因四韵。）
<br>
<br>　　【秋白纻】
<br>
<br>　　白露欲凝草已黄。金管玉柱响洞房。双心一影俱回翔。吐情寄君君莫忘。翡翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。又玉台新咏九作秋日白纻曲。引黄、房、翔、忘四韵。《类聚》四十三引黄、房、翔、忘四韵。）
<br>
<br>　　【冬白纻】
<br>
<br>　　寒闺昼密罗幌垂。婉容丽色心相知。双去双还誓不移。长袖拂面为君施。翡翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。又《类聚》四十三引垂、知、移、施四韵。）
<br>
<br>　　【夜白纻】
<br>
<br>　　秦筝齐瑟燕赵女。一朝得意心相许。明月如规方袭予。夜长未央歌白纻。翡翠群飞飞不息。愿在云间长比翼。佩服瑶草驻容色。舜日尧年欢无极。（○《乐府诗集》五十六。《诗纪》七十二。）
<br>
<br>　　【团扇歌二首】
<br>
<br>　　青青林中竹。可作白团扇。动摇玉郎手。因风访方便。（○合璧事类外集六十。）
<br>
<br>　　团扇复团扇。持许自障面。憔悴无复理。羞与郎相见。（○同上○逯按。玉台新咏此乃桃叶歌。合璧事类或别有所据。列此俟考。）
<br>
<br>　　【诗】
<br>
<br>　　【侍皇太子释奠宴诗】〖以下四言。〗
<br>
<br>　　尊学尚矣。道亦遐哉。启图观秘。辟苑兴才。事高东序。义迈云台。峨峨德傅。灼灼英台。复礼曲台。反乐宣榭。阙文内举。輶轩外驾。结朋千里。从师百舍。坠典必修。阙祀咸荐。回鸾献爵。摐金委奠。肆士辨仪。胥人掌县。仿佛神踪。徘徊灵眷。（○《类聚》三十八引榭、驾、舍、荐、奠、县、眷七韵。《初学记》十四引哉、才、台、台、荐、奠、县、眷八韵。《诗纪》七十三。）
<br>
<br>　　【赠沈录事江水曹二大使诗】〖五章○东阳郡时。〗
<br>
<br>　　伊我洪族。源浚流长。奕奕清济。代有兰芳。允兹二秀。挺干朝阳。于彼原隰。徽命是将。
<br>
<br>　　受言帝庭。观风上牧。逸翰双举。为腓为服。遍轨瓯吴。萦涂海陆。岌岌貂冕。辚辚华毂。
<br>
<br>　　帝格文祖。握瑞持衡。庆逾高邑。兆属大横。王道无外。乾路昭亨。近臣展事。上介倅行。
<br>
<br>　　微微下国。川纡路阻。蔼蔼王人。匪遑宁处。巡仪既畅。私宴亦叙。置酒式歌。披衿寤语。
<br>
<br>　　戒途在日。复路回舟。霜结暮草。风卷寒流。情劳东眷。望泫西浮。崇君远业。敬尔芳猷。（○文馆词林百五十八。）
<br>
<br>　　【赠刘南郡季连诗】〖六章○东阳郡时。〗
<br>
<br>　　鸿汉景德。盛楚连徽。灼灼中垒。入奥知微。殊源别派。复属清辉。伊我兰执。升堂启扉。
<br>
<br>　　宴游忽永。心期靡悔。代历四朝。年逾十载。朋居缱绻。余违尔诲。岂独秋兰。结言为珮。
<br>
<br>　　事有离会。心未江湖。昔分湘济。今别荆吴。安得理翰。同飞故都。情劳伊尔。念切纷吾。
<br>
<br>　　追念生平。欢友非一。讽雩斯五。披林者七。方驾清衢。置酒兰室。离役代有。兴言涕溢。
<br>
<br>　　山邦务寡。陕辅任隆。才否虽异。劳逸不同。幽严何有。丹桂为丛。结枝以赠。寄之飞鸿。
<br>
<br>　　峨峨令藩。腾芳戚右。缉兹江汉。实寄僚首。在德易充。为名难朽。愿言可获。岁暮携手。（○文馆词林百五十八。）
<br>
<br>　　【为南郡王侍皇太子释奠诗二首】
<br>
<br>　　陵季相沿。训随世殆。政缺雅乖。风漓化改。礼亡衽席。乐沉河海。三雍靡构。四教谁采。瞻震并峻。义属重丽。横书清道。晦彼生知。（○《类聚》三十八。《诗纪》七十三。）
<br>
<br>　　义重师匡。业贵虚受。襄野顺风。西河杜帚。表迹亏光。降情回首。道御百灵。神行万有。尊学尚矣。继列传徽。旗章或舛。兹道莫违。自堂及室。异轸同归。洋洋圣范。楚楚儒衣。（○《初学记》十四。《诗纪》七十三。○逯按。《类聚》、《初学记》所引殆为一篇之佚文。《诗纪》编为两首。今姑照录。）
<br>
<br>　　【三日侍凤光殿曲水宴应制诗】
<br>
<br>　　光迟蕙亩。气婉椒台。皇心爱矣。帝曰游哉。玉鸾徐骛。翠凤轻回。别殿广临。离宫洞启。川只奉寿。河宗相礼。清洛渐筵。长伊流陛。洄荡嘉羞。摇漾芳醴。轻歌易绕。弱舞难持。素云留管。玄鹤停丝。引思为岁。岁亦阳止。叨服贲身。身亦昌止。徒勤丹漆。终愧文梓。（○《类聚》四、《初学记》四、古今岁时杂咏十六俱作三日侍风光殿曲水宴诗。广《文选》八作侍曲水宴诗。《诗纪》七十三。）
<br>
<br>　　【为临川王九日侍太子宴诗】
<br>
<br>　　凉风北起。高雁南翻。叶浮楚水。草折梁园。凄凉霜野。惆怅晨鹍。云轻寒树。日丽秋原。三金广设。六羽高陈。寒英始献。凉酎初醇。靡靡神襟。锵锵群彦。思媚储猷。洽和奉宴。恩畅兰席。欢同桂殿。景遽乐推。临风以眷。丽景天枝。位非德举。任伍辰阶。祚均河楚。负岳未胜。瞻云难侣。望古兴惕。心焉载伫。（○《类聚》四。广《文选》八作太子九日宴诗。《诗纪》七十三。）
<br>
<br>　　【九日侍宴乐游苑诗】
<br>
<br>　　凭玉宅海。端扆御天。止流飞壑。静震腾川。凝神贯极。摛道漏泉。西裘委衽。南风在弦。暮芝始绿。年桂初丹。上林叶下。沧池水寒。霜沾玉树。雁动轻澜。停跸玉陛。徙卫璇墀。雕箱凤彩。羽盖鸾姿。虹旌迢递。翠华葳蕤。礼弘灞汭。义高洛湄。（○《类聚》四。广《文选》八作侍宴乐游苑诗。《诗纪》七十三。）
<br>
<br>　　【从齐武帝琅琊城讲武应诏诗】〖以下五言。〗
<br>
<br>　　九功播祧墠。七德陈武悬。展事昌国图。息兵由重战。皇情咨阅典。出车迨辰选。饰徒映寒隰。翻绥临广甸。飒杳佩吴戈。参差腰夏箭。风旆舒复卷。云霞清似转。轻舞信徘徊。前歌且遥衍。秋原嘶代马。朱光浮楚练。虹壑写飞文。严阿藻馀绚。发震岳灵从。扬旌水华变。凭高训武则。中天起遐眷。凤盖卷洪河。珠旗扫长汧。方待翠华举。远适瑶池宴。（○文苑英华二百九十九。《诗纪》七十三。）
<br>
<br>　　【三日侍林光殿曲水宴应制诗】
<br>
<br>　　宴镐锵玉銮。游汾举仙軷。荣光泛彩旄。修风动芝盖。淑气婉登晨。天行耸云旆。帐殿临春御。帷宫绕芳薈。渐席周羽觞。分墀引回濑。穆穆玄化升。济济皇阶泰。将御遗风轸。远侍瑶台会。（○《类聚》四作侍林光殿曲水宴诗。《初学记》四作林光殿曲水宴诗。古今岁时杂咏十六作三日林光殿曲水宴。文苑英华百七十二作三日侍林光殿曲水诗。《诗纪》七十三。）
<br>
<br>　　【侍宴乐游苑饯吕僧珍应诏诗】
<br>
<br>　　丹浦非乐战。负垂切君临。我皇秉至德。忘己用尧心。愍兹区宇内。鱼鸟失飞沈。推毂二崤道。扬旆九河阴。超乘尽三属。选士皆百金。戎车出细柳。饯席遵上林。命师诛后服。授律缓前禽。函轘方解带。峣武稍披襟。伐罪芒山曲。吊民伊水浔。将陪告成礼。待此未抽簪。（○《文选》二十。《类聚》二十九。文苑英华百六十九。《诗纪》七十三。又《御览》七百七十六作饯吕僧珍诗。引阴一韵。）
<br>
<br>　　【正阳堂宴劳凯旋诗】
<br>
<br>　　凯入同高宴。饮至均多祜。昔往歌采薇。今来欢杕杜。善战惟我皇。胜之不窥户。推毂授神谟。馀壮终能贾。浩荡金罍溢。周流玉觞傅。（○《类聚》五十九。《诗纪》七十三。）
<br>
<br>　　【游钟山诗应西阳王教】〖五章〗
<br>
<br>　　灵山纪地德。地险资岳灵。终南表秦观。少室迩王城。翠凤翔淮海。衿带绕神坰。北阜何其峻。林薄杳葱青。
<br>
<br>　　发地多奇岭。干云非一状。合沓共隐天。参差互相望。郁律构丹巘。
<br>
<br>　　崚嶒起青嶂。势随九疑高。气与三山壮。
<br>
<br>　　即事既多美。临眺殊复奇。南瞻储胥观。西望昆明池。山中咸可悦。赏逐四时移。春光发陇首。秋风生桂枝。
<br>
<br>　　多值息心侣。结架山之足。八解鸣涧流。四禅隐严曲。窈冥终不见。萧条无可欲。所愿从之游。寸心於此足。
<br>
<br>　　君王挺逸趣。羽旆临崇基。白云随玉趾。青霞杂桂旗。淹留访五药。顾步伫三芝。於焉仰镳驾。岁暮以为期。（○《文选》二十二作钟山诗应西阳王教。文苑英华百五十九作游钟山。《诗纪》七十三。又《类聚》七作游钟山。引灵、城、青、壮、奇、池、移、枝、足、曲十韵。《御览》六十六引池一韵。）
<br>
<br>　　【登高望春诗】
<br>
<br>　　登高眺京洛。街巷何纷纷。回首望长安。城阙郁盘桓。日出照钿黛。风过动罗纨。齐重蹑朱履。赵女扬翠翰。春风摇杂树。葳蕤绿且丹。宝瑟玫瑰柱。金羁玳瑁鞍。淹留宿下蔡。置酒过上兰。解眉还复敛。方知巧笑难。佳期空靡靡。含睇未成欢。嘉客不可见。因君寄长叹。（○玉台新咏五。《诗纪》七十三。又《类聚》二十八及广《文选》九引纷、桓、翰、丹、鞍、兰、纨七韵。）
<br>
<br>　　【游金华山诗】
<br>
<br>　　远策追夙心。灵山协久要。天倪临紫阙。地道通丹窍。未乘琴高鲤。且纵严陵钓。若蒙羽驾迎。得奉金书召。高驰入阊阖。方睹灵妃笑。（○《类聚》七。文苑英华百五十九。《诗纪》七十三。）
<br>
<br>　　【留】〖《诗纪》作刘。〗真人东山还诗
<br>
<br>　　连峰竟无已。积翠远微微。寥戾野风急。芸黄秋草腓。我来岁云暮。於此怅怀归。霜雪方共下。宁止露沾衣。等余两岐秀。去去掩柴扉。（○《类聚》七。文苑英华百六十作留真人南还。《诗纪》七十三。○逯按。文馆词林沈约有留真人教。）
<br>
<br>　　【登玄畅楼诗】
<br>
<br>　　危峰带北阜。高顶出南岑。中有陵风榭。回望川之阴。岸险每增减。湍平互浅深。水流本三派。台高乃四临。上有离群客。客有慕归心。落晖映长浦。焕景烛不浔。云生岭乍黑。日下溪半阴。信美非吾土。何事不抽簪。（○《类聚》六十三。《初学记》二十四。文苑曲华三百十一。《诗纪》七十三。）
<br>
<br>　　【酬谢宣城朓诗】〖《诗纪》云。集云调宣城朓卧疾。〗
<br>
<br>　　王乔飞凫舄。东方金马门。从宦非宦侣。避世不（六臣本《文选》作作。《诗纪》同。集注本《文选》作非。）
<br>
<br>　　《类聚》、文苑同。避喧。揆予发皇鉴。短翮屡飞翻。晨趋朝建礼。晚沐卧郊园。宾至下尘榻。忧来命绿樽。昔贤侔时雨。今守馥兰荪。神交疲梦寐。路远隔思存。牵拙谬东汜。浮惰及西昆。顾循良菲薄。何以俪玙璠。将随渤澥去。刷羽泛清源。（○谢宣城诗集四作答谢宣城。《文选》三十作和谢宣城。《诗纪》七十三。又《类聚》三十一、文苑英华二百四十并引门、喧、翻、园、樽、荪、存七韵。）
<br>
<br>　　【新安江至清浅深见底贻京邑游好诗】
<br>
<br>　　眷言访舟客。兹川信可珍。洞彻随清浅。皎镜无冬春。千仞写乔树。百丈见游鳞。沧浪有时浊。清济涸无津。岂若乘斯去。俯映石磷磷。纷吾隔嚣滓。宁假濯衣巾。愿以潺湲水。沾君缨上尘。（○《文选》二十七。文苑英华百六十二作渡新安江贻京邑友好。《诗纪》七十三。又《类聚》八作渡新安江贻京邑友好。引珍、春、鳞、巾、尘五韵。）
<br>
<br>　　【送别友人诗】〖《诗纪》云。外编作任昉者非。〗
<br>
<br>　　君东我亦西。衔悲涕如霰。浮云一南北。何由展言宴。方作异乡人。赠子同心扇。遥裔发海鸿。连翻山檐燕。春秋更去来。参差不相见。（○《类聚》二十九。文苑英华二百二十六。《诗纪》七十三。）
<br>
<br>　　【去东阳与吏民别诗】
<br>
<br>　　微薄叨今幸。忝荷非昔期。唐风岂异世。钦明重在兹。饰骖去关辅。分竹入河淇。下车如昨日。曳组忽弥期。霜载凋秋草。风三动春旗。无以招卧辙。宁望后相思。（○《类聚》五十。《诗纪》七十三。）
<br>
<br>　　【早发定山诗】
<br>
<br>　　夙龄爱远壑。晚莅见奇山。标峰彩虹外。置岭白云间。倾壁忽斜竖。绝顶峰昨孤圆。归海流漫漫。出浦水溅溅。野棠开未落。山樱发欲然。忘归属兰杜。怀禄寄芳荃。眷言采三秀。徘徊望九仙。（○《文选》二十七。《诗纪》七十三。又草堂诗笺二十一绝句诗注。引燃一韵。）
<br>
<br>　　【循役朱方道路诗】
<br>
<br>　　分繻出帝京。升装奉皇穆。洞野属沧溟。联郊溯河服。日映青丘岛。尘起邯郸陆。江移林岸微。岩深烟岫复。岁严摧磴草。午塞散峤木。萦蔚夕飙卷。蹉跎晚云伏。霞志非易从。旌躯信难牧。岂慕淄宫梧。方辞兔园竹。羁心亦何言。迷踪庶能复。（○《初学记》二十四。万花谷后二十五。《诗纪》七十三。）
<br>
<br>　　【和竟陵王游仙诗二首】〖王融、范云同赋。〗
<br>
<br>　　夭矫乘绛仙。螭衣方陆离。玉銮隐云雾。溶溶纷上驰。瑶台风不息。赤水正涟漪。峥嵘玄圃上。聊攀琼树枝。（○《类聚》七十八。广《文选》九。《诗纪》七十三。）
<br>
<br>　　朝止阊阖宫。暮宴清都阙。腾盖隐奔星。低銮避行月。九疑纷相从。虹旌乍升没。青鸟去复还。高唐云不歇。若华有馀照。淹留且晞发。（○《类聚》七十八。《初学记》二十三。文苑英华二百二十五。广《文选》九。《诗纪》七十三。）
<br>
<br>　　【游沈道士馆诗】
<br>
<br>　　秦皇御宇宙。汉帝恢武功。欢娱人事尽。情性犹未充。锐意三山上。托慕九霄中。既表祈年观。复立望仙宫。宁为心好道。直由意无穷。曰余知止足。是愿不须丰。遇可淹留处。便欲息微躬。山嶂远重叠。竹树近蒙笼。开襟濯寒水。解带临清风。所累非物外。为念在玄空。朋来握石髓。宾至驾轻鸿。都令人径绝。惟使云路通。一举凌倒景。无事适华嵩。寄言赏心客。岁暮尔来同。（○《文选》二十二。《类聚》七十八。文章正宗二十九。《诗纪》七十三。）
<br>
<br>　　【酬华阳陶先生诗】
<br>
<br>　　三清未可觌。一气且空存。所愿回光景。拯难拔危魂。若蒙丸（陶隐居传作九。金薤记同。）丹赠。岂惧六龙奔。（○陶隐居传。金薤记。《诗纪》七十三。）
<br>
<br>　　【还园宅奉酬华阳先生诗】
<br>
<br>　　早欲寻名山。期待婚嫁毕。二事虽云已。此外复非一。忽闻龙图至。仍睹荣光溢。副朝首八元。开壤赋千室。冠缨曾弗露。风雨未尝栉。鸣玉响洞门。金蝉映朝日。惭无小人报。徒叨令尹秩。岂忘平生怀。靡监不遑恤。（○陶隐居传。金薤记。《诗纪》七十三。）
<br>
<br>　　【华阳先生登楼不复下赠呈诗】
<br>
<br>　　侧闻上士说。尺木乃腾霄。云骈不展地。仙居多丽樵。卧待三芝秀。坐对百神朝。衔书必青鸟。佳客信龙镳。非止灵桃实。方见大椿凋。（○陶隐居传作酬华阳先生。金薤记作华阳先生登楼不下赠呈。《类聚》七十八作陶先生登楼不得下诗。《诗纪》七十三。）
<br>
<br>　　【奉华阳王外兵诗】
<br>
<br>　　〖金薤记云。隐居别易氏号。〗
<br>
<br>　　餐玉驻年龄。吞霞反容质。眇识青丘树。回见扶桑日。烂熳蜃云舒。嵚崟山海出。（○陶隐居。金薤记。《诗纪》七十三。）
<br>
<br>　　【赤松涧诗】
<br>
<br>　　松子排烟去。英灵眇难测。惟有清涧流。潺湲终不息。神丹在兹化。云軿於此陟。愿受金液方。片言生羽翼。渴就华池饮。饥向朝霞食。何时当来还。延伫青（《类聚》作清。）岩侧。（○《类聚》七十八。《诗纪》七十三。）
<br>
<br>　　【八关斋诗】
<br>
<br>　　因戒倦轮飘。习障从尘染。四衢道难辟。八正扉犹掩。得理未易期。失路方知险。迷涂既已复。豁悟非无渐。（○《类聚》七十六。《诗纪》七十三。）
<br>
<br>　　【古意诗】
<br>
<br>　　挟瑟丛台下。徙倚爱容光。伫立日已暮。戚戚苦人肠。露葵已堪摘。淇水未沾裳。锦衾无独暖。罗衣空自香。明月虽外照。宁知心内伤。（○玉台新咏五。《诗纪》七十三。）
<br>
<br>　　【少年新婚为之咏诗】
<br>
<br>　　山阴柳家女。莫言出田墅。丰容好资颜。便僻工言语。腰肢既软弱。衣服亦华楚。红轮映早寒。画扇迎初暑。锦履并花纹。绣带同心苣。罗繻金薄厕。云鬓花钗举。我情已郁纡。何用表崎岖。托意眉间黛。申心口上朱。莫争三春价。坐丧千金躯。盈尺青铜镜。径寸合浦珠。无因达往意。欲寄双飞凫。裾开见玉趾。衫薄映凝肤。羞言赵飞燕。笑杀秦罗敷。白顾虽悴薄。冠盖耀城隅。高门列驺驾。广路从骊驹。何惭鹿卢剑。讵减府中趋。还家问乡里。讵堪持作夫。（○玉台新咏五。《诗纪》七十三。）
<br>
<br>　　【登北固楼诗】
<br>
<br>　　六代旧山川。兴亡几百年。繁华今寂寞。朝市昔喧阗。夜月琉璃水。春风柳色天。伤时为怀古。垂泪国门前。（○舆地纪胜七。）
<br>
<br>　　【梦见美人诗】
<br>
<br>　　夜闻长叹息。知君心有忆。果自阊阖开。魂交睹颜色。既荐巫山枕。又奉齐眉食。立望复横陈。忽觉非在侧。那知神伤者。潺湲泪沾臆。（○玉台新咏五。《诗纪》七十三。）
<br>
<br>　　【直学省愁卧诗】
<br>
<br>　　秋风吹广陌。萧瑟入南闱。愁人掩轩卧。高窗时动扉。虚馆清阴满。神宇暧微微。网虫垂户织。夕鸟傍檐飞。缨佩空为忝。江海事多违。山中有桂树。岁暮可言归。（○《文选》三十作学省愁卧。六臣本注云。五臣作直学省愁卧。《诗纪》七十三。）
<br>
<br>　　【休沐寄怀诗】
<br>
<br>　　虽云万重岭。所玩终一丘。阶墀幸自足。安事远遨游。临池清溽暑。开幌望高秋。园禽与时变。兰根应节抽。凭轩搴木末。垂堂对水周。紫箨开绿筱。白鸟映青畴。艾叶弥南浦。荷花绕北楼。送日隐层阁。引月入轻帱。爨熟寒蔬剪。宾来春蚁浮。来往既云勌。光景为谁留。（○《初学记》二十。《诗纪》七十三。）
<br>
<br>　　【宿东园诗】
<br>
<br>　　陈王斗鸡道。安仁采樵路。东郊岂异昔。聊可閒余步。野径既盘纡。荒纤亦交互。槿篱疏复密。荆扉新且故。树顶鸣风飙。草根积霜露。惊麏去不息。征鸟时相顾。茅栋啸愁鸱。平冈走寒兔。夕阴带层阜。长烟引轻素。飞光忽我遒。岂止岁云暮。若蒙西山药。颓龄倘能度。（○《文选》二十二。《诗纪》七十三。又《类聚》六十五引故、露、顾、兔、素五韵。）
<br>
<br>　　【行园诗】
<br>
<br>　　寒瓜方卧垅。秋菰亦满陂。紫茄纷烂熳。绿芋郁参差。初菘向堪把。时韭日离离。高梨有繁实。何减万年枝。荒渠集野雁。安用昆明池。（○谢宣城诗集四。《诗纪》七十三。又《类聚》六十五引陂、差、离三韵。）
<br>
<br>　　【和左丞庾杲之移病诗】
<br>
<br>　　岁暮岂云聊。参差忧与疾。匪浣孰能赐。持身固无述。握兰空盈把。待漏终不溢。嚣喧满眼前。簿领纷盈膝。安用谈天辩。徒劳梦赐笔。挂冠若东都。山林宁复出。（○《初学记》十一。《诗纪》七十三。）
<br>
<br>　　【和竟陵王抄书诗】
<br>
<br>　　教微因弛辔。维峻属贞期。义乖良未远。斯文焕在兹。超河综绝礼。冠楚缀沦诗。披滕辨蠹册。酌醴访深疑。澄流黜往性。泛略引前滋。汉壁含遗篆。名山多逸词。绿编方委阁。素简月盈辎。空幸参鸳鹭。比秀恧琼芝。挹流既知广。复道还自嗤。（○《初学记》十二。《诗纪》七十三。）
<br>
<br>　　【咏竹火笼诗】
<br>
<br>　　结根终南下。防露复披云。虽为九华扇。聊可涤炎氛。安能偶狐白。鹤夘织成文。覆持鸳鸯被。百和吐氛氲。忽为纤手用。岁暮待罗裙。（○谢宣城诗集五。《文选》补遗三十六。）
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
