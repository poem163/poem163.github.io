<HTML>
<HEAD>
<TITLE>黄庭坚诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/SongChao/">宋朝诗选</a> <FONT color=#BCB6A0>&gt;&gt;</font> 黄庭坚诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>黄庭坚诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:宋朝诗选&nbsp;&nbsp;阅读次数:<script language=javascript src="../../hits.php?articleid=5643"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'黄庭坚诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[黄庭坚诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 次韵叔父夷仲送夏君玉赴零陵主簿
<br>
<br>田窦堂上酒，未醉已变态。
<br>何如东陵瓜，子母相钩带。
<br>富贵席未暖，珠玉作灾怪。
<br>茅茨虽长贫，终有懿亲在。
<br>丈人困州县，短发余会撮。
<br>居然枳棘栖，坐阅岁月代。
<br>青云已迷津，浊酒未割爱。
<br>簿领能无休，飣餖唤鱼菜。
<br>羇旅苦地偏，江湖见天大。
<br>万里一帆樯，长风可倚赖。
<br>因行访幽禅，头陀烟雨外。
<br>
<br>次韵叔原会寂照房
<br>
<br>风雨思齐诗，草木怨楚调。
<br>本无心击排，胜日用歌啸。
<br>僧窗茶烟底，清绝对二妙。
<br>俱含万里情，雪梅开岭徼。
<br>我慙风味浅，砌莎慕松茑。
<br>中朝盛人物，谁与开颜笑。
<br>二公老谙事，似解寂寞钓。
<br>对之空叹嗟，楼阁重晚照。
<br>
<br>次韵宋懋宗僦居甘泉坊雪後书怀
<br>
<br>汉家太史宋公孙，漫逐班行谒帝阍。
<br>燕颔封侯空有相，蛾眉倾国自难昏。
<br>家徒四壁书侵坐，马瘦三山叶拥门。
<br>安得风帆随雪水，江南石上对洼尊。
<br>
<br>次韵宋懋宗三月十四日到西池都人盛观翰林公出遨
<br>
<br>金狨系马晓莺边，不比春江上水船。
<br>人语车声喧法曲，花光楼影倒晴天。
<br>人间化鹤三千岁，海上看羊十九年。
<br>还作遨头惊俗眼，风流文物属苏仙。
<br>
<br>次韵孙子实寄少游
<br>
<br>薜宣欲吏云，季氏或招闵。
<br>此公胸中秋，万物欲收稛。
<br>卖药偶知名，草玄非近准。
<br>才难不易得，志大略细谨。
<br>士生要弘毅，天地为盖轸。
<br>骥来盐车骖，井下短绠引。
<br>难甘呼尔食，聊寄粲然辴。
<br>谁能借前筹，还妇用束縕。
<br>吾闻调羹鼎，异味及枌堇。
<br>岂其供王羞，而弃会稽笋。
<br>
<br>次韵孙子实题少章寄寂斋
<br>
<br>虚名误壮夫，今古可笑闵。
<br>尸裹万里归，书载五车稛。
<br>安知衡门下，身与天地准。
<br>秦晁两美士，内行颇修谨。
<br>余欲远之深，抽琴去其轸。
<br>寄寂喧哄间，此道有汲引。
<br>狱户闻笞榜，市声杂嘲辴。
<br>二生对曲肱，圭玉发石蕴。
<br>大小穷鹏鷃，短长见椿槿。
<br>欲闻寂时声，黄锺在龙筍。
<br>
<br>次韵坦夫见惠长句
<br>
<br>温风撩人随处去，欲如膻羊蚁旋慕。
<br>落英马前高下飞，牵挽忽与樽酒遇。
<br>令行如水万夫长，倾盖不减平生故。
<br>素方成缁面黧黑，笑说尘沙工点污。
<br>王事贤劳尚有诗，自卷溪藤染霜兔。
<br>桃李清阴坐未移，走送雄篇疲健步。
<br>张侯先不露文章，十年深深豹藏雾。
<br>欻来听讼小棠阴，千里鸣弦舞韶濩。
<br>我名最落诸人後，顿使漂山由众喣。
<br>伐木丁丁愧友声，食蘋呦呦怀野聚。
<br>谷阳旧垒一片春，勤我引领西南傃。
<br>遥知红紫能乱眼，锦衾作梦高唐赋。
<br>简书留句四十里，梦魂明月识归路。
<br>公才富比沧海宫，明珠珊瑚凡几库。
<br>惠连冢上麦纤纤，喜公犹得春草句。
<br>明朝折柳作马箠，想见杯盘咄嗟具。
<br>风光暂来不供翫，大似横塘过飞鹜。
<br>瓮面浮蛆暖更多，气味烦公卒调护。
<br>树头树底劝提壶，南冈北冈教脱袴。
<br>春衣可著惬醉眠，急觞催传莫论数。
<br>
<br>次韵题粹老客亭诗后
<br>
<br>客亭长短路南北，衮衮行人哪得知。
<br>惟有相逢即相别，一杯成喜只成悲。
<br>
<br>次韵庭诲按秋课出城
<br>
<br>风鸣落意地，露著晚瓜田。
<br>官道奔车气，经家煮枣烟。
<br>获人歌挃挃，公子骑翩翩。
<br>旁舍末隐举，明秋愿有年。
<br>
<br>次韵外舅喜王正仲三丈奉诏祷南岳回至襄阳舍驿马就舟见过三首
<br>
<br>汉上思见庞德公，别来悲叹事无穷。
<br>声名藉甚漫前日，须鬓索然成老翁。
<br>家酿已随刻漏下，园花更开三四红。
<br>相逢不饮未为得，听取百鸟啼匆匆。
<br>
<br>次韵外舅喜王正仲三丈奉诏祷南岳回至襄阳舍驿马就舟见过三首
<br>
<br>能来问疾好音传，蹇步昏花当日痊。
<br>烹鲤得书增目力，呼儿扶立候门前。
<br>游谈取重慙犀首，居物多赢昧计然。
<br>惟有交亲等金石，白头忘义复忘年。
<br>
<br>次韵外舅喜王正仲三丈奉诏祷南岳回至襄阳舍驿马就舟见过三首
<br>
<br>语言少味无阿堵，冰雪相看有此君。
<br>灯火诗书如梦寐，麒麟图画属浮云。
<br>平章息女能为妇，欢喜儿曹解缀文。
<br>忧乐同科惟石友，别离空复数朝曛。
<br>
<br>次韵王炳之惠玉版纸
<br>
<br>王侯须若缘坡竹，哦诗清风起空谷。
<br>古田小纸惠我百，信知溪翁能解玉。
<br>鸣碪千杵动秋山，裹粮万里来辇毂。
<br>儒林丈人有苏公，相如子云再生蜀。
<br>往时翰墨颇横流，此公归来有边幅。
<br>小楷多传乐毅论，高词欲奏云问曲。
<br>不持去扫苏公门，乃令小人今拜辱。
<br>去骚甚远文气卑，画虎不成书势俗。
<br>董狐南史一笔无，误掌杀青司记录。
<br>虽然此中有公议，或辱五鼎荣半菽。
<br>愿公进德使见书，不敢求公米千斛。
<br>
<br>次韵王定国扬州见寄
<br>
<br>清洛思君昼夜流，北归何日片帆收。
<br>未生白发犹堪酒，垂上青云却佐州。
<br>飞雪堆盘鱠鱼腹，明珠论斗煮鸡头。
<br>平生行乐自不恶，岂有竹西歌吹愁。
<br>
<br>次韵王荆公题西太乙宫壁二首
<br>
<br>风急啼乌未了，雨来战蚁方酣。
<br>真是真非安在，人间北看成南。
<br>
<br>次韵王荆公题西太乙宫壁二首
<br>
<br>晚风池莲香度，晓日宫槐影西。
<br>白下长干梦到，青门紫曲尘迷。
<br>
<br>次韵王穉川客舍二首
<br>
<br>五更归梦常苦短，一寸客愁无奈多。
<br>慈母每占乌鹊喜，家人应赋扊扅歌。
<br>
<br>次韵王穉川客舍二首
<br>
<br>身如病鹤翅翎短，心似乱丝头绪多。
<br>此曲朱门歌不得，湖南湖北竹枝歌。
<br>
<br>次韵文安国纪梦
<br>
<br>道人偶许俗人知，法喜非妻解养儿。
<br>夜久金茎添沆瀣，室虚璧月映琉璃。
<br>远来醉侠匆匆去，近出诗仙句句奇。
<br>独怪区区践绳墨，相逢未省角巾攲。
<br>
<br>次韵文潜
<br>
<br>武昌赤壁吊周郎，寒溪西山寻漫浪。
<br>忽闻天上故人来，呼船凌江不待饷。
<br>我瞻高明少吐气，君亦欢喜失微恙。
<br>年来鬼崇覆三豪，词林根柢颇摇荡。
<br>天生大材竟何用，只与千古拜图像。
<br>张侯文章殊不病，历险心胆原自壮。
<br>汀洲源雁未安集，风雪牖户当塞向。
<br>有人出手办兹事，正可隐几穷诸妄。
<br>经行东坡眠食地，拂拭宝墨生楚怆。
<br>水清石见君所知，此是吾家秘密藏。
<br>
<br>次韵文潜立春日三绝句
<br>
<br>眇然今日望欧梅，已发黄州首更回。
<br>试问淮南风月生，新年桃李为谁开。
<br>
<br>次韵文潜立春日三绝句
<br>
<br>谁怜旧日青钱选，不立春风玉笋班。
<br>传得黄州新句法，老夫端欲把降幡。
<br>
<br>次韵文潜立春日三绝句
<br>
<br>江山也似随春动，花柳真成触眼新。
<br>清浊尽须归瓮蚁，吉凶更莫问波臣。
<br>
<br>次韵文潜同游王舍人园
<br>
<br>移竹淇园下，买花洛水阳。
<br>风烟二十年，花竹可迷藏。
<br>九衢流车马，相值各匆忙。
<br>岂有道边宅，静居如宝坊。
<br>幅巾延客酒，妙歌小红裳。
<br>主人有班缀，衣拂御炉香。
<br>常恐鷤鴂鸣，百草为不芳。
<br>故作龟曳尾，颇深漆园方。
<br>初开蜗牛庐，中置师子床。
<br>买田宛丘间，江汉起滥觞。
<br>今此百亩宫，冬温夏清凉。
<br>身闲阅世故，宇静发天光。
<br>安肯声利场，牵黄臂老苍。
<br>张侯笔瑞世，三秀丽斋房。
<br>作诗盛推赏，明珠计斛量。
<br>扫花坐晚吹，妙语益难忘。
<br>重游樊素病，捧心不能妆。
<br>来日犹可追，听我歌楚狂。
<br>
<br>
<br>次韵文潜休沐不出二首
<br>
<br>风尘车马逐，得失两关心。
<br>惟有张仲蔚，门前蓬藋深。
<br>自公及归沐，毕愿诗书林。
<br>墙东作瘦马，万里气駸駸。
<br>
<br>次韵文潜休沐不出二首
<br>
<br>与世自少味，闭关非有心。
<br>戎葵一笑粲，露井百尺深。
<br>著书洒风雨，枯笔束如林。
<br>苏公叹妙墨，逼人太駸駸。
<br>
<br>次韵文少激祈雨有感
<br>
<br>穷儒忧乐与民同，何况朱轮职劝农。
<br>终日虀盐供一饭，几时肤寸冒千峰。
<br>未须丘垤占鸣鹳，只要朝廷起卧龙。
<br>从此滂沱徧枯槁，爱民天子似仁宗。
<br>
<br>次韵闻善
<br>
<br>扶醉三竿日，题诗一研埃。
<br>张罗门带雪，投辖井生苔。
<br>待得成丘陇，谁能把酒杯。
<br>常应黄菊畔，怅望白衣来。
<br>
<br>次韵无咎阎子常携琴八村
<br>
<br>士寒饿，古犹今，
<br>向来亦有子桑琴。倚楹啸歌非寓淫，
<br>伯牙山高水深深，万世丘垄一知音。
<br>阎君七弦抱幽独，晁子为之梁父吟。
<br>天寒终纬悲向壁，秋高风露声入林。
<br>冷丝枯木拂珠网，十指乃能写人心。
<br>村村击鼓如鸣鼍，豆田见角谷成螺。
<br>岁丰寒士亦把酒，满眼飣餖梨枣多。
<br>晁家公子屡经过，笑谈与世殊臼科。
<br>文章落落映晁董，诗句往往妙阴何。
<br>阎夫子，勿谓知人难，
<br>使琴抑怨久不和。明光昼开九门肃，
<br>不令高才牛下歌。
<br>
<br>次韵吴可权题余干县白云亭
<br>
<br>曩谁筑孤亭，胜日有感遇。
<br>永怀刘随州，因榜白云句。
<br>遗老不能谈，岁月忽成屡。
<br>绿阴斤斧尽，华屋风雨仆。
<br>吴侯七闽英，宰县有真趣。
<br>弦歌解民愠，根节去吏蠹。
<br>材收佛宫余，工有子来助。
<br>厦成燕雀贺，水满凫雁翥。
<br>四海名士来，一笑坐客聚。
<br>云兴碧山留，云散清江去。
<br>斯须成苍狗，皆道不如故。
<br>至人观万物，谁有安立处。
<br>寄语吴令君，但遣糟床注。
<br>
<br>次韵吴宣义三径怀友
<br>
<br>佳眠未知晓，屋角闻晴哢。
<br>万事颇忘怀，犹牵故人梦。
<br>采兰秋蓬深，汲井短绠冻。
<br>起看冥飞鸿，乃见天宇空。
<br>甚念故人寒，谁省机与综。
<br>在者天一方，日月老宾送。
<br>往者不可言，古柏守翁仲。
<br>
<br>次韵惜范生
<br>
<br>范侯躯干小，实有四海心。
<br>稍臞疑内热，不怒见勇沉。
<br>沽玉市无价，汲泉井方深。
<br>得失有毫末，明年斧可寻。
<br>
<br>次韵喜陈吉老还家二绝
<br>
<br>公庭无事吏人休，垂箔寒厅对弈秋。
<br>催织青笼篘白酒，竹炉煨栗煮鸡头。
<br>
<br>次韵喜陈吉老还家二绝
<br>
<br>夜寒客枕多归梦，归得黄柑紫蔗秋。
<br>小雨对谈挥尘尾，青灯分坐写蝇头。
<br>
<br>次韵戏答彦和
<br>
<br>本不因循老镜春，江湖归去作闲人。
<br>天于万物定贫我，智效一官全为亲。
<br>布袋形骸增碨磊，锦囊诗句媿清新。
<br>杜门绝俗无行迹，相忆犹当遣化身。
<br>
<br>次韵向和卿行松滋县与邹天锡夜语南极亭二首
<br>
<br>雪泥滑滑到山郭，提壶劝沽亦不恶。
<br>林中解道不如归，家人应念思归乐。
<br>
<br>次韵向和卿行松滋县与邹天锡夜语南极亭二首
<br>
<br>冲风冲雨走七县，唯有白鸥盟未寒。
<br>坐中更得江南客，开尽南窗借月看。
<br>
<br>次韵谢公定王世弼赠答二绝句
<br>
<br>何用苦吟肝肾愁，但知把酒更无忧。
<br>声名本不关人事，看取青门一故侯。
<br>
<br>次韵谢公定王世弼赠答二绝句
<br>
<br>酒因咀嚼还知味，诗就呻吟不要工。
<br>王谢风流看二妙，病夫直欲卧墙东。
<br>
<br>次韵谢黄斌老送墨竹十二韵
<br>
<br>古今作生竹，能者未十辈。
<br>吴生勒枝叶，筌寀远不逮。
<br>江南铁钩锁，最许诚悬会。
<br>燕公洒墨成，落落与时背。
<br>譬如刳心松，中有岁寒在。
<br>湖州三百年，笔与前哲配。
<br>规模转银鉤，幽赏非俗爱。
<br>披图风雨入，咫尺莽苍外。
<br>吾宗学湖州，师逸功已倍。
<br>有来竹四幅，冬夏生变态。
<br>预知更入神，後出遂无对。
<br>吾诗被压倒，物固不两大。
<br>
<br>次韵谢黄斌老送墨竹十二韵
<br>
<br>古今作生竹，能者未十辈。
<br>吴生勒枝叶，筌寀远不逮。
<br>江南铁钩锁，最许诚悬会。
<br>燕公洒墨成，落落与时背。
<br>譬如刳心松，中有岁寒在。
<br>湖州三百年，笔与前哲配。
<br>规模转银鉤，幽赏非俗爱。
<br>披图风雨入，咫尺莽苍外。
<br>吾宗学湖州，师逸功已倍。
<br>有来竹四幅，冬夏生变态。
<br>预知更入神，後出遂无对。
<br>吾诗被压倒，物固不两大。
<br>
<br>次韵谢借观五老图
<br>
<br>五老天然一会闲，太平时节振儒冠。
<br>相君于理回天诏，辅国驱夷立寒桓。
<br>妖术图奸梁木坏，党碑雷震雹冰寒。
<br>丹心忠厚来安泰，惠泽垂流仰止看。
<br>
<br>次韵谢外舅病不能拜复官夏雨眠起之什
<br>
<br>丈人养痾卧，此道取众弃。
<br>强饭尚可饱，力田苦常匮。
<br>欲从群儿嬉，出语不妩媚。
<br>轩窗坐风凉，编简勘遗坠。
<br>自安井无禽，未叹旅焚次。
<br>夏暑极阳功，时霖作阴事。
<br>呼儿疏孳畦，植杖按瓜地。
<br>南山云气佳，北极冕旒邃。
<br>自欣须发白，得见衣裳治。
<br>山林收枯槁，草木洗憔悴。
<br>舐痔以车来，探珠遭龙睡。
<br>腹便时蒙嘲，身退得自恣。
<br>伊优无下僚，肮脏谢高位。
<br>谁能领斯会，好在漆园吏。
<br>
<br>次韵谢外舅食驴肠
<br>
<br>垂头畏庖丁，趋死尚能鸣。
<br>说以雕俎乐，甘言果非诚。
<br>生无千金辔，死得五鼎烹。
<br>祸胎无肠胃，杀身和椒橙。
<br>春风都门道，贯鱼百十并。
<br>骑奴吹一吷，驵骏不敢争。
<br>物材苟当用，何必渥洼生。
<br>忽思麒麟楦，突兀使人惊。
<br>
<br>次韵谢子高读渊明传
<br>
<br>枯木嵌空微暗淡，古器虽在无古弦。
<br>袖中正有南风手，谁为听之谁为传。
<br>风流岂落正始後，甲子不数义熙前。
<br>一轩黄菊平生事，无酒令人意缺然。
<br>
<br>次韵徐文将至国门见寄二首
<br>
<br>槐催举子作花黄，来食邯郸道上粱。
<br>便欲扫床悬麈尾，正愁喘月似灯光。
<br>
<br>次韵徐文将至国门见寄二首
<br>
<br>千头剖蚌明珠熟，百尺垂丝鱠缕长。
<br>柳下石门君有此，可能冲雪厌清凉。
<br>
<br>次韵徐仲车喜董元达访之作南郭篇四韵
<br>
<br>董侯从军来，意望名不朽。
<br>款门拜徐公，在德不在酒。
<br>徐公虽避俗，对客辄粲然。
<br>耳不闻世事，时诵陶令篇。
<br>
<br>次韵杨君金送酒
<br>
<br>扶衰却老世无方，惟有君家酒未尝。
<br>秋入园林花老眼，茗搜文字响枯肠。
<br>醡头夜雨排檐滴，杯面春风绕鼻香。
<br>不待澄清遣分送，定知佳客对空觞。
<br>
<br>次韵杨君全送春花
<br>
<br>化工能斡大钧回，不得东君花不开。
<br>谁道纤纤绿窗手，磨刀剪彩唤春来。
<br>
<br>次韵杨明叔见饯十首
<br>
<br>平津善牧豕，佽飞能斩蛟。
<br>终藉一汲黯，淮南解兵交。
<br>杨子有直气，未忍死草茅。
<br>引之入汉朝，谁为续弦胶。
<br>
<br>次韵杨明叔见饯十首
<br>
<br>杨君清渭水，自流浊泾中。
<br>今年贫到骨，豪气似元龙。
<br>男儿生世间，笔端吐白虹。
<br>何事与秋萤，争光蒲苇丛。
<br>
<br>次韵杨明叔见饯十首
<br>
<br>事随世滔滔，心欲自得得。
<br>杨君为己学，度越流辈百。
<br>坐扪故衣虱，垢袜春汗黑。
<br>睥睨纨袴儿，可饮三斗墨。
<br>
<br>次韵杨明叔见饯十首
<br>
<br>清静草玄学，西京有子云。
<br>太尉死宗社，大鸟泣其坟。
<br>寂寞向千载，风流被仍昆。
<br>富贵何足道，圣处要策勋。
<br>
<br>次韵杨明叔见饯十首
<br>
<br>桑舆金石交，既别十日雨。
<br>子舆裹饭来，一笑相告语。
<br>杨子果箪瓢，诸公不能举。
<br>傥可从我归，沙头驻鸣橹。
<br>
<br>次韵杨明叔见饯十首
<br>
<br>山围少天日，狐鬼能作妖。
<br>睒闪载一车，猎人用鸣枭。
<br>小智窘流俗，蹇浅不能超。
<br>安得万里沙，晴天看射鵰。
<br>
<br>次韵杨明叔见饯十首
<br>
<br>元之如砥柱，大年若霜鹗。
<br>王杨立本朝，与世作郛郭。
<br>观公有胆气，自可继前作。
<br>丈夫存远大，胸次要落落。
<br>
<br>次韵杨明叔见饯十首
<br>
<br>虚心观万物，险易极变态。
<br>皮毛剥落尽，惟有真实在。
<br>侍中乃珥貂，御史则冠豸。
<br>照影或可羞，短蓑钓寒濑。
<br>
<br>次韵杨明叔见饯十首
<br>
<br>松柏生涧壑，坐阅草木秋。
<br>金石在波中，仰看万物流。
<br>抗脏自抗脏，伊优自伊优。
<br>但观百岁後，传者非公侯。
<br>
<br>次韵杨明叔见饯十首
<br>
<br>老作同安守，蹇足信所便。
<br>胸中无水镜，敢当吏部铨。
<br>恨此虚名在，未脱世纠缠。
<br>梦作白鸥去，江南水如天。
<br>
<br>次韵杨明叔四首
<br>
<br>鱼去游濠上，鴞来止坐隅。
<br>吉凶终我在，忧乐与生俱。
<br>决定不是物，方名大丈夫。
<br>今观由也果，老子欲乘桴。
<br>
<br>次韵杨明叔四首
<br>
<br>道常无一物，学要反三隅。
<br>喜与嗔同本，嗔时喜自俱。
<br>心随物作宰，人谓我非夫。
<br>利用兼精义，还成到岸桴。
<br>
<br>次韵杨明叔四首
<br>
<br>全德备万物，大方无四隅。
<br>身随腐草化，名与太山俱。
<br>道学归吾子，言诗起老夫。
<br>无为蹈东海，留作济川桴。
<br>
<br>次韵杨明叔四首
<br>
<br>匹士能光国，三孱不满隅。
<br>窃观今日事，君与古人俱。
<br>气类莺求友，精诚石望夫。
<br>雷门震惊手，待汝一援桴。
<br>
<br>次韵益修四弟
<br>
<br>霜晚菊未花，节物亦可嘉。
<br>欣欣登高侣，畏雨占暮霞。
<br>楚人酝菉豆，轻碧自相夸。
<br>老夫不举酒，咽嗽鸣两车。
<br>良辰与美景，客至但成嗟。
<br>
<br>次韵寅庵四首
<br>
<br>四时说尽庵前事，寄远如开水墨图。
<br>略有生涯如谷口，非无卜肆在成都。
<br>旁篱榛栗供宾客，满眼云山奉燕居。
<br>闲与老农歌帝力，年丰村落罢追胥。
<br>
<br>次韵寅庵四首
<br>
<br>兄作新庵接旧居，一原风物萃庭隅。
<br>陆机招隐方传洛，张翰思归正在吴。
<br>五斗折腰惭仆妾，几年合眼梦乡闾。
<br>白云行处应垂泪，黄犬归时早寄书。
<br>
<br>次韵杨明叔四首
<br>
<br>全德备万物，大方无四隅。
<br>身随腐草化，名与太山俱。
<br>道学归吾子，言诗起老夫。
<br>无为蹈东海，留作济川桴。
<br>
<br>次韵杨明叔四首
<br>
<br>匹士能光国，三孱不满隅。
<br>窃观今日事，君与古人俱。
<br>气类莺求友，精诚石望夫。
<br>雷门震惊手，待汝一援桴。
<br>
<br>次韵益修四弟
<br>
<br>霜晚菊未花，节物亦可嘉。
<br>欣欣登高侣，畏雨占暮霞。
<br>楚人酝菉豆，轻碧自相夸。
<br>老夫不举酒，咽嗽鸣两车。
<br>良辰与美景，客至但成嗟。
<br>
<br>次韵寅庵四首
<br>
<br>四时说尽庵前事，寄远如开水墨图。
<br>略有生涯如谷口，非无卜肆在成都。
<br>旁篱榛栗供宾客，满眼云山奉燕居。
<br>闲与老农歌帝力，年丰村落罢追胥。
<br>
<br>次韵寅庵四首
<br>
<br>兄作新庵接旧居，一原风物萃庭隅。
<br>陆机招隐方传洛，张翰思归正在吴。
<br>五斗折腰惭仆妾，几年合眼梦乡闾。
<br>白云行处应垂泪，黄犬归时早寄书。
<br>
<br>次韵寅庵四首
<br>
<br>大若塘边擉网鱼，小桃源口带经锄。
<br>诗催孺子成鸡栅，茶约邻翁掘芋区。
<br>苦楝狂风寒彻骨，黄梅细雨润如酥。
<br>此时睡到日三丈，自起开关招酒徒。
<br>
<br>次韵寅庵四首
<br>
<br>未怪穷山寂寞居，此情常与世情疏。
<br>谁家生计无闲地，太半归来已白须。
<br>不用看云眠永日，会思临水寄双鱼。
<br>公私逋负田园薄，未至妨人作乐无。
<br>
<br>次韵游景叔闻洮河捷报寄诸将四首
<br>
<br>千仞溪中石转雷，汉家万骑捣虚回。
<br>定知献马胡雏入，看即称觞都护来。
<br>
<br>次韵游景叔闻洮河捷报寄诸将四首
<br>
<br>中原日月九夷知，不用禽胡衅鼓旗。
<br>更向天阶舞干羽，降书剩破一年迟。
<br>
<br>次韵游景叔闻洮河捷报寄诸将四首
<br>
<br>汉得洮州箭有神，斩关禽敌不逡巡。
<br>将军快上屯田计，要纳降胡十万人。
<br>
<br>次韵游景叔闻洮河捷报寄诸将四首
<br>
<br>遥知一炬绝河津，生缚青宜不动尘。
<br>付与山河印如斗，忍为鼠子腹心人。
<br>
<br>次韵雨丝云鹤二首
<br>
<br>烟云杳霭合中稀，雾雨空蒙密更微。
<br>园客茧丝抽万绪，蛛蝥网面罩群飞。
<br>风光错综天经纬，草木文章帝杼机。
<br>愿染朝霞成五色，为君王补坐朝衣。
<br>
<br>次韵雨丝云鹤二首
<br>
<br>几片云如薛公鹤，精神态度不曾齐。
<br>安知陇鸟樊笼密，便觉南鹏羽翼低。
<br>风散又成千里去，夜寒应上九天栖。
<br>坐来改变如苍狗，试欲挥毫意自迷。
<br>
<br>次韵元礼春怀十首
<br>
<br>渐老春心不可言，亦如琴意在无弦。
<br>新花准拟千场醉，美酒经营一百船。
<br>
<br>次韵元礼春怀十首
<br>
<br>春心分付酒杯销，勿为浮云妄动摇。
<br>试觅金张池馆问，几人能插侍中貂。
<br>
<br>次韵元礼春怀十首
<br>
<br>故园春色常年早，红紫知他破几苞。
<br>压帽花枝如可折，折花手版直须抛。
<br>
<br>次韵元礼春怀十首
<br>
<br>久无长者回车辙，仲蔚门墙映野蒿。
<br>稍觉春衣生虮虱，南窗晴日照爬搔。
<br>
<br>次韵元礼春怀十首
<br>
<br>春来问字有谁过，颇觉闲销日月多。
<br>醉里乾坤知酒圣，贫中风物似诗魔。
<br>
<br>次韵元礼春怀十首
<br>
<br>春风也似江南早，梅与辛夷斗著花。
<br>自是无言桃李晚，莫嗔榆柳更萌芽。
<br>
<br>次韵元礼春怀十首
<br>
<br>穿花蹴踏千秋索，挑菜嬉游二月晴。
<br>已被风光催我老，懒随儿辈遶春城。
<br>
<br>次韵元礼春怀十首
<br>
<br>老杜当年鬓发华，尚言春到酒须赊。
<br>不堪诗思相料理，恼乱街头卖酒家。
<br>
<br>次韵元礼春怀十首
<br>
<br>冉冉光阴花柳场，红飘紫落便荐黄。
<br>都无畔岸随风去，却是游丝意思长。
<br>
<br>次韵元礼春怀十首
<br>
<br>闻道邻家有酒缾，三更不卧叩柴扃。
<br>我身便是鸱夷榼，肯学离骚要独醒。
<br>
<br>次韵元日
<br>
<br>会朝四海登图籍，绛阙清都想盛容。
<br>春色已知回寸草，霜威从此霁寒松。
<br>饮如嚼蜡初忘味，事与浮云去绝踪。
<br>四十九年蘧伯玉，圣人门户见重重。
<br>
<br>次韵元实病目
<br>
<br>道人尝恨未灰心，儒士苦爱读书眼。
<br>要须玄览照镜空，莫作白鱼钻蠹简。
<br>阅人朦胧似有味，看字昏涩尤宜懒。
<br>范侯年少百夫雄，言行一一无可柬。
<br>看君眸子当了然，乃称胸次常坦坦。
<br>如何有物食明月，泪睫陨珠衣袖满。
<br>金篦刮膜会有时，汤熨取快术诚短。
<br>君不见岳头懒瓒一生禅，鼻涕垂颐渠不管。
<br>
<br>次韵元翁从王夔玉借书
<br>
<br>为吏三年弄文墨，草莱心径失耕锄。
<br>常思天下无双祖，得读人间未见书。
<br>公子藏山真富有，小儒扪腹正空虚。
<br>何时管钥人吾手，为理签题扑蠹鱼。
<br>
<br>次韵曾都曹喜雨
<br>
<br>水旱国代有，人神理本通。
<br>偏雩祠小大，敢指蜺雌雄。
<br>地厌焚惔极，天回顾盼中。
<br>蛟龙起乖卧，星斗晦澄空。
<br>云挟雷声走，江翻电脚红。
<br>宠光归稼穑，滴沥在梧桐。
<br>詖讼犹相及，时霖恐未丰。
<br>洁斋蕲得岁，同病托诸公。
<br>
<br>次韵曾子开舍人游藉田载荷花归
<br>
<br>维王调玉烛，时夏雨我田。
<br>壁挂苍龙骨，溜渠故溅溅。
<br>三推劝根本，百谷收皂坚。
<br>官司极斋明，崇丘见升烟。
<br>系马西门柳，忆听去夏蝉。
<br>剥芡珠走盘，钓鱼柳贯鲜。
<br>扫堂延枕簟，公子气翩翩。
<br>自尔欲继往，阻心如壅泉。
<br>紫微乐暇日，披襟咏风涟。
<br>红妆倚荷盖，水镜写明蠲。
<br>美物亦有实，剪房助加笾。
<br>珠宫紫贝阙，足此水府仙。
<br>郁郁冠盖宅，追奔易雕年。
<br>能从物外赏，真是区中贤。
<br>仍闻载後乘，笼烛照婵娟。
<br>
<br>次韵张昌言给事喜雨
<br>
<br>三雨全清六合尘，诗翁喜雨句凌云。
<br>垤漂战蚁余追北，柱击乖龙有裂文。
<br>减去鲜肥忧玉食，遍宗河岳起炉薰。
<br>圣功惠我丰年食，未有涓埃可报君。
<br>
<br>次韵张秘校喜雪三首
<br>
<br>落月烟沙静渺然，好风吹雪下平田。
<br>琼瑶万里酒增价，桂玉一炊人少钱。
<br>学子已占秋食麦，广文何憾客无毡。
<br>睡余强起还诗债，腊里春初未隔年。
<br>
<br>次韵张秘校喜雪三首
<br>
<br>巷深朋友稀来往，日晏儿童不扫除。
<br>雪里正当梅腊尽，民饥可待麦秋无。
<br>寒生短棹谁乘兴，光入疏棂我读书。
<br>官冷无人供美酒，何时却得步兵厨。
<br>
<br>次韵张秘校喜雪三首
<br>
<br>满城楼观玉阑干，小雪晴时不共寒。
<br>润到竹根肥腊笋，暖开蔬甲助春盘。
<br>眼前多事观游少，胸次无忧酒量宽。
<br>闻说压沙梨己动，会须鞭马蹋泥看。
<br>
<br>次韵张询斋中晚春
<br>
<br>学古编简残，怀人江湖永。
<br>非无车马客，心远境亦静。
<br>挽蔬夜雨畦，煮茗寒泉井。
<br>春去不窥园，黄鹂颇三请。
<br>立朝无物望，补外傥天幸。
<br>想乘沧浪船，濯发曦翠岭。
<br>
<br>次韵张仲谋过酺池寺斋
<br>
<br>十年醉锦幄，酴醾照金沙。
<br>攲眠春风底，不去留君家。
<br>是时应门儿，紫兰茁其芽。
<br>只今将弟妹，嬉戏牵羊车。
<br>忽书满窗纸，整整复斜斜。
<br>平生悲欢事，头绪乱如麻。
<br>苟禄无补报，几成来食嗟。
<br>喜君崇名节，青云似有涯。
<br>我梦江湖去，钓船刺芦花。
<br>江滨开园宅，畦蔗莳朵柤。
<br>梦惊如昨日，炊玉京困华。
<br>公来或藜羹，爱我不疵瑕。
<br>深念烦乡里，忍穷禁贷赊。
<br>夜谈帘幕冷，霜月动金蛇。
<br>即是桃李月，春虫语交加。
<br>我亦无酒饮，一室可盘蜗。
<br>要公共文字，朱墨勘舛差。
<br>非复少年日，声名取嫮姱。
<br>诸阮有二妙，能诗定自嘉。
<br>何时来煮饼，蟹眼试官茶。
<br>
<br>次韵章禹直开元寺观画壁兼简李德素
<br>
<br>丹青古藏壁，风雨饱侵食。
<br>拂尘开藻鉴，志士泪沾臆。
<br>灵山远飞来，不可以智测。
<br>龙神湛回向，拥卫立剑戟。
<br>依稀吴生手，旌旆略可识。
<br>鸿蒙插楼殿，毫发数动植。
<br>广林瞻二圣，有众拱万亿。
<br>飞行凑六合，揽取著一席。
<br>人人开生面，绝妙推心得。
<br>李侯天机深，指点目所及。
<br>三生石上梦，天乐鸣我侧。
<br>幽寻前日事，晦明忽复易。
<br>章生南溟鹏，笼槛锁六翮。
<br>能同寂寞游，浊酒聊放适。
<br>西风叶萧萧，蟋蟀依墙壁。
<br>家无万金产，四邻碪声急。
<br>藜羹傲鼎食，蓝缕亦山立。
<br>并船有歌姝，粉白眉黛黑。
<br>期公开颜笑，醉语杂翰墨。
<br>不须谈俗事，秖令人气塞。
<br>
<br>次韵章禹直魏道辅赠答之诗
<br>
<br>我老倦多故，心期马少游。
<br>愿为春眠蚕，吐丝自绸缪。
<br>翩翩魏公子，阅世无全牛。
<br>吹嘘鼓万物，领袖倾九流。
<br>昨来怀白璧，往撼西诸侯。
<br>中丞文武将，良非卫霍侔。
<br>誓开河源地，画作禹贡州。
<br>壮士捐躯死，鲸鲵尚吞舟。
<br>客心无一寸，草食随百忧。
<br>故人道旧语，末路非前筹。
<br>重来滕王阁，枫叶江上秋。
<br>章子饱径术，赋诗如曹刘。
<br>太学得虚名，权势殊未尤。
<br>祸机发无妄，对吏抵抢头。
<br>遇逢椎鼓赦，帝泽万邦休。
<br>章江三年拘，解装买莫愁。
<br>丽姬泣又悔，生故难豫谋。
<br>邂逅识面晚，困穷理相收。
<br>夜语倒樽酒，参旌偃风旒。
<br>两公但取醉，古今共高丘。
<br>
<br>次韵召之才将流民过悬帛岭均田
<br>
<br>独贤从是出荒城，下马携筇上石层。
<br>幽洞寻花疑阮肇，断崖长啸想孙登。
<br>欲超浮世挂冠绂，未决重云抚剑棱。
<br>经雨晓烟寒索寞，顺风樵叟震碐磳。
<br>山形春到添高秀，瀑溜冰消转沸腾。
<br>行有流移携襁褓，坐看憔悴拾薪蒸。
<br>素餐每愧斯民病，改作常为法吏绳。
<br>官小责轻须自慰，得逢佳处几人曾。
<br>
<br>次韵正仲三丈自衡山返命舍驿过外舅师厚赠答
<br>
<br>昏昏市井气，呫呫儿女语。
<br>禽喧声百种，春作事万绪。
<br>人间鸡黍期，天上德星聚。
<br>乖离略十年，发白齿龃龉。
<br>太史祷衡丘，佐王用貔虎。
<br>子云免大夫，草玄空自苦。
<br>人生只尔是，付与瓮头醑。
<br>
<br>次韵知命入青原山口
<br>
<br>坑路羊肠绕，稻田棋局方。
<br>林间塔余寸，风外竹斜行。
<br>吠客犬反走，惊人鸟坌忙。
<br>山形与祖印，岑绝两相当。
<br>
<br>次韵知命永和道中
<br>
<br>灵骨閟金鏁，梵宫超玉绳。
<br>道人住香火，独先开净行。
<br>呼船久无人，月沉河汉倾。
<br>虚舟不受怒，故在蓼汉横。
<br>
<br>次韵稚川
<br>
<br>平生万里兴，敛退著寸尺。
<br>向来类窃鈇，少日已争席。
<br>曩过招提饭，惬当易为适。
<br>食鲑如举士，名下无遗索。
<br>谈余天雨花，茶罢风生腋。
<br>谁言尘土中，有此坐上客。
<br>言前倾许可，胸次开堛塞。
<br>同是蠹鱼痴，还归理编册。
<br>长安千门雪，蟹黄熊有白。
<br>更约载酒行，无为守岑寂。
<br>
<br>次韵中玉水仙花二首
<br>
<br>借水开花自一奇，水沈为骨玉为肌。
<br>暗香已压酴醾倒，只比寒梅无好枝。
<br>
<br>次韵中玉水仙花二首
<br>
<br>淤泥解作白莲藕，粪坏能开黄玉花。
<br>可惜国香天不管，随缘流落小民家。
<br>
<br>次韵中玉早梅二首
<br>
<br>梅蘂争先公不嗔，知公家有似梅人。
<br>何时各得自由去，相逐扬州作好春。
<br>
<br>次韵中玉早梅二首
<br>
<br>折得寒香不露机，小窗斜日两三枝。
<br>罗帷翠幕深调护，已被游蜂圣得知。
<br>
<br>次韵仲车为元达置酒四韵
<br>
<br>射阳三万家，莫贵徐公门。
<br>谁能拜床前，况乃共酒尊。
<br>惟此酒中趣，难为醒者论。
<br>盗卧月皎皎，鸡鸣雨昏昏。
<br>
<br>次韵仲车因娄行父见寄之什
<br>
<br>前朝老诸生，大半正邱首。
<br>投荒万里归，烦公问健否。
<br>往时望江宰，今为夏津吏。
<br>他日可教之，玉音尚无弃。
<br>
<br>次韵周德夫经行不相见之诗
<br>
<br>春风倚樽俎，缘发少年时。
<br>酒胆大如斗，当时淮海知。
<br>醉眼概九州，何尝识忧悲。
<br>看云飞翰墨，秀句咏蛛丝。
<br>乐如同队鱼，游泳清水湄。
<br>波涛攸相失，岁月秣马驰。
<br>客事走京洛，乡贡趋礼闱。
<br>艰难思一臂，讲学抱群疑。
<br>邂逅无因得，君居天南陲。
<br>谁言井里，坐忽枉故人诗。
<br>清如秋露蝉，高柳噫衰迟。
<br>感叹各头白，民生竟自痴。
<br>过门不我见，宁复论前期。
<br>杯酒良难必，况望功名垂。
<br>吉守乡丈人，政成犬生氂。
<br>绿柳阴铃阁，红莲媚官池。
<br>开轩纳日月，高会无吏讥。
<br>琵琶二十四，明妆百骑随。
<br>为公置乐饮，才可慰路岐。
<br>矧公妙顾曲，调笑才不羁。
<br>幕中佳少年，多欲从汝嬉。
<br>人事喜乖牾，会莫把一卮。
<br>朝云高唐观，客枕劳梦思。
<br>主翁悲琴瑟，生憎见蛾眉。
<br>君亦晚坎坷，有句怨弃遗。
<br>夜光暗投人，所向蒙诋嗤。
<br>相思秋日黄，西岭含半规。
<br>老矣失少味，尚能诗酒为。
<br>忽解扁舟下，何年复来兹。
<br>寄声缓行李，激箭无由追。
<br>
<br>次韵周法曹游青原山寺
<br>
<br>市声故在耳，一原谢尘埃。
<br>乳窦响钟磬，翠峰丽昭回。
<br>俯看行磨蚁，车马度城隈。
<br>水犹曹溪味，山自思公开。
<br>浮图涌金碧，广厦构坏材。
<br>蝉蜕三百年，至今猿鸟哀。
<br>祖印平如水，有句非险崖。
<br>心花照十方，初不落梯阶。
<br>我行暝托宿，夜雨滴华榱。
<br>残僧四五辈，法筵叹尘埋。
<br>石头麟一角，道价直九垓。
<br>庐陵米贵贱，传与後人猜。
<br>晓跻上方上，秋塍乱萁荄。
<br>寒藤上老木，龙蛇委筋骸。
<br>鲁公大字石，笔势欲崩摧。
<br>德人曩来游，颇有嘉客陪。
<br>忆当拥旌旗，千骑相排豗。
<br>且复歌舞随，丝竹写烦哇。
<br>事如飞鸿去，名与南斗偕。
<br>松竹吟高丘，何时便能来。
<br>回首翠微合，于役王事催。
<br>猿鹤一日雅，重来尚徘徊。
<br>
<br>次韵子高即事
<br>
<br>诗礼不忘它日问，文章未觉古人疏。
<br>青云自致屠龙学，白首同归种树书。
<br>绿叶青阴啼鸟下，游丝飞絮落花余。
<br>无因常得杯中物，愿作鸱夷载属车。
<br>
<br>次韵子由绩溪病起被召寄王定国
<br>
<br>种萱盈九畹，苏子忧国病。
<br>炎蒸卧百战，山立有余劲。
<br>斯人廊庙器，不合从远屏。
<br>江湖摇归心，毛发侵老境。
<br>艰难喜归来，如晴月生岭。
<br>仍怀阻归舟，风水蛟鳄横。
<br>补衮谏官能，用儒吾道盛。
<br>上书诋平津，蠹藁初记省。
<br>至今民社计，非事颊舌竞。
<br>方来立本朝，献纳继晨暝。
<br>人材包新旧，王度济宽猛。
<br>必开曲突谋，满慰倾耳听。
<br>斯文吕与张，泉下亦苏醒。
<br>天聪四门辟，国势九鼎定。
<br>身得遭太平，分甘守闲冷。
<br>天津十年面，想见颀而整。
<br>何时及国门，休暇过煮茗。
<br>烧灯留夜语，鸿雁看对影。
<br>但恐张罗地，颇复多造请。
<br>维此礼部公，寒泉甃旧井。
<br>谪去久羸瓶，召还汲修绠。
<br>太任决斋宫，陛下天统庆。
<br>日月进亨衢，经纬寒耿耿。
<br>西走已和戎，南迁无哀郢。
<br>谁言两逐臣，朝辔天街并。
<br>王子窜炎洲，万死保躯命。
<br>还家颊故红，信亦抱渊静。
<br>税屋待车音，扫门亲帚柄。
<br>行当怀书传，载酒求是正。
<br>端如尝橄榄，苦过味方永。
<br>
<br>次韵子瞻春菜
<br>
<br>北方春蔬嚼冰雪，妍暖思采南山蕨。
<br>韭苗水饼姑置之，苦菜黄鸡羹糁滑。
<br>蓴丝色紫菰首白，蒌蒿芽甜蔊头辣。
<br>生葅入汤翻手成，芼以姜橙夸缕抹。
<br>惊雷菌子出万钉，白鹅截掌鳖解甲。
<br>琅玕森深未飘箨，软炊香秔煨短茁。
<br>万钱自是宰相事，一饭且从吾党说。
<br>公如端为苦笋归，明日青衫诚可脱。
<br>
<br>次韵子瞻和王子立风雨败书屋有感
<br>
<br>妇翁不可挝，王郎非娇客。
<br>十年为从学，苦淡共陻厄。
<br>燕雀嗤鸿渐，犬羊睨麟获。
<br>遇逢泾渭分，昨梦春冰释。
<br>平生五车书，才吐二三策。
<br>已作谤薰天，金朱果何益。
<br>君穷一窗下，风雨更削迹。
<br>诗工知学进，词苦见意迫。
<br>俗情傲秦赘，妇舍不暖席。
<br>南冶从东家，不闻被嘲剧。
<br>师儒并世难。日月过箭疾。
<br>公今未有田，把笔耕六籍。
<br>
<br>次韵子瞻和子由观韩干马因论伯画天马
<br>
<br>于阗花骢龙八尺，看云不受络头丝。
<br>西河骢作蒲萄锦，双瞳夹镜耳卓锥。
<br>长楸落日试天步，知有四极无由驰。
<br>电行山立气深稳，可耐珠鞯白玉羁。
<br>李侯一顾叹绝足，领略古法生新奇。
<br>一日真龙入图画，在坰群雄望风雌。
<br>曹霸弟子沙苑丞，喜作肥马人笑之。
<br>李侯论干独不尔，妙画骨相遗毛皮。
<br>翰林评书乃如此，贱肥贵瘦渠未知。
<br>况我平生赏神骏，僧中云是道林师。
<br>
<br>次韵子瞻书黄庭经尾付蹇道士
<br>
<br>琅函绛简蕊珠篇，寸田尺宅可蕲仙。
<br>高真接手玉宸前，女丁来谒粲六妍。
<br>金龠闭欲形完坚，万物荡尽正秋天。
<br>使形如是何尘缘，苏李笔墨妙自然。
<br>万灵拱手书已传，传非其人恐飞骞。
<br>当付骊龙藏九渊，蹇侯奉告请周旋，
<br>纬萧探手我不眠。
<br>
<br>次韵子瞻送顾子敦河北都运二首
<br>
<br>儒者给事中，顾公甚魁伟。
<br>经明往行河，商略颇应史。
<br>劳人又费乏，国计安能已。
<br>成功渠有命，得人斯可喜。
<br>似闻阻饥余，恶少惊邑里。
<br>启钥探珠金，夺怀取姝美。
<br>部中十盗发，一二书奏纸。
<br>西连魏三河，东尽齐四履。
<br>此岂小事哉，何但行治水。
<br>使民皆农桑，乃是真儒耳。
<br>
<br>次韵子瞻送顾子敦河北都运二首
<br>
<br>今代顾虎头，骨相自雄伟。
<br>不令长天宫，亦合丞御史。
<br>能贫安四壁，无愠可三已。
<br>昨来立清班，国士相顾喜。
<br>何因将使节，风日按千里。
<br>汲黯不居中，似非朝廷美。
<br>太任录万事，御坐留谏纸。
<br>发政恐伤民，天步薄冰履。
<br>苍生忧其鱼，南亩多被水。
<br>公行图安集，信目勿信耳。
<br>
<br>次韵子瞻送李廌
<br>
<br>骥子堕地追风日，未试千里谁能识。
<br>习之实录葬皇祖，斯文如女有正色。
<br>今年持橐佐春官，遂失此人难塞责。
<br>虽然一哄有奇偶，博悬于投不在德。
<br>君看巨浸朝百川，此岂有意潢潦前。
<br>愿为雾豹怀文隐，莫爱风蝉蜕骨仙。
<br>
<br>次韵子瞻送穆父二绝
<br>
<br>渺然今日望人材，每见紫芝眉宇开。
<br>又触惠文江海去，悚帆谁与挽令回。
<br>
<br>次韵子瞻送穆父二绝
<br>
<br>谪官犹得住蓬莱，抱牍人稀书卷开。
<br>张敞怃眉应急召，董宣强项莫低回。
<br>
<br>次韵子瞻题郭熙画秋山
<br>
<br>黄州逐客未赐环，江南江北饱看山。
<br>玉堂卧对郭熙画，发兴已在青林间。
<br>郭熙官画但荒远，短纸曲折开秋晚。
<br>江村烟外雨脚明，归雁行边余叠巘。
<br>坐思黄柑洞庭霜，恨身不如雁随阳。
<br>熙今头白有眼力，尚能弄笔映窗光。
<br>画取江南好风日，慰此将老镜中发。
<br>但熙肯画宽作程，十日五日一水石。
<br>
<br>次韵子瞻题无咎所得与可竹二首粥字韵戏嘲无咎人字韵咏竹
<br>
<br>十字供笼饼，一水试茗粥。
<br>忽忆故人来，壁间风动竹。
<br>舍前粲戎葵，舍後荒苜蓿。
<br>此郎如竹瘦，十饭九不肉。
<br>
<br>次韵子瞻题无咎所得与可竹二首粥字韵戏嘲无咎人字韵咏竹
<br>
<br>地下文夫子，风流绝此人。
<br>能和晚烟色，幻出岁寒身。
<br>马鬣松成拱，鹅溪墨尚新。
<br>应怀斲泥手，去作主林神。
<br>
<br>次韵子瞻武昌西山
<br>
<br>漫郎江南酒隐处，古木参天应手栽。
<br>石坳为尊酌花鸟，自许作鼎调盐梅。
<br>平生四海苏太史，酒浇不下胸崔嵬。
<br>黄州副使坐闲散，谏疏无路通银台。
<br>鹦鹉洲前弄明月，江妃起舞袜生埃。
<br>次山醉魂招彷佛，步入寒溪金碧堆。
<br>洗湔尘痕饮嘉客，笑倚武昌江作罍。
<br>谁知文章照今古，野老争席渔争隈。
<br>邓公勒铭留刻画，刳剔银钩洗绿苔。
<br>琢磨十年烟两晦，摸索一读心眼开。
<br>谪去长沙忧鵩入，归来杞国痛天摧。
<br>玉堂却对邓公直，北门换仗听风雷。
<br>山川悠远莫浪许，富贵峥嵘今鼎来。
<br>万壑松声如在耳，意不及此文生哀。
<br>
<br>次韵子瞻以红带寄王宣义
<br>
<br>参军但有四立壁，初无临江千木奴。
<br>白头不是折腰具，桐帽棕鞵称老夫。
<br>沧江鸥鹭野心性，阴壑虎豹雄牙须。
<br>鷫鷞作裘初服在，猩血染带邻翁无。
<br>昨来杜鹃劝归去，更待把酒听提壶。
<br>当今人材不乏使，天上二老须人扶。
<br>儿无饱饭尚勤书，妇无复褌且著襦。
<br>社瓮可漉溪可渔，更问黄鸡肥与癯。
<br>林间醉著人伐木，犹梦官下闻追呼。
<br>万钉围腰莫爱渠，富贵安能润黄垆。
<br>
<br>次韵子瞻与舒尧文祷雪雾猪泉唱和
<br>
<br>老农年饥望人腹，想见四溟森雨足。
<br>林回投璧负婴儿，岂闻烹儿翁不哭。
<br>未论万户无炊烟，蛛丝蜗涎经杼轴。
<br>使君闵雪无肉味，煮饼青蒿下盐菽。
<br>岂云剪爪宜侵肌，霜不杀草仍故绿。
<br>幽灵奰贔西山雾，牲肥酒香神未渎。
<br>得微往从董父餐，宁当罪系葛陂渊。
<br>卜择祠官齐博士，暴露致告苍崖颠。
<br>请天行泽不汲汲，尔亦枯鱼过河泣。
<br>生鹅斩颈血未乾，风马云车坐相及。
<br>百里旌旗洒玉花，使君义动龙蛇蛰。
<br>老农欢喜有春事，呼儿饭牛理蓑笠。
<br>博士勿叹从公疲，明年麦饭滑流匙。
<br>
<br>次韵子瞻赠王定国
<br>
<br>远志作小草，蛙衣生陵屯。
<br>但为居移气，其实何足言。
<br>名下难为人，丑好随手翻。
<br>百年炊未熟，一垤蚁追奔。
<br>夏日蓬山永，戎葵茂墙藩。
<br>王子吐佳句，如茧丝出盆。
<br>风姿极洒落，云气画罍樽。
<br>属有补衮章，自当宠频烦。
<br>鄙夫无他能，上车问寒温。
<br>惟思穷山去，抱犊长儿孙。
<br>
<br>次韵子瞻子由题憩寂图二首
<br>
<br>松寒风雨石骨瘦，法窟寂寥僧定时。
<br>李侯有句不肯吐，淡墨写出无声诗。
<br>
<br>次韵子瞻子由题憩寂图二首
<br>
<br>龙眠不似虎头痴，笔妙天机可并时。
<br>苏仙漱墨作苍石，应解种花开此诗。
<br>
<br>次韵子真会灵源庙池亭
<br>
<br>系马著堤柳，置酒临魏城。
<br>人贤心故乐，地旷眼为明。
<br>十年风烟散，邂逅集此亭。
<br>悲欢更世故，谈话及平生。
<br>折腰督邮前，勉强不见情。
<br>世味曾淡薄，心源留粹精。
<br>晴云有高意，阔水无湍声。
<br>谁言王安丰，定识阮东平。
<br>
<br>从斌老乞苦筍
<br>
<br>南园苦箸味胜肉，箨龙称冤莫采录。
<br>烦君更致苍玉束，明日风雨皆成竹。
<br>
<br>从陈季张求竹竿引水入厨
<br>
<br>井边分水过寒厅，斩竹南溪仗友生。
<br>来酿百壶春酒味，怒流三峡夜泉声。
<br>能令官舍庖厨洁，未减君家风月清。
<br>挥斧直须轻放手，却愁食实凤凰惊。
<br>
<br>从舅氏李公择将抵京辅以归江南初自淮之西犹未秋日思归
<br>
<br>归心摇摇若秋带，哀操切切如蝉吟。
<br>百年双鬓欲俱白，千里一书真万金。
<br>
<br>从丘十四借韩文二首
<br>
<br>吏部文章万世，吾求善本编窥。
<br>散帙云窗棐几，同安得见丘迟。
<br>
<br>从丘十四借韩文二首
<br>
<br>中有先君手泽，丹铅点勘书诗。
<br>莫惜借行千里，他日还君一鸱。
<br>
<br>从人求花
<br>
<br>舍南舍北勃姑啼，体中不佳阴雨垂。
<br>欲向黄梅问消息，背阴合有两三枝。
<br>
<br>从时中乞薄团
<br>
<br>织蒲投我最宜寒，正欲阴风雪作团。
<br>方竹火炉趺坐稳，何如矍铄跨征鞍。
<br>
<br>从时中乞蒲团
<br>
<br>扑屋阴风雪作团，织蒲投我最宜寒。
<br>君当自致青云上，快取金狨覆马鞍。
<br>
<br>从王都尉觅千叶梅云已落尽戏作嘲吹笛侍儿
<br>
<br>若为可耐昭华得，脱帽看发已微霜。
<br>催尽落梅春已半，更吹三弄乞风光。
<br>
<br>从张仲谋乞蜡梅
<br>
<br>闻君寺後野梅发，香蜜染成宫样黄。
<br>不拟折来遮老眼，欲知春色到池塘。
<br>
<br>催公静碾茶
<br>
<br>雪里过门多恶客，春阴只恼有情人。
<br>睡魔正仰茶料理，急遣溪童碾玉尘。
<br>
<br>粹老家隔帘听琵琶
<br>
<br>马卿劝客且无喧，请以侍儿临酒樽。
<br>妆罢黄昏帘隔面，曲终清夜月当轩。
<br>弦弦不乱拨来往，字字如闻人语言。
<br>千古胡沙埋妙手，岂如桃李在中园。
<br>
<br>翠岩玑禅师真赞
<br>
<br>一步一弥勒，一句一释迦。
<br>逢人虽不杀，袖里有青蛇。
<br>是翠岩则二，非翠岩则别。
<br>弥勒下生时，亦作如是说。
<br>
<br>答德甫弟
<br>
<br>鸟啼花发独愁思，怜子三章怨慕诗。
<br>鸿雁双飞弹射下，脊令同病急难时。
<br>功名所在犹争死，意气相须尚不移。
<br>何况极天无以报，林回投璧负婴儿。
<br>
<br>答何君表感古冢
<br>
<br>墨头万虫地上行，大钧钜冶之化生。
<br>反复生没如车轸，直与岁月为将迎。
<br>至人独解诸物撄，链神含嚼太和精。
<br>不取造化相经营，三天八景遂飞升。
<br>何郎少年毛骨清，天机纯粹气坦平。
<br>子有青简当刊名，应知链修未易成。
<br>一世危脆无坚凝，外慕掩袭真气零。
<br>朝花薄莫不能荣，琳官金书有丹经。
<br>胡不还魂游黄庭，何为临冢惋枯形，
<br>使予丹元童子惊。
<br>
<br>答和孔常父见寄
<br>
<br>孔氏文章冠古今，君家兄弟况南金。
<br>为官落魄人谁问，从骑雍容独见寻。
<br>旅馆别时无宿酒，邮筒开处得新吟。
<br>黄山依旧寒相对，岂有愁思附七林。
<br>
<br>答黄冕仲索煎双井并简扬休
<br>
<br>江夏无双乃吾宗，同舍颇似王安丰。
<br>能浇茗椀湔祓我，风袂欲挹浮丘翁。
<br>吾宗落笔赏幽事，秋月下照澄江空。
<br>家山鹰爪是小草，敢与好赐云龙同。
<br>不嫌水厄幸来辱，寒泉汤鼎听松风，
<br>夜堂朱墨小灯笼。惜无纤纤来捧椀，
<br>惟倚新诗可传本。
<br>
<br>答李康文
<br>
<br>才甫经年断来往，逢君车马慰秋思。
<br>幽兰被迳闻风早，薄雾乘空见月迟。
<br>每接雍容端自喜，交无早晚在相知。
<br>深慙借问谈经地，敢屈康成入绛帏。
<br>
<br>答李任道谢分豆粥
<br>
<br>豆粥能驱晚瘴寒，与公同味更同餐。
<br>安知天上养贤鼎，且作山中煮菜看。
<br>
<br>答龙门潘秀才见寄
<br>
<br>男儿四十未全老，便入林泉真自豪。
<br>明月清风非俗物，轻裘肥马谢儿曹。
<br>山中是处有黄菊，洛下谁家无白醪。
<br>相得秋来常日醉，伊川清浅石楼高。
<br>
<br>答明略并寄无咎
<br>
<br>可以忘忧惟有酒，清圣浊贤皆可口。
<br>前日过君饮不多，明日解酲无五斗。
<br>古木清阴丹井栏，夜来凉月屋头还。
<br>论文拨置形骸外，得意相忘樽俎间。
<br>冰壶不可与夏虫飨，秋月不可与俗士赏。
<br>已得樽前两友生，更思一士济阳城。
<br>虽无四至九卿之规画，犹有千秋万岁之真荣。
<br>空名未食太仓米，今作斑衣老莱子。
<br>卿家嗣宗望尔来，不独我闻足音喜。
<br>西风索寞叶初乾，长铗归来亦罢弹。
<br>穷巷蓬蒿深一尺，朱门廉陛高难攀。
<br>吾侪相逢置是事，百世之下仰高山。
<br>
<br>答檀君送含笑花颂
<br>
<br>檀郎惠我花含笑，借问凝情笑阿谁。
<br>一世茫茫走声利，阎公捉定始应知。
<br>
<br>答王道济寺丞观许道宁山水图
<br>
<br>往逢醉许在长安，蛮溪大砚磨松烟。
<br>忽呼绢素翻砚水，久不下笔或经年。
<br>异时踏门闯白首，巾冠攲斜更索酒。
<br>举杯意气欲翻盆，倒卧虚樽将八九。
<br>醉拈枯笔墨淋浪，势若山崩不停手。
<br>数尺江山万里遥，满堂风物冷萧萧。
<br>山僧归寺童子後，渔伯欲渡行人招。
<br>先君笑指溪上宅，鸬鹚白鹭如相识。
<br>许生再拜谢不能，原是天机非笔力。
<br>自言年少眼明时，手挥八幅锦江丝。
<br>赠行卷送张京兆，心知李成是我师。
<br>张公身逐铭旌去，流落不知今主谁。
<br>大梁画肆阅水墨我君盘曹忘揖客。蛛丝煤尾意昏昏，
<br>几年风动人家壁。雨雪涔涔满寺庭，
<br>四图冷落让丹青。笑酬肆翁十万钱，
<br>
<br>卷付骑奴市尽倾。王丞来观皆失席，
<br>指点如见初画日。四时风物入句图，
<br>信知君家有摩诘。我持此图二十年，
<br>眼前绿发皆华颠。许生缩手入黄泉，
<br>众史弄笔摩青天。君家枯松出老翟，
<br>风烟枯枝倚崩石。蠹穿风物皆爱惜，
<br>不诬方将有人识。
<br>
<br>答王道济寺丞观许道甯山水图
<br>
<br>往逢醉许在长安，蛮溪大砚磨松烟。
<br>忽呼绢素翻砚水，久不下笔或经年。
<br>一日踏门撼门钮，巾帽欹斜犹索酒。
<br>举杯意气欲翻盆，倒卧虚樽将八九。
<br>醉拈枯笔尝墨色，势若山崩不停手。
<br>数尺江山万里遥，满堂风物冷萧萧。
<br>山僧归寺童子後，渔伯欲渡行人招。
<br>先君笑指溪上宅，鸬鹚白鹭如相识。
<br>许生再拜谢不能，乃是天机非笔力。
<br>自陈精力初未衰，八幅生绢作四时。
<br>蚤师李成最得意，什袭自藏人已知。
<br>贵人取去弃墙角，流落几姓知今谁。
<br>大梁画肆阅水墨，四图宛然当物色。
<br>自言早过许史门，常卖一声偶然得。
<br>雨雪涔涔满寺庭，四图泠落让丹青。
<br>往来睥睨谁比数，十万酬之观者惊。
<br>客还次第阅春夏，坐见岁序寒峥嵘。
<br>王丞来观叹唧唧，亦如我昔初见日。
<br>新诗雌黄多得实，信知君家有摩诘。
<br>我持此图二十年，眼见绿发皆华颠。
<br>许生缩手入黄泉，众史弄笔摩青天。
<br>君家枯松出老翟，颇似破屏有骨骼。
<br>一时所弃愿爱惜，不诬方将有人识。
<br>
<br>答王晦之见寄
<br>
<br>临西风，动商歌。
<br>故人别来少书信，为问故人今若何。
<br>白云蒙蒙迷少室，明月耿耿照秋河。
<br>可怜此月几回缺，空城每见伤离别。
<br>邸筒朝解得君诗，读罢凉飈夺炎热。
<br>嗟乎晦之遣词，长於猛健，
<br>故意淡而孤绝。有如怒流云山三峡泉，
<br>乱下龙山千里雪。大宛天马嘶青刍，
<br>神俊照人绝世无。自言欲解羇衔去，
<br>不能帖耳驾盐车。朝登商山采三秀，
<br>暮上缑岭追双凫。纷纷黄口争粟粒，
<br>君用此策固未疏。但恐高才必为一世用，
<br>虽有潺湲不得钓，空旷不得锄。
<br>西风酌酒遥劝君，好去齐飞鸾凤群。
<br>穷山远水乃是我辈事，荷锄把钓听子入青云。
<br>
<br>答许觉之惠桂花椰子茶盂二首
<br>
<br>万事相寻荣与衰，故人别来鬓成丝。
<br>欲知岁晚在何许，唯说山中有桂枝。
<br>
<br>答许觉之惠桂花椰子茶盂二首
<br>
<br>硕果不食寒林梢，剖而器之如悬匏。
<br>故人相见各贫病，且可烹茶当酒肴。
<br>
<br>答阎求仁
<br>
<br>暮天携手步河梁，把酒淹留斜日光。
<br>生当有别各异方，古人嗟此乐难当。
<br>大梁嬉游少年场，春风花枝啭鹂黄。
<br>节物谢徂岁渠央，来自江南登君堂。
<br>秋气欲动闻寒螿，会几何日今别长。
<br>与子观化言两忘，浩歌放船入莽苍。
<br>绿藻刺眼红蕖香，湖月夜飞衣袂凉。
<br>相从宴坐歌胡床，赠言锦绣邀报章。
<br>君心温良志则刚，不能牛下学歌商。
<br>欲谢世纷自翱翔，果行此策无乃良。
<br>昔人所学浩渺茫，海涵地负无抵当。
<br>弃捐其人及粃糠，帝王之功一豪芒。
<br>既趋世故自遐遑，何异臧谷俱亡羊。
<br>以生随之中道伤，止吾已知终必亡。
<br>我亦闻之未能行，慨今无策可伏藏。
<br>身藏衣食叶南阳，脱身自当及康强。
<br>不待齿疏发苍浪，优游濠上如惠庄，
<br>论交莫逆与子相。
<br>
<br>答杨明叔送米颂
<br>
<br>买竹为我打篱，更送米来作饭。
<br>用此回光反照，佛事一时成办。
<br>不须天下求佛，问取弄臭脚汉。
<br>
<br>答雍熙光老颂
<br>
<br>独弄参军无鼓笛，右军池里泛渔舟。
<br>岂知剑外雍熙老，收得黄巢折剑头。
<br>
<br>答永新宗令寄石耳
<br>
<br>饥欲食首山薇，渴欲饮颍川水。
<br>嘉禾令尹清如冰，寄我南山石上耳。
<br>筠笼动浮烟雨姿，瀹汤磨沙光陆离。
<br>竹萌粉饵相发挥，芥姜作辛和味宜。
<br>公庭退食饱下筋，杞菊避席遗萍虀。
<br>雁门天花不复忆，况乃桑鹅与楮鸡。
<br>小人藜羹亦易足，嘉蔬遣饷荷眷私。
<br>吾闻石耳之生常在苍崖之绝壁，苔衣石腴风日炙。
<br>扪萝挽葛采万仞，仄足委骨豺虎宅。
<br>佩刀买犊剑买牛，作民父母今得职。
<br>闵仲叔不以口腹累安邑，我其敢用鲑菜烦嘉禾。
<br>愿公不复甘此鼎，免使射利登嵯峨。
<br>
<br>答余洪范
<br>
<br>倒海弄明月，伐山茹芝英。
<br>婆娑一世间，浩荡怀友生。
<br>佳人貂襜褕，眉宇秋江晴。
<br>胸怀府万物，器识谢群英。
<br>赠我白雪弦，此意少人明。
<br>别怀数弦望，相思何时平。
<br>犹忆把樽酒，夜谈尽传更。
<br>
<br>答余洪范二首
<br>
<br>道在东西祖，诗如大小山。
<br>一家同雪月，万事废机关。
<br>天上麒麟阁，山中虎豹闲。
<br>何时得丘壑，明镜失朱颜。
<br>
<br>答余洪范二首
<br>
<br>悬磬斋厨数米炊，贫中气味更相思。
<br>可无昨日黄花酒，又是春风柳絮时。
<br>
<br>答周德夫见寄
<br>
<br>自我官东南，久无西北书。
<br>周郎纵横才，欬唾落明珠。
<br>寄声相劳苦，敦厚不忘初。
<br>穷山江莽苍，胸次赤宽舒。
<br>念君怀白璧，故作短褐趋。
<br>秋官方按剑，不与计吏俱。
<br>惊嗟相见晚，天子识严徐。
<br>想当搜逸民，耕钓起海隅。
<br>鹤翎需啄饮，龟尾且泥涂。
<br>功名好采来，五白成一呼。
<br>小人邱壑心，日月半谢除。
<br>何时真得归，猿鸟为先驱。
<br>投身婴世故，葛蔓恐难图。
<br>相思欲写寄，滴尽玉蟾蜍。
<br>
<br>大风
<br>
<br>霜重天高日色微，颠狂红叶上阶飞。
<br>北风不惜江南客，更入破窗吹客衣。
<br>
<br>大雷口阻风
<br>
<br>号橹下沧江，避风大雷口。
<br>天与水馍糊，不复知地厚。
<br>谁家上江船，狂追雪山走。
<br>孤村无十室，旅饭困三韭。
<br>黄芦麋鹿场，此地广千肘。
<br>得禽多文章，肯顾鱼贯柳。
<br>莽苍天物悲，雕弓故在手。
<br>鹿鸣犹念群，雉媒竟卖友。
<br>商人万斛船，挂席上牛斗。
<br>横笛倚柁楼，波深苍龙吼。
<br>失水不能神，伐葭作城守。
<br>欲寄大雷书，往问长干妇。
<br>何当楫迎汝，秦淮绿如酒。
<br>
<br>大暑水阁听晋卿家昭华吹笛
<br>
<br>蕲竹能吟水底龙，玉人应在月明中。
<br>何时为洗秋空热，散作霜天落叶风。
<br>
<br>大通禅师真赞
<br>
<br>前波法涌，後波大通。
<br>大通法涌，彻底澄空。
<br>圆照愿海，千沤一实。
<br>圆通法流，滔天沃日。
<br>三世一念，十方见前。
<br>铜崖铁壁，不可攀缘。
<br>见即弹指，蹉过万千。
<br>大则偏圆异位，通则真假同源。
<br>观者著眼，是传非传。
<br>
<br>大沩喆禅师真赞
<br>
<br>即邪是正，即药是病。
<br>乞水指井，乞饭与甑。
<br>杀人如麻，出邪命定。
<br>而得正命，尸罗清净。
<br>而八万四千清净，是谓毗卢遮那正法眼藏。
<br>以平等印封之，以僧伽梨蒙之。
<br>无心者来，弹指门开。
<br>圣凡不尽，金锁生苔。
<br>丹青回互，南北呈露。
<br>影落千江，谁知月处。
<br>
<br>大秀宫
<br>
<br>玉笥山前大白峰，望仙桥下水溶溶。
<br>前溪流水後溪月，五步白云三步松。
<br>半夜佩环朝上阙，插天楼阁度疏钟。
<br>梦余彷佛钧天奏，如在蓬莱第几重。
<br>
<br>代二螫解嘲
<br>
<br>仙儒昔日卷龟壳，蛤蜊自可洗愁颜。
<br>不比二螫风味好，那堪把酒对西山。
<br>
<br>代书
<br>
<br>阿熊去我时，秋暑削甘瓜。
<br>离别日月除，莲房倒箭靫。
<br>得书报平安，肥字如栖鸦。
<br>汝才跃炉金，自必为镆鋣。
<br>穷年抱新书，挽条咀春葩。
<br>弄笔不能休，屈宋欲作衙。
<br>屈指推日星，许身上云霞。
<br>安知九天关，虎豹守夜叉。
<br>祝田操豚蹄，持狭所欲奢。
<br>文章六经来，汗漫十牛车。
<br>譬如观沧海，细大极龙虾。
<br>古人以圣学，未肯废百家。
<br>旧山木十围，斋堂绿阴遮。
<br>红稻香盂饭，黄鸡厌食鲑。
<br>摩挲垂腴腹，颇复读书耶。
<br>念汝齿壮矣，无妇助烹茶。
<br>父兄亦怜汝，须儿牧犬豭。
<br>且伐千章木，赠行当马檛。
<br>赢粮果後时，定随八月槎。
<br>觉民在林中，丁丁闻兔罝。
<br>奉身甚和友，干父办咄嗟。
<br>台源吟松籁，先生岸巾纱。
<br>留客醉风月，盘箸供柔嘉。
<br>仍工朱丝弦，洗心拂奇邪。
<br>孤臣发楚调，倾国怨胡笳。
<br>把笔学周鼓，字形锥画沙。
<br>诗书乃宿好，不为蓬生麻。
<br>元明祖师禅，妙手发琵琶。
<br>已无富贵心，鼓吹一池蛙。
<br>天民服农圃，颇复秋敛賒。
<br>下田督未耘，入岭按新畲。
<br>悉力输王赋，至今困生涯。
<br>知命叔山徒，炉香严佛花。
<br>惟思苾刍园，脱冠著袈裟。
<br>起家望两季，佩金蹋朝鞾。
<br>嘉鱼在南国，宗庙荐鱨鲨。
<br>我为万夫长，朝论不齿牙。
<br>剌头簿领中，蚤虱废搔爬。
<br>世累已缠缚，官箴易疵瑕。
<br>何时烟雨里，驱羊入金华。
<br>遣奴迫王事，不暇学惊蛇。
<br>
<br>代书寄翠岩新禅师
<br>
<br>山谷青石牛，自负万钧重。
<br>八风吹得行，处处是日用。
<br>又将十六口，去作宜州梦。
<br>苦忆新老人，是我法梁栋。
<br>信手斫方圆，规矩一一中。
<br>遥思灵源叟，分坐法席共。
<br>聊持楚狂句，往作天女供。
<br>岭上早梅春，参军慙独弄。
<br>
<br>到官归志浩然二绝句
<br>
<br>雨洗风吹桃李净，松声聒尽鸟惊春。
<br>满船明月从此去，本是江湖寂寞人。
<br>
<br>到官归志浩然二绝句
<br>
<br>鸟乌未觉常先晓，笋蕨登盘始见春。
<br>敛手还他能者作，从来刀笔不如人。
<br>
<br>到桂州
<br>
<br>桂岭环城如雁荡，平地苍玉忽嶒峨。
<br>李成不在郭熙死，奈此百嶂千峰何。
<br>
<br>悼往
<br>
<br>西风悲兮败叶索索，照陈根兮秋日将落。
<br>彷佛兮梦与神遇，顾瞻九泉兮岂其可作。
<br>俄有悲乎之羽虫兮，自伤时去物改，
<br>拥旧柯而孤吟。四郊莽苍声断裂兮，
<br>久而不胜其叹音。平生之梗概兮欲萧萧而去眼，
<br>将绝之言语兮忽历历而经心。谓逝者有知兮，
<br>何喜而弃此去也。谓逝无知兮，
<br>谁职为此梦也。凭须臾之不再得兮，
<br>哀此言之不予听。回廊窈窕月皓白兮，
<br>无复曩时之履声。◇◇平生之余制兮，
<br>芗泽其犹未沫。虽飘飘其日败兮，
<br>吾不忍改其此佩。愁薨薨其中予兮，
<br>如醳酒之不化。欻别离之几时兮，
<br>谁与此夏日冬夜。自我先兮一无穷，
<br>在我後兮亦一无穷。六七十便了一生兮，
<br>何异木末之有狂风。待外物而造适兮，
<br>固不若放之自得之场。彼庄生之一缶兮，
<br>亦何异荀氏之神伤。吾固知藏於天者至精，
<br>交於物者甚粗。饮泣为昏瞳之媒，
<br>幽忧为白发之母。忧来泣下不可安排兮，
<br>如孟津之捧土。彼寒暑之寖化兮，
<br>天地尚不能以朝莫。目茕茕而不寐兮，
<br>夜亹亹而过中。虽来者犹不可待兮，
<br>恐不及当时之从容。
<br>
<br>
<br>道中寄公寿 
<br>坡陀羸马暮云昏，苦忆兔园高帝孙。
<br>子舍芝兰皆可佩，後房桃李总能言。
<br>秋千门巷火新改，桑柘田园春向分。
<br>病酒相如在行役，梁王谁与共清樽。
<br>
<br>道中寄景珍兼简庚元镇
<br>
<br>传语濠州贤刺史，隔年诗债几时还。
<br>因循樽俎疏相见，弃掷光阴只等闲。
<br>心在青云故人处，身行红雨乱花间。
<br>遥知别後多狂醉，恼杀江南庚子山。
<br>
<br>德孺五丈和之字诗韵难而愈工辄复和成可发一笑
<br>
<br>且然聊尔耳，得也自知之。
<br>独笑真成梦，狂歌或似诗。
<br>照滩禽郭索，烧野得伊尼。
<br>早晚来同醉，僧窗卧虎皮。
<br>
<br>登快阁
<br>
<br>痴儿了却公家事，快阁东西倚晚晴。
<br>落木千山天远大，澄江一道月分明。
<br>朱弦已为佳人绝，青眼聊因美酒横。
<br>万里归船弄长笛，此心吾与白鸥盟。
<br>
<br>登南禅寺怀裴仲谋
<br>
<br>茅亭风入葛衣轻，坐见山河表里清。
<br>归燕略无三月事，残蝉犹占一枝鸣。
<br>天高秋树叶公邑，日暮碧云樊相城。
<br>别後寄诗能慰我，似逃空谷听人声。
<br>
<br>雕陂
<br>
<br>雕陂之水清且泚，屈为印文三百里。
<br>呼船载过七十余，褰裳乱流初不记。
<br>竹舆岖垭山径凉，仆姑呼妇声相倚。
<br>篁中犹道泥滑滑，仆夫惨惨耕夫喜。
<br>穷山为吏如漫郎，安能为人作嚆矢。
<br>老僧迎谒喜我来。吾以王事笃行李。
<br>知民虚实应县官，我宁信目不信耳。
<br>僧言生长八十余，县令未曾身到此。
<br>
<br>吊死心禅师偈
<br>
<br>海风吹落楞伽山，四海禅徒著眼看。
<br>一把柳丝收不得，和烟搭在玉栏干。
<br>
<br>丁巳宿宝石寺
<br>
<br>钟磬秋山静，炉香沉水寒。
<br>晴风荡蒙雨，云物尚盘桓。
<br>沦茗赤铜椀，笕泉苍烟竿。
<br>红榴罅玉房，幺橘委金丸。
<br>枕簟已思燠，饭羹可加餐。
<br>观己自得力，谈玄舌本乾。
<br>理窟乃块然，世故浪万端。
<br>牛刀经肯綮，古人贵守官。
<br>摩挲发硎手，考此一丘盘。
<br>
<br>定交诗二首效鲍明远体呈晁无咎
<br>
<br>建酉金为政，摇落草木衰。
<br>除瓜陇亩净，邵平无米炊。
<br>满家色藜藿，诗书不賙饥。
<br>平生晁公子，正用此时来。
<br>定交无一物，秋月以为期。
<br>执持荆山璧，要我雕琢之。
<br>破斧不能柯，况乃玉无疵。
<br>危冠论百揆，备乐奏四时。
<br>成功彼有命，用舍君自知。
<br>收身渺江湖，岁晚白鸟嬉。
<br>开径蒲苇中，倚锄望君归。
<br>闭塞乃非道，不才当尔为。
<br>
<br>定交诗二首效鲍明远体呈晁无咎
<br>
<br>建鼓求亡子，原非入耳歌。
<br>除去绿绮尘，水深山峨峨。
<br>满堂悦秦声，君独用此何。
<br>平分感秋节，空阔湛金波。
<br>定夜百虫息，高论听悬河。
<br>执揽北斗柄，斟酌四时和。
<br>破屋仰见星，得子喜且多。
<br>危柱无安弦，野水自盈科。
<br>成道在礼乐，成山在丘阿。
<br>收此桑榆景，相从寄琢磨。
<br>开怀溟海阔，百怪出蛟鼍。
<br>闭藏愿自爱，惊人取谴诃。
<br>
<br>东禅长老梦偈
<br>
<br>伐木丁丁斧下鸣，隔溪便应谷中声。
<br>不因蘋末微风起，漂影溪光本自明。
<br>
<br>东观读未见书
<br>
<br>汉规群玉府，东观近宸居。
<br>诏许无双士，来观未见书。
<br>皇文开万卷，家学陋三馀。
<br>竹帛森延阁，星辰绕直庐。
<br>诸生起孤贱，天子自吹嘘。
<br>愿以多闻力，论思补帝裾。
<br>
<br>东林寺二首
<br>
<br>白莲种山净无尘，千古风流社里人。
<br>禅律定知谁束缚，过溪沽酒见天真。
<br>
<br>东林寺二首
<br>
<br>胜地东林十八公，庐山千古一清风。
<br>渊明岂是难拘束，正与白莲出处同。
<br>
<br>东坡画竹赞
<br>
<br>孤生危苦，播荡风雨。
<br>岁不我与，誓将寻斧。
<br>刳心达节，万籁中发。
<br>黄锺同律，伟哉造物。
<br>
<br>东坡先生真赞三首
<br>
<br>子瞻堂堂，出於峨眉，
<br>司马班扬。金马石渠，
<br>阅士如墙。上前论事，
<br>释之冯唐。言语以为阶，
<br>而投诸云梦之黄。东坡之酒，
<br>赤壁之笛，嬉笑怒骂，
<br>皆成文章。解羁而归，
<br>紫微玉堂。子瞻之德，
<br>未变於初尔，而名之曰元佑之党，
<br>放之珠厓儋耳。方其金马石渠，
<br>不自知其东坡赤壁也。及其东坡赤壁，
<br>不自意其紫微玉堂也。及其紫微玉堂，
<br>不自知其珠厓儋耳也。九州四海，
<br>知有东坡。东坡归矣，
<br>民笑且歌。一日不朝，
<br>其间容戈。至其一丘一壑，
<br>则无如此道人何。
<br>
<br>东坡先生真赞三首
<br>
<br>岌岌堂堂，如山如河。
<br>其爱之也，引之上西掖銮坡。
<br>是亦一东坡，非亦一东坡。
<br>槁项黄馘，触时干戈。
<br>其恶之也，投之於鲲鲸之波。
<br>是亦一东坡，非亦一东坡。
<br>计东坡之在天下，如太仓之一稊米。
<br>至於临大节而不可夺，则与天地相终始。
<br>
<br>东坡先生真赞三首
<br>
<br>眉目云开月静，文章豹蔚虎炳。
<br>逢世爱憎怡怡，五朝公忠炯炯。
<br>
<br>都下喜见八叔父
<br>
<br>一别七冬夏，几书通置邮。
<br>冥鸿难借问，江鲤多沈浮。
<br>心因梦想去，迹为山川留。
<br>叔趋丹凤阙，身向卧龙洲。
<br>邂逅入关马，同时解辔秋。
<br>别後事万端，向来身百忧。
<br>咨嗟旧田园，恸哭新松楸。
<br>稍询耆旧间，太半归山丘。
<br>小儿携妇子，襁褓皆裹头。
<br>青灯照逆旅，呼酒濯乱愁。
<br>破啼为笑语，霜夜尽更筹。
<br>岁寒叔旧节，况又高春秋。
<br>老松心更概，绿竹气和柔。
<br>言如不出口，体若不胜裘。
<br>德音润九里，政事无全牛。
<br>诗成戏笔墨，清甚韦苏州。
<br>篆籀有志气，当於古人求。
<br>自悲闻道晚，涉世如虚舟。
<br>虽无触物意，傥亦遭骂咻。
<br>稍窥性命学，未穷言行尤。
<br>息心待自信，渺如大河流。
<br>堤防小不密，一决败数州。
<br>安得心服礼，不见为疮疣。
<br>荆鸡变化材，鹄卵滞阴幽。
<br>愿因啄抱力，浩荡碧云游。
<br>
<br>读曹公传
<br>
<br>南征北伐报功频，刘氏亲为魏国宾。
<br>毕竟以丕成霸业，岂能于汉作纯臣。
<br>两都秋色皆乔木，二祖恩波在细民。
<br>驾驭英雄虽有术，力扶宗社可无人。
<br>
<br>读方言
<br>
<br>八月梨枣红，绕墙风自落。
<br>江南风雨余，未觉衣衾薄。
<br>壁虫忧寒来，催妇织衣著。
<br>荒畦杞菊花，犹用充羹臛。
<br>连日无酒饮，令人风味恶。
<br>颇似扬子云，家贫官落魄。
<br>忽闻輶轩书，涩读劳辅齶。
<br>虚堂漏刻间，九土可领略。
<br>愿多载酒人，喜我识字博。
<br>设心更自笑，欲过屠门嚼。
<br>往时抱经纶，待价一丘壑。
<br>卜师非熊罴，梦相解靡索。
<br>所欲吾未奢，傥使耕可获。
<br>今年美牟麦，厨馔丰饼飥。
<br>摩挲腹中书，安知非糟粕。
<br>
<br>读晋史
<br>
<br>天下放玄虚，谁知与道俱。
<br>唯余范武子，乃是晋诸儒。
<br>
<br>读书呈几复二首
<br>
<br>身入群经作蠹鱼，断编残简伴闲居。
<br>不随当世师章句，颇识扬雄善读书。
<br>
<br>读书呈几复二首
<br>
<br>得君真似指南车，杖策方图问燕居。
<br>吾欲忘言观道妙，六经俱是不完书。
<br>
<br>读书呈几复二首
<br>
<br>得君真似指南车，杖策方图问燕居。
<br>吾欲忘言观道妙，六经俱是不完书。
<br>
<br>髑髅颂
<br>
<br>黄沙枯髑髅，本是桃李面。
<br>如今不忍看，当时恨不见。
<br>业风相鼓击，美目巧笑倩。
<br>无脚又无眼，著便成一片。
<br>
<br>杜似吟院二首
<br>
<br>日长吟院无公事，燕入花开必有诗。
<br>莫道南风吹雁去，春来亦有北风时。
<br>
<br>杜似吟院二首
<br>
<br>吟院虚明如画舫，想成槛外是长江。
<br>杜郎忽作扬州梦，雨带风沙打夜窗。
<br>
<br>渡河
<br>
<br>客行岁晚非远游，河水无情日夜流。
<br>去年排堤注东郡，诏使夺河还此州。
<br>忆昔冬行河梁上，飞雪千里曾冰壮。
<br>人言河源冻彻天，冰底犹闻沸惊浪。
<br>
<br>渡江
<br>
<br>行渡江兮吾无舟，荡荡东注兮褰裳不可以游。
<br>渔横舟兮不即渡，敻万里以在前兮无家反顾。
<br>云翳翳兮雨凄凄，不济此兮谁与归。
<br>行渡江兮我无楫，释吾马兮不可以涉。
<br>嗟行路之难兮，援琴以身忘。
<br>手不得於吾心兮，声久抑而不张。
<br>天涔涔兮又暮雨，不济此兮吾归何处。
<br>
<br>短韵奉乞腊梅
<br>
<br>卧云庄上残花笑，香似早梅开不迟。
<br>浅色春衫弄风日，遣来当为作新诗。
<br>
<br>对酒次韵寄怀元翁
<br>
<br>花光渐寒食，木燧催国火。
<br>沽酒鸟劝人，怀贤吾忘我。
<br>事往堕甑休，心知求田可。
<br>可人不在眼，樽俎思促坐。
<br>有生常倥偬，无暇天所课。
<br>不解闻健饮，俄成一蓬颗。
<br>泥钧埏万物，寒暑勤五佐。
<br>岂其怀爱憎，私仗我穷饿。
<br>醉招魂不来，浪下巫阳些。
<br>梦成少年嬉，走马章台左。
<br>
<br>对酒歌答谢公静
<br>
<br>我为北海饮，君作东武吟。
<br>看君平生用意处，萧洒定自知人心。
<br>南阳城边雪三日，愁阴不能分皂白。
<br>摧轮踠蹄泥数尺，城门昼开眠贾客。
<br>移人僵尸在旦夕，谁能忍饥待食麦。
<br>身忧天下自人，寒士何者愁填臆。
<br>民生正自不愿材，可乘以车可鞭策。
<br>君不见海南水沈紫栴檀，碎身百链金博山。
<br>岂如不蒙斧斤赏，老大绝崖霜雪间。
<br>投身有用祸所集，何况四达之衢井先汲。
<br>昨日青童天上回，手捧玉帝除书来。
<br>一番通籍清都阙，百身书名赤城台。
<br>飞升度世无虚日，怪我短褐趋尘埃。
<br>顾谓彼童子，此何预人事。
<br>但对清樽即眼开，一杯引人著胜地。
<br>传闻官酒亦自清，径须沽取续吾瓶。
<br>南山朝来似有意，今夜傥放春月明。
<br>
<br>峨眉真人陈图南真赞
<br>
<br>一藤出山，来正人纪。
<br>见艺祖太宗，曰天下定矣。
<br>如月在天，去来无疵。
<br>巍巍颀颀，为帝王师。
<br>圣哲肺腑，天人眉目。
<br>三峰遶宅，岁晚松菊。
<br>
<br>鄂州节推陈荣绪惠示沿檄崇阳道中六诗老懒不能追韵辄自居韵奉和之晚发咸宁行松径至芦子
<br>
<br>咸宁走芦子，终日乔木阴。
<br>太丘心洒落，古松韵清深。
<br>聊持不俗耳，静听无弦琴。
<br>非今胡部律，而独可人心。
<br>
<br>鄂州节推陈荣绪惠示沿檄崇阳道中六诗老懒不能追韵辄自取韵奉和之崇阳道中
<br>
<br>张公少为令，愍俗有遗书。
<br>左贩洞庭橘，右担彭蠡鱼。
<br>歌奔中夜女，归抱十年雏。
<br>近岁多儒学，仁风似有初。
<br>
<br>鄂州节推陈荣绪惠示沿檄崇阳道中六诗老懒不能追韵辄自取韵奉和之道中闻松声
<br>
<br>蟠空作风雨，发地鸣鼓吹。
<br>日晴四无人，声在高林际。
<br>伊优儿女语，蹇浅市井议。
<br>我欲抱七弦，写此以卒岁。
<br>
<br>鄂州节推陈荣绪惠示沿檄崇阳道中六诗老懒不能追韵辄自取韵奉和之头陀寺
<br>
<br>头陀全盛时，宫殿梯空级。
<br>城中望金碧，云外僧戢戢。
<br>人亡经禅尽，屋破龙象泣。
<br>惟有简栖碑，文字岿然立。
<br>
<br>鄂州节推陈荣绪惠示沿檄崇阳道中六诗老懒不能追韵辄自取韵奉和之再登莲落岭怀君泽知录
<br>
<br>邑下羹不和，幕中往调护。
<br>纷争非士则，各使捐细故。
<br>颇忆郗参车，能令公喜怒。
<br>应知鞅掌车，历尽崔嵬路。
<br>
<br>鄂州节推陈荣绪惠示沿檄崇阳道中六诗老懒不能追韵辄自取韵奉和之中秋山行怀子兴节判
<br>
<br>俗物常偪塞，令人眼生白。
<br>永怀洛阳人，谈诗论画壁。
<br>青山吐秋月，阻作南楼客。
<br>但歌靡盐诗，赏此无瑕璧。
<br>
<br>鄂州南楼书事四首
<br>
<br>四顾山光接水光，恁栏十里芰荷香。
<br>清风明月无人管，并作南楼一味凉。
<br>
<br>鄂州南楼书事四首
<br>
<br>画阁传觞容十客，透风透月两明轩。
<br>南楼盘礡三百尺，天上云居不足言。
<br>
<br>鄂州南楼书事四首
<br>
<br>势压湖南可长雄，胸吞云梦略从容。
<br>北船未尝睹巨丽，复阁重楼天际逢。
<br>
<br>鄂州南楼书事四首
<br>
<br>武昌参佐幕中画，我亦来追六月凉。
<br>老子平生殊不浅，诸君少住对胡床。
<br>
<br>二十八宿歌赠别无咎
<br>
<br>虎剥文章犀解角，食未下亢奇祸作。
<br>药材根氐罹斸掘，蜜虫夺房抱饥渴。
<br>有心无心材慧死，人言不如龟曳尾。
<br>卫平哆口无南箕，斗柄指日江使噫。
<br>狐腋牛衣同一燠，高丘无女甘独宿。
<br>虚名挽人受实祸，累棋既危安处我。
<br>室中凝尘散发坐，四壁矗矗见天下。
<br>奎蹄曲隈取脂泽，娄猪艾豭彼何择。
<br>倾肠倒胃得相知，贯日食昴终不疑。
<br>古来毕命黄金台，佩君一言等觜觿。
<br>月没参横惜相违，秋风金井梧桐落。
<br>故人过半在鬼录，柳枝赠君当马策。
<br>岁晏星回观盛德，张弓射雉武且力。
<br>白鸥之翼没江波，抽弦去轸君谓何。
<br>
<br>二月丁卯喜雨吴体为北门留守文潞公作
<br>
<br>乘舆斋祭甘泉宫，遣使骏奔河岳中。
<br>谁与至尊分旰食，北门卧镇司徒公。
<br>微风不动天如醉，润物无声春有功。
<br>三十余年霖雨手，淹留河外作时丰。
<br>
<br>二月二日晓梦会于庐陵西斋作寄陈适用
<br>
<br>燕寝著炉香，愔愔闲窗闼。
<br>梦到郡城东，笑谈西斋月。
<br>行乐未渠央，苦遭晴鸠聒。
<br>江郡梅李白，士女嬉城阙。
<br>闻道潘河阳，满城花秀发。
<br>颇留载酒车，共醉生尘袜。
<br>想见舞余姿，风枝斜虿发。
<br>鄙夫不举酒，春事亦可悦。
<br>雨足肥菌芝，沙暄饶笋蕨。
<br>海牛压风帘，野饭薰僧鉢。
<br>饱食愧公家，曾无助毫末。
<br>劝盐推新令，王欲惸独活。
<br>此邦淡食怆，俭陋深次骨。
<br>公囷积丘山，贾竖但圭撮。
<br>县官恩乳哺，下吏用鞭挞。
<br>正恐利一源，未塞兔三窟。
<br>寄声贤令尹，何道补黥刖。
<br>从来无研桑，顾影愧簪笏。
<br>何频课殿上，解绶行采葛。
<br>
<br>发白沙口次长芦
<br>
<br>篙师救首尾，我为制中权。
<br>挂席满风力，如椎强弩弦。
<br>晓放白沙口，长芦见炊烟。
<br>一叶托秋雨，沧江百尺船。
<br>反观世风波，谁能保长年。
<br>念昔声利区，与世阙周旋。
<br>大道甚闲暇，百物不废捐。
<br>谁知目力净，改观旧山川。
<br>
<br>发赣上寄余洪范
<br>
<br>二川来集南康郡，气味相似相和流。
<br>木落山明数归雁，郁孤栏楯绕深秋。
<br>胸中淳于吞一石，尘下庖丁解十牛。
<br>
<br>发舒州向皖口道中作寄李德叟
<br>
<br>黑云平屋檐，晨夜隔星月。
<br>晓装商旅前，冰底泥活活。
<br>野人攘畔耕，蹇马不能滑。
<br>驼裘惜蒙茸，俱落水塘缺。
<br>孤材小蜗舍，乞火乾履袜。
<br>前登极峥嵘，他日飞鸟没。
<br>寒花委乱草，耐冻鸣风叶。
<br>江形篆平沙，分派回劲笔。
<br>髯弟不俱来，得句漫剞劂。
<br>却望同安城，惟有松郁郁。
<br>遥知浦口晴，诸峰见明雪。
<br>
<br>法语
<br>
<br>兀然无事无改换，无事何须论一段。
<br>真心无散乱，他事不须断。
<br>过去已过去，未来何用算。
<br>兀然无事何曾有，人唤向外觅工夫，
<br>总是痴顽汉。粮不蓄一粒，
<br>逢饭但知骂。世间多事，
<br>人事相趁，浑不及我，
<br>不乐生天，亦不受福田。
<br>饥来一钵饭，困来展脚眠。
<br>愚人以为笑，智者谓之然。
<br>非愚亦非智，不是玄中玄。
<br>要去如是去，要住如是住。
<br>身披一破衲，脚著娘生袴。
<br>多言复多语，由来反相误。
<br>若欲度众生，无过且自度。
<br>莫漫求真佛，真佛不可见。
<br>妙性及灵台，何曾受薰链。
<br>心是无事心，面是娘生面。
<br>劫石可动摇，个中无改变。
<br>无事何须读文字，削除人我本，
<br>冥合个中意。削除人我本，
<br>冥合个中意。种种劳筋骨，
<br>不如林下睡兀兀。举头见日出，
<br>乞饭从头律。将功用功，
<br>展转冥蒙。取即不得，
<br>不取自通。吾有一言，
<br>绝虑忘缘，巧说不得用心传。
<br>更有一语，无过直与。
<br>细极毫末，大无方所。
<br>本自圆成，不劳机杼。
<br>世事悠悠，不如山丘。
<br>青松蔽日，碧涧常秋。
<br>山云当幕，夜月为勾。
<br>卧藤萝下，块石枕头。
<br>不朝天子，岂羡王侯。
<br>生死无虑，更复何忧。
<br>月水无形，我常只宁。
<br>万法皆尔，本自无生。
<br>兀然无事坐，春来草自青。
<br>
<br>法云秀禅师真赞
<br>
<br>法云大士，天骨岩岩。
<br>如来津梁，我实荷担。
<br>手捉日月，断取庄严。
<br>国土入此佛土，位置城南。
<br>有目无目，疑圣疑凡。
<br>击大雷霆，布洒甘露。
<br>大圆镜中，慈悲威怒。
<br>维此象法，依正法住。
<br>後二百岁，亦莫予敢每。
<br>谁为请主，世界主女。
<br>
<br>范德孺须笔裒诸工佳者共成十枝分送
<br>
<br>临池闻道学书成，已许家鸡胜伯英。
<br>雪竹霜毛分一束，开包何异五侯鲭。
<br>
<br>范蜀公挽词二首
<br>
<br>信道虽常尔，知人乃独亨。
<br>书林身老大，谏纸字攲倾。
<br>鳌去三山动，人危五鼎烹。
<br>保全天子圣，几杖送余生。
<br>
<br>范蜀公挽词二首
<br>
<br>公在昭陵日，文章近赤墀。
<br>空嗟伏生老，不侍迩英帷。
<br>去国几三虎，闻韶待一夔。
<br>谁言盖棺了，新乐锁蛛丝。
<br>
<br>访赵君举
<br>
<br>朔风吹雪满都城，晓踏骅骝访玉京。
<br>相引槽头看春酒，细流三峡夜泉声。
<br>
<br>放言十首
<br>
<br>废兴宜有命，得失但自知。
<br>踽踽众所忌，悠悠谁与归。
<br>吾义苟不存，岂更月攘鸡。
<br>风清闻鹤唳，想见南山栖。
<br>
<br>放言十首
<br>
<br>匣中绿绮琴，欲抚已绝弦。
<br>问弦何时绝，锺期谢世年。
<br>正声不可闻，千载寂寞间。
<br>未有颜叔子，安知柳下贤。
<br>
<br>放言十首
<br>
<br>轻肥马上郎，枯槁林下士。
<br>声名斲自然，势利焚和气。
<br>智人不骇俗，同朝皆用事。
<br>物外有华胥，时时梦中至。
<br>
<br>放言十首
<br>
<br>兰楫桂为舟，大江可远游。
<br>坚车无良马，出门败吾輈。
<br>一身交万物，用我未易周。
<br>安得柳下惠，穷年与之游。
<br>
<br>放言十首
<br>
<br>微云起肤寸，大荫弥九州。
<br>至仁虽爱物，用舍如春秋。
<br>晴空不成雨，远岫行归休。
<br>何疑陶渊明，一去如惊鸥。
<br>
<br>放言十首
<br>
<br>黄鹄送黄鹄，中道言别离。
<br>送君不惮远，愁见独归时。
<br>罗网翳稻粱，江湖水弥弥。
<br>行行不相见，勉哉冥冥飞。
<br>
<br>放言十首
<br>
<br>蝉声已纾迟，秋日行晼晚。
<br>长年困道路，驱马方更远。
<br>从事常厌烦，归心自如卷。
<br>旨甘良未丰，安得怀息偃。
<br>
<br>放言十首
<br>
<br>月满不踰望，日中为之倾。
<br>天地尚乃尔，万物能久盈。
<br>明德忌晔晔，高才贵冥冥。
<br>忽解扁舟去，怀哉张季鹰。
<br>
<br>放言十首
<br>
<br>榨床在东壁，病起绕壁行。
<br>新醅浮白蚁，渴见解朝酲。
<br>小槽垂玉筋，音响有余清。
<br>疾风春雨作，静夜山泉鸣。
<br>安得朱丝弦，为我写此声。
<br>想知舜南风，正尔可人情。
<br>
<br>放言十首
<br>
<br>弄水清江曲，采薇南山隅。
<br>当吾无事时，此岂不我娱。
<br>乔木好鸟音，天风韵虚徐。
<br>遐心游四海，万里不须臾。
<br>回首古衣冠，荆樊老丘墟。
<br>欲付此中意，归翻虫蠹书。
<br>短生忧不足，此道乐有余。
<br>
<br>丰城
<br>
<br>丰城邑岩岩，水种六万户。
<br>石堤眠长虹，辍棹日沈雾。
<br>令君政有声，新亭延客步。
<br>泪落世父碑，心倾文饶赋。
<br>忆昔两神兵，埋玉思武库。
<br>寒光射汉津，两贤纡一顾。
<br>张公拆中台，木拱孔章墓。
<br>不能从儿嬉，岁晚龙蛇去。
<br>空余寒泉泓，因雨长蛙鲋。
<br>铅刀藏宝室，万世同此度。
<br>
<br>奉次斌老送瘿木棋局八韵
<br>
<br>竘工运斤斧，蟠木破权奇。
<br>离离稻田畦，日静波文稀。
<br>居然有心作，个是偶尔为。
<br>正当合战地，仍有曳尾龟。
<br>胶漆与颜色，金铜利关机。
<br>抱器心自许，成功世乃知。
<br>吾宗为湔祓，枯木更生辉。
<br>背城傥借一，观我凯旋归。
<br>
<br>奉答固道
<br>
<br>平生湖海鱼竿手，强学来操制锦刀。
<br>末俗相看终眼白，古人不见想山高。
<br>未乘春水归行李，傥得闲官去坐曹。
<br>自是无能欲乐尔，烦君错为叹贤劳。
<br>
<br>奉答李和甫代简二绝句
<br>
<br>山色江声相与清，卷帘待得月华生。
<br>可怜一曲并船笛，说尽故人离别情。
<br>
<br>奉答李和甫代简二绝句
<br>
<br>梦中往事随心见，配里繁华乱眼生。
<br>长为风流恼人病，不如天性总无情。
<br>
<br>奉答茂衡惠纸长句
<br>
<br>阳山老藤截玉肪，乌田翠竹避寒光。
<br>罗侯包赠室生白，明于机上之流黄。
<br>愧无征南虿尾手，为写黄门急就章。
<br>罗侯相见无杂语，苦问沩山有无句。
<br>春草肥牛脱鼻绳，菰蒲野鸭还飞去。
<br>故将藤面乞伽陀，愿草惊蛇起风雨。
<br>长诗脱纸落秋河，要知溪工下手处。
<br>却将冰幅展似君，震旦花开第一祖。
<br>
<br>奉答圣思讲论语长句
<br>
<br>簿领文书千笔秃，公庭嚚讼百虫鸣。
<br>时从退食须臾顷，喜听邻家讽诵声。
<br>观海诸君知浩渺，学山他日看崇成。
<br>暮堂吏退张灯火，抱取鲁论来讲评。
<br>
<br>奉答谢公静与荣子邕论狄元规孙少述诗长韵
<br>
<br>谢公遂如此，宰木已三霜。
<br>无人知句法，秋月自澄江。
<br>二子学迈俗，窥杜见牖窗。
<br>试斲郢人鼻，未免伤手创。
<br>蟹胥与竹萌，乃不美羊腔。
<br>自往见谢公，论诗得濠梁。
<br>世方尊两耳，未敢筑受降。
<br>丹穴凤凰羽，风林虎豹章。
<br>小谢有家法，闻此不听冰。
<br>相思北风恶，归雁落斜行。
<br>
<br>奉答子高见赠十韵
<br>
<br>柳径雨著绵，竹斋风陨箨。
<br>屏处人事少，晴余鸟声乐。
<br>诗卷堕我前，谓从天上落。
<br>君有古人风，诗如古人作。
<br>箪瓢谢膏粱，翰墨化糟粕。
<br>误蒙东海观，吾浅乃可酌。
<br>真成闻道百，自谓莫己若。
<br>谢生石韫玉，志尚本丘壑。
<br>虽无首阳粟，饮水亦不恶。
<br>跫然何时来，为我一发药。
<br>
<br>奉和公择舅氏送吕道人研长韵
<br>
<br>奉身玉壶冰，立朝朱丝弦。
<br>妙质寄郢匠，素心乃林泉。
<br>力耕不罪岁，嘉谷有逢年。
<br>校书天禄阁，蓺竹老风烟。
<br>携提寒泉泓，松煤厌磨研。
<br>藉甚在台省，六经勤传笺。
<br>谏草蠹穿穴，江湖渺归船。
<br>春官酌典礼，日月丽秋天。
<br>少也长母家，学海颇寻沿。
<br>诸公许似舅，贱子岂能贤。
<br>辕驹蒙推挽，官次奉丹铅。
<br>新诗先旧物，包送比青毡。
<br>缪传黄梅钵，未印少林禅。
<br>汲井涤败墨，苍珪谢磨镌。
<br>玉蟾泻明滴，要须笔如椽。
<br>眷求尽耆德，舅氏且进迁。
<br>山龙用补衮，舟楫功济川。
<br>当身任百世，旧学不虚捐。
<br>私持杀青简，缉缀报餐钱。
<br>屡书愿无愧，傥继麟趾篇。
<br>
<br>奉和慎思寺丞太康传舍相逢并寄扶沟程太丞尉氏孙著作二十韵
<br>
<br>扶亭大夫伯淳父，平生执鞭所欣慕。
<br>蚤年学问多东南，形阻江山想神遇。
<br>阮籍台边有一人，爱叹非为婚姻故。
<br>民言令君明且清，玉壶寒冰不受污。
<br>我从王事驱传马，落日东走骇麏兔。
<br>问知邻境欲过之，简书有程严寸步。
<br>胸怀作恶无处说，天气昏昏月含雾。
<br>故人如从空中落，逼耳好鸟鸣韶濩。
<br>野桃窈窕风剪拂，官柳低昂春燠昫。
<br>政由人好景亦好，烧烛续书笑言聚。
<br>同怀两贤孤此乐，无物可写心倾傃。
<br>邓侯诗成锦绣段，浣花屑玉邀我赋。
<br>今年病起疏酒杯，醉乡荆棘归无路。
<br>诗穷净欲四壁立，奈何可当杜武库。
<br>不似灞桥风雪中，半臂骑驴得佳句。
<br>济时之才吾岂敢，樗栎初无廊庙具。
<br>上车不落强颜耳，伏食官食等鸡鹜。
<br>只欲苦留公把酒，都畿千里勤督护。
<br>及得归时谷雨余，已剪轻衣换袍袴。
<br>春色衰从一片飞，况乃纷纷不知数。
<br>
<br>奉和孙奉议谢送菜
<br>
<br>春蔬照映庾郎贫，遣骑持笼佐茹荤。
<br>却得斋厨厌滋味，白鹅存当鳖留裙。
<br>
<br>奉和王世弼寄上七兄先生用其韵
<br>
<br>宫槐弄黄黄，莲叶绿婉婉。
<br>时同二三友，竹轩凉夏晚。
<br>驾言都城南，以望征车返。
<br>何知苦淹回，及此秋景短。
<br>愁思令人瘦，举目道路远。
<br>西风脱一叶，荐士闻乡选。
<br>简书催渡河，宾客不得展。
<br>亲忧对萱丛，妇病废巾盥。
<br>言趋厌次城，鞭马倦长阪。
<br>枣林蔽天日，交阴不容繖。
<br>仰看实离离，忆见花纂纂。
<br>异乡怀节物，不共斟酒盏。
<br>举场下马入，深锁严龠管。
<br>诸生所程书，捃束若稭秆。
<br>蜜灯坐回环，丹砚精料柬。
<br>披榛拔芝兰，断石收琰琬。
<br>纷争一日事，声实溷端窾。
<br>天球或弃遗，斗筲尚何算。
<br>西归到官舍，尘土昏案版。
<br>寒窗穿碧疏，润础闹苍藓。
<br>诗书鹊巢翻，帷幔蛛丝罥。
<br>果知兄未来，光阴坐晼晚。
<br>昨蒙叔父报，亦叹音书简。
<br>薄言使事重，激切被天遣。
<br>逋流一方病，责任媲和扁。
<br>咨询怀靡及，不遑暇息偃。
<br>嚼冰进糜餐，冲雪踏层巘。
<br>严霜八月飞，貂狐无余暖。
<br>念嗟叔母刘，穷年寄甥馆。
<br>尚怜公初黠，诱掖到昭宛。
<br>庭坚薄才资，行又出町疃。
<br>浮云与世疏，短绠及道浅。
<br>匠伯首暂回，大樗终偃蹇。
<br>学宫尸廪入，奉养阙丰腆。
<br>学徒日新闻，孤陋犹旧典。
<br>小材渠困我，持斲问轮扁。
<br>大材我屈渠，越鸡当鹄卵。
<br>未能引分去，恋禄幸苟免。
<br>平生报一饱，从事极黾勉。
<br>岂如不见收，放身就闲散。
<br>思伯卧江南，无心趣轩冕。
<br>庞翁迹颇亲，黄蘖门屡款。
<br>斋余佛饭香，茶沸甘露满。
<br>逢人问进退，余事寄一莞。
<br>仲父挟高才，甘为沟中断。
<br>青黄可牺樽，荐庙配瑚琏。
<br>季父有逸兴，未尝入都辇。
<br>临流呼钓船，拂石弄琴阮。
<br>雍容从朋交，林下追游衍。
<br>田园虽足乐，及时思还返。
<br>阴寒木鸣条，望损倚门眼。
<br>南枝喜鸣鹊，尺素托黄犬。
<br>又以窀穸留，归期指姑洗。
<br>寄声问僧护，儿发可以绾。
<br>妙言对宾客，称渠万金产。
<br>尔来弄笔砚，墨水恶翻建。
<br>大字如栖鸦，已不作肥软。
<br>鲁论未彻章，正苦诸叔嬾。
<br>新诗开累纸，欲罢不能卷。
<br>远怀托孤高，别思盈缱绻。
<br>秋月明夜潮，柘浆冻金碗。
<br>疏杵韵寒砧，幽泉流翠笕。
<br>吟哦口垂涎，嚼味有余隽。
<br>传示同好人，我家东床坦。
<br>风烟意气生，挥毫写藤茧。
<br>猎山穷鹑鴽，罩海极虾蚬。
<br>银钩乱眼膜，嘉句渥肺脘。
<br>且言伯在野，朋友必推挽。
<br>五泰列清庙，圣绪今皇缵。
<br>真儒运斗枢，道化迪天显。
<br>朝论惜才难，逸民大搜猕。
<br>岂闻任方物，包贡遗羽簳。
<br>招车必翘趐，前席思謇謇。
<br>王甥欲好怀，高意恐难转。
<br>长篇题远筒，封寄泪空潸。
<br>遥知云际开，灰飞黄锺管。
<br>
<br>奉和文潜赠无咎篇末多见及以既见君子云胡不喜为韵
<br>
<br>龟以灵故焦，雉以文故翳。
<br>本心如日月，利欲食之既。
<br>後生玩华藻，照影终没世。
<br>安得八紘罝，以道猎众智。
<br>
<br>奉和文潜赠无咎篇末多见及以既见君子云胡不喜为韵
<br>
<br>谈经用燕说，束弃诸儒传。
<br>滥觞虽有罪，末派弥九县。
<br>张侯真理窟，坚壁不与战。
<br>难以口舌争，水清石自见。
<br>
<br>奉和文潜赠无咎篇末多见及以既见君子云胡不喜为韵
<br>
<br>野性友麋鹿，君非我同群。
<br>文明近日月，我亦不如君。
<br>十载长相望，逝川水沄沄。
<br>何当谈绝倒，茗椀对炉薰。
<br>
<br>奉和文潜赠无咎篇末多见及以既见君子云胡不喜为韵
<br>
<br>北寺锁斋房，尘钥时一启。
<br>晁张跫然来，连璧照书几。
<br>庭柏郁葱葱，红榴罅多子。
<br>时蒙吐佳句，幽处万籁起。
<br>
<br>奉和文潜赠无咎篇末多见及以既见君子云胡不喜为韵
<br>
<br>先皇元丰未，极厌士浅闻。
<br>只今举秀孝，天未丧斯文。
<br>晁张班马首，崔蔡不足云。
<br>当令横笔阵，一战静楚氛。
<br>
<br>奉和文潜赠无咎篇末多见及以既见君子云胡不喜为韵
<br>
<br>张侯窘炊玉，僦屋得空垆。
<br>但见索酒郎，不见酒家胡。
<br>虽肥如瓠壶，胸中殊不麤。
<br>何用知如此，文彩似於菟。
<br>
<br>奉和文潜赠无咎篇末多见及以既见君子云胡不喜为韵
<br>
<br>荆公六艺学，妙处端不朽。
<br>诸生用其短，颇复凿户牖。
<br>譬如学捧心，初不悟己丑。
<br>玉石恐俱焚，公为区别不。
<br>
<br>奉和文潜赠无咎篇末多见及以既见君子云胡不喜为韵
<br>
<br>吾友陈师道，抱独门扫轨。
<br>晁张作荐书，射雉用一矢。
<br>吾闻举逸民，故得天下喜。
<br>两公阵堂堂，此士可摩垒。
<br>
<br>奉留楚金长老
<br>
<br>长安甚闹不须惊，好与牛儿著鼻绳。
<br>方便把他悲愿满，斩新然佛大明灯。
<br>
<br>奉留楚金长老
<br>
<br>但将饭向无心椀，自有人扶折脚铛。
<br>不用重寻旧巢穴，胡蜂窠挂万年藤。
<br>
<br>奉送刘君昆仲
<br>
<br>游子归心日夜流，南陔香草可晨羞。
<br>平原晓雨半槐夏，汾上午风初麦秋。
<br>鸿雁要须翔集早，脊令无憾急难求。
<br>欲因行李传家信，姑射山前是晋州。
<br>
<br>奉送时中摄东曹狱掾
<br>
<br>公退蒲团坐後亭，短日松风吟万籁。
<br>黄葵紫菊委榛丛，雪梅靓妆欲无对。
<br>遣骑相呼近酒樽，言君晓鼓前征旆。
<br>苍崖按辔虎豹号，野水呼船风雨晦。
<br>昨日归来有行色，未曾从容解冠带。
<br>府中夺我同官良，简书趣行将数辈。
<br>王事君今困马鞍，田园我亦思牛背。
<br>安得归舟载月明，鸬鹚白鸥为友生。
<br>一身不是百年物，五湖无边万里行。
<br>欲招蓑笠同云水，念君未可及吾盟。
<br>富于春秋貌突兀，睥睨满世收功名。
<br>参军虽卑狱司命，多由阴德至公卿。
<br>顉颐折额秦相国，不满三尺齐晏婴。
<br>丈夫身在形骸外，俗眼那能致重轻。
<br>
<br>奉送周元翁锁吉州司法厅赴礼部试
<br>
<br>江南江北木叶黄，五湖归雁天雨霜。
<br>系船湓城秣高马，客丁结束女缝裳。
<br>贡书登名彻未央，不比长卿薄游梁。
<br>南山雾豹出文章，去取公卿易驱羊。
<br>与君初无一日雅，倾盖许子如班扬。
<br>囚拘官曹少相见，忽忽岁晚稼涤场。
<br>一杯僚友喜多在，谢守不见空澄江。
<br>澄江如练明橘柚，万峰相倚摩青苍。
<br>暮堂醺醺客被酒，艳歌聒醉烛生光。
<br>椎鼓发船星斗白，明日各在天一方。
<br>寒鸦满枝二桥宅，樽前顾曲忆周郎。
<br>鲈鱼斫脍蔗为浆，恨君不留谁与尝。
<br>殿前春风君射策，汉庭诸公必动色。
<br>故人若问黄初平，将作金华牧羊客。
<br>
<br>奉同公择作拣芽咏
<br>
<br>赤囊岁上双龙璧，曾见前朝盛事来。
<br>想得天香随御所，延春阁道转轻雷。
<br>
<br>奉同六舅尚书咏茶碾煎烹三首
<br>
<br>要及新香碾一杯，不应传宝到云来。
<br>碎身粉骨方余味，莫厌声喧万壑雷。
<br>
<br>奉同六舅尚书咏茶碾煎烹三首
<br>
<br>风炉小鼎不须催，鱼眼长随蟹眼来。
<br>深注寒泉收第一，亦防枵腹爆乾雷。
<br>
<br>奉同六舅尚书咏茶碾煎烹三首
<br>
<br>乳粥琼糜雾脚回，色香味触映根来。
<br>睡魔有耳不及掩，直拂绳床过疾雷。
<br>
<br>奉同子瞻韵寄定国
<br>
<br>风云开古镜，淮海熨冰纨。
<br>王孙醉短舞，罗袜步微澜。
<br>老骥心虽在，白鸥盟已寒。
<br>斯人气金玉，视世一鼠肝。
<br>南归脱虫蛊，入对随孔鸾。
<br>忽以口语去，鼓船下惊湍。
<br>收身薄冰释，置枕泰山安。
<br>后土花药丽，海门天水宽。
<br>伐木思我友，知人良独难。
<br>遥怜须鬓绿，犹复耐悲欢。
<br>
<br>奉谢刘景文送团茶
<br>
<br>刘侯惠我大玄璧，上有雌雄双凤迹。
<br>鹅溪水练落春雪，粟面一杯增目力。
<br>刘侯惠我小玄璧，自裁半璧煮琼爢。
<br>收藏残月惜未碾，直待阿衡来说诗。
<br>绛囊团团余几璧，因来送我公莫惜。
<br>个中渴羌饱汤饼，鸡苏胡麻煮同吃。
<br>
<br>奉谢泰亨送酒
<br>
<br>风扫三峨山外雨，霜摧五柳宅边花。
<br>非君送酒添秋睡，可耐东池到晓蛙。
<br>
<br>奉约宣叔颂
<br>
<br>贵魁梧，贱琐尾。
<br>强分别，蚿怜虺。
<br>雨新霁，月未死。
<br>欲循城，将数子。
<br>烦置酒，摘苍耳。
<br>
<br>伏仙岩颂
<br>
<br>生死浪中涅盘宅，与人司黑非同白。
<br>谁令避世作聋盲，独来寒岩伏石壁。
<br>
<br>赋陈季张北轩杏花
<br>
<br>青春不拣势薄厚，春到人家尽花柳。
<br>杏园主人殊未来，岂谓一枝先入手。
<br>天晴日暖笼紫烟，镜里红妆犹带酒。
<br>江梅已尽桃李迟，此时此花即吾友。
<br>栏边渐满枝上空，叹息踌躇为之久。
<br>荣衰何异人一生，少壮蹔时成老丑。
<br>狂痴未解惜光阴，不饮十人常八九。
<br>岂如大醉升糟邱，太古乾坤随处有。
<br>更当种子如董仙，抟米谁能问升斗。
<br>
<br>赋未见君子忧心靡乐八韵寄李载
<br>
<br>同升吏部曹，往在纪丁未。
<br>别离感寒暑，岁星行十二。
<br>我惭鸡荩谷，子叹天且劓。
<br>空余山梁期，尚不昧初志。
<br>
<br>赋未见君子忧心靡乐八韵寄李载
<br>
<br>会合良艰期，系匏各异县。
<br>千里共明月，如披故人面。
<br>浮云蔽高秋，此岂心中愿。
<br>雾重豹成文，水清鱼自见。
<br>
<br>赋未见君子忧心靡乐八韵寄李载
<br>
<br>齐地谷翔贵，排门无爨饙。
<br>二仲有甘旨，奉亲亦良勤。
<br>原田水洸洸，何时稼如云。
<br>无民愿岁丰，正自不忘君。
<br>
<br>赋未见君子忧心靡乐八韵寄李载
<br>
<br>古人有成言，岁暮于吾子。
<br>斧挥郢人鼻，琴即锺期耳。
<br>新诗凌建安，高论到正始。
<br>徒言参隔辰，未负石投水。
<br>
<br>赋未见君子忧心靡乐八韵寄李载
<br>
<br>白雪非众听，夜光忌暗投。
<br>古来不识察，浪自生百忧。
<br>三月楚国泪，千年郢中楼。
<br>无因杭一苇，浊水拍天流。
<br>
<br>赋未见君子忧心靡乐八韵寄李载
<br>
<br>河南李茂彦，内蕴迈俗心。
<br>浚冲有泾渭，一顾重千金。
<br>事亲知色难，胜己又勇沈。
<br>外物既难必，求之首阳岑。
<br>
<br>赋未见君子忧心靡乐八韵寄李载
<br>
<br>飘风从东来，雨足尽西靡。
<br>万物逐波流，金石终自止。
<br>渭因泾使浊，菲以葑故毁。
<br>智所无奈何，谁能为樗里。
<br>
<br>赋未见君子忧心靡乐八韵寄李载
<br>
<br>纷纷车马客，如集市人博。
<br>彼虽有求来，我但快一噱。
<br>忽逢堳学子，时亦撼关钥。
<br>何当携手期，濠上得鱼乐。
<br>
<br>盖郎中惠诗有二强攻一老不战而胜之嘲次韵解之
<br>
<br>诗翁琢句玉无瑕，淡墨稀行秋雁斜。
<br>读罢清风生麈尾，吟余新月度檐牙。
<br>自知拙学无师匠，要且强言遮眼花。
<br>笔力有余先示怯，真成句践胜夫差。
<br>
<br>赣上食莲有感
<br>
<br>莲实大如指，分甘念母慈。
<br>共房头(左角右咠)(左角右咠)，更深兄弟思。
<br>实中有幺荷，拳如小儿手。
<br>令我忆众雏，迎门索梨枣。
<br>莲心正自苦，食苦何能甘。
<br>甘餐恐腊毒，素食则怀慙。
<br>莲生淤泥中，不与泥同调。
<br>食莲谁不甘，知味良独少。
<br>吾家双井塘，十里秋风香。
<br>安得同袍子，归制芙蓉裳。
<br>
<br>高至言筑亭于家圃以奉亲总其观览之富命曰溪亭乞余赋诗余先君之敝庐望高子所筑不过十牛鸣地耳故余未尝登临而得其胜处
<br>
<br>逸人生长在林泉，更筑亭皋名意在。
<br>明月清风共一家，全以山川为眼界。
<br>鸟度云行阅古今，溪演木末听竽籁。
<br>老夫平生行乐处，只今许公分一派。
<br>
<br>庚申宿观音院
<br>
<br>谷底一墟落，地形如盎盆。
<br>榱题相照耀，其民颇家温。
<br>土风甚于秦，不可借釜甗。
<br>僧屋无陶瓦，剪茅苍竹樊。
<br>借问僧安在，乞饭走诸门。
<br>人哄鸟乌语，簟凉风水文。
<br>旁有蜂蜜庐，颇闻衙集喧。
<br>将雨蚁争丘，鏖兵复追奔。
<br>红英委凤翼，赤帻峨鸡冠。
<br>汲烹寒泉窟，伐竹古松根。
<br>相戒莫浪出，月黑虎夔藩。
<br>
<br>庚寅乙未犹泊大雷口
<br>
<br>广原嘷终风，发怒土囊口。
<br>万艘萍无根，乃知积水厚。
<br>龙鳞火荧荧，鞭笞雷霆走。
<br>公私连樯休，森如束春韭。
<br>倚筇蒹葭湾，垂杨欲生肘。
<br>雄文酬江山，惜无韩与柳。
<br>五言呻吟内，惭愧陶谢手。
<br>送菜烦邻船，买鱼熟溪友。
<br>儿童报晦冥，正昼见箕斗。
<br>吾方废书眠，鼻鼾鞲囊吼。
<br>犹防盗窥家，严鼓申夜守。
<br>冶城谢公墩，牛渚荡子妇。
<br>何时快登临，篙师分牛酒。
<br>
<br>公益尝茶
<br>
<br>子云窗下草玄经，寒雀争喧户昼扃。
<br>好事应无携酒榼，相过聊欲煮茶缾。
<br>
<br>公择用前韵嘲戏双井
<br>
<br>万仞峰前双井坞，婆娑曾占早春来。
<br>如今摸索苍龙璧，沈井铜缾漫学雷。
<br>
<br>宫亭湖
<br>
<br>左手作圆右手方，世人机敏便可尔。
<br>一风分送南北舟，斟酌鬼神宜有此。
<br>江津留语同济僧，他日求我于宫亭。
<br>吁嗟人盖自有口，独为栾公不举酒。
<br>栾公千岁湖冥冥，白茅缩酒巫送迎。
<br>朱轓皂盖来托宿，不听灵君专此屋。
<br>雄鸭去随鸥鸟飞，老巫莫歌望翁归。
<br>贝阙珠宫开水府，雨栋风帘岂来处。
<br>平生来往湖上舟，一官四十已包羞。
<br>灵君如愿傥可乞，收此桑榆老故丘。
<br>
<br>古风次韵答初和甫二首
<br>
<br>饥思河鲤与河鲂，喝思蔗浆玉碗凉。
<br>冬愿纯绵对阴雪，夏愿绉絺度盛阳。
<br>万端作计身愁苦，一事不谐鬓苍浪。
<br>调笑天街吟海燕，藜羹脱粟非公狂。
<br>
<br>古风次韵答初和甫二首
<br>
<br>君吟春风花草香，我爱春夜璧月凉。
<br>美人美人隔湘水，其雨其雨怨朝阳。
<br>兰荃盈怀报琼玖，冠缨自洁非沧浪。
<br>道人四十心如水，那得梦为胡蝶狂。
<br>
<br>古风寄周元翁
<br>
<br>周元翁，古人风。
<br>诗书苦，作字工。
<br>允有德，自琢砻。
<br>观古人，怨慧聪。
<br>眼欲盲，耳欲聋。
<br>黄落後，期君同。
<br>
<br>古豪侠行赠魏邻几
<br>
<br>翩翩魏公子，恐是信陵君。
<br>高义动衰俗，孤标对层云。
<br>风吹棠棣花，一枝落夷门。
<br>俯仰少颜色，萧萧烟景昏。
<br>已朽朱亥骨，侯嬴无子孙。
<br>众中气轩昂，把臂输肺肝。
<br>沃之红鹦鹉，载以乌贺兰。
<br>门前马嘶急，我弟勿扣关。
<br>谓言空中落，逆旅有仁人。
<br>老母一解颜，万金难报恩。
<br>琅玕乃未赠，交好如弟昆。
<br>
<br>古老许惠李北海石室碑以诗促之
<br>
<br>往时李北海，翰墨妙天下。
<br>石室苍苔世未知，公独得本今无价。
<br>肉字不肥藏兔锋，郎官壁刊佳处同。
<br>愿公倒箧速持赠，免断银勾输蠹虫。
<br>
<br>古乐府白紵四时歌
<br>
<br>桃李欲开风雨多，笼弦束管奈春何。
<br>风休雨静花满地，时节去我如惊波。
<br>少年志愿不成就，日月星辰役昏昼。
<br>俟河之清未有期，斗酒聊为社公寿。
<br>
<br>古乐府白紵四时歌
<br>
<br>日晴桑叶绿宛宛，春蚕忽忽都成茧。
<br>缲车宛转头绪多，相思如此心乱何。
<br>少年志愿不成就，故年主人且恩旧。
<br>及河之清八月来，斗酒聊为社公寿。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
