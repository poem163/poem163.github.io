<HTML>
<HEAD>
<TITLE>全唐诗 卷372-376 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷372-376</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷372-376</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6133"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷372-376')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷372-376]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷372_1 【列女操】孟郊 
<br>
<br>梧桐相待老，鸳鸯会双死。贞女贵徇夫，舍生亦如此。 
<br>波澜誓不起，妾心井中水。
<br>
<br>
<br>&nbsp;&nbsp; 卷372_2 【灞上轻薄行】孟郊 
<br>
<br>长安无缓步，况值天景暮。相逢灞浐间，亲戚不相顾。 
<br>自叹方拙身，忽随轻薄伦。常恐失所避，化为车辙尘。 
<br>此中生白发，疾走亦未歇。
<br>
<br>
<br>
<br>&nbsp;&nbsp; 卷372_3 【长安羁旅行】孟郊 
<br>
<br>十日一理发，每梳飞旅尘。三旬九过饮，每食唯旧贫。 
<br>万物皆及时，独余不觉春。失名谁肯访，得意争相亲。 
<br>直木有恬翼，静流无躁鳞。始知喧竞场，莫处君子身。 
<br>野策藤竹轻，山蔬薇蕨新。潜歌归去来，事外风景真。
<br>
<br>
<br>
<br>&nbsp;&nbsp; 卷372_4 【长安道】孟郊 
<br>
<br>胡风激秦树，贱子风中泣。家家朱门开，得见不可入。 
<br>长安十二衢，投树鸟亦急。高阁何人家，笙簧正喧吸。
<br>
<br>
<br>
<br>&nbsp;&nbsp; 卷372_5 【送远吟】孟郊 
<br>
<br>河水昏复晨，河边相送频。离杯有泪饮，别柳无枝春。 
<br>一笑忽然敛，万愁俄已新。东波与西日，不惜远行人。
<br>
<br>
<br>
<br>&nbsp;&nbsp; 卷372_6 【古薄命妾】孟郊 
<br>
<br>不惜十指弦，为君千万弹。常恐新声至，坐使故声残。 
<br>弃置今日悲，即是昨日欢。将新变故易，持故为新难。 
<br>青山有蘼芜，泪叶长不干。空令后代人，采掇幽思攒。
<br>
<br>
<br>
<br>&nbsp;&nbsp; 卷372_7 【古离别（一作对景惜别）】孟郊 
<br>
<br>松山云缭绕，萍路水分离。云去有归日，水分无合时。 
<br>春芳役双眼，春色柔四支。杨柳织别愁，千条万条丝。
<br>
<br>
<br>
<br>&nbsp;&nbsp; 卷372_8 【杂怨（一作古乐府杂怨）】孟郊 
<br>
<br>忆人莫至悲，至悲空自衰。寄人莫剪衣，剪衣未必归。 
<br>朝为双蒂花，莫为四散飞。花落还绕树，游子不顾期。
<br>
<br>夭桃花清晨，游女红粉新。夭桃花薄暮，游女红粉故。 
<br>树有百年花，人无一定颜。花送人老尽，人悲花自闲。
<br>
<br>贫女镜不明，寒花日少容。暗蛩有虚织，短线无长缝。 
<br>浪水不可照，狂夫不可从。浪水多散影，狂夫多异踪。 
<br>持此一生薄，空成万恨浓。
<br>
<br>
<br>
<br>&nbsp;&nbsp; 卷372_9 【静女吟】孟郊 
<br>
<br>艳女皆妒色，静女独检踪。任礼耻任妆，嫁德不嫁容。 
<br>君子易求聘，小人难自从。此志谁与谅，琴弦幽韵重。
<br>
<br>
<br>
<br>&nbsp;&nbsp; 卷372_10 【归信吟】孟郊 
<br>
<br>泪墨洒为书，将寄万里亲。书去魂亦去，兀然空一身。
<br>
<br>
<br>
<br>&nbsp;&nbsp; 卷372_11 【山老吟】孟郊 
<br>
<br>不行山下地，唯种山上田。腰斧斫旅松，手瓢汲家泉。 
<br>讵知文字力，莫记日月迁。蟠木为我身，始得全天年。
<br>
<br>
<br>
<br>&nbsp;&nbsp; 卷372_12 【游子吟（迎母漂上作）】孟郊 
<br>
<br>慈母手中线，游子身上衣。临行密密缝，意恐迟迟归。 
<br>谁言寸草心，报得三春晖。
<br>
<br>
<br>
<br>&nbsp;&nbsp; 卷372_13 【小隐吟】孟郊 
<br>
<br>我饮不在醉，我欢长寂然。酌溪四五盏，听弹两三弦。 
<br>炼性静栖白，洗情深寄玄。号怒路傍子，贪败不贪全。
<br>
<br>
<br>
<br>&nbsp;&nbsp; 卷372_14 【苦寒吟】孟郊 
<br>
<br>天寒色青苍，北风叫枯桑。厚冰无裂文，短日有冷光。 
<br>敲石不得火，壮阴夺正阳。苦调竟何言，冻吟成此章。
<br>
<br>
<br>
<br>&nbsp;&nbsp; 卷372_15 【猛将吟】孟郊 
<br>
<br>拟脍楼兰肉，蓄怒时未扬。秋鼙无退声，夜剑不隐光。 
<br>虎队手驱出，豹篇心卷藏。古今皆有言，猛将出北方。
<br>
<br>
<br>
<br>&nbsp;&nbsp; 卷372_16 【伤哉行】孟郊 
<br>
<br>众毒蔓贞松，一枝难久荣。岂知黄庭客，仙骨生不成。 
<br>春色舍芳蕙，秋风绕枯茎。弹琴不成曲，始觉知音倾。 
<br>馆月改旧照，吊宾写馀情。还舟空江上，波浪送铭旌。
<br>
<br>
<br>
<br>&nbsp;&nbsp; 卷372_17 【怨诗（一作古怨）】孟郊 
<br>
<br>试妾与君泪，两处滴池水。看取芙蓉花，今年为谁死。
<br>
<br>
<br>
<br>&nbsp;&nbsp; 卷372_18 【湘弦怨】孟郊 
<br>
<br>昧者理芳草，蒿兰同一锄。狂飙怒秋林，曲直同一枯。 
<br>嘉木忌深蠹，哲人悲巧诬。灵均入回流，靳尚为良谟。 
<br>我愿分众泉，清浊各异渠。我愿分众巢，枭鸾相远居。 
<br>此志谅难保，此情竟何如。湘弦少知音，孤响空踟蹰。
<br>
<br>
<br>
<br>&nbsp;&nbsp; 卷372_19 【楚竹吟酬卢虔端公见和湘弦怨】孟郊 
<br>
<br>握中有新声，楚竹人未闻。识音者谓谁，清夜吹赠君。 
<br>昔为潇湘引，曾动潇湘云。一叫凤改听，再惊鹤失群。 
<br>江花匪秋落，山日当昼曛。众浊响杂沓，孤清思氛氲。 
<br>欲知怨有形，愿向明月分。一掬灵均泪，千年湘水文。
<br>
<br>
<br>
<br>&nbsp;&nbsp; 卷372_20 【远愁曲】孟郊 
<br>
<br>飘飖何所从，遗冢行未逢。东西不见人，哭向青青松。 
<br>此地有时尽，此哀无处容。声翻太白云，泪洗蓝田峰。 
<br>水涉七八曲，山登千万重。愿邀玄夜月，出视白日踪。
<br>
<br>
<br>
<br>&nbsp;&nbsp; 卷372_21 【贫女词寄从叔先辈简】孟郊 
<br>
<br>蚕女非不勤，今年独无春。二月冰雪深，死尽万木身。 
<br>时令自逆行，造化岂不仁。仰企碧霞仙，高控沧海云。 
<br>永别劳苦场，飘飖游无垠。
<br>
<br>
<br>
<br>&nbsp;&nbsp; 卷372_22 【边城吟】孟郊 
<br>
<br>西城近日天，俗禀气候偏。行子独自渴，主人仍卖泉。 
<br>烧烽碧云外，牧马青坡巅。何处鹘突梦，归思寄仰眠。
<br>
<br>
<br>
<br>&nbsp;&nbsp; 卷372_23 【新平歌送许问】孟郊 
<br>
<br>边柳三四尺，暮春离别歌。早回儒士驾，莫饮土番河。 
<br>谁识匣中宝，楚云章句多。
<br>
<br>
<br>
<br>&nbsp;&nbsp; 卷372_24 【杀气不在边】孟郊 
<br>
<br>杀气不在边，凛然中国秋。道险不在山，平地有摧輈。 
<br>河南又起兵，清浊俱锁流。岂唯私客艰，拥滞官行舟。 
<br>况余隔晨昏，去家成阻修。忽然两鬓雪，同是一日愁。 
<br>独寝夜难晓，起视星汉浮。凉风荡天地，日夕声飕飗。 
<br>万物无少色，兆人皆老忧。长策苟未立，丈夫诚可羞。 
<br>灵响复何事，剑鸣思戮雠。
<br>
<br>
<br>
<br>&nbsp;&nbsp; 卷372_25 【结爱（一作古结爱）】孟郊 
<br>
<br>心心复心心，结爱务在深。一度欲离别，千回结衣襟。 
<br>结妾独守志，结君早归意。始知结衣裳，不如结心肠。 
<br>坐结行亦结，结尽百年月。
<br>
<br>
<br>
<br>&nbsp;&nbsp; 卷372_26 【弦歌行】孟郊 
<br>
<br>驱傩击鼓吹长笛，瘦鬼染面惟齿白。暗中崒崒拽茅鞭， 
<br>倮足朱裈行戚戚。相顾笑声冲庭燎，桃弧射矢时独叫。
<br>
<br>
<br>
<br>&nbsp;&nbsp; 卷372_27 【覆巢行】孟郊 
<br>
<br>荒城古木枝多枯，飞禽嗷嗷朝哺雏。枝倾巢覆雏坠地， 
<br>乌鸢下啄更相呼。阳和发生均孕育，鸟兽有情知不足。 
<br>枝危巢小风雨多，未容长成已先覆。灵枝珍木满上林， 
<br>凤巢阿阁重且深。尔今所托非本地，乌鸢何得同尔心。
<br>
<br>
<br>
<br>&nbsp;&nbsp; 卷372_28 【出门行】孟郊 
<br>
<br>长河悠悠去无极，百龄同此可叹息。秋风白露沾人衣， 
<br>壮心凋落夺颜色。少年出门将诉谁，川无梁兮路无岐。 
<br>一闻陌上苦寒奏，使我伫立惊且悲。君今得意厌粱肉， 
<br>岂复念我贫贱时。
<br>
<br>海风萧萧天雨霜，穷愁独坐夜何长。驱车旧忆太行险， 
<br>始知游子悲故乡。美人相思隔天阙，长望云端不可越。 
<br>手持琅玕欲有赠，爱而不见心断绝。南山峨峨白石烂， 
<br>碧海之波浩漫漫。参辰出没不相待，我欲横天无羽翰。
<br>
<br>
<br>
<br>&nbsp;&nbsp; 卷372_29 【湘妃怨（一作湘灵祠）】孟郊 
<br>
<br>南巡竟不返，二妃怨逾积。万里丧蛾眉，潇湘水空碧。 
<br>冥冥荒山下，古庙收贞魄。乔木深青春，清光满瑶席。 
<br>搴芳徒有荐，灵意殊脉脉。玉珮不可亲，徘徊烟波夕。
<br>
<br>
<br>
<br>&nbsp;&nbsp; 卷372_30 【巫山曲】孟郊 
<br>
<br>巴江上峡重复重，阳台碧峭十二峰。荆王猎时逢暮雨， 
<br>夜卧高丘梦神女。轻红流烟湿艳姿，行云飞去明星稀。 
<br>目极魂断望不见，猿啼三声泪滴衣。
<br>
<br>
<br>
<br>&nbsp;&nbsp; 卷372_31 【巫山高】孟郊 
<br>
<br>见尽数万里，不闻三声猿。但飞萧萧雨，中有亭亭魂。 
<br>千载楚王恨，遗文宋玉言。至今晴明天，云结深闺门。
<br>
<br>
<br>
<br>&nbsp;&nbsp; 卷372_32 【楚怨】孟郊 
<br>
<br>秋入楚江水，独照汨罗魂。手把绿荷泣，意愁珠泪翻。 
<br>九门不可入，一犬吠千门。
<br>
<br>
<br>
<br>&nbsp;&nbsp; 卷372_33 【塘下行】孟郊 
<br>
<br>塘边日欲斜，年少早还家。徒将白羽扇，调妾木兰花。 
<br>不是城头树，那栖来去鸦。
<br>
<br>
<br>
<br>&nbsp;&nbsp; 卷372_34 【临池曲】孟郊 
<br>
<br>池中春蒲叶如带，紫菱成角莲子大。
<br>罗裙蝉鬓倚迎风，双双伯劳飞向东。
<br>
<br>
<br>
<br>&nbsp;&nbsp; 卷372_35 【车遥遥】孟郊 
<br>
<br>路喜到江尽，江上又通舟。舟车两无阻，何处不得游。 
<br>丈夫四方志，女子安可留。郎自别日言，无令生远愁。 
<br>旅雁忽叫月，断猿寒啼秋。此夕梦君梦，君在百城楼。 
<br>寄泪无因波，寄恨无因輈。愿为驭者手，与郎回马头。
<br>
<br>
<br>
<br>&nbsp;&nbsp; 卷372_36 【征妇怨】孟郊 
<br>
<br>良人昨日去，明月又不圆。别时各有泪，零落青楼前。 
<br>君泪濡罗巾，妾泪满路尘。罗巾长在手，今得随妾身。 
<br>路尘如得风，得上君车轮。
<br>
<br>渔阳千里道，近如中门限。中门逾有时，渔阳长在眼。 
<br>生在绿罗下，不识渔阳道。良人自戍来，夜夜梦中到。
<br>
<br>
<br>
<br>&nbsp;&nbsp; 卷372_37 【空城雀】孟郊 
<br>
<br>一雀入官仓，所食宁损几。只虑往覆频，官仓终害尔。 
<br>鱼网不在天，鸟罗不张水。饮啄要自然，可以空城里。
<br>
<br>
<br>
<br>&nbsp;&nbsp; 卷372_38 【闲怨（一作闺怨）】孟郊 
<br>
<br>妾恨比斑竹，下盘烦冤根。有笋未出土，中已含泪痕。
<br>
<br>
<br>
<br>&nbsp;&nbsp; 卷372_39 【羽林行】孟郊 
<br>
<br>朔雪寒断指，朔风劲裂冰。胡中射雕者，此日犹不能。 
<br>翩翩羽林儿，锦臂飞苍鹰。挥鞭快白马，走出黄河凌。
<br>
<br>
<br>
<br>&nbsp;&nbsp; 卷372_40 【古意】孟郊 
<br>
<br>河边织女星，河畔牵牛郎。未得渡清浅，相对遥相望。
<br>
<br>
<br>
<br>&nbsp;&nbsp; 卷372_41 【古别离】孟郊 
<br>
<br>欲别牵郎衣，郎今到何处。不恨归来迟，莫向临邛去。
<br>
<br>
<br>
<br>&nbsp;&nbsp; 卷372_42 【游侠行】孟郊 
<br>
<br>壮士性刚决，火中见石裂。杀人不回头，轻生如暂别。 
<br>岂知眼有泪，肯白头上发。半生无恩酬，剑闲一百月。
<br>
<br>
<br>
<br>&nbsp;&nbsp; 卷372_43 【黄雀吟】孟郊 
<br>
<br>黄雀舞承尘，倚恃主人仁。主人忽不仁，买弹弹尔身。 
<br>何不远飞去，蓬蒿正繁新。蒿粒无人争，食之足为珍。 
<br>莫觑翻车粟，觑翻罪有因。黄雀不知言，赠之徒殷勤。
<br>
<br>
<br>
<br>&nbsp;&nbsp; 卷372_44 【有所思】孟郊 
<br>
<br>桔槔烽火昼不灭，客路迢迢信难越。古镇刀攒万片霜， 
<br>寒江浪起千堆雪。此时西去定如何，空使南心远凄切。
<br>
<br>
<br>
<br>&nbsp;&nbsp; 卷372_45 【求仙曲】孟郊 
<br>
<br>仙教生为门，仙宗静为根。持心若妄求，服食安足论。 
<br>铲惑有灵药，饵真成本源。自当出尘网，驭凤登昆仑。
<br>
<br>
<br>
<br>&nbsp;&nbsp; 卷372_46 【婵娟篇】孟郊 
<br>
<br>花婵娟，泛春泉。竹婵娟，笼晓烟。妓婵娟，不长妍。 
<br>月婵娟，真可怜。夜半姮娥朝太一，人间本自无灵匹。 
<br>汉宫承宠不多时，飞燕婕妤相妒嫉。
<br>
<br>
<br>
<br>&nbsp;&nbsp; 卷372_47 【南浦篇】孟郊 
<br>
<br>南浦桃花亚水红，水边柳絮由春风。鸟鸣喈喈烟濛濛， 
<br>自从远送对悲翁。此翁已与少年别，唯忆深山深谷中。
<br>
<br>
<br>
<br>&nbsp;&nbsp; 卷372_48 【清东曲】孟郊 
<br>
<br>樱桃花参差，香雨红霏霏。含笑竞攀折，美人湿罗衣。 
<br>采采清东曲，明眸艳珪玉。青巾艑上郎，上下看不足。 
<br>南阳公首词，编入新乐录。
<br>
<br>
<br>
<br>&nbsp;&nbsp; 卷372_49 【望远曲】孟郊 
<br>
<br>朝朝候归信，日日登高台。行人未去植庭梅， 
<br>别来三见庭花开。庭花开尽复几时，春光骀荡阻佳期。 
<br>愁来望远烟尘隔，空怜绿鬓风吹白。何当归见远行客。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷373_1 【织妇辞】孟郊 
<br>
<br>夫是田中郎，妾是田中女。当年嫁得君，为君秉机杼。 
<br>筋力日已疲，不息窗下机。如何织纨素，自著蓝缕衣。 
<br>官家榜村路，更索栽桑树。
<br>
<br>
<br>&nbsp;&nbsp; 卷373_2 【古意】孟郊 
<br>
<br>荡子守边戍，佳人莫相从。去来年月多，苦愁改形容。 
<br>上山复下山，踏草成古踪。徒言采蘼芜，十度一不逢。 
<br>鉴独是明月，识志唯寒松。井桃始开花，一见悲万重。 
<br>人颜不再春，桃色有再浓。捐气入空房，无憀乍从容。 
<br>启贴理针线，非独学裁缝。手持未染彩，绣为白芙蓉。 
<br>芙蓉无染污，将以表心素。欲寄未归人，当春无信去。 
<br>无信反增愁，愁心缘陇头。愿君如陇水，冰镜水还流。 
<br>宛宛青丝线，纤纤白玉钩。玉钩不亏缺，青丝无断绝。 
<br>回还胜双手，解尽心中结。
<br>
<br>
<br>
<br>&nbsp;&nbsp; 卷373_3 【折杨柳】孟郊 
<br>
<br>杨柳多短枝，短枝多别离。赠远屡攀折，柔条安得垂。 
<br>青春有定节，离别无定时。但恐人别促，不怨来迟迟。 
<br>莫言短枝条，中有长相思。朱颜与绿杨，并在别离期。
<br>
<br>楼上春风过，风前杨柳歌。枝疏缘别苦，曲怨为年多。 
<br>花惊燕地云，叶映楚池波。谁堪别离此，征戍在交河。
<br>
<br>
<br>
<br>&nbsp;&nbsp; 卷373_4 【和丁助教塞上吟】孟郊 
<br>
<br>哭雪复吟雪，广文丁夫子。江南万里寒，曾未及如此。 
<br>整顿气候谁，言从生灵始。无令恻隐者，哀哀不能已。
<br>
<br>
<br>
<br>&nbsp;&nbsp; 卷373_5 【古怨别】孟郊 
<br>
<br>飒飒秋风生，愁人怨离别。含情两相向，欲语气先咽。 
<br>心曲千万端，悲来却难说。别后唯所思，天涯共明月。
<br>
<br>
<br>
<br>&nbsp;&nbsp; 卷373_6 【古别曲】孟郊 
<br>
<br>山川古今路，纵横无断绝。来往天地间，人皆有离别。 
<br>行衣未束带，中肠已先结。不用看镜中，自知生白发。 
<br>欲陈去留意，声向言前咽。愁结填心胸，茫茫若为说。 
<br>荒郊烟莽苍，旷野风凄切。处处得相随，人那不如月。
<br>
<br>
<br>
<br>&nbsp;&nbsp; 卷373_7 【戏赠陆大夫十二丈（一作乐府戏赠陆大夫十二丈）】孟郊 
<br>
<br>莲子不可得，荷花生水中。犹胜道傍柳，无事荡春风。
<br>
<br>渌萍与荷叶，同此一水中。风吹荷叶在，渌萍西复东。
<br>
<br>莲叶未开时，苦心终日卷。春水徒荡漾，荷花未开展。
<br>
<br>
<br>
<br>&nbsp;&nbsp; 卷373_8 【劝善吟（醉会中赠郭行馀）】孟郊 
<br>
<br>瘦郭有志气，相哀老龙钟。劝我少吟诗，俗窄难尔容。 
<br>一口百味别，况在醉会中。四座正当喧，片言何由通。 
<br>顾余昧时调，居止多疏慵。见书眼始开，闻乐耳不聪。 
<br>视听互相隔，一身且莫同。天疾难自医，诗癖将何攻。 
<br>见君如见书，语善千万重。自悲咄咄感，变作烦恼翁。 
<br>烦恼不可欺，古剑涩亦雄。知君方少年，少年怀古风。 
<br>藏书拄屋脊，不惜与凡聋。我愿拜少年，师之学崇崇。 
<br>从他笑为矫，矫善亦可宗。
<br>
<br>
<br>
<br>&nbsp;&nbsp; 卷373_9 【望夫石】孟郊 
<br>
<br>望夫石，夫不来兮江水碧。 
<br>行人悠悠朝与暮，千年万年色如故。
<br>
<br>
<br>
<br>&nbsp;&nbsp; 卷373_10 【寒江吟】孟郊 
<br>
<br>冬至日光白，始知阴气凝。寒江波浪冻，千里无平冰。 
<br>飞鸟绝高羽，行人皆晏兴。荻洲素浩渺，碕岸澌崚嶒。 
<br>烟舟忽自阻，风帆不相乘。何况异形体，信任为股肱。 
<br>涉江莫涉凌，得意须得朋。结交非贤良，谁免生爱憎。 
<br>冻水有再浪，失飞有载腾。一言纵丑词，万响无善应。 
<br>取鉴谅不远，江水千万层。何当春风吹，利涉吾道弘。
<br>
<br>
<br>
<br>&nbsp;&nbsp; 卷373_11 【审交】孟郊 
<br>
<br>种树须择地，恶土变木根。结交若失人，中道生谤言。 
<br>君子芳桂性，春荣冬更繁。小人槿花心，朝在夕不存。 
<br>莫蹑冬冰坚，中有潜浪翻。唯当金石交，可以贤达论。
<br>
<br>
<br>
<br>&nbsp;&nbsp; 卷373_12 【怨别】孟郊 
<br>
<br>一别一回老，志士白发早。在富易为容，居贫难自好。 
<br>沉忧损性灵，服药亦枯槁。秋风游子衣，落日行远道。 
<br>君问去何之，贱身难自保。
<br>
<br>
<br>
<br>&nbsp;&nbsp; 卷373_13 【百忧】孟郊 
<br>
<br>萱草女儿花，不解壮士忧。壮士心是剑，为君射斗牛。 
<br>朝思除国雠，暮思除国雠。计尽山河画，意穷草木筹。 
<br>智士日千虑，愚夫唯四愁。何必在波涛，然后惊沉浮。 
<br>伯伦心不醉，四皓迹难留。出处各有时，众议徒啾啾。
<br>
<br>
<br>
<br>&nbsp;&nbsp; 卷373_14 【路病】孟郊 
<br>
<br>病客无主人，艰哉求卧难。飞光赤道路，内火焦肺肝。 
<br>欲饮井泉竭，欲医囊用单。稚颜能几日，壮志忽已残。 
<br>人子不言苦，归书但云安。愁环在我肠，宛转终无端。
<br>
<br>
<br>
<br>&nbsp;&nbsp; 卷373_15 【衰松】孟郊 
<br>
<br>近世交道衰，青松落颜色。人心忌孤直，木性随改易。 
<br>既摧栖日干，未展擎天力。终是君子材，还思君子识。
<br>
<br>
<br>
<br>&nbsp;&nbsp; 卷373_16 【遣兴】孟郊 
<br>
<br>弦贞五条音，松直百尺心。贞弦含古风，直松凌高岑。 
<br>浮声与狂葩，胡为欲相侵。
<br>
<br>
<br>
<br>&nbsp;&nbsp; 卷373_17 【退居（一作退老）】孟郊 
<br>
<br>退身何所食，败力不能闲。种稻耕白水，负薪斫青山。 
<br>众听喜巴唱，独醒愁楚颜。日暮静归时，幽幽扣松关。
<br>
<br>
<br>
<br>&nbsp;&nbsp; 卷373_18 【卧病】孟郊 
<br>
<br>贫病诚可羞，故床无新裘。春色烧肌肤，时餐苦咽喉。 
<br>倦寝意蒙昧，强言声幽柔。承颜自俯仰，有泪不敢流。 
<br>默默寸心中，朝愁续莫愁。
<br>
<br>
<br>
<br>&nbsp;&nbsp; 卷373_19 【隐士】孟郊 
<br>
<br>本末一相返，漂浮不还真。山野多馁士，市井无饥人。 
<br>虎豹忌当道，糜鹿知藏身。奈何贪竞者，日与患害亲。 
<br>颜貌岁岁改，利心朝朝新。孰知富生祸，取富不取贫。 
<br>宝玉忌出璞，出璞先为尘。松柏忌出山，出山先为薪。 
<br>君子隐石壁，道书为我邻。寝兴思其义，澹泊味始真。 
<br>陶公自放归，尚平去有依。草木择地生，禽鸟顺性飞。 
<br>青青与冥冥，所保各不违。
<br>
<br>
<br>
<br>&nbsp;&nbsp; 卷373_20 【独愁（一作独怨，一作赠韩愈）】孟郊 
<br>
<br>前日远别离，昨日生白发。欲知万里情，晓卧半床月。 
<br>常恐百虫鸣，使我芳草歇。
<br>
<br>
<br>
<br>&nbsp;&nbsp; 卷373_21 【春日有感】孟郊 
<br>
<br>雨滴草芽出，一日长一日。风吹柳线垂，一枝连一枝。 
<br>独有愁人颜，经春如等闲。且持酒满杯，狂歌狂笑来。
<br>
<br>
<br>
<br>&nbsp;&nbsp; 卷373_22 【将见故人】孟郊 
<br>
<br>故人季夏中，及此百馀日。无日不相思，明镜改形色。 
<br>宁知仲冬时，忽有相逢期。振衣起踯躅，赪鲤跃天池。
<br>
<br>
<br>
<br>&nbsp;&nbsp; 卷373_23 【伤时】孟郊 
<br>
<br>常闻贫贱士之常，嗟尔富者莫相笑。男儿得路即荣名， 
<br>邂逅失途成不调。古人结交而重义，今人结交而重利。 
<br>劝人一种种桃李，种亦直须遍天地。一生不爱嘱人事， 
<br>嘱即直须为生死。我亦不羡季伦富，我亦不笑原宪贫。 
<br>有财有势即相识，无财无势同路人。因知世事皆如此， 
<br>却向东溪卧白云。
<br>
<br>
<br>
<br>&nbsp;&nbsp; 卷373_24 【寓言】孟郊 
<br>
<br>谁言碧山曲，不废青松直。谁言浊水泥，不污明月色。 
<br>我有松月心，俗骋风霜力。贞明既如此，摧折安可得。
<br>
<br>
<br>
<br>&nbsp;&nbsp; 卷373_25 【偶作】孟郊 
<br>
<br>利剑不可近，美人不可亲。利剑近伤手，美人近伤身。 
<br>道险不在广，十步能摧轮。情爱不在多，一夕能伤神。
<br>
<br>
<br>
<br>&nbsp;&nbsp; 卷373_26 【劝学】孟郊 
<br>
<br>击石乃有火，不击元无烟。人学始知道，不学非自然。 
<br>万事须己运，他得非我贤。青春须早为，岂能长少年。
<br>
<br>
<br>
<br>&nbsp;&nbsp; 卷373_27 【赠农人】孟郊 
<br>
<br>劝尔勤耕田，盈尔仓中粟。劝尔伐桑株，减尔身上服。 
<br>清霜一委地，万草色不绿。狂飙一入林，万叶不著木。 
<br>青春如不耕，何以自结束。
<br>
<br>
<br>
<br>&nbsp;&nbsp; 卷373_28 【长安早春】孟郊 
<br>
<br>旭日朱楼光，东风不惊尘。公子醉未起，美人争探春。 
<br>探春不为桑，探春不为麦。日日出西园，只望花柳色。 
<br>乃知田家春，不入五侯宅。
<br>
<br>
<br>
<br>&nbsp;&nbsp; 卷373_29 【罪松】孟郊 
<br>
<br>虽为青松姿，霜风何所宜。二月天下树，绿于青松枝。 
<br>勿谓贤者喻，勿谓愚者规。伊吕代封爵，夷齐终身饥。 
<br>彼曲既在斯，我正实在兹。泾流合渭流，清浊各自持。 
<br>天令设四时，荣衰有常期。荣合随时荣，衰合随时衰。 
<br>天令既不从，甚不敬天时。松乃不臣木，青青独何为。
<br>
<br>
<br>
<br>&nbsp;&nbsp; 卷373_30 【感兴】孟郊 
<br>
<br>拔心草不死，去根柳亦荣。独有失意人，恍然无力行。 
<br>昔为连理枝，今为断弦声。连理时所重，断弦今所轻。 
<br>吾欲进孤舟，三峡水不平。吾欲载车马，太行路峥嵘。 
<br>万物根一气，如何互相倾。
<br>
<br>
<br>
<br>&nbsp;&nbsp; 卷373_31 【感怀】孟郊 
<br>
<br>秋气悲万物，惊风振长道。登高有所思，寒雨伤百草。 
<br>平生有亲爱，零落不相保。五情今已伤，安得自能老。
<br>
<br>晨登洛阳坂，目极天茫茫。群物归大化，六龙颓西荒。 
<br>豺狼日已多，草木日已霜。饥年无遗粟，众鸟去空场。 
<br>路傍谁家子，白首离故乡。含酸望松柏，仰面诉穹苍。 
<br>去去勿复道，苦饥形貌伤。
<br>
<br>徘徊不能寐，耿耿含酸辛。中夜登高楼，忆我旧星辰。 
<br>四时互迁移，万物何时春。唯忆首阳路，永谢当时人。
<br>
<br>长安佳丽地，宫月生蛾眉。阴气凝万里，坐看芳草衰。 
<br>玉堂有玄鸟，亦以从此辞。伤哉志士叹，故国多迟迟。 
<br>深宫岂无乐，扰扰复何为。朝见名与利，莫还生是非。 
<br>姜牙佐周武，世业永巍巍。
<br>
<br>举才天道亲，首阳谁采薇。去去荒泽远，落日当西归。 
<br>羲和驻其轮，四海借馀晖。极目何萧索，惊风正离披。 
<br>鸱鸮鸣高树，众鸟相因依。东方有一士，岁暮常苦饥。 
<br>主人数相问，脉脉今何为。贫贱亦有乐，且愿掩柴扉。
<br>
<br>火云流素月，三五何明明。光曜侵白日，贤愚迷至精。 
<br>四时更变化，天道有亏盈。常恐今已没，须臾还复生。
<br>
<br>河梁暮相遇，草草不复言。汉家正离乱，王粲别荆蛮。 
<br>野泽何萧条，悲风振空山。举头是星辰，念我何时还。 
<br>亲爱久别散，形神各离迁。未为生死诀，长在心目间。
<br>
<br>有鸟东西来，哀鸣过我前。愿飞浮云外，饮啄见青天。
<br>
<br>
<br>
<br>&nbsp;&nbsp; 卷373_32 【达士】孟郊 
<br>
<br>四时如逝水，百川皆东波。青春去不还，白发镊更多。 
<br>达人识元化，变愁为高歌。倾产取一醉，富者奈贫何。 
<br>君看土中宅，富贵无偏颇。
<br>
<br>
<br>
<br>&nbsp;&nbsp; 卷373_33 【暮秋感思】孟郊 
<br>
<br>西风吹垂杨，条条脆如藕。上有噪日蝉，催人成皓首。 
<br>亦恐旅步难，何独朱颜丑。欲慰一时心，莫如千日酒。
<br>
<br>优哉遵渚鸿，自得养身旨。不啄太仓粟，不饮方塘水。 
<br>振羽戛浮云，罝罗任徒尔。
<br>
<br>
<br>
<br>&nbsp;&nbsp; 卷373_34 【古兴】孟郊 
<br>
<br>楚血未干衣，荆虹尚埋辉。痛玉不痛身，抱璞求所归。
<br>
<br>
<br>
<br>&nbsp;&nbsp; 卷373_35 【劝友】孟郊 
<br>
<br>至白涅不缁，至交淡不疑。人生静躁殊，莫厌相箴规。 
<br>胶漆武可接，金兰文可思。堪嗟无心人，不如松柏枝。
<br>
<br>
<br>
<br>&nbsp;&nbsp; 卷373_36 【夷门雪赠主人（是赠陆长源，陆有答诗）】孟郊 
<br>
<br>夷门贫士空吟雪，夷门豪士皆饮酒。酒声欢闲入雪销， 
<br>雪声激切悲枯朽。悲欢不同归去来，万里春风动江柳。
<br>
<br>
<br>
<br>&nbsp;&nbsp; 卷373_37 【尧歌（一作舜歌，赏郑氏庄客去妇）】孟郊 
<br>
<br>尔室何不安，尔孝无与齐。一言应对姑，一度为出妻。 
<br>往辙才晚钟，还辙及晨鸡。往还迹徒新，很戾竟独迷。 
<br>娥女无礼数，污家如粪泥。父母吞声哭，禽鸟亦为啼。 
<br>如何天与恶，不得和鸣栖。
<br>
<br>山色挽心肝，将归尽日看。村肩篮舆子，野坐白发官。 
<br>莺弄方短短，花明碎攒攒。琉璃堆可掬，琴瑟饶多欢。 
<br>翠韵仙窈窕，岚漪出无端。养馆洞庭秋，响答虚吹弹。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷374_1 【乱离】孟郊 
<br>
<br>天下无义剑，中原多疮痍。哀哀陆大夫，正直神反欺。 
<br>子路已成血，嵇康今尚嗤。为君每一恸，如剑在四肢。 
<br>折羽不复飞，逝水不复归。直松摧高柯，弱蔓将何依。 
<br>朝为春日欢，夕为秋日悲。泪下无尺寸，纷纷天雨丝。 
<br>积怨成疾疹，积恨成狂痴。怨草岂有边，恨水岂有涯。 
<br>怨恨驰我心，茫茫日何之。
<br>
<br>
<br>&nbsp;&nbsp; 卷374_2 【劝酒】孟郊 
<br>
<br>白日无定影，清江无定波。人无百年寿，百年复如何。 
<br>堂上陈美酒，堂下列清歌。劝君金曲卮，勿谓朱颜酡。 
<br>松柏岁岁茂，丘陵日日多。君看终南山，千古青峨峨。
<br>
<br>
<br>
<br>&nbsp;&nbsp; 卷374_3 【去妇】孟郊 
<br>
<br>君心匣中镜，一破不复全。妾心藕中丝，虽断犹牵连。 
<br>安知御轮士，今日翻回辕。一女事一夫，安可再移天。 
<br>君听去鹤言，哀哀七丝弦。
<br>
<br>
<br>
<br>&nbsp;&nbsp; 卷374_4 【君子勿郁郁士有谤毁者作诗以赠之】孟郊 
<br>
<br>君子勿郁郁，听我青蝇歌。人间少平地，森耸山岳多。 
<br>折輈不在道，覆舟不在河。须知一尺水，日夜增高波。 
<br>叔孙毁仲尼，臧仓掩孟轲。兰艾不同香，自然难为和。 
<br>良玉烧不热，直竹文不颇。自古皆如此，其如道在何。
<br>
<br>日往复不见，秋堂暮仍学。玄发不知白，晓入寒铜觉。 
<br>为林未离树，有玉犹在璞。谁把碧梧枝，刻作云门乐。
<br>
<br>
<br>
<br>&nbsp;&nbsp; 卷374_5 【闻砧】孟郊 
<br>
<br>杜鹃声不哀，断猿啼不切。月下谁家砧，一声肠一绝。 
<br>杵声不为客，客闻发自白。杵声不为衣，欲令游子归。
<br>
<br>
<br>
<br>&nbsp;&nbsp; 卷374_6 【游子】孟郊 
<br>
<br>萱草生堂阶，游子行天涯。慈亲倚堂门，不见萱草花。
<br>
<br>
<br>
<br>&nbsp;&nbsp; 卷374_7 【自叹】孟郊 
<br>
<br>愁与发相形，一愁白数茎。有发能几多，禁愁日日生。 
<br>古若不置兵，天下无战争。古若不置名，道路无欹倾。 
<br>太行耸巍峨，是天产不平。黄河奔浊浪，是天生不清。 
<br>四蹄日日多，双轮日日成。二物不在天，安能免营营。
<br>
<br>
<br>
<br>&nbsp;&nbsp; 卷374_8 【求友】孟郊 
<br>
<br>北风临大海，坚冰临河面。下有大波澜，对之无由见。 
<br>求友须在良，得良终相善。求友若非良，非良中道变。 
<br>欲知求友心，先把黄金炼。
<br>
<br>
<br>
<br>&nbsp;&nbsp; 卷374_9 【投所知】孟郊 
<br>
<br>苦心知苦节，不容一毛发。炼金索坚贞，洗玉求明洁。 
<br>自惭所业微，功用如鸠拙。何殊嫫母颜，对彼寒塘月。 
<br>君存古人心，道出古人辙。尽美固可扬，片善亦不遏。 
<br>朝向公卿说，暮向公卿说。谁谓黄钟管，化为君子舌。 
<br>一说清嶰竹，二说变嶰谷。三说四说时，寒花拆寒木。 
<br>晔晔家道路，灿灿我衣服。岂直辉友朋，亦用慰骨肉。 
<br>一暖荷匹素，一饱荷升粟。而况大恩恩，此身报得足。 
<br>且将食檗劳，酬之作金刀。
<br>
<br>
<br>
<br>&nbsp;&nbsp; 卷374_10 【病客吟】孟郊 
<br>
<br>主人夜呻吟，皆入妻子心。客子昼呻吟，徒为虫鸟音。 
<br>妻子手中病，愁思不复深。僮仆手中病，忧危独难任。 
<br>丈夫久漂泊，神气自然沉。况于滞疾中，何人免嘘eS。 
<br>大海亦有涯，高山亦有岑。沉忧独无极，尘泪互盈襟。
<br>
<br>
<br>
<br>&nbsp;&nbsp; 卷374_11 【感怀】孟郊 
<br>
<br>孟冬阴气交，两河正屯兵。烟尘相驰突，烽火日夜惊。 
<br>太行险阻高，挽粟输连营。奈何操弧者，不使枭巢倾。 
<br>犹闻汉北儿，怙乱谋纵横。擅摇干戈柄，呼叫豺狼声。 
<br>白日临尔躯，胡为丧丹诚。岂无感激士，以致天下平。 
<br>登高望寒原，黄云郁峥嵘。坐驰悲风暮，叹息空沾缨。
<br>
<br>
<br>
<br>&nbsp;&nbsp; 卷374_12 【离思】孟郊 
<br>
<br>不寐亦不语，片月秋稍举。孤鸿忆霜群，独鹤叫云侣。 
<br>怨彼浮花心，飘飘无定所。高张系繂帆，远过梅根渚。 
<br>回织别离字，机声有酸楚。
<br>
<br>
<br>
<br>&nbsp;&nbsp; 卷374_13 【结交】孟郊 
<br>
<br>铸镜须青铜，青铜易磨拭。结交远小人，小人难姑息。 
<br>铸镜图鉴微，结交图相依。凡铜不可照，小人多是非。
<br>
<br>
<br>
<br>&nbsp;&nbsp; 卷374_14 【伤春】孟郊 
<br>
<br>两河春草海水清，十年征战城郭腥。乱兵杀儿将女去， 
<br>二月三月花冥冥。千里无人旋风起，莺啼燕语荒城里。 
<br>春色不拣墓傍株，红颜皓色逐春去。春去春来那得知， 
<br>今人看花古人墓，令人惆怅山头路。
<br>
<br>
<br>
<br>&nbsp;&nbsp; 卷374_15 【择友】孟郊 
<br>
<br>兽中有人性，形异遭人隔。人中有兽心，几人能真识。 
<br>古人形似兽，皆有大圣德。今人表似人，兽心安可测。 
<br>虽笑未必和，虽哭未必戚。面结口头交，肚里生荆棘。 
<br>好人常直道，不顺世间逆。恶人巧谄多，非义苟且得。 
<br>若是效真人，坚心如铁石。不谄亦不欺，不奢复不溺。 
<br>面无吝色容，心无诈忧惕。君子大道人，朝夕恒的的。
<br>
<br>
<br>
<br>&nbsp;&nbsp; 卷374_16 【夜忧】孟郊 
<br>
<br>岂独科斗死，所嗟文字捐。蒿蔓转骄弄，菱荇减婵娟。 
<br>未遂摆鳞志，空思吹浪旋。何当再霖雨，洗濯生华鲜。
<br>
<br>
<br>
<br>&nbsp;&nbsp; 卷374_17 【惜苦】孟郊 
<br>
<br>于鹄值谏议，以球不能官。焦蒙值舍人，以杯不得完。 
<br>可惜大雅旨，意此小团栾。名回不敢辨，心转实是难。 
<br>不惜为君转，转非君子观。转之复转之，强转谁能欢。 
<br>哀哉虚转言，不可穷波澜。
<br>
<br>
<br>
<br>&nbsp;&nbsp; 卷374_18 【寒地百姓吟（为郑相其年居河南畿内百姓大蒙矜恤）】孟郊 
<br>
<br>无火炙地眠，半夜皆立号。冷箭何处来，棘针风骚劳。 
<br>霜吹破四壁，苦痛不可逃。高堂搥钟饮，到晓闻烹炮。 
<br>寒者愿为蛾，烧死彼华膏。华膏隔仙罗，虚绕千万遭。 
<br>到头落地死，踏地为游遨。游遨者是谁，君子为郁陶。
<br>
<br>
<br>
<br>&nbsp;&nbsp; 卷374_19 【出东门】孟郊 
<br>
<br>饿马骨亦耸，独驱出东门。少年一日程，衰叟十日奔。 
<br>寒景不我为，疾走落平原。眇默荒草行，恐惧夜魄翻。 
<br>一生自组织，千首大雅言。道路如抽蚕，宛转羁肠繁。
<br>
<br>
<br>
<br>&nbsp;&nbsp; 卷374_20 【教坊歌儿】孟郊 
<br>
<br>十岁小小儿，能歌得朝天。六十孤老人，能诗独临川。 
<br>去年西京寺，众伶集讲筵。能嘶竹枝词，供养绳床禅。 
<br>能诗不如歌，怅望三百篇。
<br>
<br>
<br>
<br>&nbsp;&nbsp; 卷374_21 【访疾】孟郊 
<br>
<br>冷气入疮痛，夜来痛如何。疮从公怒生，岂以私恨多。 
<br>公怒亦非道，怒消乃天和。古有焕辉句，嵇康闲婆娑。 
<br>请君吟啸之，正气庶不讹。
<br>
<br>
<br>
<br>&nbsp;&nbsp; 卷374_22 【酒德】孟郊 
<br>
<br>酒是古明镜，辗开小人心。醉见异举止，醉闻异声音。 
<br>酒功如此多，酒屈亦以深。罪人免罪酒，如此可为箴。
<br>
<br>
<br>
<br>&nbsp;&nbsp; 卷374_23 【冬日】孟郊 
<br>
<br>老人行人事，百一不及周。冻马四蹄吃，陟卓难自收。 
<br>短景仄飞过，午光不上头。少壮日与辉，衰老日与愁。 
<br>日愁疑在日，岁箭迸如雠。万事有何味，一生虚自囚。 
<br>不知文字利，到死空遨游。
<br>
<br>
<br>
<br>&nbsp;&nbsp; 卷374_24 【饥雪吟】孟郊 
<br>
<br>饥乌夜相啄，疮声互悲鸣。冰肠一直刀，天杀无曲情。 
<br>大雪压梧桐，折柴堕峥嵘。安知鸾凤巢，不与枭鸢倾。 
<br>下有幸灾儿，拾遗多新争。但求彼失所，但夸此经营。 
<br>君子亦拾遗，拾遗非拾名。将补鸾凤巢，免与枭鸢并。 
<br>因为饥雪吟，至晓竟不平。
<br>
<br>
<br>
<br>&nbsp;&nbsp; 卷374_25 【偷诗】孟郊 
<br>
<br>饿犬齰枯骨，自吃馋饥涎。今文与古文，各各称可怜。 
<br>亦如婴儿食，饧桃口旋旋。唯有一点味，岂见逃景延。 
<br>绳床独坐翁，默览有所传。终当罢文字，别著逍遥篇。 
<br>从来文字净，君子不以贤。
<br>
<br>
<br>
<br>&nbsp;&nbsp; 卷374_26 【晚雪吟】孟郊 
<br>
<br>贫富喜雪晴，出门意皆饶。镜海见纤悉，冰天步飘飖。 
<br>一一仙子行，家家尘声销。小儿击玉指，大耋歌圣朝。 
<br>睿气流不尽，瑞仙何夐寥。始知望幸色，终疑异礼招。 
<br>市井亦清洁，闾阎耸岧峣。苍生愿东顾，翠华仍西遥。 
<br>天念岂薄厚，宸衷多忧焦。忧焦致太平，以兹时比尧。 
<br>古耳有未通，新词有潜韶。甘为酒伶摈，坐耻歌女娇。 
<br>选音不易言，裁正逢今朝。今朝前古文，律异同一调。 
<br>愿于尧琯中，奏尽郁抑谣。
<br>
<br>
<br>
<br>&nbsp;&nbsp; 卷374_27 【自惜】孟郊 
<br>
<br>倾尽眼中力，抄诗过与人。自悲风雅老，恐被巴竹嗔。 
<br>零落雪文字，分明镜精神。坐甘冰抱晚，永谢酒怀春。 
<br>徒有言言旧，惭无默默新。始惊儒教误，渐与佛乘亲。
<br>
<br>
<br>
<br>&nbsp;&nbsp; 卷374_28 【老恨】孟郊 
<br>
<br>无子抄文字，老吟多飘零。有时吐向床，枕席不解听。 
<br>斗蚁甚微细，病闻亦清泠。小大不自识，自然天性灵。
<br>
<br>
<br>
<br>&nbsp;&nbsp; 卷374_29 【湖州取解述情】孟郊 
<br>
<br>霅水徒清深，照影不照心。白鹤未轻举，众鸟争浮沉。 
<br>因兹挂帆去，遂作归山吟。
<br>
<br>
<br>
<br>&nbsp;&nbsp; 卷374_30 【落第】孟郊 
<br>
<br>晓月难为光，愁人难为肠。谁言春物荣，独见叶上霜。 
<br>雕鹗失势病，鹪鹩假翼翔。弃置复弃置，情如刀剑伤。
<br>
<br>
<br>
<br>&nbsp;&nbsp; 卷374_31 【咏怀（一作咏情，一作感寓）】孟郊 
<br>
<br>浊水心易倾，明波兴初发。思逢海底人，乞取蚌中月。 
<br>此兴若未谐，此心终不歇。
<br>
<br>
<br>
<br>&nbsp;&nbsp; 卷374_32 【病起言怀】孟郊 
<br>
<br>强行寻溪水，洗却残病姿。花景晼晚尽，麦风清泠吹。 
<br>交道贱来见，世情贫去知。高闲思楚逸，澹泊厌齐儿。 
<br>终伴碧山侣，结言青桂枝。
<br>
<br>
<br>
<br>&nbsp;&nbsp; 卷374_33 【秋夕贫居述怀】孟郊 
<br>
<br>卧冷无远梦，听秋酸别情。高枝低枝风，千叶万叶声。 
<br>浅井不供饮，瘦田长废耕。今交非古交，贫语闻皆轻。
<br>
<br>
<br>
<br>&nbsp;&nbsp; 卷374_34 【夜感自遣（一作失志夜坐思归楚江，又作苦学吟）】孟郊 
<br>
<br>夜学晓未休，苦吟神鬼愁。如何不自闲，心与身为雠。 
<br>死辱片时痛，生辱长年羞。清桂无直枝，碧江思旧游。
<br>
<br>
<br>
<br>&nbsp;&nbsp; 卷374_35 【再下第】孟郊 
<br>
<br>一夕九起嗟，梦短不到家。两度长安陌，空将泪见花。
<br>
<br>
<br>
<br>&nbsp;&nbsp; 卷374_36 【下第东归留别长安知己】孟郊 
<br>
<br>共照日月影，独为愁思人。岂知鶗鴂鸣，瑶草不得春。 
<br>一片两片云，千里万里身。云归嵩之阳，身寄江之滨。 
<br>弃置复何道，楚情吟白蘋。
<br>
<br>
<br>
<br>&nbsp;&nbsp; 卷374_37 【失意归吴因寄东台刘复侍御】孟郊 
<br>
<br>自念西上身，忽随东归风。长安日下影，又落江湖中。 
<br>离娄岂不明，子野岂不聪。至宝非眼别，至音非耳通。 
<br>因缄俗外词，仰寄高天鸿。
<br>
<br>
<br>
<br>&nbsp;&nbsp; 卷374_38 【下第东南行】孟郊 
<br>
<br>越风东南清，楚日潇湘明。试逐伯鸾去，还作灵均行。 
<br>江蓠伴我泣，海月投人惊。失意容貌改，畏途性命轻。 
<br>时闻丧侣猿，一叫千愁并。
<br>
<br>
<br>
<br>&nbsp;&nbsp; 卷374_39 【叹命】孟郊 
<br>
<br>三十年来命，唯藏一卦中。题诗还问易，问易蒙复蒙。 
<br>本望文字达，今因文字穷。影孤别离月，衣破道路风。 
<br>归去不自息，耕耘成楚农。
<br>
<br>
<br>
<br>&nbsp;&nbsp; 卷374_40 【远游】孟郊 
<br>
<br>慈乌不远飞，孝子念先归。而我独何事，四时心有违。 
<br>江海恋空积，波涛信来稀。长为路傍食，著尽家中衣。 
<br>别剑不割物，离人难作威。远行少僮仆，驱使无是非。 
<br>为性玩好尽，积愁心绪微。始知时节驶，夏日非长辉。
<br>
<br>
<br>
<br>&nbsp;&nbsp; 卷374_41 【商州客舍】孟郊 
<br>
<br>商山风雪壮，游子衣裳单。四望失道路，百忧攒肺肝。 
<br>日短觉易老，夜长知至寒。泪流潇湘弦，调苦屈宋弹。 
<br>识声今所易，识意古所难。声意今讵辨，高明鉴其端。
<br>
<br>
<br>
<br>&nbsp;&nbsp; 卷374_42 【长安旅情】孟郊 
<br>
<br>尽说青云路，有足皆可至。我马亦四蹄，出门似无地。 
<br>玉京十二楼，峨峨倚青翠。下有千朱门，何门荐孤士。
<br>
<br>
<br>
<br>&nbsp;&nbsp; 卷374_43 【长安羁旅】孟郊 
<br>
<br>听乐别离中，声声入幽肠。晓泪滴楚瑟，夜魄绕吴乡。 
<br>几回羁旅情，梦觉残烛光。
<br>
<br>
<br>
<br>&nbsp;&nbsp; 卷374_44 【渭上思归】孟郊 
<br>
<br>独访千里信，回临千里河。家在吴楚乡，泪寄东南波。
<br>
<br>
<br>
<br>&nbsp;&nbsp; 卷374_45 【登科后】孟郊 
<br>
<br>昔日龌龊不足夸，今朝放荡思无涯。
<br>春风得意马蹄疾，一日看尽长安花。
<br>
<br>
<br>
<br>&nbsp;&nbsp; 卷374_46 【初于洛中选】孟郊 
<br>
<br>尘土日易没，驱驰力无馀。青云不我与，白首方选书。 
<br>宦途事非远，拙者取自疏。终然恋皇邑，誓以结吾庐。 
<br>帝城富高门，京路绕胜居。碧水走龙蛇，蜿蜒绕庭除。 
<br>寻常异方客，过此亦踟蹰。
<br>
<br>
<br>
<br>&nbsp;&nbsp; 卷374_47 【乙酉岁舍弟扶侍归兴义庄居后独止舍待替人】孟郊 
<br>
<br>谁言旧居止，主人忽成客。僮仆强与言，相惧终脉脉。 
<br>出亦何所求，入亦何所索。饮食迷精粗，衣裳失宽窄。 
<br>回风卷闲簟，新月生空壁。士有百役身，官无一姓宅。 
<br>丈夫耻自饰，衰须从飒白。兰交早已谢，榆景徒相迫。 
<br>惟予心中镜，不语光历历。
<br>
<br>
<br>
<br>&nbsp;&nbsp; 卷374_48 【西斋养病夜怀多感因呈上从叔子云】孟郊 
<br>
<br>远客夜衣薄，厌眠待鸡鸣。一床空月色，四壁秋蛩声。 
<br>守淡遗众俗，养疴念馀生。方全君子拙，耻学小人明。 
<br>蚊蚋亦有时，羽毛各有成。如何骐骥迹，踡跼未能行。 
<br>西北有平路，运来无相轻。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷375_1 【秋怀】孟郊 
<br>
<br>孤骨夜难卧，吟虫相唧唧。老泣无涕洟，秋露为滴沥。 
<br>去壮暂如翦，来衰纷似织。触绪无新心，丛悲有馀忆。 
<br>讵忍逐南帆，江山践往昔。
<br>
<br>秋月颜色冰，老客志气单。冷露滴梦破，峭风梳骨寒。 
<br>席上印病文，肠中转愁盘。疑怀无所凭，虚听多无端。 
<br>梧桐枯峥嵘，声响如哀弹。
<br>
<br>一尺月透户，仡栗如剑飞。老骨坐亦惊，病力所尚微。 
<br>虫苦贪剪色，鸟危巢焚辉。孀娥理故丝，孤哭抽余思。 
<br>浮年不可追，衰步多夕归。
<br>
<br>秋至老更贫，破屋无门扉。一片月落床，四壁风入衣。 
<br>疏梦不复远，弱心良易归。商葩将去绿，缭绕争馀辉。 
<br>野步踏事少，病谋向物违。幽幽草根虫，生意与我微。
<br>
<br>竹风相戛语，幽闺暗中闻。鬼神满衰听，恍惚难自分。 
<br>商叶堕干雨，秋衣卧单云。病骨可剸物，酸呻亦成文。 
<br>瘦攒如此枯，壮落随西曛。褭褭一线命，徒言系絪缊。
<br>
<br>老骨惧秋月，秋月刀剑棱。纤辉不可干，冷魂坐自凝。 
<br>羁雌巢空镜，仙飙荡浮冰。惊步恐自翻，病大不敢凌。 
<br>单床寤皎皎，瘦卧心兢兢。洗河不见水，透浊为清澄。 
<br>诗壮昔空说，诗衰今何凭。
<br>
<br>老病多异虑，朝夕非一心。商虫哭衰运，繁响不可寻。 
<br>秋草瘦如发，贞芳缀疏金。晚鲜讵几时，驰景还易阴。 
<br>弱习徒自耻，莫知欲何任。露才一见谗，潜智早已深。 
<br>防深不防露，此意古所箴。
<br>
<br>岁暮景气干，秋风兵甲声。织织劳无衣，喓喓徒自鸣。 
<br>商声耸中夜，蹇支废前行。青发如秋园，一剪不复生。 
<br>少年如饿花，瞥见不复明。君子山岳定，小人丝毫争。 
<br>多争多无寿，天道戒其盈。
<br>
<br>冷露多瘁索，枯风晓吹嘘。秋深月清苦，虫老声粗疏。 
<br>赪珠枝累累，芳金蔓舒舒。草木亦趣时，寒荣似春馀。 
<br>悲彼零落生，与我心何如。
<br>
<br>老人朝夕异，生死每日中。坐随一啜安，卧与万景空。 
<br>视短不到门，听涩讵逐风。还如刻削形，免有纤悉聪。 
<br>浪浪谢初始，皎皎幸归终。孤隔文章友，亲密蒿莱翁。 
<br>岁绿闵以黄，秋节迸又穷。四时既相迫，万虑自然丛。 
<br>南逸浩淼际，北贫硗确中。曩怀沉遥江，衰思结秋嵩。 
<br>锄食难满腹，叶衣多丑躬。尘缕不自整，古吟将谁通。 
<br>幽竹啸鬼神，楚铁生虬龙。志士多异感，运郁由邪衷。 
<br>常思书破衣，至死教初童。习乐莫习声，习声多顽聋。 
<br>明明胸中言，愿写为高崇。
<br>
<br>幽苦日日甚，老力步步微。常恐暂下床，至门不复归。 
<br>饥者重一食，寒者重一衣。泛广岂无涘，恣行亦有随。 
<br>语中失次第，身外生疮痍。桂蠹既潜朽，桂花损贞姿。 
<br>詈言一失香，千古闻臭词。将死始前悔，前悔不可追。 
<br>哀哉轻薄行，终日与驷驰。
<br>
<br>流运闪欲尽，枯折皆相号。棘枝风哭酸，桐叶霜颜高。 
<br>老虫干铁鸣，惊兽孤玉咆。商气洗声瘦，晚阴驱景劳。 
<br>集耳不可遏，噎神不可逃。蹇行散馀郁，幽坐谁与曹。 
<br>抽壮无一线，剪怀盈千刀。清诗既名脁，金菊亦姓陶。 
<br>收拾昔所弃，咨嗟今比毛。幽幽岁晏言，零落不可操。
<br>
<br>霜气入病骨，老人身生冰。衰毛暗相刺，冷痛不可胜。 
<br>鷕鷕伸至明，强强揽所凭。瘦坐形欲折，腹饥心将崩。 
<br>劝药左右愚，言语如见憎。耸耳噎神开，始知功用能。 
<br>日中视馀疮，暗隙闻绳蝇。彼嗅一何酷，此味半点凝。 
<br>潜毒尔无厌，馀生我堪矜。冻飞幸不远，冬令反心惩。 
<br>出没各有时，寒热苦相凌。仰谢调运翁，请命愿有征。
<br>
<br>黄河倒上天，众水有却来。人心不及水，一直去不回。 
<br>一直亦有巧，不肯至蓬莱。一直不知疲，唯闻至省台。 
<br>忍古不失古，失古志易摧。失古剑亦折，失古琴亦哀。 
<br>夫子失古泪，当时落漼漼。诗老失古心，至今寒皑皑。 
<br>古骨无浊肉，古衣如藓苔。劝君勉忍古，忍古销尘埃。
<br>
<br>詈言不见血，杀人何纷纷。声如穷家犬，吠窦何誾誾。 
<br>詈痛幽鬼哭，詈侵黄金贫。言词岂用多，憔悴在一闻。 
<br>古詈舌不死，至今书云云。今人咏古书，善恶宜自分。 
<br>秦火不爇舌，秦火空爇文。所以詈更生，至今横絪缊。
<br>
<br>
<br>&nbsp;&nbsp; 卷375_2 【靖安寄居】孟郊 
<br>
<br>寄静不寄华，爱兹嵽嵲居。渴饮浊清泉，饥食无名蔬。 
<br>败菜不敢火，补衣亦写书。古云俭成德，今乃实起予。 
<br>戆叟戆不足，贤人贤有馀。役生皆促促，心竟谁舒舒。 
<br>万马踏风衢，众尘随奔车。高宾尽不见，大道夜方虚。 
<br>卧有洞庭梦，坐无长安储。英髦空骇耳，烟火独微如。 
<br>厚念恐伤性，薄田忆亲锄。承世不出力，冬竹肯抽菹。 
<br>外物莫相诱，约心誓从初。碧芳既似水，日日咏归欤。
<br>
<br>
<br>
<br>&nbsp;&nbsp; 卷375_3 【雪】孟郊 
<br>
<br>忽然太行雪，昨夜飞入来。崚嶒堕庭中，严白何皑皑。 
<br>奴婢晓开户，四肢冻徘徊。咽言词不成，告诉情状摧。 
<br>官给未入门，家人尽以灰。意劝莫笑雪，笑雪贫为灾。 
<br>将暖此残疾，典卖争致杯。教令再举手，夸曜馀生才。 
<br>强起吐巧词，委曲多新裁。为尔作非夫，忍耻轰暍雷。 
<br>书之与君子，庶免生嫌猜。
<br>
<br>
<br>
<br>&nbsp;&nbsp; 卷375_4 【春愁】孟郊 
<br>
<br>春物与愁客，遇时各有违。故花辞新枝，新泪落故衣。 
<br>日暮两寂寞，飘然亦同归。
<br>
<br>
<br>
<br>&nbsp;&nbsp; 卷375_5 【懊恼】孟郊 
<br>
<br>恶诗皆得官，好诗空抱山。抱山冷殑殑，终日悲颜颜。 
<br>好诗更相嫉，剑戟生牙关。前贤死已久，犹在咀嚼间。 
<br>以我残杪身，清峭养高闲。求闲未得闲，众诮瞋bF々。
<br>
<br>
<br>
<br>&nbsp;&nbsp; 卷375_6 【游城南韩氏庄】孟郊 
<br>
<br>初疑潇湘水，锁在朱门中。时见水底月，动摇池上风。 
<br>清气润竹林，白光连虚空。浪簇霄汉羽，岸芳金碧丛。 
<br>何言数亩间，环泛路不穷。愿逐神仙侣，飘然汗漫通。
<br>
<br>
<br>
<br>&nbsp;&nbsp; 卷375_7 【与二三友秋宵会话清上人院】孟郊 
<br>
<br>何处山不幽，此中情又别。一僧敲一磬，七子吟秋月。 
<br>激石泉韵清，寄枝风啸咽。泠然诸境静，顿觉浮累灭。 
<br>扣寂兼探真，通宵讵能辍。
<br>
<br>好鸟无杂栖，华堂有嘉携。琴樽互倾奏，歌赋相和谐。 
<br>但嘉鱼水合，莫令云雨乖。一为鹍鸡弹，再鼓壮士怀。 
<br>初景待谁晓，新春逐君来。愿言良友会，高驾不知回。
<br>
<br>
<br>
<br>&nbsp;&nbsp; 卷375_8 【招文士饮】孟郊 
<br>
<br>曹刘不免死，谁敢负年华。文士莫辞酒，诗人命属花。 
<br>退之如放逐，李白自矜夸。万古忽将似，一朝同叹嗟。 
<br>何言天道正，独使地形斜。南士愁多病，北人悲去家。 
<br>梅芳已流管，柳色未藏鸦。相劝罢吟雪，相从愁饮霞。 
<br>醒时不可过，愁海浩无涯。
<br>
<br>
<br>
<br>&nbsp;&nbsp; 卷375_9 【陪侍御叔游城南山墅】孟郊 
<br>
<br>夜坐拥肿亭，昼登崔巍岑。日窥万峰首，月见双泉心。 
<br>松气清耳目，竹氛碧衣襟。伫想琅玕字，数听枯槁吟。
<br>
<br>
<br>
<br>&nbsp;&nbsp; 卷375_10 【登华岩寺楼望终南山赠林校书兄弟】孟郊 
<br>
<br>地脊亚为崖，耸出冥冥中。楼根插迥云，殿翼翔危空。 
<br>前山胎元气，灵异生不穷。势吞万象高，秀夺五岳雄。 
<br>一望俗虑醒，再登仙愿崇。青莲三居士，昼景真赏同。
<br>
<br>
<br>
<br>&nbsp;&nbsp; 卷375_11 【游终南山】孟郊 
<br>
<br>南山塞天地，日月石上生。高峰夜留景，深谷昼未明。 
<br>山中人自正，路险心亦平。长风驱松柏，声拂万壑清。 
<br>到此悔读书，朝朝近浮名。
<br>
<br>
<br>
<br>&nbsp;&nbsp; 卷375_12 【游终南龙池寺】孟郊 
<br>
<br>飞鸟不到处，僧房终南巅。龙在水长碧，雨开山更鲜。 
<br>步出白日上，坐依清溪边。地寒松桂短，石险道路偏。 
<br>晚磬送归客，数声落遥天。
<br>
<br>
<br>
<br>&nbsp;&nbsp; 卷375_13 【南阳公请东樱桃亭子春宴】孟郊 
<br>
<br>万木皆未秀，一林先含春。此地独何力，我公布深仁。 
<br>霜叶日舒卷，风枝远埃尘。初英濯紫霞，飞雨流清津。 
<br>赏异出嚣杂，折芳积欢忻。文心兹焉重，俗尚安能珍。 
<br>碧玉妆粉比，飞琼秾艳均。鸳鸯七十二，花态并相新。 
<br>常恐遗秀志，迨兹广宴陈。芳菲争胜引，歌咏竟良辰。 
<br>方知戏马会，永谢登龙宾。
<br>
<br>
<br>
<br>&nbsp;&nbsp; 卷375_14 【游华山云台观】孟郊 
<br>
<br>华岳独灵异，草木恒新鲜。山尽五色石，水无一色泉。 
<br>仙酒不醉人，仙芝皆延年。夜闻明星馆，时韵女萝弦。 
<br>敬兹不能寐，焚柏吟道篇。
<br>
<br>
<br>
<br>&nbsp;&nbsp; 卷375_15 【喜与长文上人宿李秀才小山池亭】孟郊 
<br>
<br>灯尽语不尽，主人庭砌幽。柳枝星影曙，兰叶露华浮。 
<br>块岭笑群岫，片池轻众流。更闻清净子，逸唱颇难俦。
<br>
<br>
<br>
<br>&nbsp;&nbsp; 卷375_16 【邀花伴（自注，时在朔方）】孟郊 
<br>
<br>边地春不足，十里见一花。及时须遨游，日暮饶风沙。
<br>
<br>
<br>
<br>&nbsp;&nbsp; 卷375_17 【石淙（一作五淙十首）】孟郊 
<br>
<br>岩谷不自胜，水木幽奇多。朔风入空曲，泾流无大波。 
<br>迢递径难尽，参差势相罗。雪霜有时洗，尘土无由和。 
<br>洁冷诚未厌，晚步将如何。
<br>
<br>出曲水未断，入山深更重。泠泠若仙语，皎皎多异容。 
<br>万响不相杂，四时皆有浓。日月互分照，云霞各生峰。 
<br>久迷向方理，逮兹耸前踪。
<br>
<br>荒策每恣远，戆步难自回。已抱苔藓疾，尚凌潺湲隈。 
<br>驿骥苦衔勒，笼禽恨摧颓。实力苟未足，浮夸信悠哉。 
<br>顾惟非时用，静言还自咍。
<br>
<br>朔水刀剑利，秋石琼瑶鲜。鱼龙气不腥，潭洞状更妍。 
<br>磴雪入呀谷，掬星洒遥天。声忙不及韵，势疾多断涟。 
<br>输去虽有恨，躁气一何颠。蜿蜒相缠掣，荦确亦回旋。 
<br>黑草濯铁发，白苔浮冰钱。具生此云遥，非德不可甄。 
<br>何况被犀士，制之空以权。始知静刚猛，文教从来先。
<br>
<br>空谷耸视听，幽湍泽心灵。疾流脱鳞甲，叠岸冲风霆。 
<br>丹巘堕环景，霁波灼虚形。淙淙豗厚轴，棱棱攒高冥。 
<br>弱栈跨旋碧，危梯倚凝青。飘飘鹤骨仙，飞动鳌背庭。 
<br>常闻夸大言，下顾皆细萍。
<br>
<br>百尺明镜流，千曲寒星飞。为君洗故物，有色如新衣。 
<br>不饮泥土污，但饮雪霜饥。石棱玉纤纤，草色琼霏霏。 
<br>谷磑有馀力，溪舂亦多机。从来一智萌，能使众利归。 
<br>因之山水中，喧然论是非。
<br>
<br>入深得奇趣，升险为良跻。搜胜有闻见，逃俗无踪蹊。 
<br>穴流恣回转，窍景忘东西。戆兽鲜猜惧，罗人巧罝罤。 
<br>幽驰异处所，忍虑多端倪。虚获我何饱，实归彼非迷。 
<br>斯文浪云洁，此旨谁得齐。
<br>
<br>屑珠泻潺湲，裂玉何威瑰。若调千瑟弦，未果一曲谐。 
<br>古骇毛发栗，险惊视听乖。二老皆劲骨，风趋缘欹崖。 
<br>地远有馀美，我游采弃怀。乘时幸勤鉴，前恨多幽霾。 
<br>弱力谢刚健，蹇策贵安排。始知随事静，何必当夕斋。
<br>
<br>昔浮南渡飙，今攀朔山景。物色多瘦削，吟笑还孤永。 
<br>日月冻有棱，雪霜空无影。玉喷不生冰，瑶涡旋成井。 
<br>潜角时耸光，隐鳞乍漂冏。再吟获新胜，返步失前省。 
<br>惬怀虽已多，惕虑未能整。颓阳落何处，升魄衔疏岭。
<br>
<br>圣朝搜岩谷，此地多遗玩。怠惰成远游，顽疏恣灵观。 
<br>劲飙刷幽视，怒水慑馀懦。曾是结芳诚，远兹勉流倦。 
<br>冰条耸危虑，霜翠莹遐眄。物诱信多端，荒寻谅难遍。 
<br>去矣朔之隅，翛然楚之甸。
<br>
<br>
<br>
<br>&nbsp;&nbsp; 卷375_18 【游韦七洞庭别业】孟郊 
<br>
<br>洞庭如潇湘，叠翠荡浮碧。松桂无赤日，风物饶清激。 
<br>逍遥展幽韵，参差逗良觌。道胜不知疲，冥搜自无斁。 
<br>旷然青霞抱，永矣白云适。崆峒非凡乡，蓬瀛在仙籍。 
<br>无言从远尚，还思君子识。波涛漱古岸，铿锵辨奇石。 
<br>灵响非外求，殊音自中积。人皆走烦浊，君能致虚寂。 
<br>何以祛扰扰，叩调清淅淅。既惧豪华损，誓从诗书益。 
<br>一举独往姿，再摇飞遁迹。山深有变异，意惬无惊惕。 
<br>采翠夺日月，照耀迷昼夕。松斋何用扫，萝院自然涤。 
<br>业峻谢烦芜，文高追古昔。暂遥朱门恋，终立青史绩。 
<br>物表易淹留，人间重离析。难随洞庭酌，且醉横塘席。
<br>
<br>
<br>
<br>&nbsp;&nbsp; 卷375_19 【越中山水】孟郊 
<br>
<br>日觉耳目胜，我来山水州。蓬瀛若仿佛，田野如泛浮。 
<br>碧嶂几千绕，清泉万馀流。莫穷合沓步，孰尽派别游。 
<br>越水净难污，越天阴易收。气鲜无隐物，目视远更周。 
<br>举俗媚葱蒨，连冬撷芳柔。菱湖有馀翠，茗圃无荒畴。 
<br>赏异忽已远，探奇诚淹留。永言终南色，去矣销人忧。
<br>
<br>
<br>
<br>&nbsp;&nbsp; 卷375_20 【春集越州皇甫秀才山亭】孟郊 
<br>
<br>嘉宾在何处，置亭春山巅。顾余寂寞者，谬厕芳菲筵。 
<br>视听日澄澈，声光坐连绵。晴湖泻峰嶂，翠浪多萍藓。 
<br>何以逞高志，为君吟秋天。
<br>
<br>
<br>
<br>&nbsp;&nbsp; 卷375_21 【和皇甫判官游琅琊溪】孟郊 
<br>
<br>山中琉璃境，物外琅琊溪。房廊逐岩壑，道路随高低。 
<br>碧濑漱白石，翠烟含青蜺。客来暂游践，意欲忘簪珪。 
<br>树杪灯火夕，云端钟梵齐。时同虽可仰，迹异难相携。 
<br>唯当清宵梦，仿佛愿攀跻。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷376_1 【汝州南潭陪陆中丞公宴】孟郊 
<br>
<br>一雨百泉涨，南潭夜来深。分明碧沙底，写出青天心。 
<br>远客洞庭至，因兹涤烦襟。既登飞云舫，愿奏清风琴。 
<br>高岸立旗戟，潜蛟失浮沉。威棱护斯浸，魍魉逃所侵。 
<br>山态变初霁，水声流新音。耳目极眺听，潺湲与嶔岑。 
<br>谁言柳太守，空有白蘋吟。
<br>
<br>
<br>&nbsp;&nbsp; 卷376_2 【汝州陆中丞席喜张从事至同赋十韵】孟郊 
<br>
<br>汝水无浊波，汝山饶奇石。大贤为此郡，佳士来如积。 
<br>有客乘白驹，奉义惬所适。清风荡华馆，雅瑟泛瑶席。 
<br>芳醑静无喧，金尊光有涤。纵情孰虑损，听论自招益。 
<br>愿折若木枝，却彼曜灵夕。贵贱一相接，忧悰忽转易。 
<br>会合勿言轻，别离古来惜。请君驻征车，良遇难再觌。
<br>
<br>
<br>
<br>&nbsp;&nbsp; 卷376_3 【夜集汝州郡斋听陆僧辩弹琴】孟郊 
<br>
<br>康乐宠词客，清宵意无穷。征文北山外，借月南楼中。 
<br>千里愁并尽，一樽欢暂同。胡为戛楚琴，淅沥起寒风。
<br>
<br>
<br>
<br>&nbsp;&nbsp; 卷376_4 【同年春燕】孟郊 
<br>
<br>少年三十士，嘉会良在兹。高歌摇春风，醉舞摧花枝。 
<br>意荡晼晚景，喜凝芳菲时。马迹攒騕褭，乐声韵参差。 
<br>视听改旧趣，物象含新姿。红雨花上滴，绿烟柳际垂。 
<br>淹中讲精义，南皮献清词。前贤与今人，千载为一期。 
<br>明鉴有皎洁，澄玉无磷缁。永与沙泥别，各整云汉仪。 
<br>盛气自中积，英名日四驰。塞鸿绝俦匹，海月难等夷。 
<br>郁抑忽已尽，亲朋乐无涯。幽蘅发空曲，芳杜绵所思。 
<br>浮迹自聚散，壮心谁别离。愿保金石志，无令有夺移。
<br>
<br>
<br>
<br>&nbsp;&nbsp; 卷376_5 【罗氏花下奉招陈侍御】孟郊 
<br>
<br>眼在枝上春，落地成埃尘。不是风流者，谁为攀折人。 
<br>宁辞波浪阔，莫道往来频。拾紫岂宜晚，掇芳须及晨。 
<br>劳收贾生泪，强起屈平身。花下本无俗，酒中别有神。 
<br>游蜂不饮故，戏蝶亦争新。万物尽如此，过时非所珍。
<br>
<br>
<br>
<br>&nbsp;&nbsp; 卷376_6 【游石龙涡（四壁千仞，散泉如雨）】孟郊 
<br>
<br>石龙不见形，石雨如散星。山下晴皎皎，山中阴泠泠。 
<br>水飞林木杪，珠缀莓苔屏。畜异物皆别，当晨景欲暝。 
<br>泉芳春气碧，松月寒色青。险力此独壮，猛兽亦不停。 
<br>日暮且回去，浮心恨未宁。
<br>
<br>
<br>
<br>&nbsp;&nbsp; 卷376_7 【浮石亭】孟郊 
<br>
<br>曾是风雨力，崔巍漂来时。落星夜皎洁，近榜朝逶迤。 
<br>翠潋递明灭，清潈泻欹危。况逢蓬岛仙，会合良在兹。
<br>
<br>
<br>
<br>&nbsp;&nbsp; 卷376_8 【看花】孟郊 
<br>
<br>家家有芍药，不妨至温柔。温柔一同女，红笑笑不休。 
<br>月娥双双下，楚艳枝枝浮。洞里逢仙人，绰约青宵游。
<br>
<br>芍药谁为婿，人人不敢来。唯应待诗老，日日殷勤开。 
<br>玉立无气力，春凝且裴徊。将何谢青春，痛饮一百杯。
<br>
<br>芍药吹欲尽，无奈晓风何。馀花欲谁待，唯待谏郎过。 
<br>谏郎不事俗，黄金买高歌。高歌夜更清，花意晚更多。
<br>
<br>饮之不见底，醉倒深红波。红波荡谏心，谏心终无它。 
<br>独游终难醉，挈榼徒经过。问花不解语，劝得酒无多。
<br>
<br>三年此村落，春色入心悲。料得一孀妇，经时独泪垂。
<br>
<br>
<br>
<br>&nbsp;&nbsp; 卷376_9 【济源春】孟郊 
<br>
<br>太行横偃脊，百里芳崔巍。济滨花异颜，枋口云如裁。 
<br>新画彩色湿，上界光影来。深红缕草木，浅碧珩溯洄。 
<br>千家门前饮，一道传禊杯。玉鳞吞金钩，仙璇琉璃开。 
<br>朴童茂言语，善俗无惊猜。狂吹寝恒宴，晓清梦先回。 
<br>治生鲜惰夫，积学多深材。再游讵癫戆，一洗惊尘埃。
<br>
<br>
<br>
<br>&nbsp;&nbsp; 卷376_10 【济源寒食】孟郊 
<br>
<br>风巢袅袅春鸦鸦，无子老人仰面嗟。
<br>柳弓苇箭觑不见，高红远绿劳相遮。
<br>
<br>女婵童子黄短短，耳中闻人惜春晚。
<br>逃蜂匿蝶踏地来，抛却斋糜一瓷碗。
<br>
<br>一日踏春一百回，朝朝没脚走芳埃。
<br>饥童饿马扫花喂，向晚饮溪三两杯。
<br>
<br>莓苔井上空相忆，辘轳索断无消息。
<br>酒人皆倚春发绿，病叟独藏秋发白。
<br>
<br>长安落花飞上天，南风引至三殿前。
<br>可怜春物亦朝谒，唯我孤吟渭水边。
<br>
<br>枋口花间掣手归，嵩阳为我留红晖。
<br>可怜踯躅千万尺，柱地柱天疑欲飞。
<br>
<br>蜜蜂为主各磨牙，咬尽村中万木花。
<br>君家瓮瓮今应满，五色冬笼甚可夸。
<br>
<br>
<br>
<br>&nbsp;&nbsp; 卷376_11 【游枋口】孟郊 
<br>
<br>一步复一步，出行千里幽。为取山水意，故作寂寞游。 
<br>太行青巅高，枋口碧照浮。明明无底镜，泛泛忘机鸥。 
<br>老逸不自限，病狂不可周。恣闲饶淡薄，怠玩多淹留。 
<br>芳物竞晼晚，绿梢挂新柔。和友莺相绕，言语亦以稠。 
<br>始知万类然，静躁难相求。
<br>
<br>耸我残病骨，健如一仙人。镜中照千里，镜浪洞百神。 
<br>此神日月华，不作寻常春。三十夜皆明，四时昼恒新。 
<br>鸟声尽依依，兽心亦忻忻。澄幽出所怪，闪异坐微絪。 
<br>可来复可来，此地灵相亲。
<br>
<br>
<br>
<br>&nbsp;&nbsp; 卷376_12 【与王二十一员外涯游枋口柳溪】孟郊 
<br>
<br>万株古柳根，拏此磷磷溪。野榜多屈曲，仙浔无端倪。 
<br>春桃散红烟，寒竹含晚凄。晓听忽以异，芳树安能齐。 
<br>共疑落镜中，坐泛红景低。水意酒易醒，浪情事非迷。 
<br>小儒峭章句，大贤嘉提携。潜窦韵灵瑟，翠崖鸣玉珪。 
<br>主人稷卨翁，德茂芝朮畦。凿出幽隐端，气象皆升跻。 
<br>曾是清乐抱，逮兹几省溪。宴位席兰草，滥觞惊凫鹥。 
<br>灵味荐鲂瓣，金花屑橙齑。江调摆衰俗，洛风远尘泥。 
<br>徒言奏狂狷，讵敢忘筌蹄。
<br>
<br>
<br>
<br>&nbsp;&nbsp; 卷376_13 【与王二十一员外涯游昭成寺】孟郊 
<br>
<br>洛友寂寂约，省骑霏霏尘。游僧步晚磬，话茗含芳春。 
<br>瑶策冰入手，粉壁画莹神。赪廓芙蓉霁，碧殿琉璃匀。 
<br>玄讲岛岳尽，渊咏文字新。屡笑寒竹宴，况接青云宾。 
<br>顾惭馀眷下，衰瘵婴残身。
<br>
<br>
<br>
<br>&nbsp;&nbsp; 卷376_14 【嵩少】孟郊 
<br>
<br>沙弥舞袈裟，走向踯躅飞。闲步亦惺惺，芳援相依依。 
<br>噎塞春咽喉，蜂蝶事光辉。群嬉且已晚，孤引将何归。 
<br>流艳去不息，朝英亦疏微。
<br>
<br>
<br>
<br>&nbsp;&nbsp; 卷376_15 【旅次洛城东水亭】孟郊 
<br>
<br>水竹色相洗，碧花动轩楹。自然逍遥风，荡涤浮竞情。 
<br>霜落叶声燥，景寒人语清。我来招隐亭，衣上尘暂轻。
<br>
<br>
<br>
<br>&nbsp;&nbsp; 卷376_16 【洛桥晚望】孟郊 
<br>
<br>天津桥下冰初结，洛阳陌上人行绝。
<br>榆柳萧疏楼阁闲，月明直见嵩山雪。
<br>
<br>
<br>
<br>&nbsp;&nbsp; 卷376_17 【北郭贫居】孟郊 
<br>
<br>进乏广莫力，退为蒙笼居。三年失意归，四向相识疏。 
<br>地僻草木壮，荒条扶我庐。夜贫灯烛绝，明月照吾书。 
<br>欲识贞静操，秋蝉饮清虚。
<br>
<br>
<br>
<br>&nbsp;&nbsp; 卷376_18 【题陆鸿渐上饶新开山舍】孟郊 
<br>
<br>惊彼武陵状，移归此岩边。开亭拟贮云，凿石先得泉。 
<br>啸竹引清吹，吟花成新篇。乃知高洁情，摆落区中缘。
<br>
<br>
<br>
<br>&nbsp;&nbsp; 卷376_19 【题韦承总吴王故城下幽居（韦生，相门子孙）】孟郊 
<br>
<br>才饱身自贵，巷荒门岂贫。韦生堪继相，孟子愿依邻。 
<br>夜思琴语切，昼情茶味新。霜枝留过鹊，风竹扫蒙尘。 
<br>郢唱一声发，吴花千片春。对君何所得，归去觉情真。
<br>
<br>
<br>
<br>&nbsp;&nbsp; 卷376_20 【苏州昆山惠聚寺僧房】孟郊 
<br>
<br>昨日到上方，片云挂石床。锡杖莓苔青，袈裟松柏香。 
<br>晴磬无短韵，古灯含永光。有时乞鹤归，还访逍遥场。
<br>
<br>
<br>
<br>&nbsp;&nbsp; 卷376_21 【题从叔述灵岩山壁】孟郊 
<br>
<br>换却世上心，独起山中情。露衣凉且鲜，云策高复轻。 
<br>喜见夏日来，变为松景清。每将逍遥听，不厌飕飗声。 
<br>远念尘末宗，未疏俗间名。桂枝妄举手，萍路空劳生。 
<br>仰谢开净弦，相招时一鸣。
<br>
<br>
<br>
<br>&nbsp;&nbsp; 卷376_22 【题林校书花严寺书窗】孟郊 
<br>
<br>隐咏不夸俗，问禅徒净居。翻将白云字，寄向青莲书。 
<br>拟古投松坐，就明开纸疏。昭昭南山景，独与心相如。
<br>
<br>
<br>
<br>&nbsp;&nbsp; 卷376_23 【蓝溪元居士草堂】孟郊 
<br>
<br>市井不容义，义归山谷中。夫君宅松桂，招我栖蒙笼。 
<br>人朴情虑肃，境闲视听空。清溪宛转水，修竹徘徊风。 
<br>木倦采樵子，土劳稼穑翁。读书业虽异，敦本志亦同。 
<br>蓝岸青漠漠，蓝峰碧崇崇。日昏各命酒，寒蛩鸣蕙丛。
<br>
<br>
<br>
<br>&nbsp;&nbsp; 卷376_24 【新卜清罗幽居奉献陆大夫】孟郊 
<br>
<br>黔娄住何处，仁邑无馁寒。岂悟旧羁旅，变为新闲安。 
<br>二倾有馀食，三农行可观。笼禽得高巢，辙鲋还层澜。 
<br>翳翳桑柘墟，纷纷田里欢。兵戈忽消散，耦耕非艰难。 
<br>嘉木偶良酌，芳阴庇清弹。力农唯一事，趣世徒万端。 
<br>静觉本相厚，动为末所残。此外有馀暇，锄荒出幽兰。
<br>
<br>
<br>
<br>&nbsp;&nbsp; 卷376_25 【题韦少保静恭宅藏书洞】孟郊 
<br>
<br>高意合天制，自然状无穷。仙华凝四时，玉藓生数峰。 
<br>书秘漆文字，匣藏金蛟龙。闲为气候肃，开作云雨浓。 
<br>洞隐谅非久，岩梦诚必通。将缀文士集，贯就真珠丛。
<br>
<br>
<br>
<br>&nbsp;&nbsp; 卷376_26 【生生亭】孟郊 
<br>
<br>滩闹不妨语，跨溪仍置亭。置亭嵽嵲头，开窗纳遥青。 
<br>遥青新画出，三十六扇屏。褭褭立平地，棱棱浮高冥。 
<br>一日数开扉，仙闪目不停。徒夸远方岫，曷若中峰灵。 
<br>拔意千馀丈，浩言永堪铭。浩言无愧同，愧同忍丑醒。 
<br>致之未有力，力在君子听。
<br>
<br>
<br>
<br>&nbsp;&nbsp; 卷376_27 【寒溪】孟郊 
<br>
<br>霜洗水色尽，寒溪见纤鳞。幸临虚空镜，照此残悴身。 
<br>潜滑不自隐，露底莹更新。豁如君子怀，曾是危陷人。 
<br>始明浅俗心，夜结朝已津。净漱一掬碧，远消千虑尘。 
<br>始知泥步泉，莫与山源邻。
<br>
<br>洛阳岸边道，孟氏庄前溪。舟行素冰折，声作青瑶嘶。 
<br>绿水结绿玉，白波生白珪。明明宝镜中，物物天照齐。 
<br>仄步下危曲，攀枯闻孀啼。霜芬稍消歇，凝景微茫齐。 
<br>痴坐直视听，戆行失踪蹊。岸童劚棘劳，语言多悲凄。
<br>
<br>晓饮一杯酒，踏雪过清溪。波澜冻为刀，剸割凫与鹥。 
<br>宿羽皆翦弃，血声沉沙泥。独立欲何语，默念心酸嘶。 
<br>冻血莫作春，作春生不齐。冻血莫作花，作花发孀啼。 
<br>幽幽棘针村，冻死难耕犁。
<br>
<br>篙工磓玉星，一路随迸萤。朔冻哀彻底，獠馋咏潜鯹。 
<br>冰齿相磨啮，风音酸铎铃。清悲不可逃，洗出纤悉听。 
<br>碧潋卷已尽，彩缕飞飘零。下蹑滑不定，上栖折难停。 
<br>哮嘐呷喢冤，仰诉何时宁。
<br>
<br>一曲一直水，白龙何鳞鳞。冻飙杂碎号，齑音坑谷辛。 
<br>柧椾吃无力，飞走更相仁。猛弓一折弦，馀喘争来宾。 
<br>大严此之立，小杀不复陈。皎皎何皎皎，氤氲复氤氲。 
<br>瑞晴刷日月，高碧开星辰。独立两脚雪，孤吟千虑新。 
<br>天欃徒昭昭，箕舌虚龂龂。尧圣不听汝，孔微亦有臣。 
<br>谏书竟成章，古义终难陈。
<br>
<br>因冻死得食，杀风仍不休。以兵为仁义，仁义生刀头。 
<br>刀头仁义腥，君子不可求。波澜抽剑冰，相劈如仇雠。 
<br>尖雪入鱼心，鱼心明愀愀。怳如罔两说，似诉割切由。 
<br>谁使异方气，入此中土流。翦尽一月春，闭为百谷幽。 
<br>仰怀新霁光，下照疑忧愁。
<br>
<br>溪老哭甚寒，涕泗冰珊珊。飞死走死形，雪裂纷心肝。 
<br>剑刃冻不割，弓弦强难弹。常闻君子武，不食天杀残。 
<br>劚玉掩骼胔，吊琼哀阑干。
<br>
<br>溪风摆馀冻，溪景衔明春。玉消花滴滴，虬解光鳞鳞。 
<br>悬步下清曲，消期濯芳津。千里冰裂处，一勺暖亦仁。 
<br>凝精互相洗，漪涟竞将新。忽如剑疮尽，初起百战身。
<br>
<br>
<br>
<br>&nbsp;&nbsp; 卷376_28 【立德新居】孟郊 
<br>
<br>立德何亭亭，西南耸高隅。阳崖泄春意，井圃留冬芜。 
<br>胜引即纡道，幽行岂通衢。碧峰远相揖，清思谁言孤。 
<br>寺秩虽贵家，浊醪良可哺。
<br>
<br>耸城架霄汉，洁宅涵絪缊。开门洛北岸，时锁嵩阳云。 
<br>夜高星辰大，昼长天地分。厚韵属疏语，薄名谢嚣闻。 
<br>兹焉有殊隔，永矣难及群。
<br>
<br>宾秩已觉厚，私储常恐多。清贫聊自尔，素责将如何。 
<br>俭教先勉力，修襟无馀佗。良栖一枝木，灵巢片叶荷。 
<br>仰笑鹍鹏辈，委身拂天波。
<br>
<br>疏门不掩水，洛色寒更高。晓碧流视听，夕清濯衣袍。 
<br>为於仁义得，未觉登陟劳。远岸雪难莫，劲枝风易号。 
<br>霜禽各啸侣，吾亦爱吾曹。
<br>
<br>崎岖有悬步，委曲饶荒寻。远树足良木，疏巢无争禽。 
<br>素魄衔夕岸，绿水生晓浔。空旷伊洛视，仿佛潇湘心。 
<br>何必尚远异，忧劳满行襟。
<br>
<br>悬途多仄足，崎圃无修畦。芳兰与宿艾，手撷心不迷。 
<br>品子懒读书，辕驹难服犁。虚食日相投，夸肠讵能低。 
<br>耻从新学游，愿将古农齐。
<br>
<br>都城多耸秀，爱此高县居。伊雒绕街巷，鸳鸯飞阎闾。 
<br>翠景何的砾，霜飔飘空虚。突出万家表，独治二亩蔬。 
<br>一旬一手版，十日九手锄。
<br>
<br>手锄手自勖，激劝亦已饶。畏彼梨栗儿，空资玩弄骄。 
<br>夜景卧难尽，昼光坐易消。治旧得新义，耕荒生嘉苗。 
<br>锄治苟惬适，心形俱逍遥。
<br>
<br>玉蹄裂鸣水，金绶忽照门。拂拭贫士席，拜候丞相辕。 
<br>德疏未为高，礼至方觉尊。岂唯耀兹日，可以荣远孙。 
<br>如何一阳朝，独荷众瑞繁。
<br>
<br>东南富水木，寂寥蔽光辉。此地足文字，及时隘骖騑。 
<br>仄雪踏为平，涩行变如飞。令畦生气色，嘉绿新霏微。 
<br>天意资厚养，贤人肯相违。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
