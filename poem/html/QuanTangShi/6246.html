<HTML>
<HEAD>
<TITLE>全唐诗 卷828-831 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷828-831</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷828-831</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6246"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷828-831')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷828-831]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷828_1 【大蜀皇帝寿春节进尧铭舜颂二首·尧铭】贯休 
<br>
<br>金册昭昭，列圣孤标。仲尼有言，巍巍帝尧。承天眷命， 
<br>罔厥矜骄。四德炎炎，阶蓂不凋。永孚于休，垂衣飘飖。 
<br>吾皇则之，小心翼翼。秉阳亭毒，不遑暇食。土阶苔绿， 
<br>茅茨雪滴。君既天赋，相亦天锡。德輈金镜，以圣继圣。 
<br>汉高将将，太宗兵柄。吾皇则之，日新德盛。朽索六马， 
<br>罔坠厥命。熙熙蓼萧，块润风调。舞擎干羽，囿入刍荛。 
<br>既玉其叶，亦金其枝。叶叶枝枝，百工允釐。享国如尧， 
<br>不疑不疑。
<br>
<br>
<br>&nbsp;&nbsp; 卷828_2 【大蜀皇帝寿春节进尧铭舜颂二首·舜颂】贯休 
<br>
<br>高高历山，有黍有粟。皇皇大舜，合尧玄德。五典克从， 
<br>四门伊穆。大道将行，天下为公。临下有赫，选贤用能。 
<br>吾皇则之，无斁无逸。绥厥品汇，光光得一。千辐临顶， 
<br>十在随跸。大哉大同，为光为龙。吾皇则之，圣谋隆隆。 
<br>纳隍孜孜，考考切切。六宗是禋，五瑞斯列。排麟环凤， 
<br>披香立雪。四夷纳赆，九围有截。昔救世师，降生竺乾。 
<br>寿春亦然，万年万年。
<br>
<br>
<br>
<br>&nbsp;&nbsp; 卷828_3 【大蜀高祖潜龙日献陈情偈颂】贯休 
<br>
<br>有叟有叟，居岳之室。忽振金汤，下彼巉崒。闻蜀风景， 
<br>地宁得一。富人侯王，旦奭摩诘。龙角日角，紫气盘屈。 
<br>揭日月行，符汤禹出。天步孔艰，横流犯跸。穆穆蜀俗， 
<br>整整师律。髯发垂雪，忠贞贯日。四人苏活，万里丰谧。 
<br>无雨不膏，有露皆滴。有叟有叟，无实行实。一瓶一衲， 
<br>既朴且质。幸蒙顾盼，词暖恩郁。轩镜光中，愿如善吉。
<br>
<br>
<br>
<br>&nbsp;&nbsp; 卷828_4 【寄大愿和尚】贯休 
<br>
<br>道朗居太山，达磨住熊耳。手擎清凉月，灵光溢天地。 
<br>尽骑金师子，去世久已矣。吾师隐庐岳，外念全刳削。 
<br>掷孔圣之日月，相空王之橐籥。曾升麟德殿，谭无著， 
<br>赐衣三铢让不著。唯思红泉白石阁，因随裴楷离京索。 
<br>迩来便止于匡霍，瀑布千寻喷冷烟，旃檀一枝翘瘦鹤。 
<br>岘首故人清信在，千书万书取不诺。微人昔为门下人， 
<br>扣玄佩惠无边垠。自怜亦是师子子，未逾三载能嚬呻。 
<br>一从散席归宁后，溪寺更有谁相亲。青山古木入白浪， 
<br>赤松道士为东邻。焚香西望情何极，不及昙诜泪空滴。 
<br>桐江太守社中人，还送郄超米千石。宝书遽掩修章句， 
<br>万里空函亦何益。终须一替辟蛇人，未解融神出空寂。
<br>
<br>
<br>
<br>&nbsp;&nbsp; 卷828_5 【上顾大夫】贯休 
<br>
<br>碧海漾仙洲，骊珠外无宝。一岳倚青冥，群山尽如草。 
<br>君侯圣朝瑞，动只关玄造。谁云倚天剑，含霜在怀抱。 
<br>谁云青云险，门前是平道。洪民亦何幸，里巷清如扫。 
<br>至化无经纶，至神无祝祷。即应炳文柄，孤平去浩浩。 
<br>即应调鼎味，比屋堪封保。野人慕正化，来自海边岛。 
<br>经传髻里珠，诗学池中藻。闭门十馀载，庭杉共枯槁。 
<br>今朝投至鉴，得不倾肝脑。斯文如未精，归山更探讨。
<br>
<br>
<br>
<br>&nbsp;&nbsp; 卷828_6 【寒月送玄士入天台】贯休 
<br>
<br>之子逍遥尘世薄，格淡于云语如鹤。相见唯谈海上山， 
<br>碧侧青斜冷相沓。芒鞋竹杖寒冻时，玉霄忽去非有期。 
<br>僮担赤笼密雪里，世人无人留得之。想入红霞路深邃， 
<br>孤峰纵啸仙飙起。星精聚观泣海鬼，月涌薄烟花点水。 
<br>送君丁宁有深旨，好寻佛窟游银地。雪眉衲僧皆正气， 
<br>伊昔贞白先生同此意。若得神圣之药，即莫忘远相寄。
<br>
<br>
<br>
<br>&nbsp;&nbsp; 卷828_7 【上杜使君】贯休 
<br>
<br>为鱼须处海，为木须在岳。一登君子堂，顿觉心寥廓。 
<br>右听青女镜，左听宣尼铎。政术似蒲卢，诗情出冲漠。 
<br>从来苦清苦，近更加澹薄。讼庭何所有，一只两只鹤。 
<br>烟霞色拥墙，禾黍香侵郭。严霜与美雨，皆从二天落。 
<br>苍生苦疮痍，如何尽消削。圣君新雨露，更作谁恩渥。 
<br>即捉五色笔，密勿金銮角。即同房杜手，把乾坤橐籥。 
<br>休说卜圭峰，开门对林壑。
<br>
<br>
<br>
<br>&nbsp;&nbsp; 卷828_8 【送僧入马头山】贯休 
<br>
<br>马头宝峰，秀塞寒空。有叟有叟，真隐其中。无味醍醐， 
<br>亦非般若。白趾碧目，数百潇洒。苦竹大于杉， 
<br>白熊卧如马。金钟撼壑，布水喷瓦。芙蓉堂开峰月入， 
<br>岳精踏雪立屋下。伊余解攀缘，已是非常者。更有叟， 
<br>独往来，与我语。情无刚强，气透今古。竹笠援补， 
<br>芒鞋藤乳。北风倒人，干雪不聚，满头霜雪汤雪去。 
<br>汤雪去，无人及，空望真气江上立。
<br>
<br>
<br>
<br>&nbsp;&nbsp; 卷828_9 【上卢使君】贯休 
<br>
<br>夔龙在庙堂，虽然有佥议。苍生得父母，自是天之意。 
<br>鄱阳气候正，文物皆鲜媚。金镜有馀光，春风少闲地。 
<br>膺门倚寒碧，到者宁容易。宾从皆凤毛，爪牙悉猿臂。 
<br>楼台千万户，锦绣龙歌沸。大惠虫鸟全，至严龙虎畏。 
<br>可怜召伯树，婆娑不胜翠。诗搜日月华，道咽神仙味。 
<br>嘉树白雀来，祥烟甘露坠。中川一带香，□开幽邃地。 
<br>逸少情有馀，东山境不啻。恭闻圣天子，廊庙犹虚位。 
<br>应知黎庶心，只恐征书至。
<br>
<br>
<br>
<br>&nbsp;&nbsp; 卷828_10 【送颢雅禅师】贯休 
<br>
<br>霜锋擗石鸟雀聚，帆冻阴飙吹不举。芬陀利香释驎虎， 
<br>幡幢冒雪争迎取。春光主，芙蓉堂窄堆花乳， 
<br>手提金桴打金鼓。天花娉婷下如雨，狻猊座上师子语。 
<br>苦却乐，乐却苦，卢至黄金忽如土。
<br>
<br>
<br>
<br>&nbsp;&nbsp; 卷828_11 【和杨使君游赤松山】贯休 
<br>
<br>为郡三星无一事，龚黄意外扳乔松。日边扬历不争路， 
<br>云外苔藓须留踪。溪月未落漏滴滴，隼旟已入山重重。 
<br>扪萝盖输山屐伴，驻旆不见朝霞浓。乳猿剧黠挂险树， 
<br>露木翠脆生诸峰。初平谢公道非远，黯然物外心相逢。 
<br>石羊依稀龁瑶草，桃花仿佛开仙宫。终当归补吾君衮， 
<br>好山好水那相容。
<br>
<br>
<br>
<br>&nbsp;&nbsp; 卷828_12 【送崔使君】贯休 
<br>
<br>柳门柳门，芳草芊绵。日日日日，黯然黯然。 
<br>子牟恋阙归阙，王粲下楼相别。食实得地，颇淹岁月。 
<br>今朝天子在上，合雪必雪。况绛之牧，文行炳洁。 
<br>释谓缘因，久昵清尘。王嘉迎安，远狎遗民。嫓彼二子， 
<br>厥或相似。论文不文，话道无滓。士有贵逼，势不可遏。 
<br>麟步规矩，凤翥昂枿。岘首仁踪项频跋，商云乳麝香可撮， 
<br>望尘□□连紫闼。吾皇必用整乾坤，莫忘江头白头达。
<br>
<br>
<br>
<br>&nbsp;&nbsp; 卷828_13 【杜侯行】贯休 
<br>
<br>天目连天搏秀气，峥嵘作起新城地。德门钟秀光盛时， 
<br>三虎八龙皆世瑞。顷者天厖乱下鲸翻海，烽火崩腾照行在。 
<br>江表唯传君子营，剑冲牛斗疏真宰。金昆玉季轻三鼓， 
<br>煮海悬鱼臣节苦。雁影参差入瑞烟，荆花灿烂开仙圃。 
<br>我闻大中咸通真令主，相惟大杜兼小杜。 
<br>但能致君活国济生人，亦何必须踏金梯，折桂树。 
<br>宣宗懿宗调舜琴，大杜小杜为殷霖。出将入相兮功德深， 
<br>生人受赐兮直至今。杜侯兄弟继之后，璞玉浑金美腾口。 
<br>常言一呼百万何足云，终取封侯之印大如斗。 
<br>恭闻吾皇似尧禹，搜索贤良皆面睹。杜侯杜侯， 
<br>君傥修令德，克有终，即必还为大杜兼小杜。 
<br>人之戴兮天笔注，国之福兮天固祚。四海无波八表臣， 
<br>如今而后君看取。
<br>
<br>
<br>
<br>&nbsp;&nbsp; 卷828_14 【偶作五首】贯休 
<br>
<br>谁信心火多，多能焚大国。谁信鬓上丝，茎茎出蚕腹。 
<br>尝闻养蚕妇，未晓上桑树。下树畏蚕饥，儿啼亦不顾。 
<br>一春膏血尽，岂止应王赋。如何酷吏酷，尽为搜将去。 
<br>蚕蛾为蝶飞，伪叶空满枝。冤梭与恨机，一见一沾衣。
<br>
<br>机生机，巧生巧，心镬烘烘日煎炒。闯蜀眉嚬游海岛， 
<br>扶桑椹熟金乌饱。金乌饱，飞复飞，四天下人眼眙眙。
<br>
<br>孰云我轻薄，石头如何唤作玉。孰云我是非， 
<br>随邪逐恶又争得。古人终不事悠悠，一言道合死即休。 
<br>岂不见大鹏点翼盖十洲，是何之物鸣啾啾。
<br>
<br>君子食即食，何必在珍华。小人食不食，纵食如泥沙。 
<br>清歌且莫唱，妙舞亦休夸。尔非凤炙麒麟肉， 
<br>焉能一挂于齿牙。去来去来归去来，红泉正洒芙蓉霞。
<br>
<br>君不见金陵风台月榭烟霞光，如今五里十里野火烧茫茫。 
<br>君不见西施绿珠颜色可倾国，乐极悲来留不得。 
<br>君不见汉王力尽得乾坤，如何秋雨洒庙门。 
<br>铜台老树作精魅，金谷野狐多子孙。几许繁华几更改， 
<br>唯有尧舜周召丘轲似长在。坐看楼阁成丘墟， 
<br>莫话桑田变成海。吾有清凉雪山雪，天上人间常皎洁。 
<br>茫茫欲火欲烧人，惆怅无因为君说。
<br>
<br>
<br>
<br>&nbsp;&nbsp; 卷828_15 【山中作】贯休 
<br>
<br>山为水精宫，藉花无尘埃。吟狂岳似动，笔落天琼瑰。 
<br>伊余自乐道，不论才不才。有时鬼笑两三声， 
<br>疑是大谢小谢李白来。
<br>
<br>
<br>
<br>&nbsp;&nbsp; 卷828_16 【闻前王使君在泽潞居】贯休 
<br>
<br>为善无近名，窃名者得声不如心，诚哉是言也。 
<br>使君圣朝瑞，乾符初刺婺。德变人性灵，笔变人风土。 
<br>烟霞与虫鸟，和气将美雨。千里与万里，各各来相附。 
<br>信哉有良吏，玄谶应百数。古人古人自古人， 
<br>今日又见民歌六七袴。不幸大寇崩腾来，孤城势孤固难锢。 
<br>攀辕既不及，旌旆冲风露。大驾已西幸，飘零何处去。 
<br>婺人空悲哀，对生祠泣沾莓苔。忽闻暂寄河之北， 
<br>兵强四面无尘埃。唯祝銮舆早归来，用此咎繇仲虺才。 
<br>使四野雾廓，八纮镜开。皇天无亲，长与善邻，宜哉宜哉。
<br>
<br>
<br>
<br>&nbsp;&nbsp; 卷828_17 【将入匡山别芳昼二公二首（一作将入庐山别僧）】贯休 
<br>
<br>喷岚堆黛塞寒碧，窗前古雪如白石。
<br>临岐约我来不来，若来须拨红霞觅。
<br>
<br>红豆树间滴红雨，恋师不得依师住。
<br>世情世界愁杀人，锦绣谷中归舍去。
<br>
<br>
<br>
<br>&nbsp;&nbsp; 卷828_18 【送杨秀才】贯休 
<br>
<br>北山峨峨香拂拂，翠涨青奔势巉崒。赤松君宅在其中， 
<br>紫金为墙珠作室。玻璃门外仙獓睡，幢节森森绛烟密。 
<br>水精帘卷桃花开，文锦娉婷众非一。抚长离，坎答鼓。 
<br>花姑吹箫，弄玉起舞。三万八千为半日，海涸鳌枯等闲睹。 
<br>爱共安期棋，苦识彭祖祖。有时朝玉京，红云拥金虎。 
<br>石桥亦是神仙住，白凤飞来又飞去。五云缥缈羽翼高， 
<br>世人仰望心空劳。
<br>
<br>
<br>
<br>&nbsp;&nbsp; 卷828_19 【别杜将军】贯休 
<br>
<br>伊余本是胡为者，采蕈锄茶在穷野。偶披蓑笠事空王， 
<br>馀力为文拟何谢。少年心在青云端，知音满地皆龙鸾。 
<br>遽逢天步艰难日，深藏溪谷空长叹。偶出重围遇英哲， 
<br>留我江楼经岁月。身隈玉帐香满衣，梦历金盆雨和雪。 
<br>东风来兮歌式微，深云道人召来归。燕辞大厦兮将何为， 
<br>濛濛花雨兮莺飞飞，一汀杨柳同依依。
<br>
<br>
<br>
<br>&nbsp;&nbsp; 卷828_20 【送梦上人归京】贯休 
<br>
<br>伊余龙钟归海涯，千山万水情自怡。梦公别我还上国， 
<br>江边惨执行迟迟。向我道云中觅伴未得伴， 
<br>又示我数首新诗尽是诗。只恐不如此，若如此如此， 
<br>即须天子知。萧萧金吹荆门口，槐菊斗黄落叶走。 
<br>前程胜事未可涯，但恐圭峰难入手。莲峰掌记韩拾遗， 
<br>雁行雍穆世所稀。二十年前即别离，凭师一话吟朝饥。
<br>
<br>
<br>
<br>&nbsp;&nbsp; 卷828_21 【问岳禅师疾】贯休 
<br>
<br>世病如山岳，世医皆拱手。道病如金锁，师遭锁锁否。 
<br>伊昔芙蓉颊，谈经似主涉。苏合昼氤氲，天花似飞蝶。 
<br>觉树垂实，魔辈刺疾。病也不问，终不皴膝。春光冉冉， 
<br>不上尔质。东风浩浩，谩入尔室。云何斯人，而有斯疾。
<br>
<br>
<br>
<br>&nbsp;&nbsp; 卷828_22 【上荆南府主三让德政碑】贯休 
<br>
<br>明明赫赫中兴主，动纳诸隍冠前古。四海英雄尽戢兵， 
<br>皆如圪圪天金柱。万姓多论政与德，请树丰碑似山岳。 
<br>一从寇灭二十年，琬琰雕镌赐重叠。荆州化风何卓异， 
<br>寡欲无为合天地。虽立贞碑与众殊，字字皆是吾皇意。 
<br>君侯捧碑西拜泣，臣且何人恩洊及。凤凰衔下雕龙文， 
<br>德昧政虚争敢立。函封三奏心匍匐，坚让此碑声盖国。 
<br>我恐江淹五色笔，作不立此碑之碑文不得。
<br>
<br>
<br>
<br>&nbsp;&nbsp; 卷828_23 【施万病丸】贯休 
<br>
<br>我闻昔有海上翁，须眉皎白尘土中。葫芦盛药行如风， 
<br>病者与药皆惺憁。药王药上亲兄弟，救人急于己诸体。 
<br>玉毫调御偏赞扬，金轮释梵咸归礼。贤守运心亦相似， 
<br>不吝亲亲拘子子。曾闻古德有深言，由来大士皆如此。
<br>
<br>
<br>
<br>&nbsp;&nbsp; 卷828_24 【甘雨应祈】贯休 
<br>
<br>春雨偶愆期，草木亦未觉。君侯不遑处，退食或闭阁。 
<br>东海浪滔滔，西江波漠漠。得不愿身为大虬，金其角， 
<br>玉其甲。一吸再喢，云平雾匝。华畅九有，清倾六合。 
<br>使不苏者苏，不足者足。情通上玄，如膏绵绵。有叟有叟， 
<br>鼓腹歌于道边。歌曰：“麦苗芃芃兮鶬鹒飞， 
<br>日出而作兮日入归，如彼草木兮雨露肥。古人三乐兮， 
<br>我乐多之。天之成兮，地之平兮。柘系黄兮，瓠叶青兮。 
<br>乳女啼兮，蒸黍馨兮。炙背扪虱兮，复何经营兮。
<br>
<br>
<br>
<br>&nbsp;&nbsp; 卷828_25 【寄韩团练】贯休 
<br>
<br>真宰动洪炉，万物皆消息。唯有三珠树，不用东风力。 
<br>君子天庙器，头骨何巉崱。海内久闻名，江西偶相识。 
<br>谁不有诗机，麟龙不解织。谁不有心地，兰茝不曾植。 
<br>多君二俱作，独立千仞壁。话道出先天，凭师动臻极。 
<br>青霄雁行律，红露荆花滴。偶然成远别，别后长相忆。 
<br>行至鄱阳郡，又见谢安石。留我遇残冬，身心苦恬寂。 
<br>江上春又至，引颈山空积。何日再相逢，天香满瑶席。
<br>
<br>
<br>
<br>&nbsp;&nbsp; 卷828_26 【春野作五首】贯休 
<br>
<br>闲步浅青平绿，流水征车自逐。 
<br>谁家挟弹少年，拟打红衣啄木。
<br>
<br>山花雨打尽，满地如烂锦。远寻鹧鸪雏，拾得一团蕈。
<br>
<br>大牛苦耕田，乳犊望似泣。万事皆天意，绿草头蕺蕺。
<br>
<br>斜阳射破冢，髑髅半出地。不知谁氏子，独自作意气。
<br>
<br>牛儿小，牛女少，抛牛沙上斗百草。鉏陇老人又太老， 
<br>薄烟漠漠覆桑枣，戴嵩醉后取次扫。
<br>
<br>
<br>
<br>&nbsp;&nbsp; 卷828_27 【深山逢老僧二首】贯休 
<br>
<br>衲衣线粗心似月，自把短锄锄榾柮。
<br>青石溪边踏叶行，数片云随两眉雪。
<br>
<br>山童貌顽名乞乞，放火烧畬采崖蜜。
<br>担头何物带山香，一箩白蕈一箩栗。
<br>
<br>
<br>
<br>&nbsp;&nbsp; 卷828_28 【道情偈】贯休 
<br>
<br>草木亦有性，与我将不别。我若似草木，成道无时节。 
<br>世人不会道，向道却嗔道。伤嗟此辈人，宝山不得宝。
<br>
<br>
<br>
<br>&nbsp;&nbsp; 卷828_29 【怀二三朝友】贯休 
<br>
<br>伤心复伤心，流光似飞电。有惠骊龙十斛珠， 
<br>不如一见君子面。愁人复愁人，满眼皆埃尘。 
<br>有惠黄金一万斤，不如一见于仁人。我昔读诗书， 
<br>如今尽抛也。只记得田叔孟温舒，帝王满口呼长者。
<br>
<br>
<br>
<br>&nbsp;&nbsp; 卷828_30 【偶作】贯休 
<br>
<br>君子称一善，馨香遍九垓。小人妒一善，处处生嫌猜。 
<br>口如暴死人，铁尺拗不开。稂莠蚀田髓，积阴成冬雷。 
<br>因知咋舌人，千古空悠哉。
<br>
<br>
<br>
<br>&nbsp;&nbsp; 卷828_31 【义士行】贯休 
<br>
<br>先生先生不可遇，爱平不平眉斗竖。
<br>黄昏雨雹空似黳，别我不知何处去。
<br>
<br>
<br>
<br>&nbsp;&nbsp; 卷828_32 【观怀素草书歌】贯休 
<br>
<br>张颠颠后颠非颠，直至怀素之颠始是颠。师不谭经不说禅， 
<br>筋力唯于草书朽。颠狂却恐是神仙，有神助兮人莫及。 
<br>铁石画兮墨须入，金尊竹叶数斗馀。半斜半倾山衲湿， 
<br>醉来把笔狞如虎。粉壁素屏不问主，乱拏乱抹无规矩。 
<br>罗刹石上坐伍子胥，蒯通八字立对汉高祖。 
<br>势崩腾兮不可止，天机暗转锋铓里。闪电光边霹雳飞， 
<br>古柏身中dg龙死。骇人心兮目眓瞁，顿人足兮神辟易。 
<br>乍如沙场大战后，断枪橛箭皆狼藉。又似深山朽石上， 
<br>古病松枝挂铁锡。月兔笔，天灶墨，斜凿黄金侧锉玉， 
<br>珊瑚枝长大束束。天马骄狞不可勒，东却西，南又北， 
<br>倒又起，断复续。忽如鄂公喝住单雄信， 
<br>秦王肩上bf著枣木槊。怀素师，怀素师， 
<br>若不是星辰降瑞，即必是河岳孕灵。固宜须冷笑逸少， 
<br>争得不心醉伯英。天台古杉一千尺，崖崩劁折何峥嵘。 
<br>或细微，仙衣半拆金线垂。或妍媚，桃花半红公子醉。 
<br>我恐山为墨兮磨海水，天与笔兮书大地，乃能略展狂僧意。 
<br>常恨与师不相识，一见此书空叹息。伊昔张渭任华叶季良， 
<br>数子赠歌岂虚饰，所不足者浑未曾道著其神力。 
<br>石桥被烧烧，良玉土不蚀，锥画沙兮印印泥。 
<br>世人世人争得测，知师雄名在世间，明月清风有何极。
<br>
<br>
<br>
<br>&nbsp;&nbsp; 卷828_33 【送卢舍人三首】贯休 
<br>
<br>一曰：劝君不用登岘首山，读羊祜碑，男儿事业须自奇。 
<br>此碑山头如日月，日日照人人不知。人不知， 
<br>青山白云徒尔为。
<br>
<br>二曰：劝君登商山，不用觅商山皓，云深雪深骡马倒。 
<br>我愿终南太华变为金，吾后见之不为宝。我愿九州四海纸， 
<br>幅幅与君为谏草。使蹑卨践夔，逢轩见皞。日环五色， 
<br>是物得老，如此即商山皓。商山皓，君不用讨他， 
<br>他必来相讨。
<br>
<br>三曰：君不见释梵诸天寿亿垓，天上人间去复来。 
<br>君又不见紫金为轮一千幅，宝洲□四皆臣伏。 
<br>轮王释梵作何因，只是弘隆重大乘福。自古皇王与贤哲， 
<br>顶敬心师刻金玉。报通三世释迦言，莫将梁武为题目。 
<br>君不见近代韦裴蒋与萧，文房书府师百僚。 
<br>代天理物映千古，布发掩泥非一朝。大哉释梵轮王璞， 
<br>已矣何人继先觉。行行珍重寄斯言，斯言不是寻常曲□。
<br>
<br>
<br>
<br>&nbsp;&nbsp; 卷828_34 【宿深村】贯休 
<br>
<br>行行一宿深村里，鸡犬丰年闹如市。
<br>黄昏见客合家喜，月下取鱼戽塘水。
<br>
<br>
<br>
<br>&nbsp;&nbsp; 卷828_35 【黄莺】贯休 
<br>
<br>一种为春禽，花中开羽翼。如何此鸟身，便是黄金色。 
<br>黄金色，若逢竹实终不食。
<br>
<br>
<br>
<br>&nbsp;&nbsp; 卷828_36 【送越将归会稽】贯休 
<br>
<br>面如玉盘身八尺，燕语清狞战袍窄。古岳龙腥一匣霜， 
<br>江上相逢双眼碧。冉冉春光方婉娩，黯然别我归稽巘。 
<br>他年必帅邯郸儿，与我杀轻班定远。
<br>
<br>
<br>
<br>&nbsp;&nbsp; 卷828_37 【别仙客】贯休 
<br>
<br>巨鳌头缩翻仙翠，蟠桃烂落珊瑚地。
<br>浪溅霓旌湿鹏翅，略别千年太容易。
<br>
<br>
<br>
<br>&nbsp;&nbsp; 卷828_38 【寒江上望】贯休 
<br>
<br>荒岸烧未死，白云痴不动。极目无人行，浪打取鱼笼。
<br>
<br>
<br>
<br>&nbsp;&nbsp; 卷828_39 【读唐史】贯休 
<br>
<br>我爱李景伯，内宴执良规。君臣道昭彰，天颜终熙怡。 
<br>大簸怕清风，糠秕缭乱飞。洪炉烹五金，黄金终自奇。 
<br>大哉为忠臣，舍此何所之。
<br>
<br>
<br>
<br>&nbsp;&nbsp; 卷828_40 【樵叟】贯休 
<br>
<br>樵父貌饥带尘土，自言一生苦寒苦。
<br>担头担个赤瓷罂，斜阳独立濛笼坞。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷829_1 【春山行】贯休 
<br>
<br>重叠太古色，濛濛花雨时。好峰行恐尽，流水语相随。 
<br>黑壤生红黍，黄猿领白儿。因思石桥月，曾与故人期。
<br>
<br>
<br>&nbsp;&nbsp; 卷829_2 【送谏官南迁】贯休 
<br>
<br>危行危言者，从天落海涯。如斯为远客，始是好男儿。 
<br>瘴杂交州雨，犀揩马援碑。不知千万里，谁复识辛毗。
<br>
<br>
<br>
<br>&nbsp;&nbsp; 卷829_3 【怀香炉峰道人】贯休 
<br>
<br>常思峰顶叟，石窟土为床。日日先见日，烟霞多异香。 
<br>冥心同槁木，扫雪带微阳。终必相寻去，斯人不可忘。
<br>
<br>
<br>
<br>&nbsp;&nbsp; 卷829_4 【观李翰林真二首】贯休 
<br>
<br>日角浮紫气，凛然尘外清。虽称李太白，知是那星精。 
<br>御宴千钟饮，蕃书一笔成。宜哉杜工部，不错道骑鲸。
<br>
<br>谁氏子丹青，毫端曲有灵。屹如山忽堕，爽似酒初醒。 
<br>天马难拢勒，仙房久闭扃。若非如此辈，何以傲彤庭。
<br>
<br>
<br>
<br>&nbsp;&nbsp; 卷829_5 【晚泊湘江作（一作晚泊湘江怀古）】贯休 
<br>
<br>烟浪漾秋色，高吟似有邻。一轮湘渚月，万古独醒人。 
<br>岸湿穿花远，风香祷庙频。只应谀佞者，到此不伤神。
<br>
<br>
<br>
<br>&nbsp;&nbsp; 卷829_6 【淮上逢故人】贯休 
<br>
<br>故园离乱后，十载始逢君。长恨南熏奏，寻常只自闻。 
<br>荒窗秋见岳，赤地夜生云。莫叹谋身晚，中兴正用文。
<br>
<br>
<br>
<br>&nbsp;&nbsp; 卷829_7 【读《杜工部集》二首】贯休 
<br>
<br>造化拾无遗，唯应杜甫诗。岂非玄域橐，夺得古人旗。 
<br>日月精华薄，山川气概卑。古今吟不尽，惆怅不同时。
<br>
<br>甫也道亦丧，孤身出蜀城。彩毫终不撅，白雪更能轻。 
<br>命薄相如命，名齐李白名。不知耒阳令，何以葬先生。
<br>
<br>
<br>
<br>&nbsp;&nbsp; 卷829_8 【题简禅师院】贯休 
<br>
<br>机忘室亦空，静与沃洲同。唯有半庭竹，能生竟日风。 
<br>思山海月上，出定印香终。继后传衣者，还须立雪中。
<br>
<br>
<br>
<br>&nbsp;&nbsp; 卷829_9 【读刘得仁、贾岛集二首】贯休 
<br>
<br>二公俱作者，其奈亦迂儒。且有诸峰在，何将一第吁。 
<br>句还如菡萏，谁复赠襜褕。想得重泉下，依前与众殊。
<br>
<br>役思曾冲尹，多言阻国亲。桂枝何所直，陋巷不胜贫。 
<br>马病唯汤雪，门荒劣有人。伊余吟亦苦，为尔一眉嚬。
<br>
<br>
<br>
<br>&nbsp;&nbsp; 卷829_10 【天台老僧】贯休 
<br>
<br>独住无人处，松龛岳色侵。僧中九十腊，云外一生心。 
<br>白发垂不剃，青眸笑转深。犹能指孤月，为我暂开襟。
<br>
<br>
<br>
<br>&nbsp;&nbsp; 卷829_11 【经费隐君旧宅】贯休 
<br>
<br>巉岩玉九株，秀湿掩苍梧。祥瑞久不出，羲轩消得无。 
<br>雨和高瀑浊，烧熁大槠枯。到此思归去，迢迢隔五湖。
<br>
<br>
<br>
<br>&nbsp;&nbsp; 卷829_12 【秋末怀旧山】贯休 
<br>
<br>昔住匡庐北，无人知姓名。侵云收谷粟，引蚁上柑橙。 
<br>寒雨雪兼落，枯林虎独行。谁能将白发，共向此中生。
<br>
<br>
<br>
<br>&nbsp;&nbsp; 卷829_13 【春过鄱阳湖】贯休 
<br>
<br>百虑片帆下，风波极目看。吴山兼鸟没，楚色入衣寒。 
<br>过此愁人处，始知行路难。夕阳沙岛上，回首一长叹。
<br>
<br>
<br>
<br>&nbsp;&nbsp; 卷829_14 【寄僧野和尚】贯休 
<br>
<br>鸟外更谁亲，诸峰即四邻。白头寒枕石，青衲烂无尘。 
<br>橡栗堆行径，猿猴绕定身。傥然重结社，愿作扫坛人。
<br>
<br>
<br>
<br>&nbsp;&nbsp; 卷829_15 【寄冯使君】贯休 
<br>
<br>端居碧云暮，好鸟啼红芳。满郭桃李熟，卷帘风雨香。 
<br>清吟绣段句，默念芙蓉章。未得归山去，频升谢守堂。
<br>
<br>
<br>
<br>&nbsp;&nbsp; 卷829_16 【寄紫阁隐者】贯休 
<br>
<br>积翠藏一叟，常思未得游。不知在岩下，为复在峰头。 
<br>苔上枯藤笐，泉淋破石楼。伊余更何事，不学此翁休。
<br>
<br>
<br>
<br>&nbsp;&nbsp; 卷829_17 【寄天台道友】贯休 
<br>
<br>大是清虚地，高吟到日晡。水声金磬乱，云片玉盘粗。 
<br>仙有遗踪在，人还得意无。石碑文不直，壁画色多枯。 
<br>冷立千年鹤，闲烧六一炉。松枝垂似物，山势秀难图。 
<br>紫府程非远，清溪径不迂。馨香柏上露，皎洁水中珠。 
<br>贤圣无他术，圆融只在吾。寄言桐柏子，珍重保之乎。
<br>
<br>
<br>
<br>&nbsp;&nbsp; 卷829_18 【旅中怀孙路】贯休 
<br>
<br>暮尘微雨收，蝉急楚乡秋。一片月出海，几家人上楼。 
<br>砌香残果落，汀草宿烟浮。唯有知音者，相思歌白头。
<br>
<br>
<br>
<br>&nbsp;&nbsp; 卷829_19 【贻世】贯休 
<br>
<br>至理不误物，悠悠自不明。黄金烧欲尽，白发火边生。 
<br>苦惑神仙cX，难收日月精。捕风兼系影，信矣不须争。
<br>
<br>
<br>
<br>&nbsp;&nbsp; 卷829_20 【览李秀才卷】贯休 
<br>
<br>香沐整山衣，开君一轴诗。吟当秋景苦，味出雪林迟。 
<br>经济几人到，工夫两鬓知。因嗟和氏泪，不是等闲垂。
<br>
<br>
<br>
<br>&nbsp;&nbsp; 卷829_21 【怀方干、张为】贯休 
<br>
<br>冥搜入仙窟，半夜水堂前。吾道只如此，古人多亦然。 
<br>萤沈荒坞雾，月苦绿梧蝉。因忆垂纶者，沧浪何处边。
<br>
<br>
<br>
<br>&nbsp;&nbsp; 卷829_22 【四皓图】贯休 
<br>
<br>何人图四皓，如语话唠唠。双鬓雪相似，是谁年最高。 
<br>溪苔连豹褥，仙酒污云袍。想得忘秦日，伊余亦合逃。
<br>
<br>
<br>
<br>&nbsp;&nbsp; 卷829_23 【怀白阁道侣】贯休 
<br>
<br>寒思白阁层，石屋两三僧。斜雪扫不尽，饥猿唤得应。 
<br>香然一字火，磬过数潭冰。终必相寻去，孤怀久不胜。
<br>
<br>
<br>
<br>&nbsp;&nbsp; 卷829_24 【读孟郊集】贯休 
<br>
<br>东野子何之，诗人始见诗。清刳霜雪髓，吟动鬼神司。 
<br>举世言多媚，无人师此师。因知吾道后，冷淡亦如斯。
<br>
<br>
<br>
<br>&nbsp;&nbsp; 卷829_25 【怀四明亮公】贯休 
<br>
<br>孤峰含紫烟，师住此安禅。不下便不下，如斯太可怜。 
<br>坐侵天井黑，吟久海霞蔫。岂觉尘埃里，干戈已十年。
<br>
<br>
<br>
<br>&nbsp;&nbsp; 卷829_26 【秋过钱塘江】贯休 
<br>
<br>巨浸东隅极，山吞大野平。因知吴相恨，不尽海涛声。 
<br>黑气腾蛟窟，秋云入战城。游人千万里，过此白髭生。
<br>
<br>
<br>
<br>&nbsp;&nbsp; 卷829_27 【上俞许二判官】贯休 
<br>
<br>近抛蓑笠者，急善遇休明。未省亲宗伯，焉能识正声。 
<br>病容经夏在，岳梦入秋并。无限林中意，今逢许郭倾。
<br>
<br>
<br>
<br>&nbsp;&nbsp; 卷829_28 【怀刘得仁】贯休 
<br>
<br>诗名动帝畿，身谢亦因诗。白日只如哭，皇天得不知。 
<br>旅坟孤fb岳，羸仆泣如儿。多少求名者，闻之泪尽垂。
<br>
<br>
<br>
<br>&nbsp;&nbsp; 卷829_29 【归故林后寄二三知己】贯休 
<br>
<br>昨别楚江边，逡巡早数年。诗虽清到后，人更瘦于前。 
<br>岸翠连乔岳，汀沙入坏田。何时重一见，谈笑有茶烟。
<br>
<br>
<br>
<br>&nbsp;&nbsp; 卷829_30 【春寄西山陈陶】贯休 
<br>
<br>搔首复搔首，孤怀草萋萋。春光已满目，君在西山西。 
<br>堑水成文去，庭柯擎翠低。所思不可见，黄鸟花中啼。
<br>
<br>
<br>
<br>&nbsp;&nbsp; 卷829_31 【秋末江行】贯休 
<br>
<br>四顾木落尽，扁舟增所思。云冲远烧出，帆转大荒迟。 
<br>天际霜雪作，水边蒿艾衰。断猿不堪听，一听亦同悲。
<br>
<br>
<br>
<br>&nbsp;&nbsp; 卷829_32 【送人归新罗】贯休 
<br>
<br>昨夜西风起，送君归故乡。积愁穷地角，见日上扶桑。 
<br>蜃气生初霁，潮痕匝乱荒。从兹头各白，魂梦一相望。
<br>
<br>
<br>
<br>&nbsp;&nbsp; 卷829_33 【思匡山贾匡（一作寒夜思庐山贾生）】贯休 
<br>
<br>山兄诗癖甚，寒夜更何为。觅句唯顽坐，严霜打不知。 
<br>石膏粘木屐，崖蜜落冰池。近见禅僧说，生涯胜往时。
<br>
<br>
<br>
<br>&nbsp;&nbsp; 卷829_34 【偶作】贯休 
<br>
<br>十载独扃扉，唯为二雅诗。道孤终不杂，头白更何疑。 
<br>句冷杉松与，霜严鼓角知。修心对闲镜，明月印秋池。
<br>
<br>
<br>
<br>&nbsp;&nbsp; 卷829_35 【赠方干】贯休 
<br>
<br>盛名与高隐，合近谢敷村。弟子已得桂，先生犹灌园。 
<br>垂纶侵海介，拾句历云根。白日升天路，如君别有门。
<br>
<br>
<br>
<br>&nbsp;&nbsp; 卷829_36 【渔父】贯休 
<br>
<br>一叶一竿竹，眉须雪欲零。陆应无祖业，香必是伊腥。 
<br>儿亦名鱼鹧，歌称我洞庭。回头深自愧，旧业近沧溟。
<br>
<br>
<br>
<br>&nbsp;&nbsp; 卷829_37 【题友人山居】贯休 
<br>
<br>卜居邻坞寺，魂梦又相关。鹤本如云白，君初似我闲。 
<br>月明僧渡水，木落火连山。从此天台约，来兹未得还。
<br>
<br>
<br>
<br>&nbsp;&nbsp; 卷829_38 【寄宋使君】贯休 
<br>
<br>寺倚乌龙腹，窗中见碧棱。空廊人画祖，古殿鹤窥灯。 
<br>风吼深松雪，炉寒一鼎冰。唯应谢内史，知此道心澄。
<br>
<br>
<br>
<br>&nbsp;&nbsp; 卷829_39 【怀武夷红石子二首】贯休 
<br>
<br>常思红石子，独自住山椒。窗外猩猩语，炉中姹姹娇。 
<br>乳香诸洞滴，地秀众峰朝。曾见奇人说，烟霞恨太遥。
<br>
<br>弋者终何慕，高吟坐绿鳌。烧侵姜芋窖，僧与水云袍。 
<br>竹鞘畬刀缺，松枝猎箭牢。何时一相见，清话擘蟠桃。
<br>
<br>
<br>
<br>&nbsp;&nbsp; 卷829_40 【送人征蛮】贯休 
<br>
<br>七纵七擒处，君行事可攀。亦知磨一剑，不独定诸蛮。 
<br>树尽低铜柱，潮常沸火山。名须麟阁上，好去及瓜还。
<br>
<br>
<br>
<br>&nbsp;&nbsp; 卷829_41 【怀周朴、张为】贯休 
<br>
<br>二子无消息，多应各自耕。巴江思杜甫，漳水忆刘桢。 
<br>白发应全白，生涯作么生。寄书多不达，空念重行行。
<br>
<br>
<br>
<br>&nbsp;&nbsp; 卷829_42 【寄令狐郎中】贯休 
<br>
<br>雨打繁暑尽，放怀步微凉。绿苔狂似人，入我白玉堂。 
<br>堑鸟眠堪画，庭柽夜益香。唯应蕊宫子，时到虎溪傍。
<br>
<br>
<br>
<br>&nbsp;&nbsp; 卷829_43 【鄱阳道中作】贯休 
<br>
<br>鄱阳古岸边，无一树无蝉。路转他山大，砧驱乡思偏。 
<br>湖平帆尽落，天淡月初圆。何事尧云下，干戈满许田。
<br>
<br>
<br>
<br>&nbsp;&nbsp; 卷829_44 【归故林别知己】贯休 
<br>
<br>别离无古今，柳色向人深。万里长江水，平生不印心。 
<br>远书容北雁，赠别谢南金。愧勉青云志，余怀非陆沈。
<br>
<br>
<br>
<br>&nbsp;&nbsp; 卷829_45 【送僧游天台】贯休 
<br>
<br>囊空心亦空，城郭去腾腾。眼作么是眼，僧谁识此僧。 
<br>歇隈红树久，笑看白云崩。已有天台约，深秋必共登。
<br>
<br>
<br>
<br>&nbsp;&nbsp; 卷829_46 【咏竹根珓子】贯休 
<br>
<br>出处惭林薮，才微幸一阳。不缘怀片善，岂得近馨香。 
<br>节亦因人净，声从掷地彰。但令筋力在，永愿报时昌。
<br>
<br>
<br>
<br>&nbsp;&nbsp; 卷829_47 【砚瓦】贯休 
<br>
<br>浅薄虽顽朴，其如近笔端。低心蒙润久，入匣更身安。 
<br>应念研磨苦，无为瓦砾看。傥然仁不弃，还可比琅玕。
<br>
<br>
<br>
<br>&nbsp;&nbsp; 卷829_48 【水壶子】贯休 
<br>
<br>良匠曾陶莹，多居笔砚中。一从亲几案，常恐近儿童。 
<br>卓立澄心久，提携注意通。不应嫌器小，还有济人功。
<br>
<br>
<br>
<br>&nbsp;&nbsp; 卷829_49 【笔】贯休 
<br>
<br>莫讶书绅苦，功成在一毫。自从蒙管录，便觉用心劳。 
<br>手点时难弃，身闲架亦高。何妨成五色，永愿助风骚。
<br>
<br>
<br>
<br>&nbsp;&nbsp; 卷829_50 【棋】贯休 
<br>
<br>棋信无声乐，偏宜境寂寥。著高图暗合，势王气弥骄。 
<br>人事掀天尽，光阴动地销。因知韦氏论，不独为吴朝。
<br>
<br>
<br>
<br>&nbsp;&nbsp; 卷829_51 【夜对雪作寄友生】贯休 
<br>
<br>皓彩中宵合，开门失所踪。何年今夜意，共子在孤峰。 
<br>气射灯花落，光侵壁罅浓。唯君心似我，吟到五更钟。
<br>
<br>
<br>
<br>&nbsp;&nbsp; 卷829_52 【题惠琮律师院】贯休 
<br>
<br>苦节兼青目，公卿话有馀。唯传黄叶喻，还似白泉居。 
<br>猿拨孤云破，钟撞众木疏。社坛踪迹在，重结复何如。
<br>
<br>
<br>
<br>&nbsp;&nbsp; 卷829_53 【寄清泠山道人】贯休 
<br>
<br>常忆清泠子，深云种早禾。万缘虽不涉，一句子如何。 
<br>踪迹诸峰匝，衣裳老虱多。江头无事也，终必到烟萝。
<br>
<br>
<br>
<br>&nbsp;&nbsp; 卷829_54 【秋尽途中作】贯休 
<br>
<br>行行芳草歇，潭岛叶纷纷。山色路无尽，砧声客强闻。 
<br>残阳曜极野，黑水浸空坟。那得无乡思，前程入楚云。
<br>
<br>
<br>
<br>&nbsp;&nbsp; 卷829_55 【秋居寄王相公三首】贯休 
<br>
<br>禅林蝉□落，地燥可生苔。好句慵收拾，清风作么来。 
<br>饼唯餐喜悦，社已得宗雷。还似山中日，柴门更不开。
<br>
<br>松声高似瀑，药熟色如花。谁道全无病，时犹不在家。 
<br>山童舂菽粉，园叟送银瓜。谁访孙弘阁，谈玄到日斜。
<br>
<br>气与非常合，常人争得知。直须穷到底，始是出家儿。 
<br>阁雀衔红粟，邻僧背古碑。只应王与谢，时有沃州期。
<br>
<br>
<br>
<br>&nbsp;&nbsp; 卷829_56 【读《玄宗幸蜀记》】贯休 
<br>
<br>宋璟姚崇死，中庸遂变移。如何游万里，只为一胡儿。 
<br>泣溻乾坤色，飘零日月旗。火从龙阙起，泪向马嵬垂。 
<br>始忆张丞相，全师郭子仪。百官皆剽劫，九庙尽崩隳。 
<br>尘扑银轮暗，雷奔栈阁危。幸臣方赐死，野老不胜悲。 
<br>及溜飘沦日，行宫寂寞时。人心虽未厌，天意亦难知。 
<br>圣两归丹禁，承乾动四夷。因知纳谏诤，始是太平基。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷830_1 【闻征四处士】贯休 
<br>
<br>一诏群公起，移山四海闻。因知丈夫事，须佐圣明君。 
<br>白酒全倾瓮，蒲轮半载云。从兹居谏署，笔砚几人焚。
<br>
<br>
<br>&nbsp;&nbsp; 卷830_2 【送友人下第游边】贯休 
<br>
<br>失意穷边去，孤城值晚春。黑山霞不赤，白日鬼随人。 
<br>角咽胡风紧，沙昏碛月新。明时至公在，回首莫因循。
<br>
<br>
<br>
<br>&nbsp;&nbsp; 卷830_3 【寄匡山纪公】贯休 
<br>
<br>锦绣谷中人，相思入梦频。寄言无别事，琢句似终身。 
<br>书卷须求旨，须根易得银。斯言如不惑，千里亦相亲。
<br>
<br>
<br>
<br>&nbsp;&nbsp; 卷830_4 【闻无相道人顺世五首】贯休 
<br>
<br>一事不经营，孤峰长老情。惟餐橡子饼，爱说道君兄。 
<br>池藕香狸掘，山神白日行。又闻行脚也，何处化群生。
<br>
<br>自昔寻师日，颠峰绝顶头。虽闻不相似，特地使人愁。 
<br>庭树雪摧残，上有白獮猴。大哉法中龙，去去不可留。
<br>
<br>常思将道者，高论地炉傍。迂谈无世味，夜深山木僵。 
<br>下山遭离乱，多病惟深藏。一别三十年，烟水空茫茫。
<br>
<br>石霜既顺世，吾师亦不住。杉桂有猩猩，糠秕无句句。 
<br>土肥多孟蕨，道老如婴孺。莫比优昙花，斯人更难遇。
<br>
<br>百千万亿偈，共他勿交涉。所以那老人，密传与迦叶。 
<br>吾师得此法，不论劫不劫。去矣不可留，无踪若为蹑。
<br>
<br>
<br>
<br>&nbsp;&nbsp; 卷830_5 【苦热】贯休 
<br>
<br>松桂枝不动，阳乌飞半天。稻麻须结实，沙石欲生烟。 
<br>毒气仍干扇，高枝不立蝉。旧山多积雪，归去是何年。
<br>
<br>
<br>
<br>&nbsp;&nbsp; 卷830_6 【鄂渚赠祥公】贯休 
<br>
<br>寂寥堆积者，自为是高僧。客远何人识，吟多冷病增。 
<br>松烟青透壁，雪气细吹灯。犹赖师于我，依依非面朋。
<br>
<br>
<br>
<br>&nbsp;&nbsp; 卷830_7 【怀武昌栖一二首】贯休 
<br>
<br>常忆能吟一，房连古帝墟。无端多忤物，唯我独知渠。 
<br>病愈囊空后，神清木落初。只因烽火起，书札自兹疏。
<br>
<br>清风江上月，霜洒月中砧。得句先呈佛，无人知此心。 
<br>寂寥从鬼出，苍翠到门深。惟有双峰寺，时时独去寻。
<br>
<br>
<br>
<br>&nbsp;&nbsp; 卷830_8 【寒食郊外】贯休 
<br>
<br>寒食将吾族，相随过石溪。冢花沾酒落，林鸟学人啼。 
<br>白水穿芜疾，新霞出雾低。不堪回首望，家在赤松西。
<br>
<br>
<br>
<br>&nbsp;&nbsp; 卷830_9 【送道士归天台】贯休 
<br>
<br>道高留不住，道去更何云。举世皆趋世，如君始爱君。 
<br>径侵银地滑，瀑到石城闻。它日如相忆，金桃一为分。
<br>
<br>
<br>
<br>&nbsp;&nbsp; 卷830_10 【经孟浩然鹿门旧居二首】贯休 
<br>
<br>孟子终焉处，游人得得过。dz深黄狖小，地暖白云多。
<br>孔圣嗟大谬，玄宗争奈何。空馀岘山色，千古共嵯峨。
<br>
<br>花落谷莺啼，精灵安在哉。青山不可问，永日独裴回。 
<br>冢穴应藏虎，荒碑只见苔。伊余亦惆怅，昨日郢城回。
<br>
<br>
<br>
<br>&nbsp;&nbsp; 卷830_25 【春送禅师归闽中】贯休 
<br>
<br>春色满三湘，送师还故乡。穿霞逢黑yU，乞食得红姜。 
<br>大化宗门辟，孤禅海树凉。傥为新句偈，寄我亦何妨。
<br>
<br>
<br>
<br>&nbsp;&nbsp; 卷830_26 【途中逢周朴】贯休 
<br>
<br>东西南北路，相遇共兴哀。世浊无知己，子从何处来。 
<br>菊衰芳草在，程远宿烟开。傥遇中兴主，还应不用媒。
<br>
<br>
<br>
<br>&nbsp;&nbsp; 卷830_27 【避寇山中作】贯休 
<br>
<br>山翠碧嵯峨，攀牵去者多。浅深俱得地，好恶未知他。 
<br>有草皆为户，无人不荷戈。相逢空怅望，更有好时么。
<br>
<br>
<br>
<br>&nbsp;&nbsp; 卷830_28 【避寇上唐台山】贯休 
<br>
<br>苍黄缘鸟道，峰胁见楼台。柽桂香皆滴，烟霞湿不开。 
<br>僧高眉半白，山老石多摧。莫问尘中事，如今正可哀。
<br>
<br>
<br>
<br>&nbsp;&nbsp; 卷830_29 【题峄桐律师院】贯休 
<br>
<br>律中麟角者，高淡出尘埃。芳草不曾触，几生如此来。 
<br>壑风吹磬断，杉露滴花开。如结林中社，伊余亦愿陪。
<br>
<br>
<br>
<br>&nbsp;&nbsp; 卷830_30 【上冯使君渡水僧障子】贯休 
<br>
<br>跣足拄巴藤，潺湲渡几曾。尽权无著印，不是等闲僧。 
<br>熊耳应初到，牛头始去登。画来偏觉好，将寄柳吴兴。
<br>
<br>
<br>
<br>&nbsp;&nbsp; 卷830_31 【秋夜玩月怀玉霄道士】贯休 
<br>
<br>光异磨砻出，轮非雕斫成。今宵刚道别，举世勿人争。 
<br>征妇砧添怨，诗人哭到明。惟宜华顶叟，笙磬有馀声。
<br>
<br>
<br>
<br>&nbsp;&nbsp; 卷830_32 【上杭州令狐使君】贯休 
<br>
<br>颜冉德无邻，分忧浙水滨。爱山成大癖，求瘼似诸身。 
<br>视事奸回尽，登楼海岳春。野人如有幸，应得见陶钧。
<br>
<br>
<br>
<br>&nbsp;&nbsp; 卷830_33 【怀诸葛珏二首】贯休 
<br>
<br>诸葛子作者，诗曾我细看。出山因觅孟，踏雪去寻韩。 
<br>谬独哭不错，常流饮实难。知音知便了，归去旧江干。
<br>
<br>羸马与羸童，微吟冒北风。店孤僧共歇，日落思无穷。 
<br>囊草无非刺，魏人那识公。莺花五陵道，去去与谁同。
<br>
<br>
<br>
<br>&nbsp;&nbsp; 卷830_34 【怀钱唐罗隐、章鲁封】贯休 
<br>
<br>二子依公子，鸡鸣狗盗徒。青云十上苦，白发一茎无。 
<br>风涩潮声恶，天寒角韵孤。别离千万里，何以慰荣枯。
<br>
<br>
<br>
<br>&nbsp;&nbsp; 卷830_35 【送沈侍郎】贯休 
<br>
<br>从知无远近，木落去闽城。地入无诸俗，冠峨甲乙精。 
<br>山多高兴乱，江直好风生。俭府清无事，唯应荐祢衡。
<br>
<br>
<br>
<br>&nbsp;&nbsp; 卷830_36 【题宿禅师院】贯休 
<br>
<br>身闲心亦然，如此已多年。语淡不著物，茶香别有泉。 
<br>古衣和藓衲，新偈几人传。时说秋归梦，孤峰在海边。
<br>
<br>
<br>
<br>&nbsp;&nbsp; 卷830_37 【秋晚泊石头驿有寄】贯休 
<br>
<br>萧索漳江北，何人慰寂寥。北风人独立，南国信空遥。 
<br>烧坞新云白，渔家众木凋。所思不可见，行雁在青霄。
<br>
<br>
<br>
<br>&nbsp;&nbsp; 卷830_38 【别卢使君】贯休 
<br>
<br>杜宇声声急，行行楚水濆。道无裨政化，行处傲孤云。 
<br>幸到膺门下，频蒙俸粟分。诗虽曾引玉，棋数中埋军。 
<br>山好还寻去，恩深岂易云。扇风千里泰，车雨九重闻。 
<br>晴雾和花气，危樯鼓浪文。终期陶铸日，再见信陵君。
<br>
<br>
<br>
<br>&nbsp;&nbsp; 卷830_39 【秋夜吟】贯休 
<br>
<br>如愚复爱诗，木落即眠迟。思苦香消尽，更深笔尚随。 
<br>饥童舂赤黍，繁露洒乌椑。看却龙钟也，归山是底时。
<br>
<br>
<br>
<br>&nbsp;&nbsp; 卷830_40 【桐江闲居作十二首】贯休 
<br>
<br>木落雨翛翛，桐江古岸头。拟归仙掌去，刚被谢公留。 
<br>猛烧侵茶坞，残霞照角楼。坐来还有意，流水面前流。
<br>
<br>香刹通真观，楼台倚郡城。阴森古树气，粗淡老僧情。 
<br>壁画连山润，仙钟扣月清。何须结西社，大道本无生。
<br>
<br>静室焚檀印，深炉烧铁瓶。茶和阿魏暖，火种柏根馨。 
<br>数只飞来鹤，成堆读了经。何妨似支遁，骑马入青冥。
<br>
<br>不问赓桑子，唯师妙吉祥。等闲眠片石，不觉到斜阳。 
<br>独自收槠叶，教童探柏瓤。王孙莫指笑，淡泊味还长。
<br>
<br>诗琢冰成句，多将大道论。人谁知此意，日日只关门。 
<br>乳鼠穿荒壁，溪龟上净盆。因知无事贵，言外更无言。
<br>
<br>红黍饭溪苔，清吟茗数杯。只应唯道在，无意俟时来。 
<br>树叠藏仙洞，山蒸足爆雷。从他嫌复笑，门更不曾开。
<br>
<br>蝉急野萧萧，山中信屡招。树香烹菌术，诗□□琼瑶。 
<br>诸境教人认，荒榛引烧烧。吾皇礼金骨，谁□美南朝。
<br>
<br>露滴滴蘅茅，秋成爽气交。霜椑如蜜裹，□□似盐苞。 
<br>浮藓侵蛩穴，微阳落鹤巢。还如山里日，门更绝人敲。
<br>
<br>堑鸟毛衣别，频来似爱吟。萧条秋病后，斑驳绿苔深。 
<br>珠翠笼金像，风泉洒玉琴。孰知吾所适，终不是心心。
<br>
<br>芙蓉峰里居，关闭复何如。白玃兼花鹿，多年不见渠。 
<br>红泉香滴沥，丹桂冷扶疏。唯有西溪叟，时时到弊庐。
<br>
<br>忆在山中日，为僧鬓欲衰。一灯常到晓，十载不离师。 
<br>水汲冰溪滑，钟撞雪阁危。从来多自省，不学拟何为。
<br>
<br>囊非扑满器，门更绝人过。土井连冈冷，风帘迸叶多。 
<br>村童顽似铁，山菜硬如莎。唯有前山色，窗中无奈何。
<br>
<br>
<br>
<br>&nbsp;&nbsp; 卷830_41 【寄冯使君】贯休 
<br>
<br>山风与霜气，浩浩满松枝。永日烧杉子，无人共此时。 
<br>为文攀讽谏，得道在毫厘。唯有桐江守，常怜志不卑。
<br>
<br>
<br>
<br>&nbsp;&nbsp; 卷830_42 【经栖白旧院二首】贯休 
<br>
<br>竺卿何处去，触目尽凄凉。不见中秋月，空馀一炷香。 
<br>残花飘暮雨，枯叶盖啼螀。谁礼新坟塔，萧条渭水傍。
<br>
<br>国宝还亡一，时多李德林。故人卿相泣，承制渥恩深。 
<br>旧藁谁收得，空堂影似吟。裴回不能去，寒日下西岑。
<br>
<br>
<br>
<br>&nbsp;&nbsp; 卷830_43 【赠李祐道人（一作赠道士）】贯休 
<br>
<br>闒茸复埃尘，难亲复易亲。皆疑有仙术，问著却愁人。 
<br>只是耽浮蚁，曾云见泣麟。相逢先合手，浑似有前因。
<br>
<br>
<br>
<br>&nbsp;&nbsp; 卷830_44 【赠景和尚院】贯休 
<br>
<br>藏经看几遍，眉有数条霜。万境心都泯，深冬日亦长。 
<br>窗虚花木气，衲挂水云乡。时说秋归梦，峰头雪满床。
<br>
<br>
<br>
<br>&nbsp;&nbsp; 卷830_45 【上宋使君】贯休 
<br>
<br>折桂文如锦，分忧力若春。位高空倚命，诗妙古无人。 
<br>有感禾争熟，无私吏尽贫。野人如有幸，应得见陶钧。
<br>
<br>
<br>
<br>&nbsp;&nbsp; 卷830_46 【离乱后寄九峰和尚二首】贯休 
<br>
<br>乱后知深隐，庵应近石楼。异香因雪歇，仙果落池浮。 
<br>诗老全抛格，心空未到头。还应嫌笑我，世路独悠悠。
<br>
<br>萧洒复萧洒，松根独据梧。瀑冰吟次折，远烧坐来无。 
<br>老ch寒披衲，孤云静入厨。不知知我否，已到不区区。
<br>
<br>
<br>
<br>&nbsp;&nbsp; 卷830_47 【送黄宾于赴举】贯休 
<br>
<br>冬暮雨霏霏，行人喜可稀。二阶□夜雪，亚圣在春闱。 
<br>马疾顽童远，山荒冻叶飞。□师无一事，应见丽龟归。
<br>
<br>
<br>
<br>&nbsp;&nbsp; 卷830_48 【题灵溪畅公墅】贯休 
<br>
<br>境清僧格冷，新斩古林开。旧隐还如此，令人来又来。 
<br>岚飞黏似雾，茶好碧于苔。但使心清净，从渠岁月催。
<br>
<br>
<br>
<br>&nbsp;&nbsp; 卷830_49 【送高九经赴举】贯休 
<br>
<br>回也曾言志，明君则事之。中兴今若此，须去更何疑。 
<br>志列秋霜好，忠言剧谏奇。陆机游洛日，文举荐衡时。 
<br>虎迹商山雪，云痕岳庙碑。夫君将潦倒，一说向深知。
<br>
<br>
<br>
<br>&nbsp;&nbsp; 卷830_50 【东西二林寺流水】贯休 
<br>
<br>水尔何如此，区区矻矻流。墙墙边沥沥，砌砌下啾啾。 
<br>味不卑于乳，声常占得秋。崩腾成大瀑，落托出深沟。 
<br>远历神仙窟，高淋竹树头。数家舂碓磑，几处浴猿猴。 
<br>共月穿峰罅，喧僧睡石楼。派通天宇阔，溜入楚江浮。 
<br>为润知何极，无边始自由。好归江海里，长负济川舟。
<br>
<br>
<br>
<br>&nbsp;&nbsp; 卷830_51 【送王贞白重试东归】贯休 
<br>
<br>心苦酬心了，东归谢所知。可怜重试者，如折两三枝。 
<br>雨毒逢花少，山多爱马迟。此行三可羡，正值倒戈时。
<br>
<br>
<br>
<br>&nbsp;&nbsp; 卷830_52 【早秋即事寄冯使君】贯休 
<br>
<br>金脉火初微，开门竹杖随。此身全是病，今日更嗔谁。 
<br>落叶峥嵘处，诸峰爽拔时。唯思棠树下，高论入圆伊。
<br>
<br>
<br>
<br>&nbsp;&nbsp; 卷830_53 【赠景和尚院】贯休 
<br>
<br>貌古眉如雪，看经二十霜。寻常对诗客，只劝疗心疮。 
<br>炭火邕湖滢，山晴紫竹凉。怡然无一事，流水自汤汤。
<br>
<br>
<br>
<br>&nbsp;&nbsp; 卷830_54 【寄西山胡汾】贯休 
<br>
<br>待价欲要君，山前独灌园。虽然不识面，要且已消魂。 
<br>鹿睡红霞影，泉淋白石门。伊余心更苦，何日共深论。
<br>
<br>
<br>
<br>&nbsp;&nbsp; 卷830_55 【题师颖和尚院】贯休 
<br>
<br>师院清无敌，师心智不知。腊高清眼细，闲甚白云卑。 
<br>煮茗然枫枿，泥墙札祖碑。爱师终不及，谩住许多时。
<br>
<br>
<br>
<br>&nbsp;&nbsp; 卷830_56 【游云顶山晚望】贯休 
<br>
<br>云顶聊一望，山灵草木奇。黔南在何处，堪笑复堪悲。 
<br>菊歇香未歇，露繁蝉不饥。明朝又西去，锦水与峨眉。
<br>
<br>
<br>
<br>&nbsp;&nbsp; 卷830_57 【刘相公见访】贯休 
<br>
<br>千骑拥朱轮，香尘岂是尘。如何补衮服，来看衲衣人。 
<br>庄叟因先觉，空王有宿因。对花无俗态，爱竹见天真。 
<br>欹枕松窗迥，题墙道意新。戒师惭匪什，都讲更胜询。 
<br>桃熟多红璺，茶香有碧筋。高宗多不寐，终是梦中人。
<br>
<br>
<br>
<br>&nbsp;&nbsp; 卷830_58 【寄赤松舒道士二首】贯休 
<br>
<br>不见高人久，空令鄙吝多。遥思青嶂下，无那白云何。 
<br>子爱寒山子，歌惟乐道歌。会应陪太守，一日到烟萝。
<br>
<br>余亦如君也，诗魔不敢魔。一餐兼午睡，万事不如他。 
<br>雨阵冲溪月，蛛丝罥砌莎。近知山果熟，还拟寄来么。
<br>
<br>
<br>
<br>&nbsp;&nbsp; 卷830_59 【鄂渚逢杨赞禹】贯休 
<br>
<br>流浪兵荒苦，相思岁月阑。理惟通至道，人或谓无端。 
<br>烧猛湖烟赤，窗空雪月寒。知音不可见，始为一吟看。
<br>
<br>
<br>
<br>&nbsp;&nbsp; 卷830_60 【别性空禅师】贯休 
<br>
<br>积翠迸一瀑，红霞碧雾开。方寻此境去，莫问几时回。 
<br>荡桨入檐石，思诗闻早雷。唯师心似我，欲近不然灰。
<br>
<br>
<br>
<br>&nbsp;&nbsp; 卷830_61 【送胡处士】贯休 
<br>
<br>不名兼不利，相遇海西濆。白字未干发，清时错爱云。 
<br>头巾多酒气，竹杖有苔文。久积希颜意，林中又送君。
<br>
<br>
<br>
<br>&nbsp;&nbsp; 卷830_62 【寄澜公二首】贯休 
<br>
<br>小一头应白，孤高住歙城。不知安乐否，何以近无生。 
<br>烧逼鸿行侧，风干雪朕清。途中逢此信，珍重未精诚。
<br>
<br>荒乱抛深隐，飘零远寓居。片云无定所，得力是逢渠。 
<br>瀑灂群公社，江崩古帝墟。终期再相见，招手复何如。
<br>
<br>
<br>
<br>&nbsp;&nbsp; 卷830_63 【寄栖一上人】贯休 
<br>
<br>花堑接沧洲，阴云闲楚丘。雨声虽到夜，吟味不如秋。 
<br>古屋藏花鸽，荒园聚乱流。无机心便是，何用话归休。
<br>
<br>
<br>
<br>&nbsp;&nbsp; 卷830_64 【送僧之湖南】贯休 
<br>
<br>湘水万馀里，师游芳草生。登山乞食后，无伴入云行。 
<br>宿雨和花落，春牛拥雾耕。不知今夜月，何处听猿声。
<br>
<br>
<br>
<br>&nbsp;&nbsp; 卷830_65 【秋末寄张侍郎】贯休 
<br>
<br>静坐黔城北，离仁半岁强。雾中红黍熟，烧后白云香。 
<br>多病如何好，无心去始长。寂寥还得句，溪上寄三张。
<br>
<br>
<br>
<br>&nbsp;&nbsp; 卷830_66 【古塞曲三首】贯休 
<br>
<br>单于烽火动，都护去天涯。别赐黄金甲，亲临白玉除。 
<br>塞垣须静谧，师旅审安危。定远条支宠，如今胜古时。
<br>
<br>方见将军贵，分明对冕旒。圣恩如远被，狂虏不难收。 
<br>臣节唯期死，功勋敢望侯。终辞修里第，从此出皇州。
<br>
<br>百万精兵动，参差便渡辽。如何好白日，亦照此天骄。 
<br>远树深疑贼，惊蓬迥似雕。凯歌何日唱，碛路共天遥。
<br>
<br>
<br>
<br>&nbsp;&nbsp; 卷830_67 【古塞下曲七首】贯休 
<br>
<br>下营依遁甲，分帅把河隍。地使人心恶，风吹旗焰荒。 
<br>搜山得探卒，放火猎黄羊。唯有南飞雁，声声断客肠。
<br>
<br>归去是何年，山连逻逤川。苍黄曾战地，空阔养雕天。 
<br>旗插蒸沙堡，枪担卓槊泉。萧条寒日落，号令彻穷边。
<br>
<br>虏寇日相持，如龙马不肥。突围金甲破，趁贼铁枪飞。 
<br>汉月堂堂上，胡云惨惨微。黄河冰已合，犹未送征衣。
<br>
<br>南北惟堪恨，东西实可嗟。常飞侵夏雪，何处有人家。 
<br>风刮阴山薄，河推大岸斜。只应寒夜梦，时见故园花。
<br>
<br>不是将军勇，胡兵岂易当。雨曾淋火阵，箭又中金疮。 
<br>铁岭全无土，豺群亦有狼。因思无战日，天子是陶唐。
<br>
<br>榆叶飘萧尽，关防烽寨重。寒来知马疾，战后觉人凶。 
<br>烧逐飞蓬死，沙生毒雾浓。谁能奏明主，功业已堪封。
<br>
<br>万战千征地，苍茫古塞门。阴兵为客祟，恶酒发刀痕。 
<br>风落昆仑石，河崩苜蓿根。将军更移帐，日日近西蕃。
<br>
<br>
<br>
<br>&nbsp;&nbsp; 卷830_68 【古塞上曲七首】贯休 
<br>
<br>幽并儿百万，百战未曾输。蕃界已深入，将军仍远图。 
<br>月明风拔帐，碛暗鬼骑狐。但有东归日，甘从筋力枯。
<br>
<br>中军杀白马，白日祭苍苍。号变旗幡乱，鼙干草木黄。 
<br>朔云含冻雨，枯骨放妖光。故国今何处，参差近鬼方。
<br>
<br>白雁兼羌笛，几年垂泪听。阴风吹杀气，永日在青冥。 
<br>远戍秋添将，边烽夜杂星。嫖姚头半白，犹自看兵经。
<br>
<br>久雨始无尘，边声四散闻。浸河荒寨柱，吹角白头军。 
<br>战马龁腥草，乌鸢识阵云。征人心力尽，枯骨更遭焚。
<br>
<br>帐幕侵奚界，凭陵未可涯。擒生行别路，寻箭向平沙。 
<br>赤落蒲桃叶，香微甘草花。不堪登陇望，白日又西斜。
<br>
<br>地角天涯外，人号鬼哭边。大河流败卒，寒日下苍烟。 
<br>杀气诸蕃动，军书一箭传。将军莫惆怅，高处是燕然。
<br>
<br>山接胡奴水，河连勃勃城。数州今已伏，此命岂堪轻。 
<br>碛吼旄头落，风干刁斗清。因嗟李陵苦，只得没蕃名。
<br>
<br>
<br>
<br>&nbsp;&nbsp; 卷830_69 【古出塞曲三首】贯休 
<br>
<br>扫尽狂胡迹，回头望故关。相逢惟死斗，岂易得生还。 
<br>纵宴参胡乐，收兵过雪山。不封十万户，此事亦应闲。
<br>
<br>玉帐将军意，殷勤把酒论。功高宁在我，阵没与招魂。 
<br>塞色干戈束，军容喜气屯。男儿今始是，譀出玉关门。
<br>
<br>回首陇山头，连天草木秋。圣君应入梦，半路遣封侯。 
<br>水不担阴雪，柴令倒戍楼。归来麟阁上，春色满皇州。
<br>
<br>
<br>
<br>&nbsp;&nbsp; 卷830_70 【闻赤松舒道士下世（东阳未乱前相别）】贯休 
<br>
<br>地变贤人丧，疮痍不可观。一闻消息苦，千种破除难。 
<br>阴骘那虚掷，深山近始安。玄关评兔角，玉器琢鸡冠。 
<br>傲野高难狎，融怡美不殚。冀迎新渥泽，遽逐逝波澜。 
<br>蜕壳埋金隧，飞精驾锦鸾。倾摧千仞壁，枯歇一株兰。 
<br>仙庙诗虽继，苔墙篆必鞔。烟霞成片黯，松桂著行干。 
<br>影拄溪流咽，堂扃隙月寒。寂寥遗药犬，缥缈想琼竿。 
<br>伊昔相寻远，留连几尽欢。论诗花作席，炙菌叶为盘。 
<br>彭伉心相似，承祯趣一般。琴弹溪月侧，棋次砌云残。 
<br>倏忽成千古，飘零见百端。荆襄春浩浩，吴越浪漫漫。 
<br>已矣红霞子，空留白石坛。无弦亦须绝，回首一长叹。
<br>
<br>
<br>
<br>&nbsp;&nbsp; 卷830_71 【赠抱麻刘舍人】贯休 
<br>
<br>郡政今良吏，门风古缙绅。万年唐社稷，一个哭麻人。 
<br>愤烈身先死，敷扬气益贞。天乎资大宝，泰矣见忠臣。 
<br>得罪钟多故，投荒岂是迍。玉寒方重涩，松古更青皴。 
<br>鹏cR宁唯白，龙多岂止荀。道孤梳有雪，恩重泪盈巾。 
<br>喻蜀须凭草，成周必仗仁。三峰宵旰切，万里渥恩新。 
<br>赋鵩言无累，依刘德有邻。风期仁祖帽，鼠讶史云尘。 
<br>禅叟知何幸，玄谈有宿因。双溪逢陆海，荆渚遇平津。 
<br>落日愁闻笛，何人为吐茵。生徒希匠化，寰海仰经纶。 
<br>疾愈蝉声老，年丰雨滴频。刘虬师弟子，时喜一相亲。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷831_1 【夜寒寄卢给事二首】贯休 
<br>
<br>刻羽流商否，霜风动地吹。迩来唯自惜，知合是谁知。 
<br>堑雪消难尽，邻僧睡太奇。知音不可得，始为一吟之。
<br>
<br>心苦味不苦，世衰吾道微。清如吞雪雹，谁把比珠玑。 
<br>作者相收拾，常人任是非。旧居沧海上，归去即应归。
<br>
<br>
<br>&nbsp;&nbsp; 卷831_2 【送叶蒙赴举】贯休 
<br>
<br>年年屈复屈，惆怅曲江湄。自古身荣者，多非年少时。 
<br>空囊投刺远，大雪入关迟。来岁还公道，平人不用疑。
<br>
<br>
<br>
<br>&nbsp;&nbsp; 卷831_3 【闻王慥常侍卒三首】贯休 
<br>
<br>世乱君巡狩，清贤又告亡。星辰皆有角，日月略无光。 
<br>金柱连天折，瑶阶被贼荒。令人转惆怅，无路问苍苍。
<br>
<br>宗社运微衰，山摧甘井枯。不知千载后，更有此人无。 
<br>政入龚黄甲，诗轻沈宋徒。受恩酬未得，不觉只长吁。
<br>
<br>傥在扶天步，重兴古国风。还如齐晏子，再见狄梁公。 
<br>棠树梅溪北，佳城舜庙东。谁修循吏传，对此莫匆匆。
<br>
<br>
<br>
<br>&nbsp;&nbsp; 卷831_4 【秋晚野步】贯休 
<br>
<br>藤屦兼闽竹，吟行一水傍。树凉蝉不少，溪断路多荒。 
<br>烧岳阴风起，田家浊酒香。登高吟更苦，微月出苍茫。
<br>
<br>
<br>
<br>&nbsp;&nbsp; 卷831_5 【闻大愿和尚顺世三首】贯休 
<br>
<br>王室今如毁，仍闻丧我师。古容图得否，内院去无疑。 
<br>岳鬼月中哭，松龛雪次隳。直须文五色，始可立高碑。
<br>
<br>邺卫松杉外，芝兰季孟间。尽希重诏出，只待六龙还。 
<br>不疾成千古，令焚动四山。感恩终有泪，遥寄水潺潺。
<br>
<br>师禀尽名卿，孤峰老称情。若游三点外，争把七贤平。 
<br>苦雾埋空室，啼猿有咽声。今朝益惆怅，曾沐下床迎。
<br>
<br>
<br>
<br>&nbsp;&nbsp; 卷831_6 【闻叶蒙及第】贯休 
<br>
<br>忆昨送君诗，平人不用疑。吾徒若不得，天道即应私。 
<br>尘土茫茫晓，麟龙草草骑。相思不可见，又是落花时。
<br>
<br>
<br>
<br>&nbsp;&nbsp; 卷831_7 【送僧之灵夏】贯休 
<br>
<br>旧识为边帅，师游胜事兼。连天唯白草，野饼有红盐。 
<br>蕃近风多勃，河浑碛半淹。因知心似月，处处有人瞻。
<br>
<br>
<br>
<br>&nbsp;&nbsp; 卷831_8 【书无相道人庵】贯休 
<br>
<br>造化太茫茫，端居紫石房。心遗无句句，顶处有霜霜。 
<br>白鹿眠枯叶，清泉洒毳囊。寄言疑未决，须道雪溪旁。
<br>
<br>
<br>
<br>&nbsp;&nbsp; 卷831_9 【明进士北斋避暑】贯休 
<br>
<br>相访多冲雨，由来德有邻。卷帘繁暑退，湿树一蝉新。 
<br>道在谁为主，吾衰自有因。只应江海上，还作狎鸥人。
<br>
<br>
<br>
<br>&nbsp;&nbsp; 卷831_10 【晚春寄吴融、于竞二侍郎】贯休 
<br>
<br>白头为远客，常忆白云间。只觉老转老，不知闲是闲。 
<br>花含宜细雨，室冷是深山。唯有霜台客，依依是往还。
<br>
<br>
<br>
<br>&nbsp;&nbsp; 卷831_11 【喜不思上人来】贯休 
<br>
<br>沃州那不住，一别许多时。几度怀君夜，相逢出梦迟。 
<br>瓶担千丈瀑，偈是七言诗。若向罗浮去，伊余亦愿随。
<br>
<br>
<br>
<br>&nbsp;&nbsp; 卷831_12 【秋怀赤松道士】贯休 
<br>
<br>仙观在云端，相思星斗寒。常怜呼鹤易，却恨见君难。 
<br>石罅青蛇湿，风榸白菌干。终期花月下，坛上听君弹。
<br>
<br>
<br>
<br>&nbsp;&nbsp; 卷831_13 【送刘逖赴闽辟】贯休 
<br>
<br>离乱生涯尽，依刘是见机。从来吟太苦，不得力还稀。 
<br>路入闽山熟，江浮瘴雨肥。何须折杨柳，相送已依依。
<br>
<br>
<br>
<br>&nbsp;&nbsp; 卷831_14 【苦雨中作】贯休 
<br>
<br>通宵复连夕，其状只如倾。却遣思山者，忽然嫌水声。 
<br>好花飘草尽，古壁欲云生。不奈天难问，迢迢远客情。
<br>
<br>
<br>
<br>&nbsp;&nbsp; 卷831_15 【送僧归日本】贯休 
<br>
<br>焚香祝海灵，开眼梦中行。得达即便是，无生可作轻。 
<br>流黄山火著，碇石索雷鸣。想到夷王礼，还为上寺迎。
<br>
<br>
<br>
<br>&nbsp;&nbsp; 卷831_16 【赠信安郑道人】贯休 
<br>
<br>貌古似苍鹤，心清如鼎湖。仍闻得新义，便欲注阴符。 
<br>点化金常有，闲行影渐无。杳兮中便是，应不食菖蒲。
<br>
<br>
<br>
<br>&nbsp;&nbsp; 卷831_17 【送吏部刘相公除东川】贯休 
<br>
<br>帝念梓州民，年年战伐频。山川无草木，烽火没烟尘。 
<br>政乱皆因乱，安人必藉仁。皇天开白日，殷鼎辍诚臣。 
<br>一日离君侧，千官送渭滨。酒倾红琥珀，马控白骐驎。 
<br>渥泽番番降，壶浆处处陈。旌幢山色湿，邛僰鸟啼新。 
<br>帟幕还名俭，良医始姓秦。军雄城似岳，地变物含春。 
<br>白必侵双鬓，清应诫四邻。吾皇重命相，更合是何人。
<br>
<br>
<br>
<br>&nbsp;&nbsp; 卷831_18 【送智光禅伯】贯休 
<br>
<br>万事归一衲，曹溪初去寻。从来相狎辈，尽不是知音。 
<br>乞食林花落，穿云翠巘深。终希重一见，示我祖师心。
<br>
<br>
<br>
<br>&nbsp;&nbsp; 卷831_19 【夜对雪寄杜使君】贯休 
<br>
<br>片片含天意，纷纷势莫拘。洒于诸瑞后，忧恐一冬无。 
<br>鹤凚声偏密，风焦片益粗。冷牵人梦转，清逼瘴根徂。 
<br>扫径僧倾笠，为诗士弃炉。桥高银螮蝀，峰峻玉浮图。 
<br>盈尺何须问，丰年已可□。遥思郢中曲，句句出冰壶。
<br>
<br>
<br>
<br>&nbsp;&nbsp; 卷831_20 【送王毂及第后归江西】贯休 
<br>
<br>太宗罗俊彦，桂玉比光辉。难得终须得，言归始是归。 
<br>风帆天际吼，金鹗月中飞。五府如交辟，鱼书莫便稀。
<br>
<br>
<br>
<br>&nbsp;&nbsp; 卷831_21 【送卢瞻罢庐陵幕归阌乡】贯休 
<br>
<br>文行成身事，从知贵得仁。归来还寂寞，何以慰交亲。 
<br>芳草色似动，胡桃花又新。昌朝有知己，好作谏垣臣。
<br>
<br>
<br>
<br>&nbsp;&nbsp; 卷831_22 【避寇白沙驿作】贯休 
<br>
<br>避乱无深浅，苍黄古驿东。草枯牛尚龁，霞湿烧微红。 
<br>□□时时□，人愁处处同。犹逢好时否，孤坐雪濛濛。
<br>
<br>
<br>
<br>&nbsp;&nbsp; 卷831_23 【闻李频员外卒】贯休 
<br>
<br>苍苍难可问，问答亦难闻。落叶平津岸，愁人李使君。 
<br>文章应力竭，茅土始天分。又逐东风去，迢迢隔岭云。
<br>
<br>
<br>
<br>&nbsp;&nbsp; 卷831_24 【江陵寄翰林韩偓学士】贯休 
<br>
<br>久住荆溪北，禅关挂绿萝。风清闲客去，睡美落花多。 
<br>万事皆妨道，孤峰谩忆他。新诗旧知己，始为味如何。
<br>
<br>
<br>
<br>&nbsp;&nbsp; 卷831_25 【闲居作】贯休 
<br>
<br>闲门微雪下，慵惰计全成。默坐便终日，孤峰只此清。 
<br>身心闲少梦，杉竹冷多声。唯有西峰叟，相逢眼最明。
<br>
<br>
<br>
<br>&nbsp;&nbsp; 卷831_26 【和韦相公见示闲卧】贯休 
<br>
<br>刻形求得相，事事未尝眠。霖雨方为雨，非烟岂是烟。 
<br>童收庭树果，风曳案头笺。仲虺专为诰，何充雅爱禅。 
<br>静嫌山色远，病是酒杯偏。蜩响初穿壁，兰芽半出砖。 
<br>堂悬金粟像，门枕御沟泉。旦沐虽频握，融帷孰敢褰。 
<br>德高群彦表，善植几生前。修补乌皮几，深藏子敬毡。 
<br>扶持千载圣，潇洒一声蝉。棋阵连残月，僧交似大颠。 
<br>常知生似幻，维重直如弦。饼忆莼羹美，茶思岳瀑煎。 
<br>只闻温树誉，堪鄙竹林贤。脱颖三千士，馨香四十年。 
<br>宽平开义路，淡泞润清田。哲后知如子，空王夙有缘。 
<br>对归香满袖，吟次月当川。休说惭如揵，尧天即梵天。
<br>
<br>
<br>
<br>&nbsp;&nbsp; 卷831_27 【寄山中伉禅师】贯休 
<br>
<br>举世遭心使，吾师独使心。万缘冥目尽，一句不言深。 
<br>野火烧禅石，残霞照栗林。秋风溪上路，终愿一相寻。
<br>
<br>
<br>
<br>&nbsp;&nbsp; 卷831_28 【秋寄栖一】贯休 
<br>
<br>一别一公后，相思时一吁。眼中疮校未，般若偈持无。 
<br>卷句冰团大，炉烟枥橛粗。劝君君记取，不用更他图。
<br>
<br>
<br>
<br>&nbsp;&nbsp; 卷831_29 【怀匡山山长二首】贯休 
<br>
<br>白石峰之半，先生好在么。卷帘当大瀑，常恨不如他。 
<br>杉罅龙涎溢，潭坳石发多。吾皇搜草泽，争奈谢安何。
<br>
<br>见说面前峰，寻常醉亦登。雨馀多菌出，烧甚古崖崩。 
<br>觅句曾冲虎，耕田半为僧。闻名多岁也，常恨不飞腾。
<br>
<br>
<br>
<br>&nbsp;&nbsp; 卷831_30 【怀高真动二首】贯休 
<br>
<br>知尔今何处，孤高独不群。论诗唯许我，穷易到无文。 
<br>贳酒儿穿雪，寻僧月照云。何时再相见，兵寇尚纷纷。
<br>
<br>久别无消息，今秋忽得书。诸孤婚嫁苦，求己世情疏。 
<br>乱甚无乔木，溪多不钓鱼。只应金岳色，如尔复如余。
<br>
<br>
<br>
<br>&nbsp;&nbsp; 卷831_31 【秋末入匡山船行八首】贯休 
<br>
<br>楚国茱萸月，吴吟梨栗船。远游无定所，高卧是何年。 
<br>浪卷纷纷叶，樯冲澹澹烟。去心还自喜，庐岳倚青天。
<br>
<br>芦苇深花里，渔歌一曲长。人心虽忆越，帆态似浮湘。 
<br>石獭衔鱼白，汀茅浸浪黄。等闲千万里，道在亦无妨。
<br>
<br>岛上离家化，茅茨竹户开。黄桑双鹊喜，白日有谁来。 
<br>担浪浇秋芋，缘滩取净苔。回头深自愧，旧业本蒿莱。
<br>
<br>匡阜层层翠，修江叠叠波。从来未曾到，此去复如何。 
<br>水庙寒鸦集，沙村夕照多。谁如垂钓者，孤坐鬓皤皤。
<br>
<br>晚泊苍茫浦，风微浪亦粗。估喧如亥合，樯密似林枯。 
<br>地峻湖无□，潮寒蚌有珠。东西无定所，何用问前途。
<br>
<br>岛香思贾岛，江碧忆清江。囊橐谁相似，馋慵世少双。 
<br>鼍惊入窟月，烧到系船桩。谩有归乡梦，前头是楚邦。
<br>
<br>南北虽无适，东西亦似萍。霞根生石片，象迹坏沙汀。 
<br>莽莽蒹葭赤，微微蜃蛤腥。因思范蠡辈，未免亦飘零。
<br>
<br>晓色千樯去，长江八月时。雨淙山骨出，槔擉岸形卑。 
<br>野水畬田黑，荒汀独鸟痴。如今是清世，谁道出山迟。
<br>
<br>
<br>
<br>&nbsp;&nbsp; 卷831_32 【送僧归华山】贯休 
<br>
<br>心枯衲亦枯，归岳揭空盂。七贵留不住，孤云出更孤。 
<br>烧灰犹汤足，雪片似黏须。他日如相觅，还应道到吴。
<br>
<br>
<br>
<br>&nbsp;&nbsp; 卷831_33 【送友人之岭外】贯休 
<br>
<br>五岭难为客，君游早晚回。一囊秋课苦，万里瘴云开。 
<br>金柱根应动，风雷舶欲来。明时好□进，莫滞长卿才。
<br>
<br>
<br>
<br>&nbsp;&nbsp; 卷831_34 【送卢舍人朝觐】贯休 
<br>
<br>膻行无为日，垂衣帝道亨。圣真千载圣，明必万年明。 
<br>重德须朝觐，流年不可轻。洪才传出世，清甲得高名。 
<br>罕玉藏无映，嵇松画不成。起衔轩后敕，醉别亚夫营。 
<br>烧阔荆州熟，霞新岘首晴。重重尧雨露，去去汉公卿。 
<br>白发应从白，清贫但更清。梦缘丹陛险，春傍彩衣生。 
<br>既握钟繇笔，须调傅说羹。倘因星使出，一望问支铿。
<br>
<br>
<br>
<br>&nbsp;&nbsp; 卷831_35 【上冯使君山水障子】贯休 
<br>
<br>忆山归未得，画出亦堪怜。崩岸全隳路，荒村半有烟。 
<br>笔句冈势转，墨抢烧痕颠。远浦深通海，孤峰冷倚天。 
<br>柴棚坐逸士，露茗煮红泉。绣与莲峰竞，威如剑阁牵。 
<br>石门关麈鹿，气候有神仙。茅屋书窗小，苔阶滴瀑圆。 
<br>松根击石朽，桂叶蚀霜鲜。画出欺王墨，擎将献惠连。 
<br>新诗宁妄说，旧隐实如然。愿似窗中列，时闻大雅篇。
<br>
<br>
<br>
<br>&nbsp;&nbsp; 卷831_36 【送令狐焕赴阙】贯休 
<br>
<br>渚宫遥落日，相送碧江湄。陟也须为相，天乎更赞谁。 
<br>风高樯力出，霞热鸟行迟。此去多来客，无忘慰所思。
<br>
<br>
<br>
<br>&nbsp;&nbsp; 卷831_37 【送吴融员外赴阙】贯休 
<br>
<br>汉文思贾傅，贾傅遂生还。今日又如此，送君非等闲。 
<br>云寒犹惜雪，烧猛似烹山。应笑无机者，腾腾天地间。
<br>
<br>
<br>
<br>&nbsp;&nbsp; 卷831_38 【送姚洎拾遗自江陵幕赴京】贯休 
<br>
<br>捧诏动征轮，分飞楚水滨。由来真庙器，多作伏蒲人。 
<br>舍鲁知非愿，朝天不话贫。沙头千骑送，岛上一蝉新。 
<br>莫使身侵贵，无矜贵逼身。玉阶凝正色，兰苑涨芳尘。 
<br>銮辂方离华，车书渐似秦。流年飘倏忽，书札莫因循。 
<br>凉雨鸣红叶，非烟闭紫宸。凭将西社意，一说向荀陈。
<br>
<br>
<br>
<br>&nbsp;&nbsp; 卷831_39 【送僧入石霜】贯休 
<br>
<br>举世只堪吁，空知与道俱。论心齐至圣，对镜破凡夫。 
<br>业王如云合，头低似箭驱。三清徒妄想，千载亦须臾。 
<br>唯我流阳叟，深云领毳徒。尽骑香白象，皆握月明珠。 
<br>寂寞排松榻，斓斑半雪须。苔侵长者论，岚蚀祖师图。 
<br>翠巘金钟晓，香林宝月孤。兟兟齐白趾，赫赫共洪炉。 
<br>山色锄难尽，松根踏欲无。难评传的的，须到不区区。 
<br>撩舍新罗瘦，炉烟榾柮粗。烧畬平虎窟，分瀑入香厨。 
<br>师去情何切，人间事莫拘。穿林宿古冢，踏叶揭空盂。 
<br>无事终无事，令枯便合枯。他年相觅在，亦不是生苏。
<br>
<br>
<br>
<br>&nbsp;&nbsp; 卷831_40 【送僧归南康】贯休 
<br>
<br>壳壳学得律，还乡见苦情。远思芳草盛，不入楚山行。 
<br>帆入汀烟健，经吟戍月清。到乡同学辈，应到赣江迎。
<br>
<br>
<br>
<br>&nbsp;&nbsp; 卷831_41 【送陈秀才赴举兼寄韩舍人】贯休 
<br>
<br>主圣臣贤日，求名莫等闲。直须诗似玉，不用力如山。 
<br>草白兵初息，年丰驾已还。凭将安养意，一说向曾颜。
<br>
<br>
<br>
<br>&nbsp;&nbsp; 卷831_42 【送友人及第后归台州】贯休 
<br>
<br>得桂为边辟，翩翩颇合宜。嫖姚留不住，昼锦已归迟。 
<br>岛侧花藏虎，湖心浪撼棋。终期华顶下，共礼渌身师。
<br>
<br>
<br>
<br>&nbsp;&nbsp; 卷831_43 【晚春寄张侍郎】贯休 
<br>
<br>遐想涪陵岸，山花半已残。人心何以遣，天步正艰难。 
<br>鸟听黄袍小，城临白帝寒。应知窗下梦，日日到江干。
<br>
<br>
<br>
<br>&nbsp;&nbsp; 卷831_44 【寄景判官兼思州叶使君】贯休 
<br>
<br>独住西峰半，寻常欲下难。石多桐屐齾，香甚药花干。 
<br>荏苒新莺老，穷通亦自宽。髯参与短簿，始为一吟看。
<br>
<br>
<br>
<br>&nbsp;&nbsp; 卷831_45 【送卢秀才应举】贯休 
<br>
<br>几载阻兵荒，一名终不忘。还冲猛风雪，如画冷朝阳。 
<br>句好慵将出，囊空却不忙。明年公道日，去去必穿杨。
<br>
<br>
<br>
<br>&nbsp;&nbsp; 卷831_46 【闻新蝉寄桂雍】贯休 
<br>
<br>新蝉终夜叫，嘒嘒隔溪濆。杜宇仍相杂，故人闻不闻。 
<br>卷帘花动月，冥目砌生云。终共谢时去，西山鸾鹤群。
<br>
<br>
<br>
<br>&nbsp;&nbsp; 卷831_47 【寄怀楚和尚二首】贯休 
<br>
<br>吾师师子儿，而复貌瑰奇。何得文明代，不为王者师。 
<br>铁盂汤雪早，石炭煮茶迟。谩有参寻意，因循到乱时。
<br>
<br>跳踯诸峰险，回翔万里空。争将金锁锁，那把玉笼笼。 
<br>印缺香崩火，窗疏蝎吃风。永怀今已矣，吟坐雪濛濛。
<br>
<br>
<br>
<br>&nbsp;&nbsp; 卷831_48 【和韦相公话婺州陈事】贯休 
<br>
<br>昔事堪惆怅，谈玄爱白牛。千场花下醉，一片梦中游。 
<br>耕避初平石，烧残沈约楼。无因更重到，且副济川舟。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
