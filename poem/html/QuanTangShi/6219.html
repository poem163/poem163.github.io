<HTML>
<HEAD>
<TITLE>全唐诗 卷713-716 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷713-716</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷713-716</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6219"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷713-716')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷713-716]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷713_1 【陈情献中丞】喻坦之 
<br>
<br>孤拙竟何营，徒希折桂名。始终谁肯荐，得失自难明。 
<br>贡乏雄文献，归无瘠土耕。沧江长发梦，紫陌久惭行。 
<br>意纵求知切，才惟惧鉴精。五言非琢玉，十载看迁莺。 
<br>取进心甘钝，伤嗟骨每惊。尘襟痕积泪，客鬓白新茎。 
<br>顾盼身堪教，吹嘘羽觉生。依门情转切，荷德力须倾。 
<br>奖善犹怜贡，垂恩必不轻。从兹便提挈，云路自生荣。
<br>
<br>
<br>&nbsp;&nbsp; 卷713_2 【长安雪后】喻坦之 
<br>
<br>碧落云收尽，天涯雪霁时。草开当井地，树折带巢枝。 
<br>野渡滋寒麦，高泉涨禁池。遥分丹阙出，迥对上林宜。 
<br>宿片攀檐取，凝花就砌窥。气凌禽翅束，冻入马蹄危。 
<br>北想连沙漠，南思极海涯。冷光兼素彩，向暮朔风吹。
<br>
<br>
<br>
<br>&nbsp;&nbsp; 卷713_3 【送友人游东川】喻坦之 
<br>
<br>食尽须分散，将行几愿留。春兼三月闰，人拟半年游。 
<br>风俗同吴地，山川拥梓州。思君登栈道，猿啸始应愁。
<br>
<br>
<br>
<br>&nbsp;&nbsp; 卷713_4 【题樟亭驿楼】喻坦之 
<br>
<br>危槛倚山城，风帆槛外行。日生沧海赤，潮落浙江清。 
<br>秋晚遥峰出，沙干细草平。西陵烟树色，长见伍员情。
<br>
<br>
<br>
<br>&nbsp;&nbsp; 卷713_5 【大梁送友人东游】喻坦之 
<br>
<br>自古东西路，舟车此地分。河声梁苑夜，草色楚田曛。 
<br>雁已多南去，蝉犹在此闻。圣朝无谏猎，何计谒明君。
<br>
<br>
<br>
<br>&nbsp;&nbsp; 卷713_6 【送友人游蜀】喻坦之 
<br>
<br>为儒早得名，为客不忧程。春尽离丹阙，花繁到锦城。 
<br>雪消巴水涨，日上剑关明。预想回来树，秋蝉已数声。
<br>
<br>
<br>
<br>&nbsp;&nbsp; 卷713_7 【留别友人书斋】喻坦之 
<br>
<br>相见不相睽，一留日已西。轩凉庭木大，巷僻鸟巢低。 
<br>背俗修琴谱，思家话药畦。卜邻期太华，同上上方梯。
<br>
<br>
<br>
<br>&nbsp;&nbsp; 卷713_8 【题耿处士林亭】喻坦之 
<br>
<br>身向闲中老，生涯本豁然。草堂山水下，渔艇鸟花边。 
<br>窥井猿兼鹿，啼林鸟杂蝉。何时人事了，依此亦高眠。
<br>
<br>
<br>
<br>&nbsp;&nbsp; 卷713_9 【商於逢友人】喻坦之 
<br>
<br>行役何时了，年年骨肉分。春风来汉棹，雪路入商云。 
<br>水险溪难定，林寒鸟异群。相逢聊坐石，啼狖语中闻。
<br>
<br>
<br>
<br>&nbsp;&nbsp; 卷713_10 【灞上逢故人】喻坦之 
<br>
<br>花落杏园枝，驱车问路岐。人情谁可会，身事自堪疑。 
<br>岳雨狂雷送，溪槎涨水吹。家山如此景，几处不相随。
<br>
<br>
<br>
<br>&nbsp;&nbsp; 卷713_11 【发浙江】喻坦之 
<br>
<br>岛屿遍含烟，烟中济大川。山城犹转漏，沙浦已摇船。 
<br>海曙霞浮日，江遥水合天。此时空阔思，翻想涉穷边。
<br>
<br>
<br>
<br>&nbsp;&nbsp; 卷713_12 【晚泊盱眙】喻坦之 
<br>
<br>广苇夹深流，萧萧到海秋。宿船横月浦，惊鸟绕霜洲。 
<br>云湿淮南树，笳清泗水楼。徒悬乡国思，羁迹尚东游。
<br>
<br>
<br>
<br>&nbsp;&nbsp; 卷713_13 【归江南】喻坦之 
<br>
<br>归日值江春，看花过楚津。草晴虫网遍，沙晓浪痕新。 
<br>莲叶初浮水，鸥雏已狎人。渔心惭未遂，空厌路岐尘。
<br>
<br>
<br>
<br>&nbsp;&nbsp; 卷713_14 【代北言怀】喻坦之 
<br>
<br>困马榆关北，那堪落景催。路行沙不绝，风与雪兼来。 
<br>草得春犹白，鸿侵夏始回。行人莫远入，戍角有馀哀。
<br>
<br>
<br>
<br>&nbsp;&nbsp; 卷713_15 【春游曲江】喻坦之 
<br>
<br>误入杏花尘，晴江一看春。菰蒲虽似越，骨肉且非秦。 
<br>曲岸藏翘鹭，垂杨拂跃鳞。徒怜汀草色，未是醉眠人。
<br>
<br>
<br>
<br>&nbsp;&nbsp; 卷713_16 【和范秘书宿省中作】喻坦之 
<br>
<br>清省宜寒夜，仙才称独吟。钟来宫转漏，月过阁移阴。 
<br>鹤避灯前尽，芸高幄外深。想知因此兴，暂动忆山心。
<br>
<br>
<br>
<br>&nbsp;&nbsp; 卷713_17 【寄华阴姚少府】喻坦之 
<br>
<br>泰华当公署，为官兴可知。砚和青霭冻，帘对白云垂。 
<br>峻掌光浮日，危莲影入池。料于三考内，应惜德音移。
<br>
<br>
<br>
<br>&nbsp;&nbsp; 卷713_18 【晚泊富春寄友人】喻坦之 
<br>
<br>江钟寒夕微，江鸟望巢飞。木落山城出，潮生海棹归。 
<br>独吟霜岛月，谁寄雪天衣。此别三千里，关西信更稀。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷714_1 【梅花】崔道融 
<br>
<br>数萼初含雪，孤标画本难。香中别有韵，清极不知寒。 
<br>横笛和愁听，斜枝倚病看。朔风如解意，容易莫摧残。
<br>
<br>
<br>&nbsp;&nbsp; 卷714_2 【铜雀妓二首】崔道融 
<br>
<br>严妆垂玉箸，妙舞对清风。无复君王顾，春来起渐慵。
<br>
<br>歌咽新翻曲，香销旧赐衣。陵园春雨暗，不见六龙归。
<br>
<br>
<br>
<br>&nbsp;&nbsp; 卷714_3 【春闺二首】崔道融 
<br>
<br>寒食月明雨，落花香满泥。佳人持锦字，无雁寄辽西。
<br>
<br>欲剪宜春字，春寒入剪刀。辽阳在何处，莫望寄征袍。
<br>
<br>
<br>
<br>&nbsp;&nbsp; 卷714_4 【访僧不遇】崔道融 
<br>
<br>寻僧已寂寞，林下锁山房。松竹虽无语，牵衣借晚凉。
<br>
<br>
<br>
<br>&nbsp;&nbsp; 卷714_5 【田上】崔道融 
<br>
<br>雨足高田白，披蓑半夜耕。人牛力俱尽，东方殊未明。
<br>
<br>
<br>
<br>&nbsp;&nbsp; 卷714_6 【月夕】崔道融 
<br>
<br>月上随人意，人闲月更清。朱楼高百尺，不见到天明。
<br>
<br>
<br>
<br>&nbsp;&nbsp; 卷714_7 【槿花】崔道融 
<br>
<br>槿花不见夕，一日一回新。东风吹桃李，须到明年春。
<br>
<br>
<br>
<br>&nbsp;&nbsp; 卷714_8 【西施滩】崔道融 
<br>
<br>宰嚭亡吴国，西施陷恶名。浣纱春水急，似有不平声。
<br>
<br>
<br>
<br>&nbsp;&nbsp; 卷714_9 【江上逢故人】崔道融 
<br>
<br>故里琴樽侣，相逢近腊梅。江村买一醉，破泪却成咍。
<br>
<br>
<br>
<br>&nbsp;&nbsp; 卷714_10 【牧竖】崔道融 
<br>
<br>牧竖持蓑笠，逢人气傲然。卧牛吹短笛，耕却傍溪田。
<br>
<br>
<br>
<br>&nbsp;&nbsp; 卷714_11 【过农家】崔道融 
<br>
<br>欲羡农家子，秋新看刈禾。苏秦无负郭，六印又如何。
<br>
<br>
<br>
<br>&nbsp;&nbsp; 卷714_12 【江夕】崔道融 
<br>
<br>江心秋月白，起柁信潮行。蛟龙化为人，半夜吹笛声。
<br>
<br>
<br>
<br>&nbsp;&nbsp; 卷714_13 【春墅】崔道融 
<br>
<br>蛙声近过社，农事忽已忙。邻妇饷田归，不见百花芳。
<br>
<br>
<br>
<br>&nbsp;&nbsp; 卷714_14 【江村】崔道融 
<br>
<br>日暮片帆落，江村如有情。独对沙上月，满船人睡声。
<br>
<br>
<br>
<br>&nbsp;&nbsp; 卷714_15 【拟乐府子夜四时歌四首】崔道融 
<br>
<br>吴子爱桃李，月色不到地。明朝欲看花，六宫人不睡。
<br>
<br>凉轩待月生，暗里萤飞出。低回不称意，蛙鸣乱清瑟。
<br>
<br>月色明如昼，虫声入户多。狂夫自不归，满地无天河。
<br>
<br>银缸照残梦，零泪沾粉臆。洞房犹自寒，何况关山北。
<br>
<br>
<br>
<br>&nbsp;&nbsp; 卷714_16 【寄人二首】崔道融 
<br>
<br>花上断续雨，江头来去风。相思春欲尽，未遣酒尊空。
<br>
<br>澹澹长江水，悠悠远客情。落花相与恨，到地一无声。
<br>
<br>
<br>
<br>&nbsp;&nbsp; 卷714_17 【江鸥】崔道融 
<br>
<br>白鸟波上栖，见人懒飞起。为有求鱼心，不是恋江水。
<br>
<br>
<br>
<br>&nbsp;&nbsp; 卷714_18 【春晚】崔道融 
<br>
<br>三月寒食时，日色浓于酒。落尽墙头花，莺声隔原柳。
<br>
<br>
<br>
<br>&nbsp;&nbsp; 卷714_19 【汉宫词】崔道融 
<br>
<br>独诏胡衣出，天花落殿堂。他人不敢妒，垂泪向君王。
<br>
<br>
<br>
<br>&nbsp;&nbsp; 卷714_20 【旅行】崔道融 
<br>
<br>少壮经勤苦，衰年始浪游。谁怜不龟手，他处却封侯。
<br>
<br>
<br>
<br>&nbsp;&nbsp; 卷714_21 【班婕妤】崔道融 
<br>
<br>宠极辞同辇，恩深弃后宫。自题秋扇后，不敢怨春风。
<br>
<br>
<br>
<br>&nbsp;&nbsp; 卷714_22 【元日有题】崔道融 
<br>
<br>十载元正酒，相欢意转深。自量麋鹿分，只合在山林。
<br>
<br>
<br>
<br>&nbsp;&nbsp; 卷714_23 【古树】崔道融 
<br>
<br>古树春风入，阳和力太迟。莫言生意尽，更引万年枝。
<br>
<br>
<br>
<br>&nbsp;&nbsp; 卷714_24 【春题二首】崔道融 
<br>
<br>青春未得意，见花却如雠。路逢白面郎，醉插花满头。
<br>
<br>满眼桃李花，愁人如不见。别有惜花人，东风莫吹散。
<br>
<br>
<br>
<br>&nbsp;&nbsp; 卷714_25 【长安春】崔道融 
<br>
<br>长安牡丹开，绣毂辗晴雷。若使花长在，人应看不回。
<br>
<br>
<br>
<br>&nbsp;&nbsp; 卷714_26 【病起二首】崔道融 
<br>
<br>病起春已晚，曳筇伤绿苔。强攀庭树枝，唤作花未开。
<br>
<br>病起绕庭除，春泥粘屐齿。如从万里来，骨肉满面喜。
<br>
<br>
<br>
<br>&nbsp;&nbsp; 卷714_27 【峡路】崔道融 
<br>
<br>清猿啼不住，白水下来新。八月莫为客，夜长愁杀人。
<br>
<br>
<br>
<br>&nbsp;&nbsp; 卷714_28 【长门怨】崔道融 
<br>
<br>长门春欲尽，明月照花枝。买得相如赋，君恩不可移。
<br>
<br>
<br>
<br>&nbsp;&nbsp; 卷714_29 【月夕有怀】崔道融 
<br>
<br>圆光照一海，远客在孤舟。相忆无期见，中宵独上楼。
<br>
<br>
<br>
<br>&nbsp;&nbsp; 卷714_30 【夜泊九江】崔道融 
<br>
<br>夜泊江门外，欢声月里楼。明朝归去路，犹隔洞庭秋。
<br>
<br>
<br>
<br>&nbsp;&nbsp; 卷714_31 【寒食夜】崔道融 
<br>
<br>满地梨花白，风吹碎月明。大家寒食夜，独贮望乡情。
<br>
<br>
<br>
<br>&nbsp;&nbsp; 卷714_32 【归燕】崔道融 
<br>
<br>海燕频来去，西人独滞留。天边又相送，肠断故园秋。
<br>
<br>
<br>
<br>&nbsp;&nbsp; 卷714_33 【长安春】崔道融 
<br>
<br>珠箔映高柳，美人红袖垂。忽闻半天语，不见上楼时。
<br>
<br>
<br>
<br>&nbsp;&nbsp; 卷714_34 【銮驾东回】崔道融 
<br>
<br>两川花捧御衣香，万岁山呼辇路长。
<br>天子还从马嵬过，别无惆怅似明皇。
<br>
<br>
<br>
<br>&nbsp;&nbsp; 卷714_35 【钓鱼】崔道融 
<br>
<br>闲钓江鱼不钓名，瓦瓯斟酒暮山青。
<br>醉头倒向芦花里，却笑无端犯客星。
<br>
<br>
<br>
<br>&nbsp;&nbsp; 卷714_36 【西施】崔道融 
<br>
<br>苎萝山下如花女，占得姑苏台上春。
<br>一笑不能忘敌国，五湖何处有功臣。
<br>
<br>
<br>
<br>&nbsp;&nbsp; 卷714_37 【马嵬】崔道融 
<br>
<br>万乘凄凉蜀路归，眼前朱翠与心违。
<br>重华不是风流主，湘水犹传泣二妃。
<br>
<br>
<br>
<br>&nbsp;&nbsp; 卷714_38 【羯鼓】崔道融 
<br>
<br>华清宫里打撩声，供奉丝簧束手听。
<br>寂寞銮舆斜谷里，是谁翻得雨淋铃。
<br>
<br>
<br>
<br>&nbsp;&nbsp; 卷714_39 【寄李左司】崔道融 
<br>
<br>柏台兰省共清风，鸣玉朝联夜被同。
<br>肯信人间有兄弟，一生长在别离中。
<br>
<br>
<br>
<br>&nbsp;&nbsp; 卷714_40 【梅】崔道融 
<br>
<br>溪上寒梅初满枝，夜来霜月透芳菲。
<br>清光寂寞思无尽，应待琴尊与解围。
<br>
<br>
<br>
<br>&nbsp;&nbsp; 卷714_41 【天台陈逸人】崔道融 
<br>
<br>绝粒空山秋复春，欲看沧海化成尘。
<br>近抛三井更深去，不怕虎狼唯怕人。
<br>
<br>
<br>
<br>&nbsp;&nbsp; 卷714_42 【雪窦禅师】崔道融 
<br>
<br>雪窦峰前一派悬，雪窦五月无炎天。
<br>客尘半日洗欲尽，师到白头林下禅。
<br>
<br>
<br>
<br>&nbsp;&nbsp; 卷714_43 【溪上遇雨二首】崔道融 
<br>
<br>回塘雨脚如缫丝，野禽不起沈鱼飞。
<br>耕蓑钓笠取未暇，秋田有望从淋漓。
<br>
<br>坐看黑云衔猛雨，喷洒前山此独晴。
<br>忽惊云雨在头上，却是山前晚照明。
<br>
<br>
<br>
<br>&nbsp;&nbsp; 卷714_44 【长门怨】崔道融 
<br>
<br>长门花泣一枝春，争奈君恩别处新。
<br>错把黄金买词赋，相如自是薄情人。
<br>
<br>
<br>
<br>&nbsp;&nbsp; 卷714_45 【秋夕】崔道融 
<br>
<br>自怜三十未西游，傍水寻山过却秋。
<br>一夜雨声多少事，不思量尽到心头。
<br>
<br>
<br>
<br>&nbsp;&nbsp; 卷714_46 【过隆中】崔道融 
<br>
<br>玄德苍黄起卧龙，鼎分天下一言中。
<br>可怜蜀国关张后，不见商量徐庶功。
<br>
<br>
<br>
<br>&nbsp;&nbsp; 卷714_47 【关下】崔道融 
<br>
<br>百二山河壮帝畿，关门何事更开迟。
<br>应从漏却田文后，每度闻鸡不免疑。
<br>
<br>
<br>
<br>&nbsp;&nbsp; 卷714_48 【寒食客中有怀】崔道融 
<br>
<br>江上闻莺禁火时，百花开尽柳依依。
<br>故园兄弟别来久，应到清明犹望归。
<br>
<br>
<br>
<br>&nbsp;&nbsp; 卷714_49 【溪夜】崔道融 
<br>
<br>积雪消来溪水宽，满楼明月碎琅玕。
<br>渔人抛得钓筒尽，却放轻舟下急滩。
<br>
<br>
<br>
<br>&nbsp;&nbsp; 卷714_50 【山居卧疾，广利大师见访】崔道融 
<br>
<br>桐谷孙枝已上弦，野人犹卧白云边。
<br>九天飞锡应相诮，三到行朝二十年。
<br>
<br>
<br>
<br>&nbsp;&nbsp; 卷714_51 【村墅】崔道融 
<br>
<br>正月二月村墅闲，馀粮未乏人心宽。
<br>南邻雨中揭屋笑，酒熟数家来相看。
<br>
<br>
<br>
<br>&nbsp;&nbsp; 卷714_52 【悲李拾遗二首】崔道融 
<br>
<br>故友从来匪石心，谏多难得主恩深。
<br>行朝半夜烟尘起，晓殿吁嗟一镜沈。
<br>
<br>天涯时有北来尘，因话它人及故人。
<br>也是先皇能罪己，殿前频得触龙鳞。
<br>
<br>
<br>
<br>&nbsp;&nbsp; 卷714_53 【题《李将军传》】崔道融 
<br>
<br>猿臂将军去似飞，弯弓百步虏无遗。
<br>汉文自与封侯得，何必伤嗟不遇时。
<br>
<br>
<br>
<br>&nbsp;&nbsp; 卷714_54 【酒醒】崔道融 
<br>
<br>酒醒拨剔残灰火，多少凄凉在此中。
<br>炉畔自斟还自醉，打窗深夜雪兼风。
<br>
<br>
<br>
<br>&nbsp;&nbsp; 卷714_55 【郊居友人相访】崔道融 
<br>
<br>柴门深掩古城秋，背郭缘溪一径幽。
<br>不有小园新竹色，君来那肯暂淹留。
<br>
<br>
<br>
<br>&nbsp;&nbsp; 卷714_56 【镜湖雪霁贻方干】崔道融 
<br>
<br>天外晓岚和雪望，月中归棹带冰行。
<br>相逢半醉吟诗苦，应抵寒猿袅树声。
<br>
<br>
<br>
<br>&nbsp;&nbsp; 卷714_57 【秋霁】崔道融 
<br>
<br>雨霁长空荡涤清，远山初出未知名。
<br>夜来江上如钩月，时有惊鱼掷浪声。
<br>
<br>
<br>
<br>&nbsp;&nbsp; 卷714_58 【谢朱常侍寄贶蜀茶、剡纸二首】崔道融 
<br>
<br>瑟瑟香尘瑟瑟泉，惊风骤雨起炉烟。
<br>一瓯解却山中醉，便觉身轻欲上天。
<br>
<br>百幅轻明雪未融，薛家凡纸漫深红。
<br>不应点染闲言语，留记将军盖世功。
<br>
<br>
<br>
<br>&nbsp;&nbsp; 卷714_59 【读杜紫微集】崔道融 
<br>
<br>紫微才调复知兵，长觉风雷笔下生。
<br>还有枉抛心力处，多于五柳赋闲情。
<br>
<br>
<br>
<br>&nbsp;&nbsp; 卷714_60 【寓题】崔道融 
<br>
<br>海上乘查便合仙，若无仙骨未如船。
<br>人间亦有支机石，虚被声名到洞天。
<br>
<br>
<br>
<br>&nbsp;&nbsp; 卷714_61 【寓吟集】崔道融 
<br>
<br>陶集篇篇皆有酒，崔诗句句不无杯。
<br>醉来已共身安约，让却诗人作酒魁。
<br>
<br>
<br>
<br>&nbsp;&nbsp; 卷714_62 【溪居即事】崔道融 
<br>
<br>篱外谁家不系船，春风吹入钓鱼湾。
<br>小童疑是有村客，急向柴门去却关。
<br>
<br>
<br>
<br>&nbsp;&nbsp; 卷714_63 【鸡】崔道融 
<br>
<br>买得晨鸡共鸡语，常时不用等闲鸣。
<br>深山月黑风雨夜，欲近晓天啼一声。
<br>
<br>
<br>
<br>&nbsp;&nbsp; 卷714_64 【献浙东柳大夫】崔道融 
<br>
<br>属城甘雨几经春，圣主全分付越人。
<br>俗眼不知青琐贵，江头争看碧油新。
<br>
<br>
<br>
<br>&nbsp;&nbsp; 卷714_65 【杨柳枝词】崔道融 
<br>
<br>雾撚烟搓一索春，年年长似染来新。
<br>应须唤作风流线，系得东西南北人。
<br>
<br>
<br>
<br>&nbsp;&nbsp; 卷714_66 【楚怀王】崔道融 
<br>
<br>宫花一朵掌中开，缓急翻为敌国媒。
<br>六里江山天下笑，张仪容易去还来。
<br>
<br>
<br>
<br>&nbsp;&nbsp; 卷714_67 【对早梅寄友人二首】崔道融 
<br>
<br>忆得前年君寄诗，海边三见早梅词。
<br>与君犹是海边客，又见早梅花发时。
<br>
<br>忆得去年有遗恨，花前未醉到无花。
<br>清芳一夜月通白，先脱寒衣送酒家。
<br>
<br>
<br>
<br>&nbsp;&nbsp; 卷714_68 【句】崔道融 
<br>
<br>万里一点白，长空鸟不飞。（《边庭雪》，见《诗格》）
<br>
<br>如今却羡相如富，犹有人间四壁居。（见杨万里《诗话》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷715_1 【苦吟】卢延让 
<br>
<br>莫话诗中事，诗中难更无。吟安一个字，撚断数茎须。 
<br>险觅天应闷，狂搜海亦枯。不同文赋易，为著者之乎。
<br>
<br>
<br>&nbsp;&nbsp; 卷715_2 【雪】卢延让 
<br>
<br>瑞雪落纷华，随风一向斜。地平铺作月，天迥撒成花。 
<br>客满烧烟舍，牛牵卖炭车。吾皇忧挟纩，犹自问君家。
<br>
<br>
<br>
<br>&nbsp;&nbsp; 卷715_3 【松寺】卢延让 
<br>
<br>山寺取凉当夏夜，共僧蹲坐石阶前。两三条电欲为雨， 
<br>七八个星犹在天。衣汗稍停床上扇，茶香时拨涧中泉。 
<br>通宵听论莲华义，不藉松窗一觉眠。
<br>
<br>
<br>
<br>&nbsp;&nbsp; 卷715_4 【赠僧】卢延让 
<br>
<br>浮世浮华一断空，偶抛烦恼到莲宫。高僧解语牙无水， 
<br>老鹤能飞骨有风。野色吟馀生竹外，山阴坐久入池中。 
<br>禅师莫问求名苦，滋味过于食蓼虫。
<br>
<br>
<br>
<br>&nbsp;&nbsp; 卷715_5 【逢友人赴阙】卢延让 
<br>
<br>正当天下待雍熙，丹诏征来早为迟。倚马才高犹爱艺， 
<br>问牛心在肯容私。吏开黄阁排班处，民拥青门看入时。 
<br>却笑郡人留不得，感恩唯拟立生祠。
<br>
<br>
<br>
<br>&nbsp;&nbsp; 卷715_6 【哭李郢端公】卢延让 
<br>
<br>军门半掩槐花宅，每过犹闻哭临声。北固暴亡兼在路， 
<br>东都权葬未归茔。渐穷老仆慵看马，著惨佳人暗理筝。 
<br>诗侣酒徒消散尽，一场春梦越王城。
<br>
<br>
<br>
<br>&nbsp;&nbsp; 卷715_7 【谢杨尚书惠樱桃】卢延让 
<br>
<br>满合虚红怕动摇，尚书知重赐樱桃。揉蓝尚带新鲜叶， 
<br>泼血犹残旧折条。万颗真珠轻触破，一团甘露软含消。 
<br>春来老病尤珍荷，并食中肠似火烧。
<br>
<br>
<br>
<br>&nbsp;&nbsp; 卷715_8 【寒食日戏赠李侍御】卢延让 
<br>
<br>十二街如市，红尘咽不开。洒蹄骢马汗，没处看花来。
<br>
<br>
<br>
<br>&nbsp;&nbsp; 卷715_9 【樊川寒食二首】卢延让 
<br>
<br>寒食权豪尽出行，一川如画雨初晴。
<br>谁家络络游春盛，担入花间轧轧声。
<br>
<br>鞍马和花总是尘，歌声处处有佳人。
<br>五陵年少粗于事，栲栳量金买断春。
<br>
<br>
<br>
<br>&nbsp;&nbsp; 卷715_10 【句】卢延让 
<br>
<br>只讹些子缘，应耗没多光。（《八月十六夜》）
<br>
<br>臂鹰健卒悬毡帽，骑马佳人卷画衫。（送周太保赴浙西）
<br>
<br>每过私第邀看鹤，长著公裳送上驴。（《寄友》）
<br>
<br>名纸毛生五门下，家僮骨立六街中。（《旅舍言怀》）
<br>
<br>云间闹铎骡驼至，雪里残骸虎拽来。（《蜀路》）
<br>
<br>树上咨诹批颊鸟，窗间壁驳叩头虫。（《冬夜》）
<br>
<br>莫欺零落残牙齿，曾吃红绫饼餤来。
<br>
<br>渡水蹇驴双耳直，避风羸仆一肩高。（《雪》）
<br>
<br>高据襄阳播盛名，问人人道是诗星。（《吊孟浩然》， 
<br>以上并见《海录碎事》）
<br>
<br>凉雨打低残菡萏，急风吹散小蜻蜓。（见《锦绣万花谷》）
<br>
<br>
<br>
<br>&nbsp;&nbsp; 卷715_11 【示门生马侍郎胤孙】裴皞 
<br>
<br>宦途最重是文衡，天与愚夫著盛名。
<br>三主礼闱年八十，门生门下见门生。
<br>
<br>
<br>
<br>&nbsp;&nbsp; 卷715_12 【赠杜荀鹤】王希羽 
<br>
<br>金榜晓悬生世日，玉书潜记上升时。
<br>九华山色高千尺，未必高于第八枝。
<br>
<br>
<br>
<br>&nbsp;&nbsp; 卷715_13 【宫怨二首】柯崇 
<br>
<br>尘满金炉不炷香，黄昏独自立重廊。
<br>笙歌何处承恩宠，一一随风入上阳。
<br>
<br>长门槐柳半萧疏，玉辇沈思恨有馀。
<br>红泪渐消倾国态，黄金谁为达相如。
<br>
<br>
<br>
<br>&nbsp;&nbsp; 卷715_14 【早春池亭独游三首】刘象 
<br>
<br>春意送残腊，春晴融小洲。蒲茸才簇岸，柳颊已遮楼。 
<br>便有杯觞兴，可据羁旅愁。凫鹥亦相狎，尽日戏清流。
<br>
<br>清流环绿筱，清景媚虹桥。莺刷初迁羽，莎拳拟拆苗。 
<br>细沙擢暖岸，淑景动和飙。倍忆同袍侣，相欢倒一瓢。
<br>
<br>一瓢欢自足，一日兴偏多。幽意人先赏，疏丛蝶未过。 
<br>知音新句苦，窥沼醉颜酡。万虑从相拟，今朝欲奈何。
<br>
<br>
<br>
<br>&nbsp;&nbsp; 卷715_15 【鹭鸶】刘象 
<br>
<br>洁白孤高生不同，顶丝清软冷摇风。窥鱼翘立荷香里， 
<br>慕侣低翻柳影中。几日下巢辞紫阁，多时凝目向晴空。 
<br>摩霄志在潜修羽，会接鸾凰别苇丛。
<br>
<br>
<br>
<br>&nbsp;&nbsp; 卷715_16 【春夜二首】刘象 
<br>
<br>几处兵戈阻路岐，忆山心切与山违。
<br>时难何处披怀抱，日日日斜空醉归。
<br>
<br>一别杜陵归未期，只凭魂梦接亲知。
<br>近来欲睡兼难睡，夜夜夜深闻子规。
<br>
<br>
<br>
<br>&nbsp;&nbsp; 卷715_17 【晓登迎春阁】刘象 
<br>
<br>未栉凭栏眺锦城，烟笼万井二江明。
<br>香风满阁花盈户，树树树梢啼晓莺。
<br>
<br>
<br>
<br>&nbsp;&nbsp; 卷715_18 【咏仙掌】刘象 
<br>
<br>万古亭亭倚碧霄，不成擎亦不成招。
<br>何如掬取天池水，洒向人间救旱苗。
<br>
<br>
<br>
<br>&nbsp;&nbsp; 卷715_19 【郪中感旧】刘象 
<br>
<br>顷年曾住此中来，今日重游事可哀。
<br>忆得几家欢宴处，家家家业尽成灰。
<br>
<br>
<br>
<br>&nbsp;&nbsp; 卷715_20 【白髭】刘象 
<br>
<br>到处逢人求至药，几回染了又成丝。
<br>素丝易染髭难染，墨翟当时合泣髭。
<br>
<br>
<br>
<br>&nbsp;&nbsp; 卷715_21 【题县令范传真化洽亭】沈颜 
<br>
<br>前有浅山，屹然如屏。后有卑岭，缭然如城。 
<br>跨池左右，足以建亭。斯亭何名，化洽而成。
<br>
<br>
<br>
<br>&nbsp;&nbsp; 卷715_22 【书怀寄友人】沈颜 
<br>
<br>江湖劳遍寻，只自长愁襟。到处慵开口，何人可话心。 
<br>登楼得句远，望月抒情深。却忆山斋后，猿声相伴吟。
<br>
<br>
<br>
<br>&nbsp;&nbsp; 卷715_23 【题壁】杨凝式 
<br>
<br>院似禅心静，花如觉性圆。自然知了义，争肯学神仙。
<br>
<br>
<br>
<br>&nbsp;&nbsp; 卷715_24 【赠张全义】杨凝式 
<br>
<br>洛阳风景实堪哀，昔日曾为瓦子堆。
<br>不是我公重葺理，至今犹是一堆灰。
<br>
<br>
<br>
<br>&nbsp;&nbsp; 卷715_25 【题怀素酒狂帖后】杨凝式 
<br>
<br>十年挥素学临池，始识王公学卫非。
<br>草圣未须因酒发，笔端应解化龙飞。
<br>
<br>
<br>
<br>&nbsp;&nbsp; 卷715_26 【句】杨凝式 
<br>
<br>押引蝗虫到洛京，合消郡守远相迎。（归洛寄尹张从恩， 
<br>时蝗适至）
<br>
<br>到此今经三纪春。（《洛阳》，并见《纪闻》）
<br>
<br>
<br>
<br>&nbsp;&nbsp; 卷715_27 【奉试诏用拓拔思恭为京北收复都统（一作闻诏作）】李琪 
<br>
<br>飞骑经巴栈，鸿恩及夏台。将从天上去，人自日边来。 
<br>此处金门远，何时玉辇回。早平关右贼，莫待诏书催。
<br>
<br>
<br>
<br>&nbsp;&nbsp; 卷715_28 【题广爱寺楞伽山】李琪 
<br>
<br>善高天外远，方丈海中遥。自有山神护，应无劫火烧。 
<br>坏文侵古壁，飞剑出寒霄。何似苍苍色，严妆十七朝。
<br>
<br>
<br>
<br>&nbsp;&nbsp; 卷715_29 【句】李琪 
<br>
<br>哀痛不下诏，登封谁上书。（《僖宗幸蜀咏》）
<br>
<br>
<br>
<br>&nbsp;&nbsp; 卷715_30 【寄桂帅】刘崇龟 
<br>
<br>碧幢仁施合洪钧，桂树林前倍得春。
<br>莫恋此时好风景，磻溪不是钓渔人。
<br>
<br>
<br>
<br>&nbsp;&nbsp; 卷715_31 【席上吟】刘崇鲁 
<br>
<br>南行忽见李深之，手舞如蜚令不疑。
<br>任有风流兼蕴藉，天生不似郑都知。
<br>
<br>
<br>
<br>&nbsp;&nbsp; 卷715_32 【寄孙储（一作下第醉中寄储）】孙定 
<br>
<br>行行血泪洒尘襟，事逐东流渭水深。秋跨蹇驴风尚紧， 
<br>静投孤店日初沈。一枝犹挂东堂梦，千里空驰北巷心。 
<br>明月悲歌又前去，满城烟树噪春禽。
<br>
<br>
<br>
<br>&nbsp;&nbsp; 卷715_33 【江南行】许昼 
<br>
<br>江南萧洒地，本自与君宜。固节还同我，虚心欲待谁。 
<br>涧泉傍借响，山木共含滋。粉腻虫难篆，丛疏鸟易窥。 
<br>尽应逢野渡，中忽见村祠。叶扫秋空静，根横古堑危。 
<br>影迷寒霭里，声出夜风时。客棹深深过，人家远远移。 
<br>游边曾结念，到此数题诗。莫恨成龙晚，成龙会有期。
<br>
<br>
<br>
<br>&nbsp;&nbsp; 卷715_34 【中秋月】许昼 
<br>
<br>应是蟾宫别有情，每逢秋半倍澄清。清光不向此中见， 
<br>白发争教何处生。闲地占将真可惜，幽窗分得始为明。 
<br>殷勤好长来年桂，莫遣平人道不平。
<br>
<br>
<br>
<br>&nbsp;&nbsp; 卷715_35 【临终诗】薛准 
<br>
<br>旧国深恩不易酬，又离继母出他州。
<br>谁知天怒无因息，积愧终身乞速休。
<br>
<br>
<br>
<br>&nbsp;&nbsp; 卷715_36 【观修处士画桃花图歌】裴谐 
<br>
<br>一从天宝王维死，于今始遇修夫子。能向鲛绡四幅中， 
<br>丹青暗与春争工。勾芒若见应羞杀，晕绿匀红渐分别。 
<br>堪怜彩笔似东风，一朵一枝随手发。燕支乍湿如含露， 
<br>引得娇莺痴不去。多少游蜂尽日飞，看遍花心求入处。 
<br>工夫妙丽实奇绝，似对韶光好时节。偏宜留著待深冬， 
<br>铺向楼前殛霜雪。
<br>
<br>
<br>
<br>&nbsp;&nbsp; 卷715_37 【句】裴谐 
<br>
<br>风回山火断，朝落岸冰高。（《湘江吟》）
<br>
<br>名终埋不得，骨任朽何妨。（经杜甫坟，见《诗话总龟》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷716_1 【长安春日】曹松 
<br>
<br>浩浩看花晨，六街扬远尘。尘中一丈日，谁是晏眠人。 
<br>御柳舞着水，野莺啼破春。徒云多失意，犹自惜离秦。
<br>
<br>
<br>&nbsp;&nbsp; 卷716_2 【慈恩寺贻楚霄上人】曹松 
<br>
<br>在秦生楚思，波浪接禅关。塔碍高林鸟，窗开白日山。 
<br>树阴移草上，岸色透庭间。入内谈经彻，空携讲疏还。
<br>
<br>
<br>
<br>&nbsp;&nbsp; 卷716_3 【崇义里言怀】曹松 
<br>
<br>马蹄京洛岐，复此少闲时。老积沧洲梦，秋乖白阁期。 
<br>平生五字句，一夕满头丝。把向侯门去，侯门未可知。
<br>
<br>
<br>
<br>&nbsp;&nbsp; 卷716_4 【僧院松】曹松 
<br>
<br>此木韵弥全，秋霄学瑟弦。空知百馀尺，未定几多年。 
<br>古甲磨云拆，孤根捉地坚。何当抛一干，作盖道场前。
<br>
<br>
<br>
<br>&nbsp;&nbsp; 卷716_5 【贻世】曹松 
<br>
<br>富者非义取，朴风争肯还。红尘不待晓，白首有谁闲。 
<br>浅度四溟水，平看诸国山。只消年作劫，俱到总无间。
<br>
<br>
<br>
<br>&nbsp;&nbsp; 卷716_6 【南游】曹松 
<br>
<br>直到南箕下，方谙涨海头。君恩过铜柱，戎节限交州。 
<br>犀占花阴卧，波冲瘴色流。远夷非不乐，自是北人愁。
<br>
<br>
<br>
<br>&nbsp;&nbsp; 卷716_7 【送胡中丞使日东】曹松 
<br>
<br>辞天理玉簪，指日使鸡林。犹有中华恋，方同积浪深。 
<br>张帆度鲸口，衔命见臣心。渥泽遐宣后，归期抵万金。
<br>
<br>
<br>
<br>&nbsp;&nbsp; 卷716_8 【哭陈陶处士】曹松 
<br>
<br>园里先生冢，鸟啼春更伤。空馀八封树，尚对一茅堂。 
<br>白日埋杜甫，皇天无耒阳。如何稽古力，报答甚茫茫。
<br>
<br>
<br>
<br>&nbsp;&nbsp; 卷716_9 【言怀】曹松 
<br>
<br>冥心坐似痴，寝食亦如遗。为觅出人句，只求当路知。 
<br>岂能穷到老，未信达无时。此道须天付，三光幸不私。
<br>
<br>
<br>
<br>&nbsp;&nbsp; 卷716_10 【月】曹松 
<br>
<br>寥寥天地内，夜魄爽何轻。频见此轮满，即应华发生。 
<br>不圆争得破，才正又须倾。人事还如此，因知倚伏情。
<br>
<br>
<br>
<br>&nbsp;&nbsp; 卷716_11 【答匡山僧赠榔栗杖】曹松 
<br>
<br>栗杖出匡顶，百中无一枝。虽因野僧得，犹畏岳神知。 
<br>画月冷光在，指云秋片移。宜留引蹇步，他日访峨嵋。
<br>
<br>
<br>
<br>&nbsp;&nbsp; 卷716_12 【商山夜闻泉】曹松 
<br>
<br>泻月声不断，坐来心益闲。无人知落处，万木冷空山。 
<br>远忆云容外，幽疑石缝间。那辞通曙听，明日度蓝关。
<br>
<br>
<br>
<br>&nbsp;&nbsp; 卷716_13 【书怀】曹松 
<br>
<br>默默守吾道，望荣来替愁。吟诗应有罪，当路却如雠。 
<br>陆海傥难溺，九霄争便休。敢言名誉出，天未白吾头。
<br>
<br>
<br>
<br>&nbsp;&nbsp; 卷716_14 【道中】曹松 
<br>
<br>出门嗟世路，何日朴风归。是处太行险，□□应解飞。 
<br>主人厚薄礼，客子新故衣。所以浇浮态，多令行者违。
<br>
<br>
<br>
<br>&nbsp;&nbsp; 卷716_15 【夏云】曹松 
<br>
<br>势能成岳仞，顷刻长崔嵬。暝鸟飞不到，野风吹得开。 
<br>一天分万态，立地看忘回。欲结暑宵雨，先闻江上雷。
<br>
<br>
<br>
<br>&nbsp;&nbsp; 卷716_16 【塞上行】曹松 
<br>
<br>上将拥黄须，安西逐指呼。离乡俱少壮，到碛减肌肤。 
<br>风雪夜防塞，腥膻朝系胡。为君乐战死，谁喜作征夫。
<br>
<br>
<br>
<br>&nbsp;&nbsp; 卷716_17 【晨起】曹松 
<br>
<br>晓色教不睡，卷帘清气中。林残数枝月，发冷一梳风。 
<br>并鸟含钟语，欹荷隔雾空。莫疑营白日，道路本无穷。
<br>
<br>
<br>
<br>&nbsp;&nbsp; 卷716_18 【感世】曹松 
<br>
<br>触目尽如幻，幻中能几时。愁来舍行乐，事去莫吞悲。 
<br>白发不由己，黄金留待谁。耕烟得铭志，翻为古人思。
<br>
<br>
<br>
<br>&nbsp;&nbsp; 卷716_19 【观华夷图】曹松 
<br>
<br>落笔胜缩地，展图当晏宁。中华属贵分，远裔占何星。 
<br>分寸辨诸岳，斗升观四溟。长疑未到处，一一似曾经。
<br>
<br>
<br>
<br>&nbsp;&nbsp; 卷716_20 【山中寒夜呈进士许棠】曹松 
<br>
<br>山寒草堂暖，寂夜有良朋。读易分高烛，煎茶取折冰。 
<br>庭垂河半角，窗露月微棱。俱入论心地，争无俗者憎。
<br>
<br>
<br>
<br>&nbsp;&nbsp; 卷716_21 【滕王阁春日晚眺】曹松 
<br>
<br>凌春帝子阁，偶眺日移西。浪势平花坞，帆阴上柳堤。 
<br>凝岚藏宿翼，叠鼓碎归蹄。只此长吟咏，因高思不迷。
<br>
<br>
<br>
<br>&nbsp;&nbsp; 卷716_22 【钟陵野步】曹松 
<br>
<br>冈扉聊自启，信步出波边。野火风吹阔，春冰鹤啄穿。 
<br>渚樯齐驿树，山鸟入公田。未创孤云势，空思白阁年。
<br>
<br>
<br>
<br>&nbsp;&nbsp; 卷716_23 【哭胡处士】曹松 
<br>
<br>故人江阁在，重到事悠悠。无尔向潭上，为吾倾瓮头。 
<br>空馀赤枫叶，堕落钓鱼舟。疑是冲虚去，不为天地囚。
<br>
<br>
<br>
<br>&nbsp;&nbsp; 卷716_24 【青龙寺赠云颢法师】曹松 
<br>
<br>紫檀衣且香，春殿日尤长。此地开新讲，何山锁旧房。 
<br>僧名喧北阙，师印续南方。莫惜青莲喻，秦人听未忘。
<br>
<br>
<br>
<br>&nbsp;&nbsp; 卷716_25 【荐福寺赠应制白公（一作栖白大师）】曹松 
<br>
<br>才子紫檀衣，明君宠顾时。讲升高座懒，书答重臣迟。 
<br>瓶势倾圆顶，刀声落碎髭。还闻穿内去，随驾进新诗。
<br>
<br>
<br>
<br>&nbsp;&nbsp; 卷716_26 【观山寺僧穿井】曹松 
<br>
<br>云僧凿山井，寒碧在中庭。况是分岩眼，同来下石瓶。 
<br>旁痕终变藓，圆影即澄星。异夜天龙蛰，应闻说叶经。
<br>
<br>
<br>
<br>&nbsp;&nbsp; 卷716_27 【送德光禅师（重礼石霜长者）】曹松 
<br>
<br>天涯缘事了，又造石霜微。不以千峰险，唯将独影归。 
<br>有为嫌假佛，无境是真机。到后流沙锡，何时更有飞。
<br>
<br>
<br>
<br>&nbsp;&nbsp; 卷716_28 【赠南陵李主簿】曹松 
<br>
<br>外邑官同隐，宁劳短吏趋。看云情自足，爱酒逸应无。 
<br>簟席弹棋子，衣裳惹印朱。仍闻陂水近，亦拟掉菰蒲。
<br>
<br>
<br>
<br>&nbsp;&nbsp; 卷716_29 【慈恩寺东楼】曹松 
<br>
<br>寺楼凉出竹，非与曲江赊。野火流穿苑，秦山叠入巴。 
<br>风梢离众叶，岸角积虚沙。此地钟声近，令人思未涯。
<br>
<br>
<br>
<br>&nbsp;&nbsp; 卷716_30 【古冢】曹松 
<br>
<br>代远已难问，累累次古城。民田侵不尽，客路踏还平。 
<br>作穴蛇分蛰，依冈鹿绕行。唯应风雨夕，鬼火出林明。
<br>
<br>
<br>
<br>&nbsp;&nbsp; 卷716_31 【访山友】曹松 
<br>
<br>一径通高屋，重云翳两原。山寒初宿顶，泉落未知根。 
<br>急雨洗荒壁，惊风开静门。听君吟废夜，苦却建溪猿。
<br>
<br>
<br>
<br>&nbsp;&nbsp; 卷716_32 【林下书怀寄建州李频员外】曹松 
<br>
<br>一从诸事懒，海上迹宜沉。吾道不当路，鄙人甘入林。 
<br>云垂方觅鹤，月湿始收琴。水石南州好，谁陪刻骨吟。
<br>
<br>
<br>
<br>&nbsp;&nbsp; 卷716_33 【猿】曹松 
<br>
<br>曾宿三巴路，今来不愿听。云根啼片白，峰顶掷尖青。 
<br>护果憎禽啄，栖霜觑叶零。唯应卧岚客，怜尔傍岩扃。
<br>
<br>
<br>
<br>&nbsp;&nbsp; 卷716_34 【秋日送方干游上元】曹松 
<br>
<br>天高淮泗白，料子趋修程。汲水疑山动，扬帆觉岸行。 
<br>云离京口树，雁入石头城。后夜分遥念，诸峰霜露生。
<br>
<br>
<br>
<br>&nbsp;&nbsp; 卷716_35 【哭李频员外（时在建川）】曹松 
<br>
<br>出麾临建水，下世在公堂。苦集休开箧，清资罢转郎。 
<br>瘴中无子奠，岭外一妻孀。定是浮香骨，东归就故乡。
<br>
<br>
<br>
<br>&nbsp;&nbsp; 卷716_36 【山中言事】曹松 
<br>
<br>岚霭润窗棂，吟诗得冷症。教餐有效药，多愧独行僧。 
<br>云湿煎茶火，冰封汲井绳。片扉深著掩，经国自无能。
<br>
<br>
<br>
<br>&nbsp;&nbsp; 卷716_37 【送左协律京西从事】曹松 
<br>
<br>辟书来几日，遂喜就嘉招。犹向风沙浅，非于甸服遥。 
<br>时平无探骑，秋静见盘雕。若遣关中使，烦君问寂寥。
<br>
<br>
<br>
<br>&nbsp;&nbsp; 卷716_38 【望九华寄池阳太守】曹松 
<br>
<br>造华峰峰异，宜教岳德谦。灵踪载籍古，怪刃刺云尖。 
<br>盘蹙陵阳壮，孤标建邺瞻。霁馀堪洗目，青出谢家檐。
<br>
<br>
<br>
<br>&nbsp;&nbsp; 卷716_39 【上广州支使王拾遗】曹松 
<br>
<br>明时应不谏，天幕称仙才。聘入关中去，人从帝侧来。 
<br>诗窗盛岛屿，檄盾照风雷。几度陪旄节，营巡海色回。
<br>
<br>
<br>
<br>&nbsp;&nbsp; 卷716_40 【题僧松禅（一作题僧院松）】曹松 
<br>
<br>空山涧畔枯松树，禅老堂头甲乙身。
<br>传是昔朝僧种著，下头应有茯苓神。
<br>
<br>
<br>
<br>&nbsp;&nbsp; 卷716_41 【赠华阴李明府】曹松 
<br>
<br>佩墨县兼清，约关西近城。三峰岂不重，厚地戴犹轻。 
<br>雪筱欹难直，风泉喷易横。须知高枕外，长是劝民耕。
<br>
<br>
<br>
<br>&nbsp;&nbsp; 卷716_42 【送人庭鹤】曹松 
<br>
<br>度岁休笼闭，身轻好羽仪。白云□是伴，沧海得因谁。 
<br>唳起遗残食，盘馀在迥枝。条风频雨去，只恐更相随。
<br>
<br>
<br>
<br>&nbsp;&nbsp; 卷716_43 【信州闻通寺题僧砌下泉】曹松 
<br>
<br>细声从峤足，幽淡浸香墀。此境未开日，何人初见时。 
<br>耗痕延黑藓，净罅吐微澌。应有乔梢鹤，下来当饮之。
<br>
<br>
<br>
<br>&nbsp;&nbsp; 卷716_44 【山中】曹松 
<br>
<br>此地似商岭，云霞空往还。衰条难定鸟，缺月易依山。 
<br>野色耕不尽，溪容钓自闲。分因多卧退，百计少相关。
<br>
<br>
<br>
<br>&nbsp;&nbsp; 卷716_45 【寄崇圣寺僧（一作关山寄诗赠清越）】曹松 
<br>
<br>不醉长安酒，冥心只似师。望山吟过日，伴鹤立多时。 
<br>沟远流声细，林寒绿色迟。庵西萝月夕，重约语空期。
<br>
<br>
<br>
<br>&nbsp;&nbsp; 卷716_46 【金陵道中寄】曹松 
<br>
<br>忍苦待知音，无时省废吟。始为分路客，莫问向隅心。 
<br>峤翠藏幽瀑，枝风下晓禽。忆君秋欲尽，马上秣陵砧。
<br>
<br>
<br>
<br>&nbsp;&nbsp; 卷716_47 【都门送许棠东归（一作送进士张乔）】曹松 
<br>
<br>旧客东归远，长安诗少朋。去愁分碛雁，行计逐乡僧。 
<br>华岳无时雪，黄河漫处冰。知辞国门路，片席认西陵。
<br>
<br>
<br>
<br>&nbsp;&nbsp; 卷716_48 【送进士喻坦之游太原】曹松 
<br>
<br>北鄙征难尽，诗愁满去程。废巢侵烧色，荒冢入锄声。 
<br>逗野河流浊，离云碛日明。并州戎垒地，角动引风生。
<br>
<br>
<br>
<br>&nbsp;&nbsp; 卷716_49 【九江暮春书事】曹松 
<br>
<br>杨柳城初锁，轮蹄息去踪。春流无旧岸，夜色失诸峰。 
<br>影动渔边火，声迟话后钟。明朝回去雁，谁向北郊逢。
<br>
<br>
<br>
<br>&nbsp;&nbsp; 卷716_50 【再到洪州望西山（松常栖此山）】曹松 
<br>
<br>洪州向西顾，不忍暂忘君。记得瀑泉落，省同幽鸟闻。 
<br>一回经雨雹，长有剩风云。未定却栖息，前头江海分。
<br>
<br>
<br>
<br>&nbsp;&nbsp; 卷716_51 【与胡汾坐月期贯休上人不至】曹松 
<br>
<br>扫庭秋漏滴，接话贵忘眠。静夜人相语，低枝鸟暗迁。 
<br>星围南极定，月照断河连。后会花宫子，应开石上禅。
<br>
<br>
<br>
<br>&nbsp;&nbsp; 卷716_52 【赠胡处士】曹松 
<br>
<br>年光离岳色，带疾卧南原。白日与无事，俗人嗔闭门。 
<br>樵鱼临片水，野鹿入荒园。莫问荣华事，清霜点发根。
<br>
<br>
<br>
<br>&nbsp;&nbsp; 卷716_53 【铅山写怀】曹松 
<br>
<br>天涯兵火后，风景畏临门。骨肉到时节，团圆因梦魂。 
<br>池塘营水眼，岭峤结花根。耳纵听歌吹，中心不可论。
<br>
<br>
<br>
<br>&nbsp;&nbsp; 卷716_54 【书翠岩寺壁】曹松 
<br>
<br>何年话尊宿，瞻礼此堂中。入郭非无路，归林自学空。 
<br>溅瓶云峤水，逆磬雪川风。时说南庐事，知师用意同。
<br>
<br>
<br>
<br>&nbsp;&nbsp; 卷716_55 【江西题东湖】曹松 
<br>
<br>凿出江湖思，凉多□□间。无风触微浪，半日□秋山。 
<br>客袖沙光满，船窗荻影闲。时人见黄绶，应笑狎鸥还。
<br>
<br>
<br>
<br>&nbsp;&nbsp; 卷716_56 【题湖南岳麓寺】曹松 
<br>
<br>海云山上寺，每到每开襟。万木长不住，细泉听更深。 
<br>蜩沾高雨断，鸟遇夕岚沈。此地良宵月，秋怀隔楚砧。
<br>
<br>
<br>
<br>&nbsp;&nbsp; 卷716_57 【赠衡山麋明府】曹松 
<br>
<br>为县潇湘水，门前树配苔。晚吟公籍少，春醉积林开。 
<br>涤砚松香起，擎茶岳影来。任官当此境，更莫梦天台。
<br>
<br>
<br>
<br>&nbsp;&nbsp; 卷716_58 【塞上】曹松 
<br>
<br>边寒来所阔，今日复明朝。河凌坚通马，胡云缺见雕。 
<br>砂中程独泣，乡外隐谁招。回首若经岁，灵州生柳条。
<br>
<br>
<br>
<br>&nbsp;&nbsp; 卷716_59 【送邵安石及第归连州觐省】曹松 
<br>
<br>及第兼归觐，宜忘涉驿劳。青云重庆少，白日一飞高。 
<br>转楚闻啼狖，临湘见叠涛。海阳沈饮罢，何地佐旌旄。
<br>
<br>
<br>
<br>&nbsp;&nbsp; 卷716_60 【边上送友人归宁】曹松 
<br>
<br>乡路穿京过，宁心去少同。日斜寻阔碛，春尽逐归鸿。 
<br>独树河声外，凝笳塞色中。怜君到此处，却背老莱风。
<br>
<br>
<br>
<br>&nbsp;&nbsp; 卷716_61 【除夜】曹松 
<br>
<br>残腊即又尽，东风应渐闻。一宵犹几许，两岁欲平分。 
<br>燎暗倾时斗，春通绽处芬。明朝遥捧酒，先合祝尧君。
<br>
<br>
<br>
<br>&nbsp;&nbsp; 卷716_62 【题甘露寺】曹松 
<br>
<br>香门接巨垒，画角间清钟。北固一何峭，西僧多此逢。 
<br>天垂无际海，云白久晴峰。旦暮然灯外，涛头振蛰龙。
<br>
<br>
<br>
<br>&nbsp;&nbsp; 卷716_63 【贻住山僧】曹松 
<br>
<br>罢讲巡岩坞，无穷得野情。腊高犹伴鹿，夏满不归城。 
<br>云朵缘崖发，峰阴截水清。自然双洗耳，唯任白毫生。
<br>
<br>
<br>
<br>&nbsp;&nbsp; 卷716_64 【题鹤鸣泉】曹松 
<br>
<br>仙鹤曾鸣处，泉兼半井苔。直峰抛影入，片月泻光来。 
<br>潋滟侵颜冷，深沉慰眼开。何因值舟顶，满汲石瓶回。
<br>
<br>
<br>
<br>&nbsp;&nbsp; 卷716_65 【吊贾岛二首】曹松 
<br>
<br>先生不折桂，谪去抱何冤。已葬离燕骨，难招入剑魂。 
<br>旅坟低却草，稚子哭胜猿。冥寞如搜句，宜邀贺监论。
<br>
<br>青旆低寒水，清笳出晓风。鸟为伤贾傅，马立葬滕公。 
<br>松柏青山上，城池白日中。一朝今古隔，惟有月明同。
<br>
<br>
<br>
<br>&nbsp;&nbsp; 卷716_66 【忆江西并悼亡友】曹松 
<br>
<br>前心奈兵阻，悔作豫章分。芳草未归日，故人多是坟。 
<br>帆行出岫雨，马践过江云。此地一樽酒，当时皆以文。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
