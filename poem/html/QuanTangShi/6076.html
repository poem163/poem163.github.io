<HTML>
<HEAD>
<TITLE>全唐诗 卷142-146 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷142-146</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷142-146</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6076"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷142-146')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷142-146]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷142_1 【驾出长安（一作宋之问诗）】王昌龄 
<br>
<br>圣德超千古，皇风扇九围。天回万象出，驾动六龙飞。 
<br>淑气来黄道，祥云覆紫微。太平多扈从，文物有光辉。
<br>
<br>
<br>&nbsp;&nbsp; 卷142_2 【驾幸河东】王昌龄 
<br>
<br>晋水千庐合，汾桥万国从。开唐天业盛，入沛圣恩浓。 
<br>下辇回三象，题碑任六龙。睿明悬日月，千岁此时逢。
<br>
<br>
<br>
<br>&nbsp;&nbsp; 卷142_3 【胡笳曲】王昌龄 
<br>
<br>城南虏已合，一夜几重围。自有金笳引，能沾出塞衣。 
<br>听临关月苦，清入海风微。三奏高楼晓，胡人掩涕归。
<br>
<br>
<br>
<br>&nbsp;&nbsp; 卷142_4 【潞府客亭寄崔凤童】王昌龄 
<br>
<br>萧条郡城闭，旅馆空寒烟。秋月对愁客，山钟摇暮天。 
<br>新知偶相访，斗酒情依然。一宿阻长会，清风徒满川。
<br>
<br>
<br>
<br>&nbsp;&nbsp; 卷142_5 【和振上人秋夜怀士会】王昌龄 
<br>
<br>白露伤草木，山风吹夜寒。遥林梦亲友，高兴发云端。 
<br>郭外秋声急，城边月色残。瑶琴多远思，更为客中弹。
<br>
<br>
<br>
<br>&nbsp;&nbsp; 卷142_6 【送李擢游江东】王昌龄 
<br>
<br>清洛日夜涨，微风引孤舟。离肠便千里，远梦生江楼。 
<br>楚国橙橘暗，吴门烟雨愁。东南具今古，归望山云秋。
<br>
<br>
<br>
<br>&nbsp;&nbsp; 卷142_7 【沙苑南渡头】王昌龄 
<br>
<br>秋雾连云白，归心浦溆悬。津人空守缆，村馆复临川。 
<br>篷隔苍茫雨，波连演漾田。孤舟未得济，入梦在何年。
<br>
<br>
<br>
<br>&nbsp;&nbsp; 卷142_8 【客广陵】王昌龄 
<br>
<br>楼头广陵近，九月在南徐。秋色明海县，寒烟生里闾。 
<br>夜帆归楚客，昨日度江书。为问易名叟，垂纶不见鱼。
<br>
<br>
<br>
<br>&nbsp;&nbsp; 卷142_9 【静法师东斋】王昌龄 
<br>
<br>筑室在人境，遂得真隐情。春尽草木变，雨来池馆清。 
<br>琴书全雅道，视听已无生。闭户脱三界，白云自虚盈。
<br>
<br>
<br>
<br>&nbsp;&nbsp; 卷142_10 【素上人影塔】王昌龄 
<br>
<br>物化同枯木，希夷明月珠。本来生灭尽，何者是虚无。 
<br>一坐看如故，千龄独向隅。至人非别有，方外不应殊。
<br>
<br>
<br>
<br>&nbsp;&nbsp; 卷142_11 【遇薛明府谒聪上人】王昌龄 
<br>
<br>欣逢柏梁故，共谒聪公禅。石室无人到，绳床见虎眠。 
<br>阴崖常抱雪，枯涧为生泉。出处虽云异，同欢在法筵。
<br>
<br>
<br>
<br>&nbsp;&nbsp; 卷142_12 【谒焦炼师】王昌龄 
<br>
<br>中峰青苔壁，一点云生时。岂意石堂里，得逢焦炼师。 
<br>炉香净琴案，松影闲瑶墀。拜受长年药，翩翻西海期。
<br>
<br>
<br>
<br>&nbsp;&nbsp; 卷142_13 【宿京江口期刘昚虚不至】王昌龄 
<br>
<br>霜天起长望，残月生海门。风静夜潮满，城高寒气昏。 
<br>故人何寂寞，久已乖清言。明发不能寐，徒盈江上尊。
<br>
<br>
<br>
<br>&nbsp;&nbsp; 卷142_14 【寒食即事】王昌龄 
<br>
<br>晋阳寒食地，风俗旧来传。雨灭龙蛇火，春生鸿雁天。 
<br>泣多流水涨，歌发舞云旋。西见之推庙，空为人所怜。
<br>
<br>
<br>
<br>&nbsp;&nbsp; 卷142_15 【九日登高】王昌龄 
<br>
<br>青山远近带皇州，霁景重阳上北楼。雨歇亭皋仙菊润， 
<br>霜飞天苑御梨秋。茱萸插鬓花宜寿，翡翠横钗舞作愁。 
<br>谩说陶潜篱下醉，何曾得见此风流。
<br>
<br>
<br>
<br>&nbsp;&nbsp; 卷142_16 【万岁楼】王昌龄 
<br>
<br>江上巍巍万岁楼，不知经历几千秋。年年喜见山长在， 
<br>日日悲看水独流。猿狖何曾离暮岭，鸬鹚空自泛寒洲。 
<br>谁堪登望云烟里，向晚茫茫发旅愁。
<br>
<br>
<br>
<br>&nbsp;&nbsp; 卷142_17 【夏月花萼楼酺宴应制】王昌龄 
<br>
<br>土德三元正，尧心万国同。汾阴备冬礼，长乐应和风。 
<br>赐庆垂天泽，流欢旧渚宫。楼台生海上，箫鼓出天中。 
<br>雾晓筵初接，宵长曲未终。雨随青幕合，月照舞罗空。 
<br>玉陛分朝列，文章发圣聪。愚臣忝书赋，歌咏颂丝桐。
<br>
<br>
<br>
<br>&nbsp;&nbsp; 卷142_18 【送欧阳会稽之任】王昌龄 
<br>
<br>怀禄贵心赏，东流山水长。官移会稽郡，地迩上虞乡。 
<br>缓带屏纷杂，渔舟临讼堂。逶迤回溪趣，猿啸飞鸟行。 
<br>万室霁朝雨，千峰迎夕阳。辉辉远洲映，暧暧澄湖光。 
<br>白发有高士，青春期上皇。应须枉车歇，为我访荷裳。
<br>
<br>
<br>
<br>&nbsp;&nbsp; 卷142_19 【同王维集青龙寺昙壁上人兄院五韵】王昌龄 
<br>
<br>本来清净所，竹树引幽阴。檐外含山翠，人间出世心。 
<br>圆通无有象，圣境不能侵。真是吾兄法，何妨友弟深。 
<br>天香自然会，灵异识钟音。
<br>
<br>
<br>
<br>&nbsp;&nbsp; 卷142_20 【东溪玩月（一作王维诗）】王昌龄 
<br>
<br>月从断山口，遥吐柴门端。万木分空霁，流阴中夜攒。 
<br>光连虚象白，气与风露寒。谷静秋泉响，岩深青霭残。 
<br>澄清入幽梦，破影抱空峦。恍惚琴窗里，松溪晓思难。
<br>
<br>
<br>
<br>
<br>
<br>&nbsp;&nbsp; 卷143_1 【朝来曲】王昌龄 
<br>
<br>月昃鸣珂动，花连绣户春。盘龙玉台镜，唯待画眉人。
<br>
<br>
<br>&nbsp;&nbsp; 卷143_2 【从军行】王昌龄 
<br>
<br>大将军出战，白日暗榆关。三面黄金甲，单于破胆还。
<br>
<br>
<br>
<br>&nbsp;&nbsp; 卷143_3 【答武陵田太守】王昌龄 
<br>
<br>仗剑行千里，微躯感一言。曾为大梁客，不负信陵恩。
<br>
<br>
<br>
<br>&nbsp;&nbsp; 卷143_4 【题灞池二首】王昌龄 
<br>
<br>腰镰欲何之，东园刈秋韭。世事不复论，悲歌和樵叟。
<br>
<br>开门望长川，薄暮见渔者。借问白头翁，垂纶几年也。
<br>
<br>
<br>
<br>&nbsp;&nbsp; 卷143_5 【题僧房】王昌龄 
<br>
<br>棕榈花满院，苔藓入闲房。彼此名言绝，空中闻异香。
<br>
<br>
<br>
<br>&nbsp;&nbsp; 卷143_6 【击磬老人】王昌龄 
<br>
<br>双峰褐衣久，一磬白眉长。谁识野人意，徒看春草芳。
<br>
<br>
<br>
<br>&nbsp;&nbsp; 卷143_7 【送胡大】王昌龄 
<br>
<br>荆门不堪别，况乃潇湘秋。何处遥望君，江边明月楼。
<br>
<br>
<br>
<br>&nbsp;&nbsp; 卷143_8 【送郭司仓】王昌龄 
<br>
<br>映门淮水绿，留骑主人心。明月随良掾，春潮夜夜深。
<br>
<br>
<br>
<br>&nbsp;&nbsp; 卷143_9 【送李十五】王昌龄 
<br>
<br>怨别秦楚深，江中秋云起。天长杳无隔，月影在寒水。
<br>
<br>
<br>
<br>&nbsp;&nbsp; 卷143_10 【送张四】王昌龄 
<br>
<br>枫林已愁暮，楚水复堪悲。别后冷山月，清猿无断时。
<br>
<br>
<br>
<br>&nbsp;&nbsp; 卷143_11 【武陵田太守席送司马卢谿】王昌龄 
<br>
<br>诸侯分楚郡，饮饯五谿春。山水清晖远，俱怜一逐臣。
<br>
<br>
<br>
<br>&nbsp;&nbsp; 卷143_12 【送谭八之桂林】王昌龄 
<br>
<br>客心仍在楚，江馆复临湘。别意猿鸟外，天寒桂水长。
<br>
<br>
<br>
<br>&nbsp;&nbsp; 卷143_13 【送刘十五之郡】王昌龄 
<br>
<br>平明江雾寒，客马江上发。扁舟事洛阳，窅窅含楚月。
<br>
<br>
<br>
<br>&nbsp;&nbsp; 卷143_14 【从军行七首】王昌龄 
<br>
<br>烽火城西百尺楼，黄昏独上海风秋。
<br>更吹羌笛关山月，无那金闺万里愁。
<br>
<br>琵琶起舞换新声，总是关山旧别情。
<br>撩乱边愁听不尽，高高秋月照长城。
<br>
<br>关城榆叶早疏黄，日暮云沙古战场。
<br>表请回军掩尘骨，莫教兵士哭龙荒。
<br>
<br>青海长云暗雪山，孤城遥望玉门关。
<br>黄沙百战穿金甲，不破楼兰终不还。
<br>
<br>大漠风尘日色昏，红旗半卷出辕门。
<br>前军夜战洮河北，已报生擒吐谷浑。
<br>
<br>胡瓶落膊紫薄汗，碎叶城西秋月团。
<br>明敕星驰封宝剑，辞君一夜取楼兰。
<br>
<br>玉门山嶂几千重，山北山南总是烽。
<br>人依远戍须看火，马踏深山不见踪。
<br>
<br>
<br>
<br>&nbsp;&nbsp; 卷143_15 【出塞二首】王昌龄 
<br>
<br>秦时明月汉时关，万里长征人未还。
<br>但使龙城飞将在，不教胡马度阴山。
<br>
<br>骝马新跨白玉鞍，战罢沙场月色寒。
<br>城头铁鼓声犹振，匣里金刀血未干。
<br>
<br>
<br>
<br>&nbsp;&nbsp; 卷143_16 【采莲曲二首】王昌龄 
<br>
<br>吴姬越艳楚王妃，争弄莲舟水湿衣。
<br>来时浦口花迎入，采罢江头月送归。
<br>
<br>荷叶罗裙一色裁，芙蓉向脸两边开。
<br>乱入池中看不见，闻歌始觉有人来。
<br>
<br>
<br>
<br>&nbsp;&nbsp; 卷143_17 【殿前曲二首】王昌龄 
<br>
<br>贵人妆梳殿前催，香风吹入殿后来。
<br>仗引笙歌大宛马，白莲花发照池台。
<br>
<br>胡部笙歌西殿头，梨园弟子和凉州。
<br>新声一段高楼月，圣主千秋乐未休。
<br>
<br>
<br>
<br>&nbsp;&nbsp; 卷143_18 【春宫曲（唐人绝句作殿前曲）】王昌龄 
<br>
<br>昨夜风开露井桃，未央前殿月轮高。
<br>平阳歌舞新承宠，帘外春寒赐锦袍。
<br>
<br>
<br>
<br>&nbsp;&nbsp; 卷143_19 【西宫春怨】王昌龄 
<br>
<br>西宫夜静百花香，欲卷珠帘春恨长。
<br>斜抱云和深见月，朦胧树色隐昭阳。
<br>
<br>
<br>
<br>&nbsp;&nbsp; 卷143_20 【西宫秋怨】王昌龄 
<br>
<br>芙蓉不及美人妆，水殿风来珠翠香。
<br>谁分含啼掩秋扇，空悬明月待君王。
<br>
<br>
<br>
<br>&nbsp;&nbsp; 卷143_21 【长信秋词五首】王昌龄 
<br>
<br>金井梧桐秋叶黄，珠帘不卷夜来霜。
<br>熏笼玉枕无颜色，卧听南宫清漏长。
<br>
<br>高殿秋砧响夜阑，霜深犹忆御衣寒。
<br>银灯青琐裁缝歇，还向金城明主看。
<br>
<br>奉帚平明金殿开，且将团扇暂裴回。
<br>玉颜不及寒鸦色，犹带昭阳日影来。
<br>
<br>真成薄命久寻思，梦见君王觉后疑。
<br>火照西宫知夜饮，分明复道奉恩时。
<br>
<br>长信宫中秋月明，昭阳殿下捣衣声。
<br>白露堂中细草迹，红罗帐里不胜情。
<br>
<br>
<br>
<br>&nbsp;&nbsp; 卷143_22 【青楼曲二首】王昌龄 
<br>
<br>白马金鞍从武皇，旌旗十万宿长杨。
<br>楼头小妇鸣筝坐，遥见飞尘入建章。
<br>
<br>驰道杨花满御沟，红妆缦绾上青楼。
<br>金章紫绶千馀骑，夫婿朝回初拜侯。
<br>
<br>
<br>
<br>&nbsp;&nbsp; 卷143_23 【青楼怨】王昌龄 
<br>
<br>香帏风动花入楼，高调鸣筝缓夜愁。
<br>肠断关山不解说，依依残月下帘钩。
<br>
<br>
<br>
<br>&nbsp;&nbsp; 卷143_24 【浣纱女】王昌龄 
<br>
<br>钱塘江畔是谁家，江上女儿全胜花。
<br>吴王在时不得出，今日公然来浣纱。
<br>
<br>
<br>
<br>&nbsp;&nbsp; 卷143_25 【闺怨】王昌龄 
<br>
<br>闺中少妇不曾愁，春日凝妆上翠楼。
<br>忽见陌头杨柳色，悔教夫婿觅封侯。
<br>
<br>
<br>
<br>&nbsp;&nbsp; 卷143_26 【甘泉歌】王昌龄 
<br>
<br>乘舆执玉已登坛，细草沾衣春殿寒。
<br>昨夜云生拜初月，万年甘露水晶盘。
<br>
<br>
<br>
<br>&nbsp;&nbsp; 卷143_27 【萧驸马宅花烛】王昌龄 
<br>
<br>青鸾飞入合欢宫，紫凤衔花出禁中。
<br>可怜今夜千门里，银汉星回一道通。
<br>
<br>
<br>
<br>&nbsp;&nbsp; 卷143_28 【观猎】王昌龄 
<br>
<br>角鹰初下秋草稀，铁骢抛鞚去如飞。
<br>少年猎得平原兔，马后横捎意气归。
<br>
<br>
<br>
<br>&nbsp;&nbsp; 卷143_29 【寄穆侍御出幽州】王昌龄 
<br>
<br>一从恩谴度潇湘，塞北江南万里长。
<br>莫道蓟门书信少，雁飞犹得到衡阳。
<br>
<br>
<br>
<br>&nbsp;&nbsp; 卷143_30 【寄陶副使】王昌龄 
<br>
<br>闻道将军破海门，如何远谪渡湘沅。
<br>春来明主封西岳，自有还君紫绶恩。
<br>
<br>
<br>
<br>&nbsp;&nbsp; 卷143_31 【至南陵答皇甫岳】王昌龄 
<br>
<br>与君同病复漂沦，昨夜宣城别故人。
<br>明主恩深非岁久，长江还共五溪滨。
<br>
<br>
<br>
<br>&nbsp;&nbsp; 卷143_32 【西江寄越弟】王昌龄 
<br>
<br>南浦逢君岭外还，沅溪更远洞庭山。
<br>尧时恩泽如春雨，梦里相逢同入关。
<br>
<br>
<br>
<br>&nbsp;&nbsp; 卷143_33 【李四仓曹宅夜饮】王昌龄 
<br>
<br>霜天留后故情欢，银烛金炉夜不寒。
<br>欲问吴江别来意，青山明月梦中看。
<br>
<br>
<br>
<br>&nbsp;&nbsp; 卷143_34 【宴春源】王昌龄 
<br>
<br>源向春城花几重，江明深翠引诸峰。
<br>与君醉失松溪路，山馆寥寥传暝钟。
<br>
<br>
<br>
<br>&nbsp;&nbsp; 卷143_35 【龙标野宴】王昌龄 
<br>
<br>沅溪夏晚足凉风，春酒相携就竹丛。
<br>莫道弦歌愁远谪，青山明月不曾空。
<br>
<br>
<br>
<br>&nbsp;&nbsp; 卷143_36 【听流人水调子】王昌龄 
<br>
<br>孤舟微月对枫林，分付鸣筝与客心。
<br>岭色千重万重雨，断弦收与泪痕深。
<br>
<br>
<br>
<br>&nbsp;&nbsp; 卷143_37 【梁苑】王昌龄 
<br>
<br>梁园秋竹古时烟，城外风悲欲暮天。
<br>万乘旌旗何处在，平台宾客有谁怜。
<br>
<br>
<br>
<br>&nbsp;&nbsp; 卷143_38 【武陵龙兴观黄道士房问易因题】王昌龄 
<br>
<br>斋心问易太阳宫，八卦真形一气中。
<br>仙老言馀鹤飞去，玉清坛上雨濛濛。
<br>
<br>
<br>
<br>&nbsp;&nbsp; 卷143_39 【送魏二】王昌龄 
<br>
<br>醉别江楼橘柚香，江风引雨入舟凉。
<br>忆君遥在潇湘月，愁听清猿梦里长。
<br>
<br>
<br>
<br>&nbsp;&nbsp; 卷143_40 【别李浦之京】王昌龄 
<br>
<br>故园今在灞陵西，江畔逢君醉不迷。
<br>小弟邻庄尚渔猎，一封书寄数行啼。
<br>
<br>
<br>
<br>&nbsp;&nbsp; 卷143_41 【送狄宗亨】王昌龄 
<br>
<br>秋在水清山暮蝉，洛阳树色鸣皋烟。
<br>送君归去愁不尽，又惜空度凉风天。
<br>
<br>
<br>
<br>&nbsp;&nbsp; 卷143_42 【送薛大赴安陆】王昌龄 
<br>
<br>津头云雨暗湘山，迁客离忧楚地颜。
<br>遥送扁舟安陆郡，天边何处穆陵关。
<br>
<br>
<br>
<br>&nbsp;&nbsp; 卷143_43 【芙蓉楼送辛渐二首】王昌龄 
<br>
<br>寒雨连天夜入湖，平明送客楚山孤。
<br>洛阳亲友如相问，一片冰心在玉壶。
<br>
<br>丹阳城南秋海阴，丹阳城北楚云深。
<br>高楼送客不能醉，寂寂寒江明月心。
<br>
<br>
<br>
<br>&nbsp;&nbsp; 卷143_44 【重别李评事】王昌龄 
<br>
<br>莫道秋江离别难，舟船明日是长安。
<br>吴姬缓舞留君醉，随意青枫白露寒。
<br>
<br>
<br>
<br>&nbsp;&nbsp; 卷143_45 【别陶副使归南海】王昌龄 
<br>
<br>南越归人梦海楼，广陵新月海亭秋。
<br>宝刀留赠长相忆，当取戈船万户侯。
<br>
<br>
<br>
<br>&nbsp;&nbsp; 卷143_46 【送人归江夏】王昌龄 
<br>
<br>寒江绿水楚云深，莫道离忧迁远心。
<br>晓夕双帆归鄂渚，愁将孤月梦中寻。
<br>
<br>
<br>
<br>&nbsp;&nbsp; 卷143_47 【送李五】王昌龄 
<br>
<br>玉碗金罍倾送君，江西日入起黄云。
<br>扁舟乘月暂来去，谁道沧浪吴楚分。
<br>
<br>
<br>
<br>&nbsp;&nbsp; 卷143_48 【送十五舅】王昌龄 
<br>
<br>深林秋水近日空，归棹演漾清阴中。
<br>夕浦离觞意何已，草根寒露悲鸣虫。
<br>
<br>
<br>
<br>&nbsp;&nbsp; 卷143_49 【留别郭八】王昌龄 
<br>
<br>长亭驻马未能前，井邑苍茫含暮烟。
<br>醉别何须更惆怅，回头不语但垂鞭。
<br>
<br>
<br>
<br>&nbsp;&nbsp; 卷143_50 【送窦七】王昌龄 
<br>
<br>清江月色傍林秋，波上荧荧望一舟。
<br>鄂渚轻帆须早发，江边明月为君留。
<br>
<br>
<br>
<br>&nbsp;&nbsp; 卷143_51 【巴陵送李十二】王昌龄 
<br>
<br>摇曳巴陵洲渚分，清江传语便风闻。
<br>山长不见秋城色，日暮蒹葭空水云。
<br>
<br>
<br>
<br>&nbsp;&nbsp; 卷143_52 【送裴图南】王昌龄 
<br>
<br>黄河渡头归问津，离家几日茱萸新。
<br>漫道闺中飞破镜，犹看陌上别行人。
<br>
<br>
<br>
<br>&nbsp;&nbsp; 卷143_53 【留别司马太守】王昌龄 
<br>
<br>辰阳太守念王孙，远谪沅溪何可论。
<br>黄鹤青云当一举，明珠吐著报君恩。
<br>
<br>
<br>
<br>&nbsp;&nbsp; 卷143_54 【卢溪主人】王昌龄 
<br>
<br>武陵溪口驻扁舟，溪水随君向北流。
<br>行到荆门上三峡，莫将孤月对猿愁。
<br>
<br>
<br>
<br>&nbsp;&nbsp; 卷143_55 【送程六】王昌龄 
<br>
<br>冬夜伤离在五溪，青鱼雪落鲙橙齑。
<br>武冈前路看斜月，片片舟中云向西。
<br>
<br>
<br>
<br>&nbsp;&nbsp; 卷143_56 【送朱越】王昌龄 
<br>
<br>远别舟中蒋山暮，君行举首燕城路。
<br>蓟门秋月隐黄云，期向金陵醉江树。
<br>
<br>
<br>
<br>&nbsp;&nbsp; 卷143_57 【别辛渐】王昌龄 
<br>
<br>别馆萧条风雨寒，扁舟月色渡江看。
<br>酒酣不识关西道，却望春江云尚残。
<br>
<br>
<br>
<br>&nbsp;&nbsp; 卷143_58 【送柴侍御】王昌龄 
<br>
<br>流水通波接武冈，送君不觉有离伤。
<br>青山一道同云雨，明月何曾是两乡。
<br>
<br>
<br>
<br>&nbsp;&nbsp; 卷143_59 【送万大归长沙】王昌龄 
<br>
<br>桂阳秋水长沙县，楚竹离声为君变。
<br>青山隐隐孤舟微，白鹤双飞忽相见。
<br>
<br>
<br>
<br>&nbsp;&nbsp; 卷143_60 【送吴十九往沅陵】王昌龄 
<br>
<br>沅江流水到辰阳，溪口逢君驿路长。
<br>远谪谁知望雷雨，明年春水共还乡。
<br>
<br>
<br>
<br>&nbsp;&nbsp; 卷143_61 【别皇甫五】王昌龄 
<br>
<br>溆浦潭阳隔楚山，离尊不用起愁颜。
<br>明祠灵响期昭应，天泽俱从此路还。
<br>
<br>
<br>
<br>&nbsp;&nbsp; 卷143_62 【送崔参军往龙溪】王昌龄 
<br>
<br>龙溪只在龙标上，秋月孤山两相向。
<br>谴谪离心是丈夫，鸿恩共待春江涨。
<br>
<br>
<br>
<br>&nbsp;&nbsp; 卷143_63 【送郑判官】王昌龄 
<br>
<br>东楚吴山驿树微，轺车衔命奉恩辉。
<br>英僚携出新丰酒，半道遥看骢马归。
<br>
<br>
<br>
<br>&nbsp;&nbsp; 卷143_64 【送姚司法归吴】王昌龄 
<br>
<br>吴掾留觞楚郡心，洞庭秋雨海门阴。
<br>但令意远扁舟近，不道沧江百丈深。
<br>
<br>
<br>
<br>&nbsp;&nbsp; 卷143_65 【送高三之桂林】王昌龄 
<br>
<br>留君夜饮对潇湘，从此归舟客梦长。
<br>岭上梅花侵雪暗，归时还拂桂花香。
<br>
<br>
<br>
<br>&nbsp;&nbsp; 卷143_66 【旅望（一作出塞行）】王昌龄 
<br>
<br>白花原头望京师，黄河水流无尽时。
<br>穷秋旷野行人绝，马首东来知是谁。
<br>
<br>
<br>
<br>&nbsp;&nbsp; 卷143_67 【题朱炼师山房】王昌龄 
<br>
<br>叩齿焚香出世尘，斋坛鸣磬步虚人。
<br>百花仙酝能留客，一饭胡麻度几春。
<br>
<br>
<br>
<br>&nbsp;&nbsp; 卷143_68 【武陵开元观黄炼师院三首】王昌龄 
<br>
<br>松间白发黄尊师，童子烧香禹步时。
<br>欲访桃源入溪路，忽闻鸡犬使人疑。
<br>
<br>先贤盛说桃花源，尘忝何堪武陵郡。
<br>闻道秦时避地人，至今不与人通问。
<br>
<br>山观空虚清静门，从官役吏扰尘喧。
<br>暂因问俗到真境，便欲投诚依道源。
<br>
<br>
<br>
<br>&nbsp;&nbsp; 卷143_69 【河上老人歌（一作河上歌）】王昌龄 
<br>
<br>河上老人坐古槎，合丹只用青莲花。
<br>至今八十如四十，口道沧溟是我家。
<br>
<br>
<br>
<br>&nbsp;&nbsp; 卷143_70 【春怨】王昌龄 
<br>
<br>音书杜绝白狼西，桃李无颜黄鸟啼。
<br>寒雁春深归去尽，出门肠断草萋萋。
<br>
<br>
<br>
<br>&nbsp;&nbsp; 卷143_71 【句】王昌龄 
<br>
<br>朝荐抱良策，独倚江城楼。（《述情》，《诗式》）
<br>
<br>昨从金陵邑，远谪沅溪滨。（《沅志》）
<br>
<br>娟魄已三孕。（以下《海录碎事》）。
<br>
<br>驾幸温泉日，严霜子月初。
<br>
<br>长亭酒未醒，千里风动地。（以下《河岳英灵集》）
<br>
<br>苍荻寒沧江，石头岸边饮。
<br>
<br>天仗森森练雪凝，身骑铁骢自臂鹰。
<br>
<br>
<br>
<br>
<br>
<br>
<br>&nbsp;&nbsp;卷144_1 【送陆擢】常建 
<br>
<br>圣代多才俊，陆生何考槃。南山高松树，不合空摧残。 
<br>九月湖上别，北风秋雨寒。殷勤叹孤凤，早食金琅玕。
<br>
<br>
<br>&nbsp;&nbsp; 卷144_2 【送李十一尉临溪】常建 
<br>
<br>泠泠花下琴，君唱渡江吟。天际一帆影，预悬离别心。 
<br>以言神仙尉，因致瑶华音。回轸抚商调，越溪澄碧林。
<br>
<br>
<br>
<br>&nbsp;&nbsp; 卷144_3 【江上琴兴】常建 
<br>
<br>江上调玉琴，一弦清一心。泠泠七弦遍，万木澄幽阴。 
<br>能使江月白，又令江水深。始知梧桐枝，可以徽黄金。
<br>
<br>
<br>
<br>&nbsp;&nbsp; 卷144_4 【湖中晚霁】常建 
<br>
<br>湖广舟自轻，江天欲澄霁。是时清楚望，气色犹霾曀。 
<br>踟蹰金霞白，波上日初丽。烟虹落镜中，树木生天际。 
<br>杳杳涯欲辨，蒙蒙云复闭。言乘星汉明，又睹寰瀛势。 
<br>微兴从此惬，悠然不知岁。试歌沧浪清，遂觉乾坤细。 
<br>岂念客衣薄，将期永投袂。迟回渔父间，一雁声嘹唳。
<br>
<br>
<br>
<br>&nbsp;&nbsp; 卷144_5 【宿王昌龄隐居】常建 
<br>
<br>清溪深不测，隐处唯孤云。松际露微月，清光犹为君。 
<br>茅亭宿花影，药院滋苔纹。余亦谢时去，西山鸾鹤群。
<br>
<br>
<br>
<br>&nbsp;&nbsp; 卷144_6 【送楚十少府】常建 
<br>
<br>微风吹霜气，寒影明前除。落日未能别，萧萧林木虚。 
<br>愁烟闭千里，仙尉其何如。因送别鹤操，赠之双鲤鱼。 
<br>鲤鱼在金盘，别鹤哀有馀。心事则如此，请君开素书。
<br>
<br>
<br>
<br>&nbsp;&nbsp; 卷144_7 【张山人弹琴】常建 
<br>
<br>君去芳草绿，西峰弹玉琴。岂惟丘中赏，兼得清烦襟。 
<br>朝从山口还，出岭闻清音。了然云霞气，照见天地心。 
<br>玄鹤下澄空，翩翩舞松林。改弦扣商声，又听飞龙吟。 
<br>稍觉此身妄，渐知仙事深。其将炼金鼎，永矣投吾簪。
<br>
<br>
<br>
<br>&nbsp;&nbsp; 卷144_8 【白湖寺后溪宿云门】常建 
<br>
<br>落日山水清，乱流鸣淙淙。旧蒲雨抽节，新花水对窗。 
<br>溪中日已没，归鸟多为双。杉松引直路，出谷临前湖。 
<br>洲渚晚色静，又观花与蒲。入溪复登岭，草浅寒流速。 
<br>圆月明高峰，春山因独宿。松阴澄初夜，曙色分远目。 
<br>日出城南隅，青青媚川陆。乱花覆东郭，碧气销长林。 
<br>四郊一清影，千里归寸心。前瞻王程促，却恋云门深。 
<br>毕景有馀兴，到家弹玉琴。
<br>
<br>
<br>
<br>&nbsp;&nbsp; 卷144_9 【闲斋卧病行药至山馆稍次湖亭二首】常建 
<br>
<br>旬时结阴霖，帘外初白日。斋沐清病容，心魂畏虚室。 
<br>闲梅照前户，明镜悲旧质。同袍四五人，何不来问疾。
<br>
<br>行药至石壁，东风变萌芽。主人门外绿，小隐湖中花。 
<br>时物堪独往，春帆宜别家。辞君向沧海，烂熳从天涯。
<br>
<br>
<br>
<br>&nbsp;&nbsp; 卷144_10 【塞上曲】常建 
<br>
<br>翩翩云中使，来问太原卒。百战苦不归，刀头怨明月。 
<br>塞云随阵落，寒日傍城没。城下有寡妻，哀哀哭枯骨。
<br>
<br>
<br>
<br>&nbsp;&nbsp; 卷144_11 【仙谷遇毛女意知是秦宫人】常建 
<br>
<br>溪口水石浅，泠泠明药丛。入溪双峰峻，松栝疏幽风。 
<br>垂岭枝袅袅，翳泉花濛濛。夤缘斋人目，路尽心弥通。 
<br>盘石横阳崖，前流殊未穷。回潭清云影，瀰漫长天空。 
<br>水边一神女，千岁为玉童。羽毛经汉代，珠翠逃秦宫。 
<br>目觌神已寓，鹤飞言未终。祈君青云秘，愿谒黄仙翁。 
<br>尝以耕玉田，龙鸣西顶中。金梯与天接，几日来相逢。
<br>
<br>
<br>
<br>&nbsp;&nbsp; 卷144_12 【梦太白西峰】常建 
<br>
<br>梦寐升九崖，杳霭逢元君。遗我太白峰，寥寥辞垢氛。 
<br>结宇在星汉，宴林闭氤氲。檐楹覆馀翠，巾舄生片云。 
<br>时往溪水间，孤亭昼仍曛。松峰引天影，石濑清霞文。 
<br>恬目缓舟趣，霁心投鸟群。春风又摇棹，潭岛花纷纷。
<br>
<br>
<br>
<br>&nbsp;&nbsp; 卷144_13 【鄂渚招王昌龄张偾】常建 
<br>
<br>刈芦旷野中，沙土飞黄云。天晦无精光，茫茫悲远君。 
<br>楚山隔湘水，湖畔落日曛。春雁又北飞，音书固难闻。 
<br>谪居未为叹，谗枉何由分。午日逐蛟龙，宜为吊冤文。 
<br>翻覆古共然，名宦安足云。贫士任枯槁，捕鱼清江濆。 
<br>有时荷锄犁，旷野自耕耘。不然春山隐，溪涧花氤氲。 
<br>山鹿自有场，贤达亦顾群。二贤归去来，世上徒纷纷。
<br>
<br>
<br>
<br>&nbsp;&nbsp; 卷144_14 【春词二首（乐府诗题作陌上桑）】常建 
<br>
<br>菀菀黄柳丝，濛濛杂花垂。日高红妆卧，倚对春光迟。 
<br>宁知傍淇水，騕褭黄金羁。
<br>
<br>翳翳陌上桑，南枝交北堂。美人金梯出，素手自提筐。 
<br>非但畏蚕饥，盈盈娇路傍。
<br>
<br>
<br>
<br>&nbsp;&nbsp; 卷144_15 【晦日马镫曲稍次中流作】常建 
<br>
<br>夜寒宿芦苇，晓色明西林。初日在川上，便澄游子心。 
<br>秦天无纤翳，郊野浮春阴。波静随钓鱼，舟小绿水深。 
<br>出浦见千里，旷然谐远寻。扣船应渔父，因唱沧浪吟。
<br>
<br>
<br>
<br>&nbsp;&nbsp; 卷144_16 【古意】常建 
<br>
<br>牧马古道傍，道傍多古墓。萧条愁杀人，蝉鸣白杨树。 
<br>回头望京邑，合沓生尘雾。富贵安可常，归来保贞素。
<br>
<br>
<br>
<br>&nbsp;&nbsp; 卷144_17 【宿五度溪仙人得道处】常建 
<br>
<br>五度溪上花，生根依两崖。二月寻片云，愿宿秦人家。 
<br>上见悬崖崩，下见白水湍。仙人弹棋处，石上青萝盘。 
<br>无处求玉童，翳翳唯林峦。前溪遇新月，聊取玉琴弹。
<br>
<br>
<br>
<br>&nbsp;&nbsp; 卷144_18 【西山】常建 
<br>
<br>一身为轻舟，落日西山际。常随去帆影，远接长天势。 
<br>物象归馀清，林峦分夕丽。亭亭碧流暗，日入孤霞继。 
<br>渚日远阴映，湖云尚明霁。林昏楚色来，岸远荆门闭。 
<br>至夜转清迥，萧萧北风厉。沙边雁鹭泊，宿处蒹葭蔽。 
<br>圆月逗前浦，孤琴又摇曳。泠然夜遂深，白露沾人袂。
<br>
<br>
<br>
<br>&nbsp;&nbsp; 卷144_19 【春词】常建 
<br>
<br>阶下草犹短，墙头梨花白。织女高楼上，停梭顾行客。 
<br>问君在何所，青鸟舒锦翮。
<br>
<br>
<br>
<br>&nbsp;&nbsp; 卷144_20 【赠三侍御】常建 
<br>
<br>高山临大泽，正月芦花干。阳色薰两崖，不改青松寒。 
<br>士贤守孤贞，古来皆共难。明君错甚才，台上飞三鸾。 
<br>操与霜雪明，量与江海宽。束身视天涯，安能穷波澜。 
<br>孤鹤在枳棘，一枝非所安。逸翮望绝霄，见欲凌云端。 
<br>层台何其高，山石流洪湍。固知非天池，鸣跃同所欢。 
<br>谁念独枯槁，四十长江干。责躬贵知己，效拙从一官。 
<br>折翮悲高风，苦饥候朝餐。湖月映大海，天空何漫漫。 
<br>托身未知所，谋道庶不刊。吟彼乔木诗，一夕常三叹。
<br>
<br>
<br>
<br>&nbsp;&nbsp; 卷144_21 【第三峰】常建 
<br>
<br>西山第三顶，茅宇依双松。杳杳欲至天，云梯升几重。 
<br>莹魄澄玉虚，以求鸾鹤踪。逶迤非天人，执节乘赤龙。 
<br>旁映白日光，缥缈轻霞容。孤辉上烟雾，馀影明心胸。 
<br>愿与黄麒麟，欲飞而莫从。因寂清万象，轻云自中峰。 
<br>山暝学栖鸟，月来随暗蛩。寻空静馀响，袅袅云溪钟。
<br>
<br>
<br>
<br>&nbsp;&nbsp; 卷144_22 【古兴】常建 
<br>
<br>汉上逢老翁，江口为僵尸。白发沾黄泥，遗骸集乌鸱。 
<br>机巧自此忘，精魄今何之。风吹钓竿折，鱼跃安能施。 
<br>白水明汀洲，菰蒲冒深陂。唯留扁舟影，系在长江湄。 
<br>突兀枯松枝，悠扬女萝丝。托身难凭依，生死焉相知。 
<br>遍观今时人，举世皆尔为。将军死重围，汉卒犹争驰。 
<br>百马同一衔，万轮同一规。名与身孰亲，君子宜固思。
<br>
<br>
<br>
<br>&nbsp;&nbsp; 卷144_23 【高楼夜弹筝】常建 
<br>
<br>高楼百馀尺，直上江水平。明月照人苦，开帘弹玉筝。 
<br>山高猿狖急，天静鸿雁鸣。曲度犹未终，东峰霞半生。
<br>
<br>
<br>
<br>&nbsp;&nbsp; 卷144_24 【客有自燕而归哀其老而赠之】常建 
<br>
<br>羸马朝自燕，一身为二连。忆亲拜孤冢，移葬双陵前。 
<br>幽愿从此毕，剑心因获全。孟冬寒气盛，抚辔告言旋。 
<br>碣石海北门，馀寇惟朝鲜。离离一寒骑，袅袅驰白天。 
<br>生别皆自取，况为士卒先。寸心渔阳兴，落日旌竿悬。
<br>
<br>
<br>
<br>&nbsp;&nbsp; 卷144_25 【白龙窟泛舟寄天台学道者】常建 
<br>
<br>夕映翠山深，馀晖在龙窟。扁舟沧浪意，澹澹花影没。 
<br>西浮入天色，南望对云阙。因忆莓苔峰，初阳濯玄发。 
<br>泉萝两幽映，松鹤间清越。碧海莹子神，玉膏泽人骨。 
<br>忽然为枯木，微兴遂如兀。应寂中有天，明心外无物。 
<br>环回从所泛，夜静犹不歇。澹然意无限，身与波上月。
<br>
<br>
<br>
<br>&nbsp;&nbsp; 卷144_26 【张天师草堂】常建 
<br>
<br>灵溪宴清宇，傍倚枯松根。花药绕方丈，瀑泉飞至门。 
<br>四气闭炎热，两崖改明昏。夜深月暂皎，亭午朝始暾。 
<br>信是天人居，幽幽寂无喧。万壑应鸣磬，诸峰接一魂。 
<br>遂登仙子谷，因醉田生樽。时节开玉书，窅映飞天言。 
<br>心化便无影，目精焉累烦。忽而与霄汉，寥落空南轩。
<br>
<br>
<br>
<br>&nbsp;&nbsp; 卷144_27 【古意三首】常建 
<br>
<br>二妃方访舜，万里南方悬。远道隔江汉，孤舟无岁年。 
<br>不知苍梧处，气尽呼青天。愁泪变楚竹，蛾眉丧湘川。 
<br>后人立为庙，累世称其贤。过客设祠祭，狐狸来坐边。 
<br>怀古未忍还，猿吟彻空山。
<br>
<br>明月照高阁，彩女褰罗幕。歌舞临碧云，箫声沸珠箔。 
<br>青鸾临南海，天上双白鹤。万里齐翼飞，意求君门乐。 
<br>玉霄九重闭，金锁夜不开。两翅自无力，愁鸣云外来。 
<br>态深入空贵，世屈无良媒。俯仰顾中禁，东飞白玉台。
<br>
<br>楚王竟何去，独自留巫山。偏使世人见，迢迢江汉间。 
<br>驻舟春溪里，皆愿拜灵颜。寤寐见神女，金沙鸣珮环。 
<br>闲艳绝世姿，令人气力微。含笑竟不语，化作朝云飞。
<br>
<br>
<br>
<br>&nbsp;&nbsp; 卷144_28 【渔浦】常建 
<br>
<br>春至百草绿，陂泽闻鶬鹒。别家投钓翁，今世沧浪情。 
<br>沤纻为缊袍，折麻为长缨。荣誉失本真，怪人浮此生。 
<br>碧水月自阔，安流净而平。扁舟与天际，独往谁能名。
<br>
<br>
<br>
<br>&nbsp;&nbsp; 卷144_29 【空灵山应田叟】常建 
<br>
<br>湖南无村落，山舍多黄茆。淳朴如太古，其人居鸟巢。 
<br>牧童唱巴歌，野老亦献嘲。泊舟问溪口，言语皆哑咬。 
<br>土俗不尚农，岂暇论肥硗。莫徭射禽兽，浮客烹鱼鲛。 
<br>余亦罘罝人，获麋今尚苞。敬君中国来，愿以充其庖。 
<br>日入闻虎斗，空山满咆哮。怀人虽共安，异域终难交。 
<br>白水可洗心，采薇可为肴。曳策背落日，江风鸣梢梢。
<br>
<br>
<br>
<br>&nbsp;&nbsp; 卷144_30 【太公哀晚遇】常建 
<br>
<br>日出渭流白，文王畋猎时。钓翁在芦苇，川泽无熊罴。 
<br>诏书起遗贤，匹马令致辞。因称江海人，臣老筋力衰。 
<br>迟迟诣天车，快快悟灵龟。兵马更不猎，君臣皆共怡。 
<br>同车至咸阳，心影无磷缁。四牡玉墀下，一言为帝师。 
<br>王侯拥朱门，轩盖曜长逵。古来荣华人，遭遇谁知之。 
<br>落日悬桑榆，光景有顿亏。倏忽天地人，虽贵将何为。
<br>
<br>
<br>
<br>&nbsp;&nbsp; 卷144_31 【昭君墓】常建 
<br>
<br>汉宫岂不死，异域伤独没。万里驮黄金，蛾眉为枯骨。 
<br>回车夜出塞，立马皆不发。共恨丹青人，坟上哭明月。
<br>
<br>
<br>
<br>&nbsp;&nbsp; 卷144_32 【吊王将军墓】常建 
<br>
<br>嫖姚北伐时，深入强千里。战馀落日黄，军败鼓声死。 
<br>尝闻汉飞将，可夺单于垒。今与山鬼邻，残兵哭辽水。
<br>
<br>
<br>
<br>&nbsp;&nbsp; 卷144_33 【古意】常建 
<br>
<br>井底玉冰洞地明，琥珀辘轳青丝索。仙人骑凤披彩霞， 
<br>挽上银瓶照天阁。黄金作身双飞龙，口衔明月喷芙蓉。 
<br>一时渡海望不见，晓上青楼十二重。
<br>
<br>
<br>
<br>&nbsp;&nbsp; 卷144_34 【古兴】常建 
<br>
<br>辘轳井上双梧桐，飞鸟衔花日将没。深闺女儿莫愁年， 
<br>玉指泠泠怨金碧。石榴裙裾蛱蝶飞，见人不语颦蛾眉。 
<br>青丝素丝红绿丝，织成锦衾当为谁。
<br>
<br>
<br>
<br>&nbsp;&nbsp; 卷144_35 【张公子行（一作古意）】常建 
<br>
<br>日出乘钓舟，袅袅持钓竿。涉淇傍荷花，骢马闲金鞍。 
<br>侠客白云中，腰间悬辘轳。出门事嫖姚，为君西击胡。 
<br>胡兵汉骑相驰逐，转战孤军西海北。百尺旌竿沉黑云， 
<br>边笳落日不堪闻。
<br>
<br>
<br>
<br>&nbsp;&nbsp; 卷144_36 【题破山寺后禅院】常建 
<br>
<br>清晨入古寺，初日照高林。竹径通幽处，禅房花木深。 
<br>山光悦鸟性，潭影空人心。万籁此都寂，但馀钟磬音。
<br>
<br>
<br>
<br>&nbsp;&nbsp; 卷144_37 【送李大都护】常建 
<br>
<br>单于虽不战，都护事边深。君执幕中秘，能为高士心。 
<br>海头近初月，碛里多愁阴。西望郭犹子，将分泪满襟。
<br>
<br>
<br>
<br>&nbsp;&nbsp; 卷144_38 【潭州留别】常建 
<br>
<br>贤达不相识，偶然交已深。宿帆谒郡佐，怅别依禅林。 
<br>湘水流入海，楚云千里心。望君杉松夜，山月清猿吟。
<br>
<br>
<br>
<br>&nbsp;&nbsp; 卷144_39 【听琴秋夜赠寇尊师】常建 
<br>
<br>琴当秋夜听，况是洞中人。一指指应法，一声声爽神。 
<br>寒虫临砌急，清吹袅灯频。何必钟期耳，高闲自可亲。
<br>
<br>
<br>
<br>&nbsp;&nbsp; 卷144_40 【泊舟盱眙】常建 
<br>
<br>泊舟淮水次，霜降夕流清。夜久潮侵岸，天寒月近城。 
<br>平沙依雁宿，候馆听鸡鸣。乡国云霄外，谁堪羁旅情。
<br>
<br>
<br>
<br>&nbsp;&nbsp; 卷144_41 【江行】常建 
<br>
<br>平湖四无际，此夜泛孤舟。明月异方意，吴歌令客愁。 
<br>乡园碧云外，兄弟渌江头。万里无归信，伤心看斗牛。
<br>
<br>
<br>
<br>&nbsp;&nbsp; 卷144_42 【燕居】常建 
<br>
<br>青苔常满路，流水复入林。远与市朝隔，日闻鸡犬深。 
<br>寥寥丘中想，渺渺湖上心。啸傲转无欲，不知成陆沉。
<br>
<br>
<br>
<br>&nbsp;&nbsp; 卷144_43 【送宇文六】常建 
<br>
<br>花映垂杨汉水清，微风林里一枝轻。
<br>即今江北还如此，愁杀江南离别情。
<br>
<br>
<br>
<br>&nbsp;&nbsp; 卷144_44 【落第长安】常建 
<br>
<br>家园好在尚留秦，耻作明时失路人。
<br>恐逢故里莺花笑，且向长安度一春。
<br>
<br>
<br>
<br>&nbsp;&nbsp; 卷144_45 【塞下】常建 
<br>
<br>铁马胡裘出汉营，分麾百道救龙城。
<br>左贤未遁旌竿折，过在将军不在兵。
<br>
<br>
<br>
<br>&nbsp;&nbsp; 卷144_46 【题法院】常建 
<br>
<br>胜景门闲对远山，竹深松老半含烟。
<br>皓月殿中三度磬，水晶宫里一僧禅。
<br>
<br>
<br>
<br>&nbsp;&nbsp; 卷144_47 【岭猿】常建 
<br>
<br>杳杳袅袅清且切，鹧鸪飞处又斜阳。
<br>相思岭上相思泪，不到三声合断肠。
<br>
<br>
<br>
<br>&nbsp;&nbsp; 卷144_48 【三日寻李九庄】常建 
<br>
<br>雨歇杨林东渡头，永和三日荡轻舟。
<br>故人家在桃花岸，直到门前溪水流。
<br>
<br>
<br>
<br>&nbsp;&nbsp; 卷144_49 【塞下曲四首】常建 
<br>
<br>玉帛朝回望帝乡，乌孙归去不称王。
<br>天涯静处无征战，兵气销为日月光。
<br>
<br>北海阴风动地来，明君祠上望龙堆。
<br>髑髅皆是长城卒，日暮沙场飞作灰。
<br>
<br>龙斗雌雄势已分，山崩鬼哭恨将军。
<br>黄河直北千馀里，冤气苍茫成黑云。
<br>
<br>因嫁单于怨在边，蛾眉万古葬胡天。
<br>汉家此去三千里，青冢常无草木烟。
<br>
<br>
<br>
<br>&nbsp;&nbsp; 卷144_50 【戏题湖上】常建 
<br>
<br>湖上老人坐矶头，湖里桃花水却流。
<br>竹竿袅袅波无际，不知何者吞吾钩。
<br>
<br>
<br>
<br>&nbsp;&nbsp; 卷144_51 【吴故宫】常建 
<br>
<br>越女歌长君且听，芙蓉香满水边城。
<br>岂知一日终非主，犹自如今有怨声。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷145_1 【从军行】杜頠 
<br>
<br>秋草马蹄轻，角弓持弦急。去为龙城候，正值胡兵袭。 
<br>军气横大荒，战酣日将入。长风金鼓动，白露铁衣湿。 
<br>四起愁边声，南辕时伫立。断蓬孤自转，寒雁飞相及。 
<br>万里云沙涨，平川冰霰溢。夜闻汉使归，独向刀环泣。
<br>
<br>
<br>&nbsp;&nbsp; 卷145_2 【故绛行】杜頠 
<br>
<br>君不见铜鞮观，数里城池已芜漫。君不见h6祁宫， 
<br>几重台榭亦微濛。介马兵车全盛时，歌童舞女妖艳姿。 
<br>一代繁华皆共绝，九原唯望冢累累。
<br>
<br>
<br>
<br>&nbsp;&nbsp; 卷145_3 【少年行三首】李嶷 
<br>
<br>十八羽林郎，戎衣侍汉王。臂鹰金殿侧，挟弹玉舆傍。 
<br>驰道春风起，陪游出建章。
<br>
<br>侍猎长杨下，承恩更射飞。尘生马影灭，箭落雁行稀。 
<br>薄暮随天仗，联翩入琐闱。
<br>
<br>玉剑膝边横，金杯马上倾。朝游茂陵道，夜宿凤凰城。 
<br>豪吏多猜忌，无劳问姓名。
<br>
<br>
<br>
<br>&nbsp;&nbsp; 卷145_4 【淮南秋夜呈周侃（一作呈同僚）】李嶷 
<br>
<br>天净河汉高，夜闲砧杵发。清秋忽如此，离恨应难歇。 
<br>风乱池上萍，露光竹间月。与君共游处，勿作他乡别。
<br>
<br>
<br>
<br>&nbsp;&nbsp; 卷145_5 【林园秋夜作】李嶷 
<br>
<br>林卧避残暑，白云长在天。赏心既如此，对酒非徒然。 
<br>月色遍秋露，竹声兼夜泉。凉风怀袖里，兹意与谁传。
<br>
<br>
<br>
<br>&nbsp;&nbsp; 卷145_6 【读前汉外戚传】李嶷 
<br>
<br>人录尚书事，家临御路傍。凿池通渭水，避暑借明光。 
<br>印绶妻封邑，轩车子拜郎。宠因宫掖里，势极必先亡。
<br>
<br>
<br>
<br>&nbsp;&nbsp; 卷145_7 【春怨】崔亘 
<br>
<br>夜尽梦初惊，纱窗早雾明。晓妆脂粉薄，春服绮罗轻。 
<br>妾有今朝恨，君无旧日情。愁来理弦管，皆是断肠声。
<br>
<br>
<br>
<br>&nbsp;&nbsp; 卷145_8 【古歌二首】蒋维翰 
<br>
<br>美人怨何深，含情倚金阁。不嚬复不语，红泪双双落。
<br>
<br>美人闭红烛，独坐裁新锦。频放剪刀声，夜寒知未寝。
<br>
<br>
<br>
<br>&nbsp;&nbsp; 卷145_9 【春夜裁缝】蒋维翰 
<br>
<br>珠箔因风起，飞蛾入最能。不教人夜作，方便杀明灯。
<br>
<br>
<br>
<br>&nbsp;&nbsp; 卷145_10 【春女怨】蒋维翰 
<br>
<br>白玉堂前一树梅，今朝忽见数花开。
<br>儿家门户寻常闭，春色因何入得来。
<br>
<br>
<br>
<br>&nbsp;&nbsp; 卷145_11 【怨歌】蒋维翰 
<br>
<br>百尺珠楼临狭斜，新妆能唱美人车。
<br>皆言贱妾红颜好，要自狂夫不忆家。
<br>
<br>
<br>
<br>&nbsp;&nbsp; 卷145_12 【小山歌】万楚 
<br>
<br>人说淮南有小山，淮王昔日此登仙。城中鸡犬皆飞去， 
<br>山上坛场今宛然。世人贵身不贵寿，共笑华阳洞天口。 
<br>不知金石变长年，谩在人间恋携手。君能举帆至淮南， 
<br>家住盱眙余先谙。桐柏乱流平入海，茱萸一曲沸成潭。 
<br>忆记来时魂悄悄，想见仙山众峰小。今日长歌思不堪， 
<br>君行为报三青鸟。
<br>
<br>
<br>
<br>&nbsp;&nbsp; 卷145_13 【题江潮庄壁】万楚 
<br>
<br>田家喜秋熟，岁晏林叶稀。禾黍积场圃，楂梨垂户扉。 
<br>野闲犬时吠，日暮牛自归。时复落花酒，茅斋堪解衣。
<br>
<br>
<br>
<br>&nbsp;&nbsp; 卷145_14 【咏帘】万楚 
<br>
<br>玳瑁昔称华，玲珑薄绛纱。钩衔门势曲，节乱水纹斜。 
<br>日弄长飞鸟，风摇不卷花。自当分内外，非是为骄奢。
<br>
<br>
<br>
<br>&nbsp;&nbsp; 卷145_15 【茱萸女】万楚 
<br>
<br>山阴柳家女，九日采茱萸。复得东邻伴，双为陌上姝。 
<br>插枝著高髻，结子置长裾。作性常迟缓，非关诧丈夫。 
<br>平明折林樾，日入返城隅。侠客要罗袖，行人挑短书。 
<br>蛾眉自有主，年少莫踟蹰。
<br>
<br>
<br>
<br>&nbsp;&nbsp; 卷145_16 【五日观妓】万楚 
<br>
<br>西施谩道浣春纱，碧玉今时斗丽华。眉黛夺将萱草色， 
<br>红裙妒杀石榴花。新歌一曲令人艳，醉舞双眸敛鬓斜。 
<br>谁道五丝能续命，却令今日死君家。
<br>
<br>
<br>
<br>&nbsp;&nbsp; 卷145_17 【骢马】万楚 
<br>
<br>金络青骢白玉鞍，长鞭紫陌野游盘。朝驱东道尘恒灭， 
<br>暮到河源日未阑。汗血每随边地苦，蹄伤不惮陇阴寒。 
<br>君能一饮长城窟，为报天山行路难。
<br>
<br>
<br>
<br>&nbsp;&nbsp; 卷145_18 【题情人药栏】万楚 
<br>
<br>敛眉语芳草，何许太无情。正见离人别，春心相向生。
<br>
<br>
<br>
<br>&nbsp;&nbsp; 卷145_19 【河上逢落花】万楚 
<br>
<br>河水浮落花，花流东不息。应见浣纱人，为道长相忆。
<br>
<br>
<br>
<br>&nbsp;&nbsp; 卷145_20 【宁王山池】范朝 
<br>
<br>水势临阶转，峰形对路开。槎从天上得，石是海边来。 
<br>瑞草分丛种，祥花间色栽。旧传词赋客，唯见有邹枚。
<br>
<br>
<br>
<br>&nbsp;&nbsp; 卷145_21 【题石瓮寺】范朝 
<br>
<br>胜境宜长望，迟春好散愁。关连四塞起，河带八川流。 
<br>复磴承香阁，重岩映彩楼。为临温液近，偏美圣君游。
<br>
<br>
<br>
<br>&nbsp;&nbsp; 卷145_22 【田家】杨颜 
<br>
<br>小园足生事，寻胜日倾壶。莳蔬利于鬻，才青摘已无。 
<br>四邻依野竹，日夕采其枯。田家心适时，春色遍桑榆。
<br>
<br>
<br>
<br>&nbsp;&nbsp; 卷145_23 【后庭怨】王諲 
<br>
<br>君不见红闺少女端正时，夭夭桃李仙容姿。 
<br>幸得君王怜巧笑，披香殿里荐蛾眉。蛾眉双双人共进， 
<br>常恐妾身从此摈。甄妃为妒出层宫，班女因猜下长信。 
<br>长信宫门闭不开，昭阳歌吹风送来。梦中魂魄犹言是， 
<br>觉后精神尚未回。念君娇爱无终始，使妾长啼后庭里。 
<br>独立每看斜日尽，孤眠直至残灯死。秋日闻虫翡翠帘， 
<br>春晴照面鸳鸯水。红颜旧来花不胜，白发如今雪相似。 
<br>传闻纨扇恩未歇，预想蛾眉上初月。如君贵伪不贵真， 
<br>还同弃妾逐新人。借问南山松叶意，何如北砌槿花新。
<br>
<br>
<br>
<br>&nbsp;&nbsp; 卷145_24 【夜坐看搊筝】王諲 
<br>
<br>调筝夜坐灯光里，却挂罗帷露纤指。朱弦一一声不同， 
<br>玉柱连连影相似。不知何处学新声，曲曲弹来未睹名。 
<br>应是石家金谷里，流传未满洛阳城。
<br>
<br>
<br>
<br>&nbsp;&nbsp; 卷145_25 【长信怨】王諲 
<br>
<br>飞燕倚身轻，争人巧笑名。生君弃妾意，增妾怨君情。 
<br>日落昭阳壁，秋来长信城。寥寥金殿里，歌吹夜无声。
<br>
<br>
<br>
<br>&nbsp;&nbsp; 卷145_26 【闺情】王諲 
<br>
<br>日暮裁缝歇，深嫌气力微。才能收箧笥，懒起下帘帷。 
<br>怨坐空然烛，愁眠不解衣。昨来频梦见，夫婿莫应知。
<br>
<br>
<br>
<br>&nbsp;&nbsp; 卷145_27 【十五夜观灯】王諲 
<br>
<br>暂得金吾夜，通看火树春。停车傍明月，走马入红尘。 
<br>妓杂歌偏胜，场移舞更新。应须尽记取，说向不来人。
<br>
<br>
<br>
<br>&nbsp;&nbsp; 卷145_28 【除夜（一作史青诗）】王諲 
<br>
<br>今岁今宵尽，明年明日催。寒随一夜去，春逐五更来。 
<br>气色空中改，容颜暗里回。风光人不觉，已著后园梅。
<br>
<br>
<br>
<br>&nbsp;&nbsp; 卷145_29 【闻漏】王岳灵 
<br>
<br>建礼含香处，重城待漏臣。徐闻传凤诏，晓唱辨鸡人。 
<br>银箭残将尽，铜壶漏更新。催筹当午夜，移刻及三辰。 
<br>杳杳从天远，泠泠出禁频。直疑残漏曙，肃肃对钩陈。
<br>
<br>
<br>
<br>&nbsp;&nbsp; 卷145_30 【送沈芳谒李观察求仕进】周万 
<br>
<br>往日长安路，欢游不惜年。为贪卢女曲，用尽沈郎钱。 
<br>身老方投刺，途穷始著鞭。犹闻有知己，此去不徒然。
<br>
<br>
<br>
<br>
<br>
<br>
<br>
<br>&nbsp;&nbsp;卷146_1 【古塞下曲】陶翰 
<br>
<br>进军飞狐北，穷寇势将变。日落沙尘昏，背河更一战。 
<br>騂马黄金勒，雕弓白羽箭。射杀左贤王，归奏未央殿。 
<br>欲言塞下事，天子不召见。东出咸阳门，哀哀泪如霰。
<br>
<br>
<br>&nbsp;&nbsp; 卷146_2 【燕歌行】陶翰 
<br>
<br>请君留楚调，听我吟燕歌。家在辽水头，边风意气多。 
<br>出身为汉将，正值戎未和。雪中凌天山，冰上渡交河。 
<br>大小百馀战，封侯竟蹉跎。归来灞陵下，故旧无相过。 
<br>雄剑委尘匣，空门垂雀罗。玉簪还赵女，宝瑟付齐娥。 
<br>昔日不为乐，时哉今奈何。
<br>
<br>
<br>
<br>&nbsp;&nbsp; 卷146_3 【望太华赠卢司仓】陶翰 
<br>
<br>行吏到西华，乃观三峰壮。削成元气中，杰出天河上。 
<br>如有飞动色，不知青冥状。巨灵安在哉，厥迹犹可望。 
<br>方此顾行旅，末由饬仙装。葱茏记星坛，明灭数云嶂。 
<br>良友垂真契，宿心所微尚。敢投归山吟，霞径一相访。
<br>
<br>
<br>
<br>&nbsp;&nbsp; 卷146_4 【赠郑员外】陶翰 
<br>
<br>骢马拂绣裳，按兵辽水阳。西分雁门骑，北逐楼烦王。 
<br>闻道五军集，相邀百战场。风沙暗天起，虏骑森已行。 
<br>儒服揖诸将，雄谋吞大荒。金门来见谒，朱绂生辉光。 
<br>数年侍御史，稍迁尚书郎。人生志气立，所贵功业昌。 
<br>何必守章句，终年事铅黄。同时献赋客，尚在东陵傍。
<br>
<br>
<br>
<br>&nbsp;&nbsp; 卷146_5 【赠房侍御（时房公在新安）】陶翰 
<br>
<br>志士固不羁，与道常周旋。进则天下仰，已之能晏然。 
<br>褐衣东府召，执简南台先。雄义每特立，犯颜岂图全。 
<br>谪居东南远，逸气吟芳荃。适会寥廓趣，清波更夤缘。 
<br>扁舟入五湖，发缆洞庭前。浩荡临海曲，迢遥济江壖。 
<br>征奇忽忘返，遇兴将弥年。乃悟范生智，足明渔父贤。 
<br>郡临新安渚，佳赏此城偏。日夕对层岫，云霞映晴川。 
<br>闲居恋秋色，偃卧含贞坚。倚伏聊自化，行藏互推迁。 
<br>君其振羽翮，岁晏将冲天。
<br>
<br>
<br>
<br>&nbsp;&nbsp; 卷146_6 【晚出伊阙寄河南裴中丞】陶翰 
<br>
<br>退无偃息资，进无当代策。冉冉时将暮，坐为周南客。 
<br>前登阙塞门，永眺伊城陌。长川黯已空，千里寒气白。 
<br>家本渭水西，异日同所适。秉志师禽尚，微言祖庄易。 
<br>一辞林壑间，共系风尘役。交朋忽先进，天道何纷剧。 
<br>岂念嘉遁时，依依偶沮溺。
<br>
<br>
<br>
<br>&nbsp;&nbsp; 卷146_7 【送朱大出关】陶翰 
<br>
<br>楚客西上书，十年不得意。平生相知者，晚节心各异。 
<br>长揖五侯门，拂衣谢中贵。丈夫多别离，各有四方事。 
<br>拔剑因高歌，萧萧北风至。故人有斗酒，是夜共君醉。 
<br>努力强加餐，当年莫相弃。
<br>
<br>
<br>
<br>&nbsp;&nbsp; 卷146_8 【宿天竺寺】陶翰 
<br>
<br>松柏乱岩口，山西微径通。天开一峰见，宫阙生虚空。 
<br>正殿倚霞壁，千楼标石丛。夜来猿鸟静，钟梵响云中。 
<br>岑翠映湖月，泉声乱溪风。心超诸境外，了与悬解同。 
<br>明发唯改视，朝日长崖东。湖色浓荡漾，海光渐曈朦。 
<br>葛仙迹尚在，许氏道犹崇。独往古来事，幽怀期二公。
<br>
<br>
<br>
<br>&nbsp;&nbsp; 卷146_9 【出萧关怀古】陶翰 
<br>
<br>驱马击长剑，行役至萧关。悠悠五原上，永眺关河前。 
<br>北虏三十万，此中常控弦。秦城亘宇宙，汉帝理旌旃。 
<br>刁斗鸣不息，羽书日夜传。五军计莫就，三策议空全。 
<br>大漠横万里，萧条绝人烟。孤城当瀚海，落日照祁连。 
<br>怆矣苦寒奏，怀哉式微篇。更悲秦楼月，夜夜出胡天。
<br>
<br>
<br>
<br>&nbsp;&nbsp; 卷146_10 【南楚怀古】陶翰 
<br>
<br>南国久芜漫，我来空郁陶。君看章华宫，处处生黄蒿。 
<br>但见陵与谷，岂知贤与豪。精魂托古木，宝玉捐江皋。 
<br>倚棹下晴景，回舟随晚涛。碧云暮寥落，湖上秋天高。 
<br>往事那堪问，此心徒自劳。独馀湘水上，千载闻离骚。
<br>
<br>
<br>
<br>&nbsp;&nbsp; 卷146_11 【经杀子谷】陶翰 
<br>
<br>扶苏秦帝子，举代称其贤。百万犹在握，可争天下权。 
<br>束身就一剑，壮志皆弃捐。塞下有遗迹，千龄人共传。 
<br>疏芜尽荒草，寂历空寒烟。到此尽垂泪，非我独潸然。
<br>
<br>
<br>
<br>&nbsp;&nbsp; 卷146_12 【早过临淮】陶翰 
<br>
<br>夜来三渚风，晨过临淮岛。湖中海气白，城上楚云早。 
<br>鳞鳞鱼浦帆，漭漭芦洲草。川路日浩荡，惄焉心如捣。 
<br>且言任倚伏，何暇念枯槁。范子名屡移，蘧公志常保。 
<br>古人去已久，此理今难道。
<br>
<br>
<br>
<br>&nbsp;&nbsp; 卷146_13 【乘潮至渔浦作】陶翰 
<br>
<br>舣棹乘早潮，潮来如风雨。樟台忽已隐，界峰莫及睹。 
<br>崩腾心为失，浩荡目无主。豗cI浪始闻，漾漾入鱼浦。 
<br>云景共澄霁，江山相吞吐。伟哉造化工，此事从终古。 
<br>流沫诚足诫，商歌调易若。颇因忠信全，客心犹栩栩。
<br>
<br>
<br>
<br>&nbsp;&nbsp; 卷146_14 【秋山夕兴】陶翰 
<br>
<br>山月松筱下，月明山景鲜。聊为高秋酌，复此清夜弦。 
<br>晤语方获志，栖心亦弥年。尚言兴未逸，更理逍遥篇。
<br>
<br>
<br>
<br>&nbsp;&nbsp; 卷146_15 【送集贤学士伊阙史少府敕放归江东觐省（一作綦毋潜诗）】陶翰 
<br>
<br>墨客钟张侣，材高吴越珍。千门来谒帝，驷马去荣亲。 
<br>吏邑沿清洛，乡山指白蘋。归期应不远，当及未央春。
<br>
<br>
<br>
<br>&nbsp;&nbsp; 卷146_16 【送金卿归新罗】陶翰 
<br>
<br>奉义朝中国，殊恩及远臣。乡心遥渡海，客路再经春。 
<br>落日谁同望，孤舟独可亲。拂波衔木鸟，偶宿泣珠人。 
<br>礼乐夷风变，衣冠汉制新。青云已干吕，知汝重来宾。
<br>
<br>
<br>
<br>&nbsp;&nbsp; 卷146_17 【柳陌听早莺】陶翰 
<br>
<br>忽来枝上啭，还似谷中声。乍使香闺静，偏伤远客情。 
<br>间关难辨处，断续若频惊。玉勒留将久，青楼梦不成。 
<br>千门候晓发，万井报春生。徒有知音赏，惭非皋鹤鸣。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
