<HTML>
<HEAD>
<TITLE>全唐诗 卷298-301 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷298-301</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷298-301</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6115"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷298-301')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷298-301]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷298_1 【凉州行】王建 
<br>
<br>凉州四边沙皓皓，汉家无人开旧道。边头州县尽胡兵， 
<br>将军别筑防秋城。万里人家皆已没，年年旌节发西京。 
<br>多来中国收妇女，一半生男为汉语。蕃人旧日不耕犁， 
<br>相学如今种禾黍。驱羊亦著锦为衣，为惜毡裘防斗时。 
<br>养蚕缲茧成匹帛，那堪绕帐作旌旗。城头山鸡鸣角角， 
<br>洛阳家家学胡乐。
<br>
<br>
<br>&nbsp;&nbsp; 卷298_2 【寒食行】王建 
<br>
<br>寒食家家出古城，老人看屋少年行。丘垄年年无旧道， 
<br>车徒散行入衰草。牧儿驱牛下冢头，畏有家人来洒扫。 
<br>远人无坟水头祭，还引妇姑望乡拜。三日无火烧纸钱， 
<br>纸钱那得到黄泉。但看垄上无新土，此中白骨应无主。
<br>
<br>
<br>
<br>&nbsp;&nbsp; 卷298_3 【促刺词（一作促促行）】王建 
<br>
<br>促刺复促刺，水中无鱼山无石。少年虽嫁不得归， 
<br>头白犹著父母衣。田边旧宅非所有，我身不及逐鸡飞。 
<br>出门若有归死处，猛虎当衢向前去。百年不遣踏君门， 
<br>在家谁唤为新妇。岂不见他邻舍娘，嫁来常在舅姑傍。
<br>
<br>
<br>
<br>&nbsp;&nbsp; 卷298_4 【垄头水】王建 
<br>
<br>垄水何年垄头别，不在山中亦呜咽。征人塞耳马不行， 
<br>未到垄头闻水声。谓是西流入蒲海，还闻北去绕龙城。 
<br>垄东垄西多屈曲，野麋饮水长簇簇。胡兵夜回水旁住， 
<br>忆著来时磨剑处。向前无井复无泉，放马回看垄头树。
<br>
<br>
<br>
<br>&nbsp;&nbsp; 卷298_5 【北邙行（一作北邙山）】王建 
<br>
<br>北邙山头少闲土，尽是洛阳人旧墓。旧墓人家归葬多， 
<br>堆著黄金无买处。天涯悠悠葬日促，冈坂崎岖不停毂。 
<br>高张素幕绕铭旌，夜唱挽歌山下宿。洛阳城北复城东， 
<br>魂车祖马长相逢。车辙广若长安路，蒿草少于松柏树。 
<br>涧底盘陀石渐稀，尽向坟前作羊虎。谁家石碑文字灭， 
<br>后人重取书年月。朝朝车马送葬回，还起大宅与高台。
<br>
<br>
<br>
<br>&nbsp;&nbsp; 卷298_6 【温泉宫行】王建 
<br>
<br>十月一日天子来，青绳御路无尘埃。宫前内里汤各别， 
<br>每个白玉芙蓉开。朝元阁向山上起，城绕青山龙暖水。 
<br>夜开金殿看星河，宫女知更月明里。武皇得仙王母去， 
<br>山鸡昼鸣宫中树。温泉决决出宫流，宫使年年修玉楼。 
<br>禁兵去尽无射猎，日西麋鹿登城头。梨园弟子偷曲谱， 
<br>头白人间教歌舞。
<br>
<br>
<br>
<br>&nbsp;&nbsp; 卷298_7 【春词】王建 
<br>
<br>红烟满户日照梁，天丝软弱虫飞扬。菱花霍霍绕帷光， 
<br>美人对镜著衣裳。庭中并种相思树，夜夜还栖双凤凰。
<br>
<br>
<br>
<br>&nbsp;&nbsp; 卷298_8 【辽东行】王建 
<br>
<br>辽东万里辽水曲，古戍无城复无屋。黄云盖地雪作山， 
<br>不惜黄金买衣服。战回各自收弓箭，正西回面家乡远。 
<br>年年郡县送征人，将与辽东作丘坂。宁为草木乡中生， 
<br>有身不向辽东行。
<br>
<br>
<br>
<br>&nbsp;&nbsp; 卷298_9 【塞上梅】王建 
<br>
<br>天山路傍一株梅，年年花发黄云下。昭君已殁汉使回， 
<br>前后征人惟系马。日夜风吹满陇头，还随陇水东西流。 
<br>此花若近长安路，九衢年少无攀处。
<br>
<br>
<br>
<br>&nbsp;&nbsp; 卷298_10 【戴胜词】王建 
<br>
<br>戴胜谁与尔为名，木中作窠墙上鸣。声声催我急种谷， 
<br>人家向田不归宿。紫冠采采褐羽斑，衔得蜻蜓飞过屋。 
<br>可怜白鹭满绿池，不如戴胜知天时。
<br>
<br>
<br>
<br>&nbsp;&nbsp; 卷298_11 【秋千词】王建 
<br>
<br>长长丝绳紫复碧，袅袅横枝高百尺。少年儿女重秋千， 
<br>盘巾结带分两边。身轻裙薄易生力，双手向空如鸟翼。 
<br>下来立定重系衣，复畏斜风高不得。傍人送上那足贵， 
<br>终赌鸣珰斗自起。回回若与高树齐，头上宝钗从堕地。 
<br>眼前争胜难为休，足踏平地看始愁。
<br>
<br>
<br>
<br>&nbsp;&nbsp; 卷298_12 【开池得古钗】王建 
<br>
<br>美人开池北堂下，拾得宝钗金未化。凤凰半在双股齐， 
<br>钿花落处生黄泥。当时堕地觅不得，暗想窗中还夜啼。 
<br>可知将来对夫婿，镜前学梳古时髻。莫言至死亦不遗， 
<br>还似前人初得时。
<br>
<br>
<br>
<br>&nbsp;&nbsp; 卷298_13 【赛神曲】王建 
<br>
<br>男抱琵琶女作舞，主人再拜听神语。新妇上酒勿辞勤， 
<br>使尔舅姑无所苦。椒浆湛湛桂座新，一双长箭系红巾。 
<br>但愿牛羊满家宅，十月报赛南山神。青天无风水复碧， 
<br>龙马上鞍牛服轭。纷纷醉舞踏衣裳，把酒路旁劝行客。
<br>
<br>
<br>
<br>&nbsp;&nbsp; 卷298_14 【田家留客】王建 
<br>
<br>人家少能留我屋，客有新浆马有粟。远行僮仆应苦饥， 
<br>新妇厨中炊欲熟。不嫌田家破门户，蚕房新泥无风土。 
<br>行人但饮莫畏贫。明府上来何苦辛。丁宁回语屋中妻， 
<br>有客勿令儿夜啼。双冢直西有县路，我教丁男送君去。
<br>
<br>
<br>
<br>&nbsp;&nbsp; 卷298_15 【精卫词】王建 
<br>
<br>精卫谁教尔填海，海边石子青磊磊。但得海水作枯池， 
<br>海中鱼龙何所为。口穿岂为空衔石，山中草木无全枝。 
<br>朝在树头暮海里，飞多羽折时堕水。高山未尽海未平， 
<br>愿我身死子还生。
<br>
<br>
<br>
<br>&nbsp;&nbsp; 卷298_16 【老妇叹镜】王建 
<br>
<br>嫁时明镜老犹在，黄金镂画双凤背。忆昔咸阳初买来， 
<br>灯前自绣芙蓉带。十年不开一片铁，长向暗中梳白发。 
<br>今日后床重照看，生死终当此长别。
<br>
<br>
<br>
<br>&nbsp;&nbsp; 卷298_17 【望夫石】王建 
<br>
<br>望夫处，江悠悠。化为石，不回头。 
<br>上头日日风复雨，行人归来石应语。
<br>
<br>
<br>
<br>&nbsp;&nbsp; 卷298_18 【别鹤曲】王建 
<br>
<br>主人一去池水绝，池鹤散飞不相别。青天漫漫碧水重， 
<br>知向何山风雪中。万里虽然音影在，两心终是死生同。 
<br>池边巢破松树死，树头年年乌生子。
<br>
<br>
<br>
<br>&nbsp;&nbsp; 卷298_19 【乌栖曲】王建 
<br>
<br>章华宫人夜上楼，君王望月西山头。
<br>夜深宫殿门不锁，白露满山山叶堕。
<br>
<br>
<br>
<br>&nbsp;&nbsp; 卷298_20 【雉将雏】王建 
<br>
<br>雉咿喔，雏出ob。毛斑斑，觜啄啄。学飞未得一尺高， 
<br>还逐母行旋母脚。麦垄浅浅难蔽身，远去恋雏低怕人。 
<br>时时土中鼓两翅，引雏拾虫不相离。
<br>
<br>
<br>
<br>&nbsp;&nbsp; 卷298_21 【白纻歌二首】王建 
<br>
<br>天河漫漫北斗璨，宫中乌啼知夜半。新缝白纻舞衣成， 
<br>来迟邀得吴王迎。低鬟转面掩双袖。玉钗浮动秋风生。 
<br>酒多夜长夜未晓，月明灯光两相照。后庭歌声更窈窕。
<br>
<br>馆娃宫中春日暮，荔枝木瓜花满树。城头乌栖休击鼓， 
<br>青娥弹瑟白纻舞。夜天曈曈不见星，宫中火照西江明。 
<br>美人醉起无次第，堕钗遗珮满中庭。此时但愿可君意， 
<br>回昼为宵亦不寐。年年奉君君莫弃。
<br>
<br>
<br>
<br>&nbsp;&nbsp; 卷298_22 【短歌行】王建 
<br>
<br>人初生，日初出。上山迟，下山疾。百年三万六千朝， 
<br>夜里分将强半日。有歌有舞须早为，昨日健于今日时。 
<br>人家见生男女好，不知男女催人老。短歌行，无乐声。
<br>
<br>
<br>
<br>&nbsp;&nbsp; 卷298_23 【饮马长城窟】王建 
<br>
<br>长城窟，长城窟边多马骨。古来此地无井泉， 
<br>赖得秦家筑城卒。征人饮马愁不回，长城变作望乡堆。 
<br>蹄踪未干人去近，续后马来泥污尽。枕弓睡著待水生， 
<br>不见阴山在前阵。马蹄足脱装马头，健儿战死谁封侯。
<br>
<br>
<br>
<br>&nbsp;&nbsp; 卷298_24 【乌夜啼】王建 
<br>
<br>庭树乌，尔何不向别处栖，夜夜夜半当户啼。 
<br>家人把烛出洞户，惊栖失群飞落树。一飞直欲飞上天。 
<br>回回不离旧栖处。未明重绕主人屋，欲下空中黑相触。 
<br>风飘雨湿亦不移，君家树头多好枝。
<br>
<br>
<br>
<br>&nbsp;&nbsp; 卷298_25 【簇蚕辞】王建 
<br>
<br>蚕欲老，箔头作茧丝皓皓。场宽地高风日多， 
<br>不向中庭z4蒿草。神蚕急作莫悠扬，年来为尔祭神桑。
<br>但得青天不下雨，上无苍蝇下无鼠。新妇拜簇愿茧稠， 
<br>女洒桃浆男打鼓。三日开箔雪团团，先将新茧送县官。 
<br>已闻乡里催织作，去与谁人身上著。
<br>
<br>
<br>
<br>&nbsp;&nbsp; 卷298_9 【渡辽水】王建 
<br>
<br>渡辽水，此去咸阳五千里。来时父母知隔生， 
<br>重著衣裳如送死。亦有白骨归咸阳，营家各与题本乡。 
<br>身在应无回渡日，驻马相看辽水傍。
<br>
<br>
<br>
<br>&nbsp;&nbsp; 卷298_10 【空城雀】王建 
<br>
<br>空城雀，何不飞来人家住，空城无人种禾黍。 
<br>土间生子草间长，满地蓬蒿幸无主。近村虽有高树枝， 
<br>雨中无食长苦饥。八月小儿挟弓箭，家家畏向田头飞。 
<br>但能不出空城里，秋时百草皆有子。报言黄口莫啾啾， 
<br>长尔得成无横死。
<br>
<br>
<br>
<br>&nbsp;&nbsp; 卷298_11 【水运行】王建 
<br>
<br>西江运船立红帜，万棹千帆绕江水。去年六月无稻苗， 
<br>已说水乡人饿死。县官部船日算程，暴风恶雨亦不停。 
<br>在生有乐当有苦，三年作官一年行。坏舟畏鼠复畏漏， 
<br>恐向太仓折升斗。辛勤耕种非毒药，看著不入农夫口。 
<br>用尽百金不为费，但得一金即为利。远征海稻供边食， 
<br>岂如多种边头地。
<br>
<br>
<br>
<br>&nbsp;&nbsp; 卷298_12 【当窗织】王建 
<br>
<br>叹息复叹息，园中有枣行人食。贫家女为富家织。 
<br>翁母隔墙不得力。水寒手涩丝脆断，续来续去心肠烂。 
<br>草虫促促机下啼，两日催成一匹半。输官上顶有零落， 
<br>姑未得衣身不著。当窗却羡青楼倡，十指不动衣盈箱。
<br>
<br>
<br>
<br>&nbsp;&nbsp; 卷298_13 【失钗怨】王建 
<br>
<br>贫女铜钗惜于玉，失却来寻一日哭。嫁时女伴与作妆， 
<br>头戴此钗如凤凰。双杯行酒六亲喜，我家新妇宜拜堂。 
<br>镜中乍无失髻样，初起犹疑在床上。高楼翠钿飘舞尘， 
<br>明日从头一遍新。
<br>
<br>
<br>
<br>&nbsp;&nbsp; 卷298_14 【春燕词】王建 
<br>
<br>新燕新燕何不定，东家绿池西家井。飞鸣当户影悠扬， 
<br>一绕檐头一绕梁。黄姑说向新妇女，去年堕子污衣箱。 
<br>已能辞山复过海，幸我堂前故巢在。求食慎勿爱高飞， 
<br>空中饥鸢为尔害。辛勤作窠在画梁，愿得年年主人富。
<br>
<br>
<br>
<br>&nbsp;&nbsp; 卷298_15 【主人故池】王建 
<br>
<br>高池高阁上连起，荷叶团团盖秋水。
<br>主人已远凉风生，旧客不来芙蓉死。
<br>
<br>
<br>
<br>&nbsp;&nbsp; 卷298_16 【古宫怨】王建 
<br>
<br>乳乌哑哑飞复啼，城头晨夕宫中栖。
<br>吴王别殿绕江水，后宫不开美人死。
<br>
<br>
<br>
<br>&nbsp;&nbsp; 卷298_17 【关山月】王建 
<br>
<br>关山月，营开道白前军发。冻轮当碛光悠悠， 
<br>照见三堆两堆骨。边风割面天欲明，金沙岭西看看没。
<br>
<br>
<br>
<br>&nbsp;&nbsp; 卷298_18 【赠离曲】王建 
<br>
<br>合欢叶堕梧桐秋，鸳鸯背飞水分流。少年使我忽相弃。 
<br>雌号雄鸣夜悠悠。夜长月没虫切切，冷风入房灯焰灭。 
<br>若知中路各西东，彼此不忘同心结。收取头边蛟龙枕， 
<br>留著箱中双雉裳。我今焚却旧房物，免使他人登尔床。
<br>
<br>
<br>
<br>&nbsp;&nbsp; 卷298_19 【宛转词】王建 
<br>
<br>宛宛转转胜上纱，红红绿绿苑中花。
<br>纷纷泊泊夜飞鸦，寂寂寞寞离人家。
<br>
<br>
<br>
<br>&nbsp;&nbsp; 卷298_20 【水夫谣】王建 
<br>
<br>苦哉生长当驿边，官家使我牵驿船。辛苦日多乐日少， 
<br>水宿沙行如海鸟。逆风上水万斛重，前驿迢迢后淼淼。 
<br>半夜缘堤雪和雨，受他驱遣还复去。衣寒衣湿披短蓑， 
<br>臆穿足裂忍痛何。到明辛苦无处说，齐声腾踏牵船出。 
<br>一间茆屋何所直，父母之乡去不得。我愿此水作平田， 
<br>长使水夫不怨天。
<br>
<br>
<br>
<br>&nbsp;&nbsp; 卷298_21 【田家行】王建 
<br>
<br>男声欣欣女颜悦，人家不怨言语别。五月虽热麦风清， 
<br>檐头索索缲车鸣。野蚕作茧人不取，叶间扑扑秋蛾生。 
<br>麦收上场绢在轴，的知输得官家足。不望入口复上身， 
<br>且免向城卖黄犊。回家衣食无厚薄，不见县门身即乐。
<br>
<br>
<br>
<br>&nbsp;&nbsp; 卷298_22 【去妇】王建 
<br>
<br>新妇去年胼手足，衣不暇缝蚕废簇。白头使我忧家事， 
<br>还如夜里烧残烛。当初为取傍人语，岂道如今自辛苦。 
<br>在时纵嫌织绢迟，有丝不上邻家机。
<br>
<br>
<br>
<br>&nbsp;&nbsp; 卷298_23 【神树词】王建 
<br>
<br>我家家西老棠树，须晴即晴雨即雨。四时八节上杯盘， 
<br>愿神莫离神处所。男不着丁女在舍，官事上下无言语。 
<br>老身长健树婆娑，万岁千年作神主。
<br>
<br>
<br>
<br>&nbsp;&nbsp; 卷298_24 【祝鹊】王建 
<br>
<br>神鹊神鹊好言语，行人早回多利赂。
<br>我今庭中栽好树，与汝作巢当报汝。
<br>
<br>
<br>
<br>&nbsp;&nbsp; 卷298_25 【古谣】王建 
<br>
<br>一东一西垄头水，一聚一散天边霞。
<br>一来一去道上客，一颠一倒池中麻。
<br>
<br>
<br>
<br>&nbsp;&nbsp; 卷298_26 【公无渡河】王建 
<br>
<br>渡头恶天两岸远，波涛塞川如叠坂。幸无白刃驱向前， 
<br>何用将身自弃捐。蛟龙啮骨鱼食血，黄泥直下无青天。 
<br>男儿纵轻妇人语，惜君性命还须取。妇人无力挽断衣， 
<br>舟沈身死悔难追。公无渡河，公须自为。
<br>
<br>
<br>
<br>&nbsp;&nbsp; 卷298_27 【海人谣】王建 
<br>
<br>海人无家海里住，采珠役象为岁赋。
<br>恶波横天山塞路，未央宫中常满库。
<br>
<br>
<br>
<br>&nbsp;&nbsp; 卷298_28 【行见月】王建 
<br>
<br>月初生，居人见月一月行。行行一年十二月， 
<br>强半马上看盈缺。百年欢乐能几何，在家见少行见多。 
<br>不缘衣食相驱遣，此身谁愿长奔波。箧中有帛仓有粟， 
<br>岂向天涯走碌碌。家人见月望我归，正是道上思家时。
<br>
<br>
<br>
<br>&nbsp;&nbsp; 卷298_29 【七夕曲】王建 
<br>
<br>河边独自看星宿，夜织天丝难接续。抛梭振镊动明珰， 
<br>为有秋期眠不足。遥愁今夜河水隔，龙驾车辕鹊填石。 
<br>流苏翠帐星渚间，环珮无声灯寂寂。两情缠绵忽如故。 
<br>复畏秋风生晓路。幸回郎意且斯须，一年中别今始初。 
<br>明星未出少停车。
<br>
<br>
<br>
<br>&nbsp;&nbsp; 卷298_30 【两头纤纤】王建 
<br>
<br>两头纤纤青玉玦，半白半黑头上发。
<br>逼逼仆仆春冰裂，磊磊落落桃花结。
<br>
<br>
<br>
<br>&nbsp;&nbsp; 卷298_31 【独漉歌】王建 
<br>
<br>独独漉漉，鼠食猫肉。乌日中，鹤露宿。黄河水直人心曲。
<br>
<br>
<br>
<br>&nbsp;&nbsp; 卷298_32 【寄远曲】王建 
<br>
<br>美人别来无处所，巫山月明湘江雨。千回相见不分明， 
<br>井底看星梦中语。两心相对尚难知，何况万里不相疑。
<br>
<br>
<br>
<br>&nbsp;&nbsp; 卷298_33 【伤韦令孔雀词】王建 
<br>
<br>可怜孔雀初得时，美人为尔别开池。池边凤凰作伴侣， 
<br>羌声鹦鹉无言语。雕笼玉架嫌不栖，夜夜思归向南舞。 
<br>如今憔悴人见恶，万里更求新孔雀。热眠雨水饥拾虫， 
<br>翠尾盘泥金彩落。多时人养不解飞，海山风黑何处归。
<br>
<br>
<br>
<br>&nbsp;&nbsp; 卷298_34 【伤邻家鹦鹉词】王建 
<br>
<br>东家小女不惜钱，买得鹦鹉独自怜。自从死却家中女， 
<br>无人更共鹦鹉语。十日不饮一滴浆，泪渍绿毛头似鼠。 
<br>舌关哑咽畜哀怨，开笼放飞离人眼。短声亦绝翠臆翻， 
<br>新墓崔嵬旧巢远。此禽有志女有灵，定为连理相并生。
<br>
<br>
<br>
<br>&nbsp;&nbsp; 卷298_35 【春来曲】王建 
<br>
<br>春欲来，每日望春门早开。黄衫白马带尘土， 
<br>逢著探春人却回。御堤内园晓过急，九衢大宅家家入。 
<br>青帝少女染桃花，露妆初出红犹湿。光风暾暾蝶宛宛， 
<br>绕树气匝枝柯软。可怜寒食街中郎，早起著得单衣裳。 
<br>少年即见春好处，似我白头无好树。
<br>
<br>
<br>
<br>&nbsp;&nbsp; 卷298_36 【春去曲】王建 
<br>
<br>春已去，花亦不知春去处。缘冈绕涧却归来， 
<br>百回看著无花树。就中一夜东风恶，收红拾紫无遗落。 
<br>老夫不比少年儿，不中数与春别离。
<br>
<br>
<br>
<br>&nbsp;&nbsp; 卷298_37 【东征行】王建 
<br>
<br>桐柏水西贼星落，枭雏夜飞林木恶。相国刻日波涛清， 
<br>当朝自请东南征。舍人为宾侍郎副，晓觉蓬莱欠珮声。 
<br>玉阶舞蹈谢旌节，生死向前山可穴。同时赐马并赐衣， 
<br>御楼看带弓刀发。马前猛士三百人，金书左右红旗新。 
<br>司庖常膳皆得对，好事将军封尔身。男儿生杀在手里， 
<br>营门老将皆忧死。曈曈白日当南山，不立功名终不还。
<br>
<br>
<br>
<br>&nbsp;&nbsp; 卷298_38 【荆门行】王建 
<br>
<br>江边行人暮悠悠，山头殊未见荆州。岘亭西南路多曲， 
<br>栎林深深石镞镞。看炊红米煮白鱼，夜向鸡鸣店家宿。 
<br>南中三月蚊蚋生，黄昏不闻人语声。生纱帷疏薄如雾， 
<br>隔衣噆肤耳边鸣。欲明不待灯火起，唤得官船过蛮水。 
<br>女儿停客茆屋新，开门扫地桐花里。犬声扑扑寒溪烟， 
<br>人家烧竹种山田。巴云欲雨薰石热，麋鹿度江虫出穴。 
<br>大蛇过处一山腥，野牛惊跳双角折。斜分汉水横千山， 
<br>山青水绿荆门关。向前问个长沙路，旧是屈原沈溺处。 
<br>谁家丹旐已南来，逢著流人从此去。月明山鸟多不栖， 
<br>下枝飞上高枝啼。主人念远心不怿，罗衫卧对章台夕。 
<br>红烛交横各自归，酒醒还是他乡客。壮年留滞尚思家， 
<br>况复白头在天涯。
<br>
<br>
<br>
<br>&nbsp;&nbsp; 卷298_39 【镜听词】王建 
<br>
<br>重重摩挲嫁时镜，夫婿远行凭镜听。回身不遣别人知， 
<br>人意丁宁镜神圣。怀中收拾双锦带，恐畏街头见惊怪。 
<br>嗟嗟eP々下堂阶，独自灶前来跪拜。出门愿不闻悲哀， 
<br>郎在任郎回未回。月明地上人过尽，好语多同皆道来。 
<br>卷帷上床喜不定。与郎裁衣失翻正。可中三日得相见， 
<br>重绣锦囊磨镜面。
<br>
<br>
<br>
<br>&nbsp;&nbsp; 卷298_40 【行宫词】王建 
<br>
<br>上阳宫到蓬莱殿，行宫岩岩遥相见。向前天子行幸多， 
<br>马蹄车辙山川遍。当时州县每年修，皆留内人看玉案。 
<br>禁兵夺得明堂后，长闭桃源与绮绣。开元歌舞古草头， 
<br>梁州乐人世嫌旧。官家乏人作宫户，不泥宫墙斫宫树。 
<br>两边仗屋半崩摧，夜火入林烧殿柱。休封中岳六十年， 
<br>行宫不见人眼穿。
<br>
<br>
<br>
<br>&nbsp;&nbsp; 卷298_41 【羽林行】王建 
<br>
<br>长安恶少出名字，楼下劫商楼上醉。天明下直明光宫， 
<br>散入五陵松柏中。百回杀人身合死，赦书尚有收城功。 
<br>九衢一日消息定，乡吏籍中重改姓。出来依旧属羽林， 
<br>立在殿前射飞禽。
<br>
<br>
<br>
<br>&nbsp;&nbsp; 卷298_42 【射虎行】王建 
<br>
<br>自去射虎得虎归，官差射虎得虎迟。独行以死当虎命， 
<br>两人因疑终不定。朝朝暮暮空手回，山下绿苗成道径。 
<br>远立不敢污箭镞，闻死还来分虎肉。惜留猛虎著深山， 
<br>射杀恐畏终身闲。
<br>
<br>
<br>
<br>&nbsp;&nbsp; 卷298_43 【远将归】王建 
<br>
<br>远将归，胜未别离时。在家相见熟，新归欢不足。 
<br>去愿车轮迟，回思马蹄速。但令在舍相对贫， 
<br>不向天涯金绕身。
<br>
<br>
<br>
<br>&nbsp;&nbsp; 卷298_44 【寻橦歌】王建 
<br>
<br>人间百戏皆可学，寻橦不比诸馀乐。重梳短髻下金钿， 
<br>红帽青巾各一边。身轻足捷胜男子，绕竿四面争先缘。 
<br>习多倚附欹竿滑，上下蹁跹皆著袜。翻身垂颈欲落地， 
<br>却住把腰初似歇。大竿百夫擎不起，袅袅半在青云里。 
<br>纤腰女儿不动容，戴行直舞一曲终。回头但觉人眼见， 
<br>矜难恐畏天无风。险中更险何曾失，山鼠悬头猿挂膝。 
<br>小垂一手当舞盘，斜惨双蛾看落日。斯须改变曲解新， 
<br>贵欲欢他平地人。散时满面生颜色，行步依前无气力。
<br>
<br>
<br>
<br>&nbsp;&nbsp; 卷298_45 【铜雀台】王建 
<br>
<br>娇爱更何日，高台空数层。含啼映双袖，不忍看西陵。 
<br>漳水东流无复来，百花辇路为苍苔。青楼月夜长寂寞， 
<br>碧云日暮空裴回。君不见邺中万事非昔时， 
<br>古人不在今人悲。春风不逐君王去，草色年年旧宫路。 
<br>宫中歌舞已浮云，空指行人往来处。
<br>
<br>
<br>
<br>&nbsp;&nbsp; 卷298_46 【鸡鸣曲】王建 
<br>
<br>鸡初鸣，明星照东屋；鸡再鸣，红霞生海腹。 
<br>百官待漏双阙前，圣人亦挂山龙服。宝钗命妇灯下起， 
<br>环珮玲珑晓光里。直内初烧玉案香，司更尚滴铜壶水。 
<br>金吾卫里直郎妻，到明不睡听晨鸡。天头日月相送迎， 
<br>夜栖旦鸣人不迷。
<br>
<br>
<br>
<br>&nbsp;&nbsp; 卷298_47 【送衣曲】王建 
<br>
<br>去秋送衣渡黄河，今秋送衣上陇坂。妇人不知道径处， 
<br>但问新移军近远。半年著道经雨湿，开笼见风衣领急。 
<br>旧来十月初点衣，与郎著向营中集。絮时厚厚绵纂纂， 
<br>贵欲征人身上暖。愿身莫著裹尸归，愿妾不死长送衣。
<br>
<br>
<br>
<br>&nbsp;&nbsp; 卷298_48 【斜路行】王建 
<br>
<br>世间娶容非娶妇，中庭牡丹胜松树。九衢大道人不行， 
<br>走马奔车逐斜路。斜路行熟直路荒，东西岂是横太行。 
<br>南楼弹弦北户舞，行人到此多回徨。头白如丝面如茧， 
<br>亦学少年行不返。纵令自解思故乡，轮折蹄穿白日晚。 
<br>谁将古曲换斜音，回取行人斜路心。
<br>
<br>
<br>
<br>&nbsp;&nbsp; 卷298_49 【织锦曲】王建 
<br>
<br>大女身为织锦户，名在县家供进簿。长头起样呈作官， 
<br>闻道官家中苦难。回花侧叶与人别，唯恐秋天丝线干。 
<br>红缕葳蕤紫茸软，蝶飞参差花宛转。一梭声尽重一梭， 
<br>玉腕不停罗袖卷。窗中夜久睡髻偏，横钗欲堕垂著肩。 
<br>合衣卧时参没后，停灯起在鸡鸣前。一匹千金亦不卖， 
<br>限日未成宫里怪。锦江水涸贡转多，宫中尽著单丝罗。 
<br>莫言山积无尽日，百尺高楼一曲歌。
<br>
<br>
<br>
<br>&nbsp;&nbsp; 卷298_50 【捣衣曲（一作送衣曲）】王建 
<br>
<br>月明中庭捣衣石，掩帷下堂来捣帛。妇姑相对神力生， 
<br>双揎白腕调杵声。高楼敲玉节会成，家家不睡皆起听。 
<br>秋天丁丁复冻冻，玉钗低昂衣带动。夜深月落冷如刀， 
<br>湿著一双纤手痛。回编易裂看生熟，鸳鸯纹成水波曲。 
<br>重烧熨斗帖两头，与郎裁作迎寒裘。
<br>
<br>
<br>
<br>&nbsp;&nbsp; 卷298_51 【秋夜曲二首】王建 
<br>
<br>天清漏长霜泊泊，兰绿收荣桂膏涸。高楼云鬟弄婵娟， 
<br>古瑟暗断秋风弦。玉关遥隔万里道，金刀不剪双泪泉。 
<br>香囊火死香气少，向帷合眼何时晓。城乌作营啼野月， 
<br>秦州少妇生离别。
<br>
<br>秋灯向壁掩洞房，良人此夜直明光。
<br>天河悠悠漏水长，南楼北斗两相当。
<br>
<br>
<br>
<br>&nbsp;&nbsp; 卷298_52 【题台州隐静寺】王建 
<br>
<br>隐静灵仙寺天凿，杯度飞来建岩壑。五峰直上插银河， 
<br>一涧当空泻寥廓。崆峒黯淡碧琉璃，白云吞吐红莲阁。 
<br>不知势压天几重，钟声常闻月中落。
<br>
<br>
<br>
<br>
<br>
<br>
<br>
<br> 卷299_1 【送人游塞】王建 
<br>
<br>初晴天堕丝，晚色上春枝。城下路分处，边头人去时。 
<br>停车数行日，劝酒问回期。亦是茫茫客，还从此别离。
<br>
<br>
<br>&nbsp;&nbsp; 卷299_2 【塞上逢故人】王建 
<br>
<br>百战一身在，相逢白发生。何时得乡信，每日算归程。 
<br>走马登寒垄，驱羊入废城。羌笳三两曲，人醉海西营。
<br>
<br>
<br>
<br>&nbsp;&nbsp; 卷299_3 【南中】王建 
<br>
<br>天南多鸟声，州县半无城。野市依蛮姓，山村逐水名。 
<br>瘴烟沙上起，阴火雨中生。独有求珠客，年年入海行。
<br>
<br>
<br>
<br>&nbsp;&nbsp; 卷299_4 【汴路水驿】王建 
<br>
<br>晚泊水边驿，柳塘初起风。蛙鸣蒲叶下，鱼入稻花中。 
<br>去舍已云远，问程犹向东。近来多怨别，不与少年同。
<br>
<br>
<br>
<br>&nbsp;&nbsp; 卷299_5 【淮南使回留别窦侍御】王建 
<br>
<br>恋恋春恨结，绵绵淮草深。病身愁至夜，远道畏逢阴。 
<br>忽逐酒杯会，暂同风景心。从今一分散，还是晓枝禽。
<br>
<br>
<br>
<br>&nbsp;&nbsp; 卷299_6 【汴路即事】王建 
<br>
<br>千里河烟直，青槐夹岸长。天涯同此路，人语各殊方。 
<br>草市迎江货，津桥税海商。回看故宫柳，憔悴不成行。
<br>
<br>
<br>
<br>&nbsp;&nbsp; 卷299_7 【山居】王建 
<br>
<br>屋在瀑泉西，茅檐下有溪。闭门留野鹿，分食养山鸡。 
<br>桂熟长收子，兰生不作畦。初开洞中路，深处转松梯。
<br>
<br>
<br>
<br>&nbsp;&nbsp; 卷299_8 【醉后忆山中故人（一作故人山中）】王建 
<br>
<br>花开草复秋，云水自悠悠。因醉暂无事，在山难免愁。 
<br>遇晴须看月，斗健且登楼。暗想山中伴，如今尽白头。
<br>
<br>
<br>
<br>&nbsp;&nbsp; 卷299_9 【送流人】王建 
<br>
<br>见说长沙去，无亲亦共愁。阴云鬼门夜，寒雨瘴江秋。 
<br>水国山魈引，蛮乡洞主留。渐看归处远，垂白住炎州。
<br>
<br>
<br>
<br>&nbsp;&nbsp; 卷299_10 【贫居】王建 
<br>
<br>眼底贫家计，多时总莫嫌。蠹生腾药纸，字暗换书签。 
<br>避雨拾黄叶，遮风下黑帘。近来身不健，时就六壬占。
<br>
<br>
<br>
<br>&nbsp;&nbsp; 卷299_11 【过赵居士拟置草堂处所】王建 
<br>
<br>休师竹林北，空可两三间。虽爱独居好，终来相伴闲。 
<br>犹嫌近前树，为碍看南山。的有深耕处，春初须早还。
<br>
<br>
<br>
<br>&nbsp;&nbsp; 卷299_12 【新开望山处】王建 
<br>
<br>新开望山处，今朝减病眠。应移千里道，犹自数峰偏。 
<br>故欲遮春巷，还来绕暮天。老夫行步弱，免到寺门前。
<br>
<br>
<br>
<br>&nbsp;&nbsp; 卷299_13 【题东华观】王建 
<br>
<br>路尽烟水外，院门题上清。鹤雏灵解语，琼叶软无声。 
<br>白发道心熟，黄衣仙骨轻。寂寥虚境里，何处觅长生。
<br>
<br>
<br>
<br>&nbsp;&nbsp; 卷299_14 【饭僧】王建 
<br>
<br>别屋炊香饭，薰辛不入家。温泉调葛面，净手摘藤花。 
<br>蒲鲊除青叶，芹齑带紫芽。愿师常伴食，消气有姜茶。
<br>
<br>
<br>
<br>&nbsp;&nbsp; 卷299_15 【照镜】王建 
<br>
<br>忽自见憔悴，壮年人亦疑。发缘多病落，力为不行衰。 
<br>暖手揉双目，看图引四肢。老来真爱道，所恨觉还迟。
<br>
<br>
<br>
<br>&nbsp;&nbsp; 卷299_16 【归昭应留别城中】王建 
<br>
<br>喜得近京城，官卑意亦荣。并床欢未定，离室思还生。 
<br>计拙偷闲住，经过买日行。如无自来分，一驿是遥程。
<br>
<br>
<br>
<br>&nbsp;&nbsp; 卷299_17 【答寄芙蓉冠子】王建 
<br>
<br>一学芙蓉叶，初开映水幽。虽经小儿手，不称老夫头。 
<br>枕上眠常戴，风前醉恐柔。明年有闺阁，此样必难求。
<br>
<br>
<br>
<br>&nbsp;&nbsp; 卷299_18 【长安春游】王建 
<br>
<br>骑马傍闲坊，新衣著雨香。桃花红粉醉，柳树白云狂。 
<br>不觉愁春去，何曾得日长。牡丹相次发，城里又须忙。
<br>
<br>
<br>
<br>&nbsp;&nbsp; 卷299_19 【冬夜感怀】王建 
<br>
<br>晚年恩爱少，耳目静于僧。竟夜不闻语，空房唯有灯。 
<br>气嘘寒被湿，霜入破窗凝。断得人间事，长如此亦能。
<br>
<br>
<br>
<br>&nbsp;&nbsp; 卷299_20 【初到昭应呈同僚】王建 
<br>
<br>白发初为吏，有惭年少郎。自知身上拙，不称世间忙。 
<br>秋雨悬墙绿，暮山宫树黄。同官若容许，长借老僧房。
<br>
<br>
<br>
<br>&nbsp;&nbsp; 卷299_21 【县丞厅即事】王建 
<br>
<br>宫殿半山上，人家高下居。古厅眠受魇，老吏语多虚。 
<br>雨水洗荒竹，溪沙填废渠。圣朝收外府，皆自九天除。
<br>
<br>
<br>
<br>&nbsp;&nbsp; 卷299_22 【闲居即事】王建 
<br>
<br>老病贪光景，寻常不下帘。妻愁耽酒僻，人怪考诗严。 
<br>小婢偷红纸，娇儿弄白髯。有时看旧卷，未免意中嫌。
<br>
<br>
<br>
<br>&nbsp;&nbsp; 卷299_23 【林居】王建 
<br>
<br>荒林四面通，门在野田中。顽仆长如客，贫居未胜蓬。 
<br>旧绵衣不暖，新草屋多风。唯去山南近，闲亲贩药翁。
<br>
<br>
<br>
<br>&nbsp;&nbsp; 卷299_24 【原上新居十三首】王建 
<br>
<br>新占原头地，本无山可归。荒藤生叶晚，老杏著花稀。 
<br>厨舍近泥灶，家人初饱薇。弟兄今四散，何日更相依。
<br>
<br>一家榆柳新，四面远无邻。人少愁闻病，庄孤幸得贫。 
<br>耕牛长愿饱，樵仆每怜勤。终日忧衣食，何由脱此身。
<br>
<br>长安无旧识，百里是天涯。寂寞思逢客，荒凉喜见花。 
<br>访僧求贱药，将马中豪家。乍得新蔬菜，朝盘忽觉奢。
<br>
<br>鸡鸣村舍遥，花发亦萧条。野竹初生笋，溪田未得苗。 
<br>家贫僮仆瘦，春冷菜蔬焦。甘分长如此，无名在圣朝。
<br>
<br>春来梨枣尽，啼哭小儿饥。邻富鸡常去，庄贫客渐稀。 
<br>借牛耕地晚，卖树纳钱迟。墙下当官路，依山补竹篱。
<br>
<br>自扫一间房，唯铺独卧床。野羹溪菜滑，山纸水苔香。 
<br>陈药初和白，新经未入黄。近来心力少，休读养生方。
<br>
<br>拟作读经人，空房置净巾。锁茶藤箧密，曝药竹床新。 
<br>老病应随业，因缘不离身。焚香向居士，无计出诸尘。
<br>
<br>移家近住村，贫苦自安存。细问梨果植，远求花药根。 
<br>倩人开废井，趁犊入新园。长爱当山立，黄昏不闭门。
<br>
<br>和暖绕林行，新贫足喜声。扫渠忧竹旱，浇地引兰生。 
<br>山客凭栽树，家僮使入城。门前粉壁上，书著县官名。
<br>
<br>住处钟鼓外，免争当路桥。身闲时却困，儿病可来娇。 
<br>鸡睡日阳暖，蜂狂花艳烧。长安足门户，叠叠看登朝。
<br>
<br>近来年纪到，世事总无心。古碣凭人拓，闲诗任客吟。 
<br>送经还野苑，移石入幽林。谷口春风恶，梨花盖地深。
<br>
<br>懒更学诸馀，林中扫地居。腻衣穿不洗，白发短慵梳。 
<br>苦相常多泪，劳生自悟虚。闲行人事绝，亲故亦无书。
<br>
<br>住处去山近，傍园麋鹿行。野桑穿井长，荒竹过墙生。 
<br>新识邻里面，未谙村社情。石田无力及，贱赁与人耕。
<br>
<br>
<br>
<br>&nbsp;&nbsp; 卷299_25 【送李评事使蜀】王建 
<br>
<br>劝酒不依巡，明朝万里人。转江云栈细，近驿板桥新。 
<br>石冷啼猿影，松昏戏鹿尘。少年为客好，况是益州春。
<br>
<br>
<br>
<br>&nbsp;&nbsp; 卷299_26 【新修道居】王建 
<br>
<br>世间无所入，学道处新成。两面有山色，六时闻磬声。 
<br>闲加经遍数，老爱字分明。若得离烦恼，焚香过一生。
<br>
<br>
<br>
<br>&nbsp;&nbsp; 卷299_27 【赠洪誓师】王建 
<br>
<br>老僧真古画，闲坐语中听。识病方书圣，谙山草木灵。 
<br>人来多施药，愿满不持经。相伴寻溪竹，秋苔袜履青。
<br>
<br>
<br>
<br>&nbsp;&nbsp; 卷299_28 【题法云禅院僧】王建 
<br>
<br>不剃头多日，禅来白发长。合村迎住寺，同学乞修房。 
<br>觉少持经力，忧无养病粮。上山犹得在，自解衲衣裳。
<br>
<br>
<br>
<br>&nbsp;&nbsp; 卷299_29 【赠溪翁】王建 
<br>
<br>溪田借四邻，不省解忧身。看日和仙药，书符救病人。 
<br>伴僧斋过夏，中酒卧经旬。应得丹砂力，春来黑发新。
<br>
<br>
<br>
<br>&nbsp;&nbsp; 卷299_30 【谢李续主簿】王建 
<br>
<br>馆舍幸相近，因风及病身。一官虽隔水，四韵是同人。 
<br>衰卧朦胧晓，贫居冷落春。少年无不好，莫恨满头尘。
<br>
<br>
<br>
<br>&nbsp;&nbsp; 卷299_31 【寒食（一作张籍诗）】王建 
<br>
<br>田舍清明日，家家出火迟。白衫眠古巷，红索搭高枝。 
<br>纱带生难结，铜钗重欲垂。斩新衣踏尽，还似去年时。
<br>
<br>
<br>
<br>&nbsp;&nbsp; 卷299_32 【贻小尼师】王建 
<br>
<br>新剃青头发，生来未扫眉。身轻礼拜稳，心慢记经迟。 
<br>唤起犹侵晓，催斋已过时。春晴阶下立，私地弄花枝。
<br>
<br>
<br>
<br>&nbsp;&nbsp; 卷299_33 【惜欢】王建 
<br>
<br>当欢须且欢，过后买应难。岁去停灯守，花开把火看。 
<br>狂来欺酒浅，愁尽觉天宽。次第头皆白，齐年人已残。
<br>
<br>
<br>
<br>&nbsp;&nbsp; 卷299_34 【山中惜花】王建 
<br>
<br>忽看花渐稀，罪过酒醒时。寻觅风来处，惊张夜落时。 
<br>游丝缠故蕊，宿夜守空枝。开取当轩地，年年树底期。
<br>
<br>
<br>
<br>&nbsp;&nbsp; 卷299_35 【和武门下伤韦令孔雀】王建 
<br>
<br>孤号秋阁阴，韦令在时禽。觅伴海山黑，思乡橘柚深。 
<br>举头闻旧曲，顾尾惜残金。憔悴不飞去，重君池上心。
<br>
<br>
<br>
<br>&nbsp;&nbsp; 卷299_36 【题所赁宅牡丹花】王建 
<br>
<br>赁宅得花饶，初开恐是妖。粉光深紫腻，肉色退红娇。 
<br>且愿风留著，惟愁日炙燋。可怜零落蕊，收取作香烧。
<br>
<br>
<br>
<br>&nbsp;&nbsp; 卷299_37 【隐者居】王建 
<br>
<br>山人住处高，看日上蟠桃。雪缕青山脉，云生白鹤毛。 
<br>朱书护身咒，水噀断邪刀。何物中长食，胡麻慢火熬。
<br>
<br>
<br>
<br>&nbsp;&nbsp; 卷299_38 【昭应官舍】王建 
<br>
<br>绕厅春草合，知道县家闲。行见雨遮院，卧看人上山。 
<br>避风新浴后，请假未醒间。朝客轻卑吏，从他不往还。
<br>
<br>
<br>
<br>&nbsp;&nbsp; 卷299_39 【送严大夫赴桂州】王建 
<br>
<br>岭头分界候，一半属湘潭。水驿门旗出，山恋洞主参。 
<br>辟邪犀角重，解酒荔枝甘。莫叹京华远，安南更有南。
<br>
<br>
<br>
<br>&nbsp;&nbsp; 卷299_40 【望行人】王建 
<br>
<br>自从江树秋，日日望江楼。梦见离珠浦，书来在桂州。 
<br>不同鱼比目，终恨水分流。久不开明镜，多应是白头。
<br>
<br>
<br>
<br>&nbsp;&nbsp; 卷299_41 【塞上】王建 
<br>
<br>漫漫复凄凄，黄沙暮渐迷。人当故乡立，马过旧营嘶。 
<br>断雁逢冰碛，回军占雪溪。夜来山下哭，应是送降奚。
<br>
<br>
<br>
<br>&nbsp;&nbsp; 卷299_42 【杜中丞书院新移小竹】王建 
<br>
<br>此地本无竹，远从山寺移。经年求养法，隔日记浇时。 
<br>嫩绿卷新叶，残黄收故枝。色经寒不动，声与静相宜。 
<br>爱护出常数，稀稠看自知。贫来缘未有，客散独行迟。
<br>
<br>
<br>
<br>&nbsp;&nbsp; 卷299_43 【同于汝锡赏白牡丹】王建 
<br>
<br>晓日花初吐，春寒白未凝。月光裁不得，苏合点难胜。 
<br>柔腻于云叶，新鲜掩鹤膺。统心黄倒晕，侧茎紫重棱。 
<br>乍敛看如睡，初开问欲应。并香幽蕙死，比艳美人憎。 
<br>价数千金贵，形相两眼疼。自知颜色好，愁被彩光凌。
<br>
<br>
<br>
<br>&nbsp;&nbsp; 卷299_44 【送吴郎中赴忠州】王建 
<br>
<br>西台复南省，清白上天知。家每因穷散，官多为直移。 
<br>遥边过驿近，买药出城迟。朝野凭人别，亲情伴酒悲。 
<br>故园愁去后，白发想回时。何处忠州界，山头卓望旗。
<br>
<br>
<br>
<br>&nbsp;&nbsp; 卷299_45 【照镜】王建 
<br>
<br>终日自缠绕，此身无适缘。万愁生旅夜，百病凑衰年。 
<br>少睡憎明屋，慵行待暖天。痒头梳有虱，风耳炙闻蝉。 
<br>摇白方多错，回金法不全。家贫何所恋，时在老僧边。
<br>
<br>
<br>
<br>&nbsp;&nbsp; 卷299_46 【秋日送杜虔州】王建 
<br>
<br>忆得宿新宅，别来馀蕙香。初闻守郡远，一日卧空床。 
<br>野驿烟火湿，路人消息狂。山楼添鼓角，村栅立旗枪。 
<br>晚渚露荷败，早衙风桂凉。谢家章句出，江月少辉光。
<br>
<br>
<br>
<br>&nbsp;&nbsp; 卷299_47 【送郑权尚书南海】王建 
<br>
<br>七郡双旌贵，人皆不忆回。戍头龙脑铺，关口象牙堆。 
<br>敕设薰炉出，蛮辞咒节开。市喧山贼破，金贱海船来。 
<br>白氎家家织，红蕉处处栽。已将身报国，莫起望乡台。
<br>
<br>
<br>
<br>&nbsp;&nbsp; 卷299_48 【题别遗爱草堂兼呈李十使君（李十亦尝隐庐山白鹿洞）】王建 
<br>
<br>曾住炉峰下，书堂对药台。斩新萝径合，依旧竹窗开。 
<br>砌水亲看决，池荷手自栽。五年方暂至，一宿又须回。 
<br>纵未长归得，犹胜不到来。君家白鹿洞，闻道亦生苔。
<br>
<br>
<br>
<br>&nbsp;&nbsp; 卷299_49 【赏牡丹】王建 
<br>
<br>此花名价别，开艳益皇都。香遍苓菱死，红烧踯躅枯。 
<br>软光笼细脉，妖色暖鲜肤。满蕊攒黄粉，含棱缕绛苏。 
<br>好和薰御服，堪画入宫图。晚态愁新妇，残妆望病夫。 
<br>教人知个数，留客赏斯须。一夜轻风起，千金买亦无。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷300_1 【赠王枢密】王建 
<br>
<br>三朝行坐镇相随，今上春宫见小时。脱下御衣先赐著， 
<br>进来龙马每教骑。长承密旨归家少，独奏边机出殿迟。 
<br>自是姓同亲向说，九重争得外人知。
<br>
<br>
<br>&nbsp;&nbsp; 卷300_2 【早秋过龙武李将军书斋】王建 
<br>
<br>高树蝉声秋巷里，朱门冷静似闲居。重装墨画数茎竹， 
<br>长著香薰一架书。语笑侍儿知礼数，吟哦野客任狂疏。 
<br>就中爱读英雄传，欲立功勋恐不如。
<br>
<br>
<br>
<br>&nbsp;&nbsp; 卷300_3 【江陵即事】王建 
<br>
<br>瘴云梅雨不成泥，十里津楼压大堤。蜀女下沙迎水客， 
<br>巴童傍驿卖山鸡。寺多红药烧人眼，地足青苔染马蹄。 
<br>夜半独眠愁在远，北看归路隔蛮溪。
<br>
<br>
<br>
<br>&nbsp;&nbsp; 卷300_4 【题花子赠渭州陈判官】王建 
<br>
<br>腻如云母轻如粉，艳胜香黄薄胜蝉。点绿斜蒿新叶嫩， 
<br>添红石竹晚花鲜。鸳鸯比翼人初帖，蛱蝶重飞样未传。 
<br>况复萧郎有情思，可怜春日镜台前。
<br>
<br>
<br>
<br>&nbsp;&nbsp; 卷300_5 【送从侄拟赴江陵少尹】王建 
<br>
<br>江陵少尹好闲官，亲故皆来劝自宽。无事日长贫不易， 
<br>有才年少屈终难。沙头欲买红螺盏，渡口多呈白角盘。 
<br>应向章华台下醉，莫冲云雨夜深寒。
<br>
<br>
<br>
<br>&nbsp;&nbsp; 卷300_6 【华清宫感旧】王建 
<br>
<br>尘到朝元边使急，千官夜发六龙回。辇前月照罗衫泪， 
<br>马上风吹蜡烛灰。公主妆楼金锁涩，贵妃汤殿玉莲开。 
<br>有时云外闻天乐，知是先皇沐浴来。
<br>
<br>
<br>
<br>&nbsp;&nbsp; 卷300_7 【九仙公主旧庄】王建 
<br>
<br>仙居五里外门西，石路亲回御马蹄。天使来栽宫里树， 
<br>罗衣自买院前溪。野牛行傍浇花井，本主分将灌药畦。 
<br>楼上凤凰飞去后，白云红叶属山鸡。
<br>
<br>
<br>
<br>&nbsp;&nbsp; 卷300_8 【郭家溪亭】王建 
<br>
<br>高亭望见长安树，春草冈西旧院斜。光动绿烟遮岸竹， 
<br>粉开红艳塞溪花。野泉闻洗亲王马，古柳曾停贵主车。 
<br>妆阁书楼倾侧尽，云山新卖与官家。
<br>
<br>
<br>
<br>&nbsp;&nbsp; 卷300_9 【题金家竹溪】王建 
<br>
<br>少年因病离天仗，乞得归家自养身。买断竹溪无别主， 
<br>散分泉水与新邻。山头鹿下长惊犬，池面鱼行不怕人。 
<br>乡使到来常款语，还闻世上有功臣。
<br>
<br>
<br>
<br>&nbsp;&nbsp; 卷300_10 【题应圣观（观即李林甫旧宅）】王建 
<br>
<br>精思堂上画三身，回作仙宫度美人。赐额御书金字贵， 
<br>行香天乐羽衣新。空廊鸟啄花砖缝，小殿虫缘玉像尘。 
<br>头白女冠犹说得，蔷薇不似已前春。
<br>
<br>
<br>
<br>&nbsp;&nbsp; 卷300_11 【同于汝锡游降圣观】王建 
<br>
<br>秦时桃树满山坡，骑鹿先生降大罗。路尽溪头逢地少， 
<br>门连内里见天多。荒泉坏简朱砂暗，古塔残经篆字讹。 
<br>闻说开元斋醮日，晓移行漏帝亲过。
<br>
<br>
<br>
<br>&nbsp;&nbsp; 卷300_12 【逍遥翁溪亭】王建 
<br>
<br>逍遥翁在此裴回，帝改溪名起石台。车马到春常借问， 
<br>子孙因选暂归来，稀疏野竹人移折，零落蕉花雨打开。 
<br>无主青山何所直，卖供官税不如灰。
<br>
<br>
<br>
<br>&nbsp;&nbsp; 卷300_13 【寻李山人不遇】王建 
<br>
<br>山客长须少在时，溪中放鹤洞中棋。生金有气寻还远， 
<br>仙药成窠见即移。莫为无家陪寺食，应缘将米寄人炊。 
<br>从头石上留名去，独向南峰问老师。
<br>
<br>
<br>
<br>&nbsp;&nbsp; 卷300_14 【题石瓮寺】王建 
<br>
<br>青崖白石夹城东，泉脉钟声内里通。地压龙蛇山色别， 
<br>屋连宫殿匠名同。檐灯经夏纱笼黑，溪叶先秋腊树红。 
<br>天子亲题诗总在，画扉长锁碧龛中。
<br>
<br>
<br>
<br>&nbsp;&nbsp; 卷300_15 【早登西禅寺阁】王建 
<br>
<br>上方台殿第三层，朝壁红窗日气凝。烟雾开时分远寺， 
<br>山川晴处见崇陵。沙湾漾水图新粉，绿野荒阡晕色缯。 
<br>莫说城南月灯阁，自诸楼看总难胜。
<br>
<br>
<br>
<br>&nbsp;&nbsp; 卷300_16 【题江寺兼求药子】王建 
<br>
<br>隋朝旧寺楚江头，深谢师僧引客游。空赏野花无过夜， 
<br>若看琪树即须秋。红珠落地求谁与，青角垂阶自不收。 
<br>愿乞野人三两粒，归家将助小庭幽。
<br>
<br>
<br>
<br>&nbsp;&nbsp; 卷300_17 【题诜法师院】王建 
<br>
<br>三年说戒龙宫里，巡礼还来向水行。多爱贫穷人远请， 
<br>长修破落寺先成。秋天盆底新荷色，夜地房前小竹声。 
<br>僧院不求诸处好，转经唯有一窗明。
<br>
<br>
<br>
<br>&nbsp;&nbsp; 卷300_18 【酬于汝锡晓雪见寄】王建 
<br>
<br>欲明天色白漫漫，打叶穿帘雪未干。薄落阶前人踏尽， 
<br>差池树里鸟衔残。旋销迎暖沾墙少，斜舞遮春到地难。 
<br>劳动更裁新样绮，红灯一夜剪刀寒。
<br>
<br>
<br>
<br>&nbsp;&nbsp; 卷300_19 【从军后寄山中友人】王建 
<br>
<br>爱仙无药住溪贫，脱却山衣事汉臣。夜半听鸡梳白发， 
<br>天明走马入红尘。村童近去嫌腥食，野鹤高飞避俗人。 
<br>劳动先生远相示，别来弓箭不离身。
<br>
<br>
<br>
<br>&nbsp;&nbsp; 卷300_20 【寄汴州令狐相公】王建 
<br>
<br>三军江口拥双旌，虎帐长开自教兵。机锁恶徒狂寇尽， 
<br>恩驱老将壮心生。水门向晚茶商闹，桥市通宵酒客行。 
<br>秋日梁王池阁好，新歌散入管弦声。
<br>
<br>
<br>
<br>&nbsp;&nbsp; 卷300_21 【别李赞侍御】王建 
<br>
<br>同受艰难骠骑营，半年中听揭枪声。草头送酒驱村乐， 
<br>贼里看花著探兵。讲易工夫寻已圣，说诗门户别来情。 
<br>荐书自入无消息，卖尽寒衣却出城。
<br>
<br>
<br>
<br>&nbsp;&nbsp; 卷300_22 【和蒋学士新授章服】王建 
<br>
<br>五色箱中绛服春，笏花成就白鱼新。看宣赐处惊回眼， 
<br>著谢恩时便称身。瑞草唯承天上露，红鸾不受世间尘。 
<br>翰林同贺文章出，惊动茫茫下界人。
<br>
<br>
<br>
<br>&nbsp;&nbsp; 卷300_23 【岁晚自感】王建 
<br>
<br>人皆欲得长年少，无那排门白发催。一向破除愁不尽， 
<br>百方回避老须来。草堂未办终须置，松树难成亦且栽。 
<br>沥酒愿从今日后，更逢二十度花开。
<br>
<br>
<br>
<br>&nbsp;&nbsp; 卷300_24 【昭应官舍】王建 
<br>
<br>痴顽终日羡人闲，却喜因官得近山。斜对寺楼分寂寂， 
<br>远从溪路借潺潺。眇身多病唯亲药，空院无钱不要关。 
<br>文案把来看未会，虽书一字甚惭颜。
<br>
<br>
<br>
<br>&nbsp;&nbsp; 卷300_25 【寄旧山僧】王建 
<br>
<br>因依老宿发心初，半学修心半读书。雪后每常同席卧， 
<br>花时未省两山居。猎人箭底求伤雁，钓户竿头乞活鱼。 
<br>一向风尘取烦恼，不知衰病日难除。
<br>
<br>
<br>
<br>&nbsp;&nbsp; 卷300_26 【武陵春日】王建 
<br>
<br>寻春何事却悲凉，春到他乡忆故乡。秦女洞桃欹涧碧， 
<br>楚王堤柳舞烟黄。波涛入梦家山远，名利关身客路长。 
<br>不似冥心叩尘寂，玉编金轴有仙方。
<br>
<br>
<br>
<br>&nbsp;&nbsp; 卷300_27 【寄分司张郎中】王建 
<br>
<br>一别京华年岁久，卷中多见岭南诗。声名已压众人上， 
<br>愁思未平双鬓知。江郡迁移犹远地，仙官荣宠是分司。 
<br>青天白日当头上，会有求闲不得时。
<br>
<br>
<br>
<br>&nbsp;&nbsp; 卷300_28 【上武元衡相公】王建 
<br>
<br>旌旗坐镇蜀江雄，帝命重开旧閤崇。褒贬唐书天历上， 
<br>捧持尧日庆云中。孤情迥出鸾皇远，健思潜搜海岳空。 
<br>长得萧何为国相，自西流水尽朝宗。
<br>
<br>
<br>
<br>&nbsp;&nbsp; 卷300_29 【上张弘靖相公】王建 
<br>
<br>传封三世尽河东，家占中条第一峰。旱岁天教作霖雨， 
<br>明时帝用补山龙。草开旧路沙痕在，日照新池凤迹重。 
<br>卑散自知霄汉隔，若为门下赐从容。
<br>
<br>
<br>
<br>&nbsp;&nbsp; 卷300_30 【上裴度舍人】王建 
<br>
<br>小松双对凤池开，履迹衣香逼上台。天意皆从彩毫出， 
<br>宸心尽向紫烟来。非时玉案呈宣旨，每日金阶谢赐回。 
<br>仙侣何因记名姓，县丞头白走尘埃。
<br>
<br>
<br>
<br>&nbsp;&nbsp; 卷300_31 【上杜元颖相公】王建 
<br>
<br>学士金銮殿后居，天中行坐侍龙舆。承恩不许离床谢， 
<br>密诏常教倚案书。马上唤遮红觜鸭，船头看钓赤鳞鱼。 
<br>闲曹散吏无相识，犹记荆州拜谒初。
<br>
<br>
<br>
<br>&nbsp;&nbsp; 卷300_32 【赠卢汀谏议】王建 
<br>
<br>青蛾不得在床前，空室焚香独自眠。功证诗篇离景象， 
<br>药成官位属神仙。闲过寺观长冲夜，立送封章直上天。 
<br>近见兰台诸吏说，御诗新集未教传。
<br>
<br>
<br>
<br>&nbsp;&nbsp; 卷300_33 【贺杨巨源博士拜虞部员外】王建 
<br>
<br>合归兰署已多时，上得金梯亦未迟。两省郎官开道路， 
<br>九州山泽属曹司。诸生拜别收书卷，旧客看来读制词。 
<br>残著几丸仙药在，分张还遣病夫知。
<br>
<br>
<br>
<br>&nbsp;&nbsp; 卷300_34 【赠郭将军】王建 
<br>
<br>承恩新拜上将军，当直巡更近五云。天下表章经院过， 
<br>宫中语笑隔墙闻。密封计策非时奏，别赐衣裳到处薰。 
<br>向晚临阶看号簿，眼前风景任支分。
<br>
<br>
<br>
<br>&nbsp;&nbsp; 卷300_35 【赠田将军】王建 
<br>
<br>初从学院别先生，便领偏师得战名。大小独当三百阵， 
<br>纵横只用五千兵。回残匹帛归天库，分好旌旗入禁营。 
<br>自执金吾长上直，蓬莱宫里夜巡更。
<br>
<br>
<br>
<br>&nbsp;&nbsp; 卷300_36 【赠胡泟将军】王建 
<br>
<br>书生难得是金吾，近日登科记总无。半夜进傩当玉殿， 
<br>未明排仗到铜壶。朱牌面上分官契，黄纸头边押敕符。 
<br>恐要蕃中新道路，指挥重画五城图。
<br>
<br>
<br>
<br>&nbsp;&nbsp; 卷300_37 【留别田尚书】王建 
<br>
<br>拟报平生未杀身，难离门馆起居频。不看匣里钗头古， 
<br>犹恋机中锦样新。一旦甘为漳岸老，全家却作杜陵人。 
<br>朝天路在骊山下，专望红旗拜旧尘。
<br>
<br>
<br>
<br>&nbsp;&nbsp; 卷300_38 【送唐大夫罢节归山】王建 
<br>
<br>年少平戎老学仙，表求骸骨乞生全。不堪腰下悬金印， 
<br>已向云西寄玉田。旄节抱归官路上，公卿送到国门前。 
<br>人间鸡犬同时去，遥听笙歌隔水烟。
<br>
<br>
<br>
<br>&nbsp;&nbsp; 卷300_39 【送司空神童】王建 
<br>
<br>杏花坛上授书时，不废中庭趁蝶飞。暗写五经收部秩， 
<br>初年七岁著衫衣。秋堂白发先生别，古巷青襟旧伴归。 
<br>独向凤城持荐表，万人丛里有光辉。
<br>
<br>
<br>
<br>&nbsp;&nbsp; 卷300_40 【送振武张尚书】王建 
<br>
<br>回天转地是将军，扶助春宫上五云。抚背恩虽同骨肉， 
<br>拥旄名未敌功勋。尽收壮勇填兵数，不向蕃浑夺马群。 
<br>闲即单于台下猎，威声直到海西闻。
<br>
<br>
<br>
<br>&nbsp;&nbsp; 卷300_41 【送吴谏议上饶州】王建 
<br>
<br>鄱阳太守是真人，琴在床头箓在身。曾向先皇边谏事， 
<br>还应上帝处称臣。养生自有年支药，税户应停月进银。 
<br>净扫水堂无侍女，下街唯共鹤殷勤。
<br>
<br>
<br>
<br>&nbsp;&nbsp; 卷300_42 【赠阎少保】王建 
<br>
<br>髭须虽白体轻健，九十三来却少年。问事爱知天宝里， 
<br>识人皆是武皇前。玉装剑佩身长带，绢写方书子不传。 
<br>侍女常时教合药，亦闻私地学求仙。
<br>
<br>
<br>
<br>&nbsp;&nbsp; 卷300_43 【送魏州李相公】王建 
<br>
<br>百代功勋一日成，三年五度换双旌。闲来不对人论战， 
<br>难处长先自请行。旗下可闻诛败将，阵头多是用降兵。 
<br>当朝面受新恩去，算料妖星不敢生。
<br>
<br>
<br>
<br>&nbsp;&nbsp; 卷300_44 【赠索暹将军】王建 
<br>
<br>浑身著箭瘢犹在，万槊千刀总过来。轮剑直冲生马队， 
<br>抽旗旋踏死人堆。闻休斗战心还痒，见说烟尘眼即开。 
<br>泪滴先皇阶下土，南衙班里趁朝回。
<br>
<br>
<br>
<br>&nbsp;&nbsp; 卷300_45 【赠王屋道士赴诏】王建 
<br>
<br>玉皇符诏下天坛，玳瑁头簪白角冠。鹤遣院中童子养， 
<br>鹿凭山下老人看。法成不怕刀枪利，体实常欺石榻寒。 
<br>能断世间腥血味，长生只要一丸丹。
<br>
<br>
<br>
<br>&nbsp;&nbsp; 卷300_46 【赠王处士】王建 
<br>
<br>松树当轩雪满池，青山掩障碧纱幮。鼠来案上常偷水， 
<br>鹤在床前亦看棋。道士写将行气法，家童授与步虚词。 
<br>世间有似君应少，便乞从今作我师。
<br>
<br>
<br>
<br>&nbsp;&nbsp; 卷300_47 【洛中张籍新居】王建 
<br>
<br>最是城中闲静处，更回门向寺前开。云山且喜重重见， 
<br>亲故应须得得来。借倩学生排药合，留连处士乞松栽。 
<br>自君移到无多日，墙上人名满绿苔。
<br>
<br>
<br>
<br>&nbsp;&nbsp; 卷300_48 【题裴处士碧虚溪居】王建 
<br>
<br>鸟声真似深山里，平地人间自不同。春圃紫芹长卓卓， 
<br>暖泉青草一丛丛。松台前后花皆别，竹崦高低水尽通。 
<br>细问来时从近远，溪名载入县图中。
<br>
<br>
<br>
<br>&nbsp;&nbsp; 卷300_49 【送阿史那将军安西迎旧使灵榇（一作送史将军）】王建 
<br>
<br>汉家都护边头没，旧将麻衣万里迎。阴地背行山下火， 
<br>风天错到碛西城。单于送葬还垂泪，部曲招魂亦道名。 
<br>却入杜陵秋巷里，路人来去读铭旌。
<br>
<br>
<br>
<br>&nbsp;&nbsp; 卷300_50 【赠崔礼驸马】王建 
<br>
<br>凤凰楼阁连宫树，天子崔郎自爱贫。金埒减添栽药地， 
<br>玉鞭平与卖书人。家中弦管听常少，分外诗篇看即新。 
<br>一月一回陪内宴，马蹄犹厌踏香尘。
<br>
<br>
<br>
<br>&nbsp;&nbsp; 卷300_51 【赠太清卢道士】王建 
<br>
<br>上清道士未升天，南岳中华作散仙。书卖八分通字学， 
<br>丹烧九转定人年。修行近日形如鹤，导引多时骨似绵。 
<br>想向诸山寻礼遍，却回还守老君前。
<br>
<br>
<br>
<br>&nbsp;&nbsp; 卷300_52 【送宫人入道】王建 
<br>
<br>休梳丛鬓洗红妆，头戴芙蓉出未央。弟子抄将歌遍叠， 
<br>宫人分散舞衣裳。问师初得经中字，入静犹烧内里香。 
<br>发愿蓬莱见王母，却归人世施仙方。
<br>
<br>
<br>
<br>&nbsp;&nbsp; 卷300_53 【上李吉甫相公】王建 
<br>
<br>圣朝齐贺说逢殷，霄汉无云日月真。金鼎调和天膳美， 
<br>瑶池沐浴赐衣新。两河开地山川正，四海休兵造化仁。 
<br>曾向山东为散吏，当今窦宪是贤臣。
<br>
<br>
<br>
<br>&nbsp;&nbsp; 卷300_54 【上李益庶子】王建 
<br>
<br>紫烟楼阁碧纱亭，上界诗仙独自行。奇险驱回还寂寞， 
<br>云山经用始鲜明。藕绡纹缕裁来滑，镜水波涛滤得清。 
<br>昏思愿因秋露洗，幸容阶下礼先生。
<br>
<br>
<br>
<br>&nbsp;&nbsp; 卷300_55 【题元郎中新宅】王建 
<br>
<br>近移松树初栽药，经帙书签一切新。铺设暖房迎道士， 
<br>支分闲院著医人。买来高石虽然贵，入得朱门未免贫。 
<br>惟有好诗名字出，倍教年少损心神。
<br>
<br>
<br>
<br>&nbsp;&nbsp; 卷300_56 【初授太府丞言怀】王建 
<br>
<br>除书亦下属微班，唤作官曹便不闲。检案事多关市井， 
<br>听人言志在云山。病童唤著唯行慢，老马鞭多转放顽。 
<br>此去仙宫无一里，遥看松树众家攀。
<br>
<br>
<br>
<br>&nbsp;&nbsp; 卷300_57 【赠李愬仆射】王建 
<br>
<br>唐州将士死生同，尽逐双旌旧镇空。独破淮西功业大， 
<br>新除陇右世家雄。知时每笑论兵法，识势还轻立战功。 
<br>次第各分茅土贵，殊勋并在一门中。
<br>
<br>
<br>
<br>&nbsp;&nbsp; 卷300_58 【书赠旧浑二曹长】王建 
<br>
<br>二年同在华清下，入县门中最近邻。替饮觥筹知户小， 
<br>助成书屋见家贫。夜棋临散停分客，朝浴先回各送人。 
<br>僮仆使来传语熟，至今行酒校殷勤。
<br>
<br>
<br>
<br>&nbsp;&nbsp; 卷300_59 【上崔相公】王建 
<br>
<br>枯桂衰兰一遍春，唯将道德定君臣。施行圣泽山川润， 
<br>图画天文彩色新。开阁覆看祥瑞历，封名直进薜萝人。 
<br>应怜老病无知己，自别溪中满鬓尘。
<br>
<br>
<br>
<br>&nbsp;&nbsp; 卷300_60 【寄杨十二秘书】王建 
<br>
<br>初移古寺正南方，静是浮山远是庄。人定犹行背街鼓， 
<br>月高还去打僧房。新诗欲写中朝满，旧卷常抄外国将。 
<br>闲出天门醉骑马，可怜蓬阁秘书郎。
<br>
<br>
<br>
<br>&nbsp;&nbsp; 卷300_61 【谢田赞善见寄】王建 
<br>
<br>五侯三任未相称，头白如丝作县丞。错判符曹群吏笑， 
<br>乱书岩石一山憎。自知酒病衰肠怯，遥怕春残百鸟凌。 
<br>年少力生犹不敌，况加憔悴闷腾腾。
<br>
<br>
<br>
<br>&nbsp;&nbsp; 卷300_62 【晚秋病中】王建 
<br>
<br>万事风吹过耳轮，贫儿活计亦曾闻。偶逢新语书红叶， 
<br>难得闲人话白云。霜下野花浑著地，寒来溪鸟不成群。 
<br>病多体痛无心力，更被头边药气熏。
<br>
<br>
<br>
<br>&nbsp;&nbsp; 卷300_63 【薛二十池亭】王建 
<br>
<br>每个树边消一日，绕池行匝又须行。异花多是非时有， 
<br>好竹皆当要处生。斜竖小桥看岛势，远移山石作泉声。 
<br>浮萍著岸风吹歇，水面无尘晚更清。
<br>
<br>
<br>
<br>&nbsp;&nbsp; 卷300_64 【故梁国公主池亭】王建 
<br>
<br>平阳池馆枕秦川，门锁南山一朵烟。素柰花开西子面， 
<br>绿榆枝散沈郎钱。装檐玳瑁随风落，傍岸逐暖眠。 
<br>寂寞空馀歌舞地，玉箫声绝凤归天。
<br>
<br>
<br>
<br>&nbsp;&nbsp; 卷300_65 【题柱国寺】王建 
<br>
<br>皇帝施钱修此院，半居天上半人间。丹梯暗出三重阁， 
<br>古像斜开一面山。松柏自穿空地少，川原不税小僧闲。 
<br>行香天使长相续，早起离城日午还。
<br>
<br>
<br>
<br>&nbsp;&nbsp; 卷300_66 【昭应官舍书事】王建 
<br>
<br>县在华清宫北面，晓看楼殿正相当。庆云出处依时报， 
<br>御果呈来每度尝。腊月近汤泉不冻，夏天临渭屋多凉。 
<br>两衙早被官拘束，登阁巡溪亦属忙。
<br>
<br>
<br>
<br>&nbsp;&nbsp; 卷300_67 【昭应李郎中见贻佳作次韵奉酬】王建 
<br>
<br>窗户风凉四面开，陶公爱晚上高台。中庭不热青山入， 
<br>野水初晴白鸟来。精思道心缘境熟，粗疏文字见诗回。 
<br>诸生围绕新篇读，玉阙仙官少此才。
<br>
<br>
<br>
<br>&nbsp;&nbsp; 卷300_68 【闲说】王建 
<br>
<br>桃花百叶不成春，鹤寿千年也未神。秦陇州缘鹦鹉贵， 
<br>王侯家为牡丹贫。歌头舞遍回回别，鬓样眉心日日新。 
<br>鼓动六街骑马出，相逢总是学狂人。
<br>
<br>
<br>
<br>&nbsp;&nbsp; 卷300_69 【自伤】王建 
<br>
<br>衰门海内几多人，满眼公卿总不亲。四授官资元七品， 
<br>再经婚娶尚单身。图书亦为频移尽，兄弟还因数散贫。 
<br>独自在家长似客，黄昏哭向野田春。
<br>
<br>
<br>
<br>&nbsp;&nbsp; 卷300_70 【田侍中宴席】王建 
<br>
<br>香熏罗幕暖成烟，火照中庭烛满筵。整顿舞衣呈玉腕， 
<br>动摇歌扇露金钿。青蛾侧座调双管，彩凤斜飞入五弦。 
<br>虽是沂公门下客，争将肉眼看云天。
<br>
<br>
<br>
<br>&nbsp;&nbsp; 卷300_71 【寒食日看花】王建 
<br>
<br>早入公门到夜归，不因寒食少闲时。颠狂绕树猿离锁， 
<br>跳踯缘冈马断羁。酒污衣裳从客笑，醉饶言语觅花知。 
<br>老来自喜身无事，仰面西园得咏诗。
<br>
<br>
<br>
<br>&nbsp;&nbsp; 卷300_72 【和少府崔卿微雪早朝】王建 
<br>
<br>蓬莱春雪晓犹残，点地成花绕百官。已傍祥鸾迷殿角， 
<br>还穿瑞草入袍襕。无多白玉阶前湿，积渐青松叶上干。 
<br>粉画南山棱郭出，初晴一半隔云看。
<br>
<br>
<br>
<br>&nbsp;&nbsp; 卷300_73 【和胡将军寓直】王建 
<br>
<br>宫鸦栖定禁枪攒，楼殿深严月色寒。进状直穿金戟槊， 
<br>探更先傍玉钩栏。漏传五点班初合，鼓动三声仗已端。 
<br>遥见正南宣不坐，新栽松树唤人看。
<br>
<br>
<br>
<br>&nbsp;&nbsp; 卷300_74 【春日五门西望】王建 
<br>
<br>百官朝下五门西。尘起春风过玉堤。黄帕盖鞍呈了马， 
<br>红罗系项斗回鸡。馆松枝重墙头出，御柳条长水面齐。 
<br>唯有教坊南草绿，古苔阴地冷凄凄。
<br>
<br>
<br>
<br>&nbsp;&nbsp; 卷300_75 【长安早春】王建 
<br>
<br>霏霏漠漠绕皇州，销雪欺寒不自由。先向红妆添晓梦， 
<br>争来白发送新愁。暖催衣上缝罗胜，晴报窗中点彩球。 
<br>每度暗来还暗去，今年须遣蝶迟留。
<br>
<br>
<br>
<br>&nbsp;&nbsp; 卷300_76 【早春病中】王建 
<br>
<br>日日春风阶下起，不吹光彩上寒株。师教绛服禳衰月， 
<br>妻许青衣侍病夫。健羡人家多力子，祈求道士有神符。 
<br>世间方法从谁问，卧处还看药草图。
<br>
<br>
<br>
<br>&nbsp;&nbsp; 卷300_77 【上阳宫】王建 
<br>
<br>上阳花木不曾秋，洛水穿宫处处流。画阁红楼宫女笑， 
<br>玉箫金管路人愁。幔城入涧橙花发，玉辇登山桂叶稠。 
<br>曾读列仙王母传，九天未胜此中游。
<br>
<br>
<br>
<br>&nbsp;&nbsp; 卷300_78 【李处士故居】王建 
<br>
<br>露浓烟重草萋萋，树映阑干柳拂堤。一院落花无客醉， 
<br>半窗残月有莺啼。芳筵想像情难尽，故榭荒凉路欲迷。 
<br>风景宛然人自改，却经门外马频嘶。
<br>
<br>
<br>
<br>&nbsp;&nbsp; 卷300_79 【寄贾岛（一作张籍赠项斯诗）】王建 
<br>
<br>尽日吟诗坐忍饥，万人中觅似君稀。僮眠冷榻朝犹卧。 
<br>驴放秋田夜不归。傍暖旋收红落叶，觉寒犹著旧生衣。 
<br>曲江池畔时时到，为爱鸬鹚雨后飞。
<br>
<br>
<br>
<br>&nbsp;&nbsp; 卷300_80 【村居即事】王建 
<br>
<br>休看小字大书名，向日持经眼却明。时过无心求富贵， 
<br>身闲不梦见公卿。因寻寺里薰辛断，自别城中礼数生。 
<br>斜月照房新睡觉，西峰半夜鹤来声。
<br>
<br>
<br>
<br>&nbsp;&nbsp; 卷300_81 【维扬冬末寄幕中二从事】王建 
<br>
<br>江上数株桑枣树，自从离乱更荒凉。那堪旅馆经残腊， 
<br>只把空书寄故乡。典尽客衣三尺雪，炼精诗句一头霜。 
<br>故人多在芙蓉幕，应笑孜孜道未光。
<br>
<br>
<br>
<br>&nbsp;&nbsp; 卷300_82 【寄杜侍御】王建 
<br>
<br>何须服药觅升天，粉阁为郎即是仙。买宅但幽从索价， 
<br>栽松取活不争钱。退朝寺里寻荒塔，经宿城南看野泉。 
<br>道气清凝分晓爽，诗情冷瘦滴秋鲜。学通儒释三千卷， 
<br>身拥旌旗二十年。春巷偶过同户饮，暖窗时与对床眠。 
<br>破除心力缘书癖，伤瘦花枝为酒颠。今日总来归圣代， 
<br>丈人先达幸相怜。
<br>
<br>
<br>
<br>&nbsp;&nbsp; 卷300_83 【寄上韩愈侍郎】王建 
<br>
<br>重登大学领儒流，学浪词锋压九州。不以雄名疏野贱， 
<br>唯将直气折王侯。咏伤松桂青山瘦，取尽珠玑碧海愁。 
<br>叙述异篇经总别，鞭驱险句最先投。碑文合遣贞魂谢， 
<br>史笔应令谄骨羞。清俸探将还酒债，黄金旋得起书楼。 
<br>参来拟设官人礼，朝退多逢月阁游。见说云泉求住处， 
<br>若无知荐一生休。
<br>
<br>
<br>
<br>&nbsp;&nbsp; 卷300_84 【赠华州郑大夫】王建 
<br>
<br>此官出入凤池头，通化门前第一州。少华山云当驿起， 
<br>小敷溪水入城流。空闲地内人初满，词讼牌前草渐稠。 
<br>报状拆开知足雨，赦书宣过喜无囚。自来不说双旌贵， 
<br>恐替长教百姓愁。公退晚凉无一事，步行携客上南楼。
<br>
<br>
<br>
<br>&nbsp;&nbsp; 卷300_85 【寄贺田侍中东平功成】王建 
<br>
<br>使回高品满城传，亲见沂公在阵前。百里旗幡冲即断， 
<br>两重衣甲射皆穿。探知点检兵应怯，算得新移栅未坚。 
<br>营被数惊乘势破，将经频败遂生全。密招残寇防人觉， 
<br>遥斩元凶恐自专。首让诸军无敢近，功归部曲不争先。 
<br>开通州县斜连海，交割山河直到燕。战马散驱还逐草， 
<br>肉牛齐散却耕田。府中独拜将军贵，门下兼分宰相权。 
<br>唐史上头功第一，春风双节好朝天。
<br>
<br>
<br>
<br>&nbsp;&nbsp; 卷300_86 【送裴相公上太原】王建 
<br>
<br>还携堂印向并州，将相兼权是武侯。时难独当天下事， 
<br>功成却进手中筹。再三陈乞垆烟里，前后封章玉案头。 
<br>朱架早朝立剑戟，绿槐残雨看张油。遥知塞雁从今好， 
<br>直得渔阳已北愁。边铺警巡旗尽换，山城候馆壁重修。 
<br>千群白刃兵迎节，十对红妆妓打球。圣主分明交暂去， 
<br>不须高起见京楼。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷301_1 【题柏岩禅师影堂】王建 
<br>
<br>山中砖塔闭，松下影堂新。恨不生前识，今朝礼画身。
<br>
<br>
<br>&nbsp;&nbsp; 卷301_2 【送人】王建 
<br>
<br>河亭收酒器，语尽各西东。回首不相见，行车秋雨中。
<br>
<br>
<br>
<br>&nbsp;&nbsp; 卷301_3 【春意二首】王建 
<br>
<br>去日丁宁别，情知寒食归。缘逢好天气，教熨看花衣。
<br>
<br>谁是杏园主，一枝临古岐。从伤早春意，乞取欲开枝。
<br>
<br>
<br>
<br>&nbsp;&nbsp; 卷301_4 【夜闻子规】王建 
<br>
<br>子规啼不歇，到晓口应穿。况是不眠夜，声声在耳边。
<br>
<br>
<br>
<br>&nbsp;&nbsp; 卷301_5 【四望驿松】王建 
<br>
<br>当初北涧别，直至此庭中。何意闻鞞耳，听君枝上风。
<br>
<br>
<br>
<br>&nbsp;&nbsp; 卷301_6 【江馆】王建 
<br>
<br>水面细风生，菱歌慢慢声。客亭临小市，灯火夜妆明。
<br>
<br>
<br>
<br>&nbsp;&nbsp; 卷301_7 【题江台驿（一作江台驿有题）】王建 
<br>
<br>水北金台路，年年行客稀。近闻天子使，多取雁门归。
<br>
<br>
<br>
<br>&nbsp;&nbsp; 卷301_8 【赠谪者】王建 
<br>
<br>何罪过长沙，年年北望家。重封岭头信，一树海边花。
<br>
<br>
<br>
<br>&nbsp;&nbsp; 卷301_9 【戏酬卢秘书】王建 
<br>
<br>芸香阁里人，采摘御园春。取此和仙药，犹治老病身。
<br>
<br>
<br>
<br>&nbsp;&nbsp; 卷301_10 【小松】王建 
<br>
<br>小松初数尺，未有直生枝。闲即傍边立，看多长却迟。
<br>
<br>
<br>
<br>&nbsp;&nbsp; 卷301_11 【秋夜】王建 
<br>
<br>夜久叶露滴，秋虫入户飞。卧多骨髓冷，起覆旧绵衣。
<br>
<br>
<br>
<br>&nbsp;&nbsp; 卷301_12 【水精】王建 
<br>
<br>映水色不别，向月光还度。倾在荷叶中，有时看是露。
<br>
<br>
<br>
<br>&nbsp;&nbsp; 卷301_13 【香印】王建 
<br>
<br>闲坐烧印香，满户松柏气。火尽转分明，青苔碑上字。
<br>
<br>
<br>
<br>&nbsp;&nbsp; 卷301_14 【秋灯】王建 
<br>
<br>向壁暖悠悠，罗帏寒寂寂。斜照碧山图，松间一片石。
<br>
<br>
<br>
<br>&nbsp;&nbsp; 卷301_15 【落叶】王建 
<br>
<br>陈绿向参差，初红已重叠。中庭初扫地，绕树三两叶。
<br>
<br>
<br>
<br>&nbsp;&nbsp; 卷301_16 【园果】王建 
<br>
<br>雨中梨果病，每树无数个。小儿出入看，一半鸟啄破。
<br>
<br>
<br>
<br>&nbsp;&nbsp; 卷301_17 【野菊】王建 
<br>
<br>晚艳出荒篱，冷香著秋水。忆向山中见，伴蛩石壁里。
<br>
<br>
<br>
<br>&nbsp;&nbsp; 卷301_18 【荒园】王建 
<br>
<br>朝日满园霜，牛冲篱落坏。扫掠黄叶中，时时一窠薤。
<br>
<br>
<br>
<br>&nbsp;&nbsp; 卷301_19 【南涧】王建 
<br>
<br>野桂香满溪，石莎寒覆水。爱此南涧头，终日潺湲里。
<br>
<br>
<br>
<br>&nbsp;&nbsp; 卷301_20 【晚蝶】王建 
<br>
<br>粉翅嫩如水，绕砌乍依风。日高山露解，飞入菊花中。
<br>
<br>
<br>
<br>&nbsp;&nbsp; 卷301_21 【田家】王建 
<br>
<br>啾啾雀满树，霭霭东坡雨。田家夜无食，水中摘禾黍。
<br>
<br>
<br>
<br>&nbsp;&nbsp; 卷301_22 【新嫁娘词三首】王建 
<br>
<br>邻家人未识，床上坐堆堆。郎来傍门户，满口索钱财。
<br>
<br>锦幛两边横，遮掩侍娘行。遣郎铺簟席，相并拜亲情。
<br>
<br>三日入厨下，洗手作羹汤。未谙姑食性，先遣小姑尝。
<br>
<br>
<br>
<br>&nbsp;&nbsp; 卷301_23 【故行宫】王建 
<br>
<br>寥落古行宫，宫花寂寞红。白头宫女在，闲坐说玄宗。
<br>
<br>
<br>
<br>&nbsp;&nbsp; 卷301_24 【酬从侄再看诗本（一作酬从侄借诗本）】王建 
<br>
<br>眼暗没功夫，慵来剪刻粗。自看花样古，称得少年无。
<br>
<br>
<br>
<br>&nbsp;&nbsp; 卷301_25 【别自栽小树】王建 
<br>
<br>去年今日栽，临去见花开。好住守空院，夜间人不来。
<br>
<br>
<br>
<br>&nbsp;&nbsp; 卷301_26 【早发汾南】王建 
<br>
<br>桥上车马发，桥南烟树开。青山斜不断，迢递故乡来。
<br>
<br>
<br>
<br>&nbsp;&nbsp; 卷301_27 【宫中三台词二首】王建 
<br>
<br>鱼藻池边射鸭，芙蓉园里看花。 
<br>日色柘袍相似，不著红鸾扇遮。
<br>
<br>池北池南草绿，殿前殿后花红。 
<br>天子千年万岁，未央明月清风。
<br>
<br>
<br>
<br>&nbsp;&nbsp; 卷301_28 【江南三台词四首】王建 
<br>
<br>扬州桥边少妇，长安城里商人。 
<br>二年不得消息，各自拜鬼求神。
<br>
<br>青草湖边草色，飞猿岭上猿声。 
<br>万里湘江客到，有风有雨人行。
<br>
<br>树头花落花开，道上人去人来。 
<br>朝愁暮愁即老，百年几度三台。
<br>
<br>闻身强健且为，头白齿落难追。 
<br>准拟百年千岁，能得几许多时。
<br>
<br>
<br>
<br>&nbsp;&nbsp; 卷301_29 【御猎】王建 
<br>
<br>青山直绕凤城头，浐水斜分入御沟。
<br>新教内人唯射鸭，长随天子苑东游。
<br>
<br>
<br>
<br>&nbsp;&nbsp; 卷301_30 【长门烛】王建 
<br>
<br>秋夜床前蜡烛微，铜壶滴尽晓钟迟。
<br>残光欲灭还吹著，年少宫人未睡时。
<br>
<br>
<br>
<br>&nbsp;&nbsp; 卷301_31 【过绮岫宫（东都永宁县西五里）】王建 
<br>
<br>玉楼倾倒粉墙空，重叠青山绕故宫。
<br>武帝去来罗袖尽，野花黄蝶领春风。
<br>
<br>
<br>
<br>&nbsp;&nbsp; 卷301_32 【朝天词十首寄上魏博田侍中】王建 
<br>
<br>山川初展国图宽，未识龙颜坐不安。
<br>风动白髯旌节下，过时天子御楼看。
<br>
<br>相感君臣总泪流，恩深舞蹈不知休。
<br>初从战地来无物，唯奏新添十八州。
<br>
<br>催修水殿宴沂公，与别诸侯总不同。
<br>隔月太常先习乐，金书牌纛彩云中。
<br>
<br>无人敢夺在先筹，天子门边送与球。
<br>遥索彩箱新样锦，内人舁出马前头。
<br>
<br>御马牵来亲自试，珠球到处玉蹄知。
<br>殿头宣赐连催上，未解红缨不敢骑。
<br>
<br>老作三公经献寿，临时犹自语差池。
<br>私从班里来长跪，捧上金杯便合仪。
<br>
<br>四海无波乞放闲，三封手疏犯龙颜。
<br>他时若有边尘动，不待天书自出山。
<br>
<br>胡马悠悠未尽归，玉关犹隔吐蕃旗。
<br>老臣一表求高卧，边事从今欲问谁。
<br>
<br>威容难画改频频，眉目分毫恐不真。
<br>有诏别图书阁上，先教粉本定风神。
<br>
<br>重赐弓刀内宴回，看人城外满楼台。
<br>君臣不作多时别，收尽边旗当日来。
<br>
<br>
<br>
<br>&nbsp;&nbsp; 卷301_33 【霓裳词十首】王建 
<br>
<br>弟子部中留一色，听风听水作霓裳。
<br>散声未足重来授，直到床前见上皇。
<br>
<br>中管五弦初半曲，遥教合上隔帘听。
<br>一声声向天头落，效得仙人夜唱经。
<br>
<br>自直梨园得出稀，更番上曲不教归。
<br>一时跪拜霓裳彻，立地阶前赐紫衣。
<br>
<br>旋翻新谱声初足，除却梨园未教人。
<br>宣与书家分手写，中官走马赐功臣。
<br>
<br>伴教霓裳有贵妃，从初直到曲成时。
<br>日长耳里闻声熟，拍数分毫错总知。
<br>
<br>弦索摐摐隔彩云，五更初发一山闻。
<br>武皇自送西王母，新换霓裳月色裙。
<br>
<br>敕赐宫人澡浴回，遥看美女院门开。
<br>一山星月霓裳动，好字先从殿里来。
<br>
<br>传呼法部按霓裳，新得承恩别作行。
<br>应是贵妃楼上看，内人舁下彩罗箱。
<br>
<br>朝元阁上山风起，夜听霓裳玉露寒。
<br>宫女月中更替立，黄金梯滑并行难。
<br>
<br>知向华清年月满，山头山底种长生。
<br>去时留下霓裳曲，总是离宫别馆声。
<br>
<br>
<br>
<br>&nbsp;&nbsp; 卷301_34 【宫前早春（一作华清宫）】王建 
<br>
<br>酒幔高楼一百家，宫前杨柳寺前花。
<br>内园分得温汤水，二月中旬已进瓜。
<br>
<br>
<br>
<br>&nbsp;&nbsp; 卷301_35 【奉同曾郎中题石瓮寺得嵌韵】王建 
<br>
<br>寺门连内绕丹岩，下界云开数过帆。
<br>遥指上皇翻曲处，百官题字满西嵌。
<br>
<br>
<br>
<br>&nbsp;&nbsp; 卷301_36 【旧宫人】王建 
<br>
<br>先帝旧宫宫女在，乱丝犹挂凤凰钗。
<br>霓裳法曲浑抛却，独自花间扫玉阶。
<br>
<br>
<br>
<br>&nbsp;&nbsp; 卷301_37 【新授戒尼师】王建 
<br>
<br>新短方裙叠作棱，听钟洗钵绕青蝇。
<br>自知戒相分明后，先出坛场礼大僧。
<br>
<br>
<br>
<br>&nbsp;&nbsp; 卷301_38 【太和公主和蕃】王建 
<br>
<br>塞黑云黄欲渡河，风沙眯眼雪相和。
<br>琵琶泪湿行声小，断得人肠不在多。
<br>
<br>
<br>
<br>&nbsp;&nbsp; 卷301_39 【元太守同游七泉寺】王建 
<br>
<br>盘磴回廊古塔深，紫芝红药入云寻。
<br>晚吹箫管秋山里，引得獮猴出象林。
<br>
<br>
<br>
<br>&nbsp;&nbsp; 卷301_40 【望定州寺】王建 
<br>
<br>回看佛阁青山半，三四年前到上头。
<br>省得老僧留不住，重寻更可有因由。
<br>
<br>
<br>
<br>&nbsp;&nbsp; 卷301_41 【道中寄杜书记】王建 
<br>
<br>西南东北暮天斜，巴字江边楚树花。
<br>珍重荆州杜书记，闲时多在广师家。
<br>
<br>
<br>
<br>&nbsp;&nbsp; 卷301_42 【听琴】王建 
<br>
<br>无事此身离白云，松风溪水不曾闻。
<br>至心听著仙翁引，今看青山围绕君。
<br>
<br>
<br>
<br>&nbsp;&nbsp; 卷301_43 【赠陈评事】王建 
<br>
<br>识君虽向歌钟会，说事不离云水间。
<br>春夜酒醒长起坐，灯前一纸洞庭山。
<br>
<br>
<br>
<br>&nbsp;&nbsp; 卷301_44 【寄画松僧】王建 
<br>
<br>天香寺里古松僧，不画枯松落石层。
<br>最爱临江两三树，水禽栖处解无藤。
<br>
<br>
<br>
<br>&nbsp;&nbsp; 卷301_45 【花褐裘】王建 
<br>
<br>对织芭蕉雪毳新，长缝双袖窄裁身。
<br>到头须向边城著，消杀秋风称猎尘。
<br>
<br>
<br>
<br>&nbsp;&nbsp; 卷301_46 【夜看美人宫棋】王建 
<br>
<br>宫棋布局不依经，黑白分明子数停。
<br>巡拾玉沙天汉晓，犹残织女两三星。
<br>
<br>
<br>
<br>&nbsp;&nbsp; 卷301_47 【上田仆射】王建 
<br>
<br>一方新地隔河烟，曾接诸生听管弦。
<br>却忆去年寒食会，看花犹在水堂前。
<br>
<br>
<br>
<br>&nbsp;&nbsp; 卷301_48 【江陵道中】王建 
<br>
<br>菱叶参差萍叶重，新蒲半折夜来风。
<br>江村水落平地出，溪畔渔船青草中。
<br>
<br>
<br>
<br>&nbsp;&nbsp; 卷301_49 【冬至后招于秀才】王建 
<br>
<br>日近山红暖气新，一阳先入御沟春。
<br>闻闲立马重来此，沐浴明年称意身。
<br>
<br>
<br>
<br>&nbsp;&nbsp; 卷301_50 【别曲】王建 
<br>
<br>毒蛇在肠疮满背，去年别家今别弟。
<br>马头对哭各东西，天边柳絮无根蒂。
<br>
<br>
<br>
<br>&nbsp;&nbsp; 卷301_51 【长安别】王建 
<br>
<br>长安清明好时节，只宜相送不宜别。
<br>恶心床上铜片明，照见离人白头发。
<br>
<br>
<br>
<br>&nbsp;&nbsp; 卷301_52 【宫人斜】王建 
<br>
<br>未央墙西青草路，宫人斜里红妆墓。
<br>一边载出一边来，更衣不减寻常数。
<br>
<br>
<br>
<br>&nbsp;&nbsp; 卷301_53 【春词】王建 
<br>
<br>良人朝早半夜起，樱桃如珠露如水。
<br>下堂把火送郎回，移枕重眠晓窗里。
<br>
<br>
<br>
<br>&nbsp;&nbsp; 卷301_54 【野池】王建 
<br>
<br>野池水满连秋堤，菱花结实蒲叶齐。
<br>川口雨晴风复止，蜻蜓上下鱼东西。
<br>
<br>
<br>
<br>&nbsp;&nbsp; 卷301_55 【题崔秀才里居】王建 
<br>
<br>自知名出休呈卷，爱去人家远处居。
<br>时复打门无别事，铺头来索买残书。
<br>
<br>
<br>
<br>&nbsp;&nbsp; 卷301_56 【酬柏侍御答酒】王建 
<br>
<br>茱萸酒法大家同，好是盛来白碗中。
<br>这度自知颜色重，不消诗里弄溪翁。
<br>
<br>
<br>
<br>&nbsp;&nbsp; 卷301_57 【别药栏】王建 
<br>
<br>芍药丁香手里栽，临行一日绕千回。
<br>外人应怪难辞别，总是山中自取来。
<br>
<br>
<br>
<br>&nbsp;&nbsp; 卷301_58 【长门】王建 
<br>
<br>长门闭定不求生，烧却头花卸却筝。
<br>病卧玉窗秋雨下，遥闻别院唤人声。
<br>
<br>
<br>
<br>&nbsp;&nbsp; 卷301_59 【题渭亭】王建 
<br>
<br>云开远水傍秋天，沙岸蒲帆隔野烟。
<br>一片蔡州青草色，日西铺在古台边。
<br>
<br>
<br>
<br>&nbsp;&nbsp; 卷301_60 【过喜祥山馆】王建 
<br>
<br>夜过深山算驿程，三回黑地听泉声。
<br>自离军马身轻健，得向溪边尽足行。
<br>
<br>
<br>
<br>&nbsp;&nbsp; 卷301_61 【送迁客】王建 
<br>
<br>万里潮州一逐臣，悠悠青草海边春。
<br>天涯莫道无回日，上岭还逢向北人。
<br>
<br>
<br>
<br>&nbsp;&nbsp; 卷301_62 【废寺】王建 
<br>
<br>废寺乱来为县驿，荒松老柏不生烟。
<br>空廊屋漏画僧尽，梁上犹书天宝年。
<br>
<br>
<br>
<br>&nbsp;&nbsp; 卷301_63 【题禅师房】王建 
<br>
<br>浮生不住叶随风，填海移山总是空。
<br>长向人间愁老病，谁来闲坐此房中。
<br>
<br>
<br>
<br>&nbsp;&nbsp; 卷301_64 【看石楠花】王建 
<br>
<br>留得行人忘却归，雨中须是石楠枝。
<br>明朝独上铜台路，容见花开少许时。
<br>
<br>
<br>
<br>&nbsp;&nbsp; 卷301_65 【长安县后亭看画】王建 
<br>
<br>水冻横桥雪满池，新排石笋绕巴篱。
<br>县门斜掩无人吏，看画双飞白鹭鸶。
<br>
<br>
<br>
<br>&nbsp;&nbsp; 卷301_66 【华岳庙二首】王建 
<br>
<br>女巫遮客买神盘，争取琵琶庙里弹。
<br>闻有马蹄生拍树，路人来去向南看。
<br>
<br>自移西岳门长锁，一个行人一遍开。
<br>上庙参天今见在，夜头风起觉神来。
<br>
<br>
<br>
<br>&nbsp;&nbsp; 卷301_67 【酬赵侍御】王建 
<br>
<br>年少同为邺下游，闲寻野寺醉登楼。
<br>别来衣马从胜旧，争向边尘满白头。
<br>
<br>
<br>
<br>&nbsp;&nbsp; 卷301_68 【镊白】王建 
<br>
<br>总道老来无用处，何须白发在前生。
<br>如今不用偷年少，拔却三茎又五茎。
<br>
<br>
<br>
<br>&nbsp;&nbsp; 卷301_69 【送山人二首】王建 
<br>
<br>嵩山古寺离来久，回见溪桥野叶黄。
<br>辛苦老师看守处，为悬秋药闭空房。
<br>
<br>山客狂来跨白驴，袖中遗却颍阳书。
<br>人间亦有妻儿在，抛向嵩阳古观居。
<br>
<br>
<br>
<br>&nbsp;&nbsp; 卷301_70 【扬州寻张籍不见】王建 
<br>
<br>别后知君在楚城，扬州寺里觅君名。
<br>西江水阔吴山远，却打船头向北行。
<br>
<br>
<br>
<br>&nbsp;&nbsp; 卷301_71 【宿长安县后斋】王建 
<br>
<br>新向金阶奏罢兵，长安县里绕池行。
<br>喜欢得伴山僧宿，看雪吟诗直到明。
<br>
<br>
<br>
<br>&nbsp;&nbsp; 卷301_72 【夜看扬州市】王建 
<br>
<br>夜市千灯照碧云，高楼红袖客纷纷。
<br>如今不似时平日，犹自笙歌彻晓闻。
<br>
<br>
<br>
<br>&nbsp;&nbsp; 卷301_73 【寄韦谏议】王建 
<br>
<br>百年看似暂时间，头白求官亦未闲。
<br>独有龙门韦谏议，三征不起恋青山。
<br>
<br>
<br>
<br>&nbsp;&nbsp; 卷301_74 【寻补阙旧宅】王建 
<br>
<br>知得清名二十年，登山上坂乞新篇。
<br>除书近拜侍臣去，空院鸟啼风竹前。
<br>
<br>
<br>
<br>&nbsp;&nbsp; 卷301_75 【初冬旅游】王建 
<br>
<br>远投人宿趁房迟，僮仆伤寒马亦饥。
<br>为客悠悠十月尽，庄头栽竹已过时。
<br>
<br>
<br>
<br>&nbsp;&nbsp; 卷301_76 【江馆对雨】王建 
<br>
<br>鸟声愁雨似秋天，病客思家一向眠。
<br>草馆门临广州路，夜闻蛮语小江边。
<br>
<br>
<br>
<br>&nbsp;&nbsp; 卷301_77 【雨过山村】王建 
<br>
<br>雨里鸡鸣一两家，竹溪村路板桥斜。
<br>妇姑相唤浴蚕去，闲看中庭栀子花。
<br>
<br>
<br>
<br>&nbsp;&nbsp; 卷301_78 【山店（一作卢纶诗）】王建 
<br>
<br>登登石路何时尽，决决溪泉到处闻。
<br>风动叶声山犬吠，一家松火隔秋云。
<br>
<br>
<br>
<br>&nbsp;&nbsp; 卷301_79 【雨中寄东溪韦处士】王建 
<br>
<br>雨中溪破无干地，浸著床头湿著书。
<br>一个月来山水隔，不知茅屋若为居。
<br>
<br>
<br>
<br>&nbsp;&nbsp; 卷301_80 【乞竹】王建 
<br>
<br>乞取池西三两竿，房前栽著病时看。
<br>亦知自惜难判割，犹胜横根引出栏。
<br>
<br>
<br>
<br>&nbsp;&nbsp; 卷301_81 【人家看花】王建 
<br>
<br>年少狂疏逐君马，去来憔悴到京华。
<br>恨无闲地栽仙药，长傍人家看好花。
<br>
<br>
<br>
<br>&nbsp;&nbsp; 卷301_82 【未央风】王建 
<br>
<br>五更先起玉阶东，渐入千门万户中。
<br>总向高楼吹舞袖，秋风还不及春风。
<br>
<br>
<br>
<br>&nbsp;&nbsp; 卷301_83 【归山庄】王建 
<br>
<br>长安寄食半年馀，重向人边乞荐书。
<br>山路独归冲夜雪，落斜骑马避柴车。
<br>
<br>
<br>
<br>&nbsp;&nbsp; 卷301_84 【寒食忆归】王建 
<br>
<br>京中曹局无多事，寒食贫儿要在家。
<br>遮莫杏园胜别处，亦须归看傍村花。
<br>
<br>
<br>
<br>&nbsp;&nbsp; 卷301_85 【留别张广文】王建 
<br>
<br>谢恩新入凤凰城，乱定相逢合眼明。
<br>千万求方好将息，杏花寒食的同行。
<br>
<br>
<br>
<br>&nbsp;&nbsp; 卷301_86 【送郑山人归山】王建 
<br>
<br>玉作车辕蒲作轮，当初不起颍阳人。
<br>一家总入嵩山去，天子何因得谏臣。
<br>
<br>
<br>
<br>&nbsp;&nbsp; 卷301_87 【伤堕水乌】王建 
<br>
<br>一乌堕水百乌啼，相吊相号绕故堤。
<br>眼见行人车辗过，不妨同伴各东西。
<br>
<br>
<br>
<br>&nbsp;&nbsp; 卷301_88 【看棋】王建 
<br>
<br>彼此抽先局势平，傍人道死的还生。
<br>两边对坐无言语，尽日时闻下子声。
<br>
<br>
<br>
<br>&nbsp;&nbsp; 卷301_89 【设酒寄独孤少府】王建 
<br>
<br>自看和酿一依方，缘看松花色较黄。
<br>不分君家新酒熟，好诗收得被回将。
<br>
<br>
<br>
<br>&nbsp;&nbsp; 卷301_90 【赠人二首（一作赠工部郎中）】王建 
<br>
<br>金炉烟里要班头，欲得归山可自由。
<br>每度报朝愁入阁，在先教示小千牛。
<br>
<br>多在蓬莱少在家，越绯衫上有红霞。
<br>朝回不向诸馀处，骑马城西检校花。
<br>
<br>
<br>
<br>&nbsp;&nbsp; 卷301_91 【楼前】王建 
<br>
<br>天宝年前勤政楼，每年三日作千秋。
<br>飞龙老马曾教舞，闻著音声总举头。
<br>
<br>
<br>
<br>&nbsp;&nbsp; 卷301_92 【寄刘蕡问疾】王建 
<br>
<br>年少病多应为酒，谁家将息过今春。
<br>赊来半夏重熏尽，投著山中旧主人。
<br>
<br>
<br>
<br>&nbsp;&nbsp; 卷301_93 【听雨（一作司空图诗）】王建 
<br>
<br>半夜思家睡里愁，雨声落落屋檐头。
<br>照泥星出依前黑，淹烂庭花不肯休。
<br>
<br>
<br>
<br>&nbsp;&nbsp; 卷301_94 【新晴】王建 
<br>
<br>夏夜新晴星校少，雨收残水入天河。
<br>檐前熟著衣裳坐，风冷浑无扑火蛾。
<br>
<br>
<br>
<br>&nbsp;&nbsp; 卷301_95 【秋日后（一作新晴后）】王建 
<br>
<br>住处近山常足雨，闻晴z4曝旧芳茵。
<br>立秋日后无多热，渐觉生衣不著身。
<br>
<br>
<br>
<br>&nbsp;&nbsp; 卷301_96 【哭孟东野二首】王建 
<br>
<br>吟损秋天月不明，兰无香气鹤无声。
<br>自从东野先生死，侧近云山得散行。
<br>
<br>老松临死不生枝，东野先生早哭儿。
<br>但是洛阳城里客，家传一本杏殇诗。
<br>
<br>
<br>
<br>&nbsp;&nbsp; 卷301_97 【寄蜀中薛涛校书（一作胡曾诗）】王建 
<br>
<br>万里桥边女校书，枇杷花里闭门居。
<br>扫眉才子于今少，管领春风总不如。
<br>
<br>
<br>
<br>&nbsp;&nbsp; 卷301_98 【路中上田尚书】王建 
<br>
<br>去路何词见六亲，手中刀尺不如人。
<br>可怜池阁秋风夜，愁绿娇红一遍新。
<br>
<br>
<br>
<br>&nbsp;&nbsp; 卷301_99 【于主簿厅看花】王建 
<br>
<br>小叶稠枝粉压摧，暖风吹动鹤翎开。
<br>若无别事为留滞，应便抛家宿看来。
<br>
<br>
<br>
<br>&nbsp;&nbsp; 卷301_100 【江楼对雨寄杜书记】王建 
<br>
<br>竹烟花雨细相和，看著闲书睡更多。
<br>好是主人无事日，应持小酒按新歌。
<br>
<br>
<br>
<br>&nbsp;&nbsp; 卷301_101 【观蛮妓】王建 
<br>
<br>欲说昭君敛翠蛾，清声委曲怨于歌。
<br>谁家年少春风里，抛与金钱唱好多。
<br>
<br>
<br>
<br>&nbsp;&nbsp; 卷301_102 【送顾非熊秀才归丹阳】王建 
<br>
<br>江城柳色海门烟，欲到茅山始下船。
<br>知道君家当瀑布，菖蒲潭在草堂前。
<br>
<br>
<br>
<br>&nbsp;&nbsp; 卷301_103 【老人歌】王建 
<br>
<br>白发老人垂泪行，上皇生日出京城。
<br>如今供奉多新意，错唱当时一半声。
<br>
<br>
<br>
<br>&nbsp;&nbsp; 卷301_104 【和元郎中从八月十二至十五夜玩月五首】王建 
<br>
<br>半秋初入中旬夜，已向阶前守月明。
<br>从未圆时看却好，一分分见傍轮生。
<br>
<br>乱云遮却台东月，不许教依次第看。
<br>莫为诗家先见镜，被他笼与作艰难。
<br>
<br>今夜月明胜昨夜，新添桂树近东枝。
<br>立多地湿舁床坐，看过墙西寸寸迟。
<br>
<br>月似圆来色渐凝，玉盆盛水欲侵棱。
<br>夜深尽放家人睡，直到天明不炷灯。
<br>
<br>合望月时常望月，分明不得似今年。
<br>仰头五夜风中立，从未圆时直到圆。
<br>
<br>
<br>
<br>&nbsp;&nbsp; 卷301_105 【对酒】王建 
<br>
<br>为病比来浑断绝，缘花不免却知闻。
<br>从来事事关身少，主领春风只在君。
<br>
<br>
<br>
<br>&nbsp;&nbsp; 卷301_106 【晓望华清宫】王建 
<br>
<br>晓来楼阁更鲜明，日出阑干见鹿行。
<br>武帝自知身不死，看修玉殿号长生。
<br>
<br>
<br>
<br>&nbsp;&nbsp; 卷301_107 【赠李愬仆射二首】王建 
<br>
<br>和雪翻营一夜行，神旗冻定马无声。
<br>遥看火号连营赤，知是先锋已上城。
<br>
<br>旗幡四面下营稠，手诏频来老将忧。
<br>每日城南空挑战，不知生缚入唐州。
<br>
<br>
<br>
<br>&nbsp;&nbsp; 卷301_108 【秋夜对雨寄石瓮寺二秀才】王建 
<br>
<br>夜山秋雨滴空廊，灯照堂前树叶光。
<br>对坐读书终卷后，自披衣被扫僧房。
<br>
<br>
<br>
<br>&nbsp;&nbsp; 卷301_109 【华清宫前柳】王建 
<br>
<br>杨柳宫前忽地春，在先惊动探春人。
<br>晓来唯欠骊山雨，洗却枝头绿上尘。
<br>
<br>
<br>
<br>&nbsp;&nbsp; 卷301_110 【别杨校书】王建 
<br>
<br>从军秣马十三年，白发营中听早蝉。
<br>故作老丞身不避，县名昭应管山泉。
<br>
<br>
<br>
<br>&nbsp;&nbsp; 卷301_111 【和门下武相公春晓闻莺】王建 
<br>
<br>侵黑行飞一两声，春寒啭小未分明。
<br>若教更解诸馀语，应向宫花不惜情。
<br>
<br>
<br>
<br>&nbsp;&nbsp; 卷301_112 【田侍郎归镇（一作上魏博田侍中八首）】王建 
<br>
<br>去处长将决胜筹，回回身在阵前头。
<br>贼城破后先锋入，看著红妆不敢收。
<br>
<br>熨帖朝衣抛战袍，夔龙班里侍中高。
<br>对时先奏牙间将，次第天恩与节旄。
<br>
<br>踏著家乡马脚轻，暮山秋色眼前明。
<br>老人上酒齐头拜，得侍中来尽再生。
<br>
<br>功成谁不拥藩方，富贵还须是本乡。
<br>万里双旌汾水上，玉鞭遥指白云庄。
<br>
<br>鼓吹幡旗道两边，行男走女喜骈阗。
<br>旧交省得当时别，指点如今却少年。
<br>
<br>广场破阵乐初休，彩纛高于百尺楼。
<br>老将气雄争起舞，管弦回作大缠头。
<br>
<br>笳声万里动燕山，草白天清塞马闲。
<br>触处不如别处乐，可怜秋月照江关。
<br>
<br>将士请衣忘却贫，绿窗红烛酒楼新。
<br>家家尽踏还乡曲，明月街中不绝人。
<br>
<br>
<br>
<br>&nbsp;&nbsp; 卷301_113 【寄广文张博士】王建 
<br>
<br>春明门外作卑官，病友经年不得看。
<br>莫道长安近于日，升天却易到城难。
<br>
<br>
<br>
<br>&nbsp;&nbsp; 卷301_114 【早春书情】王建 
<br>
<br>渐老风光不著人，花溪柳陌早逢春。
<br>近来行到门前少，趁暖闲眠似病人。
<br>
<br>
<br>
<br>&nbsp;&nbsp; 卷301_115 【唐昌观玉蕊花】王建 
<br>
<br>一树笼松玉刻成，飘廊点地色轻轻。
<br>女冠夜觅香来处，唯见阶前碎月明。
<br>
<br>
<br>
<br>&nbsp;&nbsp; 卷301_116 【眼病寄同官】王建 
<br>
<br>天寒眼痛少心情，隔雾看人夜里行。
<br>年少往来常不住，墙西冻地马蹄声。
<br>
<br>
<br>
<br>&nbsp;&nbsp; 卷301_117 【九日登丛台】王建 
<br>
<br>平原池阁在谁家，双塔丛台野菊花。
<br>零落故宫无入路，西来涧水绕城斜。
<br>
<br>
<br>
<br>&nbsp;&nbsp; 卷301_118 【题酸枣县蔡中郎碑】王建 
<br>
<br>苍苔满字土埋龟，风雨销磨绝妙词。
<br>不向图经中旧见，无人知是蔡邕碑。
<br>
<br>
<br>
<br>&nbsp;&nbsp; 卷301_119 【江陵使至汝州】王建 
<br>
<br>回看巴路在云间，寒食离家麦熟还。
<br>日暮数峰青似染，商人说是汝州山。
<br>
<br>
<br>
<br>&nbsp;&nbsp; 卷301_120 【十五夜望月寄杜郎中】王建 
<br>
<br>中庭地白树栖鸦，冷露无声湿桂花。
<br>今夜月明人尽望，不知秋思在谁家。
<br>
<br>
<br>
<br>&nbsp;&nbsp; 卷301_121 【寄同州田长史】王建 
<br>
<br>除听好语耳常聋，不见诗人眼底空。
<br>莫怪出城为长史，总缘山在白云中。
<br>
<br>
<br>
<br>&nbsp;&nbsp; 卷301_122 【外按】王建 
<br>
<br>夹城门向野田开，白鹿非时出洞来。
<br>日暮秦陵尘土起，从东外按使初回。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
