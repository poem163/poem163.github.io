<HTML>
<HEAD>
<TITLE>全唐诗 卷451-454 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷451-454</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷451-454</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6152"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷451-454')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷451-454]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷451_1 【洛阳春】白居易 
<br>
<br>洛阳陌上春长在，惜别今来二十年。
<br>唯觅少年心不得，其馀万事尽依然。
<br>
<br>
<br>&nbsp;&nbsp; 卷451_2 【恨去年】白居易 
<br>
<br>老去唯耽酒，春来不著家。去年来校晚，不见洛阳花。
<br>
<br>
<br>
<br>&nbsp;&nbsp; 卷451_3 【早出晚归】白居易 
<br>
<br>早起或因携酒出，晚归多是看花回。
<br>若抛风景长闲坐，自问东京作底来。
<br>
<br>
<br>
<br>&nbsp;&nbsp; 卷451_4 【魏王堤】白居易 
<br>
<br>花寒懒发鸟慵啼，信马闲行到日西。
<br>何处未春先有思，柳条无力魏王堤。
<br>
<br>
<br>
<br>&nbsp;&nbsp; 卷451_5 【尝黄醅新酎忆微之】白居易 
<br>
<br>世间好物黄醅酒，天下闲人白侍郎。爱向卯时谋洽乐， 
<br>亦曾酉日放粗狂。醉来枕麹贫如富，身后堆金有若亡。 
<br>元九计程殊未到，瓮头一醆共谁尝。
<br>
<br>
<br>
<br>&nbsp;&nbsp; 卷451_6 【劝行乐】白居易 
<br>
<br>少年信美何曾久，春日虽迟不再中。
<br>欢笑胜愁歌胜哭，请君莫道等头空。
<br>
<br>
<br>
<br>&nbsp;&nbsp; 卷451_7 【老慵】白居易 
<br>
<br>岂是交亲向我疏，老慵自爱闭门居。
<br>近来渐喜知闻断，免恼嵇康索报书。
<br>
<br>
<br>
<br>&nbsp;&nbsp; 卷451_8 【酬别微之（临都驿醉后作）】白居易 
<br>
<br>沣头峡口钱唐岸，三别都经二十年。且喜筋骸俱健在， 
<br>勿嫌须鬓各皤然。君归北阙朝天帝，我住东京作地仙。 
<br>博望自来非弃置，承明重入莫拘牵。醉收杯杓停灯语， 
<br>寒展衾裯对枕眠。犹被分司官系绊，送君不得过甘泉。
<br>
<br>
<br>
<br>&nbsp;&nbsp; 卷451_9 【予与微之老而无子发于言叹著在诗篇今年冬各有一子…嘲】白居易 
<br>
<br>常忧到老都无子，何况新生又是儿。阴德自然宜有庆， 
<br>皇天可得道无知。一园水竹今为主，百卷文章更付谁。 
<br>莫虑鹓雏无浴处，即应重入凤凰池。
<br>
<br>五十八翁方有后，静思堪喜亦堪嗟。一珠甚小还惭蚌， 
<br>八子虽多不羡鸦。秋月晚生丹桂实，春风新长紫兰芽。 
<br>持杯祝愿无他语，慎勿顽愚似汝爷。
<br>
<br>
<br>
<br>&nbsp;&nbsp; 卷451_10 【自问】白居易 
<br>
<br>年来私自问，何故不归京。佩玉腰无力，看花眼不明。 
<br>老慵难发遣，春病易滋生。赖有弹琴女，时时听一声。
<br>
<br>
<br>
<br>&nbsp;&nbsp; 卷451_11 【晚桃花】白居易 
<br>
<br>一树红桃亚拂池，竹遮松荫晚开时。非因斜日无由见， 
<br>不是闲人岂得知。寒地生材遗校易，贫家养女嫁常迟。 
<br>春深欲落谁怜惜，白侍郎来折一枝。
<br>
<br>
<br>
<br>&nbsp;&nbsp; 卷451_12 【夜调琴忆崔少卿】白居易 
<br>
<br>今夜调琴忽有情，欲弹惆怅忆崔卿。
<br>何人解爱中徽上，秋思头边八九声。
<br>
<br>
<br>
<br>&nbsp;&nbsp; 卷451_13 【阿崔】白居易 
<br>
<br>谢病卧东都，羸然一老夫。孤单同伯道，迟暮过商瞿。 
<br>岂料鬓成雪，方看掌弄珠。已衰宁望有，虽晚亦胜无。 
<br>兰入前春梦，桑悬昨日弧。里闾多庆贺，亲戚共欢娱。 
<br>腻剃新胎发，香绷小绣襦。玉芽开手爪，酥颗点肌肤。 
<br>弓冶将传汝，琴书勿坠吾。未能知寿夭，何暇虑贤愚。 
<br>乳气初离壳，啼声渐变雏。何时能反哺，供养白头乌。
<br>
<br>
<br>
<br>&nbsp;&nbsp; 卷451_14 【赠邻里往还】白居易 
<br>
<br>问予何故独安然，免被饥寒婚嫁牵。骨肉都卢无十口， 
<br>粮储依约有三年。但能斗薮人间事，便是逍遥地上仙。 
<br>唯恐往还相厌贱，南家饮酒北家眠。
<br>
<br>
<br>
<br>&nbsp;&nbsp; 卷451_15 【王子晋庙】白居易 
<br>
<br>子晋庙前山月明，人闻往往夜吹笙。
<br>鸾吟凤唱听无拍，多似霓裳散序声。
<br>
<br>
<br>
<br>&nbsp;&nbsp; 卷451_16 【晚起】白居易 
<br>
<br>起晚怜春暖，归迟爱月明。放慵长饱睡，闻健且闲行。 
<br>北阙停朝簿，西方入社名。唯吟一句偈，无念是无生。
<br>
<br>
<br>
<br>&nbsp;&nbsp; 卷451_17 【酬皇甫宾客】白居易 
<br>
<br>玄晏家风黄绮身，深居高卧养精神。性慵无病常称病， 
<br>心足虽贫不道贫。竹院君闲销永日，花亭我醉送残春。 
<br>自嫌诗酒犹多兴，若比先生是俗人。
<br>
<br>
<br>
<br>&nbsp;&nbsp; 卷451_18 【池上赠韦山人】白居易 
<br>
<br>新竹夹平流，新荷拂小舟。众皆嫌好拙，谁肯伴闲游。 
<br>客为忙多去，僧因饭暂留。独怜韦处士，尽日共悠悠。
<br>
<br>
<br>
<br>&nbsp;&nbsp; 卷451_19 【无梦】白居易 
<br>
<br>老眼花前暗，春衣雨后寒。旧诗多忘却，新酒且尝看。 
<br>拙定于身稳，慵应趁伴难。渐销名利想，无梦到长安。
<br>
<br>
<br>
<br>&nbsp;&nbsp; 卷451_20 【对小潭寄远上人】白居易 
<br>
<br>小潭澄见底，闲客坐开襟。借问不流水，何如无念心。 
<br>彼惟清且浅，此乃寂而深。是义谁能答，明朝问道林。
<br>
<br>
<br>
<br>&nbsp;&nbsp; 卷451_21 【闲吟二首】白居易 
<br>
<br>留司老宾客，春尽兴如何。官寺行香少，僧房寄宿多。 
<br>闲倾一醆酒，醉听两声歌。忆得陶潜语，羲皇无以过。
<br>
<br>闲游来早晚，已得一周年。嵩洛供云水，朝廷乞俸钱。 
<br>长歌时独酌，饱食后安眠。闻道山榴发，明朝向玉泉。
<br>
<br>
<br>
<br>&nbsp;&nbsp; 卷451_22 【独游玉泉寺（三月三十日）】白居易 
<br>
<br>云树玉泉寺，肩舁半日程。更无人作伴，只共酒同行。 
<br>新叶千万影，残莺三两声。闲游竟未足，春尽有馀情。
<br>
<br>
<br>
<br>&nbsp;&nbsp; 卷451_23 【晚出寻人不遇】白居易 
<br>
<br>篮舆不乘乘晚凉，相寻不遇亦无妨。
<br>轻衣稳马槐阴下，自要闲行一两坊。
<br>
<br>
<br>
<br>&nbsp;&nbsp; 卷451_24 【苦热】白居易 
<br>
<br>头痛汗盈巾，连宵复达晨。不堪逢苦热，犹赖是闲人。 
<br>朝客应烦倦，农夫更苦辛。始惭当此日，得作自由身。
<br>
<br>
<br>
<br>&nbsp;&nbsp; 卷451_25 【销暑】白居易 
<br>
<br>何以销烦暑，端居一院中。眼前无长物，窗下有清风。 
<br>热散由心静，凉生为室空。此时身自得，难更与人同。
<br>
<br>
<br>
<br>&nbsp;&nbsp; 卷451_26 【行香归】白居易 
<br>
<br>出作行香客，归如坐夏僧。床前双草屦，檐下一纱灯。 
<br>珮委腰无力，冠欹发不胜。鸾台龙尾道，合尽少年登。
<br>
<br>
<br>
<br>&nbsp;&nbsp; 卷451_27 【同王十七庶子李六员外郑二侍御同年四人游龙门有感而作】白居易 
<br>
<br>一曲悲歌酒一尊，同年零落几人存。世如阅水应堪叹， 
<br>名是浮云岂足论。各从仕禄休明代，共感平生知己恩。 
<br>今日与君重上处，龙门不是旧龙门。
<br>
<br>
<br>
<br>&nbsp;&nbsp; 卷451_28 【池上小宴问程秀才】白居易 
<br>
<br>洛下林园好自知，江南景物暗相随。净淘红粒罯香饭， 
<br>薄切紫鳞烹水葵。雨滴篷声青雀舫，浪摇花影白莲池。 
<br>停杯一问苏州客，何似吴松江上时。
<br>
<br>
<br>
<br>&nbsp;&nbsp; 卷451_29 【桥亭卯饮】白居易 
<br>
<br>卯时偶饮斋时卧，林下高桥桥上亭。松影过窗眠始觉， 
<br>竹风吹雨醉初醒。就荷叶上包鱼鲊，当石渠中浸酒瓶。 
<br>生计悠悠身兀兀，甘从妻唤作刘伶。
<br>
<br>
<br>
<br>&nbsp;&nbsp; 卷451_30 【舟中夜坐】白居易 
<br>
<br>潭边霁后多清景，桥下凉来足好风。
<br>秋鹤一双船一只，夜深相伴月明中。
<br>
<br>
<br>
<br>&nbsp;&nbsp; 卷451_31 【戏和微之答窦七行军之作（依本韵）】白居易 
<br>
<br>旌钺从櫜鞬，宾僚礼数全。夔龙来要地，鹓鹭下辽天。 
<br>赭汗骑骄马，青娥舞醉仙。合成江上作，散到洛中传。 
<br>陋巷能无酒，贫池亦有船。春装秋未寄，谩道有闲钱。
<br>
<br>
<br>
<br>&nbsp;&nbsp; 卷451_32 【闲忙】白居易 
<br>
<br>奔走朝行内，栖迟林墅间。多因病后退，少及健时还。 
<br>斑白霜侵鬓，苍黄日下山。闲忙俱过日，忙校不如闲。
<br>
<br>
<br>
<br>&nbsp;&nbsp; 卷451_33 【西风】白居易 
<br>
<br>西风来几日，一叶已先飞。新霁乘轻屐，初凉换熟衣。 
<br>浅渠销慢水，疏竹漏斜晖。薄暮青苔巷，家僮引鹤归。
<br>
<br>
<br>
<br>&nbsp;&nbsp; 卷451_34 【题西亭】白居易 
<br>
<br>多见朱门富贵人，林园未毕即无身。
<br>我今幸作西亭主，已见池塘五度春。
<br>
<br>
<br>
<br>&nbsp;&nbsp; 卷451_35 【观游鱼】白居易 
<br>
<br>绕池闲步看鱼游，正值儿童弄钓舟。
<br>一种爱鱼心各异，我来施食尔垂钩。
<br>
<br>
<br>
<br>&nbsp;&nbsp; 卷451_36 【看采莲】白居易 
<br>
<br>小桃闲上小莲船，半采红莲半白莲。
<br>不似江南恶风浪，芙蓉池在卧床前。
<br>
<br>
<br>
<br>&nbsp;&nbsp; 卷451_37 【看采菱】白居易 
<br>
<br>菱池如镜净无波，白点花稀青角多。
<br>时唱一声新水调，谩人道是采菱歌。
<br>
<br>
<br>
<br>&nbsp;&nbsp; 卷451_38 【夭老】白居易 
<br>
<br>早世身如风里烛，暮年发似镜中丝。
<br>谁人断得人间事，少夭堪伤老又悲。
<br>
<br>
<br>
<br>&nbsp;&nbsp; 卷451_39 【秋池】白居易 
<br>
<br>洗浪清风透水霜，水边闲坐一绳床。
<br>眼尘心垢见皆尽，不是秋池是道场。
<br>
<br>
<br>
<br>&nbsp;&nbsp; 卷451_40 【登天宫阁】白居易 
<br>
<br>午时乘兴出，薄暮未能还。高上烟中阁，平看雪后山。 
<br>委形群动里，任性一生间。洛下多闲客，其中我最闲。
<br>
<br>
<br>
<br>&nbsp;&nbsp; 卷451_41 【新雪二首（寄杨舍人）】白居易 
<br>
<br>不思北省烟霄地，不忆南宫风月天。
<br>唯忆静恭杨阁老，小园新雪暖炉前。
<br>
<br>不思朱雀街东鼓，不忆青龙寺后钟。
<br>唯忆夜深新雪后，新昌台上七株松。
<br>
<br>
<br>
<br>&nbsp;&nbsp; 卷451_42 【日高卧】白居易 
<br>
<br>怕寒放懒日高卧，临老谁言牵率身。夹幕绕房深似洞， 
<br>重裀衬枕暖于春，小青衣动桃根起，嫩绿醅浮竹叶新。 
<br>未裹头前倾一醆，何如冲雪趁朝人。
<br>
<br>
<br>
<br>&nbsp;&nbsp; 卷451_43 【和微之任校书郎日过三乡】白居易 
<br>
<br>三乡过日君年几，今日君年五十馀。
<br>不独年催身亦变，校书郎变作尚书。
<br>
<br>
<br>
<br>&nbsp;&nbsp; 卷451_44 【和微之十七与君别及陇月花枝之咏】白居易 
<br>
<br>别时十七今头白，恼乱君心三十年。
<br>垂老休吟花月句，恐君更结后身缘。
<br>
<br>
<br>
<br>&nbsp;&nbsp; 卷451_45 【和微之叹槿花】白居易 
<br>
<br>朝荣殊可惜，暮落实堪嗟。若向花中比，犹应胜眼花。
<br>
<br>
<br>
<br>&nbsp;&nbsp; 卷451_46 【思往喜今】白居易 
<br>
<br>忆除司马向江州，及此凡经十五秋。虽在簪裾从俗累， 
<br>半寻山水是闲游。谪居终带乡关思，领郡犹分邦国忧。 
<br>争似如今作宾客，都无一念到心头。
<br>
<br>
<br>
<br>&nbsp;&nbsp; 卷451_47 【题平泉薛家雪堆庄】白居易 
<br>
<br>怪石千年应自结，灵泉一带是谁开。蹙为宛转青蛇项， 
<br>喷作玲珑白雪堆。赤日旱天长看雨，玄阴腊月亦闻雷。 
<br>所嗟地去都门远，不得肩舁每日来。
<br>
<br>
<br>
<br>&nbsp;&nbsp; 卷451_48 【和微之道保生三日】白居易 
<br>
<br>相看鬓似丝，始作弄璋诗。且有承家望，谁论得力时。 
<br>莫兴三日叹，犹胜七年迟。我未能忘喜，君应不合悲。 
<br>嘉名称道保，乞姓号崔儿。但恐持相并，蒹葭琼树枝。
<br>
<br>
<br>
<br>&nbsp;&nbsp; 卷451_49 【哭皇甫七郎中（湜）】白居易 
<br>
<br>志业过玄晏，词华似祢衡。多才非福禄，薄命是聪明。 
<br>不得人间寿，还留身后名。涉江文一首，便可敌公卿。
<br>
<br>
<br>
<br>&nbsp;&nbsp; 卷451_50 【晚起】白居易 
<br>
<br>烂熳朝眠后，频伸晚起时。暖炉生火早，寒镜裹头迟。 
<br>融雪煎香茗，调酥煮乳糜。慵馋还自哂，快活亦谁知。 
<br>酒性温无毒，琴声淡不悲。荣公三乐外，仍弄小男儿。
<br>
<br>
<br>
<br>&nbsp;&nbsp; 卷451_51 【疑梦二首】白居易 
<br>
<br>莫惊宠辱虚忧喜，莫计恩雠浪苦辛。
<br>黄帝孔丘无处问，安知不是梦中身。
<br>
<br>鹿疑郑相终难辨，蝶化庄生讵可知。
<br>假使如今不是梦，能长于梦几多时。
<br>
<br>
<br>
<br>&nbsp;&nbsp; 卷451_52 【夜宴惜别】白居易 
<br>
<br>笙歌旖旎曲终头，转作离声满坐愁。筝怨朱弦从此断， 
<br>烛啼红泪为谁流。夜长似岁欢宜尽，醉未如泥饮莫休。 
<br>何况鸡鸣即须别，门前风雨冷修修。
<br>
<br>
<br>
<br>&nbsp;&nbsp; 卷451_53 【归来二周岁】白居易 
<br>
<br>归来二周岁，二岁似须臾。池藕重生叶，林鸦再引雏。 
<br>时丰实仓廪，春暖葺庖厨。更作三年计，三年身健无。
<br>
<br>
<br>
<br>&nbsp;&nbsp; 卷451_54 【吾土】白居易 
<br>
<br>身心安处为吾土，岂限长安与洛阳。水竹花前谋活计， 
<br>琴诗酒里到家乡。荣先生老何妨乐，楚接舆歌未必狂。 
<br>不用将金买庄宅，城东无主是春光。
<br>
<br>
<br>
<br>&nbsp;&nbsp; 卷451_55 【题岐王旧山池石壁】白居易 
<br>
<br>树深藤老竹回环，石壁重重锦翠斑。俗客看来犹解爱， 
<br>忙人到此亦须闲。况当霁景凉风后，如在千岩万壑间。 
<br>黄绮更归何处去，洛阳城内有商山。
<br>
<br>
<br>
<br>&nbsp;&nbsp; 卷451_56 【病眼花】白居易 
<br>
<br>头风目眩乘衰老，只有增加岂有瘳。花发眼中犹足怪， 
<br>柳生肘上亦须休。大窠罗绮看才辨，小字文书见便愁。 
<br>必若不能分黑白，却应无悔复无尤。
<br>
<br>
<br>
<br>&nbsp;&nbsp; 卷451_57 【早饮醉中除河南尹敕到】白居易 
<br>
<br>雪拥衡门水满池，温炉卯后暖寒时。绿醅新酎尝初醉， 
<br>黄纸除书到不知。厚俸自来诚忝滥，老身欲起尚迟疑。 
<br>应须了却丘中计，女嫁男婚三径资。
<br>
<br>
<br>
<br>&nbsp;&nbsp; 卷451_58 【除夜】白居易 
<br>
<br>病眼少眠非守岁，老心多感又临春。
<br>火销灯尽天明后，便是平头六十人。
<br>
<br>
<br>
<br>&nbsp;&nbsp; 卷451_59 【府西池】白居易 
<br>
<br>柳无气力枝先动，池有波纹冰尽开。
<br>今日不知谁计会，春风春水一时来。
<br>
<br>
<br>
<br>&nbsp;&nbsp; 卷451_60 【天津桥】白居易 
<br>
<br>津桥东北斗亭西，到此令人诗思迷。眉月晚生神女浦， 
<br>脸波春傍窈娘堤。柳丝袅袅风缲出，草缕茸茸雨剪齐。 
<br>报道前驱少呼喝，恐惊黄鸟不成啼。
<br>
<br>
<br>
<br>&nbsp;&nbsp; 卷451_61 【不准拟二首】白居易 
<br>
<br>篮舆腾腾一老夫，褐裘乌帽白髭须。早衰饶病多蔬食， 
<br>筋力消磨合有无。不准拟身年六十，上山仍未要人扶。
<br>
<br>忆昔谪居炎瘴地，巴猿引哭虎随行。多于贾谊长沙苦， 
<br>小校潘安白发生。不准拟身年六十，游春犹自有心情。
<br>
<br>
<br>
<br>&nbsp;&nbsp; 卷451_62 【府中夜赏】白居易 
<br>
<br>樱桃厅院春偏好，石井栏堂夜更幽。白粉墙头花半出， 
<br>绯纱烛下水平流。闲留宾客尝新酒，醉领笙歌上小舟。 
<br>舞袖飘飖棹容与，忽疑身是梦中游。
<br>
<br>
<br>
<br>&nbsp;&nbsp; 卷451_63 【府西池北新葺水斋，即事招宾，偶题十六韵】白居易 
<br>
<br>缭绕府西面，潺湲池北头。凿开明月峡，决破白蘋洲。 
<br>清浅漪澜急，夤缘浦屿幽。直冲行径断，平入卧斋流。 
<br>石叠青棱玉，波翻白片鸥。喷时千点雨，澄处一泓油。 
<br>绝境应难别，同心岂易求。少逢人爱玩，多是我淹留。 
<br>夹岸铺长簟，当轩泊小舟。枕前看鹤浴，床下见鱼游。 
<br>洞户斜开扇，疏帘半上钩。紫浮萍泛泛，碧亚竹修修。 
<br>读罢书仍展，棋终局未收。午茶能散睡，卯酒善销愁。 
<br>檐雨晚初霁，窗风凉欲休。谁能伴老尹，时复一闲游。
<br>
<br>
<br>
<br>&nbsp;&nbsp; 卷451_64 【哭崔儿】白居易 
<br>
<br>掌珠一颗儿三岁，鬓雪千茎父六旬。岂料汝先为异物， 
<br>常忧吾不见成人。悲肠自断非因剑，啼眼加昏不是尘。 
<br>怀抱又空天默默，依前重作邓攸身。
<br>
<br>
<br>
<br>&nbsp;&nbsp; 卷451_65 【初丧崔儿报微之晦叔】白居易 
<br>
<br>书报微之晦叔知，欲题崔字泪先垂。世间此恨偏敦我， 
<br>天下何人不哭儿。蝉老悲鸣抛蜕后，龙眠惊觉失珠时。 
<br>文章十帙官三品，身后传谁庇荫谁。
<br>
<br>
<br>
<br>&nbsp;&nbsp; 卷451_66 【府斋感怀酬梦得】白居易 
<br>
<br>府伶呼唤争先到，家酝提携动辄随。合是人生开眼日， 
<br>自当年老敛眉时。丹砂炼作三铢土，玄发看成一把丝。 
<br>劳寄新诗远安慰，不闻枯树再生枝。
<br>
<br>
<br>
<br>&nbsp;&nbsp; 卷451_67 【斋居】白居易 
<br>
<br>香火多相对，荤腥久不尝。黄耆数匙粥，赤箭一瓯汤。 
<br>厚俸将何用，闲居不可忘。明年官满后，拟买雪堆庄。
<br>
<br>
<br>
<br>&nbsp;&nbsp; 卷451_68 【与诸道者同游二室至九龙潭作】白居易 
<br>
<br>喜逢二室游仙子，厌作三川守土臣。举手摩挲潭上石， 
<br>开襟斗薮府中尘。他日终为独往客，今朝未是自由身。 
<br>若言尹是嵩山主，三十六峰应笑人。
<br>
<br>
<br>
<br>&nbsp;&nbsp; 卷451_69 【履道池上作】白居易 
<br>
<br>家池动作经旬别，松竹琴鱼好在无。树暗小巢藏巧妇， 
<br>渠荒新叶长慈姑。不因车马时时到，岂觉林园日日芜。 
<br>犹喜春深公事少，每来花下得踟蹰。
<br>
<br>
<br>
<br>&nbsp;&nbsp; 卷451_70 【六十拜河南尹】白居易 
<br>
<br>六十河南尹，前途足可知。老应无处避，病不与人期。 
<br>幸遇芳菲日，犹当强健时。万金何假藉，一醆莫推辞。 
<br>流水光阴急，浮云富贵迟。人间若无酒，尽合鬓成丝。
<br>
<br>
<br>
<br>&nbsp;&nbsp; 卷451_71 【重修府西水亭院】白居易 
<br>
<br>因下疏为沼，随高筑作台。龙门分水入，金谷取花栽。 
<br>绕岸行初匝，凭轩立未回。园西有池位，留与后人开。
<br>
<br>
<br>
<br>&nbsp;&nbsp; 卷451_72 【与诸公同出城观稼】白居易 
<br>
<br>老尹醉醺醺，来随年少群。不忧头似雪，但喜稼如云。 
<br>岁望千箱积，秋怜五谷分。何人知帝力，尧舜正为君。
<br>
<br>
<br>
<br>&nbsp;&nbsp; 卷451_73 【水堂醉卧问杜三十一】白居易 
<br>
<br>闻君洛下住多年，何处春流最可怜。为问魏王堤岸下， 
<br>何如同德寺门前。无妨水色堪闲玩，不得泉声伴醉眠。 
<br>那似此堂帘幕底，连明连夜碧潺湲。
<br>
<br>
<br>
<br>&nbsp;&nbsp; 卷451_74 【岁暮言怀】白居易 
<br>
<br>职与才相背，心将口自言。磨铅教切玉，驱鹤遣乘轩。 
<br>只合居岩窟，何因入府门。年终若无替，转恐负君恩。
<br>
<br>
<br>
<br>&nbsp;&nbsp; 卷451_75 【座中戏呈诸少年】白居易 
<br>
<br>衰容禁得无多酒，秋鬓新添几许霜。纵有风情应淡薄， 
<br>假如老健莫夸张。兴来吟咏从成癖，饮后酣歌少放狂。 
<br>不为倚官兼挟势，因何入得少年场。
<br>
<br>
<br>
<br>&nbsp;&nbsp; 卷451_76 【雪后早过天津桥偶呈诸客】白居易 
<br>
<br>官桥晴雪晓峨峨，老尹行吟独一过。紫绶相辉应不恶， 
<br>白须同色复如何。悠扬短景凋年急，牢落衰情感事多。 
<br>犹赖洛中饶醉客，时时bZ我唤笙歌。
<br>
<br>
<br>
<br>&nbsp;&nbsp; 卷451_77 【新制绫袄成，感而有咏】白居易 
<br>
<br>水波文袄造新成，绫软绵匀温复轻。晨兴好拥向阳坐， 
<br>晚出宜披蹋雪行。鹤氅毳疏无实事，木棉花冷得虚名。 
<br>宴安往往欢侵夜，卧稳昏昏睡到明。百姓多寒无可救， 
<br>一身独暖亦何情。心中为念农桑苦，耳里如闻饥冻声。 
<br>争得大裘长万丈，与君都盖洛阳城。
<br>
<br>
<br>
<br>&nbsp;&nbsp; 卷451_78 【早春雪后赠洛阳李长官长水郑明府二同年】白居易 
<br>
<br>献岁晴和风景新，铜驼街郭暖无尘。府庭共贺三川雪， 
<br>县道分行百里春。朱绂洛阳官位屈，青袍长水俸钱贫。 
<br>有何功德纡金紫，若比同年是幸人。
<br>
<br>
<br>
<br>&nbsp;&nbsp; 卷451_79 【醉吟】白居易 
<br>
<br>醉来忘渴复忘饥，冠带形骸杳若遗。耳底斋钟初过后， 
<br>心头卯酒未消时。临风朗咏从人听，看雪闲行任马迟。 
<br>应被众疑公事慢，承前府尹不吟诗。
<br>
<br>
<br>
<br>&nbsp;&nbsp; 卷451_80 【府酒五绝·变法】白居易 
<br>
<br>自惭到府来周岁，惠爱威棱一事无。
<br>唯是改张官酒法，渐从浊水作醍醐。
<br>
<br>
<br>
<br>&nbsp;&nbsp; 卷451_81 【府酒五绝·招客】白居易 
<br>
<br>日午微风且暮寒，春风冷峭雪乾残。
<br>碧毡帐下红炉畔，试为来尝一醆看。
<br>
<br>
<br>
<br>&nbsp;&nbsp; 卷451_82 【府酒五绝·辨味】白居易 
<br>
<br>甘露太甜非正味，醴泉虽洁不芳馨。
<br>杯中此物何人别，柔旨之中有典刑。
<br>
<br>
<br>
<br>&nbsp;&nbsp; 卷451_83 【府酒五绝·自劝】白居易 
<br>
<br>忆昔羁贫应举年，脱衣典酒曲江边。
<br>十千一斗犹赊饮，何况官供不著钱。
<br>
<br>
<br>
<br>&nbsp;&nbsp; 卷451_84 【府酒五绝·谕妓】白居易 
<br>
<br>烛泪夜粘桃叶袖，酒痕春污石榴裙。
<br>莫辞辛苦供欢宴，老后思量悔煞君。
<br>
<br>
<br>
<br>&nbsp;&nbsp; 卷451_85 【晚归早出】白居易 
<br>
<br>筋力年年减，风光日日新。退衙归逼夜，拜表出侵晨。 
<br>何处台无月，谁家池不春。莫言无胜地，自是少闲人。 
<br>坐厌推囚案，行嫌引马尘。几时辞府印，却作自由身。
<br>
<br>
<br>
<br>&nbsp;&nbsp; 卷451_86 【南龙兴寺残雪】白居易 
<br>
<br>南龙兴寺春晴后，缓步徐吟绕四廊。老趁风花应不称， 
<br>闲寻松雪正相当。吏人引从多乘舆，宾客逢迎少下堂。 
<br>不拟人间更求事，些些疏懒亦何妨。
<br>
<br>
<br>
<br>&nbsp;&nbsp; 卷451_87 【天宫阁早春】白居易 
<br>
<br>天宫高阁上何频，每上令人耳目新。前日晚登缘看雪， 
<br>今朝晴望为迎春。林莺何处吟筝柱，墙柳谁家晒麹尘。 
<br>可惜三川虚作主，风光不属白头人。
<br>
<br>
<br>
<br>&nbsp;&nbsp; 卷451_88 【履道居三首】白居易 
<br>
<br>莫嫌地窄林亭小，莫厌贫家活计微。
<br>大有高门锁宽宅，主人到老不曾归。
<br>
<br>东里素帷犹未彻，南邻丹旐又新悬。
<br>衡门蜗舍自惭愧，收得身来已五年。
<br>
<br>世事平分众所知，何尝苦乐不相随。
<br>唯馀耽酒狂歌客，只有乐时无苦时。
<br>
<br>
<br>
<br>&nbsp;&nbsp; 卷451_89 【和梦得冬日晨兴】白居易 
<br>
<br>漏传初五点，鸡报第三声。帐下从容起，窗间曨昒明。 
<br>照书灯未灭，暖酒火重生。理曲弦歌动，先闻唱渭城。
<br>
<br>
<br>
<br>&nbsp;&nbsp; 卷451_90 【雪夜对酒招客】白居易 
<br>
<br>帐小青毡暖，杯香绿蚁新。醉怜今夜月，欢忆去年人。 
<br>暗落灯花烬，闲生草座尘。殷勤报弦管，明日有嘉宾。
<br>
<br>
<br>
<br>&nbsp;&nbsp; 卷451_91 【赠晦叔忆梦得】白居易 
<br>
<br>自别崔公四五秋，因何临老转风流。归来不说秦中事， 
<br>歇定唯谋洛下游。酒面浮花应是喜，歌眉敛黛不关愁。 
<br>得君更有无厌意，犹恨尊前欠老刘。
<br>
<br>
<br>
<br>&nbsp;&nbsp; 卷451_92 【醉后重赠晦叔】白居易 
<br>
<br>老伴知君少，欢情向我偏。无论疏与数，相见辄欣然。 
<br>各以诗成癖，俱因酒得仙。笑回青眼语，醉并白头眠。 
<br>岂是今投分，多疑宿结缘。人间更何事，携手送衰年。
<br>
<br>
<br>
<br>&nbsp;&nbsp; 卷451_93 【睡觉】白居易 
<br>
<br>星河耿耿漏绵绵，月暗灯微欲曙天。转枕频伸书帐下， 
<br>披裘箕踞火炉前。老眠早觉常残夜，病力先衰不待年。 
<br>五欲已销诸念息，世间无境可勾牵。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷452_1 【咏兴五首·解印出公府】白居易 
<br>
<br>解印出公府，斗薮尘土衣。百吏放尔散，双鹤随我归。 
<br>归来履道宅，下马入柴扉。马嘶返旧枥，鹤舞还故池。 
<br>鸡犬何忻忻，邻里亦依依。年颜老去日，生计胜前时。 
<br>有帛御冬寒，有谷防岁饥。饱于东方朔，乐于荣启期。 
<br>人生且如此，此外吾不知。
<br>
<br>
<br>&nbsp;&nbsp; 卷452_2 【咏兴五首·出府归吾庐】白居易 
<br>
<br>出府归吾庐，静然安且逸。更无客干谒，时有僧问疾。 
<br>家僮十馀人，枥马三四匹。慵发经旬卧，兴来连日出。 
<br>出游爱何处，嵩碧伊瑟瑟。况有清和天，正当疏散日。 
<br>身闲自为贵，何必居荣秩。心足即非贫，岂唯金满室。 
<br>吾观权势者，苦以身徇物。炙手外炎炎，履冰中栗栗。 
<br>朝饥口忘味，夕惕心忧失。但有富贵名，而无富贵实。
<br>
<br>
<br>
<br>&nbsp;&nbsp; 卷452_3 【咏兴五首·池上有小舟】白居易 
<br>
<br>池上有小舟，舟中有胡床。床前有新酒，独酌还独尝。 
<br>熏若春日气，皎如秋水光。可洗机巧心，可荡尘垢肠。 
<br>岸曲舟行迟，一曲进一觞。未知几曲醉，醉入无何乡。 
<br>寅缘潭岛间，水竹深青苍。身闲心无事，白日为我长。 
<br>我若未忘世，虽闲心亦忙。世若未忘我，虽退身难藏。 
<br>我今异于是，身世交相忘。
<br>
<br>
<br>
<br>&nbsp;&nbsp; 卷452_4 【咏兴五首·四月池水满】白居易 
<br>
<br>四月池水满，龟游鱼跃出。吾亦爱吾池，池边开一室。 
<br>人鱼虽异族，其乐归于一。且与尔为徒，逍遥同过日。 
<br>尔无羡沧海，蒲藻可委质。吾亦忘青云，衡茅足容膝。 
<br>况吾与尔辈，本非蛟龙匹。假如云雨来，只是池中物。
<br>
<br>
<br>
<br>&nbsp;&nbsp; 卷452_5 【咏兴五首·小庭亦有月】白居易 
<br>
<br>小庭亦有月，小院亦有花。可怜好风景，不解嫌贫家。 
<br>菱角执笙簧，谷儿抹琵琶。红绡信手舞，紫绡随意歌。 
<br>村歌与社舞，客哂主人夸。但问乐不乐，岂在钟鼓多。 
<br>客告暮将归，主称日未斜。请客稍深酌，愿见朱颜酡。 
<br>客知主意厚，分数随口加。堂上烛未秉，座中冠已峨。 
<br>左顾短红袖，右命小青娥。长跪谢贵客，蓬门劳见过。 
<br>客散有馀兴，醉卧独吟哦。幕天而席地，谁奈刘伶何。
<br>
<br>
<br>
<br>&nbsp;&nbsp; 卷452_6 【秋凉闲卧】白居易 
<br>
<br>残暑昼犹长，早凉秋尚嫩。露荷散清香，风竹含疏韵。 
<br>幽闲竟日卧，衰病无人问。薄暮宅门前，槐花深一寸。
<br>
<br>
<br>
<br>&nbsp;&nbsp; 卷452_7 【酬思黯相公见过弊居戏赠】白居易 
<br>
<br>轩盖光照地，行人为裴回。呼传君子出，乃是故人来。 
<br>访我入穷巷，引君登小台。台前多竹树，池上无尘埃。 
<br>贫家何所有，新酒三两杯。停杯款曲语，上马复迟回。 
<br>留守不外宿，日斜宫漏催。但留金刀赠，未接玉山颓。 
<br>家酝不敢惜，待君来即开。村妓不辞出，恐君冁然咍。
<br>
<br>
<br>
<br>&nbsp;&nbsp; 卷452_8 【再授宾客分司】白居易 
<br>
<br>优稳四皓官，清崇三品列。伊予再尘忝，内愧非才哲。 
<br>俸钱七八万，给受无虚月。分命在东司，又不劳朝谒。 
<br>既资闲养疾，亦赖慵藏拙。宾友得从容，琴觞恣怡悦。 
<br>乘篮城外去，系马花前歇。六游金谷春，五看龙门雪。 
<br>吾若默无语，安知吾快活。吾欲更尽言，复恐人豪夺。 
<br>应为时所笑，苦惜分司阙。但问适意无，岂论官冷热。
<br>
<br>
<br>
<br>&nbsp;&nbsp; 卷452_9 【把酒】白居易 
<br>
<br>把酒仰问天，古今谁不死。所贵未死间，少忧多欢喜。 
<br>穷通谅在天，忧喜即由己。是故达道人，去彼而取此。 
<br>勿言未富贵，久忝居禄仕。借问宗族间，几人拖金紫。 
<br>勿忧渐衰老，且喜加年纪。试数班行中，几人及暮齿。 
<br>朝餐不过饱，五鼎徒为尔。夕寝止求安，一衾而已矣。 
<br>此外皆长物，于我云相似。有子不留金，何况兼无子。
<br>
<br>
<br>
<br>&nbsp;&nbsp; 卷452_10 【首夏】白居易 
<br>
<br>林静蚊未生，池静蛙未鸣。景长天气好，竟日和且清。 
<br>春禽馀哢在，夏木新阴成。兀尔水边坐，翛然桥上行。 
<br>自问一何适，身闲官不轻。料钱随月用，生计逐日营。 
<br>食饱惭伯夷，酒足愧渊明。寿倍颜氏子，富百黔娄生。 
<br>有一即为乐，况吾四者并。所以私自慰，虽老有心情。
<br>
<br>
<br>
<br>&nbsp;&nbsp; 卷452_11 【代鹤】白居易 
<br>
<br>我本海上鹤，偶逢江南客。感君一顾恩，同来洛阳陌。 
<br>洛阳寡族类，皎皎唯两翼。貌是天与高，色非日浴白。 
<br>主人诚可恋，其奈轩庭窄。饮啄杂鸡群，年深损标格。 
<br>故乡渺何处，云水重重隔。谁念深笼中，七换摩天翮。
<br>
<br>
<br>
<br>&nbsp;&nbsp; 卷452_12 【立秋夕有怀梦得】白居易 
<br>
<br>露簟荻竹清，风扇蒲葵轻。一与故人别，再见新蝉鸣。 
<br>是夕凉飚起，闲境入幽情。回灯见栖鹤，隔竹闻吹笙。 
<br>夜茶一两杓，秋吟三数声。所思渺千里，云外长洲城。
<br>
<br>
<br>
<br>&nbsp;&nbsp; 卷452_13 【哭崔常侍晦叔】白居易 
<br>
<br>顽贱一拳石，精珍百炼金。名价既相远，交分何其深。 
<br>中诚一以合，外物不能侵。逶迤二十年，与世同浮沈。 
<br>晚有退闲约，白首归云林。垂老忽相失，悲哉口语心。 
<br>春日嵩高阳，秋夜清洛阴。丘园共谁卜，山水共谁寻。 
<br>风月共谁赏，诗篇共谁吟。花开共谁看，酒熟共谁斟。 
<br>惠死庄杜口，钟殁师废琴。道理使之然，从古非独今。 
<br>吾道自此孤，我情安可任。唯将病眼泪，一洒秋风襟。
<br>
<br>
<br>
<br>&nbsp;&nbsp; 卷452_14 【新秋晓兴】白居易 
<br>
<br>浊暑忽已退，清宵未全长。晨釭耿残焰，宿閤凝微香。 
<br>喔喔鸡下树，辉辉日上梁。枕低茵席软，卧稳身入床。 
<br>睡足景犹早，起初风乍凉。展张小屏幛，收拾生衣裳。 
<br>还有惆怅事，迟迟未能忘。拂镜梳白发，可怜冰照霜。
<br>
<br>
<br>
<br>&nbsp;&nbsp; 卷452_15 【秋日与张宾客舒著作同游龙门醉中狂歌凡二百三十八字】白居易 
<br>
<br>秋天高高秋光清，秋风袅袅秋虫鸣。嵩峰馀霞锦绮卷， 
<br>伊水细浪鳞甲生。洛阳闲客知无数，少出游山多在城。 
<br>商岭老人自追逐，蓬丘逸士相逢迎。南出鼎门十八里， 
<br>庄店逦迤桥道平。不寒不热好时节，鞍马稳快衣衫轻。 
<br>并辔踟蹰下西岸，扣舷容与绕中汀。开怀旷达无所系， 
<br>触目胜绝不可名。荷衰欲黄荇犹绿，鱼乐自跃鸥不惊。 
<br>翠藻蔓长孔雀尾，彩船橹急寒雁声。家酝一壶白玉液， 
<br>野花数把黄金英。昼游四看西日暮，夜话三及东方明。 
<br>暂停杯觞辍吟咏，我有狂言君试听。丈夫一生有二志， 
<br>兼济独善难得并。不能救疗生民病，即须先濯尘土缨。 
<br>况吾头白眼已暗，终日戚促何所成。不如展眉开口笑， 
<br>龙门醉卧香山行。
<br>
<br>
<br>
<br>&nbsp;&nbsp; 卷452_16 【履信池樱桃岛上醉后走笔送别舒员外兼…李卿考功崔郎中】白居易 
<br>
<br>樱桃岛前春，去春花万枝。忽忆与宗卿闲饮日， 
<br>又忆与考功狂醉时。岁晚无花空有叶，风吹满地乾重叠。 
<br>蹋叶悲秋复忆春，池边树下重殷勤。今朝一酌临寒水， 
<br>此地三回别故人。樱桃花，来春千万朵， 
<br>来春共谁花下坐。不论崔李上青云，明日舒三亦抛我。
<br>
<br>
<br>
<br>&nbsp;&nbsp; 卷452_17 【秋池独泛】白居易 
<br>
<br>萧疏秋竹篱，清浅秋风池。一只短舫艇，一张斑鹿皮。 
<br>皮上有野叟，手中持酒卮。半酣箕踞坐，自问身为谁。 
<br>严子垂钓日，苏门长啸时。悠然意自得，意外何人知。
<br>
<br>
<br>
<br>&nbsp;&nbsp; 卷452_18 【冬日早起闲咏】白居易 
<br>
<br>水塘耀初旭，风竹飘馀霰。幽境虽目前，不因闲不见。 
<br>晨起对炉香，道经寻两卷。晚坐拂琴尘，秋思弹一遍。 
<br>此外更无事，开尊时自劝。何必东风来，一杯春上面。
<br>
<br>
<br>
<br>&nbsp;&nbsp; 卷452_19 【岁暮】白居易 
<br>
<br>惨澹岁云暮，穷阴动经旬。霜风裂人面，冰雪摧车轮。 
<br>而我当是时，独不知苦辛。晨炊廪有米，夕爨厨有薪。 
<br>夹帽长覆耳，重裘宽裹身。加之一杯酒，煦妪如阳春。 
<br>洛城士与庶，比屋多饥贫。何处炉有火，谁家甑无尘。 
<br>如我饱暖者，百人无一人。安得不惭愧，放歌聊自陈。
<br>
<br>
<br>
<br>&nbsp;&nbsp; 卷452_20 【南池早春有怀】白居易 
<br>
<br>朝游北桥上，晚憩南塘畔。西日雪全销，东风冰尽泮。 
<br>蓰蓰鱼尾掉，瞥瞥鹅毛换。泥暖草芽生，沙虚泉脉散。 
<br>晴芳冒苔岛，宿润侵蒲岸。洛下日初长，江南春欲半。 
<br>时光共抛掷，人事堪嗟叹。倚棹忽寻思，去年池上伴。
<br>
<br>
<br>
<br>&nbsp;&nbsp; 卷452_21 【古意】白居易 
<br>
<br>脉脉复脉脉，美人千里隔。不见来几时，瑶草三四碧。 
<br>玉琴声悄悄，鸾镜尘幂幂。昔为连理枝，今作分飞翮。 
<br>寄书多不达，加饭终无益。心肠不自宽，衣带何由窄。
<br>
<br>
<br>
<br>&nbsp;&nbsp; 卷452_22 【山游示小妓】白居易 
<br>
<br>双鬟垂未合，三十才过半。本是绮罗人，今为山水伴。 
<br>春泉共挥弄，好树同攀玩。笑容共底迷，酒思风前乱。 
<br>红凝舞袖急，黛惨歌声缓。莫唱杨柳枝，无肠与君断。
<br>
<br>
<br>
<br>&nbsp;&nbsp; 卷452_23 【神照禅师同宿】白居易 
<br>
<br>八年三月晦，山梨花满枝。龙门水西寺，夜与远公期。 
<br>晏坐自相对，密语谁得知。前后际断处，一念不生时。
<br>
<br>
<br>
<br>&nbsp;&nbsp; 卷452_24 【张常侍相访】白居易 
<br>
<br>西亭晚寂寞，莺散柳阴繁。水户帘不卷，风床席自翻。 
<br>忽闻车马客，来访蓬蒿门。况是张常侍，安得不开尊。
<br>
<br>
<br>
<br>&nbsp;&nbsp; 卷452_25 【早夏游宴】白居易 
<br>
<br>虽慵兴犹在，虽老心犹健。昨日山水游，今朝花酒宴。 
<br>山榴艳似火，王蕊飘如霰。荣落逐瞬迁，炎凉随刻变。 
<br>未收木绵褥，已动蒲葵扇。且喜物与人，年年得相见。
<br>
<br>
<br>
<br>&nbsp;&nbsp; 卷452_26 【感白莲花】白居易 
<br>
<br>白白芙蓉花，本生吴江濆。不与红者杂，色类自区分。 
<br>谁移尔至此，姑苏白使君。初来苦憔悴，久乃芳氛氲。 
<br>月月叶换叶，年年根生根。陈根与故叶，销化成泥尘。 
<br>化者日已远，来者日复新。一为池中物，永别江南春。 
<br>忽想西凉州，中有天宝民。埋殁汉父祖，孳生胡子孙。 
<br>已忘乡土恋，岂念君亲恩。生人尚复尔，草木何足云。
<br>
<br>
<br>
<br>&nbsp;&nbsp; 卷452_27 【咏所乐】白居易 
<br>
<br>兽乐在山谷，鱼乐在陂池。虫乐在深草，鸟乐在高枝。 
<br>所乐虽不同，同归适其宜。不以彼易此，况论是与非。 
<br>而我何所乐，所乐在分司。分司有何乐，乐哉人不知。 
<br>官优有禄料，职散无羁縻。懒与道相近，钝将闲自随。 
<br>昨朝拜表回，今晚行香归。归来北窗下，解巾脱尘衣。 
<br>冷泉灌我顶，暖水濯四肢。体中幸无疾，卧任清风吹。 
<br>心中又无事，坐任白日移。或开书一篇，或引酒一卮。 
<br>但得如今日，终身无厌时。
<br>
<br>
<br>
<br>&nbsp;&nbsp; 卷452_28 【思旧】白居易 
<br>
<br>闲日一思旧，旧游如目前。再思今何在，零落归下泉。 
<br>退之服硫黄，一病讫不痊。微之炼秋石，未老身溘然。 
<br>杜子得丹诀，终日断腥膻。崔君夸药力，经冬不衣绵。 
<br>或疾或暴夭，悉不过中年。唯予不服食，老命反迟延。 
<br>况在少壮时，亦为嗜欲牵。但耽荤与血，不识汞与铅。 
<br>饥来吞热物，渴来饮寒泉。诗役五藏神，酒汩三丹田。 
<br>随日合破坏，至今粗完全。齿牙未缺落，肢体尚轻便。 
<br>已开第七秩，饱食仍安眠。且进杯中物，其馀皆付天。
<br>
<br>
<br>
<br>&nbsp;&nbsp; 卷452_29 【寄卢少尹】白居易 
<br>
<br>老诲心不乱，庄戒形太劳。生命既能保，死籍亦可逃。 
<br>嘉肴与旨酒，信是腐肠膏。艳声与丽色，真为伐性刀。 
<br>补养在积功，如裘集众毛。将欲致千里，可得差一毫。 
<br>颜回何为者，簟瓢才自给。肥醲不到口，年不登三十。 
<br>张苍何为者，染爱浩无际。妾媵填后房，竟寿百馀岁。 
<br>苍寿有何德，回夭有何辜。谁谓具圣体，不如肥瓠躯。 
<br>遂使世俗心，多疑仙道书。寄问卢先生，此理当何如。
<br>
<br>
<br>
<br>&nbsp;&nbsp; 卷452_30 【池上清晨候皇甫郎中】白居易 
<br>
<br>晓景丽未热，晨飚鲜且凉。池幽绿蘋合，霜洁白莲香。 
<br>深扫竹间径，静拂松下床。玉柄鹤翎扇，银罂云母浆。 
<br>屏除无俗物，瞻望唯清光。何人拟相访，嬴女从萧郎。
<br>
<br>
<br>
<br>&nbsp;&nbsp; 卷452_31 【咏怀】白居易 
<br>
<br>我知世无幻，了无干世意。世知我无堪，亦无责我事。 
<br>由兹两相忘，因得长自遂。自遂意何如，闲官在闲地。 
<br>闲地唯东都，东都少名利。闲官是宾客，宾客无牵累。 
<br>嵇康日日懒，毕卓时时醉。酒肆夜深归，僧房日高睡。 
<br>形安不劳苦，神泰无忧畏。从官三十年，无如今气味。 
<br>鸿虽脱罗弋，鹤尚居禄位。唯此未忘怀，有时犹内愧。
<br>
<br>
<br>
<br>&nbsp;&nbsp; 卷452_32 【北窗三友】白居易 
<br>
<br>今日北窗下，自问何所为。欣然得三友，三友者为谁。 
<br>琴罢辄举酒，酒罢辄吟诗。三友递相引，循环无已时。 
<br>一弹惬中心，一咏畅四肢。犹恐中有间，以酒弥缝之。 
<br>岂独吾拙好，古人多若斯。嗜诗有渊明，嗜琴有启期。 
<br>嗜酒有伯伦，三人皆吾师。或乏儋石储，或穿带索衣。 
<br>弦歌复觞咏，乐道知所归。三师去已远，高风不可追。 
<br>三友游甚熟，无日不相随。左掷白玉卮，右拂黄金徽。 
<br>兴酣不叠纸，走笔操狂词。谁能持此词，为我谢亲知。 
<br>纵未以为是，岂以我为非。
<br>
<br>
<br>
<br>&nbsp;&nbsp; 卷452_33 【吟四虽（杂言）】白居易 
<br>
<br>酒酣后，歌歇时。请君添一酌，听我吟四虽。年虽老， 
<br>犹少于韦长史。命虽薄，犹胜于郑长水。眼虽病， 
<br>犹明于徐郎中。家虽贫，犹富于郭庶子。省躬审分何侥幸， 
<br>值酒逢歌且欢喜。忘荣知足委天和，亦应得尽生生理。
<br>
<br>
<br>
<br>&nbsp;&nbsp; 卷452_34 【裴侍中晋公以集贤林亭即事诗三十六韵见赠…以伸酬献】白居易 
<br>
<br>三江路千里，五湖天一涯。何如集贤第，中有平津池。 
<br>池胜主见觉，景新人未知。竹森翠琅玕，水深洞琉璃。 
<br>水竹以为质，质立而文随。文之者何人，公来亲指麾。 
<br>疏凿出人意，结构得地宜。灵襟一搜索，胜概无遁遗。 
<br>因下张沼沚，依高筑阶基。嵩峰见数片，伊水分一支。 
<br>南溪修且直，长波碧逶迤。北馆壮复丽，倒影红参差。 
<br>东岛号晨光，杲曜迎朝曦。西岭名夕阳，杳暧留落晖。 
<br>前有水心亭，动荡架涟漪。后有开阖堂，寒温变天时。 
<br>幽泉镜泓澄，怪石山欹危。春葩雪漠漠，夏果珠离离。 
<br>主人命方舟，宛在水中坻。亲宾次第至，酒乐前后施。 
<br>解缆始登泛，山游仍水嬉。沿洄无滞碍，向背穷幽奇。 
<br>瞥过远桥下，飘旋深涧陲。管弦去缥缈，罗绮来霏微。 
<br>棹风逐舞回，梁尘随歌飞。宴馀日云暮，醉客未放归。 
<br>高声索彩笺，大笑催金卮。唱和笔走疾，问答杯行迟。 
<br>一咏清两耳，一酣畅四肢。主客忘贵贱，不知俱是谁。 
<br>客有诗魔者，吟哦不知疲。乞公残纸墨，一扫狂歌词。 
<br>维云社稷臣，赫赫文武姿。十授丞相印，五建大将旗。 
<br>四朝致勋华，一身冠皋夔。去年才七十，决赴悬车期。 
<br>公志不可夺，君恩亦难希。从容就中道，勉黾来保厘。 
<br>貂蝉虽未脱，鸾皇已不羁。历征今与古，独步无等夷。 
<br>陆贾功业少，二疏官秩卑。乘舟范蠡惧，辟谷留侯饥。 
<br>岂若公今日，身安家国肥。羊祜在汉南，空留岘首碑。 
<br>柳恽在江南，只赋汀洲诗。谢安入东山，但说携蛾眉。 
<br>山简醉高阳，唯闻倒接z5。岂如公今日，馀力兼有之。
<br>愿公寿如山，安乐长在兹。愿我比蒲稗，永得相因依。
<br>
<br>
<br>
<br>&nbsp;&nbsp; 卷452_21 【晚归香山寺，因咏所怀】白居易 
<br>
<br>我年日已老，我身日已闲。闲出都门望，但见水与山。 
<br>关塞碧岩岩，伊流清潺潺。中有古精舍，轩户无扃关。 
<br>岸草歇可藉，径萝行可攀。朝随浮云出，夕与飞鸟还。 
<br>吾道本迂拙，世途多险艰。尝闻嵇吕辈，尤悔生疏顽。 
<br>巢悟入箕颍，皓知返商巅。岂唯乐肥遁，聊复祛忧患。 
<br>吾亦从此去，终老伊嵩间。
<br>
<br>
<br>
<br>&nbsp;&nbsp; 卷452_22 【张常侍池凉夜闲宴赠诸公】白居易 
<br>
<br>竹桥新月上，水岸凉风至。对月五六人，管弦三两事。 
<br>留连池上酌，款曲城外意。或啸或讴吟，谁知此闲味。 
<br>回看市朝客，矻矻趋名利。朝忙少游宴，夕困多眠睡。 
<br>清凉属吾徒，相逢勿辞醉。
<br>
<br>
<br>
<br>&nbsp;&nbsp; 卷452_23 【和皇甫郎中秋晓同登天宫阁言怀六韵】白居易 
<br>
<br>碧天忽已高，白日犹未短。玲珑晓楼阁，清脆秋丝管。 
<br>张翰一杯酣，嵇康终日懒。尘中足忧累，云外多疏散。 
<br>病木斧斤遗，冥鸿羁绁断。逍遥二三子，永愿为闲伴。
<br>
<br>
<br>
<br>&nbsp;&nbsp; 卷452_24 【送吕漳州】白居易 
<br>
<br>今朝一壶酒，言送漳州牧。半自要闲游，爱花怜草绿。 
<br>花前下鞍马，草上携丝竹。行客饮数杯，主人歌一曲。 
<br>端居惜风景，屡出劳僮仆。独醉似无名，借君作题目。
<br>
<br>
<br>
<br>&nbsp;&nbsp; 卷452_25 【短歌曲】白居易 
<br>
<br>世人求富贵，多为奉嗜欲。盛衰不自由，得失常相逐。 
<br>问君少年日，苦学将干禄。负笈尘中游，抱书雪前读。 
<br>布衾不周体，藜茹才充腹。三十登宦途，五十被朝服。 
<br>奴温新挟纩，马肥初食粟。未敢议欢游，尚为名检束。 
<br>耳目聋暗后，堂上调丝竹。牙齿缺落时，盘中堆酒肉。 
<br>彼来此已去，外馀中不足。少壮与荣华，相避如寒燠。 
<br>青云去地远，白日经天速。从古无奈何，短歌听一曲。
<br>
<br>
<br>
<br>&nbsp;&nbsp; 卷452_26 【咏怀】白居易 
<br>
<br>高人乐丘园，中人慕官职。一事尚难成，两途安可得。 
<br>遑遑干世者，多苦时命塞。亦有爱闲人，又为穷饿逼。 
<br>我今幸双遂，禄仕兼游息。未尝羡荣华，不省劳心力。 
<br>妻孥与婢仆，亦免愁衣食。所以吾一家，面无忧喜色。
<br>
<br>
<br>
<br>&nbsp;&nbsp; 卷452_27 【府西亭纳凉归】白居易 
<br>
<br>避暑府西亭，晚归有闲思。夏浅蝉未多，绿槐阴满地。 
<br>带宽衫解领，马稳人拢辔。面上有凉风，眼前无俗事。 
<br>路经府门过，落日照官次。牵联缧绁囚，奔走尘埃吏。 
<br>低眉悄不语，谁复知兹意。忆得五年前，晚衙时气味。
<br>
<br>
<br>
<br>&nbsp;&nbsp; 卷452_28 【老热】白居易 
<br>
<br>一饱百情足，一酣万事休。何人不衰老，我老心无忧。 
<br>仕者拘职役，农者劳田畴。何人不苦热，我热身自由。 
<br>卧风北窗下，坐月南池头。脑凉脱乌帽，足热濯清流。 
<br>慵发昼高枕，兴来夜泛舟。何乃有馀适，只缘无过求。 
<br>或问诸亲友，乐天是与不。亦无别言语，多道天悠悠。 
<br>悠悠君不知，此味深且幽。但恐君知后，亦来从我游。
<br>
<br>
<br>
<br>&nbsp;&nbsp; 卷452_29 【新秋喜凉，因寄兵部杨侍郎】白居易 
<br>
<br>外强火未退，中锐金方战。一夕风雨来，炎凉随数变。 
<br>徐徐炎景度，稍稍凉飙扇。枕簟忽凄清，巾裳亦轻健。 
<br>老夫纳秋候，心体殊安便。睡足一屈伸，搔首摩挲面。 
<br>褰帘对池竹，幽寂如僧院。俯观游鱼群，仰数浮云片。 
<br>闲忙各有趣，彼此宁相见。昨日闻慕巢，召对延英殿。
<br>
<br>
<br>
<br>&nbsp;&nbsp; 卷452_30 【懒放二首，呈刘梦得、吴方之】白居易 
<br>
<br>青衣报平旦，呼我起盥栉。今早天气寒，郎君应不出。 
<br>又无宾客至，何以销闲日。已向微阳前，暖酒开诗帙。
<br>
<br>朝怜一床日，暮爱一炉火。床暖日高眠，炉温夜深坐。 
<br>雀罗门懒出，鹤发头慵裹。除却刘与吴，何人来问我。
<br>
<br>
<br>
<br>&nbsp;&nbsp; 卷452_31 【六十六】白居易 
<br>
<br>病知心力减，老觉光阴速。五十八归来，今年六十六。 
<br>鬓丝千万白，池草八九绿。童稚尽成人，园林半乔木。 
<br>看山倚高石，引水穿深竹。虽有潺湲声，至今听未足。
<br>
<br>
<br>
<br>&nbsp;&nbsp; 卷452_32 【三适赠道友】白居易 
<br>
<br>褐绫袍厚暖，卧盖行坐披。紫毡履宽稳，蹇步颇相宜。 
<br>足适已忘履，身适已忘衣。况我心又适，兼忘是与非。 
<br>三适今为一，怡怡复熙熙。禅那不动处，混沌未凿时。 
<br>此固不可说，为君强言之。
<br>
<br>
<br>
<br>&nbsp;&nbsp; 卷452_33 【洛阳春赠刘李二宾客（齐梁格）】白居易 
<br>
<br>水南冠盖地，城东桃李园。雪消洛阳堰，春入永通门。 
<br>淑景方霭霭，游人稍喧喧。年丰酒浆贱，日晏歌吹繁。 
<br>中有老朝客，华发映朱轩。从容三两人，藉草开一尊。 
<br>尊前春可惜，身外事勿论。明日期何处，杏花游赵村。
<br>
<br>
<br>
<br>&nbsp;&nbsp; 卷452_34 【寒食】白居易 
<br>
<br>人老何所乐，乐在归乡国。我归故园来，九度逢寒食。 
<br>故园在何处，池馆东城侧。四邻梨花时，二月伊水色。 
<br>岂独好风土，仍多旧亲戚。出去恣欢游，归来聊燕息。 
<br>有官供禄俸，无事劳心力。但恐优稳多，微躬销不得。
<br>
<br>
<br>
<br>&nbsp;&nbsp; 卷452_35 【和裴令公一日日一年年杂言见赠】白居易 
<br>
<br>一日日，作老翁。一年年，过春风。公心不以贵隔我， 
<br>我散唯将闲伴公。我无才能忝高秩，合是人间闲散物。 
<br>公有功德在生民，何因得作自由身。前日魏王潭上宴连夜， 
<br>今日午桥池头游拂晨。山客砚前吟待月，野人尊前醉送春。 
<br>不敢与公闲中争第一，亦应占得第二第三人。
<br>
<br>
<br>
<br>
<br>
<br>
<br>
<br>
<br>
<br>
<br> 卷453_1 【题裴晋公女几山刻石诗后】白居易 
<br>
<br>何处画功业，何处题诗篇。麒麟高阁上，女几小山前。 
<br>尔后多少时，四朝二十年。贼骨化为土，贼垒犁为田。 
<br>一从贼垒平，陈蔡民晏然。骡军成牛户，鬼火变人烟。 
<br>生子已嫁娶，种桑亦丝绵。皆云公之德，欲报无由缘。 
<br>公今在何处，守都镇三川。旧宅留永乐，新居开集贤。 
<br>公今在何官，被衮珥貂蝉。战袍破犹在，髀肉生欲圆。 
<br>襟怀转萧洒，气力弥精坚。登山不拄杖，上马能掉鞭。 
<br>利泽浸入池，福降升自天。昔号天下将，今称地上仙。 
<br>勿追赤松游，勿拍洪崖肩。商山有遗老，可以奉周旋。
<br>
<br>
<br>&nbsp;&nbsp; 卷453_2 【洛阳有愚叟】白居易 
<br>
<br>洛阳有愚叟，白黑无分别。浪迹虽似狂，谋身亦不拙。 
<br>点检盘中饭，非精亦非粝。点检身上衣，无馀亦无阙。 
<br>天时方得所，不寒复不热。体气正调和，不饥仍不渴。 
<br>闲将酒壶出，醉向人家歇。野食或烹鲜，寓眠多拥褐。 
<br>抱琴荣启乐，荷锸刘伶达。放眼看青山，任头生白发。 
<br>不知天地内，更得几年活。从此到终身，尽为闲日月。
<br>
<br>
<br>
<br>&nbsp;&nbsp; 卷453_3 【饱食闲坐】白居易 
<br>
<br>红粒陆浑稻，白鳞伊水鲂。庖童呼我食，饭热鱼鲜香。 
<br>箸箸适我口，匙匙充我肠。八珍与五鼎，无复心思量。 
<br>扪腹起盥漱，下阶振衣裳。绕庭行数匝，却上檐下床。 
<br>箕踞拥裘坐，半身在日旸。可怜饱暖味，谁肯来同尝。 
<br>是岁太和八，兵销时渐康。朝廷重经术，草泽搜贤良。 
<br>尧舜求理切，夔龙启沃忙。怀才抱智者，无不走遑遑。 
<br>唯此不才叟，顽慵恋洛阳。饱食不出门，闲坐不下堂。 
<br>子弟多寂寞，僮仆少精光。衣食虽充给，神意不扬扬。 
<br>为尔谋则短，为吾谋甚长。
<br>
<br>
<br>
<br>&nbsp;&nbsp; 卷453_4 【闲居自题】白居易 
<br>
<br>门前有流水，墙上多高树。竹径绕荷池，萦回百馀步。 
<br>波闲戏鱼鳖，风静下鸥鹭。寂无城市喧，渺有江湖趣。 
<br>吾庐在其上，偃卧朝复暮。洛下安一居，山中亦慵去。 
<br>时逢过客爱，问是谁家住。此是白家翁，闭门终老处。
<br>
<br>
<br>
<br>&nbsp;&nbsp; 卷453_5 【览镜喜老】白居易 
<br>
<br>今朝览明镜，须鬓尽成丝。行年六十四，安得不衰羸。 
<br>亲属惜我老，相顾兴叹咨。而我独微笑，此意何人知。 
<br>笑罢仍命酒，掩镜捋白髭。尔辈且安坐，从容听我词。 
<br>生若不足恋，老亦何足悲。生若苟可恋，老即生多时。 
<br>不老即须夭，不夭即须衰。晚衰胜早夭，此理决不疑。 
<br>古人亦有言，浮生七十稀。我今欠六岁，多幸或庶几。 
<br>倘得及此限，何羡荣启期。当喜不当叹，更倾酒一卮。
<br>
<br>
<br>
<br>&nbsp;&nbsp; 卷453_6 【风雪中作】白居易 
<br>
<br>岁暮风动地，夜寒雪连天。老夫何处宿，暖帐温炉前。 
<br>两重褐绮衾，一领花茸毡。粥熟呼不起，日高安稳眠。 
<br>是时心与身，了无闲事牵。以此度风雪，闲居来六年。 
<br>忽思远游客，复想早朝士。蹋冻侵夜行，凌寒未明起。 
<br>心为身君父，身为心臣子。不得身自由，皆为心所使。 
<br>我心既知足，我身自安止。方寸语形骸，吾应不负尔。
<br>
<br>
<br>
<br>&nbsp;&nbsp; 卷453_7 【对琴酒】白居易 
<br>
<br>西窗明且暖，晚坐卷书帷。琴匣拂开后，酒瓶添满时。 
<br>角尊白螺醆，玉轸黄金徽。未及弹与酌，相对已依依。 
<br>泠泠秋泉韵，贮在龙凤池。油油春云心，一杯可致之。 
<br>自古有琴酒，得此味者稀。只因康与籍，及我三心知。
<br>
<br>
<br>
<br>&nbsp;&nbsp; 卷453_8 【雪中晏起偶咏所怀兼呈张常侍、韦庶子、皇甫郎中】白居易 
<br>
<br>穷阴苍苍雪雰雰，雪深没胫泥埋轮。东家典钱归碍夜， 
<br>南家贳米出凌晨。我独何者无此弊，复帐重衾暖若春。 
<br>怕寒放懒不肯动，日高眠足方频伸。瓶中有酒炉有炭， 
<br>瓮中有饭庖有薪。奴温婢饱身晏起，致兹快活良有因。 
<br>上无皋陶伯益廊庙材，的不能匡君辅国活生民。 
<br>下无巢父许由箕颍操，又不能食薇饮水自苦辛。 
<br>君不见南山悠悠多白云，又不见西京浩浩唯红尘。 
<br>红尘闹热白云冷，好于冷热中间安置身。三年侥幸忝洛尹， 
<br>两任优稳为商宾。非贤非愚非智慧，不贵不富不贱贫。 
<br>冉冉老去过六十，腾腾闲来经七春。不知张韦与皇甫， 
<br>私唤我作何如人。
<br>
<br>
<br>
<br>&nbsp;&nbsp; 卷453_9 【和裴侍中南园静兴见示】白居易 
<br>
<br>池馆清且幽，高怀亦如此。有时帘动风，尽日桥照水。 
<br>静将鹤为伴，闲与云相似。何必学留侯，崎岖觅松子。
<br>
<br>
<br>
<br>&nbsp;&nbsp; 卷453_10 【春寒】白居易 
<br>
<br>今朝春气寒，自问何所欲。酥暖薤白酒，乳和地黄粥。 
<br>岂惟厌馋口，亦可调病腹。助酌有枯鱼，佐餐兼旨蓄。 
<br>省躬念前哲，醉饱多惭忸。君不闻靖节先生尊长空， 
<br>广文先生饭不足。
<br>
<br>
<br>
<br>&nbsp;&nbsp; 卷453_11 【菩提寺上方晚望香山寺，寄舒员外】白居易 
<br>
<br>晚登西宝刹，晴望东精舍。反照转楼台，辉辉似图画。 
<br>冰浮水明灭，雪压松偃亚。石阁僧上来，云汀雁飞下。 
<br>西京闹于市，东洛闲如社。曾忆旧游无，香山明月夜。
<br>
<br>
<br>
<br>&nbsp;&nbsp; 卷453_12 【二月一日作，赠韦七庶子】白居易 
<br>
<br>园杏红萼坼，庭兰紫芽出。不觉春已深，今朝二月一。 
<br>去冬病疮痏，将养遵医术。今春入道场，清净依僧律。 
<br>尝闻圣贤语，所慎斋与疾。遂使爱酒人，停杯一百日。 
<br>明朝二月二，疾平斋复毕。应须挈一壶，寻花觅韦七。
<br>
<br>
<br>
<br>&nbsp;&nbsp; 卷453_13 【犬鸢】白居易 
<br>
<br>晚来天气好，散步中门前。门前何所有，偶睹犬与鸢。 
<br>鸢饱凌风飞，犬暖向日眠。腹舒稳贴地，翅凝高摩天。 
<br>上无罗弋忧，下无羁锁牵。见彼物遂性，我亦心适然。 
<br>心适复何为，一咏逍遥篇。此仍著于适，尚未能忘言。
<br>
<br>
<br>
<br>&nbsp;&nbsp; 卷453_14 【梦刘二十八，因诗问之】白居易 
<br>
<br>昨夜梦梦得，初觉思踟蹰。忽忘来汝郡，犹疑在吴都。 
<br>吴都三千里，汝郡二百馀。非梦亦不见，近与远何殊。 
<br>尚能齐近远，焉用论荣枯。但问寝与食，近日两何如。 
<br>病后能吟否，春来曾醉无。楼台与风景，汝又何如苏。 
<br>相思一相报，勿复慵为书。
<br>
<br>
<br>
<br>&nbsp;&nbsp; 卷453_15 【闲吟】白居易 
<br>
<br>贫穷汲汲求衣食，富贵营营役心力。人生不富即贫穷， 
<br>光阴易过闲难得。我今幸在穷富间，虽在朝廷不入山。 
<br>看雪寻花玩风月，洛阳城里七年闲。
<br>
<br>
<br>
<br>&nbsp;&nbsp; 卷453_16 【西行】白居易 
<br>
<br>衣裘不单薄，车马不羸弱。蔼蔼三月天，闲行亦不恶。 
<br>寿安流水馆，硖石青山郭。官道柳阴阴，行宫花漠漠。 
<br>常闻俗间语，有钱在处乐。我虽非富人，亦不苦寂寞。 
<br>家僮解弦管，骑从携杯杓。时向春风前，歇鞍开一酌。
<br>
<br>
<br>
<br>&nbsp;&nbsp; 卷453_17 【东归】白居易 
<br>
<br>翩翩平肩舆，中有醉老夫。膝上展诗卷，竿头悬酒壶。 
<br>食宿无定程，仆马多缓驱。临水歇半日，望山倾一盂。 
<br>藉草坐嵬峨，攀花行踟蹰。风将景共暖，体与心同舒。 
<br>始悟有营者，居家如在途。方知无系者，在道如安居。 
<br>前夕宿三堂，今旦游申湖。残春三百里，送我归东都。
<br>
<br>
<br>
<br>&nbsp;&nbsp; 卷453_18 【途中作】白居易 
<br>
<br>早起上肩舁，一杯平旦醉。晚憩下肩舁，一觉残春睡。 
<br>身不经营物，心不思量事。但恐绮与里，只如吾气味。
<br>
<br>
<br>
<br>&nbsp;&nbsp; 卷453_19 【小台】白居易 
<br>
<br>新树低如帐，小台平似掌。六尺白藤床，一茎青竹杖。 
<br>风飘竹皮落，苔印鹤迹上。幽境与谁同，闲人自来往。
<br>
<br>
<br>
<br>&nbsp;&nbsp; 卷453_20 【睡后茶兴忆杨同州】白居易 
<br>
<br>昨晚饮太多，嵬峨连宵醉。今朝餐又饱，烂漫移时睡。 
<br>睡足摩挲眼，眼前无一事。信脚绕池行，偶然得幽致。 
<br>婆娑绿阴树，斑驳青苔地。此处置绳床，傍边洗茶器。 
<br>白瓷瓯甚洁，红炉炭方炽。沫下麹尘香，花浮鱼眼沸。 
<br>盛来有佳色，咽罢馀芳气。不见杨慕巢，谁人知此味。
<br>
<br>
<br>
<br>&nbsp;&nbsp; 卷453_21 【题文集柜】白居易 
<br>
<br>破柏作书柜，柜牢柏复坚。收贮谁家集，题云白乐天。 
<br>我生业文字，自幼及老年。前后七十卷，小大三千篇。 
<br>诚知终散失，未忍遽弃捐。自开自锁闭，置在书帷前。 
<br>身是邓伯道，世无王仲宣。只应分付女，留与外孙传。
<br>
<br>
<br>
<br>&nbsp;&nbsp; 卷453_22 【旱热二首】白居易 
<br>
<br>彤云散不雨，赫日吁可畏。端坐犹挥汗，出门岂容易。 
<br>忽思公府内，青衫折腰吏。复想驿路中，红尘走马使。 
<br>征夫更辛苦，逐客弥憔悴。日入尚趋程，宵分不遑寐。 
<br>安知北窗叟，偃卧风飒至。簟拂碧龙鳞，扇摇白鹤翅。 
<br>岂唯身所得，兼示心无事。谁言苦热天，元有清凉地。
<br>
<br>勃勃旱尘气，炎炎赤日光。飞禽飐将坠，行人渴欲狂。 
<br>壮者不耐饥，饥火烧其肠。肥者不禁热，喘急汗如浆。 
<br>此时方自悟，老瘦亦何妨。肉轻足健逸，发少头清凉。 
<br>薄食不饥渴，端居省衣裳。数匙粱饭冷，一领绡衫香。 
<br>持此聊过日，焉知畏景长。
<br>
<br>
<br>
<br>&nbsp;&nbsp; 卷453_23 【偶作二首】白居易 
<br>
<br>战马春放归，农牛冬歇息。何独徇名人，终身役心力。 
<br>来者殊未已，去者不知还。我今悟已晚，六十方退闲。 
<br>犹胜不悟者，老死红尘间。
<br>
<br>名无高与卑，未得多健羡。事无小与大，已得多厌贱。 
<br>如此常自苦，反此或自安。此理知甚易，此道行甚难。 
<br>勿信人虚语，君当事上看。
<br>
<br>
<br>
<br>&nbsp;&nbsp; 卷453_24 【池上作（西溪、南潭，皆池中胜地也）】白居易 
<br>
<br>西溪风生竹森森，南潭萍开水沈沈。丛翠万竿湘岸色， 
<br>空碧一泊松江心。浦派萦回误远近，桥岛向背迷窥临。 
<br>澄澜方丈若万顷，倒影咫尺如千寻。泛然独游邈然坐， 
<br>坐念行心思古今。菟裘不闻有泉沼，西河亦恐无云林。 
<br>岂如白翁退老地，树高竹密池塘深。华亭双鹤白矫矫， 
<br>太湖四石青岑岑。眼前尽日更无客，膝上此时唯有琴。 
<br>洛阳冠盖自相索，谁肯来此同抽簪。
<br>
<br>
<br>
<br>&nbsp;&nbsp; 卷453_25 【何处堪避暑】白居易 
<br>
<br>何处堪避暑，林间背日楼。何处好追凉，池上随风舟。 
<br>日高饥始食，食竟饱还游。游罢睡一觉，觉来茶一瓯。 
<br>眼明见青山，耳醒闻碧流。脱袜闲濯足，解巾快搔头。 
<br>如此来几时，已过六七秋。从心至百骸，无一不自由。 
<br>拙退是其分，荣耀非所求。虽被世间笑，终无身外忧。 
<br>此语君莫怪，静思吾亦愁。如何三伏月，杨尹谪虔州。
<br>
<br>
<br>
<br>&nbsp;&nbsp; 卷453_26 【诏下】白居易 
<br>
<br>昨日诏下去罪人，今日诏下得贤臣。进退者谁非我事， 
<br>世间宠辱常纷纷。我心与世两相忘，时事虽闻如不闻。 
<br>但喜今年饱饭吃，洛阳禾稼如秋云。更倾一尊歌一曲， 
<br>不独忘世兼忘身。
<br>
<br>
<br>
<br>&nbsp;&nbsp; 卷453_27 【七月一日作】白居易 
<br>
<br>七月一日天，秋生履道里。闲居见清景，高兴从此始。 
<br>林间暑雨歇，池上凉风起。桥竹碧鲜鲜，岸莎青靡靡。 
<br>苍然古磐石，清浅平流水。何言中门前，便是深山里。 
<br>双僮侍坐卧，一杖扶行止。饥闻麻粥香，渴觉云汤美。 
<br>平生所好物，今日多在此。此外更何思，市朝心已矣。
<br>
<br>
<br>
<br>&nbsp;&nbsp; 卷453_28 【开襟】白居易 
<br>
<br>开襟何处好，竹下池边地。馀热体犹烦，早凉风有味。 
<br>黄萎槐蕊结，红破莲芳坠。无奈每年秋，先来入衰思。
<br>
<br>
<br>
<br>&nbsp;&nbsp; 卷453_29 【自宾客迁太子少傅分司】白居易 
<br>
<br>头上渐无发，耳间新有毫。形容逐日老，官秩随年高。 
<br>优饶又加俸，闲稳仍分曹。饮食免藜藿，居处非蓬蒿。 
<br>何言家尚贫，银榼提绿醪。勿谓身未贵，金章照紫袍。 
<br>诚合知止足，岂宜更贪饕。默默心自问，于国有何劳。
<br>
<br>
<br>
<br>&nbsp;&nbsp; 卷453_30 【自在】白居易 
<br>
<br>杲杲冬日光，明暖真可爱。移榻向阳坐，拥裘仍解带。 
<br>小奴捶我足，小婢搔我背。自问我为谁，胡然独安泰。 
<br>安泰良有以，与君论梗概。心了事未了，饥寒迫于外。 
<br>事了心未了，念虑煎于内。我今实多幸，事与心和会。 
<br>内外及中间，了然无一碍。所以日阳中，向君言自在。
<br>
<br>
<br>
<br>&nbsp;&nbsp; 卷453_31 【咏史（九年十一月作）】白居易 
<br>
<br>秦磨利刀斩李斯，齐烧沸鼎烹郦其。可怜黄绮入商洛， 
<br>闲卧白云歌紫芝。彼为菹醢机上尽，此为鸾皇天外飞。 
<br>去者逍遥来者死，乃知祸福非天为。
<br>
<br>
<br>
<br>&nbsp;&nbsp; 卷453_32 【因梦有悟】白居易 
<br>
<br>交友沦殁尽，悠悠劳梦思。平生所厚者，昨夜梦见之。 
<br>梦中几许事，枕上无多时。款曲数杯酒，从容一局棋。 
<br>初见韦尚书，金紫何辉辉。中遇李侍郎，笑言甚怡怡。 
<br>终为崔常侍，意色苦依依。一夕三改变，梦心不惊疑。 
<br>此事人尽怪，此理谁得知。我粗知此理，闻于竺乾师。 
<br>识行妄分别，智隐迷是非。若转识为智，菩提其庶几。
<br>
<br>
<br>
<br>&nbsp;&nbsp; 卷453_33 【春游】白居易 
<br>
<br>上马临出门，出门复逡巡。回头问妻子，应怪春游频。 
<br>诚知春游频，其奈老大身。朱颜去复去，白发新更新。 
<br>请君屈十指，为我数交亲。大限年百岁，几人及七旬。 
<br>我今六十五，走若下坂轮。假使得七十，只有五度春。 
<br>逢春不游乐，但恐是痴人。
<br>
<br>
<br>
<br>&nbsp;&nbsp; 卷453_34 【题天竺南院赠闲元旻清四上人】白居易 
<br>
<br>杂芳涧草合，繁绿岩树新。山深景候晚，四月有馀春。 
<br>竹寺过微雨，石径无纤尘。白衣一居士，方袍四道人。 
<br>地是佛国土，人非俗交亲。城中山下别，相送亦殷勤。
<br>
<br>
<br>
<br>&nbsp;&nbsp; 卷453_35 【哭师皋】白居易 
<br>
<br>南康丹旐引魂回，洛阳篮舁送葬来。北邙原边尹村畔， 
<br>月苦烟愁夜过半。妻孥兄弟号一声，十二人肠一时断。 
<br>往者何人送者谁，乐天哭别师皋时。平生分义向人尽， 
<br>今日哀冤唯我知。我知何益徒垂泪，篮舆回竿马回辔。 
<br>何日重闻扫市歌，谁家收得琵琶伎。萧萧风树白杨影， 
<br>苍苍露草青蒿气。更就坟前哭一声，与君此别终天地。
<br>
<br>
<br>
<br>&nbsp;&nbsp; 卷453_36 【隐几赠客】白居易 
<br>
<br>宦情本淡薄，年貌又老丑。紫绶与金章，于予亦何有。 
<br>有时独隐几，答然无所偶。卧枕一卷书，起尝一杯酒。 
<br>书将引昏睡，酒用扶衰朽。客到忽已酣，脱巾坐搔首。 
<br>疏顽倚老病，容恕惭交友。忽思庄生言，亦拟鞭其后。
<br>
<br>
<br>
<br>&nbsp;&nbsp; 卷453_37 【夏日作】白居易 
<br>
<br>葛衣疏且单，纱帽轻复宽。一衣与一帽，可以过炎天。 
<br>止于便吾体，何必被罗纨。宿雨林笋嫩，晨露园葵鲜。 
<br>烹葵炮嫩笋，可以备朝餐。止于适吾口，何必饫腥膻。 
<br>饭讫盥漱已，扪腹方果然。婆娑庭前步，安稳窗下眠。 
<br>外养物不费，内归心不烦。不费用难尽，不烦神易安。 
<br>庶几无夭阏，得以终天年。
<br>
<br>
<br>
<br>&nbsp;&nbsp; 卷453_38 【晚凉偶咏】白居易 
<br>
<br>日下西墙西，风来北窗北。中有逐凉人，单床独栖息。 
<br>飘萧过云雨，摇曳归飞翼。新叶多好阴，初筠有佳色。 
<br>幽深小池馆，优稳闲官职。不爱勿复论，爱亦不易得。
<br>
<br>
<br>
<br>&nbsp;&nbsp; 卷453_39 【酬牛相公宫城早秋寓言见示兼呈梦得（时梦得有疾）】白居易 
<br>
<br>七月中气后，金与火交争。一闻白雪唱，暑退清风生。 
<br>碧树未摇落，寒蝉始悲鸣。夜凉枕簟滑，秋燥衣巾轻。 
<br>疏受老慵出，刘桢疾未平。何人伴公醉，新月上宫城。
<br>
<br>
<br>
<br>&nbsp;&nbsp; 卷453_40 【小台晚坐忆梦得】白居易 
<br>
<br>汲泉洒小台，台上无纤埃。解带面西坐，轻襟随风开。 
<br>晚凉闲兴动，忆同倾一杯。月明候柴户，藜杖何时来。
<br>
<br>
<br>
<br>&nbsp;&nbsp; 卷453_41 【种桃歌】白居易 
<br>
<br>食桃种其核，一年核生芽。二年长枝叶，三年桃有花。 
<br>忆昨五六岁，灼灼盛芬华。迨兹八九载，有减而无加。 
<br>去春已稀少，今春渐无多。明年后年后，芳意当如何。 
<br>命酒树下饮，停杯拾馀葩。因桃忽自感，悲吒成狂歌。
<br>
<br>
<br>
<br>&nbsp;&nbsp; 卷453_42 【狂言示诸侄】白居易 
<br>
<br>世欺不识字，我忝攻文笔。世欺不得官，我忝居班秩。 
<br>人老多病苦，我今幸无疾。人老多忧累，我今婚嫁毕。 
<br>心安不移转，身泰无牵率。所以十年来，形神闲且逸。 
<br>况当垂老岁，所要无多物。一裘暖过冬，一饭饱终日。 
<br>勿言舍宅小，不过寝一室。何用鞍马多，不能骑两匹。 
<br>如我优幸身，人中十有七。如我知足心，人中百无一。 
<br>傍观愚亦见，当己贤多失。不敢论他人，狂言示诸侄。
<br>
<br>
<br>
<br>&nbsp;&nbsp; 卷453_43 【偶以拙诗数首寄呈裴少尹侍郎蒙以盛制四篇…美而谢之】白居易 
<br>
<br>投君之文甚荒芜，数篇价直一束刍。报我之章何璀璨， 
<br>累累四贯骊龙珠。毛诗三百篇后得，文选六十卷中无。 
<br>一麋丽龟绝报赛，五鹿连柱难支梧。高兴独因秋日尽， 
<br>清吟多与好风俱。银钩金错两殊重，宜上屏风张座隅。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷454_1 【六年冬暮赠崔常侍晦叔（时为河南尹）】白居易 
<br>
<br>鬓毛霜一色，光景水争流。易过唯冬日，难销是老愁。 
<br>香开绿蚁酒，暖拥褐绫裘。已共崔君约，尊前倒即休。
<br>
<br>
<br>&nbsp;&nbsp; 卷454_2 【戏招诸客】白居易 
<br>
<br>黄醅绿醑迎冬熟，绛帐红炉逐夜开。
<br>谁道洛中多逸客，不将书唤不曾来。
<br>
<br>
<br>
<br>&nbsp;&nbsp; 卷454_3 【十二月二十三日作，兼呈晦叔】白居易 
<br>
<br>案头历日虽未尽，向后唯残六七行。床下酒瓶虽不满， 
<br>犹应醉得两三场。病身不许依年老，拙宦虚教逐日忙。 
<br>闻健偷闲且勤饮，一杯之外莫思量。
<br>
<br>
<br>
<br>&nbsp;&nbsp; 卷454_4 【七年元日对酒五首】白居易 
<br>
<br>庆吊经过懒，逢迎跪拜迟。不因时节日，岂觉此身羸。
<br>
<br>众老忧添岁，余衰喜入春。年开第七秩，屈指几多人。
<br>
<br>三杯蓝尾酒，一碟胶牙饧。除却崔常侍，无人共我争。
<br>
<br>今朝吴与洛，相忆一欣然。梦得君知否，俱过本命年。
<br>
<br>同岁崔何在，同年杜又无。应无藏避处，只有且欢娱。
<br>
<br>
<br>
<br>&nbsp;&nbsp; 卷454_5 【七年春题府厅】白居易 
<br>
<br>潦倒守三川，因循涉四年。推诚废钩距，示耻用蒲鞭。 
<br>以此称公事，将何销俸钱。虽非好官职，岁久亦妨贤。
<br>
<br>
<br>
<br>&nbsp;&nbsp; 卷454_6 【早春醉吟，寄太原令狐相公、苏州刘郎中】白居易 
<br>
<br>雪夜闲游多秉烛，花时暂出亦提壶。别来少遇新诗敌， 
<br>老去难逢旧饮徒。大振威名降北虏，勤行惠化活东吴。 
<br>不知歌酒腾腾兴，得似河南醉尹无。
<br>
<br>
<br>
<br>&nbsp;&nbsp; 卷454_7 【洛下送牛相公出镇淮南】白居易 
<br>
<br>北阙至东京，风光十六程。坐移丞相阁，春入广陵城。 
<br>红旆拥双节，白须无一茎。万人开路看，百吏立班迎。 
<br>阃外君弥重，尊前我亦荣。何须身自得，将相是门生。
<br>
<br>
<br>
<br>&nbsp;&nbsp; 卷454_8 【筝】白居易 
<br>
<br>云髻飘萧绿，花颜旖旎红。双眸剪秋水，十指剥春葱。 
<br>楚艳为门阀，秦声是女工。甲明银玓瓅，柱触玉玲珑。 
<br>猿苦啼嫌月，莺娇语bZ风。移愁来手底，送恨入弦中。 
<br>赵瑟清相似，胡琴闹不同。慢弹回断雁，急奏转飞蓬。 
<br>霜珮锵还委，冰泉咽复通。珠联千拍碎，刀截一声终。 
<br>倚丽精神定，矜能意态融。歇时情不断，休去思无穷。 
<br>灯下青春夜，尊前白首翁。且听应得在，老耳未多聋。
<br>
<br>
<br>
<br>&nbsp;&nbsp; 卷454_9 【洛中春游呈诸亲友】白居易 
<br>
<br>莫叹年将暮，须怜岁又新。府中三遇腊，洛下五逢春。 
<br>春树花珠颗，春塘水麹尘。春娃无气力，春马有精神。 
<br>并辔鞭徐动，连盘酒慢巡。经过旧邻里，追逐好交亲。 
<br>笑语销闲日，酣歌送老身。一生欢乐事，亦不少于人。
<br>
<br>
<br>
<br>&nbsp;&nbsp; 卷454_10 【酬舒三员外见赠长句】白居易 
<br>
<br>自请假来多少日，五旬光景似须臾。已判到老为狂客， 
<br>不分当春作病夫。杨柳花飘新白雪，樱桃子缀小红珠。 
<br>头风不敢多多饮，能酌三分相劝无。
<br>
<br>
<br>
<br>&nbsp;&nbsp; 卷454_11 【将归一绝】白居易 
<br>
<br>欲去公门返野扉，预思泉竹已依依。
<br>更怜家酝迎春熟，一瓮醍醐待我归。
<br>
<br>
<br>
<br>&nbsp;&nbsp; 卷454_12 【罢府归旧居（自此后重授宾客归履道宅作）】白居易 
<br>
<br>陋巷乘篮入，朱门挂印回。腰间抛组绶，缨上拂尘埃。 
<br>屈曲闲池沼，无非手自开。青苍好竹树，亦是眼看栽。 
<br>石片抬琴匣，松枝阁酒杯。此生终老处，昨日却归来。
<br>
<br>
<br>
<br>&nbsp;&nbsp; 卷454_13 【睡觉偶吟】白居易 
<br>
<br>官初罢后归来夜，天欲明前睡觉时。
<br>起坐思量更无事，身心安乐复谁知。
<br>
<br>
<br>
<br>&nbsp;&nbsp; 卷454_14 【问支琴石】白居易 
<br>
<br>疑因星陨空中落，叹被泥埋涧底沈。天上定应胜地上， 
<br>支机未必及支琴。提携拂拭知恩否，虽不能言合有心。
<br>
<br>
<br>
<br>&nbsp;&nbsp; 卷454_15 【自喜】白居易 
<br>
<br>身慵难勉强，性拙易迟回。布被辰时起，柴门午后开。 
<br>忙驱能者去，闲逐钝人来。自喜谁能会，无才胜有才。
<br>
<br>
<br>
<br>&nbsp;&nbsp; 卷454_16 【裴常侍以题蔷薇架十八韵见示因广为三十韵以和之】白居易 
<br>
<br>托质依高架，攒花对小堂。晚开春去后，独秀院中央。 
<br>霁景朱明早，芳时白昼长。秾因天与色，丽共日争光。 
<br>剪碧排千萼，研朱染万房。烟条涂石绿，粉蕊扑雌黄。 
<br>根动彤云涌，枝摇赤羽翔。九微灯炫转，七宝帐荧煌。 
<br>淑气熏行径，清阴接步廊。照梁迷藻棁，耀壁变雕墙。 
<br>烂若丛然火，殷于叶得霜。胭脂含脸笑，苏合裛衣香。 
<br>浃洽濡晨露，玲珑漏夕阳。合罗排勘缬，醉晕浅深妆。 
<br>乍见疑回面，遥看误断肠。风朝舞飞燕，雨夜泣萧娘。 
<br>桃李惭无语，芝兰让不芳。山榴何细碎，石竹苦寻常。 
<br>蕙惨偎栏避，莲羞映浦藏。怯教蕉叶战，妒得柳花狂。 
<br>岂可轻嘲咏，应须痛比方。画屏风自展，绣伞盖谁张。 
<br>翠锦挑成字，丹砂印著行。猩猩凝血点，瑟瑟蹙金匡。 
<br>散乱萎红片，尖纤嫩紫芒。触僧飘毳褐，留妓冒罗裳。 
<br>寡和阳春曲，多情骑省郎。缘夸美颜色，引出好文章。 
<br>东顾辞仁里，西归入帝乡。假如君爱杀，留著莫移将。
<br>
<br>
<br>
<br>&nbsp;&nbsp; 卷454_17 【感旧诗卷】白居易 
<br>
<br>夜深吟罢一长吁，老泪灯前湿白须。
<br>二十年前旧诗卷，十人酬和九人无。
<br>
<br>
<br>
<br>&nbsp;&nbsp; 卷454_18 【酬李二十侍郎】白居易 
<br>
<br>笋老兰长花渐稀，衰翁相对惜芳菲。残莺著雨慵休啭， 
<br>落絮无风凝不飞。行掇木芽供野食，坐牵萝蔓挂朝衣。 
<br>十年分手今同醉，醉未如泥莫道归。
<br>
<br>
<br>
<br>&nbsp;&nbsp; 卷454_19 【和梦得】白居易 
<br>
<br>纶阁沈沈天宠命，苏台籍籍有能声。岂唯不得清文力， 
<br>但恐空传冗吏名。郎署回翔何水部，江湖留滞谢宣城。 
<br>所嗟非独君如此，自古才难共命争。
<br>
<br>
<br>
<br>&nbsp;&nbsp; 卷454_20 【赠草堂宗密上人】白居易 
<br>
<br>吾师道与佛相应，念念无为法法能。口藏宣传十二部， 
<br>心台照耀百千灯。尽离文字非中道，长住虚空是小乘。 
<br>少有人知菩萨行，世间只是重高僧。
<br>
<br>
<br>
<br>&nbsp;&nbsp; 卷454_21 【喜照密闲实四上人见过】白居易 
<br>
<br>紫袍朝士白髯翁，与俗乖疏与道通。官秩三回分洛下， 
<br>交游一半在僧中。臭帑世界终须出，香火因缘久愿同。 
<br>斋后将何充供养，西轩泉石北窗风。
<br>
<br>
<br>
<br>&nbsp;&nbsp; 卷454_22 【赠皇甫六张十五李二十三宾客】白居易 
<br>
<br>昨日三川新罢守，今年四皓尽分司。幸陪散秩闲居日， 
<br>好是登山临水时。家未苦贫常酝酒，身虽衰病尚吟诗。 
<br>龙门泉石香山月，早晚同游报一期。
<br>
<br>
<br>
<br>&nbsp;&nbsp; 卷454_23 【微之敦诗晦叔相次长逝，岿然自伤，因成二绝】白居易 
<br>
<br>并失鹓鸾侣，空留麋鹿身。只应嵩洛下，长作独游人。
<br>
<br>长夜君先去，残年我几何。秋风满衫泪，泉下故人多。
<br>
<br>
<br>
<br>&nbsp;&nbsp; 卷454_24 【池上闲咏】白居易 
<br>
<br>青莎台上起书楼，绿藻潭中系钓舟。日晚爱行深竹里， 
<br>月明多上小桥头。暂尝新酒还成醉，亦出中门便当游。 
<br>一部清商聊送老，白须萧飒管弦秋。
<br>
<br>
<br>
<br>&nbsp;&nbsp; 卷454_25 【凉风叹】白居易 
<br>
<br>昨夜凉风又飒然，萤飘叶坠卧床前。
<br>逢秋莫叹须知分，已过潘安三十年。
<br>
<br>
<br>
<br>&nbsp;&nbsp; 卷454_26 【和高仆射罢节度让尚书授少保分司喜遂游山水之作】白居易 
<br>
<br>暂辞八座罢双旌，便作登山临水行。能以忠贞酬重任， 
<br>不将富贵碍高情。朱门出去簪缨从，绛帐归来歌吹迎。 
<br>鞍辔闹装光满马，何人信道是书生。
<br>
<br>
<br>
<br>&nbsp;&nbsp; 卷454_27 【送考功崔郎中赴阙】白居易 
<br>
<br>称意新官又少年，秋凉身健好朝天。
<br>青云上了无多路，却要徐驱稳著鞭。
<br>
<br>
<br>
<br>&nbsp;&nbsp; 卷454_28 【重修香山寺毕，题二十二韵以纪之】白居易 
<br>
<br>阙塞龙门口，祇园鹫岭头。曾随减劫坏，今遇胜缘修。 
<br>再莹新金刹，重装旧石楼。病僧皆引起，忙客亦淹留。 
<br>四望穷沙界，孤标出赡州。地图铺洛邑，天柱倚崧丘。 
<br>两面苍苍岸，中心瑟瑟流。波翻八滩雪，堰护一潭油。 
<br>台殿朝弥丽，房廊夜更幽。千花高下塔，一叶往来舟。 
<br>岫合云初吐，林开雾半收。静闻樵子语，远听棹郎讴。 
<br>官散殊无事，身闲甚自由。吟来携笔砚，宿去抱衾裯。 
<br>霁月当窗白，凉风满簟秋。烟香封药灶，泉冷洗茶瓯。 
<br>南祖心应学，西方社可投。先宜知止足，次要悟浮休。 
<br>觉路随方乐，迷涂到老愁。须除爱名障，莫作恋家囚。 
<br>便合穷年住，何言竟日游。可怜终老地，此是我菟裘。
<br>
<br>
<br>
<br>&nbsp;&nbsp; 卷454_29 【送杨八给事赴常州】白居易 
<br>
<br>无嗟别青琐，且喜拥朱轮。五十得三品，百千无一人。 
<br>须勤念黎庶，莫苦忆交亲。此外无过醉，毗陵何限春。
<br>
<br>
<br>
<br>&nbsp;&nbsp; 卷454_30 【闻歌者唱微之诗】白居易 
<br>
<br>新诗绝笔声名歇，旧卷生尘箧笥深。
<br>时向歌中闻一句，未容倾耳已伤心。
<br>
<br>
<br>
<br>&nbsp;&nbsp; 卷454_31 【醉送李二十常侍赴镇浙东】白居易 
<br>
<br>靖安客舍花枝下，共脱青衫典浊醪。今日洛桥还醉别， 
<br>金杯翻污麒麟袍。喧阗夙驾君脂辖，酩酊离筵我藉糟。 
<br>好去商山紫芝伴，珊瑚鞭动马头高。
<br>
<br>
<br>
<br>&nbsp;&nbsp; 卷454_32 【醉别程秀才】白居易 
<br>
<br>五度龙门点额回，却缘多艺复多才。贫泥客路黏难出， 
<br>愁锁乡心掣不开。何必更游京国去，不如且入醉乡来。 
<br>吴弦楚调潇湘弄，为我殷勤送一杯。
<br>
<br>
<br>
<br>&nbsp;&nbsp; 卷454_33 【自咏】白居易 
<br>
<br>白衣居士紫芝仙，半醉行歌半坐禅。今日维摩兼饮酒， 
<br>当时绮季不请钱。等闲池上留宾客，随事灯前有管弦。 
<br>但问此身销得否，分司气味不论年。
<br>
<br>
<br>
<br>&nbsp;&nbsp; 卷454_34 【把酒思闲事二首】白居易 
<br>
<br>把酒思闲事，春愁谁最深。乞钱羁客面，落第举人心。 
<br>月下低眉立，灯前抱膝吟。凭君劝一醉，胜与万黄金。
<br>
<br>把酒思闲事，春娇何处多。试鞍新白马，弄镜小青娥。 
<br>掌上初教舞，花前欲按歌。凭君劝一醉，劝了问如何。
<br>
<br>
<br>
<br>&nbsp;&nbsp; 卷454_35 【衰荷】白居易 
<br>
<br>白露凋花花不残，凉风吹叶叶初乾。
<br>无人解爱萧条境，更绕衰丛一匝看。
<br>
<br>
<br>
<br>&nbsp;&nbsp; 卷454_36 【池上送考功崔郎中，兼别房窦二妓】白居易 
<br>
<br>文昌列宿征还日，洛浦行云放散时。
<br>鹓鹭上天花逐水，无因再会白家池。
<br>
<br>
<br>
<br>&nbsp;&nbsp; 卷454_37 【自问】白居易 
<br>
<br>依仁台废悲风晚，履信池荒宿草春。
<br>自问老身骑马出，洛阳城里觅何人。
<br>
<br>
<br>
<br>&nbsp;&nbsp; 卷454_38 【送陈许高仆射赴镇】白居易 
<br>
<br>敦诗说礼中军帅，重士轻财大丈夫。常与师徒同苦乐， 
<br>不教亲故隔荣枯。花钿坐绕黄金印，丝管行随白玉壶。 
<br>商皓老狂唯爱醉，时时能寄酒钱无。
<br>
<br>
<br>
<br>&nbsp;&nbsp; 卷454_39 【青毡帐二十韵】白居易 
<br>
<br>合聚千羊毳，施张百子弮。骨盘边柳健，色染塞蓝鲜。 
<br>北制因戎创，南移逐虏迁。汰风吹不动，御雨湿弥坚。 
<br>有顶中央耸，无隅四向圆。傍通门豁尔，内密气温然。 
<br>远别关山外，初安庭户前。影孤明月夜，价重苦寒年。 
<br>软暖围毡毯，枪摐束管弦。最宜霜后地，偏称雪中天。 
<br>侧置低歌座，平铺小舞筵。闲多揭帘入，醉便拥袍眠。 
<br>铁檠移灯背，银囊带火悬。深藏晓兰焰，暗贮宿香烟。 
<br>兽炭休亲近，狐裘可弃捐。砚温融冻墨，瓶暖变春泉。 
<br>蕙帐徒招隐，茅庵浪坐禅。贫僧应叹羡，寒士定留连。 
<br>客宾于中接，儿孙向后传。王家夸旧物，未及此青毡。
<br>
<br>
<br>
<br>&nbsp;&nbsp; 卷454_40 【答梦得秋日书怀见寄】白居易 
<br>
<br>幸免非常病，甘当本分衰。眼昏灯最觉，腰瘦带先知。 
<br>树叶霜红日，髭须雪白时。悲愁缘欲老，老过却无悲。
<br>
<br>
<br>
<br>&nbsp;&nbsp; 卷454_41 【同诸客题于家公主旧宅】白居易 
<br>
<br>平阳旧宅少人游，应是游人到即愁。布谷鸟啼桃李院， 
<br>络丝虫怨凤凰楼。台倾滑石犹残砌，帘断珍珠不满钩。 
<br>闻道至今萧史在，髭须雪白向明州。
<br>
<br>
<br>
<br>&nbsp;&nbsp; 卷454_42 【答梦得八月十五日夜玩月见寄】白居易 
<br>
<br>南国碧云客，东京白首翁。松江初有月，伊水正无风。 
<br>远思两乡断，清光千里同。不知娃馆上，何似石楼中。
<br>
<br>
<br>
<br>&nbsp;&nbsp; 卷454_43 【初冬早起寄梦得】白居易 
<br>
<br>起戴乌纱帽，行披白布裘。炉温先暖酒，手冷未梳头。 
<br>早起烟霜白，初寒鸟雀愁。诗成遣谁和，还是寄苏州。
<br>
<br>
<br>
<br>&nbsp;&nbsp; 卷454_44 【秋夜听高调凉州】白居易 
<br>
<br>楼上金风声渐紧，月中银字韵初调。
<br>促张弦柱吹高管，一曲凉州入泬寥。
<br>
<br>
<br>
<br>&nbsp;&nbsp; 卷454_45 【香山寺二绝】白居易 
<br>
<br>空山寂静老夫闲，伴鸟随云往复还。
<br>家酝满瓶书满架，半移生计入香山。
<br>
<br>爱风岩上攀松盖，恋月潭边坐石棱。
<br>且共云泉结缘境，他生当作此山僧。
<br>
<br>
<br>
<br>&nbsp;&nbsp; 卷454_46 【送舒著作重授省郎赴阙】白居易 
<br>
<br>三岁相依在洛都，游花宴月饱欢娱。惜别笙歌多怨咽， 
<br>愿留轩盖少踟蹰。剑磨光彩依前出，鹏举风云逐后驱。 
<br>从此求闲应不得，更能重醉白家无。
<br>
<br>
<br>
<br>&nbsp;&nbsp; 卷454_47 【同诸客嘲雪中马上妓】白居易 
<br>
<br>珊瑚鞭亸马踟蹰，引手低蛾索一盂。腰为逆风成弱柳， 
<br>面因冲冷作凝酥。银篦稳篸乌罗帽，花襜宜乘叱拨驹。 
<br>雪里君看何所似，王昭君妹写真图。
<br>
<br>
<br>
<br>&nbsp;&nbsp; 卷454_48 【喜刘苏州恩赐金紫，遥想贺宴，以诗庆之】白居易 
<br>
<br>海内姑苏太守贤，恩加章绶岂徒然。贺宾喜色欺杯酒， 
<br>醉妓欢声遏管弦。鱼珮葺鳞光照地，鹘衔瑞带势冲天。 
<br>莫嫌鬓上些些白，金紫由来称长年。
<br>
<br>
<br>
<br>&nbsp;&nbsp; 卷454_49 【蓝田刘明府携酌相过与皇甫郎中卯时同饮醉后赠之】白居易 
<br>
<br>腊月九日暖寒客，卯时十分空腹杯。玄晏舞狂乌帽落， 
<br>蓝田醉倒玉山颓。貌偷花色老暂去，歌蹋柳枝春暗来。 
<br>不为刘家贤圣物，愁翁笑口大难开。
<br>
<br>
<br>
<br>&nbsp;&nbsp; 卷454_50 【刘苏州以华亭一鹤远寄，以诗谢之】白居易 
<br>
<br>老鹤风姿异，衰翁诗思深。素毛如我鬓，丹顶似君心。 
<br>松际雪相映，鸡群尘不侵。殷勤远来意，一只重千金。
<br>
<br>
<br>
<br>&nbsp;&nbsp; 卷454_51 【早春忆苏州寄梦得】白居易 
<br>
<br>吴苑四时风景好，就中偏好是春天。霞光曙后殷于火， 
<br>水色晴来嫩似烟。士女笙歌宜月下，使君金紫称花前。 
<br>诚知欢乐堪留恋，其奈离乡已四年。
<br>
<br>
<br>
<br>&nbsp;&nbsp; 卷454_52 【尝新酒忆晦叔二首】白居易 
<br>
<br>尊里看无色，杯中动有光。自君抛我去，此物共谁尝。
<br>
<br>世上强欺弱，人间醉胜醒。自君抛我去，此语更谁听。
<br>
<br>
<br>
<br>&nbsp;&nbsp; 卷454_53 【负春】白居易 
<br>
<br>病来道士教调气，老去山僧劝坐禅。
<br>孤负春风杨柳曲，去年断酒到今年。
<br>
<br>
<br>
<br>&nbsp;&nbsp; 卷454_54 【池上闲吟二首】白居易 
<br>
<br>高卧闲行自在身，池边六见柳条新。幸逢尧舜无为日， 
<br>得作羲皇向上人。四皓再除犹且健，三州罢守未全贫。 
<br>莫愁客到无供给，家酝香浓野菜春。
<br>
<br>非庄非宅非兰若，竹树池亭十亩馀。非道非僧非俗吏， 
<br>褐裘乌帽闭门居。梦游信意宁殊蝶，心乐身闲便是鱼。 
<br>虽未定知生与死，其间胜负两何如。
<br>
<br>
<br>
<br>&nbsp;&nbsp; 卷454_55 【早春招张宾客】白居易 
<br>
<br>久雨初晴天气新，风烟草树尽欣欣。虽当冷落衰残日， 
<br>还有阳和暖活身。池色溶溶蓝染水，花光焰焰火烧春。 
<br>商山老伴相收拾，不用随他年少人。
<br>
<br>
<br>
<br>&nbsp;&nbsp; 卷454_56 【营闲事】白居易 
<br>
<br>自笑营闲事，从朝到日斜。浇畦引泉脉，扫径避兰芽。 
<br>暖变墙衣色，晴催木笔花。桃根知酒渴，晚送一瓯茶。
<br>
<br>
<br>
<br>&nbsp;&nbsp; 卷454_57 【感春】白居易 
<br>
<br>老思不禁春，风光照眼新。花房红鸟觜，池浪碧鱼鳞。 
<br>倚棹谁为伴，持杯自问身。心情多少在，六十二三人。
<br>
<br>
<br>
<br>&nbsp;&nbsp; 卷454_58 【春池上戏赠李郎中】白居易 
<br>
<br>满池春水何人爱，唯我回看指似君。
<br>直似挼蓝新汁色，与君南宅染罗裙。
<br>
<br>
<br>
<br>&nbsp;&nbsp; 卷454_59 【玩半开花赠皇甫郎中（八年寒食日池东小楼上作）】白居易 
<br>
<br>勿讶春来晚，无嫌花发迟。人怜全盛日，我爱半开时。 
<br>紫蜡黏为蒂，红苏点作蕤。成都新夹缬，梁汉碎胭脂。 
<br>树杪真珠颗，墙头小女儿。浅深妆驳落，高下火参差。 
<br>蝶戏争香朵，莺啼选稳枝。好教郎作伴，合共酒相随。 
<br>醉玩无胜此，狂嘲更让谁。犹残少年兴，不似老人诗。 
<br>西日凭轻照，东风莫杀吹。明朝应烂漫，后夜更离披。 
<br>林下遥相忆，尊前暗有期。衔杯嚼蕊思，唯我与君知。
<br>
<br>
<br>
<br>&nbsp;&nbsp; 卷454_60 【池边】白居易 
<br>
<br>柳老香丝宛，荷新钿扇圆。残春深树里，斜日小楼前。 
<br>醉遣收杯杓，闲听理管弦。池边更无事，看补采莲船。
<br>
<br>
<br>
<br>&nbsp;&nbsp; 卷454_61 【家酿新熟每尝辄醉妻侄等劝令少饮因成长句以谕之】白居易 
<br>
<br>君应怪我朝朝饮，不说向君君不知。身上幸无疼痛处， 
<br>瓮头正是撇尝时。刘妻劝谏夫休醉，王侄分疏叔不痴。 
<br>六十三翁头雪白，假如醒黠欲何为。
<br>
<br>
<br>
<br>&nbsp;&nbsp; 卷454_62 【送常秀才下第东归】白居易 
<br>
<br>东归多旅恨，西上少知音。寒食看花眼，春风落日心。 
<br>百忧当二月，一醉直千金。到处公卿席，无辞酒醆深。
<br>
<br>
<br>
<br>&nbsp;&nbsp; 卷454_63 【且游】白居易 
<br>
<br>手里一杯满，心中百事休。春应唯仰醉，老更不禁愁。 
<br>弄水回船尾，寻花信马头。眼看筋力减，游得且须游。
<br>
<br>
<br>
<br>&nbsp;&nbsp; 卷454_64 【题王家庄临水柳亭】白居易 
<br>
<br>弱柳缘堤种，虚亭压水开。条疑逐风去，波欲上阶来。 
<br>翠羽偷鱼入，红腰学舞回。春愁正无绪，争不尽残杯。
<br>
<br>
<br>
<br>&nbsp;&nbsp; 卷454_65 【题令狐家木兰花】白居易 
<br>
<br>腻如玉指涂朱粉，光似金刀剪紫霞。
<br>从此时时春梦里，应添一树女郎花。
<br>
<br>
<br>
<br>&nbsp;&nbsp; 卷454_66 【拜表回闲游】白居易 
<br>
<br>玉珮金章紫花绶，纻衫藤带白纶巾。晨兴拜表称朝士， 
<br>晚出游山作野人。达磨传心令息念，玄元留意遣同尘。 
<br>八关净戒斋销日，一曲狂歌醉送春。酒肆法堂方丈室， 
<br>其间岂是两般身。
<br>
<br>
<br>
<br>&nbsp;&nbsp; 卷454_67 【西街渠中，种莲垒石，颇有幽致，偶题小楼】白居易 
<br>
<br>朱槛低墙上，清流小阁前。雇人栽菡萏，买石造潺湲。 
<br>影落江心月，声移谷口泉。闲看卷帘坐，醉听掩窗眠。 
<br>路笑淘官水，家愁费料钱。是非君莫问，一对一翛然。
<br>
<br>
<br>
<br>&nbsp;&nbsp; 卷454_68 【晚春闲居杨工部寄诗、杨常州寄茶同到因以长句答之】白居易 
<br>
<br>宿酲寂寞眠初起，春意阑珊日又斜。劝我加餐因早笋， 
<br>恨人休醉是残花。闲吟工部新来句，渴饮毗陵远到茶。 
<br>兄弟东西官职冷，门前车马向谁家。
<br>
<br>
<br>
<br>&nbsp;&nbsp; 卷454_69 【玉泉寺南三里涧下多深红踯躅繁艳殊常感惜题诗以示游者】白居易 
<br>
<br>玉泉南涧花奇怪，不似花丛似火堆。今日多情唯我到， 
<br>每年无故为谁开。宁辞辛苦行三里，更与留连饮两杯。 
<br>犹有一般辜负事，不将歌舞管弦来。
<br>
<br>
<br>
<br>&nbsp;&nbsp; 卷454_70 【早服云母散】白居易 
<br>
<br>晓服云英漱井华，寥然身若在烟霞。药销日晏三匙饭， 
<br>酒渴春深一碗茶。每夜坐禅观水月，有时行醉玩风花。 
<br>净名事理人难解，身不出家心出家。
<br>
<br>
<br>
<br>&nbsp;&nbsp; 卷454_71 【三月晦日晚闻鸟声】白居易 
<br>
<br>晚来林鸟语殷勤，似惜风光说向人。遣脱破袍劳报暖， 
<br>催沽美酒敢辞贫。声声劝醉应须醉，一岁唯残半日春。
<br>
<br>
<br>
<br>&nbsp;&nbsp; 卷454_72 【早夏游平原回】白居易 
<br>
<br>夏早日初长，南风草木香。肩舆颇平稳，涧路甚清凉。 
<br>紫蕨行看采，青梅旋摘尝。疗饥兼解渴，一醆冷云浆。
<br>
<br>
<br>
<br>&nbsp;&nbsp; 卷454_73 【宿天竺寺回】白居易 
<br>
<br>野寺经三宿，都城复一还。家仍念婚嫁，身尚系官班。 
<br>萧洒秋临水，沉吟晚下山。长闲犹未得，逐日且偷闲。
<br>
<br>
<br>
<br>&nbsp;&nbsp; 卷454_74 【侍中晋公欲到东洛先蒙书问期宿龙门思往感今辄献长句】白居易 
<br>
<br>昔蒙兴化池头送，今许龙门潭上期。聚散但惭长见念， 
<br>荣枯安敢道相思。功成名遂来虽久，云卧山游去未迟。 
<br>闻说风情筋力在，只如初破蔡州时。
<br>
<br>
<br>
<br>&nbsp;&nbsp; 卷454_75 【奉和晋公侍中蒙除留守行及洛师感悦发中斐然成咏之作】白居易 
<br>
<br>鸾凤翱翔在寥廓，貂蝉萧洒出埃尘。致成尧舜升平代， 
<br>收得夔龙强健身。抛掷功名还史册，分张欢乐与交亲。 
<br>商山老皓虽休去，终是留侯门下人。
<br>
<br>
<br>
<br>&nbsp;&nbsp; 卷454_76 【送刘五司马赴任硖州兼寄崔使君】白居易 
<br>
<br>位下才高多怨天，刘兄道胜独恬然。贫于扬子两三倍， 
<br>老过荣公六七年。笔砚莫抛留压案，箪瓢从陋也销钱。 
<br>郡丞自合当优礼，何况夷陵太守贤。
<br>
<br>
<br>
<br>&nbsp;&nbsp; 卷454_77 【菩提寺上方晚眺】白居易 
<br>
<br>楼阁高低树浅深，山光水色暝沉沉。嵩烟半卷青绡幕， 
<br>伊浪平铺绿绮衾。飞鸟灭时宜极目，远风来处好开襟。 
<br>谁知不离簪缨内，长得逍遥自在心。
<br>
<br>
<br>
<br>&nbsp;&nbsp; 卷454_78 【杨柳枝词八首】白居易 
<br>
<br>六么水调家家唱，白雪梅花处处吹。
<br>古歌旧曲君休听，听取新翻杨柳枝。
<br>
<br>陶令门前四五树，亚夫营里百千条。
<br>何似东都正二月，黄金枝映洛阳桥。
<br>
<br>依依褭褭复青青，句引春风无限情。
<br>白雪花繁空扑地，绿丝条弱不胜莺。
<br>
<br>红板江桥青酒旗，馆娃宫暖日斜时。
<br>可怜雨歇东风定，万树千条各自垂。
<br>
<br>苏州杨柳任君夸，更有钱唐胜馆娃。
<br>若解多情寻小小，绿杨深处是苏家。
<br>
<br>苏家小女旧知名，杨柳风前别有情。
<br>剥条盘作银环样，卷叶吹为玉笛声。
<br>
<br>叶含浓露如啼眼，枝袅轻风似舞腰。
<br>小树不禁攀折苦，乞君留取两三条。
<br>
<br>人言柳叶似愁眉，更有愁肠似柳丝。
<br>柳丝挽断肠牵断，彼此应无续得期。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
