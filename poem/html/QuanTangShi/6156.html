<HTML>
<HEAD>
<TITLE>全唐诗 卷468-472 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷468-472</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷468-472</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6156"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷468-472')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷468-472]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷468_1 【苦妇词】刘言史 
<br>
<br>地远易骄崇，用刑匪精研。哀哉苦妇身，夫死百殃缠。 
<br>草草催出门，衣堕发披肩。独随军吏行，当夕余欲迁。 
<br>来时已厌生，到此自不全。临江卧黄砂，二子死在边。 
<br>气哕不发声，背头血涓涓。有时强为言，只是尤青天。 
<br>稿蓐无一枝，冷气两悬悬。穷荒夷教卑，骨肉病弃捐。 
<br>况非本族音，肌露谁为怜。事痛感行宾，住得贪程船。 
<br>必当负严法，岂有胎孕篇。游畋复释麛，羔兔尚免鹯。 
<br>何处摈逐深，一罪三见颠。校尉勋望重，幕府才且贤。 
<br>兰裙间珠履，食玉处花筵。但勿轻所暗，莫虑无人焉。
<br>
<br>
<br>&nbsp;&nbsp; 卷468_2 【与孟郊洛北野泉上煎茶】刘言史 
<br>
<br>粉细越笋芽，野煎寒溪滨。恐乖灵草性，触事皆手亲。 
<br>敲石取鲜火，撇泉避腥鳞。荧荧爨风铛，拾得坠巢薪。 
<br>洁色既爽别，浮氲亦殷勤。以兹委曲静，求得正味真。 
<br>宛如摘山时，自歠指下春。湘瓷泛轻花，涤尽昏渴神。 
<br>此游惬醒趣，可以话高人。
<br>
<br>
<br>
<br>&nbsp;&nbsp; 卷468_3 【七夕歌】刘言史 
<br>
<br>星寥寥兮月细轮，佳期可想兮不可亲。云衣香薄妆态新， 
<br>彩輧悠悠度天津。玉幌相逢夜将极，妖红惨黛生愁色。 
<br>寂寞低容入旧机，歇著金梭思往夕。人间不见因谁知， 
<br>万家闺艳求此时。碧空露重彩盘湿，花上乞得蜘蛛丝。
<br>
<br>
<br>
<br>&nbsp;&nbsp; 卷468_4 【立秋日】刘言史 
<br>
<br>商风动叶初，萧索一贫居。老性容茶少，羸肌与簟疏。 
<br>旧醅难重漉，新菜未胜鉏。才薄无潘兴，便便画偃庐。
<br>
<br>
<br>
<br>&nbsp;&nbsp; 卷468_5 【题茅山仙台药院】刘言史 
<br>
<br>扰扰浮生外，华阳一洞春。道书金字小，仙圃玉苗新。 
<br>芝草迎飞燕，桃花笑俗人。楼台争耸汉，鸡犬亦嫌秦。 
<br>愿得青芽散，长年驻此身。
<br>
<br>
<br>
<br>&nbsp;&nbsp; 卷468_6 【送婆罗门归本国】刘言史 
<br>
<br>刹利王孙字迦摄，竹锥横写叱萝叶。遥知汉地未有经， 
<br>手牵白马绕天行。龟兹碛西胡雪黑，大师冻死来不得。 
<br>地尽年深始到船，海里更行三十国。行多耳断金环落， 
<br>冉冉悠悠不停脚。马死经留却去时，往来应尽一生期。 
<br>出漠独行人绝处，碛西天漏雨丝丝。
<br>
<br>
<br>
<br>&nbsp;&nbsp; 卷468_7 【潇湘游】刘言史 
<br>
<br>夷女采山蕉，缉纱浸江水。野花满髻妆色新， 
<br>闲歌欸乃深峡里。欸乃知从何处生，当时泣舜肠断声。 
<br>翠华寂寞婵娟没，野筱空馀红泪情。青烟冥冥覆杉桂， 
<br>崖壁凌天风雨细。昔人幽恨此地遗，绿芳红艳含怨姿。 
<br>清猿未尽鼯鼠切，泪水流到湘妃祠。北人莫作潇湘游， 
<br>九疑云入苍梧愁。
<br>
<br>
<br>
<br>&nbsp;&nbsp; 卷468_8 【放萤怨】刘言史 
<br>
<br>放萤去，不须留，聚时年少今白头。架中科斗万馀卷， 
<br>一字千回重照见。青云杳渺不可亲，开囊欲放增馀怨。 
<br>且逍遥，还酩酊，仲舒漫不窥园井。那将寂寞老病身， 
<br>更就微虫借光影。欲放时，泪沾裳。冲篱落，千点光。
<br>
<br>
<br>
<br>&nbsp;&nbsp; 卷468_9 【观绳伎（潞府李相公席上作）】刘言史 
<br>
<br>泰陵遗乐何最珍，彩绳冉冉天仙人。广场寒食风日好， 
<br>百夫伐鼓锦臂新。银画青绡抹云发，高处绮罗香更切。 
<br>重肩接立三四层，著屐背行仍应节。两边丸剑渐相迎， 
<br>侧身交步何轻盈。闪然欲落却收得，万人肉上寒毛生。 
<br>危机险势无不有，倒挂纤腰学垂柳。下来一一芙蓉姿， 
<br>粉薄钿稀态转奇。坐中还有沾巾者，曾见先皇初教时。
<br>
<br>
<br>
<br>&nbsp;&nbsp; 卷468_10 【买花谣】刘言史 
<br>
<br>杜陵村人不田穑，入谷经谿复缘壁。每至南山草木春， 
<br>即向侯家取金碧。幽艳凝华春景曙，林夫移得将何处。 
<br>蝶惜芳丛送下山，寻断孤香始回去。豪少居连鳷鹊东， 
<br>千金使买一株红。院多花少栽未得，零落绿娥纤指中。 
<br>咸阳亲戚长安里，无限将金买花子。浇红湿绿千万家， 
<br>青丝玉轳声哑哑。
<br>
<br>
<br>
<br>&nbsp;&nbsp; 卷468_11 【王中丞宅夜观舞胡腾（王中丞武俊也）】刘言史 
<br>
<br>石国胡儿人见少，蹲舞尊前急如鸟。织成蕃帽虚顶尖， 
<br>细氎胡衫双袖小。手中抛下蒲萄盏，西顾忽思乡路远。 
<br>跳身转毂宝带鸣，弄脚缤纷锦靴软。四座无言皆瞪目， 
<br>横笛琵琶遍头促。乱腾新毯雪朱毛，傍拂轻花下红烛。 
<br>酒阑舞罢丝管绝，木槿花西见残月。
<br>
<br>
<br>
<br>&nbsp;&nbsp; 卷468_12 【竹里梅】刘言史 
<br>
<br>竹里梅花相并枝，梅花正发竹枝垂。
<br>风吹总向竹枝上，直似王家雪下时。
<br>
<br>
<br>
<br>&nbsp;&nbsp; 卷468_13 【春过赵墟】刘言史 
<br>
<br>下马邯郸陌头歇，寂寥崩隧临车辙。古柏重生枝亦乾， 
<br>馀燎见风幽焰灭。白蒿微发紫槿新，行人感此复悲春。
<br>
<br>
<br>
<br>&nbsp;&nbsp; 卷468_14 【初下东周赠孟郊】刘言史 
<br>
<br>鹤老身更b3，龟死壳亦灵。正信非外沿，终始全本情。 
<br>童子不戏尘，积书就岩扃。身著木叶衣，养鹿兼牸耕。 
<br>偶随下山云，荏苒失故程。渐入机险中，危思难太行。 
<br>十发九缕丝，悠然东周城。言词野麋态，出口多累形。 
<br>因依汉元寮，未似羁细轻。冷灶助新热，静砧与寒声。 
<br>断蓬在门栏，岂当桃李荣。寄食若蠹虫，侵损利微生。 
<br>固非拙为强，懦劣外疗并。素坚冰蘖心，洁持保坚贞。 
<br>修文返正风，刊字齐古经。惭将衰末分，高栖喧世名。
<br>
<br>
<br>
<br>&nbsp;&nbsp; 卷468_15 【过春秋峡】刘言史 
<br>
<br>峭壁苍苍苔色新，无风晴景自胜春。
<br>不知何树幽崖里，腊月开花似北人。
<br>
<br>
<br>
<br>&nbsp;&nbsp; 卷468_16 【长门怨】刘言史 
<br>
<br>独坐炉边结夜愁，暂时思去亦难留。
<br>手持金箸垂红泪，乱拨寒灰不举头。
<br>
<br>
<br>
<br>&nbsp;&nbsp; 卷468_17 【春游曲】刘言史 
<br>
<br>花颔红騣一何偏，绿槐香陌欲朝天。
<br>仍嫌众里娇行疾，傍镫深藏白玉鞭。
<br>
<br>喷沫团香小桂条，玉鞭兼赐霍嫖姚。
<br>弄影便从天禁出，碧蹄声碎五门桥。
<br>
<br>
<br>
<br>&nbsp;&nbsp; 卷468_18 【广州王园寺伏日即事寄北中亲友】刘言史 
<br>
<br>南越逢初伏，东林度一朝。曲池煎畏景，高阁绝微飙。 
<br>竹簟移先洒，蒲葵破复摇。地偏毛瘴近，山毒火威饶。 
<br>裛汗絺如濯，亲床枕并烧。坠枝伤翠羽，萎叶惜红蕉。 
<br>且困流金炽，难成独酌谣。望霖窥润础，思吹候生条。 
<br>旅恨生乌浒，乡心系洛桥。谁怜在炎客，一夕壮容销。
<br>
<br>
<br>
<br>&nbsp;&nbsp; 卷468_19 【立秋】刘言史 
<br>
<br>兹晨戒流火，商飙早已惊。云天收夏色，木叶动秋声。
<br>
<br>
<br>
<br>&nbsp;&nbsp; 卷468_20 【别落花】刘言史 
<br>
<br>风艳霏霏去，羁人处处游。明年纵相见，不在此枝头。
<br>
<br>
<br>
<br>&nbsp;&nbsp; 卷468_21 【登甘露台】刘言史 
<br>
<br>偶至无尘空翠间，雨花甘露境闲闲。
<br>身心未寂终为累，非想天中独退还。
<br>
<br>
<br>
<br>&nbsp;&nbsp; 卷468_22 【夜泊润州江口】刘言史 
<br>
<br>秋江欲起白头波，贾客瞻风无渡河。
<br>千船火绝寒宵半，独听钟声觉寺多。
<br>
<br>
<br>
<br>&nbsp;&nbsp; 卷468_23 【看山木瓜花二首】刘言史 
<br>
<br>裛露凝氛紫艳新，千般婉娜不胜春。
<br>年年此树花开日，出尽丹阳郭里人。
<br>
<br>柔枝湿艳亚朱栏，暂作庭芳便欲残。
<br>深藏数片将归去，红缕金针绣取看。
<br>
<br>
<br>
<br>&nbsp;&nbsp; 卷468_24 【题十三弟竹园】刘言史 
<br>
<br>绕屋扶疏耸翠茎，苔滋粉漾有幽情。
<br>丹阳万户春光静，独自君家秋雨声。
<br>
<br>
<br>
<br>&nbsp;&nbsp; 卷468_25 【乐府杂词三首】刘言史 
<br>
<br>紫禁梨花飞雪毛，春风丝管翠楼高。
<br>城里万家闻不见，君王试舞郑樱桃。
<br>
<br>蝉鬓红冠粉黛轻，云和新教羽衣成。
<br>月光如雪金阶上，迸却颇梨义甲声。
<br>
<br>不耐檐前红槿枝，薄妆春寝觉仍迟。
<br>梦中无限风流事，夫婿多情亦未知。
<br>
<br>
<br>
<br>&nbsp;&nbsp; 卷468_26 【岁暮题杨录事江亭（杨生，蜀客）】刘言史 
<br>
<br>垂丝蜀客涕濡衣，岁尽长沙未得归。
<br>肠断锦帆风日好，可怜桐鸟出花飞。
<br>
<br>
<br>
<br>&nbsp;&nbsp; 卷468_27 【冬日峡中旅泊】刘言史 
<br>
<br>霜月明明雪复残，孤舟夜泊使君滩。
<br>一声钟出远山里，暗想雪窗僧起寒。
<br>
<br>
<br>
<br>&nbsp;&nbsp; 卷468_28 【泊花石浦】刘言史 
<br>
<br>旧业丛台废苑东，几年为梗复为蓬。
<br>杜鹃啼断回家梦，半在邯郸驿树中。
<br>
<br>
<br>
<br>&nbsp;&nbsp; 卷468_29 【闻崔倚旅葬】刘言史 
<br>
<br>远客那能返故庐，苍梧埋骨痛何如。
<br>他时亲戚空相忆，席上同悲一纸书。
<br>
<br>
<br>
<br>&nbsp;&nbsp; 卷468_30 【赋蕃子牧马】刘言史 
<br>
<br>碛净山高见极边，孤烽引上一条烟。
<br>蕃落多晴尘扰扰，天军猎到鸊鹈泉。
<br>
<br>
<br>
<br>&nbsp;&nbsp; 卷468_31 【牧马泉】刘言史 
<br>
<br>平沙漫漫马悠悠，弓箭闲抛郊水头。
<br>鼠毛衣里取羌笛，吹向秋天眉眼愁。
<br>
<br>
<br>
<br>&nbsp;&nbsp; 卷468_32 【越井台望】刘言史 
<br>
<br>独立阳台望广州，更添羁客异乡愁。
<br>晚潮未至早潮落，井邑暂依沙上头。
<br>
<br>
<br>
<br>&nbsp;&nbsp; 卷468_33 【扶病春亭】刘言史 
<br>
<br>强梳稀发著纶巾，舍杖空行试病身。
<br>花间自欲裴回立，稚子牵衣不许人。
<br>
<br>
<br>
<br>&nbsp;&nbsp; 卷468_34 【赠童尼】刘言史 
<br>
<br>旧时艳质如明玉，今日空心是冷灰。
<br>料得襄王惆怅极，更无云雨到阳台。
<br>
<br>
<br>
<br>&nbsp;&nbsp; 卷468_35 【读故友于君集】刘言史 
<br>
<br>大底从头总是悲，就中偏怆筑城词。
<br>依然想得初成日，寄出秋山与我时。
<br>
<br>
<br>
<br>&nbsp;&nbsp; 卷468_36 【病僧二首】刘言史 
<br>
<br>竺国乡程算不回，病中衣锡遍浮埃。
<br>如今汉地诸经本，自过流沙远背来。
<br>
<br>空林衰病卧多时，白发从成数寸丝。
<br>西行却过流沙日，枕上寥寥心独知。
<br>
<br>
<br>
<br>&nbsp;&nbsp; 卷468_37 【右军墨池】刘言史 
<br>
<br>永嘉人事尽归空，逸少遗居蔓草中。
<br>至今池水涵馀墨，犹共诸泉色不同。
<br>
<br>
<br>
<br>&nbsp;&nbsp; 卷468_38 【送僧归山】刘言史 
<br>
<br>楚俗翻花自送迎，密人来往岂知情。
<br>夜行独自寒山寺，雪径泠泠金锡声。
<br>
<br>
<br>
<br>&nbsp;&nbsp; 卷468_39 【题源分竹亭】刘言史 
<br>
<br>绕屋扶疏千万竿，年年相诱独行看。
<br>日光不透烟常在，先校诸家一月寒。
<br>
<br>
<br>
<br>&nbsp;&nbsp; 卷468_40 【山寺看樱桃花题僧壁】刘言史 
<br>
<br>楚寺春风腊尽时，含桃先坼一千枝。
<br>老僧不语傍边坐，花发人来总不知。
<br>
<br>
<br>
<br>&nbsp;&nbsp; 卷468_41 【伤清江上人】刘言史 
<br>
<br>往年偏共仰师游，闻过流沙泪不休。
<br>此身岂得多时住，更著尘心起外愁。
<br>
<br>
<br>
<br>&nbsp;&nbsp; 卷468_42 【山寺看海榴花】刘言史 
<br>
<br>琉璃地上绀宫前，发翠凝红已十年。
<br>夜久月明人去尽，火光霞焰递相燃。
<br>
<br>
<br>
<br>&nbsp;&nbsp; 卷468_43 【赠成炼师四首】刘言史 
<br>
<br>花冠蕊帔色婵娟，一曲清箫凌紫烟。
<br>不知今日重来意，更住人间几百年。
<br>
<br>黄昏骑得下天龙，巡遍茅山数十峰。
<br>采芝却到蓬莱上，花里犹残碧玉钟。
<br>
<br>等闲何处得灵方，丹脸云鬟日月长。
<br>大罗过却三千岁，更向人间魅阮郎。
<br>
<br>曾随阿母汉宫斋，凤驾龙輧列玉阶。
<br>当时白燕无寻处，今日云鬟见玉钗。
<br>
<br>
<br>
<br>&nbsp;&nbsp; 卷468_44 【上巳日陪襄阳李尚书宴光风亭】刘言史 
<br>
<br>碧池萍嫩柳垂波，绮席丝镛舞翠娥。
<br>为报会稽亭上客，永和应不胜元和。
<br>
<br>
<br>
<br>&nbsp;&nbsp; 卷468_45 【奉酬】刘言史 
<br>
<br>闰馀春早景沉沉，禊饮风亭恣赏心。
<br>红袖青娥留永夕，汉阴宁肯羡山阴。
<br>
<br>
<br>
<br>&nbsp;&nbsp; 卷468_46 【病中客散复言怀】刘言史 
<br>
<br>华发离披卧满头，暗虫衰草入乡愁。
<br>枕前人去空庭暮，又见芭蕉白露秋。
<br>
<br>
<br>
<br>&nbsp;&nbsp; 卷468_47 【处州月夜穆中丞席和主人】刘言史 
<br>
<br>羌竹繁弦银烛红，月光初出柳城东。
<br>忽见隐侯裁一咏，还须书向郡楼中。
<br>
<br>
<br>
<br>&nbsp;&nbsp; 卷468_48 【寻花】刘言史 
<br>
<br>游春未足春将度，访紫寻红少在家。
<br>借问流莺与飞蝶，更知何处有幽花。
<br>
<br>
<br>
<br>&nbsp;&nbsp; 卷468_49 【赠陈长史妓（本内宫人）】刘言史 
<br>
<br>宝钿云和玉禁仙，深含媚靥袅朱弦。
<br>春风不怕君王恨，引出幽花落外边。
<br>
<br>
<br>
<br>&nbsp;&nbsp; 卷468_50 【题王况故居】刘言史 
<br>
<br>入巷萧条起悲绪，儿女犹居旧贫处。
<br>尘满空床屋见天，独作驴鸣一声去。
<br>
<br>
<br>
<br>&nbsp;&nbsp; 卷468_51 【偶题】刘言史 
<br>
<br>迟日新妆游冶娘，盈盈彩艇白莲塘。
<br>掬水远湿岸边郎，红绡缕中玉钏光。
<br>
<br>
<br>
<br>&nbsp;&nbsp; 卷468_52 【恸柳论】刘言史 
<br>
<br>孀妻栖户仍无嗣，欲访孤坟谁引至。
<br>裴回无处展哀情，惟有衣襟知下泪。
<br>
<br>
<br>
<br>&nbsp;&nbsp; 卷468_53 【夜入简子古城】刘言史 
<br>
<br>远火荧荧聚寒鬼，绿焰欲销还复起。
<br>夜深风雪古城空，行客衣襟汗如水。
<br>
<br>
<br>
<br>&nbsp;&nbsp; 卷468_54 【桂江中题香顶台】刘言史 
<br>
<br>岧岧香积凌空翠，天上名花落幽地。
<br>老僧相对竟无言，山鸟却呼诸佛字。
<br>
<br>
<br>
<br>&nbsp;&nbsp; 卷468_55 【僧檐前独竹咏】刘言史 
<br>
<br>乱石田中寄孤本，亭亭不住凌虚引。
<br>欲以袈裟拂著来，一边碧玉无轻粉。
<br>
<br>
<br>
<br>&nbsp;&nbsp; 卷468_56 【送人随姊夫任云安令】刘言史 
<br>
<br>闲逐维私向武城，北风青雀片时行。
<br>孤帆瞥过荆州岸，认得瞿塘急浪声。
<br>
<br>
<br>
<br>&nbsp;&nbsp; 卷468_57 【山中喜崔补阙见寻】刘言史 
<br>
<br>鹿袖青藜鼠耳巾，潜夫岂解拜朝臣。
<br>白屋藜床还共入，山妻老大不羞人。
<br>
<br>
<br>
<br>&nbsp;&nbsp; 卷468_58 【偶题二首】刘言史 
<br>
<br>金榜荣名俱失尽，病身为庶更投魑。
<br>春娥慢笑无愁色，别向人家舞柘枝。
<br>
<br>得罪除名谪海头，惊心无暇与身愁。
<br>中使不知何处住，家书莫寄向春州。
<br>
<br>
<br>
<br>&nbsp;&nbsp; 卷468_59 【嘉兴社日】刘言史 
<br>
<br>消渴天涯寄病身，临邛知我是何人。
<br>今年社日分馀肉，不值陈平又不均。
<br>
<br>
<br>
<br>&nbsp;&nbsp; 卷468_60 【席上赠李尹】刘言史 
<br>
<br>伛偻山夫发似丝，松间石上坐多时。
<br>瓢饮不曾看酒肆，世人空笑亦何为。
<br>
<br>
<br>
<br>&nbsp;&nbsp; 卷468_61 【弼公院问病】刘言史 
<br>
<br>一头细发两分丝，卧见芭蕉白露滋。
<br>欲令居士身无病，直待众生苦尽时。
<br>
<br>
<br>
<br>&nbsp;&nbsp; 卷468_62 【惜花】刘言史 
<br>
<br>年少共怜含露色，老人偏惜委尘红。
<br>如何遂得心中事，每要花时不厌风。
<br>
<br>
<br>
<br>&nbsp;&nbsp; 卷468_63 【代胡僧留别】刘言史 
<br>
<br>此地缘疏语未通，归时老病去无穷。
<br>定知不彻南天竺，死在条支阴碛中。
<br>
<br>
<br>
<br>&nbsp;&nbsp; 卷468_64 【桂江逢王使君旅榇归】刘言史 
<br>
<br>故人丹旐出南威，少妇随丧哭渐归。
<br>遥想北原新垄上，日寒光浅水松稀。
<br>
<br>
<br>
<br>&nbsp;&nbsp; 卷468_65 【玉京词】刘言史 
<br>
<br>绝景寥寥日更迟，人间甲子不同时。
<br>未知樵客终何得，归后无家是看棋。
<br>
<br>
<br>
<br>&nbsp;&nbsp; 卷468_66 【葛巾歌（贝州漳南县赠杨炯燗）】刘言史 
<br>
<br>一片白葛巾，潜夫自能结。篱边折枯蒿，聊用簪华发。 
<br>有时醉倒长松侧，酒醒不见心还忆。谷鸟衔将却趁来， 
<br>野风吹去还寻得。十年紫竹溪南住，迹同玄豹依深雾。 
<br>草堂窗底漉春醅，山寺门前逢暮雨。临汝袁郎得相见， 
<br>闲云引到东阳县。鲁性将他类此身，还拈野物赠傍人。 
<br>空留棁仗犊鼻裈，濛濛烟雨归山村。
<br>
<br>
<br>
<br>&nbsp;&nbsp; 卷468_67 【北原情三首】刘言史 
<br>
<br>错莫天色愁，挽歌出重闉。谁家白网车，送客入幽尘。 
<br>铭旌下官道，葬舆去辚辚。萧条黄蒿中，奠酒花翠新。 
<br>米雪晚霏微，墓成悄无人。乌鸢下空地，烟火残荒榛。 
<br>生人更多苦，入户事盈身。营营日易深，却到不得频。 
<br>寂寥孤隧头，草绿棠梨春。
<br>
<br>洛阳城北山，古今葬冥客。聚骨朽成泥，此山土多白。 
<br>近来送葬人，亦去闻归声。岂能车轮疾，渐是墓侵城。 
<br>城中人不绝，哀挽相次行。莫非北邙后，重向洛城生。
<br>
<br>卜地起孤坟，全家送葬去。归来却到时，不复重知处。 
<br>叠叠葬相续，土乾草已绿。列纸泻壶浆，空向春云哭。
<br>
<br>
<br>
<br>&nbsp;&nbsp; 卷468_68 【林中独醒】刘言史 
<br>
<br>晚来林沼静，独坐间瓢尊。向己非前迹，齐心欲不言。 
<br>微凉生乱筱，轻馥起孤萱。未得浑无事，瓜田草正繁。
<br>
<br>
<br>
<br>&nbsp;&nbsp; 卷468_69 【江陵客舍留别樊尚书】刘言史 
<br>
<br>信陵门馆下，多病有归思。坠履忘情后，寒灰更湿时。 
<br>委栏芳蕙晚，凭几雪髫垂。明日秋关外，单车风雨随。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷469_1 【拟古咏河边枯树】长孙佐辅 
<br>
<br>野火烧枝水洗根，数围孤树半心存。
<br>应是无机承雨露，却将春色寄苔痕。
<br>
<br>
<br>&nbsp;&nbsp; 卷469_2 【别友人】长孙佐辅 
<br>
<br>愁多不忍醒时别，想极还寻静处行。
<br>谁遣同衾又分手，不如行路本无情。
<br>
<br>
<br>
<br>&nbsp;&nbsp; 卷469_3 【伤故人歌妓】长孙佐辅 
<br>
<br>愁脸无红衣满尘，万家门户不容身。
<br>曾将一笑君前去，误杀几多回顾人。
<br>
<br>
<br>
<br>&nbsp;&nbsp; 卷469_4 【南中客舍对雨送故人归北】长孙佐辅 
<br>
<br>猿声啾啾雁声苦，卷帘相对愁不语。几年客吴君在楚， 
<br>况送君归我犹阻。家书作得不忍封，北风吹断阶前雨。
<br>
<br>
<br>
<br>&nbsp;&nbsp; 卷469_5 【杭州秋日别故友】长孙佐辅 
<br>
<br>相见又相别，大江秋水深。悲欢一世事，去住两乡心。 
<br>淅沥篱下叶，凄清阶上琴。独随孤棹去，何处更同衾。
<br>
<br>
<br>
<br>&nbsp;&nbsp; 卷469_6 【代别后梦别】长孙佐辅 
<br>
<br>别中还梦别，悲后更生悲。觉梦俱千里，追随难再期。 
<br>翻思梦里苦，却恨觉来迟。纵是非真事，何妨梦会时。
<br>
<br>
<br>
<br>&nbsp;&nbsp; 卷469_7 【答边信（一作代答边信同心结）】长孙佐辅 
<br>
<br>征人去年戍辽水，夜得边书字盈纸。挥刀就烛裁红绮， 
<br>结作同心答千里。君寄边书书莫绝，妾答同心心自结。 
<br>同心再解心不离，书字频看字愁灭。结成一夜和泪封， 
<br>贮书只在怀袖中。莫如书字故难久，愿学同心长可同。
<br>
<br>
<br>
<br>&nbsp;&nbsp; 卷469_8 【对镜吟】长孙佐辅 
<br>
<br>忆昔逢君新纳娉，青铜铸出千年镜。意怜光彩固无瑕， 
<br>义比恩情永相映。每将鉴面兼鉴心，鉴来不辍情逾深。 
<br>君非结心空结带，结处尚新恩已背。开帘览镜悲难语， 
<br>对面相看孟门阻。掩匣徒惭双凤飞，悬台欲效孤鸾舞。 
<br>昔日照来人共许，今朝照罢自生疑。镜上有尘犹可淬， 
<br>君恩讵肯无回时。
<br>
<br>
<br>
<br>&nbsp;&nbsp; 卷469_9 【山行书事】长孙佐辅 
<br>
<br>日落风bk々，驱车行远郊。中心有所悲，古墓穿黄茅。 
<br>茅中狐兔窠，四面乌鸢巢。鬼火时独出，人烟不相交。 
<br>行行近破村，一径欹还坳。迎霜听蟋蟀，向月看蟏蛸。 
<br>翁喜客来至，客业羞厨庖。浊醪夸泼蚁，时果仍新苞。 
<br>相劝对寒灯，呼儿爇枯梢。性朴颇近古，其言无斗筲。 
<br>忧欢世上并，岁月途中抛。谁知问津客，空作扬雄嘲。
<br>
<br>
<br>
<br>&nbsp;&nbsp; 卷469_10 【古宫怨】长孙佐辅 
<br>
<br>窗前好树名玫瑰，去年花落今年开。无情春色尚识返， 
<br>君心忽断何时来。忆昔妆成候仙仗，宫琐玲珑日新上。 
<br>拊心却笑西子嚬，掩鼻谁忧郑姬谤。草染文章衣下履， 
<br>花黏甲乙床前帐。三千玉貌休自夸，十二金钗独相向。 
<br>盛衰倾夺欲何如，娇爱翻悲逐佞谀。重远岂能惭沼鹄， 
<br>弃前方见泣船鱼。看笼不记熏龙脑，咏扇空曾秃鼠须。 
<br>始喜类萝新托柏，终伤如荠却甘荼。院深独开还独闭， 
<br>鹦鹉惊飞苔覆地。满箱旧赐前日衣，渍枕新垂夜来泪。 
<br>痕多开镜照还悲，绿髻青蛾尚未衰。莫道新缣长绝比， 
<br>犹逢故剑会相追。
<br>
<br>
<br>
<br>&nbsp;&nbsp; 卷469_11 【关山月】长孙佐辅 
<br>
<br>凄凄还切切，戍客多离别。何处最伤心，关山见秋月。 
<br>关月竟如何，由来远近过。始经玄菟塞，终绕白狼河。 
<br>忽忆秦楼妇，流光应共有。已得并蛾眉，还知揽纤手。 
<br>去岁照同行，比翼复连形。今宵照独立，顾影自茕茕。 
<br>馀晖惭西落，夜夜看如昨。借问映旌旗，何如鉴帷幕。 
<br>拂晓朔风悲，蓬惊雁不飞。几时征戍罢，还向月中归。
<br>
<br>
<br>
<br>&nbsp;&nbsp; 卷469_12 【陇西行】长孙佐辅 
<br>
<br>阴云凝朔气，陇上正飞雪。四月草不生，北风劲如切。 
<br>朝来羽书急，夜救长城窟。道隘行不前，相呼抱鞍歇。 
<br>人寒指欲堕，马冻蹄亦裂。射雁旋充饥，斧冰还止渴。 
<br>宁辞解围斗，但恐乘疲没。早晚边候空，归来养羸卒。
<br>
<br>
<br>
<br>&nbsp;&nbsp; 卷469_13 【寻山家（见《才调集》，《纪事》作羊士谔诗）】长孙佐辅 
<br>
<br>独访山家歇还涉，茅屋斜连隔松叶。
<br>主人闻语未开门，绕篱野菜飞黄蝶。
<br>
<br>
<br>
<br>&nbsp;&nbsp; 卷469_14 【山居】长孙佐辅 
<br>
<br>看书爱幽寂，结宇青冥间。飞泉引风听，古桂和云攀。 
<br>地深草木稠，境静鱼鸟闲。阴气晚出谷，朝光先照山。 
<br>有时独杖藜，入夜犹启关。星昏归鸟过，火出樵童还。 
<br>神体自和适，不是离人寰。
<br>
<br>
<br>
<br>&nbsp;&nbsp; 卷469_15 【楚州盐壒古墙望海】长孙佐辅 
<br>
<br>混沌本冥冥，泄为洪川流。雄哉大造化，万古横中州。 
<br>我从西北来，登高望蓬丘。阴晴乍开合，天地相沉浮。 
<br>长风卷繁云，日出扶桑头。水净露鲛室，烟销凝蜃楼。 
<br>时来会云翔，道蹇即津游。明发促归轸，沧波非宿谋。
<br>
<br>
<br>
<br>&nbsp;&nbsp; 卷469_16 【闻韦驸马使君迁拜台州】长孙佐辅 
<br>
<br>溟藩轸帝忧，见说初鸣驺。德胜祸先戢，情闲思自流。 
<br>蚕殷桑柘空，廪实雀鼠稠。谏虎昔赐骏，安人将问牛。 
<br>曾陪后乘光，共逐平津游。旌旆拥追赏，歌钟催献酬。 
<br>音徽一寂寥，贵贱双沉浮。北郭乏中崖，东方称上头。 
<br>跻山望百城，目尽增遐愁。海逼日月近，天高星汉秋。 
<br>无阶异渐鸿，有志惭驯鸥。终期促孤棹，暂访天台幽。
<br>
<br>
<br>
<br>&nbsp;&nbsp; 卷469_17 【山行经村径】长孙佐辅 
<br>
<br>一径有人迹，到来唯数家。依稀听机杼，寂历看桑麻。 
<br>雨湿渡头草，风吹坟上花。却驱羸马去，数点归林鸦。
<br>
<br>
<br>
<br>&nbsp;&nbsp; 卷469_18 【野田行】张碧 
<br>
<br>风昏昼色飞斜雨，冤骨千堆髑髅语。八纮牢落人物悲， 
<br>是个田园荒废主。悲嗟自古争天下，几度乾坤复如此。 
<br>秦皇矻矻筑长城，汉祖区区白蛇死。野田之骨兮又成尘， 
<br>楼阁风烟兮还复新。愿得华山之下长归马， 
<br>野田无复堆冤者。
<br>
<br>
<br>
<br>&nbsp;&nbsp; 卷469_19 【贫女】张碧 
<br>
<br>岂是昧容华，岂不知机织。自是生寒门，良媒不相识。
<br>
<br>
<br>
<br>&nbsp;&nbsp; 卷469_20 【幽思】张碧 
<br>
<br>金炉烟霭微，银釭残影灭。出户独裴回，落花满明月。
<br>
<br>
<br>
<br>&nbsp;&nbsp; 卷469_21 【惜花三首】张碧 
<br>
<br>千枝万枝占春开，彤霞著地红成堆。
<br>一窖闲愁驱不去，殷勤对尔酌金杯。
<br>
<br>老鸦拍翼盘空疾，准拟浮生如瞬息。
<br>阿母蟠桃香未齐，汉皇骨葬秋山碧。
<br>
<br>朝开暮落煎人老，无人为报东君道。
<br>留取秾红伴醉吟，莫教少女来吹扫。
<br>
<br>
<br>
<br>&nbsp;&nbsp; 卷469_22 【游春引三首】张碧 
<br>
<br>句芒爱弄春风权，开萌发翠无党偏。
<br>句芒小女精神巧，机罗杼绮满平川。
<br>
<br>五陵年少轻薄客，蛮锦花多春袖窄。
<br>酌桂鸣金玩物华，星蹄绣毂填香陌。
<br>
<br>千条碧绿轻拖水，金毛泣怕春江死。
<br>万汇俱含造化恩，见我春工无私理。
<br>
<br>
<br>
<br>&nbsp;&nbsp; 卷469_23 【农父】张碧 
<br>
<br>运锄耕劚侵星起，陇亩丰盈满家喜。
<br>到头禾黍属他人，不知何处抛妻子。
<br>
<br>
<br>
<br>&nbsp;&nbsp; 卷469_24 【古意】张碧 
<br>
<br>銮舆不碾香尘灭，更残三十六宫月。
<br>手持纨扇独含情，秋风吹落横波血。
<br>
<br>
<br>
<br>&nbsp;&nbsp; 卷469_25 【秋日登岳阳楼晴望】张碧 
<br>
<br>三秋倚练飞金盏，洞庭波定平如刬。天高云卷绿罗低， 
<br>一点君山碍人眼。漫漫万顷铺琉璃，烟波阔远无鸟飞。 
<br>西南东北竞无际，直疑侵断青天涯。屈原回日牵愁吟， 
<br>龙宫感激致应沈。贾生憔悴说不得，茫茫烟霭堆湖心。
<br>
<br>
<br>
<br>&nbsp;&nbsp; 卷469_26 【鸿沟】张碧 
<br>
<br>毒龙衔日天地昏，八纮叆叇生愁云。秦园走鹿无藏处， 
<br>纷纷争处蜂成群。四溟波立鲸相吞，荡摇五岳崩山根。 
<br>鱼虾舞浪狂鳅鲲，龙蛇胆战登鸿门。星旗羽镞强者尊， 
<br>黑风白雨东西屯。山河欲拆人烟分，壮士鼓勇君王存。 
<br>项庄愤气吐不得，亚父斗声天上闻。玉光堕地惊昆仑， 
<br>留侯气魄吞太华。舌头一寸生阳春，神农女娲愁不言。 
<br>蛇枯老媪啼泪痕，星曹定秤秤王孙。项籍骨轻迷精魂， 
<br>沛公仰面争乾坤。须臾垓下贼星起，歌声缭绕凄人耳。 
<br>吴娃捧酒横秋波，霜天月照空城垒。力拔山兮忽到此， 
<br>骓嘶懒渡乌江水。新丰瑞色生楼台，西楚寒蒿哭愁鬼。 
<br>三尺霜鸣金匣里，神光一掉八千里。汉皇骤马意气生， 
<br>西南扫地迎天子。
<br>
<br>
<br>
<br>&nbsp;&nbsp; 卷469_27 【美人梳头】张碧 
<br>
<br>玉堂花院小枝红，绿窗一片春光晓。玉容惊觉浓睡醒， 
<br>圆蟾挂出妆台表。金盘解下丛鬟碎，三尺巫云绾朝翠。 
<br>皓指高低寸黛愁，水精梳滑参差坠。须臾拢掠蝉鬓生， 
<br>玉钗冷透冬冰明。芙蓉拆向新开脸，秋泉慢转眸波横。 
<br>鹦鹉偷来话心曲，屏风半倚遥山绿。
<br>
<br>
<br>
<br>&nbsp;&nbsp; 卷469_28 【题祖山人池上怪石】张碧 
<br>
<br>寒姿数片奇突兀，曾作秋江秋水骨。先生应是厌风云， 
<br>著向江边塞龙窟。我来池上倾酒尊，半酣书破青烟痕。 
<br>参差翠缕摆不落，笔头惊怪黏秋云。 
<br>我闻吴中项容水墨有高价，邀得将来倚松下。 
<br>铺却双缯直道难，掉首空归不成画。
<br>
<br>
<br>
<br>&nbsp;&nbsp; 卷469_29 【山居雨霁即事（一作长孙佐辅诗）】张碧 
<br>
<br>结茅苍岭下，自与喧卑隔。况值雷雨晴，郊原转岑寂。 
<br>出门看反照，绕屋残溜滴。古路绝人行，荒陂响蝼蝈。 
<br>篱崩瓜豆蔓，圃坏牛羊迹。断续古祠鸦，高低远村笛。 
<br>喜闻东皋润，欲往未通屐。杖策试危桥，攀萝瞰苔壁。 
<br>邻翁夜相访，缓酌聊跂石。新月出污尊，浮云在巾舄。 
<br>常隳腐儒操，谬习经邦画。有待时未知，非关慕沮溺。
<br>
<br>
<br>
<br>&nbsp;&nbsp; 卷469_30 【赠琴棋僧歌】张瀛 
<br>
<br>我尝听师法一说，波上莲花水中月。不垢不净是色空， 
<br>无法无空亦无灭。我尝听师禅一观，浪溢鳌头蟾魄满。 
<br>河沙世界尽空空，一寸寒灰冷灯畔。我又听师琴一抚， 
<br>长松唤住秋山雨。弦中雅弄若铿金，指下寒泉流太古。 
<br>我又听师棋一著，山顶坐沈红日脚。阿谁称是国手人， 
<br>罗浮道士赌却鹤，输却药。法怀斟下红霞丹， 
<br>束手不敢争头角。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷470_1 【妾换马】卢殷 
<br>
<br>伴凤楼中妾，如龙枥上宛。同年辞旧宠，异地受新恩。 
<br>香阁更衣处，尘蒙喷草痕。连嘶将忍泪，俱恋主人门。
<br>
<br>
<br>&nbsp;&nbsp; 卷470_2 【七夕】卢殷 
<br>
<br>河耿月凉时，牵牛织女期。欢娱方在此，漏刻竟由谁。 
<br>定不嫌秋驶，唯当乞夜迟。全胜客子妇，十载泣生离。
<br>
<br>
<br>
<br>&nbsp;&nbsp; 卷470_3 【月夜】卢殷 
<br>
<br>露下凉生簟，无人月满庭。难闻逆河浪，徒望白榆星。 
<br>树绕孤栖鹊，窗飞就暗萤。移时宿兰影，思共习芳馨。
<br>
<br>
<br>
<br>&nbsp;&nbsp; 卷470_4 【仲夏寄江南】卢殷 
<br>
<br>五月行将近，三年客未回。梦成千里去，酒醒百忧来。 
<br>晚暮时看槿，悲酸不食梅。空将白团扇，从寄复裴回。
<br>
<br>
<br>
<br>&nbsp;&nbsp; 卷470_5 【欲销云】卢殷 
<br>
<br>欲隐从龙质，仍馀触石文。霏微依碧落，仿佛误非云。 
<br>度月光无隔，倾河影不分。如逢作霖处，当为起氤氲。
<br>
<br>
<br>
<br>&nbsp;&nbsp; 卷470_6 【遇边使】卢殷 
<br>
<br>累年无的信，每夜梦边城。袖掩千行泪，书封一尺情。
<br>
<br>
<br>
<br>&nbsp;&nbsp; 卷470_7 【移住别居】卢殷 
<br>
<br>自到西川住，唯君别有情。常逢对门远，又隔一重城。
<br>
<br>
<br>
<br>&nbsp;&nbsp; 卷470_8 【堋口逢友人】卢殷 
<br>
<br>艰难别离久，中外往还深。已改当时法，空馀旧日心。
<br>
<br>
<br>
<br>&nbsp;&nbsp; 卷470_9 【雨霁登北岸寄友人】卢殷 
<br>
<br>稻黄扑扑黍油油，野树连山涧自流。
<br>忆得年时冯翊部，谢郎相引上楼头。
<br>
<br>
<br>
<br>&nbsp;&nbsp; 卷470_10 【长安亲故】卢殷 
<br>
<br>楚兰不佩佩吴钩，带酒城头别旧游。
<br>年事已多筋力在，试将弓箭到并州。
<br>
<br>
<br>
<br>&nbsp;&nbsp; 卷470_11 【悲秋】卢殷 
<br>
<br>秋空雁度青天远，疏树蝉嘶白露寒。
<br>阶下败兰犹有气，手中团扇渐无端。
<br>
<br>
<br>
<br>&nbsp;&nbsp; 卷470_12 【晚蝉】卢殷 
<br>
<br>深藏高柳背斜晖，能轸孤愁减昔围。
<br>犹畏旅人头不白，再三移树带声飞。
<br>
<br>
<br>
<br>&nbsp;&nbsp; 卷470_13 【维扬郡西亭赠友人】卢殷 
<br>
<br>萍飒风池香满船，杨花漠漠暮春天。
<br>玉人此日心中事，何似乘羊入市年。
<br>
<br>
<br>
<br>&nbsp;&nbsp; 卷470_14 【终南精舍月中闻磬】独孤申叔 
<br>
<br>精庐残夜景，天宇灭埃氛。幽磬此时击，馀音几处闻。 
<br>随风树杪去，支策月中分。断绝如残漏，凄清不隔云。 
<br>羁人方罢梦，独雁忽迷群。响尽河汉落，千山空纠纷。
<br>
<br>
<br>
<br>&nbsp;&nbsp; 卷470_15 【题汉州西湖】严公弼 
<br>
<br>西湖创置自房公，心匠纵横造化同。
<br>见说凤池推独步，高名何事滞川中。
<br>
<br>
<br>
<br>&nbsp;&nbsp; 卷470_16 【题汉州西湖】严公贶 
<br>
<br>凤沼才难尽，馀思凿西湖。珍木罗修岸，冰光映坐隅。 
<br>琴台今寂寞，竹岛尚萦纡。犹蕴济川志，芳名终不渝。
<br>
<br>
<br>
<br>&nbsp;&nbsp; 卷470_17 【湘弦曲】庄南杰 
<br>
<br>楚云铮铮戛秋露，巫云峡雨飞朝暮。古磬高敲百尺楼， 
<br>孤猿夜哭千丈树。云轩碾火声珑珑，连山卷尽长江空。 
<br>莺啼寂寞花枝雨，鬼啸荒郊松柏风。满堂怨咽悲相续， 
<br>苦调中含古离曲。繁弦响绝楚魂遥，湘江水碧湘山绿。
<br>
<br>
<br>
<br>&nbsp;&nbsp; 卷470_18 【黄雀行】庄南杰 
<br>
<br>穿屋穿墙不知止，争树争巢入营死。林间公子挟弹弓， 
<br>一丸致毙花丛里。小口黄雏未有知，青天不解高高飞。 
<br>虞人设网当要路，白日啾嘲祸万机。
<br>
<br>
<br>
<br>&nbsp;&nbsp; 卷470_19 【雁门太守行】庄南杰 
<br>
<br>旌旗闪闪摇天末，长笛横吹虏尘阔。跨下嘶风白练狞， 
<br>腰间切玉青蛇活。击革摐金燧牛尾，犬羊兵败如山死。 
<br>九泉寂寞葬秋虫，湿云荒草啼秋思。
<br>
<br>
<br>
<br>&nbsp;&nbsp; 卷470_20 【阳春曲】庄南杰 
<br>
<br>紫锦红囊香满风，金鸾玉轼摇丁冬。沙鸥白羽翦晴碧， 
<br>野桃红艳烧春空。芳草绵延锁平地，垄蝶双双舞幽翠。 
<br>凤叶龙吟白日长，落花声底仙娥醉。
<br>
<br>
<br>
<br>&nbsp;&nbsp; 卷470_21 【伤歌行】庄南杰 
<br>
<br>兔走乌飞不相见，人事依稀速如电。王母夭桃一度开， 
<br>玉楼红粉千回变。车驰马走咸阳道，石家旧宅空荒草。 
<br>秋雨无情不惜花，芙蓉一一惊香倒。劝君莫谩栽荆棘， 
<br>秦皇虚费驱山力。英风一去更无言，白骨沉埋暮山碧。
<br>
<br>
<br>
<br>&nbsp;&nbsp; 卷470_22 【无题】李溟 
<br>
<br>乔木挂斗邑，水驿坏门开。向月片帆去，背云行雁来。 
<br>晚年名利迹，宁免路岐哀。前计不能息，若为玄鬓回。
<br>
<br>
<br>
<br>&nbsp;&nbsp; 卷470_23 【客舍喜友人相访】贺兰朋吉 
<br>
<br>荒居无四邻，谁肯访来频。古树秋中叶，他乡病里身。 
<br>雁声风送急，萤影月流新。独为成名晚，多惭见友人。
<br>
<br>
<br>
<br>&nbsp;&nbsp; 卷470_24 【诣李侍郎】王鲁复 
<br>
<br>文字元无底，功夫转到难。苦心三百首，暂请侍郎看。
<br>
<br>
<br>
<br>&nbsp;&nbsp; 卷470_25 【吊灵均】王鲁复 
<br>
<br>万古汨罗深，骚人道不沉。明明唐日月，应见楚臣心。
<br>
<br>
<br>
<br>&nbsp;&nbsp; 卷470_26 【吊韩侍郎】王鲁复 
<br>
<br>星落少微宫，高人入古风。几年才子泪，并写五言中。
<br>
<br>
<br>
<br>&nbsp;&nbsp; 卷470_27 【故白岩禅师院】王鲁复 
<br>
<br>能师还世名还在，空闭禅堂满院苔。
<br>花树不随人寂寞，数枝犹自出墙来。
<br>
<br>
<br>
<br>&nbsp;&nbsp; 卷470_28 【招玉川子咏新文】徐希仁 
<br>
<br>清气宿我心，结为清泠音。一夜吟不足，君来相和吟。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷471_1 【五杂组】雍裕之 
<br>
<br>五杂组，刺绣窠。往复还，织锦梭。不得已，戍交河。
<br>
<br>
<br>&nbsp;&nbsp; 卷471_2 【剪彩花】雍裕之 
<br>
<br>敢竞桃李色，自呈刀尺功。蝶犹迷剪翠，人岂辨裁红。
<br>
<br>
<br>
<br>&nbsp;&nbsp; 卷471_3 【春晦送客（一作三月晦日郊外送客）】雍裕之 
<br>
<br>野酌乱无巡，送君兼送春。明年春色至，莫作未归人。
<br>
<br>
<br>
<br>&nbsp;&nbsp; 卷471_4 【自君之出矣】雍裕之 
<br>
<br>自君之出矣，宝镜为谁明。思君如陇水，长闻呜咽声。
<br>
<br>
<br>
<br>&nbsp;&nbsp; 卷471_5 【四气】雍裕之 
<br>
<br>春禽犹竞啭，夏木忽交阴。稍觉秋山远，俄惊冬霰深。
<br>
<br>
<br>
<br>&nbsp;&nbsp; 卷471_6 【四色】雍裕之 
<br>
<br>壶中冰始结，盘上露初圆。何意瑶池雪，欲夺鹤毛鲜。
<br>
<br>道士牛已至，仙家鸟亦来。骨为神不朽，眼向故人开。
<br>
<br>劳鲂莲渚内，汗马火旂间。平生血诚尽，不独左轮殷。
<br>
<br>已见池尽墨，谁言突不黔。漆身恩未报，貂裘弊岂嫌。
<br>
<br>
<br>
<br>&nbsp;&nbsp; 卷471_7 【大言】雍裕之 
<br>
<br>四溟杯渌醑，五岳髻青螺。挥汗曾成雨，画地亦成河。
<br>
<br>
<br>
<br>&nbsp;&nbsp; 卷471_8 【细言】雍裕之 
<br>
<br>蚊眉自可托，蜗角岂劳争。欲效丝毫力，谁知蝼蚁诚。
<br>
<br>
<br>
<br>&nbsp;&nbsp; 卷471_9 【山中桂】雍裕之 
<br>
<br>八树拂丹霄，四时青不凋。秋风何处起，先袅最长条。
<br>
<br>
<br>
<br>&nbsp;&nbsp; 卷471_10 【芦花】雍裕之 
<br>
<br>夹岸复连沙，枝枝摇浪花。月明浑似雪，无处认渔家。
<br>
<br>
<br>
<br>&nbsp;&nbsp; 卷471_11 【江边柳】雍裕之 
<br>
<br>袅袅古堤边，青青一树烟。若为丝不断，留取系郎船。
<br>
<br>
<br>
<br>&nbsp;&nbsp; 卷471_12 【江上山】雍裕之 
<br>
<br>绮霞明赤岸，锦缆绕丹枝。楚客正愁绝，西风且莫吹。
<br>
<br>
<br>
<br>&nbsp;&nbsp; 卷471_13 【游丝】雍裕之 
<br>
<br>游丝何所似，应最似春心。一向风前乱，千条不可寻。
<br>
<br>
<br>
<br>&nbsp;&nbsp; 卷471_14 【柳絮】雍裕之 
<br>
<br>无风才到地，有风还满空。缘渠偏似雪，莫近鬓毛生。
<br>
<br>
<br>
<br>&nbsp;&nbsp; 卷471_15 【残莺】雍裕之 
<br>
<br>花阑莺亦懒，不语似含情。何言百啭舌，唯馀一两声。
<br>
<br>
<br>
<br>&nbsp;&nbsp; 卷471_16 【早蝉】雍裕之 
<br>
<br>一声清溽暑，几处促流年。志士心偏苦，初闻独泫然。
<br>
<br>
<br>
<br>&nbsp;&nbsp; 卷471_17 【秋蛩】雍裕之 
<br>
<br>雨绝苍苔地，月斜青草阶。蛩鸣谁不怨，况是正离怀。
<br>
<br>
<br>
<br>&nbsp;&nbsp; 卷471_18 【江上闻猿】雍裕之 
<br>
<br>枫岸月斜明，猿啼旅梦惊。愁多肠易断，不待第三声。
<br>
<br>
<br>
<br>&nbsp;&nbsp; 卷471_19 【折柳赠行人】雍裕之 
<br>
<br>那言柳乱垂，尽日任风吹。欲识千条恨，和烟折一枝。
<br>
<br>
<br>
<br>&nbsp;&nbsp; 卷471_20 【题蒲葵扇】雍裕之 
<br>
<br>倾心曾向日，在手幸摇风。羡尔逢提握，知名自谢公。
<br>
<br>
<br>
<br>&nbsp;&nbsp; 卷471_21 【赠苦行僧】雍裕之 
<br>
<br>幽深红叶寺，清净白毫僧。古殿长鸣磬，低头礼昼灯。
<br>
<br>
<br>
<br>&nbsp;&nbsp; 卷471_22 【两头纤纤】雍裕之 
<br>
<br>两头纤纤八字眉，半白半黑灯影帷。
<br>腷腷膊膊晓禽飞，磊磊落落秋果垂。
<br>
<br>
<br>
<br>&nbsp;&nbsp; 卷471_23 【了语】雍裕之 
<br>
<br>扫却烟尘寇初剿，深水高林放鱼鸟。
<br>鸡人唱绝残漏晓，仙乐拍终天悄悄。
<br>
<br>
<br>
<br>&nbsp;&nbsp; 卷471_24 【不了语】雍裕之 
<br>
<br>浮名世利知多少，朝市喧喧尘扰扰。
<br>车马交驰往复来，钟鼓相催天又晓。
<br>
<br>
<br>
<br>&nbsp;&nbsp; 卷471_25 【听弹沈湘】雍裕之 
<br>
<br>贾谊投文吊屈平，瑶琴能写此时情。
<br>秋风一奏沈湘曲，流水千年作恨声。
<br>
<br>
<br>
<br>&nbsp;&nbsp; 卷471_26 【豪家夏冰咏】雍裕之 
<br>
<br>金错银盘贮赐冰，清光如耸玉山棱。
<br>无论尘客闲停扇，直到消时不见蝇。
<br>
<br>
<br>
<br>&nbsp;&nbsp; 卷471_27 【宿棣华馆闻雁】雍裕之 
<br>
<br>不堪旅宿棣花馆，况有离群鸿雁声。
<br>一点秋灯残影下，不知寒梦几回惊。
<br>
<br>
<br>
<br>&nbsp;&nbsp; 卷471_28 【农家望晴】雍裕之 
<br>
<br>尝闻秦地西风雨，为问西风早晚回。
<br>白发老农如鹤立，麦场高处望云开。
<br>
<br>
<br>
<br>&nbsp;&nbsp; 卷471_29 【宫人斜】雍裕之 
<br>
<br>几多红粉委黄泥，野鸟如歌又似啼。
<br>应有春魂化为燕，年来飞入未央栖。
<br>
<br>
<br>
<br>&nbsp;&nbsp; 卷471_30 【曲江池上】雍裕之 
<br>
<br>殷勤春在曲江头，全藉群仙占胜游。
<br>何必三山待鸾鹤，年年此地是瀛洲。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷472_1 【奉陪吕使君楼上夜看花】段弘古 
<br>
<br>城上芳园花满枝，城头太守夜看时。
<br>为报林中高举烛，感人情思欲题诗。
<br>
<br>
<br>&nbsp;&nbsp; 卷472_2 【所居寺院凉夜书情，呈上吕和叔温郎中】何元上 
<br>
<br>庾公念病宜清暑，遣向僧家占上方。月光似水衣裳湿， 
<br>松气如秋枕簟凉。幸以薄才当客次，无因弱羽逐鸾翔。 
<br>何由一示云霄路，肠断星星两鬓霜。
<br>
<br>
<br>
<br>&nbsp;&nbsp; 卷472_3 【塞上闻笛（一作和王七度玉门关上吹笛）】宋济 
<br>
<br>胡儿吹笛戍楼间，楼上萧条海月闲。
<br>借问梅花何处落，风吹一夜满关山。
<br>
<br>
<br>
<br>&nbsp;&nbsp; 卷472_4 【东邻美人歌】宋济 
<br>
<br>花暖江城斜日阴，莺啼绣户晓云深。
<br>春风不道珠帘隔，传得歌声与客心。
<br>
<br>
<br>
<br>&nbsp;&nbsp; 卷472_5 【题李八百洞】符载 
<br>
<br>太极之年混沌坼，此山亦是神仙宅。
<br>后世何人来飞升，紫阳真人李八百。
<br>
<br>
<br>
<br>&nbsp;&nbsp; 卷472_6 【甘州歌】符载 
<br>
<br>月里嫦娥不画眉，只将云雾作罗衣。
<br>不知梦逐青鸾去，犹把花枝盖面归。
<br>
<br>
<br>
<br>&nbsp;&nbsp; 卷472_7 【句】符载 
<br>
<br>绿迸穿篱笋，红飘隔户花。（见《杨慎外集》）
<br>
<br>
<br>
<br>&nbsp;&nbsp; 卷472_8 【贞元八年十二月谒先主庙绝句三首】张俨 
<br>
<br>仗顺继皇业，并吞势由己。天命屈雄图，谁歌大风起。
<br>
<br>得股肱贤明，能以奇用兵。何事伤客情，何人归帝京。
<br>
<br>雄名垂竹帛，荒陵压阡陌。终古更何闻，悲风入松柏。
<br>
<br>
<br>
<br>&nbsp;&nbsp; 卷472_9 【题安乐山（合江青溪上六七里，隋刘珍登真之地，有祠）】先汪 
<br>
<br>碧峰横倚白云端，隋氏真人化迹残。
<br>翠柏不凋龙骨瘦，石泉犹在镜光寒。
<br>
<br>
<br>
<br>&nbsp;&nbsp; 卷472_10 【姑熟杂咏（一作李白诗）·姑熟溪】李赤 
<br>
<br>爱此溪水闲，乘流兴无极。击楫怕鸥惊，垂竿待鱼食。 
<br>波翻晓霞影，岸叠春山色。何处浣纱人，红颜未相识。
<br>
<br>
<br>
<br>&nbsp;&nbsp; 卷472_11 【姑熟杂咏·丹阳湖】李赤 
<br>
<br>湖与元气通，风波浩难止。天外贾客归，云间片帆起。 
<br>龟游莲叶上，鸟宿芦花里。少女棹舟归，歌声逐流水。
<br>
<br>
<br>
<br>&nbsp;&nbsp; 卷472_12 【姑熟杂咏·谢公宅】李赤 
<br>
<br>青山日将暝，寂寞谢公宅。竹里无人声，池中虚月白。 
<br>荒庭衰草遍，废井苍苔积。唯有清风闻，时时起泉石。
<br>
<br>
<br>
<br>&nbsp;&nbsp; 卷472_13 【姑熟杂咏·凌歊台】李赤 
<br>
<br>旷望登古台，台高极人目。叠嶂列远空，闲花杂平陆。 
<br>白云入窗牖，野翠生松竹。欲览碑上文，苔侵岂堪读。
<br>
<br>
<br>
<br>&nbsp;&nbsp; 卷472_14 【姑熟杂咏·桓公井】李赤 
<br>
<br>桓公名已古，废井曾未竭。石甃冷苍苔，寒泉湛孤月。 
<br>秋来桐暂落，春至桃还发。路远人罕窥，谁能见清澈。
<br>
<br>
<br>
<br>&nbsp;&nbsp; 卷472_15 【姑熟杂咏·慈姥竹】李赤 
<br>
<br>野竹攒石生，含烟映江岛。翠色落波深，虚声带寒早。 
<br>龙吟曾未听，凤曲吹应好。不学蒲柳凋，贞心常自保。
<br>
<br>
<br>
<br>&nbsp;&nbsp; 卷472_16 【姑熟杂咏·望夫山】李赤 
<br>
<br>颙望临碧空，怨情感离别。芳草不知愁，岩花但争发。 
<br>云山万重隔，音信千里绝。春去秋复来，相思几时歇。
<br>
<br>
<br>
<br>&nbsp;&nbsp; 卷472_17 【姑熟杂咏·牛渚矶】李赤 
<br>
<br>绝壁临巨川，连峰势相向。乱石流洑间，回波自成浪。 
<br>但惊群木秀，莫测精灵状。更听猿夜啼，忧心醉江上。
<br>
<br>
<br>
<br>&nbsp;&nbsp; 卷472_18 【姑熟杂咏·灵墟山】李赤 
<br>
<br>丁令辞世人，拂衣向仙路。伏炼九丹成，方随五云去。 
<br>松萝蔽幽洞，桃杏深隐处。不知曾化鹤，辽海归几度。
<br>
<br>
<br>
<br>&nbsp;&nbsp; 卷472_19 【姑熟杂咏·天门山】李赤 
<br>
<br>迥出江水上，双峰自相对。岸映松色寒，石分浪花碎。 
<br>参差远天际，缥缈晴霞外。落日舟去遥，回首沈青霭。
<br>
<br>
<br>
<br>&nbsp;&nbsp; 卷472_20 【敕赠康尚书美人】薛zm 
<br>
<br>天门喜气晓氛氲，圣主临轩召冠军。
<br>欲令从此行霖雨，先赐巫山一片云。
<br>
<br>
<br>
<br>&nbsp;&nbsp; 卷472_21 【将赴东都上李相国】孙叔向 
<br>
<br>四海兵初偃，平津阁正开。谁知大炉火，还有不然灰。
<br>
<br>
<br>
<br>&nbsp;&nbsp; 卷472_22 【题昭应温泉】孙叔向 
<br>
<br>一道温泉绕御楼，先皇曾向此中游。
<br>虽然水是无情物，也到宫前咽不流。
<br>
<br>
<br>
<br>&nbsp;&nbsp; 卷472_23 【送咸安公主】孙叔向 
<br>
<br>卤簿迟迟出国门，汉家公主嫁乌孙。
<br>玉颜便向穹庐去，卫霍空承明主恩。
<br>
<br>
<br>
<br>&nbsp;&nbsp; 卷472_24 【边城柳】刘皂 
<br>
<br>一株新柳色，十里断孤城。为近东西路，长悬离别情。
<br>
<br>
<br>
<br>&nbsp;&nbsp; 卷472_25 【长门怨三首】刘皂 
<br>
<br>雨滴长门秋夜长，愁心和雨到昭阳。
<br>泪痕不学君恩断，拭却千行更万行。
<br>
<br>宫殿沈沈月欲分，昭阳更漏不堪闻。
<br>珊瑚枕上千行泪，不是思君是恨君。
<br>
<br>蝉鬓慵梳倚帐门，蛾眉不扫惯承恩。
<br>旁人未必知心事，一面残妆空泪痕。
<br>
<br>
<br>
<br>&nbsp;&nbsp; 卷472_26 【旅次朔方（一作贾岛诗）】刘皂 
<br>
<br>客舍并州数十霜，归心日夜忆咸阳。
<br>无端又渡桑干水，却望并州似故乡。
<br>
<br>
<br>
<br>&nbsp;&nbsp; 卷472_27 【早起】杨厚 
<br>
<br>星汉转寒更，伊余索寞情。钟催归梦断，雁引远愁生。 
<br>危壁兰光暗，疏帘露气清。闲庭聊一望，海日未分明。
<br>
<br>
<br>
<br>&nbsp;&nbsp; 卷472_28 【长门怨】裴交泰 
<br>
<br>自闭长门经几秋，罗衣湿尽泪还流。
<br>一种蛾眉明月夜，南宫歌管北宫愁。
<br>
<br>
<br>
<br>&nbsp;&nbsp; 卷472_29 【禁中送任山人】李秘 
<br>
<br>子去非长往，君恩取大还。补天留彩石，缩地入青山。 
<br>献寿千春外，来朝数月间。莫抛残药物，窃取驻童颜。
<br>
<br>
<br>
<br>&nbsp;&nbsp; 卷472_30 【府试中元观道流步虚（一作殷尧藩诗）】殷尧恭 
<br>
<br>玄都开秘箓，白石礼先生。上界秋光静，中元夜景清。 
<br>星辰朝帝处，鸾鹤步虚声。玉洞花长发，珠宫月最明。 
<br>扫坛天地肃，投简鬼神惊。倘赐刀圭药，还成不死名。
<br>
<br>
<br>
<br>&nbsp;&nbsp; 卷472_31 【王仙坛】林杰 
<br>
<br>羽客已登仙路去，丹炉草木尽凋残。
<br>不知千载归何日，空使时人扫旧坛。
<br>
<br>
<br>
<br>&nbsp;&nbsp; 卷472_32 【乞巧】林杰 
<br>
<br>七夕今宵看碧霄，牵牛织女渡河桥。
<br>家家乞巧望秋月，穿尽红丝几万条。
<br>
<br>
<br>
<br>&nbsp;&nbsp; 卷472_33 【句】林杰 
<br>
<br>金盘摘下挂朱颗，红壳开时饮玉浆。（咏荔枝见《纪事》）
<br>
<br>
<br>
<br>&nbsp;&nbsp; 卷472_34 【哭林杰】郑立之 
<br>
<br>才高未及贾生年，何事孤魂逐逝川。
<br>萤聚帐中人已去，鹤离台上月空圆。
<br>
<br>
<br>
<br>&nbsp;&nbsp; 卷472_35 【咏和亲】苏郁 
<br>
<br>关月夜悬青冢镜，寒云秋薄汉宫罗。
<br>君王莫信和亲策，生得胡雏虏更多。
<br>
<br>
<br>
<br>&nbsp;&nbsp; 卷472_36 【鹦鹉词】苏郁 
<br>
<br>莫把金笼闭鹦鹉，个个分明解人语。
<br>忽然更向君前言，三十六宫愁几许。
<br>
<br>
<br>
<br>&nbsp;&nbsp; 卷472_37 【步虚词】苏郁 
<br>
<br>十二楼藏玉堞中，凤凰双宿碧芙蓉。
<br>流霞浅酌谁同醉，今夜笙歌第几重。
<br>
<br>
<br>
<br>&nbsp;&nbsp; 卷472_38 【句】苏郁 
<br>
<br>吟倚雨残树，月收山下村。（见张为《主客图》）
<br>
<br>
<br>
<br>&nbsp;&nbsp; 卷472_39 【赋得琢玉成器】浩虚舟 
<br>
<br>已沐识坚贞，应怜器未成。辉山方可重，散璞乍堪惊。 
<br>玷灭随心正，瑕消夺眼明。琢磨虹气在，拂拭水容生。 
<br>赏玩冰光冷，提携月魄轻。伫当亲捧握，瑚琏幸齐名。
<br>
<br>
<br>
<br>&nbsp;&nbsp; 卷472_40 【责商山四皓】蔡京 
<br>
<br>秦末家家思逐鹿，商山四皓独忘机。
<br>如何鬓发霜相似，更出深山定是非。
<br>
<br>
<br>
<br>&nbsp;&nbsp; 卷472_41 【假节邕交道由吴溪】蔡京 
<br>
<br>停桡横水中，举目孤烟外。借问吴溪人，谁家有山卖。
<br>
<br>
<br>
<br>&nbsp;&nbsp; 卷472_42 【咏子规】蔡京 
<br>
<br>千年冤魄化为禽，永逐悲风叫远林。愁血滴花春艳死， 
<br>月明飘浪冷光沉。凝成紫塞风前泪，惊破红楼梦里心。 
<br>肠断楚词归不得，剑门迢递蜀江深。
<br>
<br>
<br>
<br>&nbsp;&nbsp; 卷472_43 【献蔡京】张顶 
<br>
<br>抛却长竿卷却丝，手持蓑笠献新诗。
<br>临川太守清如镜，不是渔人下钓时。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
