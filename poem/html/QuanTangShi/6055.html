<HTML>
<HEAD>
<TITLE>全唐诗 卷045-048 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷045-048</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷045-048</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6055"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷045-048')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷045-048]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷45_1 【湘川新曲二首】杜易简 
<br>
<br>昭潭深无底，橘洲浅而浮。本欲凌波去，翻为目成留。 
<br>愿君稍弭楫，无令贱妾羞。
<br>
<br>二八相招携，采菱渡前溪。弱腕随桡起，纤腰向舸低。 
<br>自解看花笑，憎闻染竹啼。
<br>
<br>
<br>&nbsp;&nbsp; 卷45_2 【落成会咏一首】陈元光 
<br>
<br>泉潮天万里，一镇屹天中。筮宅龙钟地，承恩燕翼宫。 
<br>环堂巍岳秀，带砺大江雄。轮奂云霄望，晶华日月通。 
<br>凌烟乔木茂，献宝介圭崇。昆俊歌常棣，民和教即戎。 
<br>盘庚迁美土，陶侃效兼庸。设醴延张老，开轩礼吕蒙。 
<br>无孤南国仰，庶补圣皇功。
<br>
<br>
<br>
<br>&nbsp;&nbsp; 卷45_3 【示珦】陈元光 
<br>
<br>恩衔枫陛渥，策向桂渊弘。载笔沿儒习，持弓缵祖风。 
<br>祛灾剿猛虎，溥德翊飞龙。日阅书开士，星言驾劝农。 
<br>勤劳思命重，戏谑逐时空。百粤雾纷满，诸戎泽普通。 
<br>愿言加壮努，勿坐鬓霜蓬。
<br>
<br>
<br>
<br>&nbsp;&nbsp; 卷45_4 【太母魏氏半径题石】陈元光 
<br>
<br>乔岳标仙迹，玄扃妥寿姬。乌号非岭海，鹤仰向京师。 
<br>系牒公侯裔，悬弧将相儿。清贞蜚简籍，规范肃门楣。 
<br>万里提兵路，三年报母慈。剑埋龙守壤，石卧虎司碑。 
<br>忧阕情犹结，祥回禫届期。竹符忠介凛，桐杖孝思凄。 
<br>许史峋嶙篆，曹侯感旧诗。鸿濛山暝启，骏彩德昭垂。 
<br>华表瑶池冥，清漳玉树枝。昭题盟岳渎，展墓庆重熙。
<br>
<br>
<br>
<br>&nbsp;&nbsp; 卷45_5 【和陈元光平潮寇诗】许天正 
<br>
<br>抱磴从天上，驱车返岭东。气昂无丑虏，策妙诎群雄。 
<br>飞絮随风散，余氛向日镕。长戈收百甲，聚骑破千重。 
<br>落剑惟戎首，游绳系胁从。四野无坚壁，群生未化融。 
<br>龙湖膏泽下，早晚遍枯穷。
<br>
<br>
<br>
<br>&nbsp;&nbsp; 卷45_6 【咏牛应制】许圉师 
<br>
<br>逸足还同骥，奇毛自偶麟。欲知花迹远，云影入天津。
<br>
<br>
<br>
<br>&nbsp;&nbsp; 卷45_7 【答户部员外贺遂涉戏赠】赵谦光 
<br>
<br>锦帐随情设，金炉任意熏。惟愁员外署，不应列星文。
<br>
<br>
<br>
<br>&nbsp;&nbsp; 卷45_8 【送苏尚书赴益州】郑惟忠 
<br>
<br>离忧将岁尽，归望逐春来。庭花如有意，留艳待人开。
<br>
<br>
<br>
<br>&nbsp;&nbsp; 卷45_9 【咏燕】张鷟 
<br>
<br>变石身犹重，衔泥力尚微。从来赴甲第，两起一双飞。
<br>
<br>
<br>
<br>&nbsp;&nbsp; 卷45_10 【岭外守岁（一作李德裕诗）】李福业 
<br>
<br>冬去更筹尽，春随斗柄回。寒暄一夜隔，客鬓两年催。
<br>
<br>
<br>
<br>&nbsp;&nbsp; 卷45_11 【奉和进船洛水应制（一作孙逖诗）】薛昚惑 
<br>
<br>禁园纡睿览，仙棹叶宸游。洛北风花树，江南彩画舟。 
<br>荣生兰蕙草，春入凤凰楼。兴尽离宫暮，烟光起夕流。
<br>
<br>
<br>
<br>&nbsp;&nbsp; 卷45_12 【奉和九月九日应制】贺敱 
<br>
<br>商飙凝素籥，玄览贲黄图。晓霜惊断雁，晨吹结栖乌。 
<br>寒花低岸菊，凉叶下庭梧。泽宫申旧典，相圃叶前模。 
<br>玉砌分雕戟，金沟转镂衢。带星飞夏箭，映月上轩弧。 
<br>庆展簪裾洽，恩融雨露濡。天文发丹篆，宝思掩玄珠。 
<br>承欢徒抃舞，负弛窃忘躯。
<br>
<br>
<br>
<br>
<br>&nbsp;&nbsp;卷46_1 【奉和圣制夏日游石淙山】狄仁杰 
<br>
<br>宸晖降望金舆转，仙路峥嵘碧涧幽。羽仗遥临鸾鹤驾， 
<br>帷宫直坐凤麟洲。飞泉洒液恒疑雨，密树含凉镇似秋。 
<br>老臣预陪悬圃宴，馀年方共赤松游。
<br>
<br>
<br>&nbsp;&nbsp; 卷46_2 【修书院学士奉敕宴梁王宅】魏元忠 
<br>
<br>大君敦宴赏，万乘下梁园。酒助闲平乐，人沾雨露恩。 
<br>荣光开帐殿，佳气满旌门。愿陪南岳寿，长奉北宸樽。
<br>
<br>
<br>
<br>&nbsp;&nbsp; 卷46_3 【银潢宫侍宴应制】魏元忠 
<br>
<br>别殿秋云上，离宫夏景移。寒风生玉树，凉气下瑶池。 
<br>堑花仍吐叶，岩木尚抽枝。愿奉南山寿，千秋长若斯。
<br>
<br>
<br>
<br>&nbsp;&nbsp; 卷46_4 【折杨柳】韦承庆 
<br>
<br>万里边城地，三春杨柳节。叶似镜中眉，花如关外雪。 
<br>征人远乡思，倡妇高楼别。不忍掷年华，含情寄攀折。
<br>
<br>
<br>
<br>&nbsp;&nbsp; 卷46_5 【寒食应制】韦承庆 
<br>
<br>凤城春色晚，龙禁早晖通。旧火收槐燧，馀寒入桂宫。 
<br>莺啼正隐叶，鸡斗始开笼。蔼蔼瑶山满，仙歌始乐风。
<br>
<br>
<br>
<br>&nbsp;&nbsp; 卷46_6 【凌朝浮江旅思（一作马周诗）】韦承庆 
<br>
<br>天晴上初日，春水送孤舟。山远疑无树，潮平似不流。 
<br>岸花开且落，江鸟没还浮。羁望伤千里，长歌遣四愁。
<br>
<br>
<br>
<br>&nbsp;&nbsp; 卷46_7 【直中书省】韦承庆 
<br>
<br>清切凤凰池，扶疏鸡树枝。唯应集鸾鹭，何为宿羁雌。 
<br>大造乾坤辟，深恩雨露垂。昆蚑皆含养，驽骀亦驱驰。 
<br>木偶翻为用，芝泥忽滥窥。九思空自勉，五字本无施。 
<br>徒喜逢千载，何阶答二仪。萤光向日尽，蚊力负山疲。 
<br>禁宇庭除阔，闲宵钟箭移。暗花临户发，残月下帘欹。 
<br>白发随年改，丹心为主披。命将时共泰，言与行俱危。 
<br>寄谢巢由客，尧年正在斯。
<br>
<br>
<br>
<br>&nbsp;&nbsp; 卷46_8 【南行别弟】韦承庆 
<br>
<br>澹澹长江水，悠悠远客情。落花相与恨，到地一无声。
<br>
<br>
<br>
<br>&nbsp;&nbsp; 卷46_9 【南中咏雁诗（一作于季子诗，题作南行别弟）】韦承庆 
<br>
<br>万里人南去，三春雁北飞。不知何岁月，得与尔同归。
<br>
<br>
<br>
<br>&nbsp;&nbsp; 卷46_10 【江楼】韦承庆 
<br>
<br>独酌芳春酒，登楼已半曛。谁惊一行雁，冲断过江云。
<br>
<br>
<br>
<br>&nbsp;&nbsp; 卷46_11 【凝碧池侍宴看竞渡应制】李怀远 
<br>
<br>上苑清銮路，高居重豫游。前对芙蓉沼，傍临杜若洲。 
<br>地如玄扈望，波似洞庭秋。列筵飞翠斝，分曹戏鹢舟。 
<br>湍高棹影没，岸近榜歌遒。舞曲依鸾殿，箫声下凤楼。 
<br>忽闻天上乐，疑逐海查流。
<br>
<br>
<br>
<br>&nbsp;&nbsp; 卷46_12 【奉和九月九日登慈恩寺浮图应制】崔日用 
<br>
<br>紫宸欢每洽，绀殿法初隆。菊泛延龄酒，兰吹解愠风。 
<br>咸英调正乐，香梵遍秋空。临幸浮天瑞，重阳日再中。
<br>
<br>
<br>
<br>&nbsp;&nbsp; 卷46_13 【奉和圣制送张说巡边】崔日用 
<br>
<br>轩相推风后，周官重夏卿。庙谋能允迪，韬略又纵横。 
<br>吉日四黄马，宣王六月兵。拟清鸡鹿塞，先指朔方城。 
<br>列将怀威抚，匈奴畏盛名。去当推毂送，来伫出郊迎。 
<br>绝漠蓬将断，华筵槿正荣。壮心看舞剑，别绪应悬旌。 
<br>睿锡承优旨，乾文复宠行。暂劳期永逸，赫矣振天声。
<br>
<br>
<br>
<br>&nbsp;&nbsp; 卷46_14 【奉和立春游苑迎春应制】崔日用 
<br>
<br>乘时迎气正璿衡，灞浐烟氛向晚清。剪绮裁红妙春色， 
<br>宫梅殿柳识天情。瑶筐彩燕先呈瑞，金缕晨鸡未学鸣。 
<br>圣泽阳和宜宴乐，年年捧日向东城。
<br>
<br>
<br>
<br>&nbsp;&nbsp; 卷46_15 【奉和圣制春日幸望春宫应制】崔日用 
<br>
<br>东郊风物正熏馨，素浐凫鹥戏绿汀。凤阁斜通平乐观， 
<br>龙旂直逼望春亭。光风摇动兰英紫，淑气依迟柳色青。 
<br>渭浦明晨修禊事，群公倾贺水心铭。
<br>
<br>
<br>
<br>&nbsp;&nbsp; 卷46_16 【奉和人日重宴大明宫恩赐彩缕人胜应制】崔日用 
<br>
<br>新年宴乐坐东朝，钟鼓铿锽大乐调。金屋瑶筐开宝胜， 
<br>花笺彩笔颂春椒。曲池苔色冰前液，上苑梅香雪里娇。 
<br>宸极此时飞圣藻，微臣窃抃预闻韶。
<br>
<br>
<br>
<br>&nbsp;&nbsp; 卷46_17 【奉和圣制龙池篇】崔日用 
<br>
<br>龙兴白水汉兴符，圣主时乘运斗枢。岸上zv茸五花树，
<br>波中的皪千金珠。操环昔闻迎夏启，发匣先来瑞有虞。 
<br>风色云光随隐见，赤云神化象江湖。
<br>
<br>
<br>
<br>&nbsp;&nbsp; 卷46_37 【夜宴安乐公主宅】崔日用 
<br>
<br>银烛金屏坐碧堂，只言河汉动神光。
<br>主家盛时欢不极，才子能歌夜未央。
<br>
<br>
<br>
<br>&nbsp;&nbsp; 卷46_38 【饯唐永昌】崔日用 
<br>
<br>洛阳桴鼓今不鸣，朝野咸推重太平。
<br>冬至冰霜俱怨别，春来花鸟若为情。
<br>
<br>
<br>
<br>&nbsp;&nbsp; 卷46_39 【奉和送金城公主适西蕃】崔日用 
<br>
<br>圣后经纶远，谋臣计画多。受降追汉策，筑馆计戎和。 
<br>俗化乌孙垒，春生积石河。六龙今出饯，双鹤愿为歌。
<br>
<br>
<br>
<br>&nbsp;&nbsp; 卷46_40 【句】崔日用 
<br>
<br>彼名流兮左氏癖，意玄远兮冠今夕。（《赠武平一》）
<br>
<br>
<br>
<br>&nbsp;&nbsp; 卷46_41 【奉和人日清晖阁宴群臣遇雪应制】宗楚客 
<br>
<br>窈窕神仙阁，参差云汉间。九重中叶启，七日早春还。 
<br>太液天为水，蓬莱雪作山。今朝上林树，无处不堪攀。
<br>
<br>
<br>
<br>&nbsp;&nbsp; 卷46_42 【安乐公主移入新宅侍宴应制】宗楚客 
<br>
<br>星桥他日创，仙榜此时开。马向铺钱埒，箫闻弄玉台。 
<br>人同卫叔美，客似长卿才。借问游天汉，谁能取石回。
<br>
<br>
<br>
<br>&nbsp;&nbsp; 卷46_43 【正月晦日侍宴浐水应制赋得长字】宗楚客 
<br>
<br>御辇出明光，乘流泛羽觞。珠胎随月减，玉漏与年长。 
<br>寒尽梅犹白，风迟柳未黄。日斜旌骑转，休气满林塘。
<br>
<br>
<br>
<br>&nbsp;&nbsp; 卷46_44 【奉和幸上阳宫侍宴应制】宗楚客 
<br>
<br>紫庭金凤阙，丹禁玉鸡川。似立蓬瀛上，疑游昆阆前。 
<br>鸟将歌合转，花共锦争鲜。湛露飞尧酒，熏风入舜弦。 
<br>水光摇落日，树色带晴烟。向夕回雕辇，佳气满岩泉。
<br>
<br>
<br>
<br>&nbsp;&nbsp; 卷46_45 【奉和幸安乐公主山庄应制】宗楚客 
<br>
<br>玉楼银榜枕严城，翠盖红旂列禁营。日映层岩图画色， 
<br>风摇杂树管弦声。水边重阁含飞动，云里孤峰类削成。 
<br>幸睹八龙游阆苑，无劳万里访蓬瀛。
<br>
<br>
<br>
<br>&nbsp;&nbsp; 卷46_46 【奉和圣制喜雪应制】宗楚客 
<br>
<br>飘飘瑞雪下山川，散漫轻飞集九埏。似絮还飞垂柳陌， 
<br>如花更绕落梅前。影随明月团纨扇，声将流水杂鸣弦。 
<br>共荷神功万庾积，终朝圣寿百千年。
<br>
<br>
<br>
<br>&nbsp;&nbsp; 卷46_47 【句】宗楚客 
<br>
<br>竹町罗千卫，兰莛降两宫。（《海录碎事》）
<br>
<br>七萃銮舆动，千年瑞检开。彩旗临凤阙，翠幕绕龟津。
<br>
<br>
<br>
<br>&nbsp;&nbsp; 卷46_48 【奉和九日幸临渭亭登高应制得晖字】苏瑰 
<br>
<br>重阳早露晞，睿赏瞰秋矶。菊气先熏酒，萸香更袭衣。 
<br>清切丝桐会，纵横文雅飞。恩深答效浅，留醉奉宸晖。
<br>
<br>
<br>
<br>&nbsp;&nbsp; 卷46_49 【兴庆池侍宴应制】苏瑰 
<br>
<br>金阙平明宿雾收，瑶池式宴俯清流。瑞凤飞来随帝辇， 
<br>祥鱼出戏跃王舟。帷齐绿树当筵密，盖转缃荷接岸浮。 
<br>如临窃比微臣惧，若济叨陪圣主游。
<br>
<br>
<br>
<br>
<br>
<br>&nbsp;&nbsp;卷47_1 【奉和圣制烛龙斋祭】张九龄 
<br>
<br>上帝临下，鉴亦有光。孰云阴骘，惟圣克彰。六月徂暑， 
<br>四郊愆阳。我后其勤，告于坛场。精意允溢，群灵鼓舞。 
<br>蔚兮朝云，沛然时雨。雨我原田，亦既有年。烛龙煌煌， 
<br>明宗报祀。于以助之，天人帝子。闻诗有训，国风兹始。
<br>
<br>
<br>&nbsp;&nbsp; 卷47_2 【奉和圣制喜雨】张九龄 
<br>
<br>艰我稼穑，载育载亭。随物应之，曷圣与灵。谓我何凭， 
<br>惟德之馨。谁云天远，以诚必至。太清无云，羲和顿辔。 
<br>于斯烝人，瞻彼非觊。阴冥倏忽，沛泽咸洎。何以致之。 
<br>我后之感。无皋无隰，黍稷黯黯。无卉无木，敷芬黮黤。 
<br>黄龙勿来，鸣鸟不思。人和年丰，皇心则怡。岂与周宣， 
<br>云汉徒诗。
<br>
<br>
<br>
<br>&nbsp;&nbsp; 卷47_3 【南郊文武出入舒和之乐】张九龄 
<br>
<br>祝史辞正，人神庆叶。福以德昭，享以诚接。 
<br>六变云备，百礼斯浃。祀事孔明，祚流万叶。
<br>
<br>
<br>
<br>&nbsp;&nbsp; 卷47_4 【奉和圣制幸晋阳宫】张九龄 
<br>
<br>隋季失天策，万方罹凶残。皇祖称义旗，三灵皆获安。 
<br>圣期将申锡，王业成艰难。盗移未改命，历在终履端。 
<br>彼汾惟帝乡，雄都信郁盘。一月朔巡狩，群后陪清銮。 
<br>霸迹在沛庭，旧仪睹汉官。唐风思何深，舜典敷更宽。 
<br>户蒙枌榆复，邑争牛酒欢。缅惟翦商后，岂独微禹叹。 
<br>三后既在天，万年斯不刊。尊祖实我皇，天文皆仰观。
<br>
<br>
<br>
<br>&nbsp;&nbsp; 卷47_5 【奉和圣制次成皋先圣擒建德之所】张九龄 
<br>
<br>天命诚有集，王业初惟艰。翦商自文祖，夷项在兹山。 
<br>地识斩蛇处，河临饮马间。威加昔运往，泽流今圣还。 
<br>尊祖颂先烈，赓歌安用攀。绍成即我后，封岱出天关。
<br>
<br>
<br>
<br>&nbsp;&nbsp; 卷47_6 【奉和圣制赐诸州刺史以题座右】张九龄 
<br>
<br>圣人合天德，洪覆在元元。每劳苍生念，不以黄屋尊。 
<br>兴化俟群辟，择贤守列藩。得人此为盛，咨岳今复存。 
<br>降鉴引君道，殷勤启政门。容光无不照，有象必为言。 
<br>成宪知所奉，致理归其根。肃肃禀玄猷，煌煌戒朱轩。 
<br>岂徒任遇重，兼尔宴锡繁。载闻励臣节，持答明主恩。
<br>
<br>
<br>
<br>&nbsp;&nbsp; 卷47_7 【奉和圣制送十道采访使及朝集使】张九龄 
<br>
<br>三年一上计，万国趋河洛。课最力已陈，赏延恩复博。 
<br>垂衣深共理，改瑟其咸若。首路回竹符，分镳扬木铎。 
<br>戒程有攸往，诏饯无淹泊。昭晰动天文，殷勤在人瘼。 
<br>持久望兹念，克终期所托。行矣当自强，春耕庶秋获。
<br>
<br>
<br>
<br>&nbsp;&nbsp; 卷47_8 【奉和圣制谒玄元皇帝庙斋】张九龄 
<br>
<br>兴运昔有感，建祠北山巅。云雷初缔构，日月今悠然。 
<br>紫气尚蓊郁，玄元如在焉。迨兹事追远，轮奂复增鲜。 
<br>洞府香林处，斋坛清汉边。吾君乃尊祖，夙驾此留连。 
<br>乐动人神会，钟成律度圆。笙歌下鸾鹤，芝朮萃灵仙。 
<br>曾是福黎庶，岂唯味虚玄。赓歌徒有作，微薄谢昭宣。
<br>
<br>
<br>
<br>&nbsp;&nbsp; 卷47_9 【巫山高】张九龄 
<br>
<br>巫山与天近，烟景长青荧。此中楚王梦，梦得神女灵。 
<br>神女去已久，云雨空冥冥。唯有巴猿啸，哀音不可听。
<br>
<br>
<br>
<br>&nbsp;&nbsp; 卷47_10 【和黄门卢监望秦始皇陵】张九龄 
<br>
<br>秦帝始求仙，骊山何遽卜。中年既无效，兹地所宜复。 
<br>徒役如雷奔，珍怪亦云蓄。黔首无寄命，赭衣相追逐。 
<br>人怨神亦怒，身死宗遂覆。土崩失天下，龙斗入函谷。 
<br>国为项籍屠，君同华元戮。始掘既由楚，终焚乃因牧。 
<br>上宰议扬贤，中阿感桓速。一闻过秦论，载怀空杼轴。
<br>
<br>
<br>
<br>&nbsp;&nbsp; 卷47_11 【酬周判官巡至始兴会改秘书少监见贻之作兼呈耿广州】张九龄 
<br>
<br>惟昔迁乐土，迨今已重世。阴庆荷先德，素风惭后裔。 
<br>唯益梓桑恭，岂禀山川丽。于时初自勉，揆己无兼济。 
<br>瘠土资劳力，良书启蒙蔽。一探石室文，再擢金门第。 
<br>既起南宫草，复掌西掖制。过举及小人，便蕃在中岁。 
<br>亚司河海秩，转牧江湖澨。勿谓符竹轻，但觉涓尘细。 
<br>一麾尚云忝，十驾宜求税。心息已如灰，迹牵且为赘。 
<br>忽捧天书委，将革海隅弊。朝闻循诚节，夕饮蒙瘴疠。 
<br>义疾耻无勇，盗憎攻亦锐。葵藿是倾心，豺狼何反噬。 
<br>履险甘所受，劳贤恧相曳。揽辔但荒服，循陔便私第。 
<br>嘉庆始获申，恩华复相继。无庸我先举，同事君犹滞。 
<br>当推奉使绩，且结拜亲契。更延怀安旨，曾是虑危际。 
<br>善谋虽若兹，至理焉可替。所仗有神道，况承明主惠。
<br>
<br>
<br>
<br>&nbsp;&nbsp; 卷47_12 【和吏部李侍郎见示秋夜望月忆诸侍郎之什…因命仆继作】张九龄 
<br>
<br>清秋发高兴，凉月复闲宵。光逐露华满，情因水镜摇。 
<br>同时亦所见，异路无相招。美景向空尽，欢言随事销。 
<br>忽听金华作，诚如玉律调。南宫尚为后，东观何其辽。 
<br>名数虽云隔，风期幸未遥。今来重馀论，怀此更终朝。
<br>
<br>
<br>
<br>&nbsp;&nbsp; 卷47_13 【登南岳事毕谒司马道士】张九龄 
<br>
<br>将命祈灵岳，回策诣真士。绝迹寻一径，异香闻数里。 
<br>分庭八桂树，肃容两童子。入室希把袖，登床愿启齿。 
<br>诱我弃智诀，迨兹长生理。吸精反自然，炼药求不死。 
<br>斯言眇霄汉，顾余婴纷滓。相去九牛毛，惭叹知何已。
<br>
<br>
<br>
<br>&nbsp;&nbsp; 卷47_14 【九月九日登龙山】张九龄 
<br>
<br>郡庭常窘束，凉野求昭旷。楚客凛秋时，桓公旧台上。 
<br>清明风日好，历落江山望。极远何萧条，中留坐惆怅。 
<br>东弥夏首阔，西拒荆门壮。夷险虽异时，古今岂殊状。 
<br>先贤杳不接，故老犹可访。投吊伤昔人，挥斤感前匠。 
<br>自为本疏散，未始忘幽尚。际会非有欲，往来是无妄。 
<br>为邦复多幸，去国殊迁放。且泛篱下菊，还聆郢中唱。 
<br>灌园亦何为，於陵乃逃相。
<br>
<br>
<br>
<br>&nbsp;&nbsp; 卷47_15 【登郡城南楼】张九龄 
<br>
<br>闭阁幸无事，登楼聊永日。云霞千里开，洲渚万形出。 
<br>澹澹澄江漫，飞飞度鸟疾。邑人半舻舰，津树多枫橘。 
<br>感别时已屡，凭眺情非一。远怀不我同，孤兴与谁悉。 
<br>平生本单绪，邂逅承优秩。谬忝为邦寄，多惭理人术。 
<br>驽铅虽自勉，仓廪素非实。陈力倘无效，谢病从芝朮。
<br>
<br>
<br>
<br>&nbsp;&nbsp; 卷47_16 【岁初巡属县，登高安南楼言怀】张九龄 
<br>
<br>山城本孤峻，凭高结层轩。江气偏宜早，林英粲已繁。 
<br>馀滋含宿霁，众妍在朝暾。拂衣释簿领，伏槛遗纷喧。 
<br>深俯东溪澳，远延南山樊。归云纳前岭，去鸟投遥村。 
<br>目尽有馀意，心恻不可谖。朅来彭蠡泽，载经敷浅原。 
<br>春及但生思，时哉无与言。不才叨过举，唯力酬明恩。 
<br>美化犹寂蔑，迅节徒飞奔。虽无成立效，庶以去思论。 
<br>行复徇孤迹，亦云吾道存。
<br>
<br>
<br>
<br>&nbsp;&nbsp; 卷47_17 【秋晚登楼望南江入始兴郡路】张九龄 
<br>
<br>潦收沙衍出，霜降天宇晶。伏槛一长眺，津途多远情。 
<br>思来江山外，望尽烟云生。滔滔不自辨，役役且何成。 
<br>我来飒衰鬓，孰云飘华缨。枥马苦踡跼，笼禽念遐征。 
<br>岁阴向晼晚，日夕空屏营。物生贵得性，身累由近名。 
<br>内顾觉今是，追叹何时平。
<br>
<br>
<br>
<br>&nbsp;&nbsp; 卷47_18 【登古阳云台】张九龄 
<br>
<br>庭树日衰飒，风霜未云已。驾言遣忧思，乘兴求相似。 
<br>楚国兹故都，兰台有馀址。传闻襄王世，仍立巫山祀。 
<br>方此全盛时，岂无婵娟子。色荒神女至，魂荡宫观启。 
<br>蔓草今如积，朝云为谁起。
<br>
<br>
<br>
<br>&nbsp;&nbsp; 卷47_19 【与生公寻幽居处】张九龄 
<br>
<br>同方久厌俗，相与事遐讨。及此云山去，窅然岩径好。 
<br>疑入武陵源，如逢汉阴老。清谐欣有得，幽闲欻盈抱。 
<br>我本玉阶侍，偶访金仙道。兹焉求卜筑，所过皆神造。 
<br>岁晚林始敷，日晏崖方杲。不种缘岭竹，岂植临潭草。 
<br>即途可淹留，随日成黼藻。期为静者说，曾是终焉保。 
<br>今为简书畏，只令归思浩。
<br>
<br>
<br>
<br>&nbsp;&nbsp; 卷47_20 【与生公游石窟山】张九龄 
<br>
<br>探秘孰云远，忘怀复尔同。日寻高深意，宛是神仙中。 
<br>跻险构灵室，诡制非人功。潜洞黝无底，殊庭忽似梦。 
<br>岂如武安凿，自若茅山通。造物良有寄，嬉游乃惬衷。 
<br>犹希咽玉液，从此升云空。咄咄共携手，泠然且驭风。
<br>
<br>
<br>
<br>&nbsp;&nbsp; 卷47_21 【郡舍南有园畦杂树聊以永日】张九龄 
<br>
<br>为郡久无补，越乡空复深。苟能秉素节，安用叨华簪。 
<br>却步园畦里，追吾野逸心。形骸拘俗吏，光景赖闲林。 
<br>内讼诚知止，外言犹匪忱。成蹊谢李径，卫足感葵阴。 
<br>荣达岂不伟，孤生非所任。江城何寂历，秋树亦萧森。 
<br>下有北流水，上有南飞禽。我愿从归翼，无然坐自沉。
<br>
<br>
<br>
<br>&nbsp;&nbsp; 卷47_22 【临泛东湖（时任洪州）】张九龄 
<br>
<br>郡庭日休暇，湖曲邀胜践。乐职在中和，灵心挹上善。 
<br>乘流坐清旷，举目眺悠缅。林与西山重，云因北风卷。 
<br>晶明画不逮，阴影镜无辨。晚秀复芬敷，秋光更遥衍。 
<br>万族纷可佳，一游岂能展。羁孤忝邦牧，顾己非时选。 
<br>梁公世不容，长孺心亦褊。永念出笼絷，常思退疲蹇。 
<br>岁徂风露严，日恐兰苕剪。佳辰不可得，良会何其鲜。 
<br>罢兴还江城，闭关聊自遣。
<br>
<br>
<br>
<br>&nbsp;&nbsp; 卷47_23 【始兴南山下有林泉，尝卜居焉，荆州卧病有怀此地】张九龄 
<br>
<br>出处各有在，何者为陆沉。幸无迫贱事，聊可祛迷襟。 
<br>世路少夷坦，孟门未岖嶔。多惭入火术，常惕履冰心。 
<br>一跌不自保，万全焉可寻。行行念归路，眇眇惜光阴。 
<br>浮生如过隙，先达已吾箴。敢忘丘山施，亦云年病侵。 
<br>力衰在所养，时谢良不任。但忆旧栖息，愿言遂窥临。 
<br>云间日孤秀，山下面清深。萝茑自为幄，风泉何必琴。 
<br>归此老吾老，还当日千金。
<br>
<br>
<br>
<br>&nbsp;&nbsp; 卷47_24 【晨坐斋中偶而成咏】张九龄 
<br>
<br>寒露洁秋空，遥山纷在瞩。孤顶乍修耸，微云复相续。 
<br>人兹赏地偏，鸟亦爱林旭。结念凭幽远，抚躬曷羁束。 
<br>仰霄谢逸翰，临路嗟疲足。徂岁方暌携，归心亟踯躅。 
<br>休闲倘有素，岂负南山曲。
<br>
<br>
<br>
<br>&nbsp;&nbsp; 卷47_25 【咏史】张九龄 
<br>
<br>大德始无颇，中智是所是。居然已不一，况乃务相诡。 
<br>小道致泥难，巧言因萋毁。穰侯或见迟，苏生得阴揣。 
<br>轻既长沙傅，重亦边郡徙。势倾不幸然，迹在胡宁尔。 
<br>沧溟所为大，江汉日来委。沣水虽复清，鱼鳖岂游此。 
<br>贤哉有小白，仇中有管氏。若人不世生，悠悠多如彼。
<br>
<br>
<br>
<br>&nbsp;&nbsp; 卷47_26 【龙门旬宴得月字韵】张九龄 
<br>
<br>恩华逐芳岁，形胜兼韶月。中席傍鱼潭，前山倚龙阙。 
<br>花迎妙妓至，鸟避仙舟发。宴赏良在兹，再来情不歇。
<br>
<br>
<br>
<br>&nbsp;&nbsp; 卷47_27 【骊山下逍遥公旧居游集】张九龄 
<br>
<br>君子体清尚，归处有兼资。虽然经济日，无忘幽栖时。 
<br>卜居旧何所，休浣尝来兹。岑寂罕人至，幽深获我思。 
<br>松涧聆遗风，兰林览馀滋。往事诚已矣，道存犹可追。 
<br>遗子后黄金，作歌先紫芝。明德有自来，奕世皆秉彝。 
<br>岂与磻溪老，崛起周太师。我心希硕人，逮此问元龟。 
<br>怊怅既怀远，沉吟亦省私。已云宠禄过，况在华发衰。 
<br>轩盖有迷复，丘壑无磷缁。感物重所怀，何但止足斯。
<br>
<br>
<br>
<br>&nbsp;&nbsp; 卷47_28 【杂诗五首】张九龄 
<br>
<br>孤桐亦胡为，百尺傍无枝。疏阴不自覆，修干欲何施。 
<br>高冈地复迥，弱植风屡吹。凡鸟已相噪，凤凰安得知。
<br>
<br>萝茑必有托，风霜不能落。酷在兰将蕙，甘从葵与藿。 
<br>运命虽为宰，寒暑自回薄。悠悠天地间，委顺无不乐。
<br>
<br>良辰不可遇，心赏更蹉跎。终日块然坐，有时劳者歌。 
<br>庭前揽芳蕙，江上托微波。路远无能达，忧情空复多。
<br>
<br>湘水吊灵妃，斑竹为情绪。汉水访游女，解佩欲谁与。 
<br>同心不可见，异路空延伫。浦上青枫林，津傍白沙渚。 
<br>行吟至落日，坐望只愁予。神物亦岂孤，佳期竟何许。
<br>
<br>木直几自寇，石坚亦他攻。何言为用薄，而与火膏同。 
<br>物类有固然，谁能取径通。纤纤良田草，靡靡唯从风。 
<br>日夜沐甘泽，春秋等芳丛。生性苟不夭，香臭谁为中。 
<br>道家贵至柔，儒生何固穷。终始行一意，无乃过愚公。
<br>
<br>
<br>
<br>&nbsp;&nbsp; 卷47_29 【感遇十二首】张九龄 
<br>
<br>兰叶春葳蕤，桂华秋皎洁。欣欣此生意，自尔为佳节。 
<br>谁知林栖者，闻风坐相悦。草木有本心，何求美人折。
<br>
<br>幽林归独卧，滞虑洗孤清。持此谢高鸟，因之传远情。 
<br>日夕怀空意，人谁感至精。飞沉理自隔，何所慰吾诚。
<br>
<br>鱼游乐深池，鸟栖欲高枝。嗟尔蜉蝣羽，薨薨亦何为。 
<br>有生岂不化，所感奚若斯。神理日微灭，吾心安得知。 
<br>浩叹杨朱子，徒然泣路岐。
<br>
<br>孤鸿海上来，池潢不敢顾。侧见双翠鸟，巢在三珠树。 
<br>矫矫珍木巅，得无金丸惧。美服患人指，高明逼神恶。 
<br>今我游冥冥，弋者何所慕。
<br>
<br>吴越数千里，梦寐今夕见。形骸非我亲，衾枕即乡县。 
<br>化蝶犹不识，川鱼安可羡。海上有仙山，归期觉神变。
<br>
<br>西日下山隐，北风乘夕流。燕雀感昏旦，檐楹呼匹俦。 
<br>鸿鹄虽自远，哀音非所求。贵人弃疵贱，下士尝殷忧。 
<br>众情累外物，恕己忘内修。感叹长如此，使我心悠悠。
<br>
<br>江南有丹橘，经冬犹绿林。岂伊地气暖，自有岁寒心。 
<br>可以荐嘉客，奈何阻重深。运命唯所遇，循环不可寻。 
<br>徒言树桃李，此木岂无阴。
<br>
<br>永日徒离忧，临风怀蹇修。美人何处所，孤客空悠悠。 
<br>青鸟跂不至，朱鳖谁云浮。夜分起踯躅，时逝曷淹留。
<br>
<br>抱影吟中夜，谁闻此叹息。美人适异方，庭树含幽色。 
<br>白云愁不见，沧海飞无翼。凤凰一朝来，竹花斯可食。
<br>
<br>汉上有游女，求思安可得。袖中一札书，欲寄双飞翼。 
<br>冥冥愁不见，耿耿徒缄忆。紫兰秀空蹊，皓露夺幽色。 
<br>馨香岁欲晚，感叹情何极。白云在南山，日暮长太息。
<br>
<br>我有异乡忆，宛在云溶溶。凭此目不觏，要之心所钟。 
<br>但欲附高鸟，安敢攀飞龙。至精无感遇，悲惋填心胸。 
<br>归来扣寂寞，人愿天岂从。
<br>
<br>闭门迹群化，凭林结所思。啸叹此寒木，畴昔乃芳蕤。 
<br>朝阳凤安在，日暮蝉独悲。浩思极中夜，深嗟欲待谁。 
<br>所怀诚已矣，既往不可追。鼎食非吾事，云仙尝我期。 
<br>胡越方杳杳，车马何迟迟。天壤一何异，幽嘿卧帘帷。
<br>
<br>
<br>
<br>&nbsp;&nbsp; 卷47_30 【江上遇疾风】张九龄 
<br>
<br>疾风江上起，鼓怒扬烟埃。白昼晦如夕，洪涛声若雷。 
<br>投林鸟铩羽，入浦鱼曝鳃。瓦飞屋且发，帆快樯已摧。 
<br>不知天地气，何为此喧豗。
<br>
<br>
<br>
<br>&nbsp;&nbsp; 卷47_31 【南阳道中作】张九龄 
<br>
<br>登郢属岁阴，及宛懵所适。复闻东汉主，遗此南都迹。 
<br>佳气蔼厥初，霸图纷在昔。兹邦称贵近，与世尝薰赫。 
<br>遭遇感风云，变衰空草泽。不识邓公树，犹传阴后石。 
<br>驱马历闉闍，荆榛翳阡陌。事去物无象，感来心不怿。 
<br>怀古对穷秋，兴言伤远客。眇默遵岐路，辛勤弊行役。 
<br>云雁号相呼，林麇走自索。顾忆徇书剑，未尝安枕席。 
<br>岂暇墨突黔，空持辽豕白。迷复期非远，归欤赏农隙。
<br>
<br>
<br>
<br>&nbsp;&nbsp; 卷47_32 【湘中作】张九龄 
<br>
<br>湘流绕南岳，绝目转青青。怀禄未能已，瞻途屡所经。 
<br>烟屿宜春望，林猿莫夜听。永路日多绪，孤舟天复冥。 
<br>浮没从此去，嗟嗟劳我形。
<br>
<br>
<br>
<br>&nbsp;&nbsp; 卷47_33 【彭蠡湖上】张九龄 
<br>
<br>沿涉经大湖，湖流多行泆。决晨趋北渚，逗浦已西日。 
<br>所适虽淹旷，中流且闲逸。瑰诡良复多，感见乃非一。 
<br>庐山直阳浒，孤石当阴术。一水云际飞，数峰湖心出。 
<br>象类何交纠，形言岂深悉。且知皆自然，高下无相恤。
<br>
<br>
<br>
<br>&nbsp;&nbsp; 卷47_34 【入庐山仰望瀑布水】张九龄 
<br>
<br>绝顶有悬泉，喧喧出烟杪。不知几时岁，但见无昏晓。 
<br>闪闪青崖落，鲜鲜白日皎。洒流湿行云，溅沫惊飞鸟。 
<br>雷吼何喷薄，箭驰入窈窕。昔闻山下蒙，今乃林峦表。 
<br>物情有诡激，坤元曷纷矫。默然置此去，变化谁能了。
<br>
<br>
<br>
<br>&nbsp;&nbsp; 卷47_35 【出为豫章郡途次庐山东岩下】张九龄 
<br>
<br>兹山镇何所，乃在澄湖阴。下有蛟螭伏，上与虹蜺寻。 
<br>灵仙未始旷，窟宅何其深。双阙出云峙，三宫入烟沉。 
<br>攀崖犹昔境，种杏非旧林。想像终古迹，惆怅独往心。 
<br>纷吾婴世网，数载忝朝簪。孤根自靡托，量力况不任。 
<br>多谢周身防，常恐横议侵。岂匪鹓鸿列，惕如泉壑临。 
<br>迨兹刺江郡，来此涤尘襟。有趣逢樵客，忘怀狎野禽。 
<br>栖闲义未果，用拙欢在今。愿言答休命，归事丘中琴。
<br>
<br>
<br>
<br>&nbsp;&nbsp; 卷47_36 【巡属县道中作】张九龄 
<br>
<br>春令夙所奉，驾言遵此行。途中却郡掾，林下招村氓。 
<br>至邑无纷剧，来人但欢迎。岂伊念邦政，尔实在时清。 
<br>短才滥符竹，弱岁起柴荆。再入江村道，永怀山薮情。 
<br>矧逢阳节献，默听时禽鸣。迹与素心别，感从幽思盈。 
<br>流芳日不待，夙志蹇无成。知命且何欲，所图唯退耕。 
<br>华簪极身泰，衰鬓惭木荣。苟得不可遂，吾其谢世婴。
<br>
<br>
<br>
<br>&nbsp;&nbsp; 卷47_37 【夏日奉使南海在道中作】张九龄 
<br>
<br>缅然万里路，赫曦三伏时。飞走逃深林，流烁恐生疵。 
<br>行李岂无苦，而我方自怡。肃事诚在公，拜庆遂及私。 
<br>展力惭浅效，衔恩感深慈。且欲汤火蹈，况无鬼神欺。 
<br>朝发高山阿，夕济长江湄。秋瘴宁我毒，夏水胡不夷。 
<br>信知道存者，但问心所之。吕梁有出入，乃觉非虚词。
<br>
<br>
<br>
<br>&nbsp;&nbsp; 卷47_38 【巡按自漓水南行】张九龄 
<br>
<br>理棹虽云远，饮冰宁有惜。况乃佳山川，怡然傲潭石。 
<br>奇峰岌前转，茂树隈中积。猿鸟声自呼，风泉气相激。 
<br>目因诡容逆，心与清晖涤。纷吾谬执简，行郡将移檄。 
<br>即事聊独欢，素怀岂兼适。悠悠咏靡盬，庶以穷日夕。
<br>
<br>
<br>
<br>&nbsp;&nbsp; 卷47_39 【使还都湘东作】张九龄 
<br>
<br>仓庚昨归候，阳鸟今去时。感物遽如此，劳生安可思。 
<br>养真无上格，图进岂前期。清节往来苦，壮容离别衰。 
<br>盛明非不遇，弱操自云私。孤楫清川泊，征衣寒露滋。 
<br>风朝津树落，日夕岭猿悲。牵役而无悔，坐愁只自怡。 
<br>当须报恩已，终尔谢尘缁。
<br>
<br>
<br>
<br>&nbsp;&nbsp; 卷47_40 【冬中至玉泉山寺属穷阴冰闭崖谷无色及仲春行县…有此作】张九龄 
<br>
<br>灵境信幽绝，芳时重暄妍。再来及兹胜，一遇非无缘。 
<br>万木柔可结，千花敷欲然。松间鸣好鸟，竹下流清泉。 
<br>石壁开精舍，金光照法筵。真空本自寂，假有聊相宣。 
<br>复此灰心者，仍追巢顶禅。简书虽有畏，身世亦相捐。
<br>
<br>
<br>
<br>&nbsp;&nbsp; 卷47_41 【郢城西北有大古冢数十观其封域多是楚时诸王…尽知之】张九龄 
<br>
<br>蘋藻生南涧，蕙兰秀中林。嘉名有所在，芳气无幽深。 
<br>楚子初逞志，樊妃尝献箴。能令更择士，非直罢从禽。 
<br>旧国皆湮灭，先王亦莫寻。唯传贤媛陇，犹结后人心。 
<br>牢落山川意，萧疏松柏阴。破墙时直上，荒径或斜侵。 
<br>惠问终不绝，风流独至今。千春思窈窕，黄鸟复哀音。
<br>
<br>
<br>
<br>&nbsp;&nbsp; 卷47_42 【荆州作二首】张九龄 
<br>
<br>先达志其大，求意不约文。士伸在知己，已况仕于君。 
<br>微诚夙所尚，细故不足云。时来忽易失，事往良难分。 
<br>顾念凡近姿，焉欲殊常勋。亦以行则是，岂必素有闻。 
<br>千虑且犹失，万绪何其纷。进士苟非党，免相安得群。 
<br>众口金可铄，孤心丝共棼。意忠仗朋信，语勇同败军。 
<br>古剑徒有气，幽兰只自薰。高秩向所忝，于义如浮云。
<br>
<br>千载一遭遇，往贤所至难。问余奚为者，无阶忽上抟。 
<br>明圣不世出，翼亮非苟安。崇高自有配，孤陋何足干。 
<br>遇恩一时来，窃位三岁寒。谁谓诚不尽，知穷力亦殚。 
<br>虽至负乘寇，初无挟术钻。浩荡出江湖，翻覆如波澜。 
<br>心伤不材树，自念独飞翰。徇义在匹夫，报恩犹一餐。 
<br>况乃山海泽，效无毫发端。内讼已惭沮，积毁今摧残。 
<br>胡为复惕息，伤鸟畏虚弹。
<br>
<br>
<br>
<br>&nbsp;&nbsp; 卷47_43 【在郡秋怀二首】张九龄 
<br>
<br>秋风入前林，萧瑟鸣高枝。寂寞游子思，寤叹何人知。 
<br>宦成名不立，志存岁已驰。五十而无闻，古人深所疵。 
<br>平生去外饰，直道如不羁。未得操割效，忽复寒暑移。 
<br>物情自古然，身退毁亦随。悠悠沧江渚，望望白云涯。 
<br>露下霜且降，泽中草离披。兰艾若不分，安用馨香为。
<br>
<br>庭芜生白露，岁候感遐心。策蹇惭远途，巢枝思故林。 
<br>小人恐致寇，终日如临深。鱼鸟好自逸，池笼安所钦。 
<br>挂冠东都门，采蕨南山岑。议道诚愧昔，览分还惬今。 
<br>怃然忧成老，空尔白头吟。
<br>
<br>
<br>
<br>&nbsp;&nbsp; 卷47_44 【忝官二十年尽在内职，及为郡尝积恋，因赋诗焉】张九龄 
<br>
<br>江流去朝宗，昼夜兹不舍。仲尼在川上，子牟存阙下。 
<br>圣达有由然，孰是无心者。一郡苟能化，百城岂云寡。 
<br>爱礼谁为羊，恋主吾犹马。感初时不载，思奋翼无假。 
<br>闲宇常自闭，沉心何用写。揽衣步前庭，登陴临旷野。 
<br>白水生迢递，清风寄潇洒。愿言采芳泽，终朝不盈把。
<br>
<br>
<br>
<br>&nbsp;&nbsp; 卷47_45 【二弟宰邑南海，见群雁南飞，因成咏以寄】张九龄 
<br>
<br>鸿雁自北来，嗷嗷度烟景。常怀稻粱惠，岂惮江山永。 
<br>小大每相从，羽毛当自整。双凫侣晨泛，独鹤参宵警。 
<br>为我更南飞，因书至梅岭。
<br>
<br>
<br>
<br>&nbsp;&nbsp; 卷47_46 【将发还乡示诸弟】张九龄 
<br>
<br>岁阳亦颓止，林意日萧摵。云胡当此时，缅迈复为客。 
<br>至爱孰能舍，名义来相迫。负德良不赀，输诚靡所惜。 
<br>一木逢厦构，纤尘愿山益。无力主君恩，宁利客卿璧。 
<br>去去荣归养，怃然叹行役。
<br>
<br>
<br>
<br>&nbsp;&nbsp; 卷47_47 【叙怀二首】张九龄 
<br>
<br>弱岁读群史，抗迹追古人。被褐有怀玉，佩印从负薪。 
<br>志合岂兄弟，道行无贱贫。孤根亦何赖，感激此为邻。
<br>
<br>晚节从卑秩，岐路良非一。既闻持两端，复见挟三术。 
<br>木瓜诚有报，玉楮论无实。已矣直躬者，平生壮图失。 
<br>去去勿重陈，归来茹芝朮。
<br>
<br>
<br>
<br>&nbsp;&nbsp; 卷47_48 【题画山水障】张九龄 
<br>
<br>心累犹不尽，果为物外牵。偶因耳目好，复假丹青妍。 
<br>尝抱野间意，而迫区中缘。尘事固已矣，秉意终不迁。 
<br>良工适我愿，妙墨挥岩泉。变化合群有，高深侔自然。 
<br>置陈北堂上，仿像南山前。静无户庭出，行已兹地偏。 
<br>萱草忧可树，合欢忿益蠲。所因本微物，况乃凭幽筌。 
<br>言象会自泯，意色聊自宣。对玩有佳趣，使我心渺绵。
<br>
<br>
<br>
<br>&nbsp;&nbsp; 卷47_49 【奉和圣制瑞雪篇】张九龄 
<br>
<br>万年春，三朝日，上御明台旅庭实。初瑞雪兮霏微， 
<br>俄同云兮蒙密。此时骚切阴风生，先过金殿有馀清。 
<br>信宿婵娟飞雪度，能使玉人俱掩嫭。皓皓楼前月初白， 
<br>纷纷陌上尘皆素。昨讶骄阳积数旬，始知和气待迎新。 
<br>匪惟在人利，曾是扶天意。天意岂云遥，雪下不崇朝。 
<br>皇情玩无斁，雪委方盈尺。草树纷早荣，京坻宛先积。 
<br>君恩诚谓何，岁稔复人和。预数斯箱庆，应如此雪多。 
<br>朝冕旒兮载悦，想笞笠兮农节。倚瑶琴兮或歌， 
<br>续薰风兮瑞雪。福浸昌，应尤盛，瑞雪年年常感圣。 
<br>愿以柏梁作，长为柳花咏。
<br>
<br>
<br>
<br>&nbsp;&nbsp; 卷47_50 【奉和圣制温泉歌】张九龄 
<br>
<br>有时神物待圣人，去后汤还冷，来时树亦春。 
<br>今兹十月自东归，羽旆逶迤上翠微。温谷葱葱佳气色， 
<br>离宫奕奕叶光辉。临渭川，近天邑，浴日温泉复在兹， 
<br>群仙洞府那相及。吾君利物心，玄泽浸苍黔。 
<br>渐渍神汤无疾苦，薰歌一曲感人深。
<br>
<br>
<br>
<br>&nbsp;&nbsp; 卷47_51 【南郊太尉酌献武舞作凯安之乐】张九龄 
<br>
<br>馨香惟后德，明命光天保。肃祀崇圣灵，陈信表黄道。 
<br>玉戚初蹈厉，金匏既静好。介福何穰穰，精诚格穹昊。
<br>
<br>
<br>
<br>
<br>
<br>&nbsp;&nbsp; 卷48_1 【奉和圣制经孔子旧宅】张九龄 
<br>
<br>孔门太山下，不见登封时。徒有先王法，今为明主思。 
<br>恩加万乘幸，礼致一牢祠。旧宅千年外，光华空在兹。
<br>
<br>
<br>&nbsp;&nbsp; 卷48_2 【奉和圣制次琼岳韵】张九龄 
<br>
<br>山祇亦望幸，云雨见灵心。岳馆逢朝霁，关门解宿阴。 
<br>咸京天上近，清渭日边临。我武因冬狩，何言是即禽。
<br>
<br>
<br>
<br>&nbsp;&nbsp; 卷48_3 【奉和圣制送李尚书入蜀】张九龄 
<br>
<br>眷言感忠义，何有间山川。徇节今如此，离情空复然。 
<br>皇心在勤恤，德泽委昭宣。周月成功后，明年或劳还。
<br>
<br>
<br>
<br>&nbsp;&nbsp; 卷48_4 【奉和圣制初出洛城】张九龄 
<br>
<br>东土淹龙驾，西人望翠华。山川只询物，宫观岂为家。 
<br>十月回星斗，千官捧日车。洛阳无怨思，巡幸更非赊。
<br>
<br>
<br>
<br>&nbsp;&nbsp; 卷48_5 【奉和圣制途次陕州作】张九龄 
<br>
<br>驰道当河陕，陈诗问国风。川原三晋别，襟带两京同。 
<br>后殿函关尽，前旌阙塞通。行看洛阳陌，光景丽天中。
<br>
<br>
<br>
<br>&nbsp;&nbsp; 卷48_6 【敕赐宁王池宴】张九龄 
<br>
<br>贤王有池馆，明主赐春游。淑气林间发，恩光水上浮。 
<br>徒惭和鼎地，终谢巨川舟。皇泽空如此，轻生莫可酬。
<br>
<br>
<br>
<br>&nbsp;&nbsp; 卷48_7 【天津桥东旬宴得歌字韵】张九龄 
<br>
<br>清洛象天河，东流形胜多。朝来逢宴喜，春尽却妍和。 
<br>泉鲔欢时跃，林莺醉里歌。赐恩频若此，为乐奈人何。
<br>
<br>
<br>
<br>&nbsp;&nbsp; 卷48_8 【上阳水窗旬宴得移字韵】张九龄 
<br>
<br>河汉非应到，汀洲忽在斯。仍逢帝乐下，如逐海槎窥。 
<br>春赏时将换，皇恩岁不移。今朝游宴所，莫比天泉池。
<br>
<br>
<br>
<br>&nbsp;&nbsp; 卷48_9 【折杨柳】张九龄 
<br>
<br>纤纤折杨柳，持此寄情人。一枝何足贵，怜是故园春。 
<br>迟景那能久，芳菲不及新。更愁征戍客，容鬓老边尘。
<br>
<br>
<br>
<br>&nbsp;&nbsp; 卷48_10 【剪彩】张九龄 
<br>
<br>姹女矜容色，为花不让春。既争芳意早，谁待物华真。 
<br>叶作参差发，枝从点缀新。自然无限态，长在艳阳晨。
<br>
<br>
<br>
<br>&nbsp;&nbsp; 卷48_11 【和崔黄门寓直夜听蝉之作】张九龄 
<br>
<br>蝉嘶玉树枝，向夕惠风吹。幸入连宵听，应缘饮露知。 
<br>思深秋欲近，声静夜相宜。不是黄金饰，清香徒尔为。
<br>
<br>
<br>
<br>&nbsp;&nbsp; 卷48_12 【和姚令公从幸温汤喜雪】张九龄 
<br>
<br>万乘飞黄马，千金狐白裘。正逢银霰积，如向玉京游。 
<br>瑞色铺驰道，花文拂彩旒。还闻吉甫颂，不共郢歌俦。
<br>
<br>
<br>
<br>&nbsp;&nbsp; 卷48_13 【立春日晨起对积雪】张九龄 
<br>
<br>忽对林亭雪，瑶华处处开。今年迎气始，昨夜伴春回。 
<br>玉润窗前竹，花繁院里梅。东郊斋祭所，应见五神来。
<br>
<br>
<br>
<br>&nbsp;&nbsp; 卷48_14 【三月三日申王园亭宴集】张九龄 
<br>
<br>稽亭追往事，睢苑胜前闻。飞阁凌芳树，华池落彩云。 
<br>藉草人留酌，衔花鸟赴群。向来同赏处，惟恨碧林曛。
<br>
<br>
<br>
<br>&nbsp;&nbsp; 卷48_15 【三月三日登龙山】张九龄 
<br>
<br>伊川与灞津，今日祓除人。岂似龙山上，还同湘水滨。 
<br>衰颜忧更老，淑景望非春。禊饮岂吾事，聊将偶俗尘。
<br>
<br>
<br>
<br>&nbsp;&nbsp; 卷48_16 【和王司马折梅寄京邑昆弟】张九龄 
<br>
<br>离别念同嬉，芬荣欲共持。独攀南国树，遥寄北风时。 
<br>林惜迎春早，花愁去日迟。还闻折梅处，更有棣华诗。
<br>
<br>
<br>
<br>&nbsp;&nbsp; 卷48_17 【晚霁登王六东阁】张九龄 
<br>
<br>试上江楼望，初逢山雨晴。连空青嶂合，向晚白云生。 
<br>彼美要殊观，萧条见远情。情来不可极，日暮水流清。
<br>
<br>
<br>
<br>&nbsp;&nbsp; 卷48_18 【苏侍郎紫薇庭各赋一物得芍药】张九龄 
<br>
<br>仙禁生红药，微芳不自持。幸因清切地，还遇艳阳时。 
<br>名见桐君箓，香闻郑国诗。孤根若可用，非直爱华滋。
<br>
<br>
<br>
<br>&nbsp;&nbsp; 卷48_19 【和黄门卢侍御咏竹】张九龄 
<br>
<br>清切紫庭垂，葳蕤防露枝。色无玄月变，声有惠风吹。 
<br>高节人相重，虚心世所知。凤凰佳可食，一去一来仪。
<br>
<br>
<br>
<br>&nbsp;&nbsp; 卷48_20 【和韦尚书答梓州兄南亭宴集】张九龄 
<br>
<br>棠棣闻馀兴，乌衣有旧游。门前杜城陌，池上曲江流。 
<br>暇日尝繁会，清风咏阻修。始知西峙岳，同气此相求。
<br>
<br>
<br>
<br>&nbsp;&nbsp; 卷48_21 【答陈拾遗赠竹簪】张九龄 
<br>
<br>与君尝此志，因物复知心。遗我龙钟节，非无玳瑁簪。 
<br>幽素宜相重，雕华岂所任。为君安首饰，怀此代兼金。
<br>
<br>
<br>
<br>&nbsp;&nbsp; 卷48_22 【赠澧阳韦明府】张九龄 
<br>
<br>君有百炼刃，堪断七重犀。谁开太阿匣，持割武城鸡。 
<br>竟与尚书佩，遥应天子提。何时遇操宰，当使玉如泥。
<br>
<br>
<br>
<br>&nbsp;&nbsp; 卷48_23 【在洪州答綦毋学士】张九龄 
<br>
<br>旬雨不愆期，由来自若时。尔无言郡政，吾岂欲天欺。 
<br>常念涓尘益，惟欢草树滋。课成非所拟，人望在东菑。
<br>
<br>
<br>
<br>&nbsp;&nbsp; 卷48_24 【酬王六霁后书怀见示】张九龄 
<br>
<br>云雨俱行罢，江天已洞开。炎氛霁后灭，边绪望中来。 
<br>作骥君垂耳，为鱼我曝鳃。更怜湘水赋，还是洛阳才。
<br>
<br>
<br>
<br>&nbsp;&nbsp; 卷48_25 【酬王六寒朝见诒】张九龄 
<br>
<br>贾生流寓日，扬子寂寥时。在物多相背，唯君独见思。 
<br>渔为江上曲，雪作郢中词。忽枉兼金讯，长怀伐木诗。
<br>
<br>
<br>
<br>&nbsp;&nbsp; 卷48_26 【林亭咏】张九龄 
<br>
<br>穿筑非求丽，幽闲欲寄情。偶怀因壤石，真意在蓬瀛。 
<br>苔益山文古，池添竹气清。从兹果萧散，无事亦无营。
<br>
<br>
<br>
<br>&nbsp;&nbsp; 卷48_27 【晨出郡舍林下】张九龄 
<br>
<br>晨兴步北林，萧散一开襟。复见林上月，娟娟犹未沉。 
<br>片云自孤远，丛筱亦清深。无事由来贵，方知物外心。
<br>
<br>
<br>
<br>&nbsp;&nbsp; 卷48_28 【园中时蔬尽皆锄理唯秋兰数本委而不顾彼虽…遂赋二章】张九龄 
<br>
<br>场藿已成岁，园葵亦向阳。兰时独不偶，露节渐无芳。 
<br>旨异菁为蓄，甘非蔗有浆。人多利一饱，谁复惜馨香。
<br>
<br>幸得不锄去，孤苗守旧根。无心羡旨蓄，岂欲近名园。 
<br>遇赏宁充佩，为生莫碍门。幽林芳意在，非是为人论。
<br>
<br>
<br>
<br>&nbsp;&nbsp; 卷48_29 【林亭寓言】张九龄 
<br>
<br>林居逢岁晏，遇物使情多。蘅茝不时与，芬荣奈汝何。 
<br>更怜篱下菊，无如松上萝。因依自有命，非是隔阳和。
<br>
<br>
<br>
<br>&nbsp;&nbsp; 卷48_30 【送使广州】张九龄 
<br>
<br>家在湘源住，君今海峤行。经过正中道，相送倍为情。 
<br>心逐书邮去，形随世网婴。因声谢远别，缘义不缘名。
<br>
<br>
<br>
<br>&nbsp;&nbsp; 卷48_31 【送姚评事入蜀各赋一物得卜肆】张九龄 
<br>
<br>蜀严化已久，沉冥空所思。尝闻卖卜处，犹忆下帘时。 
<br>驱传应经此，怀贤倘问之。归来说往事，历历偶心期。
<br>
<br>
<br>
<br>&nbsp;&nbsp; 卷48_32 【送窦校书见饯得云中辨江树】张九龄 
<br>
<br>江水天连色，无涯净野氛。微明岸傍树，凌乱渚前云。 
<br>举棹形徐转，登舻意渐分。渺茫从此去，空复惜离群。
<br>
<br>
<br>
<br>&nbsp;&nbsp; 卷48_33 【饯王司马入计同用洲字】张九龄 
<br>
<br>元僚行上计，举饯出林丘。忽望题舆远，空思解榻游。 
<br>别筵铺柳岸，征棹倚芦洲。独叹湘江水，朝宗向北流。
<br>
<br>
<br>
<br>&nbsp;&nbsp; 卷48_34 【东湖临泛饯王司马】张九龄 
<br>
<br>南土秋虽半，东湖草未黄。聊乘风日好，来泛芰荷香。 
<br>兰棹无劳速，菱歌不厌长。忽怀京洛去，难与共清光。
<br>
<br>
<br>
<br>&nbsp;&nbsp; 卷48_35 【饯济阴梁明府各探一物得荷叶】张九龄 
<br>
<br>荷叶生幽渚，芳华信在兹。朝朝空此地，采采欲因谁。 
<br>但恐星霜改，还将蒲稗衰。怀君美人别，聊以赠心期。
<br>
<br>
<br>
<br>&nbsp;&nbsp; 卷48_36 【饯陈学士还江南同用征字】张九龄 
<br>
<br>荷蓧旋江澳，衔杯饯霸陵。别前林鸟息，归处海烟凝。 
<br>风土乡情接，云山客念凭。圣朝岩穴选，应待鹤书征。
<br>
<br>
<br>
<br>&nbsp;&nbsp; 卷48_37 【通化门外送别】张九龄 
<br>
<br>屡别容华改，长愁意绪微。义将私爱隔，情与故人归。 
<br>薄宦无时赏，劳生有事机。离魂今夕梦，先绕旧林飞。
<br>
<br>
<br>
<br>&nbsp;&nbsp; 卷48_38 【送杨道士往天台】张九龄 
<br>
<br>鬼谷还成道，天台去学仙。行应松子化，留与世人传。 
<br>此地烟波远，何时羽驾旋。当须一把袂，城郭共依然。
<br>
<br>
<br>
<br>&nbsp;&nbsp; 卷48_39 【送杨府李功曹】张九龄 
<br>
<br>平生属良友，结绶望光辉。何知人事拙，相与宦情非。 
<br>别路穿林尽，征帆际海归。居然已多意，况复两乡违。
<br>
<br>
<br>
<br>&nbsp;&nbsp; 卷48_40 【送宛句赵少府】张九龄 
<br>
<br>解巾行作吏，尊酒谢离居。修竹含清景，华池澹碧虚。 
<br>地将幽兴惬，人与旧游疏。林下纷相送，多逢长者车。
<br>
<br>
<br>
<br>&nbsp;&nbsp; 卷48_41 【送韦城李少府】张九龄 
<br>
<br>送客南昌尉，离亭西候春。野花看欲尽，林鸟听犹新。 
<br>别酒青门路，归轩白马津。相知无远近，万里尚为邻。
<br>
<br>
<br>
<br>&nbsp;&nbsp; 卷48_42 【送苏主簿赴偃师】张九龄 
<br>
<br>我与文雄别，胡然邑吏归。贤人安下位，鸷鸟欲卑飞。 
<br>激节轻华冕，移官殉彩衣。羡君行乐处，从此拜庭闱。
<br>
<br>
<br>
<br>&nbsp;&nbsp; 卷48_43 【送广州周判官】张九龄 
<br>
<br>海郡雄蛮落，津亭壮越台。城隅百雉映，水曲万家开。 
<br>里树桄榔出，时禽翡翠来。观风犹未尽，早晚使车回。
<br>
<br>
<br>
<br>&nbsp;&nbsp; 卷48_44 【郡江南上别孙侍御】张九龄 
<br>
<br>云嶂天涯尽，川途海县穷。何言此地僻，忽与故人同。 
<br>身负邦君弩，情纡御史骢。王程不我驻，离思逐秋风。
<br>
<br>
<br>
<br>&nbsp;&nbsp; 卷48_45 【道逢北使题赠京邑亲知】张九龄 
<br>
<br>征骖稍靡靡，去国方迟迟。路绕南登岸，情摇北上旗。 
<br>故人怜别日，旅雁逐归时。岁晏无芳草，将何寄所思。
<br>
<br>
<br>
<br>&nbsp;&nbsp; 卷48_46 【江上使风呈裴宣州耀卿】张九龄 
<br>
<br>江路与天连，风帆何淼然。遥林浪出没，孤舫鸟联翩。 
<br>常爱千钧重，深思万事捐。报恩非徇禄，还逐贾人船。
<br>
<br>
<br>
<br>&nbsp;&nbsp; 卷48_47 【溪行寄王震】张九龄 
<br>
<br>山气朝来爽，溪流日向清。远心何处惬，闲棹此中行。 
<br>丛桂林间待，群鸥水上迎。徒然适我愿，幽独为谁情。
<br>
<br>
<br>
<br>&nbsp;&nbsp; 卷48_48 【自豫章南还江上作】张九龄 
<br>
<br>归去南江水，磷磷见底清。转逢空阔处，聊洗滞留情。 
<br>浦树遥如待，江鸥近若迎。津途别有趣，况乃濯吾缨。
<br>
<br>
<br>
<br>&nbsp;&nbsp; 卷48_49 【将至岳阳有怀赵二】张九龄 
<br>
<br>湘岸多深林，青冥昼结阴。独无谢客赏，况复贾生心。 
<br>草色虽云发，天光或未临。江潭非所遇，为尔白头吟。
<br>
<br>
<br>
<br>&nbsp;&nbsp; 卷48_50 【使还湘水】张九龄 
<br>
<br>归舟宛何处，正值楚江平。夕逗烟村宿，朝缘浦树行。 
<br>于役已弥岁，言旋今惬情。乡郊尚千里，流目夏云生。
<br>
<br>
<br>
<br>&nbsp;&nbsp; 卷48_51 【初发道中寄远】张九龄 
<br>
<br>日夜乡山远，秋风复此时。旧闻胡马思，今听楚猿悲。 
<br>念别朝昏苦，怀归岁月迟。壮图空不息，常恐发如丝。
<br>
<br>
<br>
<br>&nbsp;&nbsp; 卷48_52 【自湘水南行】张九龄 
<br>
<br>落日催行舫，逶迤洲渚间。虽云有物役，乘此更休闲。 
<br>暝色生前浦，清晖发近山。中流澹容与，唯爱鸟飞还。
<br>
<br>
<br>
<br>&nbsp;&nbsp; 卷48_53 【初入湘中有喜】张九龄 
<br>
<br>征鞍穷郢路，归棹入湘流。望鸟唯贪疾，闻猿亦罢愁。 
<br>两边枫作岸，数处橘为洲。却记从来意，翻疑梦里游。
<br>
<br>
<br>
<br>&nbsp;&nbsp; 卷48_54 【耒阳溪夜行】张九龄 
<br>
<br>乘夕棹归舟，缘源路转幽。月明看岭树，风静听溪流。 
<br>岚气船间入，霜华衣上浮。猿声虽此夜，不是别家愁。
<br>
<br>
<br>
<br>&nbsp;&nbsp; 卷48_55 【江上】张九龄 
<br>
<br>长林何缭绕，远水复悠悠。尽日馀无见，为心那不愁。 
<br>忆将亲爱别，行为主恩酬。感激空如此，芳时屡已遒。
<br>
<br>
<br>
<br>&nbsp;&nbsp; 卷48_56 【自彭蠡湖初入江】张九龄 
<br>
<br>江岫殊空阔，云烟处处浮。上来群噪鸟，中去独行舟。 
<br>牢落谁相顾，逶迤日自愁。更将心问影，于役复何求。
<br>
<br>
<br>
<br>&nbsp;&nbsp; 卷48_57 【赴使泷峡】张九龄 
<br>
<br>溪路日幽深，寒空入两嶔。霜清百丈水，风落万重林。 
<br>夕鸟联归翼，秋猿断去心。别离多远思，况乃岁方阴。
<br>
<br>
<br>
<br>&nbsp;&nbsp; 卷48_58 【湖口望庐山瀑布泉】张九龄 
<br>
<br>万丈洪泉落，迢迢半紫氛。奔飞流杂树，洒落出重云。 
<br>日照虹蜺似，天清风雨闻。灵山多秀色，空水共氤氲。
<br>
<br>
<br>
<br>&nbsp;&nbsp; 卷48_59 【浈阳峡】张九龄 
<br>
<br>行舟傍越岑，窈窕越溪深。水暗先秋冷，山晴当昼阴。 
<br>重林间五色，对壁耸千寻。惜此生遐远，谁知造化心。
<br>
<br>
<br>
<br>&nbsp;&nbsp; 卷48_60 【使至广州】张九龄 
<br>
<br>昔年尝不调，兹地亦邅回。本谓双凫少，何知驷马来。 
<br>人非汉使橐，郡是越王台。去去虽殊事，山川长在哉。
<br>
<br>
<br>
<br>&nbsp;&nbsp; 卷48_61 【春江晚景】张九龄 
<br>
<br>江林多秀发，云日复相鲜。征路那逢此，春心益渺然。 
<br>兴来只自得，佳气莫能传。薄暮津亭下，馀花满客船。
<br>
<br>
<br>
<br>&nbsp;&nbsp; 卷48_62 【与王六履震广州津亭晓望】张九龄 
<br>
<br>明发临前渚，寒来净远空。水纹天上碧，日气海边红。 
<br>景物纷为异，人情赖此同。乘槎自有适，非欲破长风。
<br>
<br>
<br>
<br>&nbsp;&nbsp; 卷48_63 【初发曲江溪中】张九龄 
<br>
<br>溪流清且深，松石复阴临。正尔可嘉处，胡为无赏心。 
<br>我由不忍别，物亦有缘侵。自匪常行迈，谁能知此音。
<br>
<br>
<br>
<br>&nbsp;&nbsp; 卷48_64 【旅宿淮阳亭口号（一作宋之问诗）】张九龄 
<br>
<br>日暮荒亭上，悠悠旅思多。故乡临桂水，今夜渺星河。 
<br>暗草霜华发，空亭雁影过。兴来谁与晤，劳者自为歌。
<br>
<br>
<br>
<br>&nbsp;&nbsp; 卷48_65 【望月怀远】张九龄 
<br>
<br>海上生明月，天涯共此时。情人怨遥夜，竟夕起相思。 
<br>灭烛怜光满，披衣觉露滋。不堪盈手赠，还寝梦佳期。
<br>
<br>
<br>
<br>&nbsp;&nbsp; 卷48_66 【秋夕望月】张九龄 
<br>
<br>清迥江城月，流光万里同。所思如梦里，相望在庭中。 
<br>皎洁青苔露，萧条黄叶风。含情不得语，频使桂华空。
<br>
<br>
<br>
<br>&nbsp;&nbsp; 卷48_67 【咏燕】张九龄 
<br>
<br>海燕何微眇，乘春亦暂来。岂知泥滓贱，只见玉堂开。 
<br>绣户时双入，华轩日几回。无心与物竞，鹰隼莫相猜。
<br>
<br>
<br>
<br>&nbsp;&nbsp; 卷48_68 【故刑部李尚书荆谷山集会】张九龄 
<br>
<br>尝闻继老聃，身退道弥耽。结宇倚青壁，疏泉喷碧潭。 
<br>苔石随人古，烟花寄酒酣。山光纷向夕，归兴杜城南。
<br>
<br>
<br>
<br>&nbsp;&nbsp; 卷48_69 【戏题春意】张九龄 
<br>
<br>一作江南守，江林三四春。相鸣不及鸟，相乐喜关人。 
<br>日守朱丝直，年催华发新。淮阳只有卧，持此度芳辰。
<br>
<br>
<br>
<br>&nbsp;&nbsp; 卷48_70 【庭梅咏】张九龄 
<br>
<br>芳意何能早，孤荣亦自危。更怜花蒂弱，不受岁寒移。 
<br>朝雪那相妒，阴风已屡吹。馨香虽尚尔，飘荡复谁知。
<br>
<br>
<br>
<br>&nbsp;&nbsp; 卷48_71 【听筝】张九龄 
<br>
<br>端居正无绪，那复发秦筝。纤指传新意，繁弦起怨情。 
<br>悠扬思欲绝，掩抑态还生。岂是声能感，人心自不平。
<br>
<br>
<br>
<br>&nbsp;&nbsp; 卷48_72 【初秋忆金均两弟】张九龄 
<br>
<br>江渚秋风至，他乡离别心。孤云愁自远，一叶感何深。 
<br>忧喜尝同域，飞鸣忽异林。青山西北望，堪作白头吟。
<br>
<br>
<br>
<br>&nbsp;&nbsp; 卷48_73 【秋怀】张九龄 
<br>
<br>感惜芳时换，谁知客思悬。忆随鸿向暖，愁学马思边。 
<br>留滞机还息，纷拏网自牵。东南起归望，何处是江天。
<br>
<br>
<br>
<br>&nbsp;&nbsp; 卷48_74 【故刑部李尚书挽词三首】张九龄 
<br>
<br>仙宗出赵北，相业起山东。明德尝为礼，嘉谋屡作忠。 
<br>论经白虎殿，献赋甘泉宫。与善今何在，苍生望已空。
<br>
<br>宿昔三台践，荣华驷马归。印从青琐拜，翰入紫宸挥。 
<br>题剑恩方重，藏舟事已非。龙门不可望，感激涕沾衣。
<br>
<br>永叹常山宝，沉埋京兆阡。同盟会五月，华表记千年。 
<br>渺漫野中草，微茫空里烟。共悲人事绝，唯对杜陵田。
<br>
<br>
<br>
<br>&nbsp;&nbsp; 卷48_75 【故徐州刺史赠吏部侍郎苏公挽歌词三首】张九龄 
<br>
<br>韦玄方继相，荀爽复齐名。在贵兼天爵，能贤出世卿。 
<br>学闻金马诏，神见玉人清。藏壑今如此，为山遂不成。
<br>
<br>相如只谢病，子敬忽云亡。岂悟瑶台雪，分雕玉树行。 
<br>清规留草议，故事在封章。本谓山公启，而今殁始扬。
<br>
<br>返葬长安陌，秋风箫鼓悲。奈何相送者，不是平生时。 
<br>寒影催年急，哀歌助晚迟。宁知建旟罢，丹旐向京师。
<br>
<br>
<br>
<br>&nbsp;&nbsp; 卷48_76 【故荥阳君苏氏挽歌词三首】张九龄 
<br>
<br>门绪公侯列，嫔风诗礼行。松萝方有寄，桃李忽无成。 
<br>剑去双龙别，雏哀九凤鸣。何言峄山树，还似半心生。
<br>
<br>永叹芳魂断，行看草露滋。二宗荣盛日，千古别离时。 
<br>竟罢生刍赠，空留画扇悲。容车候晓发，何岁是归期。
<br>
<br>缟服纷相送，玄扃翳不开。更悲泉火灭，徒见柳车回。 
<br>旧室容衣奠，新茔拱树栽。唯应月照簟，潘岳此时哀。
<br>
<br>
<br>
<br>&nbsp;&nbsp; 卷48_77 【眉州康司马挽歌词】张九龄 
<br>
<br>家受专门学，人称入室贤。刘桢徒有气，管辂独无年。 
<br>谪去长沙国，魂归京兆阡。从兹匣中剑，埋没罢冲天。
<br>
<br>
<br>
<br>&nbsp;&nbsp; 卷48_78 【奉和圣制早发三乡山行】张九龄 
<br>
<br>羽卫森森西向秦，山川历历在清晨。晴云稍卷寒岩树， 
<br>宿雨能销御路尘。圣德由来合天道，灵符即此应时巡。 
<br>遗贤一一皆羁致，犹欲高深访隐沦。
<br>
<br>
<br>
<br>&nbsp;&nbsp; 卷48_79 【奉和圣制龙池篇】张九龄 
<br>
<br>天启神龙生碧泉，泉水灵源浸迤延。飞龙已向珠潭出， 
<br>积水仍将银汉连。岸傍花柳看胜画，浦上楼台问是仙。 
<br>我后元符从此得，方为万岁寿图川。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
