<HTML>
<HEAD>
<TITLE>全唐诗 卷586-588 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷586-588</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷586-588</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6186"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷586-588')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷586-588]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷586_1 【长洲怀古】刘沧 
<br>
<br>野烧原空尽荻灰，吴王此地有楼台。千年事往人何在， 
<br>半夜月明潮自来。白鸟影从江树没，清猿声入楚云哀。 
<br>停车日晚荐蘋藻，风静寒塘花正开。
<br>
<br>
<br>&nbsp;&nbsp; 卷586_2 【经炀帝行宫】刘沧 
<br>
<br>此地曾经翠辇过，浮云流水竟如何。香销南国美人尽， 
<br>怨入东风芳草多。残柳宫前空露叶，夕阳川上浩烟波。 
<br>行人遥起广陵思，古渡月明闻棹歌。
<br>
<br>
<br>
<br>&nbsp;&nbsp; 卷586_3 【春日游嘉陵江】刘沧 
<br>
<br>独泛扁舟映绿杨，嘉陵江水色苍苍。行看芳草故乡远， 
<br>坐对落花春日长。曲岸危樯移渡影，暮天栖鸟入山光。 
<br>今来谁识东归意，把酒闲吟思洛阳。
<br>
<br>
<br>
<br>&nbsp;&nbsp; 卷586_4 【秋日山斋书怀】刘沧 
<br>
<br>启户清风枕簟幽，虫丝吹落挂帘钩。蝉吟高树雨初霁， 
<br>人忆故乡山正秋。浩渺蒹葭连夕照，萧疏杨柳隔沙洲。 
<br>空将方寸荷知己，身寄烟萝恩未酬。
<br>
<br>
<br>
<br>&nbsp;&nbsp; 卷586_5 【晚秋洛阳客舍】刘沧 
<br>
<br>清洛平分两岸沙，沙边水色近人家。隋朝古陌铜驼柳， 
<br>石氏荒原金谷花。庭叶霜浓悲远客，宫城日晚度寒鸦。 
<br>未成归计关河阻，空望白云乡路赊。
<br>
<br>
<br>
<br>&nbsp;&nbsp; 卷586_6 【深愁喜友人至】刘沧 
<br>
<br>不避驱羸道路长，青山同喜惜年光。灯前话旧阶草夜， 
<br>月下醉吟溪树霜。落叶已经寒烧尽，衡门犹对古城荒。 
<br>此身未遂归休计，一半生涯寄岳阳。
<br>
<br>
<br>
<br>&nbsp;&nbsp; 卷586_7 【秋日望西阳】刘沧 
<br>
<br>古木苍苔坠几层，行人一望旅情增。太行山下黄河水， 
<br>铜雀台西武帝陵。风入蒹葭秋色动，雨馀杨柳暮烟凝。 
<br>野花似泣红妆泪，寒露满枝枝不胜。
<br>
<br>
<br>
<br>&nbsp;&nbsp; 卷586_8 【邺都怀古】刘沧 
<br>
<br>昔时霸业何萧索，古木唯多鸟雀声。芳草自生宫殿处， 
<br>牧童谁识帝王城。残春杨柳长川迥，落日蒹葭远水平。 
<br>一望青山便惆怅，西陵无主月空明。
<br>
<br>
<br>
<br>&nbsp;&nbsp; 卷586_9 【题龙门僧房】刘沧 
<br>
<br>静室遥临伊水东，寂寥谁与此身同。禹门山色度寒磬， 
<br>萧寺竹声来晚风。僧宿石龛残雪在，雁归沙渚夕阳空。 
<br>偶将心地问高士，坐指浮生一梦中。
<br>
<br>
<br>
<br>&nbsp;&nbsp; 卷586_10 【秋夕山斋即事】刘沧 
<br>
<br>衡门无事闭苍苔，篱下萧疏野菊开。半夜秋风江色动， 
<br>满山寒叶雨声来。雁飞关塞霜初落，书寄乡闾人未回。 
<br>独坐高窗此时节，一弹瑶瑟自成哀。
<br>
<br>
<br>
<br>&nbsp;&nbsp; 卷586_11 【江行书事】刘沧 
<br>
<br>远渚蒹葭覆绿苔，姑苏南望思裴徊。空江独树楚山背， 
<br>暮雨一舟吴苑来。人度深秋风叶落，鸟飞残照水烟开。 
<br>寒潮欲上泛萍藻，寄荐三闾情自哀。
<br>
<br>
<br>
<br>&nbsp;&nbsp; 卷586_12 【过铸鼎原】刘沧 
<br>
<br>黄帝修真万国朝，鼎成龙驾上丹霄。天风乍起鹤声远， 
<br>海雾渐深龙节遥。仙界日长青鸟度，御衣香散紫霞飘。 
<br>唯留古迹寒原在，碧水苍苍空寂寥。
<br>
<br>
<br>
<br>&nbsp;&nbsp; 卷586_13 【秋日寓怀】刘沧 
<br>
<br>海上生涯一钓舟，偶因名利事淹留。旅涂谁见客青眼， 
<br>故国几多人白头。霁色满川明水驿，蝉声落日隐城楼。 
<br>如何未尽此行役，西入潼关云木秋。
<br>
<br>
<br>
<br>&nbsp;&nbsp; 卷586_14 【江城晚望】刘沧 
<br>
<br>一望江城思有馀，遥分野径入樵渔。青山经雨菊花尽， 
<br>白鸟下滩芦叶疏。静听潮声寒木杪，远看风色暮帆舒。 
<br>秋期又涉潼关路，不得年年向此居。
<br>
<br>
<br>
<br>&nbsp;&nbsp; 卷586_15 【宿苍谿馆】刘沧 
<br>
<br>孤馆门开对碧岑，竹窗灯下听猿吟。巴山夜雨别离梦， 
<br>秦塞旧山迢递心。满地莓苔生近水，几株杨柳自成阴。 
<br>空思知己隔云岭，乡路独归春草深。
<br>
<br>
<br>
<br>&nbsp;&nbsp; 卷586_16 【题王母庙】刘沧 
<br>
<br>寂寥珠翠想遗声，门掩烟微水殿清。拂曙紫霞生古壁， 
<br>何年绛节下层城。鹤归辽海春光晚，花落闲阶夕雨晴。 
<br>武帝无名在仙籍，玉坛星月夜空明。
<br>
<br>
<br>
<br>&nbsp;&nbsp; 卷586_17 【留别复本修古二上人】刘沧 
<br>
<br>二远相知是昔年，此身长寄礼香烟。绿芜风晚水边寺， 
<br>清磬月高林下禅。台殿虚窗山翠入，梧桐疏叶露光悬。 
<br>西峰话别又须去，终日关山在马前。
<br>
<br>
<br>
<br>&nbsp;&nbsp; 卷586_18 【边思】刘沧 
<br>
<br>汉将边方背辘轳，受降城北是单于。黄河晚冻雪风急， 
<br>野火远烧山木枯。偷号甲兵冲塞色，衔枚战马踏寒芜。 
<br>蛾眉一没空留怨，青冢月明啼夜乌。
<br>
<br>
<br>
<br>&nbsp;&nbsp; 卷586_19 【登龙门敬善寺阁】刘沧 
<br>
<br>独步危梯入杳冥，天风潇洒拂檐楹。禹门烟树正春色， 
<br>少室云屏向晚晴。花落院深清禁闭，水分川阔绿芜平。 
<br>琐窗朱槛同仙界，半夜缑山有鹤声。
<br>
<br>
<br>
<br>&nbsp;&nbsp; 卷586_20 【题王校书山斋】刘沧 
<br>
<br>猿鸟无声昼掩扉，寒原隔水到人稀。云晴古木月初上， 
<br>雪满空庭鹤未归。药囿地连山色近，樵家路入树烟微。 
<br>栖迟惯得沧浪思，云阁还应梦钓矶。
<br>
<br>
<br>
<br>&nbsp;&nbsp; 卷586_21 【浙江晚渡怀古】刘沧 
<br>
<br>蝉噪秋风满古堤，荻花寒渡思萋萋。潮声归海鸟初下， 
<br>草色连江人自迷。碧落晴分平楚外，青山晚出穆陵西。 
<br>此来一见垂纶者，却忆旧居明月溪。
<br>
<br>
<br>
<br>&nbsp;&nbsp; 卷586_22 【及第后宴曲江】刘沧 
<br>
<br>及第新春选胜游，杏园初宴曲江头。紫毫粉壁题仙籍， 
<br>柳色箫声拂御楼。霁景露光明远岸，晚空山翠坠芳洲。 
<br>归时不省花间醉，绮陌香车似水流。
<br>
<br>
<br>
<br>&nbsp;&nbsp; 卷586_23 【秋日山寺怀友人】刘沧 
<br>
<br>萧寺楼台对夕阴，淡烟疏磬散空林。风生寒渚白蘋动， 
<br>霜落秋山黄叶深。云尽独看晴塞雁，月明遥听远村砧。 
<br>相思不见又经岁，坐向松窗弹玉琴。
<br>
<br>
<br>
<br>&nbsp;&nbsp; 卷586_24 【八月十五日夜玩月】刘沧 
<br>
<br>中秋朗月静天河，乌鹊南飞客恨多。寒色满窗明枕簟， 
<br>清光凝露拂烟萝。桂枝斜汉流灵魄，蘋叶微风动细波。 
<br>此夜空亭闻木落，蒹葭霜碛雁初过。
<br>
<br>
<br>
<br>&nbsp;&nbsp; 卷586_25 【晚春宿僧院】刘沧 
<br>
<br>萧寺春风正落花，淹留数宿惠休家。碧空云尽磬声远， 
<br>清夜月高窗影斜。白日闲吟为道侣，青山遥指是生涯。 
<br>微微一点寒灯在，乡梦不成闻曙鸦。
<br>
<br>
<br>
<br>&nbsp;&nbsp; 卷586_26 【怀汶阳兄弟】刘沧 
<br>
<br>回看云岭思茫茫，几处关河隔汶阳。书信经年乡国远， 
<br>弟兄无力海田荒。天高霜月砧声苦，风满寒林木叶黄。 
<br>终日路岐归未得，秋来空羡雁成行。
<br>
<br>
<br>
<br>&nbsp;&nbsp; 卷586_27 【题天宫寺阁】刘沧 
<br>
<br>丹阙侵霄壮复危，排空霞影动檐扉。城连伊水禹门近， 
<br>烟隔上阳宫树微。天敛暮云残雨歇，路穿春草一僧归。 
<br>此来闲望更何有，无限清风生客衣。
<br>
<br>
<br>
<br>&nbsp;&nbsp; 卷586_28 【游上方石窟寺】刘沧 
<br>
<br>苔径萦回景渐分，翛然空界静埃氛。一声疏磬过寒水， 
<br>半壁危楼隐白云。雪下石龛僧在定，日西山木鸟成群。 
<br>几来吟啸立朱槛，风起天香处处闻。
<br>
<br>
<br>
<br>&nbsp;&nbsp; 卷586_29 【怀江南友人】刘沧 
<br>
<br>久绝音书隔塞尘，路岐谁与子相亲。愁中独坐秦城夜， 
<br>别后几经吴苑春。湘岸风来吹绿绮，海门潮上没青蘋。 
<br>空劳两地望明月，多感断蓬千里身。
<br>
<br>
<br>
<br>&nbsp;&nbsp; 卷586_30 【题敬亭山庙】刘沧 
<br>
<br>森森古木列岩隈，迥压寒原霁色开。云雨只从山上起， 
<br>风雷多向庙中来。三江入海声长在，双鹤啼天影未回。 
<br>花落空庭春昼晚，石床松殿满青苔。
<br>
<br>
<br>
<br>&nbsp;&nbsp; 卷586_31 【经麻姑山】刘沧 
<br>
<br>麻姑此地炼神丹，寂寞烟霞古灶残。一自仙娥归碧落， 
<br>几年春雨洗红兰。帆飞震泽秋江远，雨过陵阳晚树寒。 
<br>山顶白云千万片，时闻鸾鹤下仙坛。
<br>
<br>
<br>
<br>&nbsp;&nbsp; 卷586_32 【对残春】刘沧 
<br>
<br>杨花漠漠暗长堤，春尽人愁鸟又啼。鬓发近来生处白， 
<br>家园几向梦中迷。霏微远树荒郊外，牢落空城夕照西。 
<br>唯有年光堪自惜，不胜烟草日萋萋。
<br>
<br>
<br>
<br>&nbsp;&nbsp; 卷586_33 【过沧浪峡】刘沧 
<br>
<br>山叠云重一径幽，苍苔古石濑清流。出岩树色见来静， 
<br>落涧泉声长自秋。远入虚明思白帝，寒生浩景想沧洲。 
<br>如何地近东西路，马足车轮不暂留。
<br>
<br>
<br>
<br>&nbsp;&nbsp; 卷586_34 【经过建业】刘沧 
<br>
<br>六代兴衰曾此地，西风露泣白蘋花。烟波浩渺空亡国， 
<br>杨柳萧条有几家。楚塞秋光晴入树，浙江残雨晚生霞。 
<br>凄凉处处渔樵路，鸟去人归山影斜。
<br>
<br>
<br>
<br>&nbsp;&nbsp; 卷586_35 【赠道者】刘沧 
<br>
<br>真趣淡然居物外，忘机多是隐天台。停灯深夜看仙箓， 
<br>拂石高秋坐钓台。卖药故人湘水别，入檐栖鸟旧山来。 
<br>无因朝市知名姓，地僻衡门对岳开。
<br>
<br>
<br>
<br>&nbsp;&nbsp; 卷586_36 【题马太尉华山庄】刘沧 
<br>
<br>别开池馆背山阴，近得幽奇物外心。竹色拂云连岳寺， 
<br>泉声带雨出谿林。一庭杨柳春光暖，三径烟萝晚翠深。 
<br>自是功成闲剑履，西斋长卧对瑶琴。
<br>
<br>
<br>
<br>&nbsp;&nbsp; 卷586_37 【秋日夜怀】刘沧 
<br>
<br>砧杵寥寥秋色长，绕枝寒鹊客情伤。关山云尽九秋月， 
<br>门柳叶凋三径霜。近日每思归少室，故人遥忆隔潇湘。 
<br>如何节候变容发，明镜一看愁异常。
<br>
<br>
<br>
<br>&nbsp;&nbsp; 卷586_38 【题巫山庙】刘沧 
<br>
<br>十二岚峰挂夕晖，庙门深闭雾烟微。天高木落楚人思， 
<br>山迥月残神女归。触石晴云凝翠鬓，度江寒雨湿罗衣。 
<br>婵娟似恨襄王梦，猿叫断岩秋藓稀。
<br>
<br>
<br>
<br>&nbsp;&nbsp; 卷586_39 【题吴宫苑】刘沧 
<br>
<br>吴苑荒凉故国名，吴山月上照江明。残春碧树自留影， 
<br>半夜子规何处声。芦叶长侵洲渚暗，蘋花开尽水烟平。 
<br>经过此地千年恨，荏苒东风露色清。
<br>
<br>
<br>
<br>&nbsp;&nbsp; 卷586_40 【旅馆书怀】刘沧 
<br>
<br>秋看庭树换风烟，兄弟飘零寄海边。客计倦行分陕路， 
<br>家贫休种汶阳田。云低远塞鸣寒雁，雨歇空山噪暮蝉。 
<br>落叶虫丝满窗户，秋堂独坐思悠然。
<br>
<br>
<br>
<br>&nbsp;&nbsp; 卷586_41 【赠天台隐者】刘沧 
<br>
<br>静者多依猿鸟丛，衡门野色四郊通。天开宿雾海生日， 
<br>水泛落花山有风。回望一巢悬木末，独寻危石坐岩中。 
<br>看书饮酒馀无事，自乐樵渔狎钓翁。
<br>
<br>
<br>
<br>&nbsp;&nbsp; 卷586_42 【洛阳月夜书怀】刘沧 
<br>
<br>疏柳高槐古巷通，月明西照上阳宫。一声边雁塞门雪， 
<br>几处远砧河汉风。独榻闲眠移岳影，寒窗幽思度烟空。 
<br>孤吟此夕惊秋晚，落叶残花树色中。
<br>
<br>
<br>
<br>&nbsp;&nbsp; 卷586_43 【江行夜泊】刘沧 
<br>
<br>白浪连空极渺漫，孤舟此夜泊中滩。岳阳秋霁寺钟远， 
<br>渡口月明渔火残。绿绮韵高湘女怨，青葭色映水禽寒。 
<br>乡遥楚国生归思，欲曙山光上木兰。
<br>
<br>
<br>
<br>&nbsp;&nbsp; 卷586_44 【赠颛顼山人】刘沧 
<br>
<br>浩气含真玉片辉，著书精义入玄微。洛阳紫陌几曾醉， 
<br>少室白云时一归。松雪月高唯鹤宿，烟岚秋霁到人稀。 
<br>知君济世有长策，莫问沧浪隐钓矶。
<br>
<br>
<br>
<br>&nbsp;&nbsp; 卷586_45 【长安冬夜书情】刘沧 
<br>
<br>上国栖迟岁欲终，此情多寄寂寥中。钟传半夜旅人馆， 
<br>鸦叫一声疏树风。古巷月高山色静，寒芜霜落灞原空。 
<br>今来唯问心期事，独望青云路未通。
<br>
<br>
<br>
<br>&nbsp;&nbsp; 卷586_46 【经古行宫】刘沧 
<br>
<br>玉辇西归已至今，古原风景自沈沈。御沟流水长芳草， 
<br>宫树落花空夕阴。蝴蝶翅翻残露滴，子规声尽野烟深。 
<br>路人不记当年事，台殿寂寥山影侵。
<br>
<br>
<br>
<br>&nbsp;&nbsp; 卷586_47 【秋日登醴泉县楼】刘沧 
<br>
<br>闲上高楼时一望，绿芜寒野静中分。人行直路入秦树， 
<br>雁截斜阳背塞云。渭水自流汀岛色，汉陵空长石苔纹。 
<br>秋风高柳出危叶，独听蝉声日欲曛。
<br>
<br>
<br>
<br>&nbsp;&nbsp; 卷586_48 【春日旅游】刘沧 
<br>
<br>玄发辞家事远游，春风归雁一声愁。花开忽忆故山树， 
<br>月上自登临水楼。浩浩晴原人独去，依依春草水分流。 
<br>秦川楚塞烟波隔，怨别路岐何日休。
<br>
<br>
<br>
<br>&nbsp;&nbsp; 卷586_49 【送友人下第归吴】刘沧 
<br>
<br>共惜年华未立名，路岐终日轸羁情。青春半是往来尽， 
<br>白发多因离别生。楚岸帆开云树映，吴门月上水烟清。 
<br>东归自有故山约，花落石床苔藓平。
<br>
<br>
<br>
<br>&nbsp;&nbsp; 卷586_50 【访友人郊居】刘沧 
<br>
<br>登原过水访相如，竹坞莎庭似故居。空塞山当清昼晚， 
<br>古槐人继绿阴馀。休弹瑟韵伤离思，已有蝉声报夏初。 
<br>醉唱劳歌翻自叹，钓船渔浦梦难疏。
<br>
<br>
<br>
<br>&nbsp;&nbsp; 卷586_51 【匡城寻薛闵秀才不遇】刘沧 
<br>
<br>音容一别近三年，往事空思意浩然。匹马东西何处客， 
<br>孤城杨柳晚来蝉。路长草色秋山绿，川阔晴光远水连。 
<br>不见故人劳梦寐，独吟风月过南燕。
<br>
<br>
<br>
<br>&nbsp;&nbsp; 卷586_52 【与僧话旧】刘沧 
<br>
<br>巾舄同时下翠微，旧游因话事多违。南朝古寺几僧在， 
<br>西岭空林唯鸟归。莎径晚烟凝竹坞，石池春色染苔衣。 
<br>此时相见又相别，即是关河朔雁飞。
<br>
<br>
<br>
<br>&nbsp;&nbsp; 卷586_53 【寄远】刘沧 
<br>
<br>西园杨柳暗惊秋，宝瑟朱弦结远愁。霜落雁声来紫塞， 
<br>月明人梦在青楼。蕙心迢递湘云暮，兰思萦回楚水流。 
<br>锦字织成添别恨，关河万里路悠悠。
<br>
<br>
<br>
<br>&nbsp;&nbsp; 卷586_54 【长安逢友人】刘沧 
<br>
<br>上国相逢尘满襟，倾杯一话昔年心。荒台共望秋山立， 
<br>古寺多同雪夜吟。风度重城宫漏尽，月明高柳禁烟深。 
<br>终期白日青云路，休感鬓毛霜雪侵。
<br>
<br>
<br>
<br>&nbsp;&nbsp; 卷586_55 【下第东归途中书事】刘沧 
<br>
<br>峡路谁知倦此情，往来多是半年程。孤吟洛苑逢春尽， 
<br>几向秦城见月明。高柳断烟侵岳影，古堤斜日背滩声。 
<br>东归海上有馀业，牢落田园荒草平。
<br>
<br>
<br>
<br>&nbsp;&nbsp; 卷586_56 【经龙门废寺】刘沧 
<br>
<br>因思人事事无穷，几度经过感此中。山色不移楼殿尽， 
<br>石台依旧水云空。唯馀芳草滴春露，时有残花落晚风。 
<br>杨柳覆滩清濑响，暮天沙鸟自西东。
<br>
<br>
<br>
<br>&nbsp;&nbsp; 卷586_57 【下第后怀旧居】刘沧 
<br>
<br>几到青门未立名，芳时多负故乡情。雨馀秦苑绿芜合， 
<br>春尽灞原白发生。每见山泉长属意，终期身事在归耕。 
<br>蘋花覆水曲谿暮，独坐钓舟歌月明。
<br>
<br>
<br>
<br>&nbsp;&nbsp; 卷586_58 【经无可旧居兼伤贾岛】刘沧 
<br>
<br>尘室寒窗我独看，别来人事几凋残。书空萧寺一僧去， 
<br>雪满巴山孤客寒。落叶堕巢禽自出，苍苔封砌竹成竿。 
<br>碧云迢递长江远，向夕苦吟归思难。
<br>
<br>
<br>
<br>&nbsp;&nbsp; 卷586_59 【赠隐者】刘沧 
<br>
<br>何时止此幽栖处，独掩衡门长绿苔。临水静闻灵鹤语， 
<br>隔原时有至人来。五湖仙岛几年别，九转药炉深夜开。 
<br>谁识无机养真性，醉眠松石枕空杯。
<br>
<br>
<br>
<br>&nbsp;&nbsp; 卷586_60 【题书斋】刘沧 
<br>
<br>一日不曾离此处，风吹疏牖夕云晴。气凌霜色剑光动， 
<br>吟对雪华诗韵清。高木宿禽来远岳，古原残雨隔重城。 
<br>西斋瑶瑟自为侣，门掩半春苔藓生。
<br>
<br>
<br>
<br>&nbsp;&nbsp; 卷586_61 【题秦女楼】刘沧 
<br>
<br>珠翠香销鸳瓦堕，神仙曾向此中游。青楼月色桂花冷， 
<br>碧落箫声云叶愁。杳杳蓬莱人不见，苍苍苔藓路空留。 
<br>一从凤去千年后，迢递岐山水石秋。
<br>
<br>
<br>
<br>&nbsp;&nbsp; 卷586_62 【题桃源处士山居留寄】刘沧 
<br>
<br>白云深处葺茅庐，退隐衡门与俗疏。一洞晓烟留水上， 
<br>满庭春露落花初。闲看竹屿吟新月，特酌山醪读古书。 
<br>穷达尽为身外事，浩然元气乐樵渔。
<br>
<br>
<br>
<br>&nbsp;&nbsp; 卷586_63 【宿题天坛观】刘沧 
<br>
<br>沐发清斋宿洞宫，桂花松韵满岩风。紫霞晓色秋山霁， 
<br>碧落寒光霜月空。华表鹤声天外迥，蓬莱仙界海门通。 
<br>冥心一悟虚无理，寂寞玄珠象罔中。
<br>
<br>
<br>
<br>&nbsp;&nbsp; 卷586_64 【洛神怨】刘沧 
<br>
<br>子建东归恨思长，飘飖神女步池塘。云鬟高动水宫影， 
<br>珠翠乍摇沙露光。心寄碧沉空婉恋，梦残春色自悠扬。 
<br>停车绮陌傍杨柳，片月青楼落未央。
<br>
<br>
<br>
<br>&nbsp;&nbsp; 卷586_65 【龙门留别道友】刘沧 
<br>
<br>一顾恩深荷道安，独垂双泪下层峦。飞鸣北雁塞云暮， 
<br>摇落西风关树寒。春谷终期吹羽翼，萍身不定逐波澜。 
<br>裴徊偏起旧枝恋，半夜独吟孤烛残。
<br>
<br>
<br>
<br>&nbsp;&nbsp; 卷586_66 【题四皓庙】刘沧 
<br>
<br>石壁苍苔翠霭浓，驱车商洛想遗踪。天高猿叫向山月， 
<br>露下鹤声来庙松。叶堕阴岩疏薜荔，池经秋雨老芙蓉。 
<br>雪髯仙侣何深隐，千古寂寥云水重。
<br>
<br>
<br>
<br>&nbsp;&nbsp; 卷586_67 【望未央宫】刘沧 
<br>
<br>西上秦原见未央，山岚川色晚苍苍。云楼欲动入清渭， 
<br>鸳瓦如飞出绿杨。舞席歌尘空岁月，宫花春草满池塘。 
<br>香风吹落天人语，彩凤五云朝汉皇。
<br>
<br>
<br>
<br>&nbsp;&nbsp; 卷586_68 【秋日过昭陵】刘沧 
<br>
<br>寝庙徒悲剑与冠，翠华龙驭杳漫漫。原分山势入空塞， 
<br>地匝松阴出晚寒。上界鼎成云缥缈，西陵舞罢泪阑干。 
<br>那堪独立斜阳里，碧落秋光烟树残。
<br>
<br>
<br>
<br>&nbsp;&nbsp; 卷586_69 【夏日登慈恩寺】刘沧 
<br>
<br>金界时来一访僧，天香飘翠琐窗凝。碧池静照寒松影， 
<br>清昼深悬古殿灯。晚景风蝉催节候，高空云鸟度轩层。 
<br>尘机消尽话玄理，暮磬出林疏韵澄。
<br>
<br>
<br>
<br>&nbsp;&nbsp; 卷586_70 【宿题金山寺】刘沧 
<br>
<br>一点青山翠色危，云岩不掩与星期。海门烟树潮归后， 
<br>江面山楼月照时。独鹤唳空秋露下，高僧入定夜猿知。 
<br>萧疏水木清钟梵，颢气寒光动石池。
<br>
<br>
<br>
<br>&nbsp;&nbsp; 卷586_71 【送友人游蜀】刘沧 
<br>
<br>北去西游春未半，蜀山云雪入诗情。青萝拂水花流影， 
<br>翠霭隔岩猿有声。日出空江分远浪，鸟归高木认孤城。 
<br>心期万里无劳倦，古石苍苔峡路清。
<br>
<br>
<br>
<br>&nbsp;&nbsp; 卷586_72 【题郑中丞东溪】刘沧 
<br>
<br>一境新开雉堞西，绿苔微径露凄凄。高轩夜静竹声远， 
<br>曲岸春深杨柳低。山霁月明常此醉，草芳花暗省曾迷。 
<br>即随凤诏归清列，几忆风花梦小溪。
<br>
<br>
<br>
<br>&nbsp;&nbsp; 卷586_73 【代友人悼姬】刘沧 
<br>
<br>罗帐香微冷锦裀，歌声永绝想梁尘。萧郎独宿落花夜， 
<br>谢女不归明月春。青鸟罢传相寄字，碧江无复采莲人。 
<br>满庭芳草坐成恨，迢递蓬莱入梦频。
<br>
<br>
<br>
<br>&nbsp;&nbsp; 卷586_74 【夏日登西林白上人楼】刘沧 
<br>
<br>几到西林清净境，层台高视有无间。寒光远动天边水， 
<br>碧影出空烟外山。苔点落花微萼在，叶藏幽鸟碎声闲。 
<br>旷然多慊登楼意，永日重门深掩关。
<br>
<br>
<br>
<br>&nbsp;&nbsp; 卷586_75 【江楼月夜闻笛】刘沧 
<br>
<br>南浦蒹葭疏雨后，寂寥横笛怨江楼。思飘明月浪花白， 
<br>声入碧云枫叶秋。河汉夜阑孤雁度，潇湘水阔二妃愁。 
<br>发寒衣湿曲初罢，露色河光生钓舟。
<br>
<br>
<br>
<br>&nbsp;&nbsp; 卷586_76 【送友人下第东归】刘沧 
<br>
<br>漠漠杨花灞岸飞，几回倾酒话东归。九衢春尽生乡梦， 
<br>千里尘多满客衣。流水雨馀芳草合，空山月晚白云微。 
<br>金门自有西来约，莫待萤光照竹扉。
<br>
<br>
<br>
<br>&nbsp;&nbsp; 卷586_77 【从郑郎中高州游东潭】刘沧 
<br>
<br>烟岚晚入湿旌旗，高槛风清醉未归。夹路野花迎马首， 
<br>出林山鸟向人飞。一谿寒水涵清浅，几处晴云度翠微。 
<br>自是谢公心近得，登楼望月思依依。
<br>
<br>
<br>
<br>&nbsp;&nbsp; 卷586_78 【罢华原尉上座主尚书】刘沧 
<br>
<br>自怜生计事悠悠，浩渺沧浪一钓舟。千里梦归清洛近， 
<br>三年官罢杜陵秋。山连绝塞浑无色，水到平沙几处流。 
<br>白露黄花岁时晚，不堪霜鬓镜前愁。
<br>
<br>
<br>
<br>&nbsp;&nbsp; 卷586_79 【雨后游南门寺】刘沧 
<br>
<br>郭南山寺雨初晴，上界寻僧竹里行。半壁楼台秋月过， 
<br>一川烟水夕阳平。苔封石室云含润，露滴松枝鹤有声。 
<br>木叶萧萧动归思，西风画角汉东城。
<br>
<br>
<br>
<br>&nbsp;&nbsp; 卷586_80 【题古寺】刘沧 
<br>
<br>古寺萧条偶宿期，更深霜压竹枝低。长天月影高窗过， 
<br>疏树寒鸦半夜啼。池水竭来龙已去，老松枯处鹤犹栖。 
<br>伤心可惜从前事，寥落朱廊堕粉泥。
<br>
<br>
<br>
<br>&nbsp;&nbsp; 卷586_81 【晚秋野望】刘沧 
<br>
<br>秋尽郊原情自哀，菊花寂寞晚仍开。高风疏叶带霜落， 
<br>一雁寒声背水来。荒垒几年经战后，故山终日望书回。 
<br>归途休问从前事，独唱劳歌醉数杯。
<br>
<br>
<br>
<br>&nbsp;&nbsp; 卷586_82 【秋月望上阳宫】刘沧 
<br>
<br>苔色轻尘锁洞房，乱鸦群鸽集残阳。青山空出禁城日， 
<br>黄叶自飞宫树霜。御路几年香辇去，天津终日水声长。 
<br>此时独立意难尽，正值西风砧杵凉。
<br>
<br>
<br>
<br>&nbsp;&nbsp; 卷586_83 【入关留别主人】刘沧 
<br>
<br>此来多愧食鱼心，东阁将辞强一吟。羸马客程秋草合， 
<br>晚蝉关树古槐深。风生野渡河声急，雁过寒原岳势侵。 
<br>对酒相看自无语，几多离思入瑶琴。
<br>
<br>
<br>
<br>&nbsp;&nbsp; 卷586_84 【留别山中友人】刘沧 
<br>
<br>欲辞松月恋知音，去住多同羁鸟心。秋尽书窗惊白发， 
<br>晚冲霜叶下青岑。大河风急寒声远，高岭云开夕影深。 
<br>别后寂寥无限意，野花门路草虫吟。
<br>
<br>
<br>
<br>&nbsp;&nbsp; 卷586_85 【春晚旅次有怀】刘沧 
<br>
<br>晚出关河绿野平，依依云树动乡情。残春花尽黄莺语， 
<br>远客愁多白发生。野水乱流临古驿，断烟凝处近孤城。 
<br>东西未遂归田计，海上青山久废耕。
<br>
<br>
<br>
<br>&nbsp;&nbsp; 卷586_86 【与重幽上人话旧】刘沧 
<br>
<br>云飞天末水空流，省与师同别异州。庭树蝉声初入夏， 
<br>石床苔色几经秋。灯微静室生乡思，月上严城话旅游。 
<br>自喜他年接巾舄，沧浪地近虎溪头。
<br>
<br>
<br>
<br>&nbsp;&nbsp; 卷586_87 【月夜闻鹤唳】刘沧 
<br>
<br>碧落风微月正明，霜毛似怨有离情。莓苔石冷想孤立， 
<br>杨柳叶疏闻转清。空夜露残惊堕羽，辽天秋晚忆归程。 
<br>凤凰楼阁知犹恋，终逐烟霞上玉京。
<br>
<br>
<br>
<br>&nbsp;&nbsp; 卷586_88 【过北邙山】刘沧 
<br>
<br>散漫黄埃满北原，折碑横路碾苔痕。空山夜月来松影， 
<br>荒冢春风变木根。漠漠兔丝罗古庙，翩翩丹旐过孤村。 
<br>白杨落日悲风起，萧索寒巢鸟独奔。
<br>
<br>
<br>
<br>&nbsp;&nbsp; 卷586_89 【咸阳怀古】刘沧 
<br>
<br>经过此地无穷事，一望凄然感废兴。渭水故都秦二世， 
<br>咸原秋草汉诸陵。天空绝塞闻边雁，叶尽孤村见夜灯。 
<br>风景苍苍多少恨，寒山半出白云层。
<br>
<br>
<br>
<br>&nbsp;&nbsp; 卷586_90 【送友人罢举赴蓟门从事】刘沧 
<br>
<br>人生行止在知己，远佐诸侯重所依。绿绶便当身是贵， 
<br>青霄休怨志相违。晚云辽水疏残雨，寒角边城怨落晖。 
<br>此去黄金台上客，相思应羡雁南归。
<br>
<br>
<br>
<br>&nbsp;&nbsp; 卷586_91 【看榜日】刘沧 
<br>
<br>禁漏初停兰省开，列仙名目上清来。飞鸣晓日莺声远， 
<br>变化春风鹤影回。广陌万人生喜色，曲江千树发寒梅。 
<br>青云已是酬恩处，莫惜芳时醉酒杯。
<br>
<br>
<br>
<br>&nbsp;&nbsp; 卷586_92 【送李休秀才归岭中】刘沧 
<br>
<br>南泛孤舟景自饶，蒹葭汀浦晚萧萧。秋风汉水旅愁起， 
<br>寒木楚山归思遥。独夜猿声和落叶，晴江月色带回潮。 
<br>故园新过重阳节，黄菊满篱应未凋。
<br>
<br>
<br>
<br>&nbsp;&nbsp; 卷586_93 【寓居寄友人】刘沧 
<br>
<br>雨馀虚馆竹阴清，独坐书窗轸旅情。芳草衡门无马迹， 
<br>古槐深巷有蝉声。夕阳云尽嵩峰出，远岸烟消洛水平。 
<br>今夜南原赏佳景，月高风定苦吟生。
<br>
<br>
<br>
<br>&nbsp;&nbsp; 卷586_94 【经曲阜城】刘沧 
<br>
<br>行经阙里自堪伤，曾叹东流逝水长。萝蔓几凋荒陇树， 
<br>莓苔多处古宫墙。三千弟子标青史，万代先生号素王。 
<br>萧索风高洙泗上，秋山明月夜苍苍。
<br>
<br>
<br>
<br>&nbsp;&nbsp; 卷586_95 【汶阳客舍】刘沧 
<br>
<br>年光自感益蹉跎，岐路东西竟若何。窗外雨来山色近， 
<br>海边秋至雁声多。思乡每读登楼赋，对月空吟叩角歌。 
<br>迢递旧山伊水畔，破斋荒径闭烟萝。
<br>
<br>
<br>
<br>&nbsp;&nbsp; 卷586_96 【留别崔澣秀才昆仲】刘沧 
<br>
<br>汶阳离思水无穷，去住情深梦寐中。岁晚虫鸣寒露草， 
<br>日西蝉噪古槐风。川分远岳秋光静，云尽遥天霁色空。 
<br>对酒不能伤此别，尺书凭雁往来通。
<br>
<br>
<br>
<br>&nbsp;&nbsp; 卷586_97 【和友人忆洞庭旧居】刘沧 
<br>
<br>客舍经时益苦吟，洞庭犹忆在前林。青山残月有归梦， 
<br>碧落片云生远心。谿路烟开江月出，草堂门掩海涛深。 
<br>因君话旧起愁思，隔水数声何处砧。
<br>
<br>
<br>
<br>&nbsp;&nbsp; 卷586_98 【晚归山居】刘沧 
<br>
<br>寥落霜空木叶稀，初行郊野思依依。秋深频忆故乡事， 
<br>日暮独寻荒径归。山影暗随云水动，钟声潜入远烟微。 
<br>娟娟唯有西林月，不惜清光照竹扉。
<br>
<br>
<br>
<br>&nbsp;&nbsp; 卷586_99 【送元叙上人归上党（时节镇罢兵）】刘沧 
<br>
<br>太行关路战尘收，白日思乡别沃州。薄暮焚香临野烧， 
<br>清晨漱齿涉寒流。溪边残垒空云木，山上孤城对驿楼。 
<br>此去寂寥寻旧迹，苍苔满径竹斋秋。
<br>
<br>
<br>
<br>&nbsp;&nbsp; 卷586_100 【秋日旅途即事】刘沧 
<br>
<br>驱羸多自感，烟草远郊平。乡路几时尽，旅人终日行。 
<br>渡边寒水驿，山下夕阳城。萧索更何有，秋风两鬓生。
<br>
<br>
<br>
<br>&nbsp;&nbsp; 卷586_101 【早行】刘沧 
<br>
<br>旅途乘早景，策马独凄凄。残影郡楼月，一声关树鸡。 
<br>听钟烟柳外，问渡水云西。当自勉行役，终期功业齐。
<br>
<br>
<br>
<br>&nbsp;&nbsp; 卷586_102 【句】刘沧 
<br>
<br>海曙云浮日，江遥水合天。（发浙江，见《诗人玉屑》）
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷587_1 【湘口送友人】李频 
<br>
<br>中流欲暮见湘烟，苇岸无穷接楚田。去雁远冲云梦雪， 
<br>离人独上洞庭船。风波尽日依山转，星汉通霄向水连。 
<br>零落梅花过残腊，故园归醉及新年。
<br>
<br>
<br>&nbsp;&nbsp; 卷587_2 【鄂州头陀寺上方】李频 
<br>
<br>高寺上方无不见，天涯行客思迢迢。西江帆挂东风急， 
<br>夏口城衔楚塞遥。沙渚渔归多湿网，桑林蚕后尽空条。 
<br>感时叹物寻僧话，惟向禅心得寂寥。
<br>
<br>
<br>
<br>&nbsp;&nbsp; 卷587_3 【寄远】李频 
<br>
<br>槐欲成阴分袂时，君期十日复金扉。槐今落叶已将尽， 
<br>君向远乡犹未归。化石早曾闻节妇，沉湘何必独灵妃。 
<br>须知此意同生死，不学他人空寄衣。
<br>
<br>
<br>
<br>&nbsp;&nbsp; 卷587_4 【题张司马别墅】李频 
<br>
<br>庭前树尽手中栽，先后花分几番开。巢鸟恋雏惊不起， 
<br>野人思酒去还来。自抛官与青山近，谁讶身为白发催。 
<br>门外寻常行乐处，重重履迹在莓苔。
<br>
<br>
<br>
<br>&nbsp;&nbsp; 卷587_5 【长安即事】李频 
<br>
<br>长遇豪家不敢过，此身谁与取高科。故园久绝书来后， 
<br>南国空看雁去多。中夜永怀听叠漏，先秋归梦涉层波。 
<br>愁人白发自生早，我独少年能几何。
<br>
<br>
<br>
<br>&nbsp;&nbsp; 卷587_6 【汉上逢同年崔八】李频 
<br>
<br>去岁曾游帝里春，杏花开过各离秦。偶先托质逢知己， 
<br>独未还家作旅人。世上路岐何缭绕，空中光景自逡巡。 
<br>一回相见一回别，能得几时年少身。
<br>
<br>
<br>
<br>&nbsp;&nbsp; 卷587_7 【五月一日蒙替本官不得随例入阙，感怀献送相公】李频 
<br>
<br>五月倾朝谒紫宸，一朝无分在清尘。含香已去星郎位， 
<br>衣锦惟思婺女邻。折狱也曾为俗吏，劝农元本是耕人。 
<br>知将何事酬公道，只养生灵似养身。
<br>
<br>
<br>
<br>&nbsp;&nbsp; 卷587_8 【春闺怨】李频 
<br>
<br>红妆女儿灯下羞，画眉夫婿陇西头。
<br>自怨愁容长照镜，悔教征戍觅封侯。
<br>
<br>
<br>
<br>&nbsp;&nbsp; 卷587_9 【送边将】李频 
<br>
<br>防秋戎马恐来奔，诏发将军出雁门。遥领短兵登陇首， 
<br>独横长剑向河源。悠扬落日黄云动，苍莽阴风白草翻。 
<br>若纵干戈更深入，应闻收得到昆仑。
<br>
<br>
<br>
<br>&nbsp;&nbsp; 卷587_10 【太和公主还宫】李频 
<br>
<br>天骄发使犯边尘，汉将推功遂夺亲。离乱应无初去貌， 
<br>死生难有却回身。禁花半老曾攀树，宫女多非旧识人。 
<br>重上凤楼追故事，几多愁思向青春。
<br>
<br>
<br>
<br>&nbsp;&nbsp; 卷587_11 【将赴黔州先寄本府中丞】李频 
<br>
<br>八月瞿塘到底翻，孤舟上得已销魂。幕中职罢犹趋府， 
<br>阙下官成未谢恩。丹嶂耸空无过鸟，青林覆水有垂猿。 
<br>感知肺腑终难说，从此辞归便扫门。
<br>
<br>
<br>
<br>&nbsp;&nbsp; 卷587_12 【和友人下第北游感怀】李频 
<br>
<br>圣代为儒可致身，谁知又别五陵春。青门独出空归鸟， 
<br>紫陌相逢尽醉人。江岛去寻垂钓远，塞山来见举头频。 
<br>且须共漉边城酒，何必陶家有白纶。
<br>
<br>
<br>
<br>&nbsp;&nbsp; 卷587_13 【乐游原春望】李频 
<br>
<br>五陵佳气晚氛氲，霸业雄图势自分。秦地山河连楚塞， 
<br>汉家宫殿入青云。未央树色春中见，长乐钟声月下闻。 
<br>无那杨华起愁思，满天飘落雪纷纷。
<br>
<br>
<br>
<br>&nbsp;&nbsp; 卷587_14 【黄雀行】李频 
<br>
<br>欲窃高仓集御河，翩翩疑渡畏秋波。朱宫晚树侵莺语， 
<br>画阁香帘夺燕窠。疏影暗栖寒露重，空城饥噪暮烟多。 
<br>谁令不解高飞去，破宅荒庭有网罗。
<br>
<br>
<br>
<br>&nbsp;&nbsp; 卷587_15 【长安寓居寄柏侍郎】李频 
<br>
<br>霜轻两鬓欲相侵，愁绪无端不可寻。秦女红妆空觅伴， 
<br>郢郎白雪少知音。长亭古木春先老，太华青烟晚更深。 
<br>独向灞陵东北望，一封书寄万重心。
<br>
<br>
<br>
<br>&nbsp;&nbsp; 卷587_16 【春日思归】李频 
<br>
<br>春情不断若连环，一夕思归鬓欲斑。壮志未酬三尺剑， 
<br>故乡空隔万重山。音书断绝干戈后，亲友相逢梦寐间。 
<br>却羡浮云与飞鸟，因风吹去又吹还。
<br>
<br>
<br>
<br>&nbsp;&nbsp; 卷587_17 【朔中即事】李频 
<br>
<br>关门南北杂戎夷，草木秋来即出师。落日风沙长暝早， 
<br>穷冬雨雪转春迟。山头堠火孤明后，星外行人四绝时。 
<br>自古边功何不立，汉家中外自相疑。
<br>
<br>
<br>
<br>&nbsp;&nbsp; 卷587_18 【感怀献门下相公】李频 
<br>
<br>谁云郎选不由诗，上相怜才积有时。却是龙钟到门晚， 
<br>终非稽古致身迟。谋将郡印归难遂，读著家书坐欲痴。 
<br>日望南宫看列宿，迢迢婺女与乡比。
<br>
<br>
<br>
<br>&nbsp;&nbsp; 卷587_19 【赠长城庾将军】李频 
<br>
<br>初年三十拜将军，近代英雄独未闻。向国报恩心比石， 
<br>辞天作镇气凌云。逆风走马貂裘卷，望塞悬弧雁阵分。 
<br>定拥节麾从此去，安西大破犬戎群。
<br>
<br>
<br>
<br>&nbsp;&nbsp; 卷587_20 【浙东献郑大夫】李频 
<br>
<br>圣主东忧涨海滨，思移副相倚陶钧。楼台独坐江山月， 
<br>舟楫先行泽国春。遥想万家开户外，近闻群盗窜诸邻。 
<br>几时入去调元化，天下同为尧舜人。
<br>
<br>
<br>
<br>&nbsp;&nbsp; 卷587_21 【镜湖夜泊有怀（东晋太守马臻所筑）】李频 
<br>
<br>广水遥堤利物功，因思太守惠无穷。自从版筑兴农隙， 
<br>长与耕耘致岁丰。涨接星津流荡漾，宽浮云岫动虚空。 
<br>想当战国开时有，范蠡扁舟祗此中。
<br>
<br>
<br>
<br>&nbsp;&nbsp; 卷587_22 【宣州献从叔大夫】李频 
<br>
<br>清时选地任贤明，从此观风辍尹京。日月天中辞洛邑， 
<br>云山江上领宣城。万家闾井俱安寝，千里农桑竟起耕。 
<br>闻说圣朝同汉代，已愁征入拜公卿。
<br>
<br>
<br>
<br>&nbsp;&nbsp; 卷587_23 【贺同年翰林从叔舍人知制诰】李频 
<br>
<br>仙禁何人蹑近踪，孔门先选得真龙。别居云路抛三省， 
<br>专掌天书在九重。五色毫挥成涣汗，百寮班下独从容。 
<br>芳年贵盛谁为比，郁郁青青岳顶松。
<br>
<br>
<br>
<br>&nbsp;&nbsp; 卷587_24 【吴门别主人（一作吴门月夜与曹太尉话别）】李频 
<br>
<br>早晚更看吴苑月，小斋长忆落西窗。
<br>不知明夜谁家见，应照离人隔楚江。
<br>
<br>
<br>
<br>&nbsp;&nbsp; 卷587_25 【自黔中归新安】李频 
<br>
<br>朝过春关辞北阙，暮参戎幕向南巴。
<br>却将仙桂东归去，江月相随直到家。
<br>
<br>
<br>
<br>&nbsp;&nbsp; 卷587_26 【奉和郑薰相公】李频 
<br>
<br>三四株松匝草亭，便成彭泽柳为名。
<br>莲峰隐去难辞阙，浐水朝回与出城。
<br>
<br>
<br>
<br>&nbsp;&nbsp; 卷587_27 【及第后还家过岘岭】李频 
<br>
<br>魏驮山前一朵花，岭西更有几千家。
<br>石斑鱼鲊香冲鼻，浅水沙田饭绕牙。
<br>
<br>
<br>
<br>&nbsp;&nbsp; 卷587_28 【春日旅舍】李频 
<br>
<br>未识东西南北路，青春白日坐销难。
<br>如何一别故园后，五度花开五处看。
<br>
<br>
<br>
<br>&nbsp;&nbsp; 卷587_29 【过长江伤贾岛】李频 
<br>
<br>忽从一宦远流离，无罪无人子细知。
<br>到得长江闻杜宇，想君魂魄也相随。
<br>
<br>
<br>
<br>&nbsp;&nbsp; 卷587_30 【自遣】李频 
<br>
<br>永拟东归把钓丝，将行忽起半心疑。
<br>青云道是不平地，还有平人上得时。
<br>
<br>
<br>
<br>&nbsp;&nbsp; 卷587_31 【寄曹邺】李频 
<br>
<br>终南山是枕前云，禁鼓无因晓夜闻。
<br>朝客秋来不朝日，曲江西岸去寻君。
<br>
<br>
<br>
<br>&nbsp;&nbsp; 卷587_32 【述怀】李频 
<br>
<br>望月疑无得桂缘，春天又待到秋天。
<br>杏花开与槐花落，愁去愁来过几年。
<br>
<br>
<br>
<br>&nbsp;&nbsp; 卷587_33 【客洛酬刘驾】李频 
<br>
<br>浮世总应相送老，共君偏更远行多。
<br>此回不似前回别，听尽离歌逐棹歌。
<br>
<br>
<br>
<br>&nbsp;&nbsp; 卷587_34 【题钓台障子】李频 
<br>
<br>君家尽是我家山，严子前台枕古湾。
<br>却把钓竿终不可，几时入海得鱼还。
<br>
<br>
<br>
<br>&nbsp;&nbsp; 卷587_35 【题阳山顾炼师草堂】李频 
<br>
<br>若到当时上升处，长生何事后无人。
<br>前峰自去种松子，坐见年来取茯神。
<br>
<br>
<br>
<br>&nbsp;&nbsp; 卷587_36 【闻金吾妓唱梁州】李频 
<br>
<br>闻君一曲古梁州，惊起黄云塞上愁。
<br>秦女树前花正发，北风吹落满城秋。
<br>
<br>
<br>
<br>&nbsp;&nbsp; 卷587_37 【游蜀回简友人】李频 
<br>
<br>别来十二月，去到漏天边。不是因逢闰，还应是隔年。
<br>
<br>
<br>
<br>&nbsp;&nbsp; 卷587_38 【赠泾州王侍御】李频 
<br>
<br>一旦天书下紫微，三年旌旆陇云飞。
<br>塞门无事春空到，边草青青战马肥。
<br>
<br>
<br>
<br>&nbsp;&nbsp; 卷587_39 【夏日宿秘书姚监宅】李频 
<br>
<br>贵宅多嘉树，先秋有好风。情闲离阙下，梦野在山中。 
<br>露色浮寒瓦，萤光堕暗丛。听吟丽句尽，河汉任西东。
<br>
<br>
<br>
<br>&nbsp;&nbsp; 卷587_40 【过嵩阴隐者】李频 
<br>
<br>当门看少室，倚杖复披衣。每日醒还醉，无人是与非。 
<br>架书抽读乱，庭果摘尝稀。独有江南客，思家未得归。
<br>
<br>
<br>
<br>&nbsp;&nbsp; 卷587_41 【留别山家】李频 
<br>
<br>闲门不易求，半月在林丘。已与山水别，难为花木留。 
<br>孤怀归静夜，远会隔高秋。莫道无言去，冥心在重游。
<br>
<br>
<br>
<br>&nbsp;&nbsp; 卷587_42 【送人游吴】李频 
<br>
<br>楚田开雪后，草色与君看。积水浮春气，深山滞雨寒。 
<br>毗陵孤月出，建业一钟残。为把乡书去，因收别泪难。
<br>
<br>
<br>
<br>&nbsp;&nbsp; 卷587_43 【东渭桥晚眺】李频 
<br>
<br>秦地有吴洲，千樯渭曲头。人当返照立，水彻故乡流。 
<br>落第春难过，穷途日易愁。谁知桥上思，万里在江楼。
<br>
<br>
<br>
<br>&nbsp;&nbsp; 卷587_44 【送延陵韦少府】李频 
<br>
<br>延陵称贵邑，季子有高踪。古迹传多代，仙山管几峰。 
<br>微泉声小雨，异木色深冬。去毕三年秩，新诗箧不容。
<br>
<br>
<br>
<br>&nbsp;&nbsp; 卷587_45 【淮南送友人归沧州】李频 
<br>
<br>风色忽西转，坐为千里分。高帆背楚落，寒日逆淮曛。 
<br>断烧缘乔木，盘雕隐片云。乡关百战地，归去始休军。
<br>
<br>
<br>
<br>&nbsp;&nbsp; 卷587_46 【夏日题盩厔友人书斋】李频 
<br>
<br>修竹齐高树，书斋竹树中。四时无夏气，三伏有秋风。 
<br>黑处巢幽鸟，阴来叫候虫。窗西太白雪，万仞在遥空。
<br>
<br>
<br>
<br>&nbsp;&nbsp; 卷587_47 【寻山】李频 
<br>
<br>一径入双崖，初疑有几家。行穷人不见，坐久日空斜。 
<br>石上生灵草，泉中落异花。终须结茅屋，向此学餐霞。
<br>
<br>
<br>
<br>&nbsp;&nbsp; 卷587_48 【送元遂上人归钱唐】李频 
<br>
<br>白衣游帝乡，已得事空王。却返湖山寺，高禅水月房。 
<br>雨中过岳黑，秋后宿船凉。回顾秦人语，他生会别方。
<br>
<br>
<br>
<br>&nbsp;&nbsp; 卷587_49 【贻友人喻坦之】李频 
<br>
<br>从容心自切，饮水胜衔杯。共在山中长，相随阙下来。 
<br>修身空有道，取事各无媒。不信升平代，终遗草泽才。
<br>
<br>
<br>
<br>&nbsp;&nbsp; 卷587_50 【送友人往振武】李频 
<br>
<br>风沙遥见说，道路替君愁。碛夜星垂地，云明火上楼。 
<br>征鸿辞塞雪，战马识边秋。不共将军语，何因有去留。
<br>
<br>
<br>
<br>&nbsp;&nbsp; 卷587_51 【赋得长城斑竹杖】李频 
<br>
<br>秦兴版筑时，翦伐不知谁。异代馀根在，幽人得手持。 
<br>细看生古意，闲倚动边思。莫作鸠形并，空将鹤发期。
<br>
<br>
<br>
<br>&nbsp;&nbsp; 卷587_52 【送德清喻明府】李频 
<br>
<br>棹返霅溪云，仍参旧使君。州传多古迹，县记是新文。 
<br>水栅横舟闭，湖田立木分。但如诗思苦，为政即超群。
<br>
<br>
<br>
<br>&nbsp;&nbsp; 卷587_53 【送薛能少府任盩厔】李频 
<br>
<br>不才甘下第，君子蹇何重。相送昆明岸，同看太白峰。 
<br>数瓢留顷刻，残照迫从容。好去烟霞县，仙人有旧踪。
<br>
<br>
<br>
<br>&nbsp;&nbsp; 卷587_54 【送许寿下第归东山】李频 
<br>
<br>吾君设礼闱，谁合学忘机。却是高人起，难为下第归。 
<br>出关心纵野，避世事终稀。莫更今秋夕，相思望少微。
<br>
<br>
<br>
<br>&nbsp;&nbsp; 卷587_55 【冬夜酬范秘书（一作九衢春日酬范秘书）】李频 
<br>
<br>九衢行一匝，不敢入他门。累日无馀事，通宵得至言。 
<br>命嗟清世蹇，春觉闰冬暄。翻覆吟佳句，何酬国士恩。
<br>
<br>
<br>
<br>&nbsp;&nbsp; 卷587_56 【送陆肱尉江夏】李频 
<br>
<br>如何执简去，便作挂帆期。泽国三春早，江天落日迟。 
<br>县人齐候处，洲鸟欲飞时。免褐方三十，青云岂白髭。
<br>
<br>
<br>
<br>&nbsp;&nbsp; 卷587_57 【汉上送人西归】李频 
<br>
<br>几作西归梦，因为怆别心。野衔天去尽，山夹汉来深。 
<br>叠浪翻残照，高帆引片阴。空留相赠句，毕我白头吟。
<br>
<br>
<br>
<br>&nbsp;&nbsp; 卷587_58 【蜀中逢友人】李频 
<br>
<br>自古有行役，谁人免别家。相欢犹陌上，一醉任天涯。 
<br>积叠山藏蜀，潺湲水绕巴。他年复何处，共说海棠花。
<br>
<br>
<br>
<br>&nbsp;&nbsp; 卷587_59 【寄范评事】李频 
<br>
<br>行坐不相遗，辕门载笔时。雅知难更遇，旧分合长思。 
<br>梦即重寻熟，书常转达迟。山斋终拟到，何日遂心期。
<br>
<br>
<br>
<br>&nbsp;&nbsp; 卷587_60 【南游过湘汉即事寄友人】李频 
<br>
<br>南去远驱逐，三湘五月行。巴山雪水下，楚泽火云生。 
<br>向野聊中饭，乘凉探暮程。离怀不可说，已迫峡猿声。
<br>
<br>
<br>
<br>&nbsp;&nbsp; 卷587_61 【送许浑侍御赴润州】李频 
<br>
<br>家山近石头，遂意恣东游。祖席离乌府，归帆转蜃楼。 
<br>阴氛出海散，落月向潮流。别有为霖日，孤云未自由。
<br>
<br>
<br>
<br>&nbsp;&nbsp; 卷587_62 【喜友人厉图南及第】李频 
<br>
<br>相忧过己切，相贺似身荣。心达无前后，神交共死生。 
<br>承家吾子事，登第世人情。未有通儒术，明时道不行。
<br>
<br>
<br>
<br>&nbsp;&nbsp; 卷587_63 【送友人下第归越】李频 
<br>
<br>归意随流水，江湖共在东。山阴何处去，草际片帆通。 
<br>雨色春愁里，潮声晓梦中。虽为半年客，便是往来鸿。
<br>
<br>
<br>
<br>&nbsp;&nbsp; 卷587_64 【寄友人】李频 
<br>
<br>一别一相见，须臾老此生。客衣寒后薄，山思夜深清。 
<br>诗近吟何句，髭新白几茎。路岐如昨日，来往梦分明。
<br>
<br>
<br>
<br>&nbsp;&nbsp; 卷587_65 【送友人下第归宛陵】李频 
<br>
<br>天涯长恋亲，阙下独伤春。拟住还求己，须归不为身。 
<br>临岐仍犯雪，挂席始离尘。共泣东风别，同为沧海人。
<br>
<br>
<br>
<br>&nbsp;&nbsp; 卷587_66 【秋夜对月寄凤翔范书记】李频 
<br>
<br>月过秋霖后，光应夜夜清。一回相忆起，几度独吟行。 
<br>河汉东西直，山川远近明。寸心遥往处，新有雁来声。
<br>
<br>
<br>
<br>&nbsp;&nbsp; 卷587_67 【送孙明秀才往潘州访韦卿】李频 
<br>
<br>北鸟飞不到，北人今去游。天涯浮瘴水，岭外问潘州。 
<br>草木春冬茂，猿猱日夜愁。定知迁客泪，应只对君流。
<br>
<br>
<br>
<br>&nbsp;&nbsp; 卷587_68 【八月十五夜对月】李频 
<br>
<br>阴盛此宵中，多为雨与风。坐无云雨至，看与雪霜同。 
<br>抱湿离遥海，倾寒向迥空。年年不可值，还似命难通。
<br>
<br>
<br>
<br>&nbsp;&nbsp; 卷587_69 【及第后归】李频 
<br>
<br>家临浙水傍，岸对买臣乡。纵棹随归鸟，乘潮向夕阳。 
<br>苦吟身得雪，甘意鬓成霜。况此年犹少，酬知足自强。
<br>
<br>
<br>
<br>&nbsp;&nbsp; 卷587_70 【过巫峡】李频 
<br>
<br>拥棹向惊湍，巫峰直上看。削成从水底，耸出在云端。 
<br>暮雨晴时少，啼猿渴下难。一闻神女去，风竹扫空坛。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷588_1 【送友人往太原】李频 
<br>
<br>离亭聊把酒，此路彻边头。草白雁来尽，时清人去游。 
<br>汾河流晋地，塞雪满并州。别后相思夜，空看北斗愁。
<br>
<br>
<br>&nbsp;&nbsp; 卷588_2 【旅怀】李频 
<br>
<br>万里共心论，徒言吾道存。奉亲无别业，谒帝有何门。 
<br>水宿惊涛浦，山行落叶村。长安长梦去，欹枕即闻猿。
<br>
<br>
<br>
<br>&nbsp;&nbsp; 卷588_3 【送裴御史赴湖南】李频 
<br>
<br>关门鸟道中，飞传复乘骢。暮雪离秦甸，春云入楚宫。 
<br>平芜天共阔，积水地多空。使府悬帆去，能消几日风。
<br>
<br>
<br>
<br>&nbsp;&nbsp; 卷588_4 【送姚郜先辈赴汝州辟】李频 
<br>
<br>行李事寒天，东来聘礼全。州当定鼎处，人去偃戈年。 
<br>雷雨依嵩岭，桑麻接楚田。遥知清夜作，不是借戎篇。
<br>
<br>
<br>
<br>&nbsp;&nbsp; 卷588_5 【初离黔中泊江上】李频 
<br>
<br>去去把青桂，平生心不违。更蒙莲府辟，兼脱布衣归。 
<br>霁岳明残雪，清波漾落晖。无穷幽鸟戏，时向棹前飞。
<br>
<br>
<br>
<br>&nbsp;&nbsp; 卷588_6 【黔中酬同院韦判官】李频 
<br>
<br>平生同所为，相遇偶然迟。各著青袍后，无归白社期。 
<br>江流来绝域，府地管诸夷。圣代都无事，从公且赋诗。
<br>
<br>
<br>
<br>&nbsp;&nbsp; 卷588_7 【和范秘书襄阳旧游】李频 
<br>
<br>听话扬帆兴，初从岘首还。高吟入白浪，遥坐看青山。 
<br>枯木猿啼爽，寒汀鹤步闲。秋来关去梦，几夜度商颜。
<br>
<br>
<br>
<br>&nbsp;&nbsp; 卷588_8 【秋夜山中思归送友人】李频 
<br>
<br>萧条对秋色，相忆在云泉。木落病身起，潮平归思悬。 
<br>凉钟山顶寺，暝火渡头船。此地非吾土，淹留又一年。
<br>
<br>
<br>
<br>&nbsp;&nbsp; 卷588_9 【自黔中东归旅次淮上】李频 
<br>
<br>行旅本同愁，黔吴复阻修。半年方中路，穷节到孤舟。 
<br>夕霭垂阴野，晨光动积流。家山一夜梦，便是昔年游。
<br>
<br>
<br>
<br>&nbsp;&nbsp; 卷588_10 【江夏春感旧】李频 
<br>
<br>东风出海门，处处动林园。泽国雪霜少，沙汀花木繁。 
<br>暖鱼依水浅，晴雁入空翻。何处阳和力，生萍不驻根。
<br>
<br>
<br>
<br>&nbsp;&nbsp; 卷588_11 【眉州别李使君（一作眉山留献张端公）】李频 
<br>
<br>回首雪峰前，朱门心杳然。离人自呜咽，流水莫潺湲。 
<br>毒草通蛮徼，秋林近漏天。一生从此去，五字有谁怜。
<br>
<br>
<br>
<br>&nbsp;&nbsp; 卷588_12 【送许棠及第归宣州】李频 
<br>
<br>高科终自致，志业信如神。待得逢公道，由来合贵身。 
<br>秋归方觉好，旧梦始知真。更想青山宅，谁为后主人。
<br>
<br>
<br>
<br>&nbsp;&nbsp; 卷588_13 【黔中罢职将泛江东】李频 
<br>
<br>黔中初罢职，薄俸亦无残。举目乡关远，携家旅食难。 
<br>野梅将雪竞，江月与沙寒。两鬓愁应白，何劳把镜看。
<br>
<br>
<br>
<br>&nbsp;&nbsp; 卷588_14 【长安书事寄所知】李频 
<br>
<br>帝里本无名，端居有道情。睡魂春梦断，书兴晚窗明。 
<br>老拟归何处，闲应过此生。江湖终一日，拜别便东行。
<br>
<br>
<br>
<br>&nbsp;&nbsp; 卷588_15 【酬姚覃】李频 
<br>
<br>不见又相招，何曾诉寂寥。醉眠春草长，吟坐夜灯销。 
<br>泪堕思山切，身归转路遥。年年送别处，杨柳少垂条。
<br>
<br>
<br>
<br>&nbsp;&nbsp; 卷588_16 【春日鄜州赠裴居言】李频 
<br>
<br>虽将身佐幕，出入似闲居。草色长相待，山情信不疏。 
<br>灯前春睡足，酒后夜寒馀。笔砚时时近，终非署簿书。
<br>
<br>
<br>
<br>&nbsp;&nbsp; 卷588_17 【送于生入蜀】李频 
<br>
<br>家吴闻入蜀，道路颇乖离。一第何多难，都城可少知。 
<br>江山非久适，命数未终奇。况又将冤抱，经春杜魄随。
<br>
<br>
<br>
<br>&nbsp;&nbsp; 卷588_18 【送许棠归泾县作尉】李频 
<br>
<br>青桂复青袍，一归荣一高。县人齐下拜，邑宰共分曹。 
<br>绕郭看秧插，寻街听茧缫。封侯万里者，燕颔乃徒劳。
<br>
<br>
<br>
<br>&nbsp;&nbsp; 卷588_19 【友人话别】李频 
<br>
<br>论交虽不早，话别且相亲。除却栖禅客，谁非南陌人。 
<br>半生都返性，终老拟安贫。愿入白云社，高眠自致身。
<br>
<br>
<br>
<br>&nbsp;&nbsp; 卷588_20 【山居】李频 
<br>
<br>欲出穷吾道，东西自未能。卷书唯对鹤，开画独留僧。 
<br>落叶和云扫，秋山共月登。何年石上水，夜夜滴高层。
<br>
<br>
<br>
<br>&nbsp;&nbsp; 卷588_21 【寄范郎中】李频 
<br>
<br>藜杖山中出，吟诗对范家。相知从海峤，寄食向京华。 
<br>名宦成何报，清眸未纵赊。临邛梦来往，雨雪满褒斜。
<br>
<br>
<br>
<br>&nbsp;&nbsp; 卷588_22 【书怀】李频 
<br>
<br>宦途从不问，身事觉无差。华发初生女，沧洲未有家。 
<br>却闲思洞穴，终老旷桑麻。别访栖禅侣，相期语劫沙。
<br>
<br>
<br>
<br>&nbsp;&nbsp; 卷588_23 【越中行】李频 
<br>
<br>越国临沧海，芳洲复暮晴。湖通诸浦白，日隐乱峰明。 
<br>野宿多无定，闲游免有情。天台闻不远，终到石桥行。
<br>
<br>
<br>
<br>&nbsp;&nbsp; 卷588_24 【春日南游寄浙东许同年】李频 
<br>
<br>孤帆处处宿，不问是谁家。南国平芜远，东风细雨斜。 
<br>旅怀多寄酒，寒意欲留花。更想前途去，茫茫沧海涯。
<br>
<br>
<br>
<br>&nbsp;&nbsp; 卷588_25 【明州江亭夜别段秀才】李频 
<br>
<br>离亭向水开，时候复蒸梅。霹雳灯烛灭，蒹葭风雨来。 
<br>京关虽共语，海峤不同回。莫为莼鲈美，天涯滞尔才。
<br>
<br>
<br>
<br>&nbsp;&nbsp; 卷588_26 【临岐留别相知】李频 
<br>
<br>百岁竟何事，一身长远游。行行将近老，处处不离愁。 
<br>世路多相取，权门不自投。难为此时别，欲别愿人留。
<br>
<br>
<br>
<br>&nbsp;&nbsp; 卷588_27 【鄂渚湖上即事】李频 
<br>
<br>杜门聊自适，湖水在窗间。纵得沧洲去，无过白日闲。 
<br>多慵空好道，少贱早凋颜。独有东山月，依依自往还。
<br>
<br>
<br>
<br>&nbsp;&nbsp; 卷588_28 【辞夏口崔尚书】李频 
<br>
<br>一饭仍难受，依仁况一年。终期身可报，不拟骨空镌。 
<br>城晚风高角，江春浪起船。同来栖止地，独去塞鸿前。
<br>
<br>
<br>
<br>&nbsp;&nbsp; 卷588_29 【秦原早望】李频 
<br>
<br>一忝乡书荐，长安未得回。年光逐渭水，春色上秦台。 
<br>燕掠平芜去，人冲细雨来。东风生故里，又过几花开。
<br>
<br>
<br>
<br>&nbsp;&nbsp; 卷588_30 【送友人之扬州（一作游淮南）】李频 
<br>
<br>一别长安后，晨征便信鸡。河声入峡急，地势出关低。 
<br>绿树丛垓下，青芜阔楚西。路长知不恶，随处得诗题。
<br>
<br>
<br>
<br>&nbsp;&nbsp; 卷588_31 【过四皓庙】李频 
<br>
<br>东西南北人，高迹自相亲。天下已归汉，山中犹避秦。 
<br>龙楼曾作客，鹤氅不为臣。独有千年后，青青庙木春。
<br>
<br>
<br>
<br>&nbsp;&nbsp; 卷588_32 【陕下怀归】李频 
<br>
<br>故园何处在，零落五湖东。日暮无来客，天寒有去鸿。 
<br>大河冰彻塞，高岳雪连空。独夜悬归思，迢迢永漏中。
<br>
<br>
<br>
<br>&nbsp;&nbsp; 卷588_33 【送徐处士归江南】李频 
<br>
<br>行行野雪薄，寒气日通春。故国又芳草，沧江终白身。 
<br>游归花落满，睡起鸟啼新。莫惜闲书札，西来问旅人。
<br>
<br>
<br>
<br>&nbsp;&nbsp; 卷588_34 【鄜州留别王从事】李频 
<br>
<br>相识未十日，相知如十年。从来易离别，此去忽留连。 
<br>路险行冲雨，山高度隔天。难终清夜坐，更听说安边。
<br>
<br>
<br>
<br>&nbsp;&nbsp; 卷588_35 【长安夜怀】李频 
<br>
<br>匹马西游日，从吴又转荆。风雷几夜坐，山水半年行。 
<br>梦永秋灯灭，吟馀晓露明。良时不我与，白发向秦生。
<br>
<br>
<br>
<br>&nbsp;&nbsp; 卷588_36 【冬夜山中寻友】李频 
<br>
<br>何人山雪夜，相访不相思。若得长闲日，应无暂到时。 
<br>叶寒凋欲尽，泉冻落还迟。即此天明去，重来未有期。
<br>
<br>
<br>
<br>&nbsp;&nbsp; 卷588_37 【送刘山人归洞庭】李频 
<br>
<br>君逐云山去，人间又绝踪。半湖乘早月，中路入疏钟。 
<br>秋尽草虫急，夜深山雨重。平生心未已，岂得更相从。
<br>
<br>
<br>
<br>&nbsp;&nbsp; 卷588_38 【古意】李频 
<br>
<br>白马游何处，青楼日正长。凤箫抛旧曲，鸾镜懒新妆。 
<br>玄鸟深巢静，飞花入户香。虽非窦滔妇，锦字已成章。
<br>
<br>
<br>
<br>&nbsp;&nbsp; 卷588_39 【避暑】李频 
<br>
<br>当暑忆归林，陶家借柳阴。蝉从初伏噪，客向晚凉吟。 
<br>白日欺玄鬓，沧江负素心。神仙倘有术，引我出幽岑。
<br>
<br>
<br>
<br>&nbsp;&nbsp; 卷588_40 【送吴秘书归杭州】李频 
<br>
<br>为客得从容，官清料复重。海崖归有业，天目近何峰。 
<br>是处通春棹，无村不夜舂。马卿夸贵达，还说返临邛。
<br>
<br>
<br>
<br>&nbsp;&nbsp; 卷588_41 【中秋对月】李频 
<br>
<br>秋分一夜停，阴魄最晶荧。好是生沧海，徐看历杳冥。 
<br>层空疑洗色，万怪想潜形。他夕无相类，晨鸡不可听。
<br>
<br>
<br>
<br>&nbsp;&nbsp; 卷588_42 【八月上峡（一作八月峡口作）】李频 
<br>
<br>万里巴江水，秋来满峡流。乱山无陆路，行客在孤舟。 
<br>汹汹滩声急，冥冥树色愁。免为三不吊，已白一生头。
<br>
<br>
<br>
<br>&nbsp;&nbsp; 卷588_43 【送狄明府赴九江】李频 
<br>
<br>字人修祖德，清白定闻传。匹马从秦去，孤帆入楚悬。 
<br>关中寒食雨，湖上暑衣天。四考兼重请，相知住几年。
<br>
<br>
<br>
<br>&nbsp;&nbsp; 卷588_44 【陕下投姚谏议】李频 
<br>
<br>旧业在东鄙，西游从楚荆。风雷几夜坐，山水半年行。 
<br>梦永秋灯灭，吟孤晓露明。前心若不遂，有耻却归耕。
<br>
<br>
<br>
<br>&nbsp;&nbsp; 卷588_45 【关东逢薛能】李频 
<br>
<br>何处不相思，相逢还有时。交心如到老，会面未为迟。 
<br>苦学缘明代，劳生欲白髭。唯君一度别，便似见无期。
<br>
<br>
<br>
<br>&nbsp;&nbsp; 卷588_46 【富春赠孙璐】李频 
<br>
<br>天柱与天目，曾栖绝顶房。青云求禄晚，白日坐家长。 
<br>井气通潮信，窗风引海凉。平生诗称在，老达亦何妨。
<br>
<br>
<br>
<br>&nbsp;&nbsp; 卷588_47 【送友人游蜀】李频 
<br>
<br>东堂虽不捷，西去复何愁。蜀马知归路，巴山似旧游。 
<br>星临剑阁动，花落锦江流。鼓吹青林下，时闻祭武侯。
<br>
<br>
<br>
<br>&nbsp;&nbsp; 卷588_48 【夏日盩厔郊居寄姚少府】李频 
<br>
<br>古木有清阴，寒泉有下深。蝉从初伏噪，客向晚凉吟。 
<br>白日欺玄鬓，沧江负素心。甚思中夜话，何路许相寻。
<br>
<br>
<br>
<br>&nbsp;&nbsp; 卷588_49 【送胡休处士归湘江】李频 
<br>
<br>见说湘江切，长愁有去时。江湖秋涉远，雷雨夜眠迟。 
<br>旧业多归兴，空山尽老期。天寒一瓢酒，落日醉留谁。
<br>
<br>
<br>
<br>&nbsp;&nbsp; 卷588_50 【峡州送清彻上人归浙西（一作送清江上人归东林）】李频 
<br>
<br>风涛几千里，归路半乘舟。此地难相遇，何人更共游。 
<br>坐经嵩顶夏，行值洛阳秋。到寺安禅夕，江云满石楼。
<br>
<br>
<br>
<br>&nbsp;&nbsp; 卷588_51 【送僧入天台】李频 
<br>
<br>一锡随缘赴，天台又去登。长亭旧别路，落日独行僧。 
<br>夜烧山何处，秋帆浪几层。他时授巾拂，莫为老无能。
<br>
<br>
<br>
<br>&nbsp;&nbsp; 卷588_52 【回山后寄范酂先辈】李频 
<br>
<br>高楼会月夜，北雁向南分。留住经春雪，辞来见夏云。 
<br>遥空江不极，绝顶日难曛。一与山僧坐，无因得议文。
<br>
<br>
<br>
<br>&nbsp;&nbsp; 卷588_53 【长安送友人东归】李频 
<br>
<br>白社思归处，青门见去人。乡遥茂苑树，路入广陵尘。 
<br>海日潮浮晓，湖山雪露春。犹期来帝里，未是得闲人。
<br>
<br>
<br>
<br>&nbsp;&nbsp; 卷588_54 【深秋过源宗上人房（房一作方丈）】李频 
<br>
<br>到日值摇落，相留山舍空。微寒生夜半，积雨向秋终。 
<br>度讲多来雁，经禅少候虫。方从听话后，不省在愁中。
<br>
<br>
<br>
<br>&nbsp;&nbsp; 卷588_55 【秋日登山阁】李频 
<br>
<br>苍苍山阁晚，杳杳隙尘秋。偶上多时立，翻成尽日愁。 
<br>草平连邑动，河满逐江流。下视穷边路，行人在陇头。
<br>
<br>
<br>
<br>&nbsp;&nbsp; 卷588_56 【秋宿慈恩寺遂上人院（一作送宋震先辈赴青州）】李频 
<br>
<br>满阁终南色，清宵独倚栏。风高斜汉动，叶下曲江寒。 
<br>帝里求名老，空门见性难。吾师无一事，不似在长安。
<br>
<br>
<br>
<br>&nbsp;&nbsp; 卷588_57 【题栖霞寺庆上人院】李频 
<br>
<br>居与鸟巢邻，日将巢鸟亲。多生从此性，久集得无身。 
<br>树老风终夜，山寒雪见春。不知诸祖后，传印是何人。
<br>
<br>
<br>
<br>&nbsp;&nbsp; 卷588_58 【送友人入蜀】李频 
<br>
<br>天际蜀门开，西看举别杯。何人不异礼，上客自怀才。 
<br>夜涧青林发，秋江渌水来。临邛行乐处，莫到白头回。
<br>
<br>
<br>
<br>&nbsp;&nbsp; 卷588_59 【赠同官苏明府】李频 
<br>
<br>山中畿内邑，别觉大夫清。簿领分王事，官资寄野情。 
<br>闲斋无狱讼，隐几向泉声。从此朝天路，门前是去程。
<br>
<br>
<br>
<br>&nbsp;&nbsp; 卷588_60 【送厉图南往荆州觐伯】李频 
<br>
<br>云水入荆湘，古来鱼鸟乡。故关重隔远，春日独行长。 
<br>山溜含清韵，江雷吐夜光。郡中词客会，游子更升堂。
<br>
<br>
<br>
<br>&nbsp;&nbsp; 卷588_61 【山中夜坐】李频 
<br>
<br>归家来几夜，倏忽觉秋残。月满方塘白，风依老树寒。 
<br>戏鱼重跃定，惊鸟却栖难。为有门前路，吾生不得安。
<br>
<br>
<br>
<br>&nbsp;&nbsp; 卷588_62 【送台州唐兴陈明府】李频 
<br>
<br>见说海西隅，山川与俗殊。宦游如不到，仙分即应无。 
<br>瀑布当公署，天台是县图。遥知为吏去，有术字惸孤。
<br>
<br>
<br>
<br>&nbsp;&nbsp; 卷588_63 【夏日过友人檀溪别业】李频 
<br>
<br>暑天宜野宅，林籁爽泠泠。沙月邀开户，岩风助扫庭。 
<br>鹭栖依绿筱，鱼跃出清萍。客抱方如醉，因来得暂醒。
<br>
<br>
<br>
<br>&nbsp;&nbsp; 卷588_64 【自江上入关】李频 
<br>
<br>尽室寄沧洲，孤帆独溯流。天涯心似梦，江上雨兼秋。 
<br>文字为人弃，田园被债收。此名如不得，何处拟将休。
<br>
<br>
<br>
<br>&nbsp;&nbsp; 卷588_65 【冬夜和范秘书宿秘省中作】李频 
<br>
<br>每日得闲吟，清曹阙下深。因知遥夜坐，别有远山心。 
<br>芸细书中气，松疏雪后阴。归时高兴足，还复插朝簪。
<br>
<br>
<br>
<br>&nbsp;&nbsp; 卷588_66 【送友人游太原】李频 
<br>
<br>孤帆几日悬，楚客思飘然。水宿南湖夜，山离旧国年。 
<br>秋风高送雁，寒雨入停蝉。此去勤书札，时常中路传。
<br>
<br>
<br>
<br>&nbsp;&nbsp; 卷588_67 【江上居寄山中客】李频 
<br>
<br>山后与山前，相思隔叫猿。残云收树末，返照落江源。 
<br>苦雨秋涛涨，狂风野火翻。朝来卖药客，遇我达无言。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
