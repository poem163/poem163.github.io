<HTML>
<HEAD>
<TITLE>全唐诗 卷753-756 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷753-756</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷753-756</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6228"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷753-756')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷753-756]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷753_1 【赠维扬故人】徐铉 
<br>
<br>东京少长认维桑，书剑谁教入帝乡。一事无成空放逐， 
<br>故人相见重凄凉。楼台寂寞官河晚，人物稀疏驿路长。 
<br>莫怪临风惆怅久，十年春色忆维扬。
<br>
<br>
<br>&nbsp;&nbsp; 卷753_2 【泰州道中却寄东京故人】徐铉 
<br>
<br>风紧雨凄凄，川回岸渐低。吴州林外近，隋苑雾中迷。 
<br>聚散纷如此，悲欢岂易齐。料君残酒醒，还听子规啼。
<br>
<br>
<br>
<br>&nbsp;&nbsp; 卷753_3 【得浙西郝判官书未及报闻燕王移镇京口…田书记消息】徐铉 
<br>
<br>秋风海上久离居，曾得刘公一纸书。淡水心情长若此， 
<br>银钩踪迹更无如。尝忧座侧飞鸮鸟，未暇江中觅鲤鱼。 
<br>今日京吴建朱邸，问君谁共曳长裾。
<br>
<br>
<br>
<br>&nbsp;&nbsp; 卷753_4 【赠陶使君求梨】徐铉 
<br>
<br>昨宵宴罢醉如泥，惟忆张公大谷梨。白玉花繁曾缀处， 
<br>黄金色嫩乍成时。冷侵肺腑醒偏早，香惹衣襟歇倍迟。 
<br>今旦中山方酒渴，唯应此物最相宜。
<br>
<br>
<br>
<br>&nbsp;&nbsp; 卷753_5 【陈觉放还至泰州，以诗见寄，作此答之】徐铉 
<br>
<br>朱云曾为汉家忧，不怕交亲作世仇。壮气未平空咄咄， 
<br>狂言无验信悠悠。今朝我作伤弓鸟，却羡君为不系舟。 
<br>劳寄新诗平宿憾，此生心气贯清秋。
<br>
<br>
<br>
<br>&nbsp;&nbsp; 卷753_6 【王三十七自京垂访，作此送之】徐铉 
<br>
<br>失乡迁客在天涯，门掩苔垣向水斜。只就鳞鸿求远信， 
<br>敢言车马访贫家。烟生柳岸将垂缕，雪压梅园半是花。 
<br>惆怅明朝尊酒散，梦魂相送到京华。
<br>
<br>
<br>
<br>&nbsp;&nbsp; 卷753_7 【陶使君挽歌二首】徐铉 
<br>
<br>太守今何在，行春去不归。筵空收管吹，郊迥俨骖騑。 
<br>营外星才落，园中露已稀。伤心梁上燕，犹解向人飞。
<br>
<br>始忆花前宴，笙歌醉夕阳。那堪城外送，哀挽逐归艎。 
<br>铃阁朝犹闭，风亭日已荒。唯馀迁客泪，沾洒后池傍。
<br>
<br>
<br>
<br>&nbsp;&nbsp; 卷753_8 【雪中作】徐铉 
<br>
<br>赋分多情客，经年去国心。疏钟寒郭晚，密雪水亭深。 
<br>影迥鸿投渚，声愁雀噪林。他乡一尊酒，独坐不成斟。
<br>
<br>
<br>
<br>&nbsp;&nbsp; 卷753_9 【赋得风光草际浮】徐铉 
<br>
<br>宿露依芳草，春郊古陌旁。风轻不尽偃，日早未晞阳。 
<br>耿耿依平远，离离入望长。映空无定彩，飘径有馀光。 
<br>飐若荷珠乱，纷如爝火飏。诗人多感物，凝思绕池塘。
<br>
<br>
<br>
<br>&nbsp;&nbsp; 卷753_10 【寒食成判官垂访因赠】徐铉 
<br>
<br>常年寒食在京华，今岁清明在海涯。远巷蹋歌深夜月， 
<br>隔墙吹管数枝花。鸳鸾得路音尘阔，鸿雁分飞道里赊。 
<br>不是多情成二十，断无人解访贫家。
<br>
<br>
<br>
<br>&nbsp;&nbsp; 卷753_11 【送客至城西，望图山，因寄浙西府中】徐铉 
<br>
<br>牧叟邹生笑语同，莫嗟江上听秋风。
<br>君看逐客思乡处，犹在图山更向东。
<br>
<br>
<br>
<br>&nbsp;&nbsp; 卷753_12 【送写真成处士入京】徐铉 
<br>
<br>传神踪迹本来高，泽畔形容愧彩毫。
<br>京邑功臣多伫望，凌烟阁上莫辞劳。
<br>
<br>
<br>
<br>&nbsp;&nbsp; 卷753_13 【九日雨中】徐铉 
<br>
<br>茱萸房重雨霏微，去国逢秋此恨稀。目极暂登台上望， 
<br>心遥长向梦中归。荃蘪路远愁霜早，兄弟乡遥羡雁飞。 
<br>唯有多情一枝菊，满杯颜色自依依。
<br>
<br>
<br>
<br>&nbsp;&nbsp; 卷753_14 【寄外甥苗武仲】徐铉 
<br>
<br>放逐今来涨海边，亲情多在凤台前。且将聚散为闲事， 
<br>须信华枯是偶然。蝉噪疏林村倚郭，鸟飞残照水连天。 
<br>此中唯欠韩康伯，共对秋风咏数篇。
<br>
<br>
<br>
<br>&nbsp;&nbsp; 卷753_15 【寄从兄宪兼示二弟】徐铉 
<br>
<br>别路吴将楚，离忧弟与兄。断云惊晚吹，秋色满孤城。 
<br>信远鸿初下，乡遥月共明。一枝栖未稳，回首望三京。
<br>
<br>
<br>
<br>&nbsp;&nbsp; 卷753_16 【附书与钟郎中因寄京妓越宾】徐铉 
<br>
<br>暮春桥下手封书，寄向江南问越姑。
<br>不道诸郎少欢笑，经年相别忆侬无。
<br>
<br>
<br>
<br>&nbsp;&nbsp; 卷753_17 【代钟答】徐铉 
<br>
<br>一幅轻绡寄海滨，越姑长感昔时恩。
<br>欲知别后情多少，点点凭君看泪痕。
<br>
<br>
<br>
<br>&nbsp;&nbsp; 卷753_18 【亚元舍人不替深知猥贻佳作三篇清绝不敢轻…庶资一笑耳】徐铉 
<br>
<br>海陵城里春正月，海畔朝阳照残雪。城中有客独登楼， 
<br>遥望天边白银阙。白银阙下何英英，雕鞍绣毂趋承明。 
<br>阊门晓辟旌旗影，玉墀风细佩环声。此处追飞皆俊彦， 
<br>当年何事容疵贱。怀铅昼坐紫微宫，焚香夜直明光殿。 
<br>王言简静官司闲，朋好殷勤多往还。新亭风景如东洛， 
<br>邙岭林泉似北山。光阴暗度杯盂里，职业未妨谈笑间。 
<br>有时邀宾复携妓，造门不问都非是。酣歌叫笑惊四邻， 
<br>赋笔纵横动千字。任他银箭转更筹，不怕金吾司夜吏。 
<br>可怜诸贵贤且才，时情物望两无猜。伊余独禀狂狷性， 
<br>褊量多言仍薄命。吞舟可漏岂无恩，负乘自贻非不幸。 
<br>一朝削迹为迁客，旦暮青云千里隔。离鸿别雁各分飞， 
<br>折柳攀花两无色。卢龙渡口问迷津，瓜步山前送暮春。 
<br>白沙江上曾行路，青林花落何纷纷。汉皇昔幸回中道， 
<br>极目牛羊卧芳草。旧宅重游尽隙荒，故人相见多衰老。 
<br>禅智寺，山光桥，风瑟瑟兮雨萧萧。行杯已醒残梦断， 
<br>征途未极离魂消。海陵郡中陶太守，相逢本是随行旧。 
<br>乍申拜起已开眉，却问辛勤还执手。精庐水榭最清幽， 
<br>一税征车聊驻留。闭门思过谢来客，知恩省分宽离忧。 
<br>郡斋胜境有后池，山亭菌阁互参差。有时虚左来相召， 
<br>举白飞觞任所为。多才太守能挝鼓，醉送金船间歌舞。 
<br>酒酣耳热眼生花，暂似京华欢会处。归来旅馆还端居， 
<br>清风朗月夜窗虚。駸駸流景岁云暮，天涯望断故人书。 
<br>春来凭槛方叹息，仰头忽见南来翼。足系红笺堕我前， 
<br>引颈长鸣如有言。开缄试读相思字，乃是多情乔亚元。 
<br>短韵三篇皆丽绝，小梅寄意情偏切。金兰投分一何坚， 
<br>银钩置袖终难灭。醉后狂言何足奇，感君知己不相遗。 
<br>长卿曾作美人赋，玄成今有责躬诗。报章欲托还京信， 
<br>笔拙纸穷情未尽。珍重芸香陈子乔，亦解贻书远相问。 
<br>宁须买药疗羁愁，只恨无书消鄙吝。游处当时靡不同， 
<br>欢娱今日两成空。天子尚应怜贾谊，时人未要嘲扬雄。 
<br>曲终笔阁缄封已，翩翩驿骑行尘起。寄向中朝谢故人， 
<br>为说相思意如此。
<br>
<br>
<br>
<br>&nbsp;&nbsp; 卷753_19 【送蒯司录归京（亮）】徐铉 
<br>
<br>早年闻有蒯先生，二十馀年道不行。抵掌曾论天下事， 
<br>折腰犹悟俗人情。老还上国欢娱少，贫聚归资结束轻。 
<br>迁客临流倍惆怅，冷风黄叶满山城。
<br>
<br>
<br>
<br>&nbsp;&nbsp; 卷753_20 【闻查建州陷贼寄钟郎中（谟即查从事也）】徐铉 
<br>
<br>闻道将军轻壮图，螺江城下委犀渠。旌旗零落沉荒服， 
<br>簪履萧条返故居。皓首应全苏武节，故人谁得李陵书。 
<br>自怜放逐无长策，空使卢谌泪满裾。
<br>
<br>
<br>
<br>&nbsp;&nbsp; 卷753_21 【还过东都，留守周公筵上赠座客】徐铉 
<br>
<br>贾生三载在长沙，故友相思道路赊。已分终年甘寂寞， 
<br>岂知今日返京华。麟符上相恩偏厚，隋苑留欢日欲斜。 
<br>明旦江头倍惆怅，远山芳草映残霞。
<br>
<br>
<br>
<br>&nbsp;&nbsp; 卷753_22 【送杨郎中唐员外奉使湖南】徐铉 
<br>
<br>江边微雨柳条新，握节含香二使臣。两绶对悬云梦日， 
<br>方舟齐泛洞庭春。今朝草木逢新律，昨日山川满战尘。 
<br>同是多情怀古客，不妨为赋吊灵均。
<br>
<br>
<br>
<br>&nbsp;&nbsp; 卷753_23 【表弟包颖见寄（此子侍亲在饶州，累年卧疾）】徐铉 
<br>
<br>常思帝里奉交亲，别后光阴屈指频。兰佩却归纶阁下， 
<br>荆枝犹寄楚江滨。十程山水劳幽梦，满院烟花醉别人。 
<br>料得此生强健在，会须重赏昔年春。
<br>
<br>
<br>
<br>&nbsp;&nbsp; 卷753_24 【寄萧给事（萧江西致仕）】徐铉 
<br>
<br>危言危行古时人，归向西山卧白云。买宅尚寻徐处士， 
<br>餐霞终访许真君。容颜别后应如故，诗咏年来更不闻。 
<br>今日城中春又至，落梅愁绪共纷纷。
<br>
<br>
<br>
<br>&nbsp;&nbsp; 卷753_25 【赋石奉送钟德林少尹员外】徐铉 
<br>
<br>我爱他山石，中含绝代珍。烟披寒落落，沙浅静磷磷。 
<br>翠色辞文陛，清声出泗滨。扁舟载归去，知是泛槎人。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷754_1 【赠泰州掾令狐克己（文公曾孙）】徐铉 
<br>
<br>念子才多命且奇，乱中抛掷少年时。深藏七泽衣如雪， 
<br>却见中朝鬓似丝。旧德在人终远大，扁舟为吏莫推辞。 
<br>孤芳自爱凌霜处，咏取文公白菊诗。
<br>
<br>
<br>&nbsp;&nbsp; 卷754_2 【送荻栽与秀才朱观】徐铉 
<br>
<br>羡子清吟处，茅斋面碧流。解憎莲艳俗，唯欠荻花幽。 
<br>鹭立低枝晚，风惊折叶秋。赠君须种取，不必树忘忧。
<br>
<br>
<br>
<br>&nbsp;&nbsp; 卷754_3 【使浙西先寄献燕王侍中】徐铉 
<br>
<br>京江风静喜乘流，极目遥瞻万岁楼。喜气茏葱甘露晚， 
<br>水烟波淡海门秋。五年不见鸾台长，明日将陪兔苑游。 
<br>欲问平台门下吏，相君还许吐茵不。
<br>
<br>
<br>
<br>&nbsp;&nbsp; 卷754_4 【常州驿中喜雨】徐铉 
<br>
<br>飒飒旱天雨，凉风一夕回。远寻南亩去，细入驿亭来。 
<br>蓑唱牛初牧，渔歌棹正开。盈庭顿无事，归思酌金罍。
<br>
<br>
<br>
<br>&nbsp;&nbsp; 卷754_5 【驿中七夕】徐铉 
<br>
<br>七夕雨初霁，行人正忆家。江天望河汉，水馆折莲花。 
<br>独坐凉何甚，微吟月易斜。今年不乞巧，钝拙转堪嗟。
<br>
<br>
<br>
<br>&nbsp;&nbsp; 卷754_6 【赠浙西顾推官】徐铉 
<br>
<br>盛府宾寮八十馀，闭门高卧兴无如。梁王苑里相逢早， 
<br>润浦城中得信疏。狼藉杯盘重会面，风流才调一如初。 
<br>愿君百岁犹强健，他日相寻隐士庐。
<br>
<br>
<br>
<br>&nbsp;&nbsp; 卷754_7 【赠浙西妓亚仙（筵上作）】徐铉 
<br>
<br>翠黛嚬如怨，朱颜醉更春。占将南国貌，恼杀别家人。 
<br>粉汗沾巡盏，花钿逐舞茵。明朝绮窗下，离恨两殷勤。
<br>
<br>
<br>
<br>&nbsp;&nbsp; 卷754_8 【回至瓜洲献侍中】徐铉 
<br>
<br>紫微垣里旧宾从，来向吴门谒府公。奉使谬持严助节， 
<br>登门初识鲁王宫。笙歌隐隐违离后，烟水茫茫怅望中。 
<br>日暮瓜洲江北岸，两行清泪滴西风。
<br>
<br>
<br>
<br>&nbsp;&nbsp; 卷754_9 【邵伯埭下寄高邮陈郎中】徐铉 
<br>
<br>故人相别动经年，候馆相逢倍惨然。顾我饮冰难辍棹， 
<br>感君扶病为开筵。河湾水浅翘秋鹭，柳岸风微噪暮蝉。 
<br>欲识酒醒魂断处，谢公祠畔客亭前。
<br>
<br>
<br>
<br>&nbsp;&nbsp; 卷754_10 【谪居舒州，累得韩高二舍人书，作此寄之】徐铉 
<br>
<br>三峰烟霭碧临溪，中有骚人理钓丝。会友少于分袂日， 
<br>谪居多却在朝时。丹心历历吾终信，俗虑悠悠尔不知。 
<br>珍重韩君与高子，殷勤书札寄相思。
<br>
<br>
<br>
<br>&nbsp;&nbsp; 卷754_11 【和张先辈见寄二首】徐铉 
<br>
<br>去国离群掷岁华，病容憔悴愧丹砂。溪连舍下衣长润， 
<br>山带城边日易斜。几处垂钩依野岸，有时披褐到邻家。 
<br>故人书札频相慰，谁道西京道路赊。
<br>
<br>清时沦放在山州，邛竹纱巾处处游。野日苍茫悲鵩舍， 
<br>水风阴湿弊貂裘。鸡鸣候旦宁辞晦，松节凌霜几换秋。 
<br>两首新诗千里道，感君情分独知丘。
<br>
<br>
<br>
<br>&nbsp;&nbsp; 卷754_12 【印秀才至舒州见寻，别后寄诗依韵和】徐铉 
<br>
<br>羁游白社身虽屈，高步辞场道不卑。投分共为知我者， 
<br>相寻多愧谪居时。离怀耿耿年来梦，厚意勤勤别后诗。 
<br>今日溪边正相忆，雪晴山秀柳丝垂。
<br>
<br>
<br>
<br>&nbsp;&nbsp; 卷754_13 【行园树】徐铉 
<br>
<br>松节凌霜久，蓬根逐吹频。群生各有性，桃李但争春。
<br>
<br>
<br>
<br>&nbsp;&nbsp; 卷754_14 【题雷公井】徐铉 
<br>
<br>掩霭愚公谷，萧寥羽客家。俗人知处所，应为有桃花。
<br>
<br>
<br>
<br>&nbsp;&nbsp; 卷754_15 【送彭秀才】徐铉 
<br>
<br>贾生去国已三年，短褐闲行皖水边。尽日野云生舍下， 
<br>有时京信到门前。无人与和投湘赋，愧子来浮访戴船。 
<br>满袖新诗好回去，莫随骚客醉林泉。
<br>
<br>
<br>
<br>&nbsp;&nbsp; 卷754_16 【移饶州别周使君】徐铉 
<br>
<br>正怜东道感贤侯，何幸南冠脱楚囚。睆伯台前收别宴， 
<br>乔公亭下舣行舟。四年去国身将老，百郡征兵主尚忧。 
<br>更向鄱阳湖上去，青衫憔悴泪交流。
<br>
<br>
<br>
<br>&nbsp;&nbsp; 卷754_17 【避难东归，依韵和黄秀才见寄】徐铉 
<br>
<br>戚戚逢人问所之，东流相送向京畿。自甘逐客纫兰佩， 
<br>不料平民著战衣。树带荒村春冷落，江澄霁色雾霏微。 
<br>时危道丧无才术，空手徘徊不忍归。
<br>
<br>
<br>
<br>&nbsp;&nbsp; 卷754_18 【酬郭先辈】徐铉 
<br>
<br>太原郭夫子，行高文炳蔚。弱龄负世誉，一举游月窟。 
<br>仙籍第三人，时人故称屈。昔余吏西省，倾盖名籍籍。 
<br>及我窜群舒，向风心郁郁。归来暮江上，云雾一披拂。 
<br>雷雨不下施，犹作池中物。念君介然气，感时思奋发。 
<br>示我数篇文，与古争驰突。彩褥粲英华，理深刮肌骨。 
<br>古诗尤精奥，史论皆宏拔。举此措诸民，何忧民不活。 
<br>吁嗟吾道薄，与世长迂阔。顾我徒有心，数奇身正绌。 
<br>论兵属少年，经国须儒术。夫子无自轻，苍生正愁疾。
<br>
<br>
<br>
<br>&nbsp;&nbsp; 卷754_19 【和集贤钟郎中】徐铉 
<br>
<br>石渠册府神仙署，当用明朝第一人。腰下别悬新印绶， 
<br>座中皆是故交亲。龙池树色供清景，浴殿香风接近邻。 
<br>从此翻飞应更远，遍寻三十六天春。
<br>
<br>
<br>
<br>&nbsp;&nbsp; 卷754_20 【送刘山阳】徐铉 
<br>
<br>旧族知名士，朱衣宰楚城。所嗟吾道薄，岂是主恩轻。 
<br>战鼓何时息，儒冠独自行。此心多感激，相送若为情。
<br>
<br>
<br>
<br>&nbsp;&nbsp; 卷754_21 【题伏龟山北隅】徐铉 
<br>
<br>兹山信岑寂，阴崖积苍翠。水石何必多，宛有千岩意。 
<br>孰知近人境，旦暮含佳气。池影摇轻风，林光澹新霁。 
<br>支颐藉芳草，自足忘世事。未得归去来，聊为宴居地。
<br>
<br>
<br>
<br>&nbsp;&nbsp; 卷754_22 【送黄梅江明府】徐铉 
<br>
<br>封疆多难正经纶，台阁如何不用君。江上又劳为小邑， 
<br>箧中徒自有雄文。书生胆气人谁信，远俗歌谣主不闻。 
<br>一首新诗无限意，再三吟味向秋云。
<br>
<br>
<br>
<br>&nbsp;&nbsp; 卷754_23 【咏梅子真送郭先辈】徐铉 
<br>
<br>忠臣本爱君，仁人本爱民。宁知贵与贱，岂计名与身。 
<br>梅生为一尉，献疏来君门。君门深万里，金虎重千钧。 
<br>向永且不用，况复论子真。拂衣遂长往，高节邈无邻。 
<br>至今仙籍中，谓之梅真人。郭生负逸气，百代继遗尘。 
<br>进退生自知，得丧吾不陈。斯民苟有幸，期子一朝伸。
<br>
<br>
<br>
<br>&nbsp;&nbsp; 卷754_24 【和萧郎中午日见寄】徐铉 
<br>
<br>细雨轻风采药时，褰帘隐几更何为。岂知泽畔纫兰客， 
<br>来赴城中角黍期。多罪静思如剉蘖，赦书才听似含饴。 
<br>谢公制胜常闲暇，愿接西州敌手棋。
<br>
<br>
<br>
<br>&nbsp;&nbsp; 卷754_25 【送黄秀才姑孰辟命】徐铉 
<br>
<br>世乱离情苦，家贫色养难。水云孤棹去，风雨暮春寒。 
<br>幕府才方急，骚人泪未干。何时王道泰，万里看鹏抟。
<br>
<br>
<br>
<br>&nbsp;&nbsp; 卷754_26 【送王四十五归东都】徐铉 
<br>
<br>海内兵方起，离筵泪易垂。怜君负米去，惜此落花时。 
<br>想忆看来信，相宽指后期。殷勤手中柳，此是向南枝。
<br>
<br>
<br>
<br>&nbsp;&nbsp; 卷754_27 【和太常萧少卿近郊马上偶吟】徐铉 
<br>
<br>田园经雨绿分畦，飞盖闲行九里堤。拂袖清风尘不起， 
<br>满川芳草路如迷。林开始觉晴天迥，潮上初惊浦岸齐。 
<br>怪得仙郎诗句好，断霞残照远山西。
<br>
<br>
<br>
<br>&nbsp;&nbsp; 卷754_28 【又和】徐铉 
<br>
<br>抱瓮何人灌药畦，金衔为尔驻平堤。村桥野店景无限， 
<br>绿水晴天思欲迷。横笛乍随轻吹断，归帆疑与远山齐。 
<br>凤城回望真堪画，万户千门蒋峤西。
<br>
<br>
<br>
<br>&nbsp;&nbsp; 卷754_29 【抛球乐辞二首】徐铉 
<br>
<br>歌舞送飞球，金觥碧玉筹。管弦桃李月，帘幕凤凰楼。 
<br>一笑千场醉，浮生任白头。
<br>
<br>灼灼传花枝，纷纷度画旗。不知红烛下，照见彩球飞。 
<br>借势因期克，巫山暮雨归。
<br>
<br>
<br>
<br>&nbsp;&nbsp; 卷754_30 【离歌辞五首】徐铉 
<br>
<br>莫折红芳树，但知尽意看。狂风幸无意，那忍折教残。
<br>
<br>朝日城南路，旌旗照绿芜。使君何处去，桑下觅罗敷。
<br>
<br>事与年俱往，情将分共深。莫惊容鬓改，只是旧时心。
<br>
<br>暂别劳相送，佳期愿莫违。朱颜不须老，留取待郎归。
<br>
<br>拂匣收珠佩，回灯拭薄妆。莫嫌春夜短，匹似楚襄王。
<br>
<br>
<br>
<br>&nbsp;&nbsp; 卷754_31 【梦游三首】徐铉 
<br>
<br>魂梦悠扬不奈何，夜来还在故人家。香濛蜡烛时时暗， 
<br>户映屏风故故斜。檀的慢调银字管，云鬟低缀折枝花。 
<br>天明又作人间别，洞口春深道路赊。
<br>
<br>绣幌银屏杳霭间，若非魂梦到应难。窗前人静偏宜夜， 
<br>户内春浓不识寒。蘸甲递觞纤似玉，含词忍笑腻于檀。 
<br>锦书若要知名字，满县花开不姓潘。
<br>
<br>南国佳人字玉儿，芙蓉双脸远山眉。仙郎有约长相忆， 
<br>阿母何猜不得知。梦里行云还倏忽，暗中携手乍疑迟。 
<br>因思别后闲窗下，织得回文几首诗。
<br>
<br>
<br>
<br>&nbsp;&nbsp; 卷754_32 【和萧少卿见庆新居】徐铉 
<br>
<br>湘浦怀沙已不疑，京城赐第岂前期。鼓声到晚知坊远， 
<br>山色来多与静宜。簪屦尚应怜故物，稻粱空自愧华池。 
<br>新诗问我偏饶思，还念鹪鹩得一枝。
<br>
<br>
<br>
<br>&nbsp;&nbsp; 卷754_33 【又和】徐铉 
<br>
<br>惊蓬偶驻知多幸，断雁重联惬素期。当户小山如旧识， 
<br>上墙幽藓最相宜。清风不去因栽竹，隙地无多也凿池。 
<br>更喜良邻有嘉树，绿阴分得近南枝。
<br>
<br>
<br>
<br>&nbsp;&nbsp; 卷754_34 【送勋道人之建安】徐铉 
<br>
<br>下国兵方起，君家义独闻。若为轻世利，归去卧溪云。 
<br>挂席冲岚翠，携筇破藓纹。离情似霜叶，江上正纷纷。
<br>
<br>
<br>
<br>&nbsp;&nbsp; 卷754_35 【送许郎中歙州判官兼黟县】徐铉 
<br>
<br>尝闻黟县似桃源，况是优游冠玳筵。遗爱非遥应卧理， 
<br>祖风犹在好寻仙。朝衣旧识熏香史，禄米初营种秫田。 
<br>大抵宦游须自适，莫辞离别二三年。
<br>
<br>
<br>
<br>&nbsp;&nbsp; 卷754_36 【送彭秀才南游】徐铉 
<br>
<br>问君孤棹去何之，玉笥春风楚水西。山上断云分翠霭， 
<br>林间晴雪入澄溪。琴心酒趣神相会，道士仙童手共携。 
<br>他日时清更随计，莫如刘阮洞中迷。
<br>
<br>
<br>
<br>&nbsp;&nbsp; 卷754_37 【和明上人除夜见寄】徐铉 
<br>
<br>酌酒围炉久，愁襟默自增。长年逢岁暮，多病见兵兴。 
<br>夜色开庭燎，寒威入砚冰。汤师无别念，吟坐一灯凝。
<br>
<br>
<br>
<br>&nbsp;&nbsp; 卷754_38 【正初和鄂州边郎中见寄】徐铉 
<br>
<br>潦倒含香客，凄凉赋鵩人。未能全卷舌，终拟学垂纶。 
<br>故友暌离久，音书问讯频。相思俱老大，又见一年新。
<br>
<br>
<br>
<br>&nbsp;&nbsp; 卷754_39 【送刘司直出宰】徐铉 
<br>
<br>之子有雄文，风标秀不群。低飞从墨绶，逸志在青云。 
<br>柳色临流动，春光到县分。贤人多静理，未爽醉醺醺。
<br>
<br>
<br>
<br>&nbsp;&nbsp; 卷754_40 【送从兄赴临川幕】徐铉 
<br>
<br>梁王籍宠就东藩，还召邹枚坐兔园。今日好论天下事， 
<br>昔年同受主人恩。石头城下春潮满，金柅亭边绿树繁。 
<br>唯有音书慰离别，一杯相送别无言。
<br>
<br>
<br>
<br>&nbsp;&nbsp; 卷754_41 【送龚员外赴江州幕】徐铉 
<br>
<br>烦君更上筑金台，世难民劳藉俊才。自有声名驰羽檄， 
<br>不妨谈笑奉尊罍。元规楼迥清风满，匡俗山春画障开。 
<br>莫忘故人离别恨，海潮回处寄书来。
<br>
<br>
<br>
<br>&nbsp;&nbsp; 卷754_42 【送朱先辈尉庐陵】徐铉 
<br>
<br>我重朱夫子，依然见古人。成名无愧色，得禄及慈亲。 
<br>莫叹官资屈，宁论活计贫。平生心气在，终任静边尘。
<br>
<br>
<br>
<br>&nbsp;&nbsp; 卷754_43 【送钟德林郎中学士赴东府诗·得酒】徐铉 
<br>
<br>酌此杯中物，茱萸满把秋。今朝将送别，他日是忘忧。 
<br>世乱方多事，年加易得愁。政成频一醉，亦未减风流。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷755_1 【送陈先生之洪井寄萧少卿】徐铉 
<br>
<br>闻君仙袂指洪厓，我忆情人别路赊。知有欢娱游楚泽， 
<br>更无书札到京华。云开驿阁连江静，春满西山倚汉斜。 
<br>此处相逢应见问，为言搔首望龙沙。
<br>
<br>
<br>&nbsp;&nbsp; 卷755_2 【送龚明府九江归宁】徐铉 
<br>
<br>茂宰隳官去，扁舟著彩衣。湓城春酒熟，匡阜野花稀。 
<br>解缆垂杨绿，开帆宿鹭飞。一朝吾道泰，还逐落潮归。
<br>
<br>
<br>
<br>&nbsp;&nbsp; 卷755_3 【和江西萧少卿见寄二首】徐铉 
<br>
<br>亡羊岐路愧司南，二纪穷通聚散三。老去何妨从笑傲， 
<br>病来看欲懒朝参。离肠似线常忧断，世态如汤不可探。 
<br>珍重加餐省思虑，时时斟酒压山岚。
<br>
<br>身遥上国三千里，名在朝中二十春。金印不须辞入幕， 
<br>麻衣曾此叹迷津。卷舒由我真齐物，忧喜忘心即养神。 
<br>世路风波自翻覆，虚舟无计得沉沦。
<br>
<br>
<br>
<br>&nbsp;&nbsp; 卷755_4 【送薛少卿赴青阳】徐铉 
<br>
<br>我爱陶靖节，吏隐从弦歌。我爱费征君，高卧归九华。 
<br>清风激颓波，来者无以加。我志两不遂，漂沦浩无涯。 
<br>数奇时且乱，此图今愈赊。贤哉薛夫子，高举凌晨霞。 
<br>安民即是道，投足皆为家。功名与权位，悠悠何用夸。 
<br>携朋出远郊，酌酒藉平沙。云收远天静，江阔片帆斜。 
<br>离怀与企羡，南望长咨嗟。
<br>
<br>
<br>
<br>&nbsp;&nbsp; 卷755_5 【送高起居之泾县】徐铉 
<br>
<br>右史罢朝归，之官句水湄。别我行千里，送君倾一卮。 
<br>酒罢长叹息，此叹君应悲。乱中吾道薄，卿族旧人稀。 
<br>胡为佩铜墨，去此白玉墀。吏事岂所堪，民病何可医。 
<br>藏用清其心，此外慎勿为。县郭有佳境，千峰溪水西。 
<br>云树杳回合，岩峦互蔽亏。弹琴坐其中，世事吾不知。 
<br>时时寄书札，以慰长相思。
<br>
<br>
<br>
<br>&nbsp;&nbsp; 卷755_6 【宿茅山寄舍弟】徐铉 
<br>
<br>茅许禀灵气，一家同上宾。仙山空有庙，举世更无人。 
<br>独往诚违俗，浮名亦累真。当年各自勉，云洞镇长春。
<br>
<br>
<br>
<br>&nbsp;&nbsp; 卷755_7 【晚憩白鹤庙寄句容张少府】徐铉 
<br>
<br>日入林初静，山空暑更寒。泉鸣细岩窦，鹤唳眇云端。 
<br>拂榻安棋局，焚香戴道冠。望君殊不见，终夕凭栏干。
<br>
<br>
<br>
<br>&nbsp;&nbsp; 卷755_8 【题紫阳观】徐铉 
<br>
<br>南朝名士富仙才，追步东卿遂不回。丹井自深桐暗老， 
<br>祠宫长在鹤频来。岩边桂树攀仍倚，洞口桃花落复开。 
<br>惆怅霓裳太平事，一函真迹锁昭台。
<br>
<br>
<br>
<br>&nbsp;&nbsp; 卷755_9 【赠奚道士（含象）】徐铉 
<br>
<br>先生曾有洞天期，犹傍天坛摘紫芝。处世自能心混沌， 
<br>全真谁见德支离。玉霄尘闭人长在，全鼎功成俗未知。 
<br>他日飙轮谒茅许，愿同鸡犬去相随。
<br>
<br>
<br>
<br>&nbsp;&nbsp; 卷755_10 【题碧岩亭赠孙尊师】徐铉 
<br>
<br>绝境何人识，高亭万象含。凭轩临树杪，送目极天南。 
<br>积霭生泉洞，归云锁石龛。丹霞披翠巘，白鸟带晴岚。 
<br>仙去留虚室，龙归涨碧潭。幽岩君独爱，玄味我曾耽。 
<br>世上愁何限，人间事久谙。终须脱羁鞅，来此会空谈。
<br>
<br>
<br>
<br>&nbsp;&nbsp; 卷755_11 【题白鹤庙】徐铉 
<br>
<br>平生心事向玄关，一入仙乡似旧山。白鹤唳空晴眇眇， 
<br>丹沙流涧暮潺潺。尝嗟多病嫌中药，拟问真经乞小还。 
<br>满洞烟霞互陵乱，何峰台榭是萧闲。
<br>
<br>
<br>
<br>&nbsp;&nbsp; 卷755_12 【步虚词五首】徐铉 
<br>
<br>气为还元正，心由抱一灵。凝神归罔象，飞步入青冥。 
<br>整服乘三素，旋纲蹑九星。琼章开后学，稽首奉真经。
<br>
<br>天帝黄金阙，真人紫锦书。霓裳纷蔽景，羽服迥凌虚。 
<br>白鹤能为使，班麟解驾车。灵符终愿借，转共世情疏。
<br>
<br>圣主过幽谷，虚皇在蕊宫。五千宗物母，七字秘神童。 
<br>世上金壶远，人间玉龠空。唯馀养身法，修此与天通。
<br>
<br>何处求玄解，人间有洞天。勤行皆是道，谪下尚为仙。 
<br>蔽景乘朱凤，排虚驾紫烟。不嫌园吏傲，愿在玉宸前。
<br>
<br>三素霏霏远，盟威凛凛寒。火铃空灭没，星斗晓阑干。 
<br>佩响流虚殿，炉烟在醮坛。萧寥不可极，骖驾上云端。
<br>
<br>
<br>
<br>&nbsp;&nbsp; 卷755_13 【留题仙观】徐铉 
<br>
<br>瑶坛醮罢晚云开，羽客分飞俗士回。
<br>为报移文不须勒，未曾游处待重来。
<br>
<br>
<br>
<br>&nbsp;&nbsp; 卷755_14 【和陈洗马山庄新泉】徐铉 
<br>
<br>已开山馆待抽簪，更要岩泉欲洗心。常被松声迷细韵， 
<br>忽流花片落高岑。便疏浅濑穿莎径，始有清光映竹林。 
<br>何日煎茶酝香酒，沙边同听暝猿吟。
<br>
<br>
<br>
<br>&nbsp;&nbsp; 卷755_15 【奉和七夕应令】徐铉 
<br>
<br>今宵星汉共晶光，应笑罗敷嫁侍郎。斗柄易倾离恨促， 
<br>河流不尽后期长。静闻天籁疑鸣佩，醉折荷花想艳妆。 
<br>谁见宣猷堂上宴，一篇清韵振金铛。
<br>
<br>
<br>
<br>&nbsp;&nbsp; 卷755_16 【又和八日】徐铉 
<br>
<br>微云疏雨淡新秋，晓梦依稀十二楼。故作别离应有以， 
<br>拟延更漏共无由。那教人世长多恨，未必天仙不解愁。 
<br>博望苑中残酒醒，香风佳气独迟留。
<br>
<br>
<br>
<br>&nbsp;&nbsp; 卷755_17 【和印先辈及第后献座主朱舍人郊居之作】徐铉 
<br>
<br>成名郊外掩柴扉，树影蝉声共息机。积雨暗封青藓径， 
<br>好风轻透白綀衣。嘉鱼始赋人争诵，荆玉频收国自肥。 
<br>独坐公厅正烦暑，喜吟新咏见玄微。
<br>
<br>
<br>
<br>&nbsp;&nbsp; 卷755_18 【和致仕张尚书新创道院】徐铉 
<br>
<br>梓泽成新致，金丹有旧情。挂冠朝睡足，隐几暮江清。 
<br>药圃分轻绿，松窗起细声。养高宁厌病，默坐对诸生。
<br>
<br>
<br>
<br>&nbsp;&nbsp; 卷755_19 【和尉迟赞善秋暮僻居】徐铉 
<br>
<br>登高节物最堪怜，小岭疏林对槛前。轻吹断时云缥缈， 
<br>夕阳明处水澄鲜。江城秋早催寒事，望苑朝稀足晏眠。 
<br>庭有菊花尊有酒，若方陶令愧前贤。
<br>
<br>
<br>
<br>&nbsp;&nbsp; 卷755_20 【和陈赞善致仕还京口】徐铉 
<br>
<br>海门山下一渔舟，中有高人未白头。已驾安车归故里， 
<br>尚通闺籍在龙楼。泉声漱玉窗前落，江色和烟槛外流。 
<br>今日君臣厚终始，不须辛苦画双牛。
<br>
<br>
<br>
<br>&nbsp;&nbsp; 卷755_21 【京使回自临川，得从兄书寄诗，依韵和】徐铉 
<br>
<br>珍重还京使，殷勤话故人。别离长挂梦，宠禄不关身。 
<br>趣向今成道，声华旧绝尘。莫嗟客鬓老，诗句逐时新。
<br>
<br>
<br>
<br>&nbsp;&nbsp; 卷755_22 【陪郑王相公赋筵前垂冰，应教依韵】徐铉 
<br>
<br>窗外虚明雪乍晴，檐前垂霤尽成冰。长廊瓦叠行行密， 
<br>晚院风高寸寸增。玉指乍拈簪尚愧，金阶时坠磬难胜。 
<br>晨餐堪醒曹参酒，自恨空肠病不能。
<br>
<br>
<br>
<br>&nbsp;&nbsp; 卷755_23 【送礼部潘尚书致仕还建安】徐铉 
<br>
<br>名遂功成累复轻，鲈鱼因起旧乡情。履声初下金华省， 
<br>帆影看离石首城。化剑津头寻故老，同亭会上问仙卿。 
<br>冥鸿高举真难事，相送何须泪满缨。
<br>
<br>
<br>
<br>&nbsp;&nbsp; 卷755_24 【和尉迟赞善病中见寄】徐铉 
<br>
<br>仙郎移病暑天过，却似冥鸿避罻罗。昼梦乍惊风动竹， 
<br>夜吟时觉露沾莎。情亲稍喜贫居近，性懒犹嫌上直多。 
<br>望苑恩深期勿药，青云岐路未蹉跎。
<br>
<br>
<br>
<br>&nbsp;&nbsp; 卷755_25 【池州陈使君见示游齐山诗因寄】徐铉 
<br>
<br>往岁曾游弄水亭，齐峰浓翠暮轩横。哀猿出槛心虽喜， 
<br>伤鸟闻弦势易惊。病后簪缨殊寡兴，老来泉石倍关情。 
<br>今朝池口风波静，遥贺山前有颂声。
<br>
<br>
<br>
<br>&nbsp;&nbsp; 卷755_26 【再领制诰和王明府见贺】徐铉 
<br>
<br>蹇步还依列宿边，拱辰重认旧云天。自嗟多难飘零困， 
<br>不似当年胆气全。鸡树晚花疏向日，龙池轻浪细含烟。 
<br>从来不解为身计，一叶悠悠任大川。
<br>
<br>
<br>
<br>&nbsp;&nbsp; 卷755_27 【送高舍人使岭南】徐铉 
<br>
<br>西掖官曹近，南溟道路遥。使星将渡汉，仙棹乍乘潮。 
<br>柳映灵和折，梅依大庾飘。江帆风淅淅，山馆雨萧萧。 
<br>陆贾真迂阔，终童久寂寥。送君何限意，把酒一长谣。
<br>
<br>
<br>
<br>&nbsp;&nbsp; 卷755_28 【和王明府见寄】徐铉 
<br>
<br>时情世难消吾道，薄宦流年危此身。莫叹京华同寂寞， 
<br>曾经兵革共漂沦。对山开户唯求静，贳酒留宾不道贫。 
<br>善政空多尚淹屈，不知谁是解忧民。
<br>
<br>
<br>
<br>&nbsp;&nbsp; 卷755_29 【和方泰州见寄】徐铉 
<br>
<br>逐客凄凄重入京，旧愁新恨两难胜。云收楚塞千山雪， 
<br>风结秦淮一尺冰。置醴筵空情岂尽，投湘文就思如凝。 
<br>更残月落知孤坐，遥望船窗一点星。
<br>
<br>
<br>
<br>&nbsp;&nbsp; 卷755_30 【文献太子挽歌词五首】徐铉 
<br>
<br>国有承祧重，人知秉哲尊。清风来望苑，遗烈在东藩。 
<br>此日升缑岭，何因到寝门。天高不可问，烟霭共昏昏。
<br>
<br>夏启吾君子，周储上帝宾。音容一飘忽，功业自纷纶。 
<br>露泣承华月，风惊丽正尘。空馀商岭客，行泪下宜春。
<br>
<br>出处成交让，经纶有大功。泪碑瓜步北，棠树蒜山东。 
<br>百揆方时叙，重离遂不融。故臣偏感咽，曾是叹三穷。
<br>
<br>甲观光阴促，园陵天地长。箫笳咽无韵，宾御哭相将。 
<br>盛烈传彝鼎，遗文被乐章。君臣知己分，零泪乱无行。
<br>
<br>彩仗清晨出，非同齿胄时。愁烟锁平甸，朔吹绕寒枝。 
<br>楚客来何补，缑山去莫追。回瞻飞盖处，掩袂不胜悲。
<br>
<br>
<br>
<br>&nbsp;&nbsp; 卷755_31 【送王员外宰德安】徐铉 
<br>
<br>家世朱门贵，官资粉署优。今为百里长，应好五峰游。 
<br>柳影连彭泽，湖光接庾楼。承明须再入，官满莫淹留。
<br>
<br>
<br>
<br>&nbsp;&nbsp; 卷755_32 【以端溪砚酬张员外水精珠兼和来篇】徐铉 
<br>
<br>请以端溪润，酬君水玉明。方圆虽异器，功用信俱呈。 
<br>自得山川秀，能分日月精。巾箱各珍重，所贵在交情。
<br>
<br>
<br>
<br>&nbsp;&nbsp; 卷755_33 【奉使九华山，中途遇青阳薛郎中】徐铉 
<br>
<br>故人相别动相思，此地相逢岂素期。九子峰前闲未得， 
<br>五溪桥上坐多时。甘泉从幸余知忝，宣室征还子未迟。 
<br>且饮一杯消别恨，野花风起渐离披。
<br>
<br>
<br>
<br>&nbsp;&nbsp; 卷755_34 【奉命南使经彭泽（值王明府不在，留此）】徐铉 
<br>
<br>远使程途未一分，离心常要醉醺醺。
<br>那堪彭泽门前立，黄菊萧疏不见君。
<br>
<br>
<br>
<br>&nbsp;&nbsp; 卷755_35 【南都遇前嘉鱼刘令，言游闽岭，作此与之】徐铉 
<br>
<br>我持使节经韶石，君作闲游过武夷。两地山光成独赏， 
<br>隔年乡思暗相知。洪厓坛上长岑寂，孺子亭前自别离。 
<br>珍重分岐一杯酒，强加餐饭数吟诗。
<br>
<br>
<br>
<br>&nbsp;&nbsp; 卷755_36 【阁皂山】徐铉 
<br>
<br>殿影高低云掩映，松阴缭绕步徘徊。
<br>从今莫厌簪裾累，不是乘轺不得来。
<br>
<br>
<br>
<br>&nbsp;&nbsp; 卷755_37 【玉笥山留题】徐铉 
<br>
<br>仙乡会应远，王事知何极。征传莫辞劳，玉峰聊一息。 
<br>形骸已销散，心想都凝寂。真气自清虚，非关好松石。 
<br>九仙皆积学，洞壑多遗迹。游子归去来，胡为但征役。
<br>
<br>
<br>
<br>&nbsp;&nbsp; 卷755_38 【庐陵别朱观先辈】徐铉 
<br>
<br>桂籍知名有几人，翻飞相续上青云。解怜才子宁唯我， 
<br>远作卑官尚见君。岭外独持严助节，宫中谁荐长卿文。 
<br>新诗试为重高咏，朝汉台前不可闻。
<br>
<br>
<br>
<br>&nbsp;&nbsp; 卷755_39 【文彧少卿文山郎中交好深至二纪已馀暌别…留题此诗】徐铉 
<br>
<br>孙家虚座吊诸孤，张叟僧房见手书。二纪欢游今若此， 
<br>满衣零泪欲何如。腰间金印从如斗，镜里霜华已满梳。 
<br>珍重远公应笑我，尘心唯此未能除。
<br>
<br>
<br>
<br>&nbsp;&nbsp; 卷755_40 【朱处士相与有山水之愿见送至南康作此以别之】徐铉 
<br>
<br>怜君送我至南康，更忆梅花庾岭芳。
<br>多少仙山共游在，愿君百岁尚康强。
<br>
<br>
<br>
<br>&nbsp;&nbsp; 卷755_41 【清明日清远峡作】徐铉 
<br>
<br>岭外春过半，途中火又新。殷勤清远峡，留恋北归人。
<br>
<br>
<br>
<br>&nbsp;&nbsp; 卷755_42 【回至南康题紫极宫里道士房】徐铉 
<br>
<br>王事信靡盬，饮冰安足辞。胡为拥征传，乃至天南陲。 
<br>天南非我乡，留滞忽逾时。还经羽人家，豁若云雾披。 
<br>何以宽吾怀，老庄有微词。达士无不可，至人岂偏为。 
<br>客愁勿复道，为君吟此诗。
<br>
<br>
<br>
<br>&nbsp;&nbsp; 卷755_43 【和歙州陈使君见寄】徐铉 
<br>
<br>新安风景好，时令肃辕门。身贵心弥下，功多口不言。 
<br>韬钤家法在，儒雅素风存。簪履陪游盛，乡闾俗化敦。 
<br>临窗山色秀，绕郭水声喧。织络文章丽，矜严道义尊。 
<br>楼台秋月静，京庾晚云屯。晓吹传衙鼓，晴阳展信幡。 
<br>一篇贻友好，千里倍心论。未见归骖动，空能役梦魂。
<br>
<br>
<br>
<br>&nbsp;&nbsp; 卷755_44 【和贾员外戬见赠玉蕊花栽】徐铉 
<br>
<br>琼瑶一簇带花来，便劚苍苔手自栽。
<br>喜见唐昌旧颜色，为君判病酌金罍。
<br>
<br>
<br>
<br>&nbsp;&nbsp; 卷755_45 【光穆皇后挽歌三首】徐铉 
<br>
<br>仙驭期难改，坤仪道自光。閟宫新表德，沙麓旧膺祥。 
<br>素帟尧门掩，凝笳毕陌长。东风惨陵树，无复见亲桑。
<br>
<br>永乐留虚位，长陵启夕扉。返虞严吉仗，复土掩空衣。 
<br>功业投三母，光灵极四妃。唯应彤史在，不与露花晞。
<br>
<br>隐隐阊门路，烟云晓更愁。空瞻金辂出，非是濯龙游。 
<br>德感人伦正，风行内职修。还随偶物化，同此思轩丘。
<br>
<br>
<br>
<br>&nbsp;&nbsp; 卷755_46 【严相公宅牡丹】徐铉 
<br>
<br>但是豪家重牡丹，争如丞相阁前看。凤楼日暖开偏早， 
<br>鸡树阴浓谢更难。数朵已应迷国艳，一枝何幸上尘冠。 
<br>不知更许凭栏否，烂熳春光未肯残。
<br>
<br>
<br>
<br>&nbsp;&nbsp; 卷755_47 【侍宴赋得归雁】徐铉 
<br>
<br>夜静群动息，翩翩一雁归。清音天际远，寒影月中微。 
<br>何处云同宿，长空雪共飞。阳和常借便，免与素心违。
<br>
<br>
<br>
<br>&nbsp;&nbsp; 卷755_48 【又赋早春书事】徐铉 
<br>
<br>苑里芳华早，皇家胜事多。弓声达春气，弈思养天和。 
<br>暖酒红炉火，浮舟绿水波。雪晴农事起，击壤听赓歌。
<br>
<br>
<br>
<br>&nbsp;&nbsp; 卷755_49 【依韵和令公大王蔷薇诗】徐铉 
<br>
<br>绿树成阴后，群芳稍歇时。谁将新濯锦，挂向最长枝。 
<br>卷箔香先入，凭栏影任移。赏频嫌酒渴，吟苦怕霜髭。 
<br>架迥笼云幄，庭虚展绣帷。有情萦舞袖，无力罥游丝。 
<br>嫩蕊莺偷采，柔条柳伴垂。荀池波自照，梁苑客尝窥。 
<br>玉李寻皆谢，金桃亦暗衰。花中应独贵，庭下故开迟。 
<br>委艳妆苔砌，分华借槿篱。低昂匀灼烁，浓淡叠参差。 
<br>幸植王宫里，仍逢宰府知。芳心向谁许，醉态不能支。 
<br>芍药天教避，玫瑰众共嗤。光明烘昼景，润腻裛轻rG。 
<br>丽似期神女，珍如重卫姬。君王偏属咏，七子尽搜奇。
<br>
<br>
<br>
<br>&nbsp;&nbsp; 卷755_50 【和门下殷侍郎新茶二十韵】徐铉 
<br>
<br>暖吹入春园，新芽竞粲然。才教鹰觜拆，未放雪花妍。 
<br>荷杖青林下，携筐旭景前。孕灵资雨露，钟秀自山川。 
<br>碾后香弥远，烹来色更鲜。名随土地贵，味逐水泉迁。 
<br>力藉流黄暖，形模紫笋圆。正当钻柳火，遥想涌金泉。 
<br>任道时新物，须依古法煎。轻瓯浮绿乳，孤灶散馀烟。 
<br>甘荠非予匹，宫槐让我先。竹孤空冉冉，荷弱谩田田。 
<br>解渴消残酒，清神感夜眠。十浆何足馈，百榼尽堪捐。 
<br>采撷唯忧晚，营求不计钱。任公因焙显，陆氏有经传。 
<br>爱甚真成癖，尝多合得仙。亭台虚静处，风月艳阳天。 
<br>自可临泉石，何妨杂管弦。东山似蒙顶，愿得从诸贤。
<br>
<br>
<br>
<br>&nbsp;&nbsp; 卷755_51 【春雪应制】徐铉 
<br>
<br>繁阴连曙景，瑞雪洒芳辰。势密犹疑腊，风和始觉春。 
<br>萦林开玉蕊，飘座裛香尘。欲识宸心悦，云谣慰兆人。
<br>
<br>
<br>
<br>&nbsp;&nbsp; 卷755_52 【进雪诗】徐铉 
<br>
<br>欲使新正识有年，故飘轻絮伴春还。近看琼树笼银阙， 
<br>远想瑶池带玉关。润逐麳麰铺绿野，暖随杯酒上朱颜。 
<br>朝来花萼楼中宴，数曲赓歌雅颂间。
<br>
<br>
<br>
<br>&nbsp;&nbsp; 卷755_53 【自题山亭三首】徐铉 
<br>
<br>簪组非无累，园林未是归。世喧长不到，何必故山薇。
<br>
<br>小舫行乘月，高斋卧看山。退公聊自足，争敢望长闲。
<br>
<br>跂石仍临水，披襟复挂冠。机心忘未得，棋局与鱼竿。
<br>
<br>
<br>
<br>&nbsp;&nbsp; 卷755_54 【和陈表用员外求酒】徐铉 
<br>
<br>暑天频雨亦频晴，帘外闲云重复轻。
<br>珍重一壶酬绝唱，向风遥想醉吟声。
<br>
<br>
<br>
<br>&nbsp;&nbsp; 卷755_55 【奉和右省仆射西亭高卧作】徐铉 
<br>
<br>院静苍苔积，庭幽怪石欹。蝉声当槛急，虹影向檐垂。 
<br>昼漏犹怜永，丛兰未觉衰。疏篁巢翡翠，折苇覆鸬鹚。 
<br>对酒襟怀旷，围棋旨趣迟。景皆随所尚，物各遂其宜。 
<br>道与时相会，才非世所羁。赋诗贻座客，秋事尔何悲。
<br>
<br>
<br>
<br>&nbsp;&nbsp; 卷755_56 【忆新淦觞池寄孟宾于员外】徐铉 
<br>
<br>往年淦水驻行轩，引得清流似月圆。自有谿光还碧甃， 
<br>不劳人力递金船。润滋苔藓欺茵席，声入杉松当管弦。 
<br>珍重诗人频管领，莫教尘土咽潺潺。
<br>
<br>
<br>
<br>&nbsp;&nbsp; 卷755_57 【右省仆射后湖亭闲宴，铉以宿直先归，赋诗留献】徐铉 
<br>
<br>湖上一阳生，虚亭启高宴。枫林烟际出，白鸟波心见。 
<br>主人忘贵达，座客容疵贱。独惭残照催，归宿明光殿。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷756_1 【送孟宾于员外还新淦】徐铉 
<br>
<br>暂来城阙不从容，却佩银鱼隐玉峰。双涧水边欹醉石， 
<br>九仙台下听风松。题诗翠壁称逋客，采药春畦狎老农。 
<br>野鹤乘轩云出岫，不知何日再相逢。
<br>
<br>
<br>&nbsp;&nbsp; 卷756_2 【孟君别后相续寄书，作此酬之】徐铉 
<br>
<br>多病怯烦暑，短才忧近职。跂足北窗风，遥怀浩无极。 
<br>故人易成别，诗句空相忆。尺素寄天涯，淦江秋水色。
<br>
<br>
<br>
<br>&nbsp;&nbsp; 卷756_3 【纳后夕侍宴】徐铉 
<br>
<br>天上轩星正，云间湛露垂。礼容过渭水，宴喜胜瑶池。 
<br>彩雾笼花烛，升龙肃羽仪。君臣欢乐日，文物盛明时。 
<br>帘卷银河转，香凝玉漏迟。华封倾祝意，觞酒与声诗。
<br>
<br>时平物茂岁功成，重翟排云到玉京。
<br>四海未知春色至，今宵先入九重城。
<br>
<br>银烛金炉禁漏移，月轮初照万年枝。
<br>造舟已似文王事，卜世应同八百期。
<br>
<br>汉主承乾帝道光，天家花烛宴昭阳。
<br>六衣盛礼如金屋，彩笔分题似柏梁。
<br>
<br>
<br>
<br>&nbsp;&nbsp; 卷756_4 【北苑侍宴杂咏诗·竹】徐铉 
<br>
<br>劲节生宫苑，虚心奉豫游。自然名价重，不羡渭川侯。
<br>
<br>
<br>
<br>&nbsp;&nbsp; 卷756_5 【北苑侍宴杂咏诗·松】徐铉 
<br>
<br>细韵风中远，寒青雪后浓。繁阴堪避雨，效用待东封。
<br>
<br>
<br>
<br>&nbsp;&nbsp; 卷756_6 【北苑侍宴杂咏诗·水】徐铉 
<br>
<br>碧草垂低岸，东风起细波。横汾从游宴，何谢到天河。
<br>
<br>
<br>
<br>&nbsp;&nbsp; 卷756_7 【北苑侍宴杂咏诗·风】徐铉 
<br>
<br>昨朝才解冻，今日又开花。帝力无人识，谁知玩物华。
<br>
<br>
<br>
<br>&nbsp;&nbsp; 卷756_8 【北苑侍宴杂咏诗·菊】徐铉 
<br>
<br>细丽披金彩，氛氲散远馨。泛杯频奉赐，缘解制颓龄。
<br>
<br>
<br>
<br>&nbsp;&nbsp; 卷756_9 【柳枝词十首（座中应制）】徐铉 
<br>
<br>金马辞臣赋小诗，梨园弟子唱新词。
<br>君恩还似东风意，先入灵和蜀柳枝。
<br>
<br>百草千花共待春，绿杨颜色最惊人。
<br>天边雨露年年在，上苑芳华岁岁新。
<br>
<br>长爱龙池二月时，毵毵金线弄春姿。
<br>假饶叶落枝空后，更有梨园笛里吹。
<br>
<br>绿水成文柳带摇，东风初到不鸣条。
<br>龙舟欲过偏留恋，万缕轻丝拂御桥。
<br>
<br>百尺长条婉曲尘，诗题不尽画难真。
<br>凭君折向人间种，还似君恩处处春。
<br>
<br>风暖云开晚照明，翠条深映凤凰城。
<br>人间欲识灵和态，听取新词玉管声。
<br>
<br>醉折垂杨唱柳枝，金城三月走金羁。
<br>年年为爱新条好，不觉苍华也似丝。
<br>
<br>新春花柳竞芳姿，偏爱垂杨拂地枝。
<br>天子遍教词客赋，宫中要唱洞箫词。
<br>
<br>凝碧池头蘸翠涟，凤凰楼畔簇晴烟。
<br>新词欲咏知难咏，说与双成入管弦。
<br>
<br>侍从甘泉与未央，移舟偏要近垂杨。
<br>樱桃未绽梅花老，折得柔条百尺长。
<br>
<br>
<br>
<br>&nbsp;&nbsp; 卷756_10 【奉和宫傅相公怀旧见寄四十韵】徐铉 
<br>
<br>谢傅功成德望全，鸾台初下正萧然。抟风乍息三千里， 
<br>感旧重怀四十年。西掖新官同贾马，南朝兴运似开天。 
<br>文辞职业分工拙，流辈班资让后先。每愧陋容劳刻画， 
<br>长惭顽石费雕镌。晨趋纶掖吟春永，夕会精庐待月圆。 
<br>立马有时同草诏，联镳几处共成篇。闲歌柳叶翻新曲， 
<br>醉咏桃花促绮筵。少壮况逢时世好，经过宁虑岁华迁。 
<br>云龙得路须腾跃，社栎非材合弃捐。再谒湘江犹是幸， 
<br>两还宣室竟何缘。已知瑕玷劳磨莹，又得官司重接连。 
<br>听漏分宵趋建礼，从游同召赴甘泉。云开阊阖分台殿， 
<br>风过华林度管弦。行止不离宫仗影，衣裾尝惹御炉烟。 
<br>师资稷契论中礼，依止山公典小铨。多谢天波垂赤管， 
<br>敢教晨景过华砖。翾飞附骥方经远，巨楫垂风遂济川。 
<br>玉烛调时钧轴正，台阶平处德星悬。岩廊礼绝威容肃， 
<br>布素情深友好偏。长拟营巢安大厦，忽惊操钺领中权。 
<br>吴门日丽龙衔节，京口沙晴鹢画船。盖代名高方赫赫， 
<br>恋恩心切更乾乾。袁安辞气忠仍恳，吴汉精诚直且专。 
<br>却许丘明师纪传，更容疏广奉周旋。朱门自得施行马， 
<br>厚禄何妨食万钱。密疏尚应劳献替，清谈唯见论空玄。 
<br>东山妓乐供闲步，北牖风凉足晏眠。玄武湖边林隐见， 
<br>五城桥下棹洄沿。曾移苑树开红药，新凿家池种白莲。 
<br>不遣前驺妨野逸，别寻逋客互招延。棋枰寂静陈虚阁， 
<br>诗笔沉吟劈彩笺。往事偶来春梦里，闲愁因动落花前。 
<br>青云旧侣嗟谁在，白首亲情倍见怜。尽日凝思殊怅望， 
<br>一章追叙信精研。韶颜莫与年争竞，世虑须凭道节宣。 
<br>幸喜书生为将相，定由阴德致神仙。羊公剩有登临兴， 
<br>尚子都无嫁娶牵。退象天山镇浮竞，起为霖雨润原田。 
<br>从容自保君臣契，何必扁舟始是贤。
<br>
<br>
<br>
<br>&nbsp;&nbsp; 卷756_11 【右省仆射相公垂览和诗，复贻长句，辄次来韵】徐铉 
<br>
<br>西院春归道思深，披衣闲听暝猿吟。铺陈政事留黄阁， 
<br>偃息神机在素琴。玉柄暂时疏末座，瑶华频复惠清音。 
<br>开晴便作东山约，共赏烟霞放旷心。
<br>
<br>
<br>
<br>&nbsp;&nbsp; 卷756_12 【九日落星山登高】徐铉 
<br>
<br>秋暮天高稻穟成，落星山上会诸宾。黄花泛酒依流俗， 
<br>白发满头思古人。岩影晚看云出岫，湖光遥见客垂纶。 
<br>风烟不改年长度，终待林泉老此身。
<br>
<br>
<br>
<br>&nbsp;&nbsp; 卷756_13 【十日和张少监】徐铉 
<br>
<br>重阳高会古平台，吟遍秋光始下来。黄菊后期香未减， 
<br>新诗捧得眼还开。每因佳节知身老，却忆前欢似梦回。 
<br>且喜清时屡行乐，是非名利尽悠哉。
<br>
<br>
<br>
<br>&nbsp;&nbsp; 卷756_14 【御筵送邓王】徐铉 
<br>
<br>禁里秋光似水清，林烟池影共离情。暂移黄阁只三载， 
<br>却望紫垣都数程。满座清风天子送。随车甘雨郡人迎。 
<br>绮霞阁上诗题在，从此还应有颂声。
<br>
<br>
<br>
<br>&nbsp;&nbsp; 卷756_15 【和张少监晚菊】徐铉 
<br>
<br>忆共庭兰倚砌栽，柔条轻吹独依隈。自知佳节终堪赏， 
<br>为惜流光未忍开。采撷也须盈掌握，馨香还解满尊罍。 
<br>今朝旬假犹无事，更好登临泛一杯。
<br>
<br>
<br>
<br>&nbsp;&nbsp; 卷756_16 【送冯侍郎】徐铉 
<br>
<br>闻君竹马戏毗陵，谁道观风自六卿。今日声明光旧物， 
<br>共看旌旆拥书生。斩蛟桥下谿烟碧，射虎亭边草路清。 
<br>应念筵中倍离恨，老来偏重十年兄。
<br>
<br>
<br>
<br>&nbsp;&nbsp; 卷756_17 【又绝句寄题毗陵驿】徐铉 
<br>
<br>曾持使节驻毗陵，长与州人有旧情。
<br>为向驿桥风月道，舍人髭鬓白千茎。
<br>
<br>
<br>
<br>&nbsp;&nbsp; 卷756_18 【陈侍郎宅观花烛】徐铉 
<br>
<br>今夜银河万里秋，人言织女嫁牵牛。佩声寥亮和金奏， 
<br>烛影荧煌映玉钩。座客亦从天子赐，更筹须为主人留。 
<br>世间盛事君知否，朝下鸾台夕凤楼。
<br>
<br>
<br>
<br>&nbsp;&nbsp; 卷756_19 【送萧尚书致仕归庐陵】徐铉 
<br>
<br>江海分飞二十春，重论前事不堪闻。主忧臣辱谁非我， 
<br>曲突徙薪唯有君。金紫满身皆外物，雪霜垂领便离群。 
<br>鹤归华表望不尽，玉笥山头多白云。
<br>
<br>
<br>
<br>&nbsp;&nbsp; 卷756_20 【赋得秋江晚照】徐铉 
<br>
<br>落日照平流，晴空万里秋。轻明动枫叶，点的乱沙鸥。 
<br>罾网鱼梁静，笞簦稻穗收。不教行乐倦，冉冉下城楼。
<br>
<br>
<br>
<br>&nbsp;&nbsp; 卷756_21 【奉和子龙大监与舍弟赠答之什】徐铉 
<br>
<br>石渠东观两优贤，明主知臣岂偶然。鸳鹭分行皆接武， 
<br>金兰同好共忘年。怀恩未遂林泉约，窃位空惭组绶悬。 
<br>多少深情知不尽，好音相慰强成篇。
<br>
<br>
<br>
<br>&nbsp;&nbsp; 卷756_22 【史馆庭梅见其毫末历载三十今已半枯…伏惟垂览】徐铉 
<br>
<br>东观婆娑树，曾怜甲坼时。繁英共攀折，芳岁几推移。 
<br>往事皆陈迹，清香亦暗衰。相看宜自喜，双鬓合垂丝。
<br>
<br>
<br>
<br>&nbsp;&nbsp; 卷756_23 【太傅相公深感庭梅再成绝唱曲垂借示倍认知怜…攀和】徐铉 
<br>
<br>禁省繁华地，含芳自一时。雪英开复落，红药植还移。 
<br>静想分今昔，频吟叹盛衰。多情共如此，争免鬓成丝。
<br>
<br>
<br>
<br>&nbsp;&nbsp; 卷756_24 【太傅相公以庭梅二篇许舍弟同赋再迂藻思…庶申感谢】徐铉 
<br>
<br>旧眷终无替，流光自足悲。攀条感花萼，和曲许埙篪。 
<br>前会成春梦，何人更己知。缘情聊借喻，争敢道言诗。
<br>
<br>
<br>
<br>&nbsp;&nbsp; 卷756_25 【和钟大监泛舟同游见示】徐铉 
<br>
<br>潮沟横趣北山阿，一月三游未是多。老去交亲难暂舍， 
<br>闲中滋味更无过。谿桥树映行人渡，村径风飘牧竖歌。 
<br>孤棹乱流偏有兴，满川晴日弄微波。
<br>
<br>
<br>
<br>&nbsp;&nbsp; 卷756_26 【又和游光睦院】徐铉 
<br>
<br>寺门山水际，清浅照孱颜。客棹晚维岸，僧房犹掩关。 
<br>日华穿竹静，云影过阶闲。箕踞一长啸，忘怀物我间。
<br>
<br>
<br>
<br>&nbsp;&nbsp; 卷756_27 【和张少监舟中望蒋山】徐铉 
<br>
<br>谿路向还背，前山高复重。纷披红叶树，间断白云峰。 
<br>尽日慵移棹，何年醉倚松。自知闲未得，不敢笑周颙。
<br>
<br>
<br>
<br>&nbsp;&nbsp; 卷756_28 【茱萸诗】徐铉 
<br>
<br>万物庆西成，茱萸独擅名。芳排红结小，香透夹衣轻。 
<br>宿露沾犹重，朝阳照更明。长和菊花酒，高宴奉西清。
<br>
<br>
<br>
<br>&nbsp;&nbsp; 卷756_29 【奉和御制茱萸】徐铉 
<br>
<br>台畔西风御果新，芳香精彩丽萧辰。柔条细叶妆治好， 
<br>紫蒂红芳点缀匀。几朵得陪天上宴，千株长作洞中春。 
<br>今朝圣藻偏流咏，黄菊无由更敢邻。
<br>
<br>
<br>
<br>&nbsp;&nbsp; 卷756_30 【蒙恩赐酒旨令醉，进诗以谢】徐铉 
<br>
<br>明光殿里夜迢迢，多病逢秋自寂寥。蜡炬乍传丹凤诏， 
<br>御题初认白云谣。今宵幸识衢尊味，明日知停入閤朝。 
<br>为感君恩判一醉，不烦辛苦解金貂。
<br>
<br>
<br>
<br>&nbsp;&nbsp; 卷756_31 【秋日泛舟赋蘋花】徐铉 
<br>
<br>素艳拥行舟，清香覆碧流。远烟分的的，轻浪泛悠悠。 
<br>雨歇平湖满，风凉运渎秋。今朝流咏处，即是白蘋洲。
<br>
<br>
<br>
<br>&nbsp;&nbsp; 卷756_32 【题梁王旧园】徐铉 
<br>
<br>梁王旧馆枕潮沟，共引垂藤系小舟。树倚荒台风淅淅， 
<br>草埋欹石雨修修。门前不见邹枚醉，池上时闻雁鹜愁。 
<br>节士逢秋多感激，不须频向此中游。
<br>
<br>
<br>
<br>&nbsp;&nbsp; 卷756_33 【奉酬度支陈员外】徐铉 
<br>
<br>古来贤达士，驰鹜唯群书。非礼誓弗习，违道无与居。 
<br>儒家若迂阔，遂将世情疏。吾友嗣世德，古风蔼有馀。 
<br>幸遇汉文皇，握兰佩金鱼。俯视长沙赋，凄凄将焉如。
<br>
<br>
<br>
<br>&nbsp;&nbsp; 卷756_34 【明道人归西林，求题院额，作此送之】徐铉 
<br>
<br>昔从岐阳狩，簪缨满翠微。十年劳我梦，今日送师归。 
<br>曳尾龟应乐，乘轩鹤谩肥。含情题小篆，将去挂岩扉。
<br>
<br>
<br>
<br>&nbsp;&nbsp; 卷756_35 【送宣州丘判官】徐铉 
<br>
<br>宪署游从阻，平台道路赊。喜君驰后乘，于此会仙槎。 
<br>缓酌迟飞盖，微吟望绮霞。相迎在春渚，暂别莫咨嗟。
<br>
<br>
<br>
<br>&nbsp;&nbsp; 卷756_36 【北使还襄邑道中作（九月三十日）】徐铉 
<br>
<br>九月三十日，独行梁宋道。河流激似飞，林叶翻如扫。 
<br>程遥苦昼短，野迥知寒早。还家亦不闲，要且还家了。
<br>
<br>
<br>
<br>&nbsp;&nbsp; 卷756_37 【禁中新月】徐铉 
<br>
<br>今夕拜新月，沈沈禁署中。玉绳疏间彩，金掌静无风。 
<br>节换知身老，时平见岁功。吟看北墀暝，兰烬坠微红。
<br>
<br>
<br>
<br>&nbsp;&nbsp; 卷756_38 【观吉王从谦花烛】徐铉 
<br>
<br>王门嘉礼万人观，况是新承置醴欢。花烛喧阗丞相府， 
<br>星辰摇动远游冠。歌声暂阕闻宫漏，云影初开见露盘。 
<br>帝里佳期频赋颂，长留故事在金銮。
<br>
<br>
<br>
<br>&nbsp;&nbsp; 卷756_39 【棋赌赋诗输刘起居（奂）】徐铉 
<br>
<br>刻烛知无取，争先素未精。本图忘物我，何必计输赢。 
<br>赌墅终规利，焚囊亦近名。不如相视笑，高咏两三声。
<br>
<br>
<br>
<br>&nbsp;&nbsp; 卷756_40 【春尽日游后湖赠刘起居（刘时方烧药）】徐铉 
<br>
<br>今朝湖上送春归，万顷澄波照白髭。
<br>笑折残花劝君酒，金丹成熟是何时。
<br>
<br>
<br>
<br>&nbsp;&nbsp; 卷756_41 【送察院李侍御使庐陵因寄孟员外】徐铉 
<br>
<br>绣衣乘驿急如星，山水何妨寄野情。
<br>肯向九仙台下歇，闲听孟叟醉吟声。
<br>
<br>
<br>
<br>&nbsp;&nbsp; 卷756_42 【后湖访古各赋一题得西邸】徐铉 
<br>
<br>南朝藩阃地，八友旧招寻。事往山光在，春晴草色深。 
<br>曲池鱼自乐，丛桂鸟频吟。今日中兴运，犹怀翰墨林。
<br>
<br>
<br>
<br>&nbsp;&nbsp; 卷756_43 【送德迈道人之豫章】徐铉 
<br>
<br>禅灵桥畔落残花，桥上离情对日斜。顾我乘轩惭组绶， 
<br>羡师飞锡指烟霞。楼中西岭真君宅，门外南州处士家。 
<br>莫道空谈便无事，碧云诗思更无涯。
<br>
<br>
<br>
<br>&nbsp;&nbsp; 卷756_44 【送陈秘监归泉州】徐铉 
<br>
<br>风满潮沟木叶飞，水边行客驻骖騑。三朝恩泽冯唐老， 
<br>万里乡关贺监归。世路穷通前事远，半生谈笑此心违。 
<br>离歌不识高堂庆，特地令人泪满衣。
<br>
<br>
<br>
<br>&nbsp;&nbsp; 卷756_45 【又听《霓裳羽衣曲》送陈君】徐铉 
<br>
<br>清商一曲远人行，桃叶津头月正明。
<br>此是开元太平曲，莫教偏作别离声。
<br>
<br>
<br>
<br>&nbsp;&nbsp; 卷756_46 【又题白鹭洲江鸥送陈君】徐铉 
<br>
<br>白鹭洲边江路斜，轻鸥接翼满平沙。吾徒来送远行客， 
<br>停舟为尔长叹息。酒旗渔艇两无猜，月影芦花镇相得。 
<br>离筵一曲怨复清，满座销魂鸟不惊。人生不及水禽乐， 
<br>安用虚名上麟阁。同心携手今如此，金鼎丹砂何寂寞。 
<br>天涯后会眇难期，从此又应添白髭。愿君不忘分飞处， 
<br>长保翩翩洁白姿。
<br>
<br>
<br>
<br>&nbsp;&nbsp; 卷756_47 【哭刑部侍郎乔公诗】徐铉 
<br>
<br>举世重文雅，夫君更质真。曾嗟混鸡鹤，终日异淄磷。 
<br>词赋离骚客，封章谏诤臣。襟怀道家侣，标格古时人。 
<br>逸老诚云福，遗形未免贫。求文空得草，埋玉遂为尘。 
<br>静想忘年契，冥思接武晨。连宵洽杯酒，分日掌丝纶。 
<br>蠹简书陈事，遗孤托世亲。前贤同此叹，非我独沾巾。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
