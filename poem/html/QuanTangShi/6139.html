<HTML>
<HEAD>
<TITLE>全唐诗 卷398-401 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷398-401</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷398-401</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6139"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷398-401')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷398-401]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷398_1 【松鹤】元稹 
<br>
<br>渚宫本坳下，佛庙有台阁。台下三四松，低昂势前却。 
<br>是时晴景丽，松梢残雪薄。日色相玲珑，纤云映罗幕。 
<br>逡巡九霄外，似振风中铎。渐见尺帛光，孤飞唳空鹤。 
<br>裴回耀霜雪，顾慕下寥廓。蹋动樛盘枝，龙蛇互跳跃。 
<br>俯瞰九江水，旁瞻万里壑。无心眄乌鸢，有字悲城郭。 
<br>清角已沉绝，虞韶亦冥寞。鶱翻勿重留，幸及钧天作。
<br>
<br>
<br>&nbsp;&nbsp; 卷398_2 【竞渡】元稹 
<br>
<br>吾观竞舟子，因测大竞源。天地昔将竞，蓬勃昼夜昏。 
<br>龙蛇相嗔薄，海岱俱崩奔。群动皆搅挠，化作流浑浑。 
<br>数极斗心息，太和蒸混元。一气忽为二，矗然画乾坤。 
<br>日月复照耀，春秋递寒温。八荒坦以旷，万物罗以繁。 
<br>圣人中间立，理世了不烦。延绵复几岁，逮及羲与轩。 
<br>炎皇炽如炭，蚩尤扇其燔。有熊竞心起，驱兽出林樊。 
<br>一战波委焰，再战火燎原。战讫天下定，号之为轩辕。 
<br>自是岂无竞，琐细不复言。其次有龙竞，竞渡龙之门。 
<br>龙门浚如泻，淙射不可援。赤鳞化时至，唐突鳍鬣掀。 
<br>乘风瞥然去，万里黄河翻。接瞬电烻出，微吟霹雳喧。 
<br>傍瞻旷宇宙，俯瞰卑昆仑。庶类咸在下，九霄行易扪。 
<br>倏辞蛙黾穴，遽排天帝阍。回悲曝鳃者，未免鲸鲵吞。 
<br>帝命泽诸夏，不弃虫与昆。随时布膏露，称物施厚恩。 
<br>草木沾我润，豚鱼望我蕃。向来同竞辈，岂料由我存。 
<br>壮哉龙竞渡，一竞身独尊。舍此皆蚁斗，竞舟何足论。
<br>
<br>
<br>
<br>&nbsp;&nbsp; 卷398_3 【寺院新竹】元稹 
<br>
<br>宝地琉璃坼，紫苞琅玕踊。亭亭巧于削，一一大如拱。 
<br>冰碧林外寒，峰峦眼前耸。槎枒矛戟合，屹仡龙蛇动。 
<br>烟泛翠光流，岁馀霜彩重。风朝竽籁过，雨夜鬼神恐。 
<br>佳色有鲜妍，修茎无拥肿。节高迷玉镞，箨缀疑花捧。 
<br>讵必太山根，本自仙坛种。谁令植幽壤，复此依闲冗。 
<br>居然霄汉姿，坐受藩篱壅。噪集倦鸱乌，炎昏繁蠛蠓。 
<br>未遭伶伦听，非安子犹宠。威凤来有时，虚心岂无奉。
<br>
<br>
<br>
<br>&nbsp;&nbsp; 卷398_4 【酬别致用】元稹 
<br>
<br>风行自委顺，云合非有期。神哉心相见，无眹安得离。 
<br>我有恳愤志，三十无人知。修身不言命，谋道不择时。 
<br>达则济亿兆，穷亦济毫厘。济人无大小，誓不空济私。 
<br>研几未淳熟，与世忽参差。意气一为累，猜仍良已随。 
<br>昨来窜荆蛮，分与平生隳。那言返为遇，获见心所奇。 
<br>一见肺肝尽，坦然无滞疑。感念交契定，泪流如断縻。 
<br>此交定生死，非为论盛衰。此契宗会极，非谓同路歧。 
<br>君今虎在柙，我亦鹰就羁。驯养保性命，安能奋殊姿。 
<br>玉色深不变，井水挠不移。相看各年少，未敢深自悲。
<br>
<br>
<br>
<br>&nbsp;&nbsp; 卷398_5 【竹部（石首县界）】元稹 
<br>
<br>竹部竹山近，岁伐竹山竹。伐竹岁亦深，深林隔深谷。 
<br>朝朝冰雪行，夜夜豺狼宿。科首霜断蓬，枯形烧馀木。 
<br>一束十馀茎，千钱百馀束。得钱盈千百，得粟盈斗斛。 
<br>归来不买食，父子分半菽。持此欲何为，官家岁输促。 
<br>我来荆门掾，寓食公堂肉。岂惟遍妻孥，亦以及僮仆。 
<br>分尔有限资，饱我无端腹。愧尔不复言，尔生何太蹙。
<br>
<br>
<br>
<br>&nbsp;&nbsp; 卷398_6 【赛神】元稹 
<br>
<br>楚俗不事事，巫风事妖神。事妖结妖社，不问疏与亲。 
<br>年年十月暮，珠稻欲垂新。家家不敛获，赛妖无富贫。 
<br>杀牛贳官酒，椎鼓集顽民。喧阗里闾隘，凶酗日夜频。 
<br>岁暮雪霜至，稻珠随陇湮。吏来官税迫，求质倍称缗。 
<br>贫者日消铄，富亦无仓囷。不谓事神苦，自言诚不真。 
<br>岳阳贤刺史，念此为俗屯。未可一朝去，俾之为等伦。 
<br>粗许存习俗，不得呼党人。但许一日泽，不得月与旬。 
<br>吾闻国侨理，三年名乃振。巫风燎原久，未必怜徙薪。 
<br>我来歌此事，非独歌政仁。此事四邻有，亦欲闻四邻。
<br>
<br>
<br>
<br>&nbsp;&nbsp; 卷398_7 【竞舟】元稹 
<br>
<br>楚俗不爱力，费力为竞舟。买舟俟一竞，竞敛贫者赇。 
<br>年年四五月，茧实麦小秋。积水堰堤坏，拔秧蒲稗稠。 
<br>此时集丁壮，习竞南亩头。朝饮村社酒，暮椎邻舍牛。 
<br>祭船如祭祖，习竞如习雠。连延数十日，作业不复忧。 
<br>君侯馔良吉，会客陈膳羞。画鹢四来合，大竞长江流。 
<br>建标明取舍，胜负死生求。一时欢呼罢，三月农事休。 
<br>岳阳贤刺史，念此为俗疣。习俗难尽去，聊用去其尤。 
<br>百船不留一，一竞不滞留。自为里中戏，我亦不寓游。 
<br>吾闻管仲教，沐树惩堕游。节此淫竞俗，得为良政不。 
<br>我来歌此事，非独歌此州。此事数州有，亦欲闻数州。
<br>
<br>
<br>
<br>&nbsp;&nbsp; 卷398_8 【茅舍】元稹 
<br>
<br>楚俗不理居，居人尽茅舍。茅苫竹梁栋，茅疏竹仍罅。 
<br>边缘堤岸斜，诘屈檐楹亚。篱落不蔽肩，街衢不容驾。 
<br>南风五月盛，时雨不来下。竹蠹茅亦干，迎风自焚灺。 
<br>防虞集邻里，巡警劳昼夜。遗烬一星然，连延祸相嫁。 
<br>号呼怜谷帛，奔走伐桑柘。旧架已新焚，新茅又初架。 
<br>前日洪州牧，念此常嗟讶。牧民未及久，郡邑纷如化。 
<br>峻邸俨相望，飞甍远相跨。旗亭红粉泥，佛庙青鸳瓦。 
<br>斯事才未终，斯人久云谢。有客自洪来，洪民至今藉。 
<br>惜其心太亟，作役无容暇。台观亦已多，工徒稍冤咤。 
<br>我欲他郡长，三时务耕稼。农收次邑居，先室后台榭。 
<br>启闭既及期，公私亦相借。度材无强略，庀役有定价。 
<br>不使及僭差，粗得御寒夏。火至殊陈郑，人安极嵩华。 
<br>谁能继此名，名流袭兰麝。五袴有前闻，斯言我非诈。
<br>
<br>
<br>
<br>&nbsp;&nbsp; 卷398_9 【后湖】元稹 
<br>
<br>荆有泥泞水，在荆之邑郛。郛前水在后，谓之为后湖。 
<br>环湖十馀里，岁积潢与污。臭腐鱼鳖死，不植菰与蒲。 
<br>郑公理三载，其理用喣愉。岁稔民四至，隘廛亦隘衢。 
<br>公乃署其地，为民先矢谟。人人傥自为，我亦不庀徒。 
<br>下里得闻之，各各相俞俞。提携翁及孙，捧戴妇与姑。 
<br>壮者负砾石，老亦捽茅刍。斤磨片片雪，椎隐连连珠。 
<br>朝餐布庭落，夜宿完户枢。邻里近相告，新戚远相呼。 
<br>鬻者自为鬻，酤者自为酤。鸡犬丰中市，人民岐下都。 
<br>百年废滞所，一旦奥浩区。我实司水土，得为官事无。 
<br>人言贱事贵，贵直不贵谀。此实公所小，安用歌袴襦。 
<br>答云潭及广，以至鄂与吴。万里尽泽国，居人皆垫濡。 
<br>富者不容盖，贫者不庇躯。得不歌此事，以我为楷模。
<br>
<br>
<br>
<br>&nbsp;&nbsp; 卷398_10 【八骏图诗】元稹 
<br>
<br>穆满志空阔，将行九州野。神驭四来归，天与八骏马。 
<br>龙种无凡性，龙行无暂舍。朝辞扶桑底，暮宿昆仑下。 
<br>鼻息吼春雷，蹄声裂寒瓦。尾掉沧波黑，汗染白云赭。 
<br>华輈本修密，翠盖尚妍冶。御者腕不移，乘者寐不假。 
<br>车无轮扁斫，辔无王良把。虽有万骏来，谁是敢骑者。
<br>
<br>
<br>
<br>&nbsp;&nbsp; 卷398_11 【画松】元稹 
<br>
<br>张璪画古松，往往得神骨。翠帚扫春风，枯龙戛寒月。 
<br>流传画师辈，奇态尽埋没。纤枝无萧洒，顽干空突兀。 
<br>乃悟埃尘心，难状烟霄质。我去淅阳山，深山看真物。
<br>
<br>
<br>
<br>&nbsp;&nbsp; 卷398_12 【遣兴十首】元稹 
<br>
<br>始见梨花房，坐对梨花白。行看梨叶青，已复梨叶赤。 
<br>严霜九月半，危蒂几时客。况有高高原，秋风四来迫。
<br>
<br>莫厌夏日长，莫愁冬日短。欲识短复长，君看寒又暖。 
<br>城中百万家，冤哀杂丝管。草没奉诚园，轩车昔曾满。
<br>
<br>孤竹迸荒园，误与蓬麻列。久拥萧萧风，空长高高节。 
<br>严霜荡群秽，蓬断麻亦折。独立转亭亭，心期凤凰别。
<br>
<br>艳艳翦红英，团团削翠茎。托根在褊浅，因依泥滓生。 
<br>中有合欢蕊，池枯难遽呈。凉宵露华重，低徊当月明。
<br>
<br>晚荷犹展卷，早蝉遽萧嘹。露叶行已重，况乃江风摇。 
<br>炎夏火再伏，清商暗回飙。寄言抱志士，日月东西跳。
<br>
<br>买马买锯牙，买犊买破车。养禽当养鹘，种树先种花。 
<br>人生负俊健，天意与光华。莫学蚯蚓辈，食泥近土涯。
<br>
<br>爱直莫爱夸，爱疾莫爱斜。爱谟莫爱诈，爱施莫爱奢。 
<br>择才不求备，任物不过涯。用人如用己，理国如理家。
<br>
<br>z8々刀刃光，弯弯弓面张。入水斩犀兕，上山椎虎狼。
<br>里中无老少，唤作癫儿郎。一日风云会，横行归故乡。
<br>
<br>团团规内星，未必明如月。托迹近北辰，周天无沦没。 
<br>老人在南极，地远光不发。见则寿圣明，愿照高高阙。
<br>
<br>河清谅嘉瑞，吾帝真圣人。时哉不我梦，此时为废民。 
<br>光阴本跳踯，功业劳苦辛。一到江陵郡，三年成去尘。
<br>
<br>
<br>
<br>&nbsp;&nbsp; 卷398_1 【野节鞭】元稹 
<br>
<br>神鞭鞭宇宙，玉鞭鞭骐骥。紧綛野节鞭，本用鞭赑屃。 
<br>使君鞭甚长，使君马亦利。司马并马行，司马马憔悴。 
<br>短鞭不可施，疾步无由致。使君驻马言，愿以长鞭遗。 
<br>此遗不寻常，此鞭不容易。金坚无缴绕，玉滑无尘腻。 
<br>青蛇坼生石，不刺山阿地。乌龟旋眼斑，不染江头泪。 
<br>长看雷雨痕，未忍驽骀试。持用换所持，无令等闲弃。 
<br>答云君何奇，赠我君所贵。我用亦不凡，终身保明义。 
<br>誓以鞭奸顽，不以鞭蹇踬。指撝狡兔踪，决挞怪龙睡。 
<br>惜令寸寸折，节节不虚坠。因作换鞭诗，诗成谓同志。 
<br>而我得闻之，笑君年少意。安用换长鞭，鞭长亦奚为。 
<br>我有鞭尺馀，泥抛风雨渍。不拟闲赠行，唯将烂夸醉。 
<br>春来信马头，款缓花前辔。愿我迟似挛，饶君疾如翅。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷399_1 【旱灾自咎，贻七县宰同州时】元稹 
<br>
<br>吾闻上帝心，降命明且仁。臣稹苟有罪，胡不灾我身。 
<br>胡为旱一州，祸此千万人。一旱犹可忍，其旱亦已频。 
<br>腊雪不满地，膏雨不降春。恻恻诏书下，半减麦与缗。 
<br>半租岂不薄，尚竭力与筋。竭力不敢惮，惭戴天子恩。 
<br>累累妇拜姑，呐呐翁语孙。禾黍日夜长，足得盈我囷。 
<br>还填折粟税，酬偿贳麦邻。苟无公私责，饮水不为贫。 
<br>欢言未盈口，旱气已再振。六月天不雨，秋孟亦既旬。 
<br>区区昧陋积，祷祝非不勤。日驰衰白颜，再拜泥甲鳞。 
<br>归来重思忖，愿告诸邑君。以彼天道远，岂如人事亲。 
<br>团团囹圄中，无乃冤不申。扰扰食廪内，无乃奸有因。 
<br>轧轧输送车，无乃使不伦。遥遥负担卒，无乃役不均。 
<br>今年无大麦，计与珠玉滨。村胥与里吏，无乃求取繁。 
<br>符下敛钱急，值官因酒嗔。诛求与挞罚，无乃不逡巡。 
<br>生小下里住，不曾州县门。诉词千万恨，无乃不得闻。 
<br>强豪富酒肉，穷独无刍薪。俱由案牍吏，无乃移祸屯。 
<br>官分市井户，迭配水陆珍。未蒙所偿直，无乃不敢言。 
<br>有一于此事，安可尤苍旻。借使漏刑宪，得不虞鬼神。 
<br>自顾顽滞牧，坐贻灾沴臻。上羞朝廷寄，下愧闾里民。 
<br>岂无神明宰，为我同苦辛。共布慈惠语，慰此衢客尘。
<br>
<br>
<br>&nbsp;&nbsp; 卷399_2 【虫豸诗·巴蛇（三首）】元稹 
<br>
<br>巴蛇千种毒，其最鼻褰蛇。掉舌翻红焰，盘身蹙白花。 
<br>喷人竖毛发，饮浪沸泥沙。欲学叔敖瘗，其如多似麻。
<br>
<br>越岭南滨海，武都西隐戎。雄黄假名石，鷣鸟远难笼。 
<br>讵有隳肠计，应无破脑功。巴山昼昏黑，妖雾毒濛濛。
<br>
<br>汉帝斩蛇剑，晋时烧上天。自兹繁巨蟒，往往寿千年。 
<br>白昼遮长道，青溪蒸毒烟。战龙苍海外，平地血浮船。
<br>
<br>
<br>
<br>&nbsp;&nbsp; 卷399_3 【虫豸诗·蛒蜂（三首）】元稹 
<br>
<br>巴蛇蟠窟穴，穴下有巢蜂。近树禽垂翅，依原兽绝踪。 
<br>微遭断手足，厚毒破心胸。昔甚招魂句，那知眼自逢。
<br>
<br>梨笑清都月，蜂游紫殿春。构脾分部伍，嚼蕊奉君亲。 
<br>翅羽颇同类，心神固异伦。安知人世里，不有噬人人。
<br>
<br>兰蕙本同畹，蜂蛇亦杂居。害心俱毒螫，妖焰两吹嘘。 
<br>雷蛰吞噬止，枯焚巢穴除。可怜相济恶，勿谓祸无馀。
<br>
<br>
<br>
<br>&nbsp;&nbsp; 卷399_4 【虫豸诗·蜘蛛（三首）】元稹 
<br>
<br>蜘蛛天下足，巴蜀就中多。缝隙容长踦，虚空织横罗。 
<br>萦缠伤竹柏，吞噬及虫蛾。为送佳人喜，珠栊无奈何。
<br>
<br>网密将求食，丝斜误著人。因依方纪绪，挂罥遂容身。 
<br>截道蝉冠碍，漫天玉露频。儿童怜小巧，渐欲及车轮。
<br>
<br>稚子怜圆网，佳人祝喜丝。那知缘暗隙，忽被啮柔肌。 
<br>毒腠攻犹易，焚心疗恐迟。看看长祆绪，和扁欲涟洏。
<br>
<br>
<br>
<br>&nbsp;&nbsp; 卷399_5 【虫豸诗·蚁子（三首）】元稹 
<br>
<br>蚁子生无处，偏因湿处生。阴霪烦扰攘，拾粒苦嘤咛。 
<br>床上主人病，耳中虚藏鸣。雷霆翻不省，闻汝作牛声。
<br>
<br>时术功虽细，年深祸亦成。攻穿漏江海，噆食困蛟鲸。 
<br>敢惮榱dw蠹，深藏柱石倾。寄言持重者，微物莫全轻。
<br>
<br>攘攘终朝见，悠悠卒岁疑。讵能分牝牡，焉得有蝝蚳。 
<br>徙市竟何意，生涯都几时。巢由或逢我，应似我相期。
<br>
<br>
<br>
<br>&nbsp;&nbsp; 卷399_6 【虫豸诗·蟆子（三首）】元稹 
<br>
<br>蟆子微於蚋，朝繁夜则无。毫端生羽翼，针喙噆肌肤。 
<br>暗毒应难免，羸形日渐枯。将身远相就，不敢恨非辜。
<br>
<br>晦景权藏毒，明时敢噬人。不劳生诟怒，只足助酸辛。 
<br>隼眦看无物，蛇躯庇有鳞。天方刍狗我，甘与尔相亲。
<br>
<br>有口深堪异，趋时讵可量。谁令通鼻息，何故辨馨香。 
<br>沉水来沧海，崇兰泛露光。那能枉焚爇，尔众我微茫。
<br>
<br>
<br>
<br>&nbsp;&nbsp; 卷399_7 【虫豸诗·浮尘子（三首）】元稹 
<br>
<br>可叹浮尘子，纤埃喻此微。宁论隔纱幌，并解透绵衣。 
<br>有毒能成痏，无声不见飞。病来双眼暗，何计辨雰霏。
<br>
<br>乍可巢蚊睫，胡为附蟒鳞。已微于蠢蠢，仍害及仁人。 
<br>动植皆分命，毫芒亦是身。哀哉此幽物，生死敌浮尘。
<br>
<br>但觉皮肤憯，安知琐细来。因风吹薄雾，向日误轻埃。 
<br>暗啮堪销骨，潜飞有祸胎。然无防备处，留待雪霜摧。
<br>
<br>
<br>
<br>&nbsp;&nbsp; 卷399_8 【虫豸诗·虻（三首）】元稹 
<br>
<br>阴深山有瘴，湿垫草多虻。众噬锥刀毒，群飞风雨声。 
<br>汗粘疮痏痛，日曝苦辛行。饱尔蛆残腹，安知天地情。
<br>
<br>千山溪沸石，六月火烧云。自顾生无类，那堪毒有群。 
<br>搏牛皮若截，噬马血成文。蹄角尚如此，肌肤安可云。
<br>
<br>辛螫终非久，炎凉本递兴。秋风自天落，夏蘖与霜澄。 
<br>一镜开潭面，千锋露石棱。气平虫豸死，云路好攀登。
<br>
<br>
<br>
<br>&nbsp;&nbsp; 卷399_9 【楚歌十首（江陵时作）】元稹 
<br>
<br>楚人千万户，生死系时君。当璧便为嗣，贤愚安可分。 
<br>干戈长浩浩，篡乱亦纷纷。纵有明在下，区区何足云。
<br>
<br>陶虞事已远，尼父独将明。潜穴龙无位，幽林兰自生。 
<br>楚王谋授邑，此意复中倾。未别子西语，纵来何所成。
<br>
<br>平王渐昏惑，无极转承恩。子建犹相贰，伍奢安得存。 
<br>生居宫雉閟，死葬寝园尊。岂料奔吴士，鞭尸郢市门。
<br>
<br>惧盈因邓曼，罢猎为樊姬。盛德留金石，清风鉴薄帷。 
<br>襄王忽妖梦，宋玉复淫辞。万事捐宫馆，空山云雨期。
<br>
<br>宜僚南市住，未省食人恩。临难忽相感，解纷宁用言。 
<br>何如晋夷甫，坐占紫微垣。看著五胡乱，清谈空自尊。
<br>
<br>谁恃王深宠，谁为楚上卿。包胥心独许，连夜哭秦兵。 
<br>千乘徒虚尔，一夫安可轻。殷勤聘名士，莫但倚方城。
<br>
<br>梁业雄图尽，遗孙世运消。宣明徒有号，江汉不相朝。 
<br>碑碣高临路，松枝半作樵。唯馀开圣寺，犹学武皇妖。
<br>
<br>江陵南北道，长有远人来。死别登舟去，生心上马回。 
<br>荣枯诚异日，今古尽同灰。巫峡朝云起，荆王安在哉。
<br>
<br>三峡连天水，奔波万里来。风涛各自急，前后苦相推。 
<br>倒入黄牛漩，惊冲滟滪堆。古今流不尽，流去不曾回。
<br>
<br>八荒同日月，万古共山川。生死既由命，兴衰还付天。 
<br>栖栖王粲赋，愤愤屈平篇。各自埋幽恨，江流终宛然。
<br>
<br>
<br>
<br>&nbsp;&nbsp; 卷399_10 【襄阳道】元稹 
<br>
<br>羊公名渐远，唯有岘山碑。近日称难继，曹王任马彝。 
<br>椒兰俱下世，城郭到今时。汉水清如玉，流来本为谁。
<br>
<br>
<br>
<br>&nbsp;&nbsp; 卷399_11 【赋得鱼登龙门（用登字）】元稹 
<br>
<br>鱼贯终何益，龙门在苦登。有成当作雨，无用耻为鹏。 
<br>激浪诚难溯，雄心亦自凭。风云潜会合，鬐鬣忽腾凌。 
<br>泥滓辞河浊，烟霄见海澄。回瞻顺流辈，谁敢望同升。
<br>
<br>
<br>
<br>&nbsp;&nbsp; 卷399_12 【贞元历（是岁秋八月，太上改元永贞，传位今皇帝）】元稹 
<br>
<br>象魏才颁历，龙镳已御天。犹看后元历，新署永贞年。 
<br>半岁光阴在，三朝礼数迁。无因书简册，空得咏诗篇。
<br>
<br>
<br>
<br>&nbsp;&nbsp; 卷399_13 【塞马】元稹 
<br>
<br>塞马倦江渚，今朝神彩生。晓风寒猎猎，乍得草头行。 
<br>夷狄寝烽候，关河无战声。何由当阵面，从尔四蹄轻。
<br>
<br>
<br>
<br>&nbsp;&nbsp; 卷399_14 【鹿角镇（洞庭湖中地名）】元稹 
<br>
<br>去年湖水满，此地覆行舟。万怪吹高浪，千人死乱流。 
<br>谁能问帝子，何事宠阳侯。渐恐鲸鲵大，波涛及九州。
<br>
<br>
<br>
<br>&nbsp;&nbsp; 卷399_15 【感事三首（此后并是学士时作）】元稹 
<br>
<br>为国谋羊舌，从来不为身。此心长自保，终不学张陈。
<br>
<br>自笑心何劣，区区辨所冤。伯仁虽到死，终不向人言。
<br>
<br>富贵年皆长，风尘旧转稀。白头方见绝，遥为一沾衣。
<br>
<br>
<br>
<br>&nbsp;&nbsp; 卷399_16 【题翰林东阁前小松】元稹 
<br>
<br>檐碍修鳞亚，霜侵簇翠黄。唯馀入琴韵，终待舜弦张。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷400_1 【清都夜境（自此至《秋夕》，并年十六至十八时诗）】元稹 
<br>
<br>夜久连观静，斜月何晶荧。寥天如碧玉，历历缀华星。 
<br>楼榭自阴映，云牖深冥冥。纤埃悄不起，玉砌寒光清。 
<br>栖鹤露微影，枯松多怪形。南厢俨容卫，音响如可聆。 
<br>启圣发空洞，朝真趋广庭。闲开蕊珠殿，暗阅金字经。 
<br>屏气动方息，凝神心自灵。悠悠车马上，浩思安得宁。
<br>
<br>
<br>&nbsp;&nbsp; 卷400_2 【春晚寄杨十二，兼呈赵八（时杨生馆于赵氏）】元稹 
<br>
<br>蒙蒙竹树深，帘牖多清阴。避日坐林影，馀花委芳襟。 
<br>倾尊就残酌，舒卷续微吟。空际飏高蝶，风中聆素琴。 
<br>广庭备幽趣，复对商山岑。独此爱时景，旷怀云外心。 
<br>迁莺恋嘉木，求友多好音。自无琅玕实，安得莲花簪。 
<br>寄之二君子，希见双南金。
<br>
<br>
<br>
<br>&nbsp;&nbsp; 卷400_3 【与杨十二、李三早入永寿寺看牡丹】元稹 
<br>
<br>晓入白莲宫，琉璃花界净。开敷多喻草，凌乱被幽径。 
<br>压砌锦地铺，当霞日轮映。蝶舞香暂飘，蜂牵蕊难正。 
<br>笼处彩云合，露湛红珠莹。结叶影自交，摇风光不定。 
<br>繁华有时节，安得保全盛。色见尽浮荣，希君了真性。
<br>
<br>
<br>
<br>&nbsp;&nbsp; 卷400_4 【春馀遣兴】元稹 
<br>
<br>春去日渐迟，庭空草偏长。馀英间初实，雪絮萦蛛网。 
<br>好鸟多息阴，新篁已成响。帘开斜照入，树褭游丝上。 
<br>绝迹念物闲，良时契心赏。单衣颇新绰，虚室复清敞。 
<br>置酒奉亲宾，树萱自怡养。笑倚连枝花，恭扶瑞藤杖。 
<br>步屟恣优游，望山多气象。云叶遥卷舒，风裾动萧爽。 
<br>簪缨固烦杂，江海徒浩荡。野马笼赤霄，无由负羁鞅。
<br>
<br>
<br>
<br>&nbsp;&nbsp; 卷400_5 【忆云之】元稹 
<br>
<br>为鱼实爱泉，食辛宁避蓼。人生既相合，不复论窕窕。 
<br>沧海良有穷，白日非长皎。何事一人心，各在四方表。 
<br>泛若逐水萍，居为附松茑。流浪随所之，萦纡牵所绕。 
<br>百龄颇跼促，况复迷寿夭。芟发君已衰，冠岁予非小。 
<br>娱乐不及时，暮年壮心少。感此幽念绵，遂为长悄悄。 
<br>中庭草木春，历乱递相扰。奇树花冥冥，竹竿凤褭褭。 
<br>幽芳被兰径，安得寄天杪。万里潇湘魂，夜夜南枝鸟。
<br>
<br>
<br>
<br>&nbsp;&nbsp; 卷400_6 【别李三】元稹 
<br>
<br>阶蓂附瑶砌，丛兰偶芳藿。高位良有依，幽姿亦相托。 
<br>鲍叔知我贫，烹葵不为薄。半面契始终，千金比然诺。 
<br>人生系时命，安得无苦乐。但感游子颜，又值馀英落。 
<br>苍苍秦树云，去去缑山鹤。日暮分手归，杨花满城郭。
<br>
<br>
<br>
<br>&nbsp;&nbsp; 卷400_7 【秋夕远怀】元稹 
<br>
<br>旦夕天气爽，风飘叶渐轻。星繁河汉白，露逼衾枕清。 
<br>丹鸟月中灭，莎鸡床下鸣。悠悠此怀抱，况复多远情。
<br>
<br>
<br>
<br>&nbsp;&nbsp; 卷400_8 【东西道】元稹 
<br>
<br>天皇开四极，便有东西道。万古阅行人，行人几人老。 
<br>顾我倦行者，息阴何不早。少壮尘事多，那言壮年好。
<br>
<br>
<br>
<br>&nbsp;&nbsp; 卷400_9 【分流水】元稹 
<br>
<br>古时愁别泪，滴作分流水。日夜东西流，分流几千里。 
<br>通塞两不见，波澜各自起。与君相背飞，去去心如此。
<br>
<br>
<br>
<br>&nbsp;&nbsp; 卷400_10 【西还】元稹 
<br>
<br>悠悠洛阳梦，郁郁灞陵树。落日正西归，逢君又东去。
<br>
<br>
<br>
<br>&nbsp;&nbsp; 卷400_11 【含风夕（此后拾遗时作）】元稹 
<br>
<br>炎昏倦烦久，逮此含风夕。夏服稍轻清，秋堂已岑寂。 
<br>载欣凉宇旷，复念佳辰掷。络纬惊岁功，顾我何成绩。 
<br>青荧微月钩，幽晖洞阴魄。水镜涵玉轮，若见渊泉璧。 
<br>参差帘牖重，次第笼虚白。树影满空床，萤光缀深壁。 
<br>怅望牵牛星，复为经年隔。露网褭风珠，轻河泛遥碧。 
<br>讵无深秋夜，感此乍流易。亦有迟暮年，壮年良自惜。 
<br>循环切中肠，感念追往昔。接瞬无停阴，何言问陈积。 
<br>馨香推蕙兰，坚贞谕松柏。生物固有涯，安能比金石。 
<br>况兹百龄内，扰扰纷众役。日月东西驰，飞车无留迹。 
<br>来者良未穷，去矣定奚适。委顺在物为，营营复何益。
<br>
<br>
<br>
<br>&nbsp;&nbsp; 卷400_12 【秋堂夕】元稹 
<br>
<br>炎凉正回互，金火郁相乘。云雷时交构，川泽方蒸腾。 
<br>清风一朝胜，白露忽已凝。草木凡气尽，始见天地澄。 
<br>况此秋堂夕，幽怀旷无朋。萧条帘外雨，倏闪案前灯。 
<br>书卷满床席，蟏蛸悬复升。啼儿屡哑咽，倦僮时寝兴。 
<br>泛览昏夜目，咏谣畅烦膺。况吟获麟章，欲罢久不能。 
<br>尧舜事已远，丘道安可胜。蜉蝣不信鹤，蜩鷃肯窥鹏。 
<br>当年且不偶，没世何必称。胡为揭闻见，褒贬贻爱憎。 
<br>焉用汩其泥，岂在清如冰。非白又非黑，谁能点青蝇。 
<br>处世苟无闷，佯狂道非弘。无言被人觉，予亦笑孙登。
<br>
<br>
<br>
<br>&nbsp;&nbsp; 卷400_13 【酬乐天（时乐天摄尉，予为拾遗）】元稹 
<br>
<br>放鹤在深水，置鱼在高枝。升沉或异势，同谓非所宜。 
<br>君为邑中吏，皎皎鸾凤姿。顾我何为者，翻侍白玉墀。 
<br>昔作芸香侣，三载不暂离。逮兹忽相失，旦夕梦魂思。 
<br>崔嵬骊山顶，宫树遥参差。只得两相望，不得长相随。 
<br>多君岁寒意，裁作秋兴诗。上言风尘苦，下言时节移。 
<br>官家事拘束，安得携手期。愿为云与雨，会合天之垂。
<br>
<br>
<br>
<br>&nbsp;&nbsp; 卷400_14 【杨子华画三首】元稹 
<br>
<br>杨画远于展，何言今在兹。依然古妆服，但感时节移。 
<br>念君一朝意，遗我千载思。子亦几时客，安能长苦悲。
<br>
<br>皓腕卷红袖，锦鞲臂苍鹗。故人断弦心，稚齿从禽乐。 
<br>当年惜贵游，遗形寄丹雘。骨象或依稀，铅华已寥落。 
<br>似对古人民，无复昔城郭。子亦观病身，色空俱寂寞。
<br>
<br>颠倒世人心，纷纷乏公是。真赏画不成，画赏真相似。 
<br>丹青各所尚，工拙何足恃。求此妄中精，嗟哉子华子。
<br>
<br>
<br>
<br>&nbsp;&nbsp; 卷400_15 【西州院（东川官舍）】元稹 
<br>
<br>自入西州院，唯见东川城。今夜城头月，非暗又非明。 
<br>文案床席满，卷舒赃罪名。惨凄且烦倦，弃之阶下行。 
<br>怅望天回转，动摇万里情。参辰次第出，牛女颠倒倾。 
<br>况此风中柳，枝条千万茎。到来篱下笋，亦已长短生。 
<br>感怆正多绪，鸦鸦相唤惊。墙上杜鹃鸟，又作思归鸣。 
<br>以彼撩乱思，吟为幽怨声。吟罢终不寝，冬冬复铛铛。
<br>
<br>
<br>
<br>&nbsp;&nbsp; 卷400_16 【台中鞫狱忆开元观旧事呈损之兼赠周兄四十韵】元稹 
<br>
<br>忆在开元馆，食柏练玉颜。疏慵日高卧，自谓轻人寰。 
<br>李生隔墙住，隔墙如隔山。怪我久不识，先来问骄顽。 
<br>十过乃一往，遂成相往还。以我文章卷，文章甚斒斓。 
<br>因言辛庾辈，亦愿放羸孱。既回数子顾，展转相连攀。 
<br>驱令选科目，若在闠与闤。学随尘土坠，漫数公卿关。 
<br>唯恐坏情性，安能惧谤讪。还招辛庾李，静处杯巡环。 
<br>进取果由命，不由趋险艰。穿杨二三子，弓矢次第弯。 
<br>推我亦上道，再联朝士班。二月除御史，三月使巴蛮。 
<br>蛮民詀諵诉，啮指明痛癏。怜蛮不解语，为发昏帅奸。 
<br>归来五六月，旱色天地殷。分司别兄弟，各各泪潸潸。 
<br>哀哉剧部职，唯数赃罪锾。死款依稀取，斗辞方便删。 
<br>道心常自愧，柔发难久黫。折支望车乘，支痛谁置患。 
<br>奇哉乳臭儿，绯紫绷被间。渐大官渐贵，渐富心渐悭。 
<br>闹装辔头觼，静拭腰带斑。鹞子绣线oT，狗儿金油环。 
<br>香汤洗骢马，翠篾笼白鹇。月请公王封，冰受天子颁。 
<br>开筵试歌舞，别宅宠妖娴。坐卧摩绵褥，捧拥綟丝鬟。 
<br>旦夕不相离，比翼若飞鸾。而我亦何苦，三十身已鳏。 
<br>愁吟心骨颤，寒卧支体m5。居处虽幽静，尤悔少愉嬾。 
<br>不如周道士，鹤岭临钟湾。绕院松瑟瑟，通畦水潺潺。 
<br>阳坡自寻蕨，村沼看沤菅。穷通两未遂，营营真老闲。
<br>
<br>
<br>
<br>&nbsp;&nbsp; 卷400_17 【韦氏馆与周隐客、杜归和泛舟】元稹 
<br>
<br>天色低澹澹，池光漫油油。轻舟闲缴绕，不远池上楼。 
<br>时物欣外奖，真元随内修。神恬津藏满，气委支节柔。 
<br>众处岂自异，旷怀谁我俦。风车笼野马，八荒安足游。 
<br>开颜陆浑杜，握手灵都周。持君宝珠赠，顶戴头上头。
<br>
<br>
<br>
<br>&nbsp;&nbsp; 卷400_18 【刘氏馆集隐客、归和、子元、及之、子蒙、晦之】元稹 
<br>
<br>湿垫缘竹径，寥落护岸冰。偶然沽市酒，不越四五升。 
<br>诗客爱时景，道人话升腾。笑言各有趣，悠哉古孙登。
<br>
<br>
<br>
<br>&nbsp;&nbsp; 卷400_19 【寄隐客】元稹 
<br>
<br>我年三十二，鬓有八九丝。非无官次第，其如身早衰。 
<br>今人夸贵富，肉食与妖姬。而我俱不乐，贵富亦何为。 
<br>况逢多士朝，贤俊若布棋。班行次第立，朱紫相参差。 
<br>谟猷密勿进，羽檄纵横驰。监察官甚小，发言无所裨。 
<br>小官仍不了，谴夺亦已随。时或不之弃，得不自弃之。 
<br>陶君喜不遇，顾我复何疑。潜书周隐士，白云今有期。
<br>
<br>
<br>
<br>&nbsp;&nbsp; 卷400_20 【元和五年予官不了罚俸西归三月六日…怆曩游因投五十韵】元稹 
<br>
<br>小年闲爱春，认得春风意。未有花草时，先醲晓窗睡。 
<br>霞朝澹云色，霁景牵诗思。渐到柳枝头，川光始明媚。 
<br>长安车马客，倾心奉权贵。昼夜尘土中，那言早春至。 
<br>此时我独游，我游有伦次。闲行曲江岸，便宿慈恩寺。 
<br>扣林引寒龟，疏丛出幽翠。凌晨过杏园，晓露凝芳气。 
<br>初阳好明净，嫩树怜低庳。排房似缀珠，欲啼红脸泪。 
<br>新莺语娇小，浅水光流利。冷饮空腹杯，因成日高醉。 
<br>酒醒闻饭钟，随僧受遗施。餐罢还复游，过从上文记。 
<br>行逢二月半，始足游春骑。是时春已老，我游亦云既。 
<br>藤开九华观，草结三条隧。新笋踊犀株，落梅翻蝶翅。 
<br>名倡绣毂车，公子青丝辔。朝士还旬休，豪家得春赐。 
<br>提携好音乐，翦铲空田地。同占杏花园，喧阗各丛萃。 
<br>顾予烦寝兴，复往散憔悴。倦仆色肌羸，蹇驴行跛痹。 
<br>春衫未成就，冬服渐尘腻。倾盖吟短章，书空忆难字。 
<br>遥闻公主笑，近被王孙戏。邀我上华筵，横头坐宾位。 
<br>那知我年少，深解酒中事。能唱犯声歌，偏精变筹义。 
<br>含词待残拍，促舞递繁吹。叫噪掷投盘，生狞摄觥使。 
<br>逡巡光景晏，散乱东西异。古观闭闲门，依然复幽閟。 
<br>无端矫情性，漫学求科试。薄艺何足云，虚名偶频遂。 
<br>拾遗天子前，密奏升平议。召见不须臾，憸庸已猜忌。 
<br>朝陪香案班，暮作风尘尉。去岁又登朝，登为柏台吏。 
<br>台官相束缚，不许放情志。寓直劳送迎，上堂烦避讳。 
<br>分司在东洛，所职尤不易。罚俸得西归，心知受朝庇。 
<br>常山攻小寇，淮右择良帅。国难身不行，劳生欲何为。 
<br>吾兄谙性灵，崔子同臭味。投此挂冠词，一生还自恣。
<br>
<br>
<br>
<br>
<br>
<br>
<br>
<br>
<br> 卷401_1 【寄吴士矩端公五十韵（此后并江陵士曹时作）】元稹 
<br>
<br>昔在凤翔日，十岁即相识。未有好文章，逢人赏颜色。 
<br>可怜何郎面，二十才冠饰。短发予近梳，罗衫紫蝉翼。 
<br>伯舅各骄纵，仁兄未摧抑。事业若杯盘，诗书甚徽纆。 
<br>西州戎马地，贤豪事雄特。百万时可赢，十千良易借。 
<br>寒食桐阴下，春风柳林侧。藉草送远游，列筵酬博塞。 
<br>萎蕤云幕翠，灿烂红茵赩。脍缕轻似丝，香醅腻如职。 
<br>将军频下城，佳人尽倾国。媚语娇不闻，纤腰软无力。 
<br>歌辞妙宛转，舞态能剜刻。筝弦玉指调，粉汗红绡拭。 
<br>予时最年少，专务酒中职。未能解生狞，偏矜任狂直。 
<br>曲庇桃根盏，横讲捎云式。乱布斗分朋，惟新间谗慝。 
<br>耻作最先吐，羞言未朝食。醉眼渐纷纷，酒声频cH々。 
<br>扣节参差乱，飞觥往来织。强起相维持，翻成两匍匐。 
<br>边霜飒然降，战马鸣不息。但喜秋光丽，谁忧塞云黑。 
<br>常随猎骑走，多在豪家匿。夜饮天既明，朝歌日还昃。 
<br>荒狂岁云久，名利心潜逼。时辈多得途，亲朋屡相敕。 
<br>闲因适农野，忽复爱稼穑。平生中圣人，翻然腐肠贼。 
<br>亦从酒仙去，便被书魔惑。脱迹壮士场，甘心竖儒域。 
<br>矜持翠筠管，敲断黄金勒。屡益兰膏灯，犹研兔枝墨。 
<br>崎岖来掉荡，矫枉事沉默。隐笑甚艰难，敛容还屴崱。 
<br>与君始分散，勉我劳修饰。岐路各营营，别离长恻恻。 
<br>行看二十载，万事纷何极。相值或须臾，安能洞胸臆。 
<br>昨来陕郊会，悲欢两难克。问我新相知，但报长相忆。 
<br>岂无新知者，不及小相得。亦有生岁游，同年不同德。 
<br>为别讵几时，伊予坠沟洫。大江鼓风浪，远道参荆棘。 
<br>往事返无期，前途浩难测。一旦得自由，相求北山北。
<br>
<br>
<br>&nbsp;&nbsp; 卷401_2 【三月二十四日宿曾峰馆，夜对桐花，寄乐天】元稹 
<br>
<br>微月照桐花，月微花漠漠。怨澹不胜情，低回拂帘幕。 
<br>叶新阴影细，露重枝条弱。夜久春恨多，风清暗香薄。 
<br>是夕远思君，思君瘦如削。但感事暌违，非言官好恶。 
<br>奏书金銮殿，步屣青龙阁。我在山馆中，满地桐花落。
<br>
<br>
<br>
<br>&nbsp;&nbsp; 卷401_3 【酬乐天书怀见寄】元稹 
<br>
<br>新昌北门外，与君从此分。街衢走车马，尘土不见君。 
<br>君为分手归，我行行不息。我上秦岭南，君直枢星北。 
<br>秦岭高崔嵬，商山好颜色。月照山馆花，裁诗寄相忆。 
<br>天明作诗罢，草草随所如。凭人寄将去，三月无报书。 
<br>荆州白日晚，城上鼓冬冬。行逢贺州牧，致书三四封。 
<br>封题乐天字，未坼已沾裳。坼书八九读，泪落千万行。 
<br>中有酬我诗，句句截我肠。仍云得诗夜，梦我魂凄凉。 
<br>终言作书处，上直金銮东。诗书费一夕，万恨缄其中。 
<br>中宵宫中出，复见宫月斜。书罢月亦落，晓灯随暗花。 
<br>想君书罢时，南望劳所思。况我江上立，吟君怀我诗。 
<br>怀我浩无极，江水秋正深。清见万丈底，照我平生心。 
<br>感君求友什，因报壮士吟。持谢众人口，销尽犹是金。
<br>
<br>
<br>
<br>&nbsp;&nbsp; 卷401_4 【酬乐天登乐游园见忆】元稹 
<br>
<br>昔君乐游园，怅望天欲曛。今我大江上，快意波翻云。 
<br>秋空压澶漫，澒洞无垢氛。四顾皆豁达，我眉今日伸。 
<br>长安隘朝市，百道走埃尘。轩车随对列，骨肉非本亲。 
<br>夸游丞相第，偷入常侍门。爱君直如发，勿念江湖人。
<br>
<br>
<br>
<br>&nbsp;&nbsp; 卷401_5 【酬乐天早夏见怀】元稹 
<br>
<br>庭柚有垂实，燕巢无宿雏。我亦辞社燕，茫茫焉所如。 
<br>君诗夏方早，我叹秋已徂。食物风土异，衾裯时节殊。 
<br>荒草满田地，近移江上居。八日复切九，月明侵半除。
<br>
<br>
<br>
<br>&nbsp;&nbsp; 卷401_6 【酬乐天劝醉】元稹 
<br>
<br>神曲清浊酒，牡丹深浅花。少年欲相饮，此乐何可涯。 
<br>沉机造神境，不必悟楞伽。酡颜返童貌，安用成丹砂。 
<br>刘伶称酒德，所称良未多。愿君听此曲，我为尽称嗟。 
<br>一杯颜色好，十盏胆气加。半酣得自恣，酩酊归太和。 
<br>共醉真可乐，飞觥撩乱歌。独醉亦有趣，兀然无与他。 
<br>美人醉灯下，左右流横波。王孙醉床上，颠倒眠绮罗。 
<br>君今劝我醉，劝醉意如何。
<br>
<br>
<br>
<br>&nbsp;&nbsp; 卷401_7 【和乐天初授户曹喜而言志】元稹 
<br>
<br>王爵无细大，得请即为恩。君求户曹掾，贵以禄奉亲。 
<br>闻君得所请，感我欲沾巾。今人重轩冕，所重华与纷。 
<br>矜夸仕台阁，奔走无朝昏。君衣不盈箧，君食不满囷。 
<br>君言养既薄，何以荣我门。披诚再三请，天子怜俭贫。 
<br>词曹直文苑，捧诏荣且忻。归来高堂上，兄弟罗酒尊。 
<br>各称千万寿，共饮三四巡。我实知君者，千里能具陈。 
<br>感君求禄意，求禄殊众人。上以奉颜色，馀以及亲宾。 
<br>弃名不弃实，谋养不谋身。可怜白华士，永愿凌青云。
<br>
<br>
<br>
<br>&nbsp;&nbsp; 卷401_8 【和乐天赠吴丹】元稹 
<br>
<br>不识吴生面，久知吴生道。迹虽染世名，心本奉天老。 
<br>雌一守命门，回九填血脑。委气荣卫和，咽津颜色好。 
<br>传闻共甲子，衰隤尽枯槁。独有冰雪容，纤华夺鲜缟。 
<br>问人何能尔，吴实旷怀抱。弁冕徒挂身，身外非所宝。 
<br>伊予固童昧，希真亦云早。石坛玉晨尊，昼夜长自扫。 
<br>密印视丹田，游神梦三岛。万过黄庭经，一食青精稻。 
<br>冥搜方朔桃，结念安期枣。绿发幸未改，丹诚自能保。 
<br>行当摆尘缨，吴门事探讨。君为先此词，终期搴瑶草。
<br>
<br>
<br>
<br>&nbsp;&nbsp; 卷401_9 【和乐天秋题曲江】元稹 
<br>
<br>十载定交契，七年镇相随。长安最多处，多是曲江池。 
<br>梅杏春尚小，芰荷秋已衰。共爱寥落境，相将偏此时。 
<br>绵绵红蓼水，飏飏白鹭鹚。诗句偶未得，酒杯聊久持。 
<br>今来云雨旷，旧赏魂梦知。况乃江枫夕，和君秋兴诗。
<br>
<br>
<br>
<br>&nbsp;&nbsp; 卷401_10 【和乐天别弟后月夜作】元稹 
<br>
<br>闻君别爱弟，明天照夜寒。秋雁拂檐影，晓琴当砌弹。 
<br>怅望天澹澹，因思路漫漫。吟为别弟操，闻者为辛酸。 
<br>况我兄弟远，一身形影单。江波浩无极，但见时岁阑。
<br>
<br>
<br>
<br>&nbsp;&nbsp; 卷401_11 【和乐天秋题牡丹丛】元稹 
<br>
<br>敝宅艳山卉，别来长叹息。吟君晚丛咏，似见摧颓色。 
<br>欲识别后容，勤过晚丛侧。
<br>
<br>
<br>
<br>&nbsp;&nbsp; 卷401_12 【春月】元稹 
<br>
<br>春月虽至明，终有霭霭光。不似秋冬色，逼人寒带霜。 
<br>纤粉澹虚壁，轻烟笼半床。分晖间林影，馀照上虹梁。 
<br>病久尘事隔，夜闲清兴长。拥抱颠倒领，步屣东西厢。 
<br>风柳结柔援，露梅飘暗香。雪含樱绽蕊，珠蹙桃缀房。 
<br>杳杳有馀思，行行安可忘。四邻非旧识，无以话中肠。 
<br>南有居士俨，默坐调心王。款关一问讯，为我披衣裳。 
<br>延我入深竹，暖我于小堂。视身琉璃莹，谕指芭蕉黄。 
<br>复有比丘溢，早传龙树方。口中秘丹诀，肘后悬青囊。 
<br>锡杖虽独振，刀圭期共尝。未知仙近远，已觉神轻翔。 
<br>夜久魂耿耿，月明露苍苍。悲哉沉眠士，宁见兹夕良。
<br>
<br>
<br>
<br>&nbsp;&nbsp; 卷401_13 【月临花（临檎花）】元稹 
<br>
<br>临风飏飏花，透影胧胧月。巫峡隔波云，姑峰漏霞雪。 
<br>镜匀娇面粉，灯泛高笼缬。夜久清露多，啼珠坠还结。
<br>
<br>
<br>
<br>&nbsp;&nbsp; 卷401_14 【红芍药】元稹 
<br>
<br>芍药绽红绡，巴篱织青琐。繁丝蹙金蕊，高焰当炉火。 
<br>翦刻彤云片，开张赤霞裹。烟轻琉璃叶，风亚珊瑚朵。 
<br>受露色低迷，向人娇婀娜。酡颜醉后泣，小女妆成坐。 
<br>艳艳锦不如，夭夭桃未可。晴霞畏欲散，晚日愁将堕。 
<br>结植本为谁，赏心期在我。采之谅多思，幽赠何由果。
<br>
<br>
<br>
<br>&nbsp;&nbsp; 卷401_15 【送王十一南行】元稹 
<br>
<br>夏水漾天末，晚旸依岸村。风调乌尾劲，眷恋馀芳尊。 
<br>解袂方瞬息，征帆已翩翻。江豚涌高浪，枫树摇去魂。 
<br>远戍宗侣泊，暮烟洲渚昏。离心讵几许，骤若移寒温。 
<br>此别信非久，胡为坐忧烦。我留石难转，君泛云无根。 
<br>万里湖南月，三声山上猿。从兹耿幽梦，夜夜湘与沅。
<br>
<br>
<br>
<br>&nbsp;&nbsp; 卷401_16 【三叹】元稹 
<br>
<br>孤剑锋刃涩，犹能神彩生。有时雷雨过，暗吼阗阗声。 
<br>主人閟灵宝，畏作升天行。淬砺当阳铁，刻为干镆名。 
<br>远求鸊鹈莹，同用玉匣盛。颜色纵相类，利钝颇相倾。 
<br>雄为光电烻，雌但深泓澄。龙怒有奇变，青蛇终不惊。
<br>
<br>仙凤翠皇死，葳蕤光彩低。非无鸳鸾侣，誓不同树栖。 
<br>飞驰岁云暮，感念雏在泥。顾影不自暖，寄尔蟠桃鸡。 
<br>驯养岂无愧，类族安得齐。愿言成羽翼，奋翅凌丹梯。
<br>
<br>天骥失龙偶，三年常夜嘶。哀缘喷风断，渴且含霜啼。 
<br>长恐绝遗类，不复蹑云霓。非无駉駉者，鹤意不在鸡。 
<br>春来筋骨瘦，吊影心亦迷。自此渥洼种，应生浊水泥。
<br>
<br>
<br>
<br>&nbsp;&nbsp; 卷401_17 【遣昼】元稹 
<br>
<br>密竹有清阴，旷怀无尘滓。况乃秋日光，玲珑晓窗里。 
<br>旬休聊自适，今辰日高起。栉沐坐前轩，风轻镜如水。 
<br>开卷恣咏谣，望云闲徙倚。新菊媚鲜妍，短萍怜靃靡。 
<br>扫除田地静，摘掇园蔬美。幽玩惬诗流，空堂称居士。 
<br>客来伤寂寞，我念遗烦鄙。心迹两相忘，谁能验行止。
<br>
<br>
<br>
<br>&nbsp;&nbsp; 卷401_18 【冬夜怀李侍御、王太祝、段丞】元稹 
<br>
<br>浩露烟壒尽，月光闲有馀。松篁细阴影，重以帘牖疏。 
<br>泛览星粲粲，轻河悠碧虚。纤云不成叶，脉脉风丝舒。 
<br>丹灶炽东序，烧香罗玉书。飘飘魂神举，若骖鸾鹤舆。 
<br>感念夙昔意，华尚簪与裾。簪裾讵几许，累创吞钩鱼。 
<br>今闻馨香道，一以悟臭帑。悟觉誓不惑，永抱胎仙居。 
<br>昼夜欣所适，安知岁云除。行行二三友，君怀复何如。
<br>
<br>
<br>
<br>&nbsp;&nbsp; 卷401_19 【西斋小松二首】元稹 
<br>
<br>松树短于我，清风亦已多。况乃枝上雪，动摇微月波。 
<br>幽姿得闲地，讵感岁蹉跎。但恐厦终构，藉君当奈何。
<br>
<br>簇簇枝新黄，纤纤攒素指。柔苙渐依条，短莎还半委。 
<br>清风日夜高，凌云意何已。千岁盘老龙，修鳞自兹始。
<br>
<br>
<br>
<br>&nbsp;&nbsp; 卷401_20 【周先生】元稹 
<br>
<br>寥寥空山岑，冷冷风松林。流月垂鳞光，悬泉扬高音。 
<br>希夷周先生，烧香调琴心。神力盈三千，谁能还黄金。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
