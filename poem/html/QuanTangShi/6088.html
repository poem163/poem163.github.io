<HTML>
<HEAD>
<TITLE>全唐诗 卷196-199 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷196-199</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷196-199</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6088"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷196-199')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷196-199]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  卷196_1 【元次山居武昌之樊山，新春大雪，以诗问之】孟彦深 
<br>
<br>江山十日雪，雪深江雾浓。起来望樊山，但见群玉峰。 
<br>林莺却不语，野兽翻有踪。山中应大寒，短褐何以完。 
<br>皓气凝书帐，清著钓鱼竿。怀君欲进谒，谿滑渡舟难。
<br>
<br>
<br>&nbsp;&nbsp; 卷196_2 【出塞曲（一作刘济诗）】刘湾 
<br>
<br>将军在重围，音信绝不通。羽书如流星，飞入甘泉宫。 
<br>倚是并州儿，少年心胆雄。一朝随召募，百战争王公。 
<br>去年桑干北，今年桑干东。死是征人死，功是将军功。 
<br>汗马牧秋月，疲卒卧霜风。仍闻左贤王，更将围云中。
<br>
<br>
<br>
<br>&nbsp;&nbsp; 卷196_3 【云南曲】刘湾 
<br>
<br>百蛮乱南方，群盗如猬起。骚然疲中原，征战从此始。 
<br>白门太和城，来往一万里。去者无全生，十人九人死。 
<br>岱马卧阳山，燕兵哭泸水。妻行求死夫，父行求死子。 
<br>苍天满愁云，白骨积空垒。哀哀云南行，十万同已矣。
<br>
<br>
<br>
<br>&nbsp;&nbsp; 卷196_4 【李陵别苏武】刘湾 
<br>
<br>汉武爱边功，李陵提步卒。转战单于庭，身随汉军没。 
<br>李陵不爱死，心存归汉阙。誓欲还国恩，不为匈奴屈。 
<br>身辱家已无，长居虎狼窟。胡天无春风，虏地多积雪。 
<br>穷阴愁杀人，况与苏武别。发声天地哀，执手肺肠绝。 
<br>白日为我愁，阴云为我结。生为汉宫臣，死为胡地骨。 
<br>万里长相思，终身望南月。
<br>
<br>
<br>
<br>&nbsp;&nbsp; 卷196_5 【虹县严孝子墓】刘湾 
<br>
<br>至性教不及，因心天所资。礼闻三年丧，尔独终身期。 
<br>下由骨肉恩，上报父母慈。礼闻哭有卒，汝独哀无时。 
<br>前有松柏林，荆蓁结朦胧。墓门白日闭，泣血黄泉中。 
<br>草服蔽枯骨，垢容戴飞蓬。举声哭苍天，万木皆悲风。
<br>
<br>
<br>
<br>&nbsp;&nbsp; 卷196_6 【对雨愁闷，寄钱大郎中】刘湾 
<br>
<br>积雨细纷纷，饥寒命不分。揽衣愁见肘，窥镜觅从文。 
<br>九陌成泥海，千山尽湿云。龙钟驱款段，到处倍思君。
<br>
<br>
<br>
<br>&nbsp;&nbsp; 卷196_7 【即席赋露中菊】刘湾 
<br>
<br>众芳春竞发，寒菊露偏滋。受气何曾异，开花独自迟。 
<br>晚成犹有分，欲采未过时。勿弃东篱下，看随秋草衰。
<br>
<br>
<br>
<br>&nbsp;&nbsp; 卷196_8 【遇旅鹤】孙昌胤 
<br>
<br>灵鹤产绝境，昂昂无与俦。群飞沧海曙，一叫云山秋。 
<br>野性方自得，人寰何所求。时因戏祥风，偶尔来中州。 
<br>中州帝王宅，园沼深且幽。希君惠稻粱，欲并离丹丘。 
<br>不然奋飞去，将适汗漫游。肯作池上鹜，年年空沉浮。
<br>
<br>
<br>
<br>&nbsp;&nbsp; 卷196_9 【清明】孙昌胤 
<br>
<br>清明暮春里，怅望北山陲。燧火开新焰，桐花发故枝。 
<br>沈冥惭岁物，欢宴阻朋知。不及林间鸟，迁乔并羽仪。
<br>
<br>
<br>
<br>&nbsp;&nbsp; 卷196_10 【和司空曙、刘昚虚九日送人】孙昌胤 
<br>
<br>京邑叹离群，江楼喜遇君。开筵当九日，泛菊外浮云。 
<br>朗咏山川霁，酣歌物色新。君看酒中意，未肯丧斯文。
<br>
<br>
<br>
<br>&nbsp;&nbsp; 卷196_11 【越裳献白翟（一作丁仙芝诗）】孙昌胤 
<br>
<br>圣哲符休运，伊皋列上台。覃恩丹徼远，入贡素翚来。 
<br>北阙欣初见，南枝顾未回。敛容残雪净，矫翼片云开。 
<br>驯扰将无惧，翻飞幸莫猜。甘从上苑里，饮啄自裴回。
<br>
<br>
<br>
<br>&nbsp;&nbsp; 卷196_12 【绵州越王楼即事】乔琳 
<br>
<br>三蜀澄清郡政闲，登楼携酌日跻攀。顿觉胸怀无俗事， 
<br>回看掌握是人寰。滩声曲折涪州水，云影低衔富乐山。 
<br>行雁南飞似乡信，忽然西笑向秦关。
<br>
<br>
<br>
<br>&nbsp;&nbsp; 卷196_13 【牡丹】柳浑 
<br>
<br>近来无奈牡丹何，数十千钱买一颗。
<br>今朝始得分明见，也共戎葵不校多。
<br>
<br>
<br>
<br>
<br>
<br>&nbsp;&nbsp;卷197_1 【读后汉逸人传二首】张谓 
<br>
<br>子陵没已久，读史思其贤。谁谓颍阳人，千秋如比肩。 
<br>尝闻汉皇帝，曾是旷周旋。名位苟无心，对君犹可眠。 
<br>东过富春渚，乐此佳山川。夜卧松下月，朝看江上烟。 
<br>钓时如有待，钓罢应忘筌。生事在林壑，悠悠经暮年。 
<br>于今七里濑，遗迹尚依然。高台竟寂寞，流水空潺湲。
<br>
<br>庞公南郡人，家在襄阳里。何处偏来往，襄阳东陂是。 
<br>誓将业田种，终得保妻子。何言二千石，乃欲劝吾仕。 
<br>鹳鹊巢茂林，鼋鼍穴深水。万物从所欲，吾心亦如此。 
<br>不见鹿门山，朝朝白云起。采药复采樵，优游终暮齿。
<br>
<br>
<br>&nbsp;&nbsp; 卷197_2 【同孙构免官后登蓟楼】张谓 
<br>
<br>昔在五陵时，年少心亦壮。尝矜有奇骨，必是封侯相。 
<br>东走到营州，投身似边将。一朝去乡国，十载履亭障。 
<br>部曲皆武夫，功成不相让。犹希虏尘动，更取林胡帐。 
<br>去年大将军，忽负乐生谤。北别伤士卒，南迁死炎瘴。 
<br>濩落悲无成，行登蓟丘上。长安三千里，日夕西南望。 
<br>寒沙榆塞没，秋水滦河涨。策马从此辞，云山保闲放。
<br>
<br>
<br>
<br>&nbsp;&nbsp; 卷197_3 【代北州老翁答】张谓 
<br>
<br>负薪老翁往北州，北望乡关生客愁。自言老翁有三子， 
<br>两人已向黄沙死。如今小儿新长成，明年闻道又征兵。 
<br>定知此别必零落，不及相随同死生。尽将田宅借邻伍， 
<br>且复伶俜去乡土。在生本求多子孙，及有谁知更辛苦。 
<br>近传天子尊武臣，强兵直欲静胡尘。安边自合有长策， 
<br>何必流离中国人。
<br>
<br>
<br>
<br>&nbsp;&nbsp; 卷197_4 【湖上对酒行】张谓 
<br>
<br>夜坐不厌湖上月，昼行不厌湖上山。眼前一尊又长满， 
<br>心中万事如等闲。主人有黍百馀石，浊醪数斗应不惜。 
<br>即今相对不尽欢，别后相思复何益。茱萸湾头归路赊， 
<br>愿君且宿黄公家。风光若此人不醉，参差辜负东园花。
<br>
<br>
<br>
<br>&nbsp;&nbsp; 卷197_5 【赠乔琳（一作刘昚虚诗）】张谓 
<br>
<br>去年上策不见收，今年寄食仍淹留。羡君有酒能便醉， 
<br>羡君无钱能不忧。如今五侯不爱客，羡君不问五侯宅。 
<br>如今七贵方自尊，羡君不过七贵门。丈夫会应有知己， 
<br>世上悠悠何足论。
<br>
<br>
<br>
<br>&nbsp;&nbsp; 卷197_6 【邵陵作】张谓 
<br>
<br>尝闻虞帝苦忧人，只为苍生不为身。已道一朝辞北阙， 
<br>何须五月更南巡。昔时文武皆销铄，今日精灵常寂寞。 
<br>斑竹年来笋自生，白蘋春尽花空落。遥望零陵见旧丘， 
<br>苍梧云起至今愁。惟馀帝子千行泪，添作潇湘万里流。
<br>
<br>
<br>
<br>&nbsp;&nbsp; 卷197_7 【寄李侍御】张谓 
<br>
<br>柱下闻周史，书中慰越吟。近看三岁字，遥见百年心。 
<br>价以吹嘘长，恩从顾盼深。不栽桃李树，何日得成阴。
<br>
<br>
<br>
<br>&nbsp;&nbsp; 卷197_8 【寄崔沣州】张谓 
<br>
<br>共襆台郎被，俱褰郡守帷。罚金殊往日，鸣玉幸同时。 
<br>五马来何晚，双鱼赠已迟。江头望乡月，无夜不相思。
<br>
<br>
<br>
<br>&nbsp;&nbsp; 卷197_9 【送裴侍御归上都】张谓 
<br>
<br>楚地劳行役，秦城罢鼓鼙。舟移洞庭岸，路出武陵谿。 
<br>江月随人影，山花趁马蹄。离魂将别梦，先已到关西。
<br>
<br>
<br>
<br>&nbsp;&nbsp; 卷197_10 【送青龙一公】张谓 
<br>
<br>事佛轻金印，勤王度玉关。不知从树下，还肯到人间。 
<br>楚水青莲净，吴门白日闲。圣朝须助理，绝莫爱东山。
<br>
<br>
<br>
<br>&nbsp;&nbsp; 卷197_11 【送韦侍御赴上都】张谓 
<br>
<br>天朝辟书下，风宪取才难。更谒麒麟殿，重簪獬豸冠。 
<br>月明湘水夜，霜重桂林寒。别后头堪白，时时镜里看。
<br>
<br>
<br>
<br>&nbsp;&nbsp; 卷197_12 【饯田尚书还兖州】张谓 
<br>
<br>忠义三朝许，威名四海闻。更乘归鲁诏，犹忆破胡勋。 
<br>别路逢霜雨，行营对雪云。明朝郭门外，长揖大将军。
<br>
<br>
<br>
<br>&nbsp;&nbsp; 卷197_13 【送杜侍御赴上都】张谓 
<br>
<br>避马台中贵，登车岭外遥。还因贡赋礼，来谒大明朝。 
<br>地入商山路，乡连渭水桥。承恩返南越，尊酒重相邀。
<br>
<br>
<br>
<br>&nbsp;&nbsp; 卷197_14 【道林寺送莫侍御（一作麓州精舍送莫侍御归宁）】张谓 
<br>
<br>何处堪留客，香林隔翠微。薜萝通驿骑，山竹挂朝衣。 
<br>霜引台乌集，风惊塔雁飞。饮茶胜饮酒，聊以送将归。
<br>
<br>
<br>
<br>&nbsp;&nbsp; 卷197_15 【别睢阳故人】张谓 
<br>
<br>少小客游梁，依然似故乡。城池经战阵，人物恨存亡。 
<br>夏雨桑条绿，秋风麦穗黄。有书无寄处，相送一沾裳。
<br>
<br>
<br>
<br>&nbsp;&nbsp; 卷197_16 【郡南亭子宴（一作春宴）】张谓 
<br>
<br>亭子春城外，朱门向绿林。柳枝经雨重，松色带烟深。 
<br>漉酒迎山客，穿池集水禽。白云常在眼，聊足慰人心。
<br>
<br>
<br>
<br>&nbsp;&nbsp; 卷197_17 【早春陪崔中丞浣花溪宴得暄字】张谓 
<br>
<br>旌节临溪口，寒郊斗觉暄。红亭移酒席，画鹢逗江村。 
<br>云带歌声飏，风飘舞袖翻。花间催秉烛，川上欲黄昏。
<br>
<br>
<br>
<br>&nbsp;&nbsp; 卷197_18 【宴郑伯玙宅】张谓 
<br>
<br>正月风光好，逢君上客稀。晓风催鸟啭，春雪带花飞。 
<br>堂上吹金管，庭前试舞衣。俸钱供酒债，行子未须归。
<br>
<br>
<br>
<br>&nbsp;&nbsp; 卷197_19 【夜同宴，用人字】张谓 
<br>
<br>北斗回新岁，东园值早春。竹风能醒酒，花月解留人。 
<br>邑宰陶元亮，山家郑子真。平生颇同道，相见日相亲。
<br>
<br>
<br>
<br>&nbsp;&nbsp; 卷197_20 【过从弟制疑官舍竹斋】张谓 
<br>
<br>羡尔方为吏，衡门独晏如。野猿偷纸笔，山鸟污图书。 
<br>竹里藏公事，花间隐使车。不妨垂钓坐，时脍小江鱼。
<br>
<br>
<br>
<br>&nbsp;&nbsp; 卷197_21 【扬州雨中张十七宅观妓（一作刘长卿诗）】张谓 
<br>
<br>夜色带寒烟，灯花拂更然。残妆添石黛，艳舞落金钿。 
<br>掩笑须欹扇，迎歌乍动弦。不知巫峡雨，何事海西边。
<br>
<br>
<br>
<br>&nbsp;&nbsp; 卷197_22 【登金陵临江驿楼】张谓 
<br>
<br>古戍依重险，高楼见五梁。山根盘驿道，河水浸城墙。 
<br>庭树巢鹦鹉，园花隐麝香。忽然江浦上，忆作捕鱼郎。
<br>
<br>
<br>
<br>&nbsp;&nbsp; 卷197_23 【同王征君湘中有怀（一作严维诗）】张谓 
<br>
<br>八月洞庭秋，潇湘水北流。还家万里梦，为客五更愁。 
<br>不用开书帙，偏宜上酒楼。故人京洛满，何日复同游。
<br>
<br>
<br>
<br>&nbsp;&nbsp; 卷197_24 【官舍早梅】张谓 
<br>
<br>阶下双梅树，春来画不成。晚时花未落，阴处叶难生。 
<br>摘子防人到，攀枝畏鸟惊。风光先占得，桃李莫相轻。
<br>
<br>
<br>
<br>&nbsp;&nbsp; 卷197_25 【玉清公主挽歌（代宗之女）】张谓 
<br>
<br>学凤年犹小，乘龙日尚赊。初封千户邑，忽驾五云车。 
<br>地接金人岸，山通玉女家。秋风何太早，吹落禁园花。
<br>
<br>
<br>
<br>&nbsp;&nbsp; 卷197_26 【别韦郎中】张谓 
<br>
<br>星轺计日赴岷峨，云树连天阻笑歌。南入洞庭随雁去， 
<br>西过巫峡听猿多。峥嵘洲上飞黄蝶，滟滪堆边起白波。 
<br>不醉郎中桑落酒，教人无奈别离何。
<br>
<br>
<br>
<br>&nbsp;&nbsp; 卷197_27 【送皇甫龄宰交河】张谓 
<br>
<br>将军帐下来从客，小邑弹琴不易逢。楼上胡笳传别怨， 
<br>尊中腊酒为谁浓。行人醉出双门道，少妇愁看七里烽。 
<br>今日相如轻武骑，多应朝暮客临邛。
<br>
<br>
<br>
<br>&nbsp;&nbsp; 卷197_28 【杜侍御送贡物戏赠】张谓 
<br>
<br>铜柱朱崖道路难，伏波横海旧登坛。越人自贡珊瑚树， 
<br>汉使何劳獬豸冠。疲马山中愁日晚，孤舟江上畏春寒。 
<br>由来此货称难得，多恐君王不忍看。
<br>
<br>
<br>
<br>&nbsp;&nbsp; 卷197_29 【春园家宴】张谓 
<br>
<br>南园春色正相宜，大妇同行少妇随。竹里登楼人不见， 
<br>花间觅路鸟先知。樱桃解结垂檐子，杨柳能低入户枝。 
<br>山简醉来歌一曲，参差笑杀郢中儿。
<br>
<br>
<br>
<br>&nbsp;&nbsp; 卷197_30 【西亭子言怀】张谓 
<br>
<br>数丛芳草在堂阴，几处闲花映竹林。攀树玄猿呼郡吏， 
<br>傍谿白鸟应家禽。青山看景知高下，流水闻声觉浅深。 
<br>官属不令拘礼数，时时缓步一相寻。
<br>
<br>
<br>
<br>&nbsp;&nbsp; 卷197_31 【辰阳即事（一作刘长卿诗，题云感怀）】张谓 
<br>
<br>青枫落叶正堪悲，黄菊残花欲待谁。水近偏逢寒气早， 
<br>山深常见日光迟。愁中卜命看周易，病里招魂读楚词。 
<br>自恨不如湘浦雁，春来即是北归时。
<br>
<br>
<br>
<br>&nbsp;&nbsp; 卷197_32 【送僧】张谓 
<br>
<br>童子学修道，诵经求出家。手持贝多叶，心念优昙花。 
<br>得度北州近，随缘东路赊。一身求清净，百毳纳袈裟。 
<br>钟岭更飞锡，炉峰期结跏。深心大海水，广愿恒河沙。 
<br>此去不堪别，彼行安可涯。殷勤结香火，来世上牛车。
<br>
<br>
<br>
<br>&nbsp;&nbsp; 卷197_33 【同诸公游云公禅寺】张谓 
<br>
<br>共许寻鸡足，谁能惜马蹄。长空净云雨，斜日半虹霓。 
<br>檐下千峰转，窗前万木低。看花寻径远，听鸟入林迷。 
<br>地与喧闻隔，人将物我齐。不知樵客意，何事武陵谿。
<br>
<br>
<br>
<br>&nbsp;&nbsp; 卷197_34 【哭护国上人】张谓 
<br>
<br>昔喜三身净，今悲万劫长。不应归北斗，应是向西方。 
<br>舍利众生得，袈裟弟子将。鼠行残药碗，虫网旧绳床。 
<br>别起千花塔，空留一草堂。支公何处在，神理竟茫茫。
<br>
<br>
<br>
<br>&nbsp;&nbsp; 卷197_35 【送卢举使河源】张谓 
<br>
<br>故人行役向边州，匹马今朝不少留。
<br>长路关山何日尽，满堂丝竹为君愁。
<br>
<br>
<br>
<br>&nbsp;&nbsp; 卷197_36 【题长安壁主人】张谓 
<br>
<br>世人结交须黄金，黄金不多交不深。
<br>纵令然诺暂相许，终是悠悠行路心。
<br>
<br>
<br>
<br>&nbsp;&nbsp; 卷197_37 【长沙失火后戏题莲花寺】张谓 
<br>
<br>金园宝刹半长沙，烧劫旁延一万家。
<br>楼殿纵随烟焰去，火中何处出莲花。
<br>
<br>
<br>
<br>&nbsp;&nbsp; 卷197_38 【早梅】张谓 
<br>
<br>一树寒梅白玉条，迥临林村傍谿桥。
<br>不知近水花先发，疑是经春雪未销。
<br>
<br>
<br>
<br>&nbsp;&nbsp; 卷197_39 【赠赵使君美人】张谓 
<br>
<br>红粉青蛾映楚云，桃花马上石榴裙。
<br>罗敷独向东方去，漫学他家作使君。
<br>
<br>
<br>
<br>&nbsp;&nbsp; 卷197_40 【句】张谓 
<br>
<br>稽山贺老粗知名，吴郡张颠曾不易。
<br>
<br>奔蛇走虺势入坐，骤雨旋风声满堂。（《赠怀素》。 
<br>见《颜真卿集》）
<br>
<br>
<br>
<br>
<br>
<br>
<br>&nbsp;&nbsp;卷198_1 【北庭西郊候封大夫受降回军献上】岑参 
<br>
<br>胡地苜蓿美，轮台征马肥。大夫讨匈奴，前月西出师。 
<br>甲兵未得战，降虏来如归。橐驼何连连，穹帐亦累累。 
<br>阴山烽火灭，剑水羽书稀。却笑霍嫖姚，区区徒尔为。 
<br>西郊候中军，平沙悬落晖。驿马从西来，双节夹路驰。 
<br>喜鹊捧金印，蛟龙盘画旗。如公未四十，富贵能及时。 
<br>直上排青云，傍看疾若飞。前年斩楼兰，去岁平月支。 
<br>天子日殊宠，朝廷方见推。何幸一书生，忽蒙国士知。 
<br>侧身佐戎幕，敛衽事边陲。自逐定远侯，亦著短后衣。 
<br>近来能走马，不弱并州儿。
<br>
<br>
<br>&nbsp;&nbsp; 卷198_2 【初至西虢官舍南池，呈左右省及南宫诸故人】岑参 
<br>
<br>黜官自西掖，待罪临下阳。空积犬马恋，岂思鹓鹭行。 
<br>素多江湖意，偶佐山水乡。满院池月静，卷帘溪雨凉。 
<br>轩窗竹翠湿，案牍荷花香。白鸟上衣桁，青苔生笔床。 
<br>数公不可见，一别尽相忘。敢恨青琐客，无情华省郎。 
<br>早年迷进退，晚节悟行藏。他日能相访，嵩南旧草堂。
<br>
<br>
<br>
<br>&nbsp;&nbsp; 卷198_3 【过梁州奉赠张尚书大夫公】岑参 
<br>
<br>汉中二良将，今昔各一时。韩信此登坛，尚书复来斯。 
<br>手把铜虎符，身总丈人师。错落北斗星，照耀黑水湄。 
<br>英雄若神授，大材济时危。顷岁遇雷云，精神感灵祇。 
<br>勋业振青史，恩德继鸿私。羌虏昔未平，华阳积僵尸。 
<br>人烟绝墟落，鬼火依城池。巴汉空水流，褒斜惟鸟飞。 
<br>自公布德政，此地生光辉。百堵创里闾，千家恤茕嫠。 
<br>层城重鼓角，甲士如熊罴。坐啸风自调，行春雨仍随。 
<br>芃芃麦苗长，蔼蔼桑叶肥。浮客相与来，群盗不敢窥。 
<br>何幸承嘉惠，小年即相知。富贵情易疏，相逢心不移。 
<br>置酒宴高馆，娇歌杂青丝。锦席绣拂庐，玉盘金屈卮。 
<br>春景透高戟，江云彗长麾。枥马嘶柳阴，美人映花枝。 
<br>门传大夫印，世拥上将旗。承家令名扬，许国苦节施。 
<br>戎幕宁久驻，台阶不应迟。别有弹冠士，希君无见遗。
<br>
<br>
<br>
<br>&nbsp;&nbsp; 卷198_4 【登北庭北楼，呈幕中诸公】岑参 
<br>
<br>尝读西域传，汉家得轮台。古塞千年空，阴山独崔嵬。 
<br>二庭近西海，六月秋风来。日暮上北楼，杀气凝不开。 
<br>大荒无鸟飞，但见白龙塠。旧国眇天末，归心日悠哉。 
<br>上将新破胡，西郊绝烟埃。边城寂无事，抚剑空徘徊。 
<br>幸得趋幕中，托身厕群才。早知安边计，未尽平生怀。
<br>
<br>
<br>
<br>&nbsp;&nbsp; 卷198_5 【初过陇山途中，呈宇文判官】岑参 
<br>
<br>一驿过一驿，驿骑如星流。平明发咸阳，暮及陇山头。 
<br>陇水不可听，呜咽令人愁。沙尘扑马汗，雾露凝貂裘。 
<br>西来谁家子，自道新封侯。前月发安西，路上无停留。 
<br>都护犹未到，来时在西州。十日过沙碛，终朝风不休。 
<br>马走碎石中，四蹄皆血流。万里奉王事，一身无所求。 
<br>也知塞垣苦，岂为妻子谋。山口月欲出，先照关城楼。 
<br>溪流与松风，静夜相飕飗。别家赖归梦，山塞多离忧。 
<br>与子且携手，不愁前路修。
<br>
<br>
<br>
<br>&nbsp;&nbsp; 卷198_6 【陪狄员外早秋登府西楼，因呈院中诸公】岑参 
<br>
<br>常爱张仪楼，西山正相当。千峰带积雪，百里临城墙。 
<br>烟氛扫晴空，草树映朝光。车马隘百井，里閈盘二江。 
<br>亚相自登坛，时危安此方。威声振蛮貊，惠化钟华阳。 
<br>旌节罗广庭，戈鋋凛秋霜。阶下貔虎士，幕中鹓鹭行。 
<br>今我忽登临，顾恩不望乡。知己犹未报，鬓毛飒已苍。 
<br>时命难自知，功业岂暂忘。蝉鸣秋城夕，鸟去江天长。 
<br>兵马休战争，风尘尚苍茫。谁当共携手，赖有冬官郎。
<br>
<br>
<br>
<br>&nbsp;&nbsp; 卷198_7 【冬夜宿仙游寺南凉堂，呈谦道人】岑参 
<br>
<br>太乙连太白，两山知几重。路盘石门窄，匹马行才通。 
<br>日西倒山寺，林下逢支公。昨夜山北时，星星闻此钟。 
<br>秦女去已久，仙台在中峰。箫声不可闻，此地留遗踪。 
<br>石潭积黛色，每岁投金龙。乱流争迅湍，喷薄如雷风。 
<br>夜来闻清磬，月出苍山空。空山满清光，水树相玲珑。 
<br>回廊映密竹，秋殿隐深松。灯影落前谿，夜宿水声中。 
<br>爱兹林峦好，结宇向谿东。相识唯山僧，邻家一钓翁。 
<br>林晚栗初拆，枝寒梨已红。物幽兴易惬，事胜趣弥浓。 
<br>愿谢区中缘，永依金人宫。寄报乘辇客，簪裾尔何容。
<br>
<br>
<br>
<br>&nbsp;&nbsp; 卷198_8 【潼关镇国军句覆使院早春，寄王同州】岑参 
<br>
<br>胡寇尚未尽，大军镇关门。旌旗遍草木，兵马如云屯。 
<br>圣朝正用武，诸将皆承恩。不见征战功，但闻歌吹喧。 
<br>儒生有长策，闭口不敢言。昨从关东来，思与故人论。 
<br>何为廊庙器，至今居外藩。黄霸宁淹留，苍生望腾鶱。 
<br>卷帘见西岳，仙掌明朝暾。昨夜闻春风，戴胜过后园。 
<br>各自限官守，何由叙凉温。离忧不可忘，襟背思树萱。
<br>
<br>
<br>
<br>&nbsp;&nbsp; 卷198_9 【青山峡口泊舟怀狄侍御】岑参 
<br>
<br>峡口秋水壮，沙边且停桡。奔涛振石壁，峰势如动摇。 
<br>九月芦花新，弥令客心焦。谁念在江岛，故人满天朝。 
<br>无处豁心胸，忧来醉能销。往来巴山道，三见秋草凋。 
<br>狄生新相知，才调凌云霄。赋诗析造化，入幕生风飙。 
<br>把笔判甲兵，战士不敢骄。皆云梁公后，遇鼎还能调。 
<br>离别倏经时，音尘殊寂寥。何当见夫子，不叹乡关遥。
<br>
<br>
<br>
<br>&nbsp;&nbsp; 卷198_10 【寄青城龙谿奂道人】岑参 
<br>
<br>五岳之丈人，西望青瞢瞢。云开露崖峤，百里见石棱。 
<br>龙谿盘中峰，上有莲华僧。绝顶小兰若，四时岚气凝。 
<br>身同云虚无，心与谿清澄。诵戒龙每听，赋诗人则称。 
<br>杉风吹袈裟，石壁悬孤灯。久欲谢微禄，誓将归大乘。 
<br>愿闻开士说，庶以心相应。
<br>
<br>
<br>
<br>&nbsp;&nbsp; 卷198_11 【梁州对雨怀麹二秀才，便呈麹大判官时疾赠余新诗】岑参 
<br>
<br>江上云气黑，gg山昨夜雷。水恶平明飞，雨从嶓冢来。 
<br>濛濛随风过，萧飒鸣庭槐。隔帘湿衣巾，当暑凉幽斋。 
<br>麹生住相近，言语阻且乖。卧疾不见人，午时门始开。 
<br>终日看本草，药苗满前阶。兄弟早有名，甲科皆秀才。 
<br>二人事慈母，不弱古老莱。昨叹携手迟，未尽平生怀。 
<br>爱君有佳句，一日吟几回。
<br>
<br>
<br>
<br>&nbsp;&nbsp; 卷198_12 【潼关使院怀王七季友】岑参 
<br>
<br>王生今才子，时辈咸所仰。何当见颜色，终日劳梦想。 
<br>驱车到关下，欲往阻河广。满日徒春华，思君罢心赏。 
<br>开门见太华，朝日映高掌。忽觉莲花峰，别来更如长。 
<br>无心顾微禄，有意在独往。不负林中期，终当出尘网。
<br>
<br>
<br>
<br>&nbsp;&nbsp; 卷198_13 【至大梁却寄匡城主人】岑参 
<br>
<br>一从弃鱼钓，十载干明王。无由谒天阶，却欲归沧浪。 
<br>仲秋至东郡，遂见天雨霜。昨日梦故山，蕙草色已黄。 
<br>平明辞铁丘，薄暮游大梁。仲秋萧条景，拔剌飞鹅鶬。 
<br>四郊阴气闭，万里无晶光。长风吹白茅，野火烧枯桑。 
<br>故人南燕吏，籍籍名更香。聊以玉壶赠，置之君子堂。
<br>
<br>
<br>
<br>&nbsp;&nbsp; 卷198_14 【宿华阴东郭客舍忆阎防】岑参 
<br>
<br>次舍山郭近，解鞍鸣钟时。主人炊新粒，行子充夜饥。 
<br>关月生首阳，照见华阴祠。苍茫秋山晦，萧瑟寒松悲。 
<br>久从园庐别，遂与朋知辞。旧壑兰杜晚，归轩今已迟。
<br>
<br>
<br>
<br>&nbsp;&nbsp; 卷198_15 【宿东谿王屋李隐者】岑参 
<br>
<br>山店不凿井，百家同一泉。晚来南村黑，雨色和人烟。 
<br>霜畦吐寒菜，沙雁噪河田。隐者不可见，天坛飞鸟边。
<br>
<br>
<br>
<br>&nbsp;&nbsp; 卷198_16 【郊行寄杜位】岑参 
<br>
<br>崷崒空城烟，凄清寒山景。秋风引归梦，昨夜到汝颍。 
<br>近寺闻钟声，映陂见树影。所思何由见，东北徒引领。
<br>
<br>
<br>
<br>&nbsp;&nbsp; 卷198_17 【怀叶县关操、姚旷、韩涉、李叔齐】岑参 
<br>
<br>数子皆故人，一时吏宛叶。经年总不见，书札徒满箧。 
<br>斜日半空庭，旋风走梨叶。去君千里地，言笑何时接。
<br>
<br>
<br>
<br>&nbsp;&nbsp; 卷198_18 【西蜀旅舍春叹，寄朝中故人呈狄评事】岑参 
<br>
<br>春与人相乖，柳青头转白。生平未得意，览镜私自惜。 
<br>四海犹未安，一身无所适。自从兵戈动，遂觉天地窄。 
<br>功业悲后时，光阴叹虚掷。却为文章累，幸有开济策。 
<br>何负当途人，无心矜窘厄。回瞻后来者，皆欲肆轥轹。 
<br>起草思南宫，寄言忆西掖。时危任舒卷，身退知损益。 
<br>穷巷草转深，闲门日将夕。桥西暮雨黑，篱外春江碧。 
<br>昨者初识君，相看俱是客。声华同道术，世业通往昔。 
<br>早须归天阶，不得安孔席。吾先税归鞅，旧国如咫尺。
<br>
<br>
<br>
<br>&nbsp;&nbsp; 卷198_19 【太白东溪张老舍即事，寄舍弟侄等】岑参 
<br>
<br>渭上秋雨过，北风何骚骚。天晴诸山出，太白峰最高。 
<br>主人东溪老，两耳生长毫。远近知百岁，子孙皆二毛。 
<br>中庭井阑上，一架猕猴桃。石泉饭香粳，酒瓮开新槽。 
<br>爱兹田中趣，始悟世上劳。我行有胜事，书此寄尔曹。
<br>
<br>
<br>
<br>&nbsp;&nbsp; 卷198_20 【上嘉州青衣山中峰，题惠净上人幽居，寄兵部杨郎中】岑参 
<br>
<br>青衣谁开凿，独在水中央。浮舟一跻攀，侧径缘穹苍。 
<br>绝顶诣老僧，豁然登上方。诸岭一何小，三江奔茫茫。 
<br>兰若向西开，峨眉正相当。猿鸟乐钟磬，松萝泛天香。 
<br>江云入袈裟，山月吐绳床。早知清净理，久乃机心忘。 
<br>尚以名宦拘，聿来夷獠乡。吾友不可见，郁为尚书郎。 
<br>早岁爱丹经，留心向青囊。渺渺云智远，幽幽海怀长。 
<br>胜赏欲与俱，引领遥相望。为政愧无术，分忧幸时康。 
<br>君子满天朝，老夫忆沧浪。况值庐山远，抽簪归法王。
<br>
<br>
<br>
<br>&nbsp;&nbsp; 卷198_21 【入剑门作，寄杜、杨二郎中，时二公并为杜元帅判官】岑参 
<br>
<br>不知造化初，此山谁开坼。双崖倚天立，万仞从地劈。 
<br>云飞不到顶，鸟去难过壁。速驾畏岩倾，单行愁路窄。 
<br>平明地仍黑，停午日暂赤。凛凛三伏寒，巉巉五丁迹。 
<br>与时忽开闭，作固或顺逆。磅礴跨岷峨，巍蟠限蛮貊。 
<br>星当觜参分，地处西南僻。陡觉烟景殊，杳将华夏隔。 
<br>刘氏昔颠覆，公孙曾败绩。始知德不修，恃此险何益。 
<br>相公总师旅，远近罢金革。杜母来何迟，蜀人应更惜。 
<br>暂回丹青虑，少用开济策。二友华省郎，俱为幕中客。 
<br>良筹佐戎律，精理皆硕画。高文出诗骚，奥学穷讨赜。 
<br>圣朝无外户，寰宇被德泽。四海今一家，徒然剑门石。
<br>
<br>
<br>
<br>&nbsp;&nbsp; 卷198_22 【巩北秋兴，寄崔明允】岑参 
<br>
<br>白露披梧桐，玄蝉昼夜号。秋风万里动，日暮黄云高。 
<br>君子佐休明，小人事蓬蒿。所适在鱼鸟，焉能徇锥刀。 
<br>孤舟向广武，一鸟归成皋。胜概日相与，思君心郁陶。
<br>
<br>
<br>
<br>&nbsp;&nbsp; 卷198_23 【春遇南使，贻赵知音】岑参 
<br>
<br>端居春心醉，襟背思树萱。美人在南州，为尔歌北门。 
<br>北风吹烟物，戴胜鸣中园。枯杨长新条，芳草滋旧根。 
<br>网丝结宝琴，尘埃被空樽。适遇江海信，聊与南客论。
<br>
<br>
<br>
<br>&nbsp;&nbsp; 卷198_24 【冀州客舍酒酣贻王绮寄题南楼（时王子欲应制举西上）】岑参 
<br>
<br>夫子傲常调，诏书下征求。知君欲谒帝，秣马趋西周。 
<br>逸足何駸駸，美声实风流。学富赡清词，下笔不能休。 
<br>君家一何盛，赫奕难为俦。伯父四五人，同时为诸侯。 
<br>忆昨始相值，值君客贝丘。相看复乘兴，携手到冀州。 
<br>前日在南县，与君上北楼。野旷不见山，白日落草头。 
<br>客舍梨花繁，深花隐鸣鸠。南邻新酒熟，有女弹箜篌。 
<br>醉后或狂歌，酒醒满离忧。主人不相识，此地难淹留。 
<br>吾庐终南下，堪与王孙游。何当肯相寻，澧上一孤舟。
<br>
<br>
<br>
<br>&nbsp;&nbsp; 卷198_25 【终南云际精舍寻法澄上人不遇归高冠东潭石淙…贻友人】岑参 
<br>
<br>昨夜云际宿，旦从西峰回。不见林中僧，微雨潭上来。 
<br>诸峰皆青翠，秦岭独不开。石鼓有时鸣，秦王安在哉。 
<br>东南云开处，突兀猕猴台。崖口悬瀑流，半空白皑皑。 
<br>喷壁四时雨，傍村终日雷。北瞻长安道，日夕生尘埃。 
<br>若访张仲蔚，衡门满蒿莱。
<br>
<br>
<br>
<br>&nbsp;&nbsp; 卷198_26 【敬酬杜华淇上见赠，兼呈熊曜】岑参 
<br>
<br>杜侯实才子，盛名不可及。只曾效一官，今已年四十。 
<br>是君同时者，已有尚书郎。怜君独未遇，淹泊在他乡。 
<br>我从京师来，到此喜相见。共论穷途事，不觉泪满面。 
<br>忆昨癸未岁，吾兄自江东。得君江湖诗，骨气凌谢公。 
<br>熊生尉淇上，开馆常待客。喜我二人来，欢笑朝复夕。 
<br>县楼压春岸，戴胜鸣花枝。吾徒在舟中，纵酒兼弹棋。 
<br>三月犹未还，寒愁满春草。赖蒙瑶华赠，讽咏慰怀抱。
<br>
<br>
<br>
<br>&nbsp;&nbsp; 卷198_27 【酬成少尹骆谷行见呈】岑参 
<br>
<br>闻君行路难，惆怅临长衢。岂不惮险艰，王程剩相拘。 
<br>忆昨蓬莱宫，新授刺史符。明主仍赐衣，价直千万馀。 
<br>何幸承命日，得与夫子俱。携手出华省，连镳赴长途。 
<br>五马当路嘶，按节投蜀都。千崖信萦折，一径何盘纡。 
<br>层冰滑征轮，密竹碍隼旟。深林迷昏旦，栈道凌空虚。 
<br>飞雪缩马毛，烈风擘我肤。峰攒望天小，亭午见日初。 
<br>夜宿月近人，朝行云满车。泉浇石罅坼，火入松心枯。 
<br>亚尹同心者，风流贤大夫。荣禄上及亲，之官随板舆。 
<br>高价振台阁，清词出应徐。成都春酒香，且用俸钱沽。 
<br>浮名何足道，海上堪乘桴。
<br>
<br>
<br>
<br>&nbsp;&nbsp; 卷198_28 【虢中酬陕西甄判官见赠】岑参 
<br>
<br>微才弃散地，拙宦惭清时。白发徒自负，青云难可期。 
<br>胡尘暗东洛，亚相方出师。分陕振鼓鼙，二崤满旌旗。 
<br>夫子廊庙器，迥然青冥姿。阃外佐戎律，幕中吐兵奇。 
<br>前者驿使来，忽枉行军诗。昼吟庭花落，夜讽山月移。 
<br>昔君隐苏门，浪迹不可羁。诏书自征用，令誉天下知。 
<br>别来春草长，东望转相思。寂寞山城暮，空闻画角悲。
<br>
<br>
<br>
<br>&nbsp;&nbsp; 卷198_29 【送许子擢第归江宁拜亲，因寄王大昌龄】岑参 
<br>
<br>建业控京口，金陵款沧溟。君家临秦淮，傍对石头城。 
<br>十年自勤学，一鼓游上京。青春登甲科，动地闻香名。 
<br>解榻皆五侯，结交尽群英。六月槐花飞，忽思莼菜羹。 
<br>跨马出国门，丹阳返柴荆。楚云引归帆，淮水浮客程。 
<br>到家拜亲时，入门有光荣。乡人尽来贺，置酒相邀迎。 
<br>闲眺北顾楼，醉眠湖上亭。月从海门出，照见茅山青。 
<br>昔为帝王州，今幸天地平。五朝变人世，千载空江声。 
<br>玄元告灵符，丹洞获其铭。皇帝受玉册，群臣罗天庭。 
<br>喜气薄太阳，祥光彻窅冥。奔走朝万国，崩腾集百灵。 
<br>王兄尚谪宦，屡见秋云生。孤城带后湖，心与湖水清。 
<br>一县无诤辞，有时开道经。黄鹤垂两翅，徘徊但悲鸣。 
<br>相思不可见，空望牛女星。
<br>
<br>
<br>
<br>&nbsp;&nbsp; 卷198_30 【武威送刘单判官赴安西行营，便呈高开府】岑参 
<br>
<br>热海亘铁门，火山赫金方。白草磨天涯，湖沙莽茫茫。 
<br>夫子佐戎幕，其锋利如霜。中岁学兵符，不能守文章。 
<br>功业须及时，立身有行藏。男儿感忠义，万里忘越乡。 
<br>孟夏边候迟，胡国草木长。马疾过飞鸟，天穷超夕阳。 
<br>都护新出师，五月发军装。甲兵二百万，错落黄金光。 
<br>扬旗拂昆仑，伐鼓震蒲昌。太白引官军，天威临大荒。 
<br>西望云似蛇，戎夷知丧亡。浑驱大宛马，系取楼兰王。 
<br>曾到交河城，风土断人肠。寒驿远如点，边烽互相望。 
<br>赤亭多飘风，鼓怒不可当。有时无人行，沙石乱飘扬。 
<br>夜静天萧条，鬼哭夹道傍。地上多髑髅，皆是古战场。 
<br>置酒高馆夕，边城月苍苍。军中宰肥牛，堂上罗羽觞。 
<br>红泪金烛盘，娇歌艳新妆。望君仰青冥，短翮难可翔。 
<br>苍然西郊道，握手何慨慷。
<br>
<br>
<br>
<br>&nbsp;&nbsp; 卷198_31 【送王大昌龄赴江宁】岑参 
<br>
<br>对酒寂不语，怅然悲送君。明时未得用，白首徒攻文。 
<br>泽国从一官，沧波几千里。群公满天阙，独去过淮水。 
<br>旧家富春渚，尝忆卧江楼。自闻君欲行，频望南徐州。 
<br>穷巷独闭门，寒灯静深屋。北风吹微雪，抱被肯同宿。 
<br>君行到京口，正是桃花时。舟中饶孤兴，湖上多新诗。 
<br>潜虬且深蟠，黄鹄举未晚。惜君青云器，努力加餐饭。
<br>
<br>
<br>
<br>&nbsp;&nbsp; 卷198_32 【送祁乐归河东】岑参 
<br>
<br>祁乐后来秀，挺身出河东。往年诣骊山，献赋温泉宫。 
<br>天子不召见，挥鞭遂从戎。前月还长安，囊中金已空。 
<br>有时忽乘兴，画出江上峰。床头苍梧云，帘下天台松。 
<br>忽如高堂上，飒飒生清风。五月火云屯，气烧天地红。 
<br>鸟且不敢飞，子行如转蓬。少华与首阳，隔河势争雄。 
<br>新月河上出，清光满关中。置酒灞亭别，高歌披心胸。 
<br>君到故山时，为谢五老翁。
<br>
<br>
<br>
<br>&nbsp;&nbsp; 卷198_33 【北庭贻宗学士道别】岑参 
<br>
<br>万事不可料，叹君在军中。读书破万卷，何事来从戎。 
<br>曾逐李轻车，西征出太蒙。荷戈月窟外，擐甲昆仑东。 
<br>两度皆破胡，朝廷轻战功。十年只一命，万里如飘蓬。 
<br>容鬓老胡尘，衣裘脆边风。忽来轮台下，相见披心胸。 
<br>饮酒对春草，弹棋闻夜钟。今且还龟兹，臂上悬角弓。 
<br>平沙向旅馆，匹马随飞鸿。孤城倚大碛，海气迎边空。 
<br>四月犹自寒，天山雪濛濛。君有贤主将，何谓泣途穷。 
<br>时来整六翮，一举凌苍穹。
<br>
<br>
<br>
<br>&nbsp;&nbsp; 卷198_34 【送许拾遗恩归江宁拜亲】岑参 
<br>
<br>诏书下青琐，驷马还吴洲。束帛仍赐衣，恩波涨沧流。 
<br>微禄将及亲，向家非远游。看君五斗米，不谢万户侯。 
<br>适出西掖垣，如到南徐州。归心望海日，乡梦登江楼。 
<br>大江盘金陵，诸山横石头。枫树隐茅屋，橘林系渔舟。 
<br>种药疏故畦，钓鱼垂旧钩。对月京口夕，观涛海门秋。 
<br>天子怜谏官，论事不可休。早来丹墀下，高驾无淹留。
<br>
<br>
<br>
<br>&nbsp;&nbsp; 卷198_35 【虢州郡斋南池幽兴，因与阎二侍御道别】岑参 
<br>
<br>池色净天碧，水凉雨凄凄。快风从东南，荷叶翻向西。 
<br>性本爱鱼鸟，未能返岩谿。中岁徇微官，遂令心赏睽。 
<br>及兹佐山郡，不异寻幽栖。小吏趋竹径，讼庭侵药畦。 
<br>胡尘暗河洛，二陕震鼓鼙。故人佐戎轩，逸翮凌云霓。 
<br>行军在函谷，两度闻莺啼。相看红旗下，饮酒白日低。 
<br>闻君欲朝天，驷马临道嘶。仰望浮与沉，忽如云与泥。 
<br>夜眠驿楼月，晓发关城鸡。惆怅西郊暮，乡书对君题。
<br>
<br>
<br>
<br>&nbsp;&nbsp; 卷198_36 【青龙招提归一上人远游吴楚别诗】岑参 
<br>
<br>久交应真侣，最叹青龙僧。弃官向二年，削发归一乘。 
<br>了然莹心身，洁念乐空寂。名香泛窗户，幽磬清晓夕。 
<br>往年仗一剑，由是佐二庭。于焉久从戎，兼复解论兵。 
<br>世人犹未知，天子愿相见。朝从青莲宇，暮入白虎殿。 
<br>宫女擎锡杖，御筵出香炉。说法开藏经，论边穷阵图。 
<br>忘机厌尘喧，浪迹向江海。思师石可访，惠远峰犹在。 
<br>今旦飞锡去，何时持钵还。湖烟冷吴门，淮月衔楚山。 
<br>一身如浮云，万里过江水。相思眇天末，南望无穷已。
<br>
<br>
<br>
<br>&nbsp;&nbsp; 卷198_37 【送李翥游江外】岑参 
<br>
<br>相识应十载，见君只一官。家贫禄尚薄，霜降衣仍单。 
<br>惆怅秋草死，萧条芳岁阑。且寻沧洲路，遥指吴云端。 
<br>匹马关塞远，孤舟江海宽。夜眠楚烟湿，晓饭湖山寒。 
<br>砧净红鲙落，袖香朱橘团。帆前见禹庙，枕底闻严滩。 
<br>便获赏心趣，岂歌行路难。青门须醉别，少为解征鞍。
<br>
<br>
<br>
<br>&nbsp;&nbsp; 卷198_38 【送王著作赴淮西幕府】岑参 
<br>
<br>燕子与百劳，一西复一东。天空信寥廓，翔集何时同。 
<br>知己怅难遇，良朋非易逢。怜君心相亲，与我家又通。 
<br>言笑日无度，书札凡几封。湛湛万顷陂，森森千丈松。 
<br>不知有机巧，无事干心胸。满堂皆酒徒，岂复羡王公。 
<br>早年抱将略，累岁依幕中。昨者从淮西，归来奏边功。 
<br>承恩长乐殿，醉出明光宫。逆旅悲寒蝉，客梦惊飞鸿。 
<br>发家见春草，却去闻秋风。月色冷楚城，淮光透霜空。 
<br>各自务功业，当须激深衷。别后能相思，何嗟山水重。
<br>
<br>
<br>
<br>&nbsp;&nbsp; 卷198_39 【送张秘书充刘相公通汴河判官，便赴江外觐省】岑参 
<br>
<br>前年见君时，见君正泥蟠。去年见君处，见君已风抟。 
<br>朝趋赤墀前，高视青云端。新登麒麟阁，适脱獬豸冠。 
<br>刘公领舟楫，汴水扬波澜。万里江海通，九州天地宽。 
<br>昨夜动使星，今旦送征鞍。老亲在吴郡，令弟双同官。 
<br>鲈鲙剩堪忆，莼羹殊可餐。既参幕中画，复展膝下欢。 
<br>因送故人行，试歌行路难。何处路最难，最难在长安。 
<br>长安多权贵，珂珮声珊珊。儒生直如弦，权贵不须干。 
<br>斗酒取一醉，孤琴为君弹。临岐欲有赠，持以握中兰。
<br>
<br>
<br>
<br>&nbsp;&nbsp; 卷198_40 【冬宵家会饯李郎司兵赴同州】岑参 
<br>
<br>急管杂青丝，玉瓶金屈卮。寒天高堂夜，扑地飞雪时。 
<br>贺君关西掾，新绶腰下垂。白面皇家郎，逸翮青云姿。 
<br>明旦之官去，他辰良会稀。惜别冬夜短，务欢杯行迟。 
<br>季女犹自小，老夫未令归。且看匹马行，不得鸣凤飞。 
<br>昔岁到冯翊，人烟接京师。曾上月楼头，遥见西岳祠。 
<br>沙苑逼官舍，莲峰压城池。多暇或自公，读书复弹棋。 
<br>州县信徒劳，云霄亦可期。应须力为政，聊慰此相思。
<br>
<br>
<br>
<br>&nbsp;&nbsp; 卷198_41 【送颜平原】岑参 
<br>
<br>天子念黎庶，诏书换诸侯。仙郎授剖符，华省辍分忧。 
<br>置酒会前殿，赐钱若山丘。天章降三光，圣泽该九州。 
<br>吾兄镇河朔，拜命宣皇猷。驷马辞国门，一星东北流。 
<br>夏云照银印，暑雨随行輈。赤笔仍在箧，炉香惹衣裘。 
<br>此地邻东溟，孤城吊沧洲。海风掣金戟，导吏呼鸣驺。 
<br>郊原北连燕，剽劫风未休。鱼盐隘里巷，桑柘盈田畴。 
<br>为郡岂淹旬，政成应未秋。易俗去猛虎，化人似驯鸥。 
<br>苍生已望君，黄霸宁久留。
<br>
<br>
<br>
<br>&nbsp;&nbsp; 卷198_42 【送狄员外巡按西山军（得霁字）】岑参 
<br>
<br>兵马守西山，中国非得计。不知何代策，空使蜀人弊。 
<br>八州崖谷深，千里云雪闭。泉浇阁道滑，水冻绳桥脆。 
<br>战士常苦饥，糗粮不相继。胡兵犹不归，空山积年岁。 
<br>儒生识损益，言事皆审谛。狄子幕府郎，有谋必康济。 
<br>胸中悬明镜，照耀无巨细。莫辞冒险艰，可以裨节制。 
<br>相思江楼夕，愁见月澄霁。
<br>
<br>
<br>
<br>&nbsp;&nbsp; 卷198_43 【虢州送郑兴宗弟归扶风别庐】岑参 
<br>
<br>佐郡已三载，岂能长后时。出关少亲友，赖汝常相随。 
<br>今旦忽言别，怆然俱泪垂。平生沧洲意，独有青山知。 
<br>州县不敢说，云霄谁敢期。因怀东谿老，最忆南峰缁。 
<br>为我多种药，还山应未迟。
<br>
<br>
<br>
<br>&nbsp;&nbsp; 卷198_44 【澧头送蒋侯】岑参 
<br>
<br>君住澧水北，我家澧水西。两村辨乔木，五里闻鸣鸡。 
<br>饮酒溪雨过，弹棋山月低。徒闻蒋生径，尔去谁相携。
<br>
<br>
<br>
<br>&nbsp;&nbsp; 卷198_45 【送永寿王赞府径归县（得蝉字）】岑参 
<br>
<br>当官接闲暇，暂得归林泉。百里路不宿，两乡山复连。 
<br>夜深露湿簟，月出风惊蝉。且尽主人酒，为君从醉眠。
<br>
<br>
<br>
<br>&nbsp;&nbsp; 卷198_46 【南池宴饯辛子，赋得蝌斗子】岑参 
<br>
<br>临池见蝌斗，羡尔乐有馀。不忧网与钓，幸得免为鱼。 
<br>且愿充文字，登君尺素书。
<br>
<br>
<br>
<br>&nbsp;&nbsp; 卷198_47 【登嘉州凌云寺作】岑参 
<br>
<br>寺出飞鸟外，青峰戴朱楼。搏壁跻半空，喜得登上头。 
<br>始知宇宙阔，下看三江流。天晴见峨眉，如向波上浮。 
<br>迥旷烟景豁，阴森棕楠稠。愿割区中缘，永从尘外游。 
<br>回风吹虎穴，片雨当龙湫。僧房云濛濛，夏月寒飕飕。 
<br>回合俯近郭，寥落见远舟。胜概无端倪，天宫可淹留。 
<br>一官讵足道，欲去令人愁。
<br>
<br>
<br>
<br>&nbsp;&nbsp; 卷198_48 【与高適、薛据登慈恩寺浮图】岑参 
<br>
<br>塔势如涌出，孤高耸天宫。登临出世界，磴道盘虚空。 
<br>突兀压神州，峥嵘如鬼工。四角碍白日，七层摩苍穹。 
<br>下窥指高鸟，俯听闻惊风。连山若波涛，奔凑似朝东。 
<br>青槐夹驰道，宫馆何玲珑。秋色从西来，苍然满关中。 
<br>五陵北原上，万古青濛濛。净理了可悟，胜因夙所宗。 
<br>誓将挂冠去，觉道资无穷。
<br>
<br>
<br>
<br>&nbsp;&nbsp; 卷198_49 【登千福寺楚金禅师法华院多宝塔】岑参 
<br>
<br>多宝灭已久，莲华付吾师。宝塔凌太空，忽如涌出时。 
<br>数年功不成，一志坚自持。明主亲梦见，世人今始知。 
<br>千家献黄金，万匠磨琉璃。既空泰山木，亦罄天府赀。 
<br>焚香如云屯，幡盖珊珊垂。悉窣神绕护，众魔不敢窥。 
<br>作礼睹灵境，焚香方证疑。庶割区中缘，脱身恒在兹。
<br>
<br>
<br>
<br>&nbsp;&nbsp; 卷198_50 【出关经华岳寺，访法华云公】岑参 
<br>
<br>野寺聊解鞍，偶见法华僧。开门对西岳，石壁青棱层。 
<br>竹径厚苍苔，松门盘紫藤。长廊列古画，高殿悬孤灯。 
<br>五月山雨热，三峰火云蒸。侧闻樵人言，深谷犹积冰。 
<br>久愿寻此山，至今嗟未能。谪官忽东走，王程苦相仍。 
<br>欲去恋双树，何由穷一乘。月轮吐山郭，夜色空清澄。
<br>
<br>
<br>
<br>&nbsp;&nbsp; 卷198_51 【春半与群公同游元处士别业】岑参 
<br>
<br>郭南处士宅，门外罗群峰。胜概忽相引，春华今正浓。 
<br>山厨竹里爨，野碓藤间舂。对酒云数片，卷帘花万重。 
<br>岩泉嗟到晚，州县欲归慵。草色带朝雨，滩声兼夜钟。 
<br>爱兹清俗虑，何事老尘容。况有林下约，转怀方外踪。
<br>
<br>
<br>
<br>&nbsp;&nbsp; 卷198_52 【陪群公龙冈寺泛舟（得盘字）】岑参 
<br>
<br>汉水天一色，寺楼波底看。钟鸣长空夕，月出孤舟寒。 
<br>映酒见山火，隔帘闻夜滩。紫鳞掣芳饵，红烛然金盘。 
<br>良友兴正惬，胜游情未阑。此中堪倒载，须尽主人欢。
<br>
<br>
<br>
<br>&nbsp;&nbsp; 卷198_53 【终南山双峰草堂作】岑参 
<br>
<br>敛迹归山田，息心谢时辈。昼还草堂卧，但与双峰对。 
<br>兴来恣佳游，事惬符胜概。著书高窗下，日夕见城内。 
<br>曩为世人误，遂负平生爱。久与林壑辞，及来松杉大。 
<br>偶兹近精庐，屡得名僧会。有时逐樵渔，尽日不冠带。 
<br>崖口上新月，石门破苍霭。色向群木深，光摇一潭碎。 
<br>缅怀郑生谷，颇忆严子濑。胜事犹可追，斯人邈千载。
<br>
<br>
<br>
<br>&nbsp;&nbsp; 卷198_54 【左仆射相国冀公东斋幽居（同黎拾遗赋献）】岑参 
<br>
<br>丞相百僚长，两朝居此官。成功云雷际，翊圣天地安。 
<br>不矜南宫贵，只向东山看。宅占凤城胜，窗中云岭宽。 
<br>午时松轩夕，六月藤斋寒。玉珮罥女萝，金印耀牡丹。 
<br>山蝉上衣桁，野鼠缘药盘。有时披道书，竟日不著冠。 
<br>幸得趋省闱，常欣在门阑。何当复持衡，短翮期风抟。
<br>
<br>
<br>
<br>&nbsp;&nbsp; 卷198_55 【过缑山王处士黑石谷隐居】岑参 
<br>
<br>旧居缑山下，偏识缑山云。处士久不还，见云如见君。 
<br>别来逾十秋，兵马日纷纷。青谿开战场，黑谷屯行军。 
<br>遂令巢由辈，远逐麋鹿群。独有南涧水，潺湲如昔闻。
<br>
<br>
<br>
<br>&nbsp;&nbsp; 卷198_56 【缑山西峰草堂作】岑参 
<br>
<br>结庐对中岳，青翠常在门。遂耽水木兴，尽作渔樵言。 
<br>顷来阙章句，但欲闲心魂。日色隐空谷，蝉声喧暮村。 
<br>曩闻道士语，偶见清净源。隐几阅吹叶，乘秋眺归根。 
<br>独游念求仲，开径招王孙。片雨下南涧，孤峰出东原。 
<br>栖迟虑益澹，脱略道弥敦。野霭晴拂枕，客帆遥入轩。 
<br>尚平今何在，此意谁与论。伫立云去尽，苍苍月开园。
<br>
<br>
<br>
<br>&nbsp;&nbsp; 卷198_57 【观楚国寺璋上人写一切经院，南有曲池深竹】岑参 
<br>
<br>璋公不出院，群木闭深居。誓写一切经，欲向万卷馀。 
<br>挥毫散林鹊，研墨惊池鱼。音翻四句偈，字译五天书。 
<br>鸣钟竹阴晚，汲水桐花初。雨气润衣钵，香烟泛庭除。 
<br>此地日清净，诸天应未如。不知将锡杖，早晚蹑空虚。
<br>
<br>
<br>
<br>&nbsp;&nbsp; 卷198_58 【寻巩县南李处士别业】岑参 
<br>
<br>先生近南郭，茅屋临东川。桑叶隐村户，芦花映钓船。 
<br>有时著书暇，尽日窗中眠。且喜闾井近，灌田同一泉。
<br>
<br>
<br>
<br>&nbsp;&nbsp; 卷198_59 【闻崔十二侍御灌口夜宿报恩寺】岑参 
<br>
<br>闻君寻野寺，便宿支公房。溪月冷深殿，江云拥回廊。 
<br>然灯松林静，煮茗柴门香。胜事不可接，相思幽兴长。
<br>
<br>
<br>
<br>&nbsp;&nbsp; 卷198_60 【自潘陵尖还少室居止，秋夕凭眺】岑参 
<br>
<br>草堂近少室，夜静闻风松。月出潘陵尖，照见十六峰。 
<br>九月山叶赤，谿云淡秋容。火点伊阳村，烟深嵩角钟。 
<br>尚子不可见，蒋生难再逢。胜惬只自知，佳趣为谁浓。 
<br>昨诣山僧期，上到天坛东。向下望雷雨，云间见回龙。 
<br>夕与人群疏，转爱丘壑中。心澹水木会，兴幽鱼鸟通。 
<br>稀微了自释，出处乃不同。况本无宦情，誓将依道风。
<br>
<br>
<br>
<br>&nbsp;&nbsp; 卷198_61 【南池夜宿，思王屋青萝旧斋】岑参 
<br>
<br>池上卧烦暑，不栉复不巾。有时清风来，自谓羲皇人。 
<br>天晴云归尽，雨洗月色新。公事常不闲，道书日生尘。 
<br>早年家王屋，五别青萝春。安得还旧山，东谿垂钓纶。
<br>
<br>
<br>
<br>&nbsp;&nbsp; 卷198_62 【过王判官西津所居】岑参 
<br>
<br>胜迹不在远，爱君池馆幽。素怀岩中诺，宛得尘外游。 
<br>何必到清谿，忽来见沧洲。潜移岷山石，暗引巴江流。 
<br>树密昼先夜，竹深夏已秋。沙鸟上笔床，谿花彗帘钩。 
<br>夫子贱簪冕，注心向林丘。落日出公堂，垂纶乘钓舟。 
<br>赋诗忆楚老，载酒随江鸥。翛然一傲吏，独在西津头。
<br>
<br>
<br>
<br>&nbsp;&nbsp; 卷198_63 【因假归白阁西草堂】岑参 
<br>
<br>雷声傍太白，雨在八九峰。东望白阁云，半入紫阁松。 
<br>胜概纷满目，衡门趣弥浓。幸有数亩田，得延二仲踪。 
<br>早闻达士语，偶与心相通。误徇一微官，还山愧尘容。 
<br>钓竿不复把，野碓无人舂。惆怅飞鸟尽，南谿闻夜钟。
<br>
<br>
<br>
<br>&nbsp;&nbsp; 卷198_64 【题华严寺瑰公禅房】岑参 
<br>
<br>寺南几十峰，峰翠晴可掬。朝从老僧饭，昨日崖口宿。 
<br>锡杖倚枯松，绳床映深竹。东谿草堂路，来往行自熟。 
<br>生事在云山，谁能复羁束。
<br>
<br>
<br>
<br>&nbsp;&nbsp; 卷198_65 【东归留题太常徐卿草堂（在蜀）】岑参 
<br>
<br>不谢古名将，吾知徐太常。年才三十馀，勇冠西南方。 
<br>顷曾策匹马，独出持两枪。虏骑无数来，见君不敢当。 
<br>汉将小卫霍，蜀将凌关张。卿月益清澄，将星转光芒。 
<br>复居少城北，遥对岷山阳。车马日盈门，宾客常满堂。 
<br>曲池荫高树，小径穿丛篁。江鸟飞入帘，山云来到床。 
<br>题诗芭蕉滑，对酒棕花香。诸将射猎时，君在翰墨场。 
<br>圣主赏勋业，边城最辉光。与我情绸缪，相知久芬芳。 
<br>忽作万里别，东归三峡长。
<br>
<br>
<br>
<br>&nbsp;&nbsp; 卷198_66 【太一石鳖崖口潭旧庐招王学士】岑参 
<br>
<br>骤雨鸣淅沥，飕飗谿谷寒。碧潭千馀尺，下见蛟龙蟠。 
<br>石门吞众流，绝岸呀层峦。幽趣倏万变，奇观非一端。 
<br>偶逐干禄徒，十年皆小官。抱板寻旧圃，弊庐临迅湍。 
<br>君子满清朝，小人思挂冠。酿酒漉松子，引泉通竹竿。 
<br>何必濯沧浪，不能钓严滩。此地可遗老，劝君来考槃。
<br>
<br>
<br>
<br>&nbsp;&nbsp; 卷198_67 【林卧】岑参 
<br>
<br>偶得鱼鸟趣，复兹水木凉。远峰带雨色，落日摇川光。 
<br>臼中西山药，袖里淮南方。唯爱隐几时，独游无何乡。
<br>
<br>
<br>
<br>&nbsp;&nbsp; 卷198_68 【骊姬墓下作（夷吾、重耳墓，隔河相去十三里）】岑参 
<br>
<br>骊姬北原上，闭骨已千秋。浍水日东注，恶名终不流。 
<br>献公恣耽惑，视子如仇雠。此事成蔓草，我来逢古丘。 
<br>蛾眉山月苦，蝉鬓野云愁。欲吊二公子，横汾无轻舟。
<br>
<br>
<br>
<br>&nbsp;&nbsp; 卷198_69 【东归晚次潼关怀古】岑参 
<br>
<br>暮春别乡树，晚景低津楼。伯夷在首阳，欲往无轻舟。 
<br>遂登关城望，下见洪河流。自从巨灵开，流血千万秋。 
<br>行行潘生赋，赫赫曹公谋。川上多往事，凄凉满空洲。
<br>
<br>
<br>
<br>&nbsp;&nbsp; 卷198_70 【楚夕旅泊古兴】岑参 
<br>
<br>独鹤唳江月，孤帆凌楚云。秋风冷萧瑟，芦荻花纷纷。 
<br>忽思湘川老，欲访云中君。骐驎息悲鸣，愁见豺虎群。
<br>
<br>
<br>
<br>&nbsp;&nbsp; 卷198_71 【先主武侯庙】岑参 
<br>
<br>先主与武侯，相逢云雷际。感通君臣分，义激鱼水契。 
<br>遗庙空萧然，英灵贯千岁。
<br>
<br>
<br>
<br>&nbsp;&nbsp; 卷198_72 【文公讲堂】岑参 
<br>
<br>文公不可见，空使蜀人传。讲席何时散，高台岂复全。 
<br>丰碑文字灭，冥漠不知年。
<br>
<br>
<br>
<br>&nbsp;&nbsp; 卷198_73 【杨雄草玄台】岑参 
<br>
<br>吾悲子云居，寂寞人已去。娟娟西江月，犹照草玄处。 
<br>精怪喜无人，睢盱藏老树。
<br>
<br>
<br>
<br>&nbsp;&nbsp; 卷198_74 【司马相如琴台】岑参 
<br>
<br>相如琴台古，人去台亦空。台上寒萧条，至今多悲风。 
<br>荒台汉时月，色与旧时同。
<br>
<br>
<br>
<br>&nbsp;&nbsp; 卷198_75 【严君平卜肆】岑参 
<br>
<br>君平曾卖卜，卜肆芜已久。至今杖头钱，时时地上有。 
<br>不知支机石，还在人间否。
<br>
<br>
<br>
<br>&nbsp;&nbsp; 卷198_76 【张仪楼】岑参 
<br>
<br>传是秦时楼，巍巍至今在。楼南两江水，千古长不改。 
<br>曾闻昔时人，岁月不相待。
<br>
<br>
<br>
<br>&nbsp;&nbsp; 卷198_77 【升仙桥】岑参 
<br>
<br>长桥题柱去，犹是未达时。及乘驷马车，却从桥上归。 
<br>名共东流水，滔滔无尽期。
<br>
<br>
<br>
<br>&nbsp;&nbsp; 卷198_78 【万里桥】岑参 
<br>
<br>成都与维扬，相去万里地。沧江东流疾，帆去如鸟翅。 
<br>楚客过此桥，东看尽垂泪。
<br>
<br>
<br>
<br>&nbsp;&nbsp; 卷198_79 【石犀】岑参 
<br>
<br>江水初荡潏，蜀人几为鱼。向无尔石犀，安得有邑居。 
<br>始知李太守，伯禹亦不如。
<br>
<br>
<br>
<br>&nbsp;&nbsp; 卷198_80 【龙女祠】岑参 
<br>
<br>龙女何处来，来时乘风雨。祠堂青林下，宛宛如相语。 
<br>蜀人竞祈恩，捧酒仍击鼓。
<br>
<br>
<br>
<br>&nbsp;&nbsp; 卷198_81 【使交河郡，郡在火山脚，其地苦热无雨雪，献封大夫】岑参 
<br>
<br>奉使按胡俗，平明发轮台。暮投交河城，火山赤崔巍。 
<br>九月尚流汗，炎风吹沙埃。何事阴阳工，不遣雨雪来。 
<br>吾君方忧边，分阃资大才。昨者新破胡，安西兵马回。 
<br>铁关控天涯，万里何辽哉。烟尘不敢飞，白草空皑皑。 
<br>军中日无事，醉舞倾金罍。汉代李将军，微功合可咍。
<br>
<br>
<br>
<br>&nbsp;&nbsp; 卷198_82 【与鲜于庶子自梓州成都少尹自褒城同行至利州道中作】岑参 
<br>
<br>剖竹向西蜀，岷峨眇天涯。空深北阙恋，岂惮南路赊。 
<br>前日登七盘，旷然见三巴。汉水出嶓冢，梁山控褒斜。 
<br>栈道笼迅湍，行人贯层崖。岩倾劣通马，石窄难容车。 
<br>深林怯魑魅，洞穴防龙蛇。水种新插秧，山田正烧畬。 
<br>夜猿啸山雨，曙鸟鸣江花。过午方始饭，经时旋及瓜。 
<br>数公各游宦，千里皆辞家。言笑忘羁旅，还如在京华。
<br>
<br>
<br>
<br>&nbsp;&nbsp; 卷198_83 【下外江舟怀终南旧居】岑参 
<br>
<br>杉冷晓猿悲，楚客心欲绝。孤舟巴山雨，万里阳台月。 
<br>水宿已淹时，芦花白如雪。颜容老难赪，把镜悲鬓发。 
<br>早年好金丹，方士传口诀。敝庐终南下，久与真侣别。 
<br>道书谁更开，药灶烟遂灭。顷来压尘网，安得有仙骨。 
<br>岩壑归去来，公卿是何物。
<br>
<br>
<br>
<br>&nbsp;&nbsp; 卷198_84 【安西馆中思长安】岑参 
<br>
<br>家在日出处，朝来起东风。风从帝乡来，不异家信通。 
<br>绝域地欲尽，孤城天遂穷。弥年但走马，终日随飘蓬。 
<br>寂寞不得意，辛勤方在公。胡尘净古塞，兵气屯边空。 
<br>乡路眇天外，归期如梦中。遥凭长房术，为缩天山东。
<br>
<br>
<br>
<br>&nbsp;&nbsp; 卷198_85 【暮秋山行】岑参 
<br>
<br>疲马卧长坡，夕阳下通津。山风吹空林，飒飒如有人。 
<br>苍旻霁凉雨，石路无飞尘。千念集暮节，万籁悲萧晨。 
<br>鶗鴂昨夜鸣，蕙草色已陈。况在远行客，自然多苦辛。
<br>
<br>
<br>
<br>&nbsp;&nbsp; 卷198_86 【赴犍为经龙阁道】岑参 
<br>
<br>侧径转青壁，危梁透沧波。汗流出鸟道，胆碎窥龙涡。 
<br>骤雨暗谿口，归云网松萝。屡闻羌儿笛，厌听巴童歌。 
<br>江路险复永，梦魂愁更多。圣朝幸典郡，不敢嫌岷峨。
<br>
<br>
<br>
<br>&nbsp;&nbsp; 卷198_87 【江上阻风雨】岑参 
<br>
<br>江上风欲来，泊舟未能发。气昏雨已过，突兀山复出。 
<br>积浪成高丘，盘涡为嵌窟。云低岸花掩，水涨滩草没。 
<br>老树蛇蜕皮，崩崖龙退骨。平生抱忠信，艰险殊可忽。
<br>
<br>
<br>
<br>&nbsp;&nbsp; 卷198_88 【经火山】岑参 
<br>
<br>火山今始见，突兀蒲昌东。赤焰烧虏云，炎氛蒸塞空。 
<br>不知阴阳炭，何独然此中。我来严冬时，山下多炎风。 
<br>人马尽汗流，孰知造化功。
<br>
<br>
<br>
<br>&nbsp;&nbsp; 卷198_89 【题铁门关楼】岑参 
<br>
<br>铁关天西涯，极目少行客。关门一小吏，终日对石壁。 
<br>桥跨千仞危，路盘两崖窄。试登西楼望，一望头欲白。
<br>
<br>
<br>
<br>&nbsp;&nbsp; 卷198_90 【早上五盘岭】岑参 
<br>
<br>平旦驱驷马，旷然出五盘。江回两崖斗，日隐群峰攒。 
<br>苍翠烟景曙，森沉云树寒。松疏露孤驿，花密藏回滩。 
<br>栈道谿雨滑，畬田原草干。此行为知己，不觉蜀道难。
<br>
<br>
<br>
<br>&nbsp;&nbsp; 卷198_91 【峨眉东脚临江听猿，怀二室旧庐】岑参 
<br>
<br>峨眉烟翠新，昨夜秋雨洗。分明峰头树，倒插秋江底。 
<br>久别二室间，图他五斗米。哀猿不可听，北客欲流涕。
<br>
<br>
<br>
<br>&nbsp;&nbsp; 卷198_92 【东归发犍为，至泥谿舟中作】岑参 
<br>
<br>前日解侯印，泛舟归山东。平旦发犍为，逍遥信回风。 
<br>七月江水大，沧波涨秋空。复有峨眉僧，诵经在舟中。 
<br>夜泊防虎豹，朝行逼鱼龙。一道鸣迅湍，两边走连峰。 
<br>猿拂岸花落，鸟啼檐树重。烟霭吴楚连，溯沿湖海通。 
<br>忆昨在西掖，复曾入南宫。日出朝圣人，端笏陪群公。 
<br>不意今弃置，何由豁心胸。吾当海上去，且学乘桴翁。
<br>
<br>
<br>
<br>&nbsp;&nbsp; 卷198_93 【阻戎泸间群盗】岑参 
<br>
<br>南州林莽深，亡命聚其间。杀人无昏晓，尸积填江湾。 
<br>饿虎衔髑髅，饥乌啄心肝。腥裛滩草死，血流江水殷。 
<br>夜雨风萧萧，鬼哭连楚山。三江行人绝，万里无征船。 
<br>唯有白鸟飞，空见秋月圆。罢官自南蜀，假道来兹川。 
<br>瞻望阳台云，惆怅不敢前。帝乡北近日，泸口南连蛮。 
<br>何当遇长房，缩地到京关。愿得随琴高，骑鱼向云烟。 
<br>明主每忧人，节使恒在边。兵革方御寇，尔恶胡不悛。 
<br>吾窃悲尔徒，此生安得全。
<br>
<br>
<br>
<br>&nbsp;&nbsp; 卷198_94 【郡斋闲坐】岑参 
<br>
<br>负郭无良田，屈身徇微禄。平生好疏旷，何事就羁束。 
<br>幸曾趋丹墀，数得侍黄屋。故人尽荣宠，谁念此幽独。 
<br>州县非宿心，云山欣满目。顷来废章句，终日披案牍。 
<br>佐郡竟何成，自悲徒碌碌。
<br>
<br>
<br>
<br>&nbsp;&nbsp; 卷198_95 【衙郡守还】岑参 
<br>
<br>世事何反覆，一身难可料。头白翻折腰，还家私自笑。 
<br>所嗟无产业，妻子嫌不调。五斗米留人，东谿忆垂钓。
<br>
<br>
<br>
<br>&nbsp;&nbsp; 卷198_96 【行军诗二首（时扈从在凤翔）】岑参 
<br>
<br>吾窃悲此生，四十幸未老。一朝逢世乱，终日不自保。 
<br>胡兵夺长安，宫殿生野草。伤心五陵树，不见二京道。 
<br>我皇在行军，兵马日浩浩。胡雏尚未灭，诸将恳征讨。 
<br>昨闻咸阳败，杀戮净如扫。积尸若丘山，流血涨丰镐。 
<br>干戈碍乡国，豺虎满城堡。村落皆无人，萧条空桑枣。 
<br>儒生有长策，无处豁怀抱。块然伤时人，举首哭苍昊。
<br>
<br>早知逢世乱，少小谩读书。悔不学弯弓，向东射狂胡。 
<br>偶从谏官列，谬向丹墀趋。未能匡吾君，虚作一丈夫。 
<br>抚剑伤世路，哀歌泣良图。功业今已迟，览镜悲白须。 
<br>平生抱忠义，不敢私微躯。
<br>
<br>
<br>
<br>&nbsp;&nbsp; 卷198_97 【秋夕听罗山人弹三峡流泉】岑参 
<br>
<br>皤皤岷山老，抱琴鬓苍然。衫袖拂玉徽，为弹三峡泉。 
<br>此曲弹未半，高堂如空山。石林何飕飗，忽在窗户间。 
<br>绕指弄呜咽，青丝激潺湲。演漾怨楚云，虚徐韵秋烟。 
<br>疑兼阳台雨，似杂巫山猿。幽引鬼神听，净令耳目便。 
<br>楚客肠欲断，湘妃泪斑斑。谁裁青桐枝，縆以朱丝弦。 
<br>能含古人曲，递与今人传。知音难再逢，惜君方老年。 
<br>曲终月已落，惆怅东斋眠。
<br>
<br>
<br>
<br>&nbsp;&nbsp; 卷198_98 【尹相公京兆府中棠树降甘露诗】岑参 
<br>
<br>相国尹京兆，政成人不欺。甘露降府庭，上天表无私。 
<br>非无他人家，岂少群木枝。被兹甘棠树，美掩召伯诗。 
<br>团团甜如蜜，皛皛凝若脂。千柯玉光碎，万叶珠颗垂。 
<br>昆仑何时来，庆云相逐飞。魏宫铜盘贮，汉帝金掌持。 
<br>王泽布人和，精心动灵祇。君臣日同德，祯瑞方潜施。 
<br>何术令大臣，感通能及兹。忽惊政化理，暗与神物期。 
<br>却笑赵张辈，徒称今古稀。为君下天酒，麹糵将用时。
<br>
<br>
<br>
<br>&nbsp;&nbsp; 卷198_99 【刘相公中书江山画障】岑参 
<br>
<br>相府征墨妙，挥毫天地穷。始知丹青笔，能夺造化功。 
<br>潇湘在帘间，庐壑横座中。忽疑凤凰池，暗与江海通。 
<br>粉白湖上云，黛青天际峰。昼日恒见月，孤帆如有风。 
<br>岩花不飞落，涧草无春冬。担锡香炉缁，钓鱼沧浪翁。 
<br>如何平津意，尚想尘外踪。富贵心独轻，山林兴弥浓。 
<br>喧幽趣颇异，出处事不同。请君为苍生，未可追赤松。
<br>
<br>
<br>
<br>&nbsp;&nbsp; 卷198_100 【精卫】岑参 
<br>
<br>负剑出北门，乘桴适东溟。一鸟海上飞，云是帝女灵。 
<br>玉颜溺水死，精卫空为名。怨积徒有志，力微竟不成。 
<br>西山木石尽，巨壑何时平。
<br>
<br>
<br>
<br>&nbsp;&nbsp; 卷198_101 【石上藤（得上字）】岑参 
<br>
<br>石上生孤藤，弱蔓依石长。不逢高枝引，未得凌空上。 
<br>何处堪托身，为君长万丈。
<br>
<br>
<br>
<br>
<br>
<br>
<br>&nbsp;&nbsp;卷199_1 【临河客舍呈狄明府兄留题县南楼】岑参 
<br>
<br>黎阳城南雪正飞，黎阳渡头人未归。河边酒家堪寄宿， 
<br>主人小女能缝衣。故人高卧黎阳县，一别三年不相见。 
<br>邑中雨雪偏著时，隔河东郡人遥羡。邺都唯见古时丘， 
<br>漳水还如旧日流。城上望乡应不见，朝来好是懒登楼。
<br>
<br>
<br>&nbsp;&nbsp; 卷199_2 【客舍悲秋，有怀两省旧游，呈幕中诸公】岑参 
<br>
<br>三度为郎便白头，一从出守五经秋。莫言圣主长不用， 
<br>其那苍生应未休。人间岁月如流水，客舍秋风今又起。 
<br>不知心事向谁论，江上蝉鸣空满耳。
<br>
<br>
<br>
<br>&nbsp;&nbsp; 卷199_3 【白雪歌，送武判官归京】岑参 
<br>
<br>北风卷地白草折，胡天八月即飞雪。忽然一夜春风来， 
<br>千树万树梨花开。散入珠帘湿罗幕，狐裘不暖锦衾薄。 
<br>将军角弓不得控，都护铁衣冷难著。瀚海阑干百丈冰， 
<br>愁云黪淡万里凝。中军置酒饮归客，胡琴琵琶与羌笛。 
<br>纷纷暮雪下辕门，风掣红旗冻不翻。轮台东门送君去， 
<br>去时雪满天山路。山回路转不见君，雪上空留马行处。
<br>
<br>
<br>
<br>&nbsp;&nbsp; 卷199_4 【热海行，送崔侍御还京】岑参 
<br>
<br>侧闻阴山胡儿语，西头热海水如煮。海上众鸟不敢飞， 
<br>中有鲤鱼长且肥。岸傍青草常不歇，空中白雪遥旋灭。 
<br>蒸沙烁石然虏云，沸浪炎波煎汉月。阴火潜烧天地炉， 
<br>何事偏烘西一隅。势吞月窟侵太白，气连赤坂通单于。 
<br>送君一醉天山郭，正见夕阳海边落。柏台霜威寒逼人， 
<br>热海炎气为之薄。
<br>
<br>
<br>
<br>&nbsp;&nbsp; 卷199_5 【轮台歌，奉送封大夫出师西征】岑参 
<br>
<br>轮台城头夜吹角，轮台城北旄头落。羽书昨夜过渠黎， 
<br>单于已在金山西。戍楼西望烟尘黑，汉兵屯在轮台北。 
<br>上将拥旄西出征，平明吹笛大军行。四边伐鼓雪海涌， 
<br>三军大呼阴山动。虏塞兵气连云屯，战场白骨缠草根。 
<br>剑河风急雪片阔，沙口石冻马蹄脱。亚相勤王甘苦辛， 
<br>誓将报主静边尘。古来青史谁不见，今见功名胜古人。
<br>
<br>
<br>
<br>&nbsp;&nbsp; 卷199_6 【敷水歌，送窦渐入京】岑参 
<br>
<br>罗敷昔时秦氏女，千载无人空处所。昔时流水至今流， 
<br>万事皆逐东流去。此水东流无尽期，水声还似旧来时。 
<br>岸花仍自羞红脸，堤柳犹能学翠眉。春去秋来不相待， 
<br>水中月色长不改。罗敷养蚕空耳闻，使君五马今何在。 
<br>九月霜天水正寒，故人西去度征鞍。水底鲤鱼幸无数， 
<br>愿君别后垂尺素。
<br>
<br>
<br>
<br>&nbsp;&nbsp; 卷199_7 【天山雪歌，送萧治归京】岑参 
<br>
<br>天山有雪常不开，千峰万岭雪崔嵬。北风夜卷赤亭口， 
<br>一夜天山雪更厚。能兼汉月照银山，复逐胡风过铁关。 
<br>交河城边飞鸟绝，轮台路上马蹄滑。晻霭寒氛万里凝， 
<br>阑干阴崖千丈冰。将军狐裘卧不暖，都护宝刀冻欲断。 
<br>正是天山雪下时，送君走马归京师。雪中何以赠君别， 
<br>惟有青青松树枝。
<br>
<br>
<br>
<br>&nbsp;&nbsp; 卷199_8 【火山云歌，送别】岑参 
<br>
<br>火山突兀赤亭口，火山五月火云厚。火云满山凝未开， 
<br>飞鸟千里不敢来。平明乍逐胡风断，薄暮浑随塞雨回。 
<br>缭绕斜吞铁关树，氛氲半掩交河戍。迢迢征路火山东， 
<br>山上孤云随马去。
<br>
<br>
<br>
<br>&nbsp;&nbsp; 卷199_9 【青门歌，送东台张判官】岑参 
<br>
<br>青门金锁平旦开，城头日出使车回。青门柳枝正堪折， 
<br>路傍一日几人别。东出青门路不穷，驿楼官树灞陵东。 
<br>花扑征衣看似绣，云随去马色疑骢。胡姬酒垆日未午， 
<br>丝绳玉缸酒如乳。灞头落花没马蹄，昨夜微雨花成泥。 
<br>黄鹂翅湿飞转低，关东尺书醉懒题。须臾望君不可见， 
<br>扬鞭飞鞚疾如箭。借问使乎何时来，莫作东飞伯劳西飞燕。
<br>
<br>
<br>
<br>&nbsp;&nbsp; 卷199_10 【梁园歌，送河南王说判官】岑参 
<br>
<br>君不见梁孝王修竹园，颓墙隐辚势仍存。 
<br>娇娥曼脸成草蔓，罗帷珠帘空竹根。大梁一旦人代改， 
<br>秋月春风不相待。池中几度雁新来，洲上千年鹤应在。 
<br>梁园二月梨花飞，却似梁王雪下时。当时置酒延枚叟， 
<br>肯料平台狐兔走。万事翻覆如浮云，昔人空在今人口。 
<br>单父古来称宓生，只今为政有吾兄。輶轩若过梁园道， 
<br>应傍琴台闻政声。
<br>
<br>
<br>
<br>&nbsp;&nbsp; 卷199_11 【走马川行，奉送出师西征】岑参 
<br>
<br>君不见走马川行雪海边，平沙莽莽黄入天。 
<br>轮台九月风夜吼，一川碎石大如斗，随风满地石乱走。 
<br>匈奴草黄马正肥，金山西见烟尘飞，汉家大将西出师。 
<br>将军金甲夜不脱，半夜军行戈相拨，风头如刀面如割。 
<br>马毛带雪汗气蒸，五花连钱旋作冰，幕中草檄砚水凝。 
<br>虏骑闻之应胆慑，料知短兵不敢接，车师西门伫献捷。
<br>
<br>
<br>
<br>&nbsp;&nbsp; 卷199_12 【函谷关歌，送刘评事使关西】岑参 
<br>
<br>君不见函谷关，崩城毁壁至今在。树根草蔓遮古道， 
<br>空谷千年长不改。寂寞无人空旧山，圣朝无外不须关。 
<br>白马公孙何处去，青牛老人更不还。苍苔白骨空满地， 
<br>月与古时长相似。野花不省见行人，山鸟何曾识关吏。 
<br>故人方乘使者车，吾知郭丹却不如。请君时忆关外客， 
<br>行到关西多致书。
<br>
<br>
<br>
<br>&nbsp;&nbsp; 卷199_13 【胡笳歌，送颜真卿使赴河陇】岑参 
<br>
<br>君不闻胡笳声最悲，紫髯绿眼胡人吹。吹之一曲犹未了， 
<br>愁杀楼兰征戍儿。凉秋八月萧关道，北风吹断天山草。 
<br>昆仑山南月欲斜，胡人向月吹胡笳。胡笳怨兮将送君， 
<br>秦山遥望陇山云。边城夜夜多愁梦，向月胡笳谁喜闻。
<br>
<br>
<br>
<br>&nbsp;&nbsp; 卷199_14 【秦筝歌，送外甥萧正归京】岑参 
<br>
<br>汝不闻秦筝声最苦，五色缠弦十三柱。怨调慢声如欲语， 
<br>一曲未终日移午。红亭水木不知暑，忽弹黄钟和白纻。 
<br>清风飒来云不去，闻之酒醒泪如雨。汝归秦兮弹秦声， 
<br>秦声悲兮聊送汝。
<br>
<br>
<br>
<br>&nbsp;&nbsp; 卷199_15 【与独孤渐道别长句兼呈严八侍御】岑参 
<br>
<br>轮台客舍春草满，颍阳归客肠堪断。穷荒绝漠鸟不飞， 
<br>万碛千山梦犹懒。怜君白面一书生，读书千卷未成名。 
<br>五侯贵门脚不到，数亩山田身自耕。兴来浪迹无远近， 
<br>及至辞家忆乡信。无事垂鞭信马头，西南几欲穷天尽。 
<br>奉使三年独未归，边头词客旧来稀。借问君来得几日， 
<br>到家不觉换春衣。高斋清昼卷帷幕，纱帽接z5慵不著。
<br>中酒朝眠日色高，弹棋夜半灯花落。冰片高堆金错盘， 
<br>满堂凛凛五月寒。桂林蒲萄新吐蔓，武城刺蜜未可餐。 
<br>军中置酒夜挝鼓，锦筵红烛月未午。花门将军善胡歌， 
<br>叶河蕃王能汉语。知尔园林压渭滨，夫人堂上泣罗裙。 
<br>鱼龙川北盘谿雨，鸟鼠山西洮水云。台中严公于我厚， 
<br>别后新诗满人口。自怜弃置天西头，因君为问相思否。
<br>
<br>
<br>
<br>&nbsp;&nbsp; 卷199_39 【送费子归武昌】岑参 
<br>
<br>汉阳归客悲秋草，旅舍叶飞愁不扫。秋来倍忆武昌鱼， 
<br>梦著只在巴陵道。曾随上将过祁连，离家十年恒在边。 
<br>剑锋可惜虚用尽，马蹄无事今已穿。知君开馆常爱客， 
<br>樗蒱百金每一掷。平生有钱将与人，江上故园空四壁。 
<br>吾观费子毛骨奇，广眉大口仍赤髭。看君失路尚如此， 
<br>人生贵贱那得知。高秋八月归南楚，东门一壶聊出祖。 
<br>路指凤凰山北云，衣沾鹦鹉洲边雨。勿叹蹉跎白发新， 
<br>应须守道勿羞贫。男儿何必恋妻子，莫向江村老却人。
<br>
<br>
<br>
<br>&nbsp;&nbsp; 卷199_40 【送韩巽入都觐省便赴举】岑参 
<br>
<br>槐叶苍苍柳叶黄，秋高八月天欲霜。青门百壶送韩侯， 
<br>白云千里连嵩丘。北堂倚门望君忆，东归扇枕后秋色。 
<br>洛阳才子能几人，明年桂枝是君得。
<br>
<br>
<br>
<br>&nbsp;&nbsp; 卷199_41 【送李副使赴碛西官军】岑参 
<br>
<br>火山六月应更热，赤亭道口行人绝。知君惯度祁连城， 
<br>岂能愁见轮台月。脱鞍暂入酒家垆，送君万里西击胡。 
<br>功名只向马上取，真是英雄一丈夫。
<br>
<br>
<br>
<br>&nbsp;&nbsp; 卷199_42 【凉州馆中与诸判官夜集】岑参 
<br>
<br>弯弯月出挂城头，城头月出照梁州。凉州七里十万家， 
<br>胡人半解弹琵琶。琵琶一曲肠堪断，风萧萧兮夜漫漫。 
<br>河西幕中多故人，故人别来三五春。花门楼前见秋草， 
<br>岂能贫贱相看老。一生大笑能几回，斗酒相逢须醉倒。
<br>
<br>
<br>
<br>&nbsp;&nbsp; 卷199_43 【酒泉太守席上醉后作】岑参 
<br>
<br>琵琶长笛曲相和，羌儿胡雏齐唱歌。浑炙犁牛烹野驼， 
<br>交河美酒归叵罗。三更醉后军中寝，无奈秦山归梦何。
<br>
<br>
<br>
<br>&nbsp;&nbsp; 卷199_44 【偃师东与韩樽同诣景云晖上人即事】岑参 
<br>
<br>山阴老僧解楞伽，颍阳归客远相过。烟深草湿昨夜雨， 
<br>雨后秋风渡漕河。空山终日尘事少，平郊远见行人小。 
<br>尚书碛上黄昏钟，别驾渡头一归鸟。
<br>
<br>
<br>
<br>&nbsp;&nbsp; 卷199_45 【醉题匡城周少府厅壁】岑参 
<br>
<br>妇姑城南风雨秋，妇姑城中人独愁。愁云遮却望乡处， 
<br>数日不上西南楼。故人薄暮公事闲，玉壶美酒琥珀殷。 
<br>颍阳秋草今黄尽，醉卧君家犹未还。
<br>
<br>
<br>
<br>&nbsp;&nbsp; 卷199_46 【敦煌太守后庭歌】岑参 
<br>
<br>敦煌太守才且贤，郡中无事高枕眠。太守到来山出泉， 
<br>黄砂碛里人种田。敦煌耆旧鬓皓然，愿留太守更五年。 
<br>城头月出星满天，曲房置酒张锦筵。美人红妆色正鲜， 
<br>侧垂高髻插金钿。醉坐藏钩红烛前，不知钩在若个边。 
<br>为君手把珊瑚鞭，射得半段黄金钱，此中乐事亦已偏。
<br>
<br>
<br>
<br>&nbsp;&nbsp; 卷199_47 【喜韩樽相过】岑参 
<br>
<br>三月灞陵春已老，故人相逢耐醉倒。瓮头春酒黄花脂， 
<br>禄米只充沽酒资。长安城中足年少，独共韩侯开口笑。 
<br>桃花点地红斑斑，有酒留君且莫还。与君兄弟日携手， 
<br>世上虚名好是闲。
<br>
<br>
<br>
<br>&nbsp;&nbsp; 卷199_48 【银山碛西馆】岑参 
<br>
<br>银山碛口风似箭，铁门关西月如练。双双愁泪沾马毛， 
<br>飒飒胡沙迸人面。丈夫三十未富贵，安能终日守笔砚。
<br>
<br>
<br>
<br>&nbsp;&nbsp; 卷199_49 【感遇】岑参 
<br>
<br>五花骢马七香车，云是平阳帝子家。凤凰城头日欲斜， 
<br>门前高树鸣春鸦。汉家鲁元君不闻，今作城西一古坟。 
<br>昔来唯有秦王女，独自吹箫乘白云。
<br>
<br>
<br>
<br>&nbsp;&nbsp; 卷199_50 【太白胡僧歌】岑参 
<br>
<br>闻有胡僧在太白，兰若去天三百尺。一持楞伽入中峰， 
<br>世人难见但闻钟。窗边锡杖解两虎，床下钵盂藏一龙。 
<br>草衣不针复不线，两耳垂肩眉覆面。此僧年几那得知， 
<br>手种青松今十围。心将流水同清净，身与浮云无是非。 
<br>商山老人已曾识，愿一见之何由得。山中有僧人不知， 
<br>城里看山空黛色。
<br>
<br>
<br>
<br>&nbsp;&nbsp; 卷199_51 【卫节度赤骠马歌】岑参 
<br>
<br>君家赤骠画不得，一团旋风桃花色。红缨紫鞚珊瑚鞭， 
<br>玉鞍锦鞯黄金勒。请君鞲出看君骑，尾长窣地如红丝。 
<br>自矜诸马皆不及，却忆百金新买时。香街紫陌凤城内， 
<br>满城见者谁不爱。扬鞭骤急白汗流，弄影行骄碧蹄碎。 
<br>紫髯胡雏金剪刀，平明剪出三騣高。枥上看时独意气， 
<br>众中牵出偏雄豪。骑将猎向南山口，城南狐兔不复有。 
<br>草头一点疾如飞，却使苍鹰翻向后。忆昨看君朝未央， 
<br>鸣珂拥盖满路香。始知边将真富贵，可怜人马相辉光。 
<br>男儿称意得如此，骏马长鸣北风起。待君东去扫胡尘， 
<br>为君一日行千里。
<br>
<br>
<br>
<br>&nbsp;&nbsp; 卷199_52 【田使君美人舞如莲花北鋋歌（此曲本出北同城）】岑参 
<br>
<br>美人舞如莲花旋，世人有眼应未见。高堂满地红氍毹， 
<br>试舞一曲天下无。此曲胡人传入汉，诸客见之惊且叹。 
<br>慢脸娇娥纤复秾，轻罗金缕花葱茏。回裾转袖若飞雪， 
<br>左鋋右鋋生旋风。琵琶横笛和未匝，花门山头黄云合。 
<br>忽作出塞入塞声，白草胡沙寒飒飒。翻身入破如有神， 
<br>前见后见回回新。始知诸曲不可比，采莲落梅徒聒耳。 
<br>世人学舞只是舞，恣态岂能得如此。
<br>
<br>
<br>
<br>&nbsp;&nbsp; 卷199_53 【裴将军宅芦管歌】岑参 
<br>
<br>辽东九月芦叶断，辽东小儿采芦管。可怜新管清且悲， 
<br>一曲风飘海头满。海树萧索天雨霜，管声寥亮月苍苍。 
<br>白狼河北堪愁恨，玄兔城南皆断肠。辽东将军长安宅， 
<br>美人芦管会佳客。弄调啾飕胜洞箫，发声窈窕欺横笛。 
<br>夜半高堂客未回，只将芦管送君杯。巧能陌上惊杨柳， 
<br>复向园中误落梅。诸客爱之听未足，高卷珠帘列红烛。 
<br>将军醉舞不肯休，更使美人吹一曲。
<br>
<br>
<br>
<br>&nbsp;&nbsp; 卷199_54 【韦员外家花树歌】岑参 
<br>
<br>今年花似去年好，去年人到今年老。始知人老不如花， 
<br>可惜落花君莫扫。君家兄弟不可当，列卿御史尚书郎。 
<br>朝回花底恒会客，花扑玉缸春酒香。
<br>
<br>
<br>
<br>&nbsp;&nbsp; 卷199_55 【醉后戏与赵歌儿】岑参 
<br>
<br>秦州歌儿歌调苦，偏能立唱濮阳女。座中醉客不得意， 
<br>闻之一声泪如雨。向使逢着汉帝怜，董贤气咽不能语。
<br>
<br>
<br>
<br>&nbsp;&nbsp; 卷199_56 【范公丛竹歌】岑参 
<br>
<br>世人见竹不解爱，知君种竹府城内。此君托根幸得地， 
<br>种来几时闻已大。盛暑翛翛丛色寒，闲宵槭槭叶声干。 
<br>能清案牍帘下见，宜对琴书窗外看。为君成阴将蔽日， 
<br>迸笋穿阶踏还出。守节偏凌御史霜，虚心愿比郎官笔。 
<br>君莫爱南山松树枝，竹色四时也不移。寒天草木黄落尽， 
<br>犹自青青君始知。
<br>
<br>
<br>
<br>&nbsp;&nbsp; 卷199_57 【玉门关盖将军歌】岑参 
<br>
<br>盖将军，真丈夫。行年三十执金吾，身长七尺颇有须。 
<br>玉门关城迥且孤，黄沙万里白草枯。南邻犬戎北接胡， 
<br>将军到来备不虞。五千甲兵胆力粗，军中无事但欢娱。 
<br>暖屋绣帘红地炉，织成壁衣花氍毹。灯前侍婢泻玉壶， 
<br>金铛乱点野酡酥。紫绂金章左右趋，问著只是苍头奴。 
<br>美人一双闲且都，朱唇翠眉映明矑。清歌一曲世所无， 
<br>今日喜闻凤将雏。可怜绝胜秦罗敷，使君五马谩踟蹰。 
<br>野草绣窠紫罗襦，红牙缕马对樗蒱。玉盘纤手撒作卢， 
<br>众中夸道不曾输。枥上昂昂皆骏驹，桃花叱拨价最殊。 
<br>骑将猎向城南隅，腊日射杀千年狐。我来塞外按边储， 
<br>为君取醉酒剩沽。醉争酒盏相喧呼，忽忆咸阳旧酒徒。
<br>
<br>
<br>
<br>&nbsp;&nbsp; 卷199_58 【赠酒泉韩太守】岑参 
<br>
<br>太守有能政，遥闻如古人。俸钱尽供客，家计常清贫。 
<br>酒泉西望玉关道，千山万碛皆白草。辞君走马归长安， 
<br>忆君倏忽令人老。
<br>
<br>
<br>
<br>&nbsp;&nbsp; 卷199_59 【赠西岳山人李冈】岑参 
<br>
<br>君隐处，当一星。莲花峰头饭黄精，仙人掌上演丹经。 
<br>鸟可到，人莫攀，隐来十年不下山。袖中短书谁为达， 
<br>华阴道士卖药还。
<br>
<br>
<br>
<br>&nbsp;&nbsp; 卷199_60 【送张献心充副使归河西杂句】岑参 
<br>
<br>将门子弟君独贤，一从受命常在边。未至三十已高位， 
<br>腰间金印色赭然。前日承恩白虎殿，归来见者谁不羡。 
<br>箧中赐衣十重馀，案上军书十二卷。看君谋智若有神， 
<br>爱君词句皆清新。澄湖万顷深见底，清冰一片光照人。 
<br>云中昨夜使星动，西门驿楼出相送。玉瓶素蚁腊酒香， 
<br>金鞭白马紫游缰。花门南，燕支北，张掖城头云正黑， 
<br>送君一去天外忆。
<br>
<br>
<br>
<br>&nbsp;&nbsp; 卷199_61 【送郭乂杂言】岑参 
<br>
<br>地上青草出，经冬今始归。博陵无近信，犹未换春衣。 
<br>怜汝不忍别，送汝上酒楼。初行莫早发，且宿霸桥头。 
<br>功名须及早，岁月莫虚掷。早年已工诗，近日兼注易。 
<br>何时过东洛，早晚度盟津。朝歌城边柳亸地， 
<br>邯郸道上花扑人。去年四月初，我正在河朔。 
<br>曾上君家县北楼，楼上分明见恒岳。中山明府待君来， 
<br>须计行程及早回。到家速觅长安使，待汝书封我自开。
<br>
<br>
<br>
<br>&nbsp;&nbsp; 卷199_62 【送魏升卿擢第归东都，因怀魏校书、陆浑、乔潭】岑参 
<br>
<br>井上桐叶雨，灞亭卷秋风。故人适战胜，匹马归山东。 
<br>问君今年三十几，能使香名满人耳。 
<br>君不见三峰直上五千仞，见君文章亦如此。 
<br>如君兄弟天下稀，雄辞健笔皆若飞。将军金印亸紫绶， 
<br>御史铁冠重绣衣。乔生作尉别来久，因君为问平安否。 
<br>魏侯校理复何如，前日人来不得书。陆浑山下佳可赏， 
<br>蓬阁闲时日应往。自料青云未有期，谁知白发偏能长。 
<br>垆头青丝白玉瓶，别时相顾酒如倾。摇鞭举袂忽不见， 
<br>千树万树空蝉鸣。
<br>
<br>
<br>
<br>&nbsp;&nbsp; 卷199_63 【送魏四落第还乡】岑参 
<br>
<br>东归不称意，客舍戴胜鸣。腊酒饮未尽，春衫缝已成。 
<br>长安柳枝春欲来，洛阳梨花在前开。魏侯池馆今尚在， 
<br>犹有太师歌舞台。君家盛德岂徒然，时人注意在吾贤。 
<br>莫令别后无佳句，只向垆头空醉眠。
<br>
<br>
<br>
<br>&nbsp;&nbsp; 卷199_64 【送宇文南金放后归太原寓居，因呈太原郝主簿】岑参 
<br>
<br>归去不得意，北京关路赊。却投晋山老，愁见汾阳花。 
<br>翻作灞陵客，怜君丞相家。夜眠旅舍雨，晓辞春城鸦。 
<br>送君系马青门口，胡姬垆头劝君酒。为问太原贤主人， 
<br>春来更有新诗否。
<br>
<br>
<br>
<br>&nbsp;&nbsp; 卷199_65 【西亭子送李司马】岑参 
<br>
<br>高高亭子郡城西，直上千尺与云齐。盘崖缘壁试攀跻， 
<br>群山向下飞鸟低。使君五马天半嘶，丝绳玉壶为君提。 
<br>坐来一望无端倪，红花绿柳莺乱啼。千家万井连回谿， 
<br>酒行未醉闻暮鸡，点笔操纸为君题。为君题，惜解携。 
<br>草萋萋，没马蹄。
<br>
<br>
<br>
<br>&nbsp;&nbsp; 卷199_66 【渔父】岑参 
<br>
<br>扁舟沧浪叟，心与沧浪清。不自道乡里，无人知姓名。 
<br>朝从滩上饭，暮向芦中宿。歌竟还复歌，手持一竿竹。 
<br>竿头钓丝长丈馀，鼓枻乘流无定居。世人那得识深意， 
<br>此翁取适非取鱼。
<br>
<br>
<br>
<br>&nbsp;&nbsp; 卷199_67 【登古邺城】岑参 
<br>
<br>下马登邺城，城空复何见。东风吹野火，暮入飞云殿。 
<br>城隅南对望陵台，漳水东流不复回。武帝宫中人去尽， 
<br>年年春色为谁来。
<br>
<br>
<br>
<br>&nbsp;&nbsp; 卷199_68 【邯郸客舍歌】岑参 
<br>
<br>客从长安来，驱马邯郸道。伤心丛台下，一带生蔓草。 
<br>客舍门临漳水边，垂杨下系钓鱼船。邯郸女儿夜沽酒， 
<br>对客挑灯夸数钱。酩酊醉时日正午，一曲狂歌垆上眠。
<br>
<br>
<br>
<br>&nbsp;&nbsp; 卷199_69 【宿蒲关东店，忆杜陵别业】岑参 
<br>
<br>关门锁归客，一夜梦还家。月落河上晓，遥闻秦树鸦。 
<br>长安二月归正好，杜陵树边纯是花。
<br>
<br>
<br>
<br>&nbsp;&nbsp; 卷199_70 【感遇】岑参 
<br>
<br>北山有芳杜，靡靡花正发。未及得采之，秋风忽吹杀。 
<br>君不见拂云百丈青松柯，纵使秋风无奈何。 
<br>四时常作青黛色，可怜杜花不相识。
<br>
<br>
<br>
<br>&nbsp;&nbsp; 卷199_71 【优钵罗花歌】岑参 
<br>
<br>白山南，赤山北。其间有花人不识，绿茎碧叶好颜色。 
<br>叶六瓣，花九房。夜掩朝开多异香， 
<br>何不生彼中国兮生西方。移根在庭，媚我公堂。 
<br>耻与众草之为伍，何亭亭而独芳。何不为人之所赏兮， 
<br>深山穷谷委严霜。吾窃悲阳关道路长，曾不得献于君王。
<br>
<br>
<br>
<br>&nbsp;&nbsp; 卷199_72 【蜀葵花歌】岑参 
<br>
<br>昨日一花开，今日一花开。今日花正好，昨日花已老。 
<br>始知人老不如花，可惜落花君莫扫。人生不得长少年， 
<br>莫惜床头沽酒钱。请君有钱向酒家，君不见，蜀葵花。
<br>
<br>
<br>
<br>&nbsp;&nbsp; 卷199_73 【题李士曹厅壁画度雨云歌】岑参 
<br>
<br>似出栋梁里，如和风雨飞。掾曹有时不敢归， 
<br>谓言雨过湿人衣。
<br>
<br>
<br>
<br>&nbsp;&nbsp; 卷199_74 【入蒲关先寄秦中故人】岑参 
<br>
<br>秦山数点似青黛，渭上一条如白练。
<br>京师故人不可见，寄将两眼看飞燕。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
