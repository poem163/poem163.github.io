<HTML>
<HEAD>
<TITLE>全唐诗 卷063-068 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷063-068</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷063-068</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6059"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷063-068')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷063-068]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷63_1 【三妇艳】董思恭 
<br>
<br>大妇裁纨素，中妇弄明珰。小妇多姿态，登楼红粉妆。 
<br>丈人且安坐，初日渐流光。
<br>
<br>
<br>&nbsp;&nbsp; 卷63_2 【感怀】董思恭 
<br>
<br>野郊怆新别，河桥非旧饯。惨日映峰沉，愁云随盖转。 
<br>哀笳时断续，悲旌乍舒卷。望望情何极，浪浪泪空泫。 
<br>无复昔时人，芳春共谁遣。
<br>
<br>
<br>
<br>&nbsp;&nbsp; 卷63_3 【守岁二首（此二首一作太宗诗，后题作《除夜》。）】董思恭 
<br>
<br>暮景斜芳殿，年华丽绮宫。寒辞去冬雪，暖带入春风。 
<br>阶馥舒梅素，盘花卷烛红。共欢新故岁，迎送一宵中。
<br>
<br>岁阴穷暮纪，献节启新芳。冬尽今宵促，年开明日长。 
<br>冰销出镜水，梅散入风香。对此欢终宴，倾壶待曙光。
<br>
<br>
<br>
<br>&nbsp;&nbsp; 卷63_4 【昭君怨二首（前首一作董初诗）】董思恭 
<br>
<br>新年犹尚小，那堪远聘秦。裾衫沾马汗，眉黛染胡尘。 
<br>举眼无相识，路逢皆异人。唯有梅将李，犹带故乡春。
<br>
<br>琵琶马上弹，行路曲中难。汉月正南远，燕山直北寒。 
<br>髻鬟风拂乱，眉黛雪沾残。斟酌红颜改，徒劳握镜看。
<br>
<br>
<br>
<br>&nbsp;&nbsp; 卷63_5 【咏日】董思恭 
<br>
<br>沧海十枝晖，悬圃重轮庆。蕣华发晨楹，菱彩翻朝镜。 
<br>忽遇惊风飘，自有浮云映。更也人皆仰，无待挥戈正。
<br>
<br>
<br>
<br>&nbsp;&nbsp; 卷63_6 【咏月】董思恭 
<br>
<br>北堂未安寝，西园聊骋望。玉户照罗帏，珠轩明绮障。 
<br>别客长安道，思妇高楼上。所愿君莫违，清风时可访。
<br>
<br>
<br>
<br>&nbsp;&nbsp; 卷63_7 【咏星】董思恭 
<br>
<br>历历东井舍，昭昭右掖垣。云际龙文出，池中鸟色翻。 
<br>流辉下月路，坠影入河源。方知颍川集，别有太丘门。
<br>
<br>
<br>
<br>&nbsp;&nbsp; 卷63_8 【咏风】董思恭 
<br>
<br>萧萧度阊阖，习习下庭闱。花蝶自飘舞，兰蕙生光辉。 
<br>相乌正举翼，退鹢已惊飞。方从列子御，更逐浮云归。
<br>
<br>
<br>
<br>&nbsp;&nbsp; 卷63_9 【咏云】董思恭 
<br>
<br>帝乡白云起，飞盖上天衢。带月绮罗映，从风枝叶敷。 
<br>参差过层阁，倏忽下苍梧。因风望既远，安得久踟蹰。
<br>
<br>
<br>
<br>&nbsp;&nbsp; 卷63_10 【咏雪】董思恭 
<br>
<br>天山飞雪度，言是落花朝。惜哉不我与，萧索从风飘。 
<br>鲜洁凌纨素，纷糅下枝条。良时竟何在，坐见容华销。
<br>
<br>
<br>
<br>&nbsp;&nbsp; 卷63_11 【咏露】董思恭 
<br>
<br>夜色凝仙掌，晨甘下帝庭。不觉九秋至，远向三危零。 
<br>芦渚花初白，葵园叶尚青。晞阳一洒惠，方愿益沧溟。
<br>
<br>
<br>
<br>&nbsp;&nbsp; 卷63_12 【咏雾】董思恭 
<br>
<br>苍山寂已暮，翠观黯将沉。终南晨豹隐，巫峡夜猿吟。 
<br>天寒气不歇，景晦色方深。待访公超市，将予赴华阴。
<br>
<br>
<br>
<br>&nbsp;&nbsp; 卷63_13 【咏虹（一作虹蜺）】董思恭 
<br>
<br>春暮萍生早，日落雨飞馀。横彩分长汉，倒色媚清渠。 
<br>梁前朝影出，桥上晚光舒。愿逐旌旗转，飘飘侍直庐。
<br>
<br>
<br>
<br>&nbsp;&nbsp; 卷63_14 【咏桃（一作太宗诗）】董思恭 
<br>
<br>禁苑春光丽，花蹊几树装。缀条深浅色，点露参差光。 
<br>向日分千笑，迎风共一香。如何仙岭侧，独秀隐遥芳。
<br>
<br>
<br>
<br>&nbsp;&nbsp; 卷63_15 【咏李（一作太宗诗）】董思恭 
<br>
<br>盘根植瀛渚，交干横倚天。舒华光四海，卷叶荫山川。
<br>
<br>
<br>
<br>&nbsp;&nbsp; 卷63_16 【咏弓（一作太宗诗）】董思恭 
<br>
<br>上弦明月半，激箭流星远。落雁带书惊，啼猿映枝转。
<br>
<br>
<br>
<br>&nbsp;&nbsp; 卷63_17 【咏琵琶（一作太宗诗）】董思恭 
<br>
<br>半月无双影，金花有四时。摧藏千里态，掩抑几重悲。 
<br>促节萦红袖，清音满翠帷。驶弹风响急，缓曲钏声迟。 
<br>空馀关陇恨，因此代相思。
<br>
<br>
<br>
<br>&nbsp;&nbsp; 卷63_18 【经庐岳回望江州想洛川有作】刘允济 
<br>
<br>龟山帝始营，龙门禹初凿。出入经变化，俯仰凭寥廓。 
<br>未若兹山功，连延并巫霍。东北疏艮象，西南距坤络。 
<br>宏阜自郁盘，高标复回薄。势入柴桑渚，阴开彭蠡壑。 
<br>九江杳无际，七泽纷相错。云雨散吴会，风波腾鄬鄀。 
<br>迹随造化久，利与乾坤博。肸蚃精气通，纷纶潜怪作。 
<br>石渠忽见践，金房安可托。地入天子都，岩有仙人药。 
<br>二门几迢递，三宫何倏爚。咫尺穷杳冥，跬步皆恬漠。 
<br>仙才惊羽翰，幽居静龙蠖。明牧振雄词，棣华殊灼灼。 
<br>盛叶匡西夏，深谋赞禹亳。黄云覆鼎飞，绛气横川跃。 
<br>佐历符贤运，人期茂天爵。礼乐富垂髫，诗书成舞勺。 
<br>清辉靖岩电，利器腾霜锷。游圣挹衢尊，邻畿恭木铎。 
<br>岩仞包武侯，波澜控文若。旋闻刈薪楚，遽睹升葵藿。 
<br>稷契序揆图，良平公辅略。重地资出守，英藩谅求瘼。 
<br>豫章观伟材，江州访灵崿。阳岫晓氛氲，阴崖暮萧索。 
<br>潜伏屡鲸奔，雄飞更鸷搏。惊cb透烟霞，腾猿乱枝格。 
<br>故园有归梦，他山飞赏乐。帝乡徒可游，湟涧终旅泊。 
<br>景物观淮海，云霄望河洛。城阙紫微星，图书玄扈閤。 
<br>神功多粉缋，元气犹斟酌。丞相下南宫，将军趋北落。 
<br>横簪并附蝉，列鼎俱调鹤。四郊时迷路，五月先投龠。 
<br>池榭宣琼管，风花乱珠箔。旧游劳梦寐，新知无悦乐。 
<br>天寒欲赠言，岁暮期交约。夜琴清玉柱，秋灰变缇幕。 
<br>风云动翰林，宫徵调文籥。言泉激为浪，思绪飞成缴。 
<br>千里辉珠玑，五采含丹雘。钟鼓旋惊鷃，瑾瑜俄抵鹊。 
<br>窃价惭庸怠，叨声逾寂莫。长望限南溟，居然翳东郭。
<br>
<br>
<br>
<br>&nbsp;&nbsp; 卷63_19 【咏琴】刘允济 
<br>
<br>昔在龙门侧，谁想凤鸣时。雕琢今为器，宫商不自持。 
<br>巴人缓疏节，楚客弄繁丝。欲作高张引，翻成下调悲。
<br>
<br>
<br>
<br>&nbsp;&nbsp; 卷63_20 【怨情】刘允济 
<br>
<br>玉关芳信断，兰闺锦字新。愁来好自抑，念切已含嚬。 
<br>虚牖风惊梦，空床月厌人。归期倘可促，勿度柳园春。
<br>
<br>
<br>
<br>&nbsp;&nbsp; 卷63_21 【见道边死人（一作刘元济诗。《统签》并入允济诗内）】刘允济 
<br>
<br>凄凉徒见日，冥寞讵知年。魂兮不可问，应为直如弦。
<br>
<br>
<br>
<br>&nbsp;&nbsp; 卷63_22 【九日登玄武山旅眺】邵大震 
<br>
<br>九月九日望遥空，秋水秋天生夕风。
<br>寒雁一向南去远，游人几度菊花丛。
<br>
<br>
<br>
<br>&nbsp;&nbsp; 卷63_23 【军中行路难（与骆宾王同作）】辛常伯 
<br>
<br>君不见封狐雄虺自成群，凭深负固结妖氛。 
<br>玉玺分兵征恶少，金坛授律动将军。将军拥麾宣庙略， 
<br>战士横戈静夷落。长驱一息背铜梁，直指三危登剑阁。 
<br>阁道岧峣起戍楼，剑门遥裔俯灵丘。邛关九折无平路， 
<br>江水双源有急流。征役无期返，他乡岁华晚。 
<br>杳杳丘陵出，苍苍林薄远。途危紫盖峰，路涩青泥坂。 
<br>去去指哀牢，行行入不毛。绝壁千里险，连山四望高。 
<br>中外分区宇，夷夏殊风土。交阯枕南荒，昆弥临北户。 
<br>川原饶毒雾，谿谷多霪雨。行潦四时流，崩查千岁古。 
<br>漂梗飞蓬不暂安，扪萝引葛陟危峦。昔时闻道从军乐， 
<br>今日方知行路难。沧江绿水东流驶，炎州丹徼南中地。 
<br>南中南斗映星河，秦关秦塞阻烟波。三春边地风光少， 
<br>五月泸川瘴疠多。朝驱疲斥候，夕息倦樵歌。 
<br>向月弯繁弱，连星转太阿。重义轻生怀一顾， 
<br>东伐西征凡几度。夜夜朝朝斑鬓新，年年岁岁戎衣故。 
<br>灞城隅，滇池水，天涯望转积，地际行无已。 
<br>徒觉炎凉节物非，不知关山千万里。弃置勿重陈， 
<br>重陈多苦辛。且悦清笳梅柳曲，讵忆芳园桃李人。 
<br>绛节红旗分日羽，丹心白刃酬明主。但令一被君王知， 
<br>谁惮三边征战苦。行路难，岐路几千端。 
<br>无复归云凭短翰，空馀望日想长安。
<br>
<br>
<br>
<br>
<br>
<br>&nbsp;&nbsp;卷64_1 【奉和圣制夏日游石淙山】姚崇 
<br>
<br>二室三涂光地险，均霜揆日处天中。石泉石镜恒留月， 
<br>山鸟山花竞逐风。周王久谢瑶池赏，汉主悬惭玉树宫。 
<br>别有祥烟伴佳气，能随轻辇共葱葱。
<br>
<br>
<br>&nbsp;&nbsp; 卷64_2 【故洛阳城侍宴应制】姚崇 
<br>
<br>游豫停仙跸，登临对晚晴。川凫连倒影，岩鸟应虚声。 
<br>野奏风成曲，山居云作缨。今朝丘壑上，高兴小蓬瀛。
<br>
<br>
<br>
<br>&nbsp;&nbsp; 卷64_3 【春日洛阳城侍宴】姚崇 
<br>
<br>南山开宝历，北渚对芳蹊。的历风梅度，参差露草低。 
<br>尧樽临上席，舜乐下前溪。任重由来醉，乘酣志转迷。
<br>
<br>
<br>
<br>&nbsp;&nbsp; 卷64_4 【秋夜望月】姚崇 
<br>
<br>明月有馀鉴，羁人殊未安。桂含秋树晚，波入夜池寒。 
<br>灼灼云枝净，光光草露团。所思迷所在，长望独长叹。
<br>
<br>
<br>
<br>&nbsp;&nbsp; 卷64_5 【夜渡江（一作柳中庸诗）】姚崇 
<br>
<br>夜渚带浮烟，苍茫晦远天。舟轻不觉动，缆急始知牵。 
<br>听草遥寻岸，闻香暗识莲。唯看孤帆影，常似客心悬。
<br>
<br>
<br>
<br>&nbsp;&nbsp; 卷64_6 【奉和圣制龙池篇】姚崇 
<br>
<br>恭闻帝里生灵沼，应报明君鼎业新。既协翠泉光宝命， 
<br>还符白水出真人。此时舜海潜龙跃，此地尧河带马巡。 
<br>独有前池一小雁，叨承旧惠入天津。
<br>
<br>
<br>
<br>&nbsp;&nbsp; 卷64_7 【句】姚崇 
<br>
<br>扇掩将雏曲，钗承堕马鬟。（见《海录碎事》， 
<br>又见后张昌宗太平公主山亭侍宴诗）
<br>
<br>
<br>
<br>&nbsp;&nbsp; 卷64_8 【奉和御制璟与张说源乾曜同日上官命宴都堂赐诗应制】宋璟 
<br>
<br>丞相邦之重，非贤谅不居。老臣慵且惫，何德以当诸。 
<br>厚秩先为忝，崇班复此除。太常陈礼乐，中掖降簪裾。 
<br>圣酒山河润，仙文象纬舒。冒恩怀宠锡，陈力省空虚。 
<br>郭隗惭无骏，冯谖愧有鱼。不知周勃者，荣幸定何如。
<br>
<br>
<br>
<br>&nbsp;&nbsp; 卷64_9 【奉和圣制同二相已下群官乐游园宴】宋璟 
<br>
<br>侍饮终酺会，承恩续胜游。戴天惟庆幸，选地即殊尤。 
<br>北向祗双阙，南临赏一丘。曲江新溜暖，上苑杂花稠。 
<br>亹亹韶弦屡，戋戋贲帛周。醉归填畛陌，荣耀接轩裘。
<br>
<br>
<br>
<br>&nbsp;&nbsp; 卷64_10 【奉和圣制送张说巡边】宋璟 
<br>
<br>帝道薄存兵，王师尚有征。是关司马法，爰命总戎行。 
<br>画阃崇威信，分麾盛宠荣。聚观方结辙，出祖遂倾城。 
<br>圣酒江河润，天词象纬明。德风边草偃，胜气朔云平。 
<br>宰国推良器，为军挹壮声。至和常得体，不战即亡精。 
<br>以智泉宁竭，其徐海自清。迟还庙堂坐，赠别故人情。
<br>
<br>
<br>
<br>&nbsp;&nbsp; 卷64_11 【奉和圣制答张说扈从南出雀鼠谷】宋璟 
<br>
<br>秦地雄西夏，并州近北胡。禹行山启路，舜在邑为都。 
<br>忽视寒暄隔，深思险易殊。四时宗伯叙，六义宰臣铺。 
<br>征作宫常应，星环日每纡。盛哉逢道合，良以致亨衢。
<br>
<br>
<br>
<br>&nbsp;&nbsp; 卷64_12 【蒲津迎驾】宋璟 
<br>
<br>回銮下蒲坂，飞旆指秦京。洛上黄云送，关中紫气迎。 
<br>霞朝看马色，月晓听鸡鸣。防拒连山险，长桥压水平。 
<br>省方知化洽，察俗觉时清。天下长无事，空馀襟带名。
<br>
<br>
<br>
<br>&nbsp;&nbsp; 卷64_13 【送苏尚书赴益州】宋璟 
<br>
<br>我望风烟接，君行霰雪飞。园亭若有送，杨柳最依依。
<br>
<br>
<br>
<br>
<br>
<br>
<br>&nbsp;&nbsp; 卷65_1 【初春行宫侍宴应制（得天字）】苏味道 
<br>
<br>温液吐涓涓，跳波急应弦。簪裾承睿赏，花柳发韶年。 
<br>圣酒千钟洽，宸章七曜悬。微臣从此醉，还似梦钧天。
<br>
<br>
<br>&nbsp;&nbsp; 卷65_2 【单于川对雨二首】苏味道 
<br>
<br>崇朝遘行雨，薄晚屯密云。缘阶起素沫，竟水聚圆文。 
<br>河柳低未举，山花落已芬。清尊久不荐，淹留遂待君。
<br>
<br>飞雨欲迎旬，浮云已送春。还从濯枝后，来应洗兵辰。 
<br>气合龙祠外，声过鲸海滨。伐邢知有属，已见静边尘。
<br>
<br>
<br>
<br>&nbsp;&nbsp; 卷65_3 【正月十五夜】苏味道 
<br>
<br>火树银花合，星桥铁锁开。暗尘随马去，明月逐人来。 
<br>游伎皆秾李，行歌尽落梅。金吾不禁夜，玉漏莫相催。
<br>
<br>
<br>
<br>&nbsp;&nbsp; 卷65_4 【咏雾】苏味道 
<br>
<br>氤氲起洞壑，遥裔匝平畴。乍似含龙剑，还疑映蜃楼。 
<br>拂林随雨密，度径带烟浮。方谢公超步，终从彦辅游。
<br>
<br>
<br>
<br>&nbsp;&nbsp; 卷65_5 【咏虹】苏味道 
<br>
<br>纡馀带星渚，窈窕架天浔。空因壮士见，还共美人沉。 
<br>逸照含良玉，神花藻瑞金。独留长剑彩，终负昔贤心。
<br>
<br>
<br>
<br>&nbsp;&nbsp; 卷65_6 【咏霜】苏味道 
<br>
<br>金祇暮律尽，玉女暝氛归。孕冷随钟彻，飘华逐剑飞。 
<br>带日浮寒影，乘风进晚威。自有贞筠质，宁将庶草腓。
<br>
<br>
<br>
<br>&nbsp;&nbsp; 卷65_7 【咏井】苏味道 
<br>
<br>玲珑映玉槛，澄澈泻银床。流声集孔雀，带影出羵羊。 
<br>桐落秋蛙散，桃舒春锦芳。帝力终何有，机心庶此忘。
<br>
<br>
<br>
<br>&nbsp;&nbsp; 卷65_8 【咏石】苏味道 
<br>
<br>济北甄神贶，河西濯锦文。声应天池雨，影触岱宗云。 
<br>燕归犹可候，羊起自成群。何当握灵髓，高枕绝嚣氛。
<br>
<br>
<br>
<br>&nbsp;&nbsp; 卷65_9 【奉和受图温洛应制】苏味道 
<br>
<br>绿绮膺河检，清坛俯洛滨。天旋俄制跸，孝享属严禋。 
<br>陟配光三祖，怀柔洎百神。雾开中道日，雪敛属车尘。 
<br>预奉咸英奏，长歌亿万春。
<br>
<br>
<br>
<br>&nbsp;&nbsp; 卷65_10 【使岭南闻崔马二御史并拜台郎】苏味道 
<br>
<br>振鹭齐飞日，迁莺远听闻。明光共待漏，清鉴各披云。 
<br>喜得廊庙举，嗟为台阁分。故林怀柏悦，新幄阻兰薰。 
<br>冠去神羊影，车迎瑞雉群。远从南斗外，遥仰列星文。
<br>
<br>
<br>
<br>&nbsp;&nbsp; 卷65_11 【赠封御史入台】苏味道 
<br>
<br>故事推三独，兹辰对两闱。夕鸦共鸣舞，屈草接芳菲。 
<br>盛府持清橐，殊章动绣衣。风连台阁起，霜就简书飞。 
<br>凛凛当朝色，行行满路威。惟当击隼去，复睹落雕归。
<br>
<br>
<br>
<br>&nbsp;&nbsp; 卷65_12 【始背洛城秋郊瞩目奉怀台中诸侍御】苏味道 
<br>
<br>薄游忝霜署，直指戒冰心。荔浦方南纪，蘅皋暂北临。 
<br>山晴关塞断，川暮广城阴。场圃通圭甸，沟塍碍石林。 
<br>野童来捃拾，田叟去讴吟。蟋蟀秋风起，蒹葭晚露深。 
<br>帝城犹郁郁，征传几駸駸。回忆披书地，劳歌谢所钦。
<br>
<br>
<br>
<br>&nbsp;&nbsp; 卷65_13 【九江口南济北接蕲春南与浔阳岸】苏味道 
<br>
<br>江路一悠哉，滔滔九派来。远潭昏似雾，前浦沸成雷。 
<br>鳞介多潜育，渔商几溯洄。风摇蜀柿下，日照楚萍开。 
<br>近漱湓城曲，斜吹蠡泽隈。锡龟犹入贡，浮兽罢为灾。 
<br>津吏挥桡疾，邮童整传催。归心讵可问，为视落潮回。
<br>
<br>
<br>
<br>&nbsp;&nbsp; 卷65_14 【和武三思于天中寺寻复礼上人之作】苏味道 
<br>
<br>藩戚三雍暇，禅居二室隈。忽闻从桂苑，移步践花台。 
<br>敏学推多艺，高谈属辩才。是非宁滞著，空有掠嫌猜。 
<br>五行幽机畅，三蕃妙键开。味同甘露洒，香似逆风来。 
<br>砌古留方石，池清辨烧灰。人寻鹤洲返，月逐虎谿回。 
<br>企躅瞻飞盖，攀游想渡杯。愿陪为善乐，从此去尘埃。
<br>
<br>
<br>
<br>&nbsp;&nbsp; 卷65_15 【嵩山石淙侍宴应制】苏味道 
<br>
<br>雕舆藻卫拥千官，仙洞灵谿访九丹。隐暧源花迷近路， 
<br>参差岭竹扫危坛。重崖对耸霞文驳，瀑水交飞雨气寒。 
<br>天洛宸襟有馀兴，裴回周矖驻归銮。
<br>
<br>
<br>
<br>
<br>
<br>
<br>
<br>&nbsp;&nbsp;卷66_1 【古剑篇（一作宝剑篇）】郭震 
<br>
<br>君不见昆吾铁冶飞炎烟，红光紫气俱赫然。 
<br>良工锻炼凡几年，铸得宝剑名龙泉。龙泉颜色如霜雪， 
<br>良工咨嗟叹奇绝。琉璃玉匣吐莲花，错镂金环映明月。 
<br>正逢天下无风尘，幸得周防君子身。精光黯黯青蛇色， 
<br>文章片片绿龟鳞。非直结交游侠子，亦曾亲近英雄人。 
<br>何言中路遭弃捐，零落漂沦古狱边。虽复尘埋无所用， 
<br>犹能夜夜气冲天。
<br>
<br>
<br>&nbsp;&nbsp; 卷66_2 【塞上】郭震 
<br>
<br>塞外虏尘飞，频年出武威。死生随玉剑，辛苦向金微。 
<br>久戍人将老，长征马不肥。仍闻酒泉郡，已合数重围。
<br>
<br>
<br>
<br>&nbsp;&nbsp; 卷66_3 【寄刘校书】郭震 
<br>
<br>俗吏三年何足论，每将荣辱在朝昏。才微易向风尘老， 
<br>身贱难酬知己恩。御苑残莺啼落日，黄山细雨湿归轩。 
<br>回首汉家丞相府，昨来谁得扫重门。
<br>
<br>
<br>
<br>&nbsp;&nbsp; 卷66_4 【同徐员外除太子舍人寓直之作】郭震 
<br>
<br>太子擅元良，宫臣命伟长。除荣辞会府，直宿总书坊。 
<br>露湿幽岩桂，风吹便坐桑。阁连云一色，池带月重光。 
<br>叶死兰无气，荷枯水不香。遥闻秋兴作，言是晋中郎。
<br>
<br>
<br>
<br>&nbsp;&nbsp; 卷66_5 【春江曲】郭震 
<br>
<br>江水春沉沉，上有双竹林。竹叶坏水色，郎亦坏人心。
<br>
<br>
<br>
<br>&nbsp;&nbsp; 卷66_6 【王昭君三首】郭震 
<br>
<br>自嫁单于国，长衔汉掖悲。容颜日憔悴，有甚画图时。
<br>
<br>厌践冰霜域，嗟为边塞人。思从漠南猎，一见汉家尘。
<br>
<br>闻有南河信，传言杀画师。始知君念重，更肯惜蛾眉。
<br>
<br>
<br>
<br>&nbsp;&nbsp; 卷66_7 【子夜四时歌六首·春歌】郭震 
<br>
<br>陌头杨柳枝，已被春风吹。妾心正断绝，君怀那得知。
<br>
<br>青楼含日光，绿池起风色。赠子同心花，殷勤此何极。
<br>
<br>
<br>
<br>&nbsp;&nbsp; 卷66_8 【子夜四时歌六首·秋歌】郭震 
<br>
<br>邀欢空伫立，望美频回顾。何时复采菱，江中密相遇。
<br>
<br>辟恶茱萸囊，延年菊花酒。与子结绸缪，丹心此何有。
<br>
<br>
<br>
<br>&nbsp;&nbsp; 卷66_9 【子夜四时歌六首·冬歌】郭震 
<br>
<br>北极严气升，南至温风谢。调丝竞短歌，拂枕怜长夜。
<br>
<br>帷横双翡翠，被卷两鸳鸯。婉态不自得，宛转君王床。
<br>
<br>
<br>
<br>&nbsp;&nbsp; 卷66_10 【二月乐游诗】郭震 
<br>
<br>二月芳游始，开轩望晓池。绿兰日吐叶，红蕊向盈枝。 
<br>柳色行将改，君心幸莫移。阳春遽多意，唯愿两人知。
<br>
<br>
<br>
<br>&nbsp;&nbsp; 卷66_11 【十月乐游诗】郭震 
<br>
<br>十月严阴盛，霜气下玉台。罗衣羞自解，绮帐待君开。 
<br>银箭更筹缓，金炉香气来。愁仍夜未几，已使炭成灰。
<br>
<br>
<br>
<br>&nbsp;&nbsp; 卷66_12 【萤】郭震 
<br>
<br>秋风凛凛月依依，飞过高梧影里时。
<br>暗处若教同众类，世间争得有人知。
<br>
<br>
<br>
<br>&nbsp;&nbsp; 卷66_13 【蛩】郭震 
<br>
<br>愁杀离家未达人，一声声到枕前闻。
<br>苦吟莫向朱门里，满耳笙歌不听君。
<br>
<br>
<br>
<br>&nbsp;&nbsp; 卷66_14 【云】郭震 
<br>
<br>聚散虚空去复还，野人闲处倚筇看。
<br>不知身是无根物，蔽月遮星作万端。
<br>
<br>
<br>
<br>&nbsp;&nbsp; 卷66_15 【野井】郭震 
<br>
<br>纵无汲引味清澄，冷浸寒空月一轮。
<br>凿处若教当要路，为君常济往来人。
<br>
<br>
<br>
<br>&nbsp;&nbsp; 卷66_16 【米囊花】郭震 
<br>
<br>开花空道胜于草，结实何曾济得民。
<br>却笑野田禾与黍，不闻弦管过青春。
<br>
<br>
<br>
<br>&nbsp;&nbsp; 卷66_17 【惜花】郭震 
<br>
<br>艳拂衣襟蕊拂杯，绕枝闲共蝶徘徊。
<br>春风满目还惆怅，半欲离披半未开。
<br>
<br>
<br>
<br>&nbsp;&nbsp; 卷66_18 【莲花】郭震 
<br>
<br>脸腻香薰似有情，世间何物比轻盈。
<br>湘妃雨后来池看，碧玉盘中弄水晶。
<br>
<br>
<br>
<br>
<br>
<br>
<br>&nbsp;&nbsp;卷67_1 【弘农清岩曲有磐石可坐，宋十一每拂拭待余，寄诗赠之】田游岩 
<br>
<br>信彼称灵石，居然狎遁栖。裴回承翠巘，斌驳带深谿。 
<br>夕阴起层岫，清景半虹霓。风来应啸阮，波动可琴嵇。 
<br>仆也颍阳客，望彼空思齐。傥见山人至，簪蒿且杖藜。
<br>
<br>
<br>&nbsp;&nbsp; 卷67_2 【和宋之问下山歌】王无竞 
<br>
<br>日云暮兮下嵩山，路连绵兮树石间。
<br>出谷口兮见明月，心裴回兮不能还。
<br>
<br>
<br>
<br>&nbsp;&nbsp; 卷67_3 【北使长城】王无竞 
<br>
<br>秦世筑长城，长城无极已。暴兵四十万，兴工九千里。 
<br>死人如乱麻，白骨相撑委。殚弊未云悟，穷毒岂知止。 
<br>胡尘未北灭，楚兵遽东起。六国复嚣嚣，两龙斗觺觺。 
<br>卯金竟握谶，反璧俄沦祀。仁义寝邦国，狙暴行终始。 
<br>一旦咸阳宫，翻为汉朝市。
<br>
<br>
<br>
<br>&nbsp;&nbsp; 卷67_4 【凤台曲】王无竞 
<br>
<br>凤台何逶迤，嬴女管参差。一旦彩云至，身去无还期。 
<br>遗曲此台上，世人多学吹。一吹一落泪，至今怜玉姿。
<br>
<br>
<br>
<br>&nbsp;&nbsp; 卷67_5 【铜雀台】王无竞 
<br>
<br>北登铜雀上，西望青松郭。繐帐空苍苍，陵田纷漠漠。 
<br>平生事已变，歌吹宛犹昨。长袖拂玉尘，遗情结罗幕。 
<br>妾怨在朝露，君恩岂中薄。高台奏曲终，曲终泪横落。
<br>
<br>
<br>
<br>&nbsp;&nbsp; 卷67_6 【巫山（一作宋之问诗）】王无竞 
<br>
<br>神女向高唐，巫山下夕阳。裴回行作雨，婉娈逐荆王。 
<br>电影江前落，雷声峡外长。朝云无处所，台馆晓苍苍。
<br>
<br>
<br>
<br>&nbsp;&nbsp; 卷67_7 【和宋之问下山歌】贾曾 
<br>
<br>良游晼晚兮月呈光，锦路逶迤兮山路长。 
<br>王孙不留兮岁将晏，嵩岩仙草兮为谁芳。
<br>
<br>
<br>
<br>&nbsp;&nbsp; 卷67_8 【孝和皇帝挽歌】贾曾 
<br>
<br>新命千龄启，鸿图累圣馀。天行应潜跃，帝出受图书。 
<br>礼若传尧旧，功疑复夏初。梦游长不返，何国是华胥。
<br>
<br>
<br>
<br>&nbsp;&nbsp; 卷67_9 【奉和春日出苑瞩目应令】贾曾 
<br>
<br>铜龙晓辟问安回，金辂春游博望开。渭北晴光摇草树， 
<br>终南佳气入楼台。招贤已得商山老，托乘还征邺下才。 
<br>臣在东周独留滞，忻逢睿藻日边来。
<br>
<br>
<br>
<br>&nbsp;&nbsp; 卷67_10 【有所思】贾曾 
<br>
<br>洛阳城东桃李花，飞来飞去落谁家。幽闺女儿爱颜色， 
<br>坐见落花长叹息。今岁花开君不待。明年花开复谁在。 
<br>故人不共洛阳东，今来空对落花风。年年岁岁花相似， 
<br>岁岁年年人不同。
<br>
<br>
<br>
<br>&nbsp;&nbsp; 卷67_11 【祭汾阴乐章】贾曾 
<br>
<br>蠲我渐饎，洁我膋芗。有豆孔硕，为羞既臧。 
<br>至诚无昧，精意惟芳。神其醉止，欣欣乐康。
<br>
<br>
<br>
<br>&nbsp;&nbsp; 卷67_12 【使至汴州喜逢宋之问】李夔 
<br>
<br>阮籍蓬池上，孤韵竹林才。巨源从吏道，正拥使车来。 
<br>相逢且交臂，相命且衔杯。醉后长歌毕，馀声绕吹台。
<br>
<br>
<br>
<br>&nbsp;&nbsp; 卷67_13 【祭汾阴乐章】崔玄童 
<br>
<br>聿修严配，展事禋宗。祥符宝鼎，礼备黄琮。 
<br>祝词以信，明德惟聪。介兹景福，永永无穷。
<br>
<br>
<br>
<br>&nbsp;&nbsp; 卷67_14 【祭汾阴乐章】何鸾 
<br>
<br>乐奏云阕，礼章载虔。禋宗于地，昭假于天。 
<br>惟馨荐矣，既醉歆焉。神之降福，永永万年。
<br>
<br>
<br>
<br>&nbsp;&nbsp; 卷67_15 【祭汾阴乐章】蒋挺 
<br>
<br>维岁之吉，维辰之良。圣君绂冕，肃事坛场。 
<br>大礼已备，大乐斯张。神其醉止，降福无疆。
<br>
<br>
<br>
<br>
<br>
<br>
<br>&nbsp;&nbsp;卷68_1 【关山月】崔融1 
<br>
<br>月生西海上，气逐边风壮。万里度关山，苍茫非一状。 
<br>汉兵开郡国，胡马窥亭障。夜夜闻悲笳，征人起南望。
<br>
<br>
<br>&nbsp;&nbsp; 卷68_2 【拟古】崔融1 
<br>
<br>饮马临浊河，浊河深不测。河水日东注，河源乃西极。 
<br>思君正如此，谁为生羽翼。日夕大川阴，云霞千里色。 
<br>所思在何处，宛在机中织。离梦当有魂，愁容定无力。 
<br>夙龄负奇志，中夜三叹息。拔剑斩长榆，弯弓射小棘。 
<br>班张固非拟，卫霍行可即。寄谢闺中人，努力加飧食。
<br>
<br>
<br>
<br>&nbsp;&nbsp; 卷68_3 【西征军行遇风】崔融1 
<br>
<br>北风卷尘沙，左右不相识。飒飒吹万里，昏昏同一色。 
<br>马烦莫敢进，人急未遑食。草木春更悲，天景昼相匿。 
<br>夙龄慕忠义，雅尚存孤直。览史怀浸骄，读诗叹孔棘。 
<br>及兹戎旅地，忝从书记职。兵气腾北荒，军声振西极。 
<br>坐觉威灵远，行看氛祲息。愚臣何以报，倚马申微力。
<br>
<br>
<br>
<br>&nbsp;&nbsp; 卷68_4 【塞垣行（一作崔湜诗）】崔融1 
<br>
<br>疾风卷溟海，万里扬沙砾。仰望不见天，昏昏竟朝夕。 
<br>是时军两进，东拒复西敌。蔽山张旗鼓，间道潜锋镝。 
<br>精骑突晓围，奇兵袭暗壁。十月边塞寒，四山沍阴积。 
<br>雨雪雁南飞，风尘景西迫。昔我事讨论，未尝怠经籍。 
<br>一朝弃笔砚，十年操矛戟。岂要黄河誓，须勒燕山石。 
<br>可嗟牧羊臣，海外久为客。
<br>
<br>
<br>
<br>&nbsp;&nbsp; 卷68_5 【登东阳沈隐侯八咏楼】崔融1 
<br>
<br>旦登西北楼，楼峻石墉厚。宛生长定□，俯压三江口。 
<br>排阶衔鸟衡，交疏过牛斗。左右会稽镇，出入具区薮。 
<br>越岩森其前，浙江漫其后。此地实东阳，由来山水乡。 
<br>隐侯有遗咏，落简尚馀芳。具物昔未改，斯人今已亡。 
<br>粤余忝藩左，束发事文场。怅不见夫子，神期遥相望。
<br>
<br>
<br>
<br>&nbsp;&nbsp; 卷68_6 【从军行】崔融1 
<br>
<br>穹庐杂种乱金方，武将神兵下玉堂。天子旌旗过细柳， 
<br>匈奴运数尽枯杨。关头落月横西岭，塞下凝云断北荒。 
<br>漠漠边尘飞众鸟，昏昏朔气聚群羊。依稀蜀杖迷新竹， 
<br>仿佛胡床识故桑。临海旧来闻骠骑，寻河本自有中郎。 
<br>坐看战壁为平土，近待军营作破羌。
<br>
<br>
<br>
<br>&nbsp;&nbsp; 卷68_7 【和宋之问寒食题黄梅临江驿】崔融1 
<br>
<br>春分自淮北，寒食渡江南。忽见浔阳水，疑是宋家潭。 
<br>明主阍难叫，孤臣逐未堪。遥思故园陌，桃李正酣酣。
<br>
<br>
<br>
<br>&nbsp;&nbsp; 卷68_8 【留别杜审言并呈洛中旧游】崔融1 
<br>
<br>斑鬓今为别，红颜昨共游。年年春不待，处处酒相留。 
<br>驻马西桥上，回车南陌头。故人从此隔，风月坐悠悠。
<br>
<br>
<br>
<br>&nbsp;&nbsp; 卷68_9 【咏宝剑】崔融1 
<br>
<br>宝剑出昆吾，龟龙夹采珠。五精初献术，千户竞沦都。 
<br>匣气冲牛斗，山形转辘轳。欲知天下贵，持此问风胡。
<br>
<br>
<br>
<br>&nbsp;&nbsp; 卷68_10 【吴中好风景】崔融1 
<br>
<br>洛渚问吴潮，吴门想洛桥。夕烟杨柳岸，春水木兰桡。 
<br>城邑高楼近，星辰北斗遥。无因生羽翼，轻举托还飙。
<br>
<br>
<br>
<br>&nbsp;&nbsp; 卷68_11 【则天皇后挽歌二首】崔融1 
<br>
<br>宵陈虚禁夜，夕临空山阴。日月昏尺景，天地惨何心。 
<br>紫殿金铺涩，黄陵玉座深。镜奁长不启，圣主泪沾巾。
<br>
<br>前殿临朝罢，长陵合葬归。山川不可望，文物尽成非。 
<br>阴月霾中道，轩星落太微。空馀天子孝，松上景云飞。
<br>
<br>
<br>
<br>&nbsp;&nbsp; 卷68_12 【户部尚书崔公挽歌】崔融1 
<br>
<br>八座图书委，三台章奏盈。举杯常有劝，曳履忽无声。 
<br>市若荆州罢，池如薛县平。空馀济南剑，天子署高名。
<br>
<br>
<br>
<br>&nbsp;&nbsp; 卷68_13 【韦长史挽词】崔融1 
<br>
<br>日落桑榆下，寒生松柏中。冥冥多苦雾，切切有悲风。 
<br>京兆新阡辟，扶阳甲第空。郭门从此去，荆棘渐蒙笼。
<br>
<br>
<br>
<br>&nbsp;&nbsp; 卷68_14 【和梁王众传张光禄是王子晋后身】崔融1 
<br>
<br>闻有冲天客，披云下帝畿。三年上宾去，千载忽来归。 
<br>昔偶浮丘伯，今同丁令威。中郎才貌是，柱史姓名非。 
<br>祗召趋龙阙，承恩拜虎闱。丹成金鼎献，酒至玉杯挥。 
<br>天仗分旄节，朝容间羽衣。旧坛何处所，新庙坐光辉。 
<br>汉主存仙要，淮南爱道机。朝朝缑氏鹤，长向洛城飞。
<br>
<br>
<br>
<br>&nbsp;&nbsp; 卷68_15 【哭蒋詹事俨】崔融1 
<br>
<br>江上有长离，从容盛羽仪。一鸣百兽舞，一举群鸟随。 
<br>应我圣明代，巢君阿阁垂。钩陈侍帷扆，环卫奉旌麾。 
<br>雅量沧海纳，完才庙廊施。养亲光孝道，事主竭忠规。 
<br>贞节既已固，殊荣良不訾。朝游云汉省，夕宴芙蓉池。 
<br>汲黯言当直，陈平智本奇。功成喜身退，时往惜年驰。 
<br>镇国山基毁，中天柱石颓。将军空有颂，刺史独留碑。 
<br>芜漫藏书壁，荒凉悬剑枝。昔余参下位，数载忝牵羁。 
<br>置榻恩逾重，迎门礼自卑。竹林常接兴，黍谷每逢吹。 
<br>逸翰金相发，清谈玉柄挥。不轻文举少，深叹子云疲。 
<br>遗爱犹如在，残编尚可窥。即今流水曲，何处俗人知。
<br>
<br>
<br>
<br>&nbsp;&nbsp; 卷68_16 【嵩山石淙侍宴应制】崔融1 
<br>
<br>洞口仙岩类削成，泉香石冷昼含清。龙旗画月中天下， 
<br>凤管披云此地迎。树作帷屏阳景翳，芝如宫阙夏凉生。 
<br>今朝出豫临悬圃，明日陪游向赤城。
<br>
<br>
<br>
<br>&nbsp;&nbsp; 卷68_17 【塞上寄内】崔融1 
<br>
<br>旅魂惊塞北，归望断河西。春风若可寄，暂为绕兰闺。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
