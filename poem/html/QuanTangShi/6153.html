<HTML>
<HEAD>
<TITLE>全唐诗 卷455-458 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷455-458</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷455-458</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6153"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷455-458')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷455-458]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  卷455_1 【读老子】白居易 
<br>
<br>言者不如知者默，此语吾闻于老君。
<br>若道老君是知者，缘何自著五千文。
<br>
<br>
<br>&nbsp;&nbsp; 卷455_2 【读庄子】白居易 
<br>
<br>庄生齐物同归一，我道同中有不同。
<br>遂性逍遥虽一致，鸾凰终校胜蛇虫。
<br>
<br>
<br>
<br>&nbsp;&nbsp; 卷455_3 【读禅经】白居易 
<br>
<br>须知诸相皆非相，若住无馀却有馀。言下忘言一时了， 
<br>梦中说梦两重虚。空花岂得兼求果，阳焰如何更觅鱼。 
<br>摄动是禅禅是动，不禅不动即如如。
<br>
<br>
<br>
<br>&nbsp;&nbsp; 卷455_4 【感兴二首】白居易 
<br>
<br>吉凶祸福有来由，但要深知不要忧。只见火光烧润屋， 
<br>不闻风浪覆虚舟。名为公器无多取，利是身灾合少求。 
<br>虽异匏瓜难不食，大都食足早宜休。
<br>
<br>鱼能深入宁忧钓，鸟解高飞岂触罗。热处先争炙手去， 
<br>悔时其奈噬脐何。尊前诱得猩猩血，幕上偷安燕燕窠。 
<br>我有一言君记取，世间自取苦人多。
<br>
<br>
<br>
<br>&nbsp;&nbsp; 卷455_5 【问鹤】白居易 
<br>
<br>乌鸢争食雀争窠，独立池边风雪多。
<br>尽日蹋冰翘一足，不鸣不动意如何。
<br>
<br>
<br>
<br>&nbsp;&nbsp; 卷455_6 【代鹤答】白居易 
<br>
<br>鹰爪攫鸡鸡肋折，鹘拳蹴雁雁头垂。
<br>何如敛翅水边立，飞上云松栖稳枝。
<br>
<br>
<br>
<br>&nbsp;&nbsp; 卷455_7 【闲卧有所思二首】白居易 
<br>
<br>向夕搴帘卧枕琴，微凉入户起开襟。偶因明月清风夜， 
<br>忽想迁臣逐客心。何处投荒初恐惧，谁人绕泽正悲吟。 
<br>始知洛下分司坐，一日安闲直万金。
<br>
<br>权门要路是身灾，散地闲居少祸胎。今日怜君岭南去， 
<br>当时笑我洛中来。虫全性命缘无毒，木尽天年为不才。 
<br>大抵吉凶多自致，李斯一去二疏回。
<br>
<br>
<br>
<br>&nbsp;&nbsp; 卷455_8 【喜闲】白居易 
<br>
<br>萧洒伊嵩下，优游黄绮间。未曾一日闷，已得六年闲。 
<br>鱼鸟为徒侣，烟霞是往还。伴僧禅闭目，迎客笑开颜。 
<br>兴发宵游寺，慵时昼掩关。夜来风月好，悔不宿香山。
<br>
<br>
<br>
<br>&nbsp;&nbsp; 卷455_9 【诗酒琴人例多薄命予酷好三事雅当此科…成狂咏聊写愧怀】白居易 
<br>
<br>爱琴爱酒爱诗客，多贱多穷多苦辛。中散步兵终不贵， 
<br>孟郊张籍过于贫。一之已叹关于命，三者何堪并在身。 
<br>只合飘零随草木，谁教凌厉出风尘。荣名厚禄二千石， 
<br>乐饮闲游三十春。何得无厌时咄咄，犹言薄命不如人。
<br>
<br>
<br>
<br>&nbsp;&nbsp; 卷455_10 【寄明州于驸马使君三绝句】白居易 
<br>
<br>有花有酒有笙歌，其奈难逢亲故何。
<br>近海饶风春足雨，白须太守闷时多。
<br>
<br>平阳音乐随都尉，留滞三年在浙东。
<br>吴越声邪无法用，莫教偷入管弦中。
<br>
<br>何郎小妓歌喉好，严老呼为一串珠。
<br>海味腥咸损声气，听看犹得断肠无。
<br>
<br>
<br>
<br>&nbsp;&nbsp; 卷455_11 【闲卧】白居易 
<br>
<br>薄食当斋戒，散班同隐沦。佛容为弟子，天许作闲人。 
<br>唯置床临水，都无物近身。清风散发卧，兼不要纱巾。
<br>
<br>
<br>
<br>&nbsp;&nbsp; 卷455_12 【春早秋初，因时即事，兼寄浙东李侍郎】白居易 
<br>
<br>春早秋初昼夜长，可怜天气好年光。和风细动帘帷暖， 
<br>清露微凝枕簟凉。窗下晓眠初减被，池边晚坐乍移床。 
<br>闲从蕙草侵阶绿，静任槐花满地黄。理曲管弦闻后院， 
<br>熨衣灯火映深房。四时新景何人别，遥忆多情李侍郎。
<br>
<br>
<br>
<br>&nbsp;&nbsp; 卷455_13 【新秋喜凉】白居易 
<br>
<br>过得炎蒸月，尤宜老病身。衣裳朝不润，枕簟夜相亲。 
<br>楼月纤纤早，波风袅袅新。光阴与时节，先感是诗人。
<br>
<br>
<br>
<br>&nbsp;&nbsp; 卷455_14 【初夏闲吟，兼呈韦宾客】白居易 
<br>
<br>孟夏清和月，东都闲散官。体中无病痛，眼下未饥寒。 
<br>世事闻常闷，交游见即欢。杯觞留客切，妓乐取人宽。 
<br>雪鬓随身老，云心著处安。此中殊有味，试说向君看。
<br>
<br>
<br>
<br>&nbsp;&nbsp; 卷455_15 【哭崔二十四常侍】白居易 
<br>
<br>貂冠初别九重门，马鬣新封四尺坟。薤露歌词非白雪， 
<br>旌铭官爵是浮云。伯伦每置随身锸，元亮先为自祭文。 
<br>莫道高风无继者，一千年内有崔君。
<br>
<br>
<br>
<br>&nbsp;&nbsp; 卷455_16 【奉酬侍中夏中雨后游城南庄见示八韵】白居易 
<br>
<br>岛树间林峦，云收雨气残。四山岚色重，五月水声寒。 
<br>老鹤两三只，新篁千万竿。化成天竺寺，移得子陵滩。 
<br>心觉闲弥贵，身缘健更欢。帝将风后待，人作谢公看。 
<br>甪里年虽老，高阳兴未阑。佳辰不见召，争免趁杯盘。
<br>
<br>
<br>
<br>&nbsp;&nbsp; 卷455_17 【送兖州崔大夫驸马赴镇（唐人绝句作送崔驸马赴衮州）】白居易 
<br>
<br>戚里夸为贤驸马，儒家认作好诗人。
<br>鲁侯不得辜风景，沂水年年有暮春。
<br>
<br>
<br>
<br>&nbsp;&nbsp; 卷455_18 【少年问】白居易 
<br>
<br>少年怪我问如何，何事朝朝醉复歌。
<br>号作乐天应不错，忧愁时少乐时多。
<br>
<br>
<br>
<br>&nbsp;&nbsp; 卷455_19 【问少年】白居易 
<br>
<br>千首诗堆青玉案，十分酒写白金盂。
<br>回头却问诸年少，作个狂夫得了无。
<br>
<br>
<br>
<br>&nbsp;&nbsp; 卷455_20 【代琵琶弟子谢女师曹供奉寄新调弄谱】白居易 
<br>
<br>琵琶师在九重城，忽得书来喜且惊。一纸展看非旧谱， 
<br>四弦翻出是新声。蕤宾掩抑娇多怨，散水玲珑峭更清。 
<br>珠颗泪沾金捍拨，红妆弟子不胜情。
<br>
<br>
<br>
<br>&nbsp;&nbsp; 卷455_21 【代林园戏赠】白居易 
<br>
<br>南院今秋游宴少，西坊近日往来频。
<br>假如宰相池亭好，作客何如作主人。
<br>
<br>
<br>
<br>&nbsp;&nbsp; 卷455_22 【戏答林园】白居易 
<br>
<br>岂独西坊来往频，偷闲处处作游人。
<br>衡门虽是栖迟地，不可终朝锁老身。
<br>
<br>
<br>
<br>&nbsp;&nbsp; 卷455_23 【重戏赠】白居易 
<br>
<br>集贤池馆从他盛，履道林亭勿自轻。
<br>往往归来嫌窄小，年年为主莫无情。
<br>
<br>
<br>
<br>&nbsp;&nbsp; 卷455_24 【重戏答】白居易 
<br>
<br>小水低亭自可亲，大池高馆不关身。
<br>林园莫妒裴家好，憎故怜新岂是人。
<br>
<br>
<br>
<br>&nbsp;&nbsp; 卷455_25 【早秋登天宫寺阁赠诸客】白居易 
<br>
<br>天宫阁上醉萧辰，丝管闲听酒慢巡。
<br>为向凉风清景道，今朝属我两三人。
<br>
<br>
<br>
<br>&nbsp;&nbsp; 卷455_26 【晓上天津桥闲望偶逢卢郎中、张员外携酒同倾】白居易 
<br>
<br>上阳宫里晓钟后，天津桥头残月前。空阔境疑非下界， 
<br>飘飖身似在寥天。星河隐映初生日，楼阁葱茏半出烟。 
<br>此处相逢倾一醆，始知地上有神仙。
<br>
<br>
<br>
<br>&nbsp;&nbsp; 卷455_27 【八月十五日夜同诸客玩月】白居易 
<br>
<br>月好共传唯此夜，境闲皆道是东都。嵩山表里千重雪， 
<br>洛水高低两颗珠。清景难逢宜爱惜，白头相劝强欢娱。 
<br>诚知亦有来年会，保得晴明强健无。
<br>
<br>
<br>
<br>&nbsp;&nbsp; 卷455_28 【对晚开夜合花赠皇甫郎中】白居易 
<br>
<br>移晚校一月，花迟过半年。红开杪秋日，翠合欲昏天。 
<br>白露滴未死，凉风吹更鲜。后时谁肯顾，唯我与君怜。
<br>
<br>
<br>
<br>&nbsp;&nbsp; 卷455_29 【醉游平泉】白居易 
<br>
<br>狂歌箕踞酒尊前，眼不看人面向天。
<br>洛客最闲唯有我，一年四度到平泉。
<br>
<br>
<br>
<br>&nbsp;&nbsp; 卷455_30 【题赠平泉韦征君拾遗】白居易 
<br>
<br>箕颍千年后，唯君得古风。位留丹陛上，身入白云中。 
<br>躁静心相背，高低迹不同。笼鸡与梁燕，不信有冥鸿。
<br>
<br>
<br>
<br>&nbsp;&nbsp; 卷455_31 【酬皇甫郎中对新菊花见忆】白居易 
<br>
<br>爱菊高人吟逸韵，悲秋病客感衰怀。黄花助兴方携酒， 
<br>红叶添愁正满阶。居士荤腥今已断，仙郎杯杓为谁排。 
<br>愧君相忆东篱下，拟废重阳一日斋。
<br>
<br>
<br>
<br>&nbsp;&nbsp; 卷455_32 【夜宴醉后留献裴侍中】白居易 
<br>
<br>九烛台前十二姝，主人留醉任欢娱。翩翻舞袖双飞蝶， 
<br>宛转歌声一索珠。坐久欲醒还酩酊，夜深初散又踟蹰。 
<br>南山宾客东山妓，此会人间曾有无。
<br>
<br>
<br>
<br>&nbsp;&nbsp; 卷455_33 【和韦庶子远坊赴宴未夜先归之作兼呈裴员外】白居易 
<br>
<br>促席留欢日未曛，远坊归思已纷纷。无妨按辔行乘月， 
<br>何必逃杯走似云。银烛忍抛杨柳曲，金鞍潜送石榴裙。 
<br>到时常晚归时早，笑乐三分校一分。
<br>
<br>
<br>
<br>&nbsp;&nbsp; 卷455_34 【集贤池答侍中问】白居易 
<br>
<br>主人晚入皇城宿，问客裴回何所须。
<br>池月幸闲无用处，今宵能借客游无。
<br>
<br>
<br>
<br>&nbsp;&nbsp; 卷455_35 【杨柳枝二十韵】白居易 
<br>
<br>小妓携桃叶，新声蹋柳枝。妆成剪烛后，醉起拂衫时。 
<br>绣履娇行缓，花筵笑上迟。身轻委回雪，罗薄透凝脂。 
<br>笙引簧频暖，筝催柱数移。乐童翻怨调，才子与妍词。 
<br>便想人如树，先将发比丝。风条摇两带，烟叶贴双眉。 
<br>口动樱桃破，鬟低翡翠垂。枝柔腰袅娜，荑嫩手葳蕤。 
<br>唳鹤晴呼侣，哀猿夜叫儿。玉敲音历历，珠贯字累累。 
<br>袖为收声点，钗因赴节遗。重重遍头别，一一拍心知。 
<br>塞北愁攀折，江南苦别离。黄遮金谷岸，绿映杏园池。 
<br>春惜芳华好，秋怜颜色衰。取来歌里唱，胜向笛中吹。 
<br>曲罢那能别，情多不自持。缠头无别物，一首断肠诗。
<br>
<br>
<br>
<br>&nbsp;&nbsp; 卷455_36 【答皇甫十郎中秋深酒熟见忆】白居易 
<br>
<br>烟景冷苍茫，秋深夜夜霜。为思池上酌，先觉瓮头香。 
<br>未暇倾巾漉，还应染指尝。醍醐惭气味，琥珀让晶光。 
<br>若许陪歌席，须容散道场。月终斋戒毕，犹及菊花黄。
<br>
<br>
<br>
<br>&nbsp;&nbsp; 卷455_37 【老去】白居易 
<br>
<br>老去愧妻儿，冬来有劝词。暖寒从饮酒，冲冷少吟诗。 
<br>战胜心还壮，斋勤体校羸。由来世间法，损益合相随。
<br>
<br>
<br>
<br>&nbsp;&nbsp; 卷455_38 【送宗实上人游江南】白居易 
<br>
<br>忽辞洛下缘何事，拟向江南住几时。
<br>每过渡头应问法，无妨菩萨是船师。
<br>
<br>
<br>
<br>&nbsp;&nbsp; 卷455_39 【和同州杨侍郎夸柘枝见寄】白居易 
<br>
<br>细吟冯翊使君诗，忆作馀杭太守时。
<br>君有一般输我事，柘枝看校十年迟。
<br>
<br>
<br>
<br>&nbsp;&nbsp; 卷455_40 【冬初酒熟二首】白居易 
<br>
<br>霜繁脆庭柳，风利剪池荷。月色晓弥苦，鸟声寒更多。 
<br>秋怀久寥落，冬计又如何。一瓮新醅酒，萍浮春水波。
<br>
<br>酒熟无来客，因成独酌谣。人间老黄绮，地上散松乔。 
<br>忽忽醒还醉，悠悠暮复朝。残年多少在，尽付此中销。
<br>
<br>
<br>
<br>&nbsp;&nbsp; 卷455_41 【送姚杭州赴任，因思旧游二首】白居易 
<br>
<br>与君细话杭州事，为我留心莫等闲。闾里固宜勤抚恤， 
<br>楼台亦要数跻攀。笙歌缥缈虚空里，风月依稀梦想间。 
<br>且喜诗人重管领，遥飞一醆贺江山。
<br>
<br>渺渺钱唐路几千，想君到后事依然。静逢竺寺猿偷橘， 
<br>闲看苏家女采莲。故妓数人凭问讯，新诗两首倩留传。 
<br>舍人虽健无多兴，老校当时八九年。
<br>
<br>
<br>
<br>&nbsp;&nbsp; 卷455_42 【寄李相公】白居易 
<br>
<br>渐老只谋欢，虽贫不要官。唯求造化力，试为驻春看。
<br>
<br>
<br>
<br>&nbsp;&nbsp; 卷455_43 【冬日平泉路晚归】白居易 
<br>
<br>山路难行日易斜，烟村霜树欲栖鸦。
<br>夜归不到应闲事，热饮三杯即是家。
<br>
<br>
<br>
<br>&nbsp;&nbsp; 卷455_44 【利仁北街作】白居易 
<br>
<br>草色斑斑春雨晴，利仁坊北面西行。
<br>踟蹰立马缘何事，认得张家歌吹声。
<br>
<br>
<br>
<br>&nbsp;&nbsp; 卷455_45 【洛阳堰闲行】白居易 
<br>
<br>洛阳堰上新晴日，长夏门前欲暮春。
<br>遇酒即沽逢树歇，七年此地作闲人。
<br>
<br>
<br>
<br>&nbsp;&nbsp; 卷455_46 【过永宁】白居易 
<br>
<br>村杏野桃繁似雪，行人不醉为谁开。
<br>赖逢山县卢明府，引我花前劝一杯。
<br>
<br>
<br>
<br>&nbsp;&nbsp; 卷455_47 【往年稠桑曾丧白马题诗厅壁今来尚存又复感怀更题绝句】白居易 
<br>
<br>路傍埋骨蒿草合，壁上题诗尘藓生。
<br>马死七年犹怅望，自知无乃太多情。
<br>
<br>
<br>
<br>&nbsp;&nbsp; 卷455_48 【罗敷水】白居易 
<br>
<br>野店东头花落处，一条流水号罗敷。
<br>芳魂艳骨知何处，春草茫茫墓亦无。
<br>
<br>
<br>
<br>&nbsp;&nbsp; 卷455_49 【路逢青州王大夫赴镇，立马赠别】白居易 
<br>
<br>大旆拥金羁，书生得者稀。何劳问官职，岂不见光辉。 
<br>赫赫人争看，翩翩马欲飞。不期前岁尹，驻节语依依。
<br>
<br>
<br>
<br>&nbsp;&nbsp; 卷455_50 【和杨同州寒食乾坑会后闻杨工部欲到知予与工部有宿酲】白居易 
<br>
<br>夜饮归常晚，朝眠起更迟。举头中酒后，引手索茶时。 
<br>拂枕青长袖，欹簪白接z5。宿酲无兴味，先是肺神知。
<br>
<br>
<br>
<br>&nbsp;&nbsp; 卷455_21 【和刘汝州酬侍中见寄长句因书集贤坊胜事戏而问之】白居易 
<br>
<br>洛川汝海封畿接，履道集贤来往频。一复时程虽不远， 
<br>百馀步地更相亲。朱门陪宴多投辖，青眼留欢任吐茵。 
<br>闻道郡斋还有酒，花前月下对何人。
<br>
<br>
<br>
<br>&nbsp;&nbsp; 卷455_22 【池上二绝】白居易 
<br>
<br>山僧对棋坐，局上竹阴清。映竹无人见，时闻下子声。
<br>
<br>小娃撑小艇，偷采白莲回。不解藏踪迹，浮萍一道开。
<br>
<br>
<br>
<br>&nbsp;&nbsp; 卷455_23 【白羽扇】白居易 
<br>
<br>素是自然色，圆因裁制功。飒如松起籁，飘似鹤翻空。 
<br>盛夏不销雪，终年无尽风。引秋生手里，藏月入怀中。 
<br>麈尾斑非疋，蒲葵陋不同。何人称相对，清瘦白须翁。
<br>
<br>
<br>
<br>&nbsp;&nbsp; 卷455_24 【五月斋戒罢宴彻乐闻韦宾客皇甫郎中饮会亦稀…长句呈谢】白居易 
<br>
<br>妓房匣镜满红埃，酒库封瓶生绿苔。居士尔时缘护戒， 
<br>车公何事亦停杯。散斋香火今朝散，开素盘筵后日开。 
<br>随意往还君莫怪，坐禅僧去饮徒来。
<br>
<br>
<br>
<br>&nbsp;&nbsp; 卷455_25 【闲园独赏（因梦得所寄蜂鹤之咏，因成此篇以和之）】白居易 
<br>
<br>午后郊园静，晴来景物新。雨添山气色，风借水精神。 
<br>永日若为度，独游何所亲。仙禽狎君子，芳树倚佳人。 
<br>蚁斗王争肉，蜗移舍逐身。蝶双知伉俪，蜂分见君臣。 
<br>蠢蠕形虽小，逍遥性即均。不知鹏与鷃，相去几微尘。
<br>
<br>
<br>
<br>&nbsp;&nbsp; 卷455_26 【种柳三咏】白居易 
<br>
<br>白头种松桂，早晚见成林。不及栽杨柳，明年便有阴。 
<br>春风为催促，副取老人心。
<br>
<br>从君种杨柳，夹水意如何。准拟三年后，青丝拂绿波。 
<br>仍教小楼上，对唱柳枝歌。
<br>
<br>更想五年后，千千条麹尘。路傍深映月，楼上暗藏春。 
<br>愁杀闲游客，闻歌不见人。
<br>
<br>
<br>
<br>&nbsp;&nbsp; 卷455_27 【偶吟】白居易 
<br>
<br>好官病免曾三度，散地归休已七年。老自退闲非世弃， 
<br>贫蒙强健是天怜。韦荆南去留春服，王侍中来乞酒钱。 
<br>便得一年生计足，与君美食复甘眠。
<br>
<br>
<br>
<br>&nbsp;&nbsp; 卷455_28 【池上即事】白居易 
<br>
<br>移床避日依松竹，解带当风挂薜萝。钿砌池心绿蘋合， 
<br>粉开花面白莲多。久阴新霁宜丝管，苦热初凉入绮罗。 
<br>家酝瓶空人客绝，今宵争奈月明何。
<br>
<br>
<br>
<br>&nbsp;&nbsp; 卷455_29 【南塘暝兴】白居易 
<br>
<br>水色昏犹白，霞光暗渐无。风荷摇破扇，波月动连珠。 
<br>蟋蟀啼相应，鸳鸯宿不孤。小僮频报夜，归步尚踟蹰。
<br>
<br>
<br>
<br>&nbsp;&nbsp; 卷455_30 【小宅】白居易 
<br>
<br>小宅里闾接，疏篱鸡犬通。渠分南巷水，窗借北家风。 
<br>庾信园殊小，陶潜屋不丰。何劳问宽窄，宽窄在心中。
<br>
<br>
<br>
<br>&nbsp;&nbsp; 卷455_31 【谕亲友】白居易 
<br>
<br>适情处处皆安乐，大抵园林胜市朝。烦闹荣华犹易过， 
<br>优闲福禄更难销。自怜老大宜疏散，却被交亲叹寂寥。 
<br>终日相逢不相见，两心相去一何遥。
<br>
<br>
<br>
<br>&nbsp;&nbsp; 卷455_32 【龙门送别皇甫泽州赴任、韦山人南游】白居易 
<br>
<br>隼旟归洛知何日，鹤驾还嵩莫过春。
<br>惆怅香山云水冷，明朝便是独游人。
<br>
<br>
<br>
<br>&nbsp;&nbsp; 卷455_33 【刘苏州寄酿酒糯米李浙东寄杨柳枝舞衫偶因尝酒…寄谢之】白居易 
<br>
<br>柳枝谩蹋试双袖，桑落初香尝一杯。金屑醅浓吴米酿， 
<br>银泥衫稳越娃裁。舞时已觉愁眉展，醉后仍教笑口开。 
<br>惭愧故人怜寂寞，三千里外寄欢来。
<br>
<br>
<br>
<br>&nbsp;&nbsp; 卷455_34 【诏授同州刺史，病不赴任，因咏所怀】白居易 
<br>
<br>同州慵不去，此意复谁知。诚爱俸钱厚，其如身力衰。 
<br>可怜病判案，何似醉吟诗。劳逸悬相远，行藏决不疑。 
<br>徒烦人劝谏，只合自寻思。白发来无限，青山去有期。 
<br>野心惟怕闹，家口莫愁饥。卖却新昌宅，聊充送老资。
<br>
<br>
<br>
<br>&nbsp;&nbsp; 卷455_35 【寄杨六侍郎（时杨初授户部，予不赴同州）】白居易 
<br>
<br>西户最荣君好去，左冯虽稳我慵来。
<br>秋风一箸鲈鱼鲙，张翰摇头唤不回。
<br>
<br>
<br>
<br>&nbsp;&nbsp; 卷455_36 【韦七自太子宾客再除秘书监，以长句贺而饯之】白居易 
<br>
<br>离筵莫怆且同欢，共贺新恩拜旧官。屈就商山伴麋鹿， 
<br>好归芸阁狎鹓鸾。落星石上苍苔古，画鹤厅前白露寒。 
<br>老监姓名应在壁，相思试为拂尘看。
<br>
<br>
<br>
<br>&nbsp;&nbsp; 卷455_37 【酒熟忆皇甫十】白居易 
<br>
<br>新酒此时熟，故人何日来。自从金谷别，不见玉山颓。 
<br>疏索柳花碗，寂寥荷叶杯。今冬问毡帐，雪里为谁开。
<br>
<br>
<br>
<br>&nbsp;&nbsp; 卷455_38 【九年十一月二十一日感事而作（其日独游香山寺）】白居易 
<br>
<br>祸福茫茫不可期，大都早退似先知。当君白首同归日， 
<br>是我青山独往时。顾索素琴应不暇，忆牵黄犬定难追。 
<br>麒麟作脯龙为醢，何似泥中曳尾龟。
<br>
<br>
<br>
<br>&nbsp;&nbsp; 卷455_39 【即事重题】白居易 
<br>
<br>重裘暖帽宽毡履，小阁低窗深地炉。
<br>身稳心安眠未起，西京朝士得知无。
<br>
<br>
<br>
<br>&nbsp;&nbsp; 卷455_40 【将归渭村先寄舍弟】白居易 
<br>
<br>一年年觉此身衰，一日日知前事非。咏月嘲风先要减， 
<br>登山临水亦宜稀。子平嫁娶贫中毕，元亮田园醉里归。 
<br>为报阿连寒食下，与吾酿酒扫柴扉。
<br>
<br>
<br>
<br>&nbsp;&nbsp; 卷455_41 【看嵩洛有叹】白居易 
<br>
<br>今日看嵩洛，回头叹世间。荣华急如水，忧患大于山。 
<br>见苦方知乐，经忙始爱闲。未闻笼里鸟，飞出肯飞还。
<br>
<br>
<br>
<br>&nbsp;&nbsp; 卷455_42 【咏怀】白居易 
<br>
<br>随缘逐处便安闲，不入朝廷不住山。心似虚舟浮水上， 
<br>身同宿鸟寄林间。尚平婚嫁了无累，冯翊符章封却还。 
<br>处分贫家残活计，匹如身后莫相关。
<br>
<br>
<br>
<br>&nbsp;&nbsp; 卷455_43 【咏老赠梦得】白居易 
<br>
<br>与君俱老也，自问老何如。眼涩夜先卧，头慵朝未梳。 
<br>有时扶杖出，尽日闭门居。懒照新磨镜，休看小字书。 
<br>情于故人重，迹共少年疏。唯是闲谈兴，相逢尚有馀。
<br>
<br>
<br>
<br>
<br>
<br>
<br>
<br>&nbsp;&nbsp;卷456_1 【从同州刺史改授太子少傅分司】白居易 
<br>
<br>承华东署三分务，履道西池七过春。歌酒优游聊卒岁， 
<br>园林萧洒可终身。留侯爵秩诚虚贵，疏受生涯未苦贫。 
<br>月俸百千官二品，朝廷雇我作闲人。
<br>
<br>
<br>&nbsp;&nbsp; 卷456_2 【奉和裴令公新成午桥庄绿野堂即事】白居易 
<br>
<br>旧径开桃李，新池凿凤凰。只添丞相阁，不改午桥庄。 
<br>远处尘埃少，闲中日月长。青山为外屏，绿野是前堂。 
<br>引水多随势，栽松不趁行。年华玩风景，春事看农桑。 
<br>花妒谢家妓，兰偷荀令香。游丝飘酒席，瀑布溅琴床。 
<br>巢许终身稳，萧曹到老忙。千年落公便，进退处中央。
<br>
<br>
<br>
<br>&nbsp;&nbsp; 卷456_3 【自题小草亭】白居易 
<br>
<br>新结一茅茨，规模俭且卑。土阶全垒块，山木半留皮。 
<br>阴合连藤架，丛香近菊篱。壁宜藜杖倚，门称荻帘垂。 
<br>窗里风清夜，檐间月好时。留连尝酒客，句引坐禅师。 
<br>伴宿双栖鹤，扶行一侍儿。绿醅量醆饮，红稻约升炊。 
<br>龌龊豪家笑，酸寒富室欺。陶庐闲自爱，颜巷陋谁知。 
<br>蝼蚁谋深穴，鹪鹩占小枝。各随其分足，焉用有馀为。
<br>
<br>
<br>
<br>&nbsp;&nbsp; 卷456_4 【自咏】白居易 
<br>
<br>细故随缘尽，衰形具体微。斗闲僧尚闹，较瘦鹤犹肥。 
<br>老遣宽裁袜，寒教厚絮衣。马从衔草展，鸡任啄笼飞。 
<br>只要天和在，无令物性违。自馀君莫问，何是复何非。
<br>
<br>
<br>
<br>&nbsp;&nbsp; 卷456_5 【新亭病后独坐，招李侍郎公垂】白居易 
<br>
<br>新亭未有客，竟日独何为。趁暖泥茶灶，防寒夹竹篱。 
<br>头风初定后，眼暗欲明时。浅把三分酒，闲题数句诗。 
<br>应须置两榻，一榻待公垂。
<br>
<br>
<br>
<br>&nbsp;&nbsp; 卷456_6 【闲卧寄刘同州】白居易 
<br>
<br>软褥短屏风，昏昏醉卧翁。鼻香茶熟后，腰暖日阳中。 
<br>伴老琴长在，迎春酒不空。可怜闲气味，唯欠与君同。
<br>
<br>
<br>
<br>&nbsp;&nbsp; 卷456_7 【残酌晚餐】白居易 
<br>
<br>闲倾残酒后，暖拥小炉时。舞看新翻曲，歌听自作词。 
<br>鱼香肥泼火，饭细滑流匙。除却慵馋外，其馀尽不知。
<br>
<br>
<br>
<br>&nbsp;&nbsp; 卷456_8 【喜见刘同州梦得】白居易 
<br>
<br>紫绶白髭须，同年二老夫。论心共牢落，见面且欢娱。 
<br>酒好携来否，诗多记得无。应须为春草，五马少踟蹰。
<br>
<br>
<br>
<br>&nbsp;&nbsp; 卷456_9 【裴令公席上赠别梦得】白居易 
<br>
<br>年老官高多别离，转难相见转相思。
<br>雪销酒尽梁王起，便是邹枚分散时。
<br>
<br>
<br>
<br>&nbsp;&nbsp; 卷456_10 【寻春题诸家园林】白居易 
<br>
<br>闻健朝朝出，乘春处处寻。天供闲日月，人借好园林。 
<br>渐以狂为态，都无闷到心。平生身得所，未省似而今。
<br>
<br>
<br>
<br>&nbsp;&nbsp; 卷456_11 【又题一绝】白居易 
<br>
<br>貌随年老欲何如，兴遇春牵尚有馀。
<br>遥见人家花便入，不论贵贱与亲疏。
<br>
<br>
<br>
<br>&nbsp;&nbsp; 卷456_12 【家园三绝】白居易 
<br>
<br>沧浪峡水子陵滩，路远江深欲去难。
<br>何似家池通小院，卧房阶下插鱼竿。
<br>
<br>篱下先生时得醉，瓮间吏部暂偷闲。
<br>何如家酝双鱼榼，雪夜花时长在前。
<br>
<br>鸳鸯怕捉竟难亲，鹦鹉虽笼不著人。
<br>何似家禽双白鹤，闲行一步亦随身。
<br>
<br>
<br>
<br>&nbsp;&nbsp; 卷456_13 【老来生计】白居易 
<br>
<br>老来生计君看取，白日游行夜醉吟。陶令有田唯种黍， 
<br>邓家无子不留金。人间荣耀因缘浅，林下幽闲气味深。 
<br>烦虑渐消虚白长，一年心胜一年心。
<br>
<br>
<br>
<br>&nbsp;&nbsp; 卷456_14 【早春题少室东岩】白居易 
<br>
<br>三十六峰晴，雪销岚翠生。月留三夜宿，春引四山行。 
<br>远草初含色，寒禽未变声。东岩最高石，唯我有题名。
<br>
<br>
<br>
<br>&nbsp;&nbsp; 卷456_15 【早春即事】白居易 
<br>
<br>眼重朝眠足，头轻宿酒醒。阳光满前户，雪水半中庭。 
<br>物变随天气，春生逐地形。北檐梅晚白，东岸柳先青。 
<br>葱垄抽羊角，松巢堕鹤翎。老来诗更拙，吟罢少人听。
<br>
<br>
<br>
<br>&nbsp;&nbsp; 卷456_16 【叹春风兼赠李二十侍郎二绝】白居易 
<br>
<br>树根雪尽催花发，池岸冰消放草生。
<br>唯有须霜依旧白，春风于我独无情。
<br>
<br>道场斋戒今初毕，酒伴欢娱久不同。
<br>不把一杯来劝我，无情亦得似春风。
<br>
<br>
<br>
<br>&nbsp;&nbsp; 卷456_17 【春来频与李二宾客郭外同游，因赠长句】白居易 
<br>
<br>风光引步酒开颜，送老消春嵩洛间。朝蹋落花相伴出， 
<br>暮随飞鸟一时还。我为病叟诚宜退，君是才臣岂合闲。 
<br>可惜济时心力在，放教临水复登山。
<br>
<br>
<br>
<br>&nbsp;&nbsp; 卷456_18 【二月二日】白居易 
<br>
<br>二月二日新雨晴，草芽菜甲一时生。
<br>轻衫细马春年少，十字津头一字行。
<br>
<br>
<br>
<br>&nbsp;&nbsp; 卷456_19 【奉和令公绿野堂种花】白居易 
<br>
<br>绿野堂开占物华，路人指道令公家。
<br>令公桃李满天下，何用堂前更种花。
<br>
<br>
<br>
<br>&nbsp;&nbsp; 卷456_20 【清明日登老君阁望洛城，赠韩道士】白居易 
<br>
<br>风光烟火清明日，歌哭悲欢城市间。何事不随东洛水， 
<br>谁家又葬北邙山。中桥车马长无已，下渡舟航亦不闲。 
<br>冢墓累累人扰扰，辽东怅望鹤飞还。
<br>
<br>
<br>
<br>&nbsp;&nbsp; 卷456_21 【三月三日】白居易 
<br>
<br>画堂三月初三日，絮扑窗纱燕拂檐。莲子数杯尝冷酒， 
<br>柘枝一曲试春衫。阶临池面胜看镜，户映花丛当下帘。 
<br>指点楼南玩新月，玉钩素手两纤纤。
<br>
<br>
<br>
<br>&nbsp;&nbsp; 卷456_22 【雨中听琴者弹别鹤操】白居易 
<br>
<br>双鹤分离一何苦，连阴雨夜不堪闻。
<br>莫教迁客孀妻听，嗟叹悲啼eW杀君。
<br>
<br>
<br>
<br>&nbsp;&nbsp; 卷456_23 【酬郑二司录与李六郎中寒食日相过，同宴见赠】白居易 
<br>
<br>偶因冷节会嘉宾，况是平生心所亲。迎接须矜疏傅老， 
<br>只供莫笑阮家贫。杯盘狼藉宜侵夜，风景阑珊欲过春。 
<br>相对喜欢还怅望，同年只有此三人。
<br>
<br>
<br>
<br>&nbsp;&nbsp; 卷456_24 【喜杨六侍御同宿（一喜下有与字）】白居易 
<br>
<br>岸帻静言明月夜，匡床闲卧落花朝。二三月里饶春睡， 
<br>七八年来不早朝。浊水清尘难会合，高鹏低鷃各逍遥。 
<br>眼看又上青云去，更卜同衾一两宵。
<br>
<br>
<br>
<br>&nbsp;&nbsp; 卷456_25 【残春咏怀，赠杨慕巢侍郎】白居易 
<br>
<br>位逾三品日，年过六旬时。不道官班下，其如筋力衰。 
<br>犹怜好风景，转重旧亲知。少壮难重得，欢娱且强为。 
<br>兴来池上酌，醉出袖中诗。静话开襟久，闲吟放醆迟。 
<br>落花无限雪，残鬓几多丝。莫说伤心事，春翁易酒悲。
<br>
<br>
<br>
<br>&nbsp;&nbsp; 卷456_26 【闲居春尽】白居易 
<br>
<br>闲泊池舟静掩扉，老身慵出客来稀。愁应暮雨留教住， 
<br>春被残莺唤遣归。揭瓮偷尝新熟酒，开箱试著旧生衣。 
<br>冬裘夏葛相催促，垂老光阴速似飞。
<br>
<br>
<br>
<br>&nbsp;&nbsp; 卷456_27 【春尽日天津桥醉吟偶呈李尹侍郎】白居易 
<br>
<br>宿雨洗天津，无泥未有尘。初晴迎早夏，落照送残春。 
<br>兴发诗随口，狂来酒寄身。水边行嵬峨，桥上立逡巡。 
<br>疏傅心情老，吴公政化新。三川徒有主，风景属闲人。
<br>
<br>
<br>
<br>&nbsp;&nbsp; 卷456_28 【池上逐凉二首】白居易 
<br>
<br>青苔地上消残暑，绿树阴前逐晚凉。轻屐单衫薄纱帽， 
<br>浅池平岸庳藤床。簪缨怪我情何薄，泉石谙君味甚长。 
<br>遍问交亲为老计，多言宜静不宜忙。
<br>
<br>窗间睡足休高枕，水畔闲来上小船。棹遣秃头奴子拨， 
<br>茶教纤手侍儿煎。门前便是红尘地，林外无非赤日天。 
<br>谁信好风清簟上，更无一事但翛然。
<br>
<br>
<br>
<br>&nbsp;&nbsp; 卷456_29 【香山避暑二绝】白居易 
<br>
<br>六月滩声如猛雨，香山楼北畅师房。
<br>夜深起凭阑干立，满耳潺湲满面凉。
<br>
<br>纱巾草履竹疏衣，晚下香山蹋翠微。
<br>一路凉风十八里，卧乘篮舆睡中归。
<br>
<br>
<br>
<br>&nbsp;&nbsp; 卷456_30 【老夫】白居易 
<br>
<br>七八年来游洛都，三分游伴二分无。风前月下花园里， 
<br>处处唯残个老夫。世事劳心非富贵，人间实事是欢娱。 
<br>谁能逐我来闲坐，时共酣歌倾一壶。
<br>
<br>
<br>
<br>&nbsp;&nbsp; 卷456_31 【香山下卜居】白居易 
<br>
<br>老须为老计，老计在抽簪。山下初投足，人间久息心。 
<br>乱藤遮石壁，绝涧护云林。若要深藏处，无如此处深。
<br>
<br>
<br>
<br>&nbsp;&nbsp; 卷456_32 【无长物】白居易 
<br>
<br>莫讶家居窄，无嫌活计贫。只缘无长物，始得作闲人。 
<br>青竹单床簟，乌纱独幅巾。其馀皆称是，亦足奉吾身。
<br>
<br>
<br>
<br>&nbsp;&nbsp; 卷456_33 【宿香山寺酬广陵牛相公见寄】白居易 
<br>
<br>手札八行诗一篇，无由相见但依然。君匡圣主方行道， 
<br>我事空王正坐禅。支许徒思游白月，夔龙未放下青天。 
<br>应须且为苍生住，犹去悬车十四年。
<br>
<br>
<br>
<br>&nbsp;&nbsp; 卷456_34 【以诗代书，寄户部杨侍郎，劝买东邻王家宅】白居易 
<br>
<br>劝君买取东邻宅，与我衡门相并开。云映嵩峰当户牖， 
<br>月和伊水入池台。林园亦要闻闲置，筋力应须及健回。 
<br>莫学因循白宾客，欲年六十始归来。
<br>
<br>
<br>
<br>&nbsp;&nbsp; 卷456_35 【赠谈客】白居易 
<br>
<br>上客清谈何亹亹，幽人闲思自寥寥。
<br>请君休说长安事，膝上风清琴正调。
<br>
<br>
<br>
<br>&nbsp;&nbsp; 卷456_36 【初入香山院对月（太和六年秋作）】白居易 
<br>
<br>老住香山初到夜，秋逢白月正圆时。
<br>从今便是家山月，试问清光知不知。
<br>
<br>
<br>
<br>&nbsp;&nbsp; 卷456_37 【题龙门堰西涧】白居易 
<br>
<br>东岸菊丛西岸柳，柳阴烟合菊花开。一条秋水琉璃色， 
<br>阔狭才容小舫回。除却悠悠白少傅，何人解入此中来。
<br>
<br>
<br>
<br>&nbsp;&nbsp; 卷456_38 【秋霖中奉裴令公见招早出赴会马上先寄六韵】白居易 
<br>
<br>雨暗三秋日，泥深一尺时。老人平旦出，自问欲何之。 
<br>不是寻医药，非干送别离。素书传好语，绛帐赴佳期。 
<br>续借桃花马，催迎杨柳姬。只愁张录事，罚我怪来迟。
<br>
<br>
<br>
<br>&nbsp;&nbsp; 卷456_39 【尝酒听歌招客】白居易 
<br>
<br>一瓮香醪新插刍，双鬟小妓薄能讴。管弦渐好新教得， 
<br>罗绮虽贫免外求。世上贪忙不觉苦，人间除醉即须愁。 
<br>不知此事君知否，君若知时从我游。
<br>
<br>
<br>
<br>&nbsp;&nbsp; 卷456_40 【八月三日夜作】白居易 
<br>
<br>露白月微明，天凉景物清。草头珠颗冷，楼角玉钩生。 
<br>气爽衣裳健，风疏砧杵鸣。夜衾香有思，秋簟冷无情。 
<br>梦短眠频觉，宵长起暂行。烛凝临晓影，虫怨欲寒声。 
<br>槿老花先尽，莲凋子始成。四时无了日，何用叹衰荣。
<br>
<br>
<br>
<br>&nbsp;&nbsp; 卷456_41 【病中赠南邻觅酒】白居易 
<br>
<br>头痛牙疼三日卧，妻看煎药婢来扶。
<br>今朝似校抬头语，先问南邻有酒无。
<br>
<br>
<br>
<br>&nbsp;&nbsp; 卷456_42 【晓眠后寄杨户部】白居易 
<br>
<br>软绫腰褥薄绵被，凉冷秋天稳暖身。
<br>一觉晓眠殊有味，无因寄与早朝人。
<br>
<br>
<br>
<br>&nbsp;&nbsp; 卷456_43 【秋雨夜眠】白居易 
<br>
<br>凉冷三秋夜，安闲一老翁。卧迟灯灭后，睡美雨声中。 
<br>灰宿温瓶火，香添暖被笼。晓晴寒未起，霜叶满阶红。
<br>
<br>
<br>
<br>&nbsp;&nbsp; 卷456_44 【喜梦得自冯翊归洛，兼呈令公】白居易 
<br>
<br>上客新从左辅回，高阳兴助洛阳才。已将四海声名去， 
<br>又占三春风景来。甲子等头怜共老，文章敌手莫相猜。 
<br>邹枚未用争诗酒，且饮梁王贺喜杯。
<br>
<br>
<br>
<br>&nbsp;&nbsp; 卷456_45 【斋戒满夜，戏招梦得】白居易 
<br>
<br>纱笼灯下道场前，白日持斋夜坐禅。无复更思身外事， 
<br>未能全尽世间缘。明朝又拟亲杯酒，今夕先闻理管弦。 
<br>方丈若能来问疾，不妨兼有散花天。
<br>
<br>
<br>
<br>&nbsp;&nbsp; 卷456_46 【和令公问刘宾客归来称意无之作】白居易 
<br>
<br>水南秋一半，风景未萧条。皂盖回沙苑，蓝舆上洛桥。 
<br>闲尝黄菊酒，醉唱紫芝谣。称意那劳问，请钱不早朝。
<br>
<br>
<br>
<br>&nbsp;&nbsp; 卷456_47 【酬梦得穷秋夜坐，即事见寄】白居易 
<br>
<br>焰细灯将尽，声遥漏正长。老人秋向火，小女夜缝裳。 
<br>菊悴篱经雨，萍销水得霜。今冬暖寒酒，先拟共君尝。
<br>
<br>
<br>
<br>&nbsp;&nbsp; 卷456_48 【偶于维扬牛相公处觅得筝筝未到先寄诗来走笔戏答】白居易 
<br>
<br>楚匠饶巧思，秦筝多好音。如能惠一面，何啻直双金。 
<br>玉柱调须品，朱弦染要深。会教魔女弄，不动是禅心。
<br>
<br>
<br>
<br>&nbsp;&nbsp; 卷456_49 【答梦得秋庭独坐见赠】白居易 
<br>
<br>林梢隐映夕阳残，庭际萧疏夜气寒。霜草欲枯虫思急， 
<br>风枝未定鸟栖难。容衰见镜同惆怅，身健逢杯且喜欢。 
<br>应是天教相暖热，一时垂老与闲官。
<br>
<br>
<br>
<br>&nbsp;&nbsp; 卷456_50 【长斋月满携酒先与梦得对酌醉中同赴令公之宴戏赠梦得】白居易 
<br>
<br>斋宫前日满三旬，酒榼今朝一拂尘。乘兴还同访戴客， 
<br>解酲仍对姓刘人。病心汤沃寒灰活，老面花生朽木春。 
<br>若怕平原怪先醉，知君未惯吐车茵。
<br>
<br>
<br>
<br>&nbsp;&nbsp; 卷456_51 【奉酬淮南牛相公思黯见寄二十四韵（每对双关分叙两意）】白居易 
<br>
<br>白老忘机客，牛公济世贤。鸥栖心恋水，鹏举翅摩天。 
<br>累就优闲秩，连操造化权。贫司甚萧洒，荣路自喧阗。 
<br>望苑三千日，台阶十五年。是人皆弃忘，何物不陶甄。 
<br>篮舆游嵩岭，油幢镇海壖。竹篙撑钓艇，金甲拥楼船。 
<br>雪夜寻僧舍，春朝列妓筵。长斋俨香火，密宴簇花钿。 
<br>自觉闲胜闹，遥知醉笑禅。是非分未定，会合杳无缘。 
<br>我正思扬府，君应望洛川。西来风袅袅，南去雁连连。 
<br>日落龙门外，潮生瓜步前。秋同一时尽，月共两乡圆。 
<br>旧眷交欢在，新文气调全。惭无白雪曲，难答碧云篇。 
<br>金谷诗谁赏，芜城赋众传。珠应哂鱼目，铅未伏龙泉。 
<br>远讯惊魔物，深情寄酒钱。霜纨一百匹，玉柱十三弦。 
<br>楚醴来尊里，秦声送耳边。何时红烛下，相对一陶然。
<br>
<br>
<br>
<br>&nbsp;&nbsp; 卷456_52 【吴秘监每有美酒独酌独醉但蒙诗报不以饮招…酬兼呈梦得】白居易 
<br>
<br>蓬山仙客下烟霄，对酒唯吟独酌谣。不怕道狂挥玉爵， 
<br>亦曾乘兴解金貂。君称名士夸能饮，我是愚夫肯见招。 
<br>赖有伯伦为醉伴，何愁不解傲松乔。
<br>
<br>
<br>
<br>&nbsp;&nbsp; 卷456_53 【酬梦得霜夜对月见怀】白居易 
<br>
<br>凄清冬夜景，摇落长年情。月带新霜色，砧和远雁声。 
<br>暖怜炉火近，寒觉被衣轻。枕上酬佳句，诗成梦不成。
<br>
<br>
<br>
<br>&nbsp;&nbsp; 卷456_54 【初冬月夜得皇甫泽州手札并诗数篇因遣报书偶题长句】白居易 
<br>
<br>清泠玉韵两三章，落箔银钩七八行。心逐报书悬雁足， 
<br>梦寻来路绕羊肠。水南地空多明月，山北天寒足早霜。 
<br>最恨泼醅新熟酒，迎冬不得共君尝。
<br>
<br>
<br>
<br>&nbsp;&nbsp; 卷456_55 【雪中酒熟，欲携访吴监，先寄此诗】白居易 
<br>
<br>新雪对新酒，忆同倾一杯。自然须访戴，不必待延枚。 
<br>陈榻无辞解，袁门莫懒开。笙歌与谈笑，随事自将来。
<br>
<br>
<br>
<br>&nbsp;&nbsp; 卷456_56 【酬令公雪中见赠，讶不与梦得同相访】白居易 
<br>
<br>雪似鹅毛飞散乱，人披鹤氅立裴回。
<br>邹生枚叟非无兴，唯待梁王召即来。
<br>
<br>
<br>
<br>&nbsp;&nbsp; 卷456_57 【题酒瓮呈梦得】白居易 
<br>
<br>若无清酒两三瓮，争向白须千万茎。麹糵销愁真得力， 
<br>光阴催老苦无情。凌烟阁上功无分，伏火炉中药未成。 
<br>更拟共君何处去，且来同作醉先生。
<br>
<br>
<br>
<br>&nbsp;&nbsp; 卷456_58 【迂叟】白居易 
<br>
<br>一辞魏阙就商宾，散地闲居八九春。初时被目为迂叟， 
<br>近日蒙呼作隐人。冷暖俗情谙世路，是非闲论任交亲。 
<br>应须绳墨机关外，安置疏愚钝滞身。
<br>
<br>
<br>
<br>&nbsp;&nbsp; 卷456_59 【洛下闲居，寄山南令狐相公】白居易 
<br>
<br>已收身向园林下，犹寄名于禄仕间。不锻嵇康弥懒静， 
<br>无金疏傅更贫闲。支分门内馀生计，谢绝朝中旧往还。 
<br>唯是相君忘未得，时思汉水梦巴山。
<br>
<br>
<br>
<br>&nbsp;&nbsp; 卷456_60 【惜春赠李尹】白居易 
<br>
<br>春色有时尽，公门终日忙。两衙但不阙，一醉亦何妨。 
<br>芳树花团雪，衰翁鬓扑霜。知君倚年少，未苦惜风光。
<br>
<br>
<br>
<br>&nbsp;&nbsp; 卷456_61 【对酒劝令公开春游宴】白居易 
<br>
<br>时泰岁丰无事日，功成名遂自由身。前头更有忘忧日， 
<br>向上应无快活人。自去年来多事故，从今日去少交亲。 
<br>宜须数数谋欢会，好作开成第二春。
<br>
<br>
<br>
<br>&nbsp;&nbsp; 卷456_62 【与梦得偶同到敦诗宅，感而题壁】白居易 
<br>
<br>山东才副苍生愿，川上俄惊逝水波。履道凄凉新第宅， 
<br>宣城零落旧笙歌。园荒唯有薪堪采，门冷兼无雀可罗。 
<br>今日相逢偶同到，伤心不是故经过。
<br>
<br>
<br>
<br>&nbsp;&nbsp; 卷456_63 【杨六尚书新授东川节度使，代妻戏贺兄嫂二绝】白居易 
<br>
<br>刘纲与妇共升仙，弄玉随夫亦上天。
<br>何似沙哥领崔嫂，碧油幢引向东川。
<br>
<br>金花银碗饶君用，罨画罗衣尽嫂裁。
<br>觅得黔娄为妹婿，可能空寄蜀茶来。
<br>
<br>
<br>
<br>&nbsp;&nbsp; 卷456_64 【闲游即事】白居易 
<br>
<br>郊野游行熟，村园次第过。蓦山寻浥涧，蹋水渡伊河。 
<br>寒食青青草，春风瑟瑟波。逢人共杯酒，随马有笙歌。 
<br>胜事经非少，芳辰过亦多。还须自知分，不老拟如何。
<br>
<br>
<br>
<br>&nbsp;&nbsp; 卷456_65 【六十六】白居易 
<br>
<br>七十欠四岁，此生那足论。每因悲物故，还且喜身存。 
<br>安得头长黑，争教眼不昏。交游成拱木，婢仆见曾孙。 
<br>瘦觉腰金重，衰怜鬓雪繁。将何理老病，应付与空门。
<br>
<br>
<br>
<br>&nbsp;&nbsp; 卷456_66 【池上早春，即事招梦得】白居易 
<br>
<br>老更惊年改，闲先觉日长。晴熏榆荚黑，春染柳梢黄。 
<br>云破山呈色，冰融水放光。低平稳船舫，轻暖好衣裳。 
<br>白角三升榼，红茵六尺床。偶游难得伴，独醉不成狂。 
<br>我有中心乐，君无外事忙。经过莫慵懒，相去两三坊。
<br>
<br>
<br>
<br>&nbsp;&nbsp; 卷456_67 【因梦得题公垂所寄蜡烛，因寄公垂】白居易 
<br>
<br>照梁初日光相似，出水新莲艳不如。
<br>却寄两条君令取，明年双引入中书。
<br>
<br>
<br>
<br>&nbsp;&nbsp; 卷456_68 【令公南庄花柳正盛，欲偷一赏，先寄二篇】白居易 
<br>
<br>最忆楼花千万朵，偏怜堤柳两三株。
<br>拟提社酒携村妓，擅入朱门莫怪无。
<br>
<br>可惜亭台闲度日，欲偷风景暂游春。
<br>只愁花里莺饶舌，飞入宫城报主人。
<br>
<br>
<br>
<br>&nbsp;&nbsp; 卷456_69 【春夜宴席上戏赠裴淄川】白居易 
<br>
<br>九十不衰真地仙，六旬犹健亦天怜。今年相遇莺花月， 
<br>此夜同欢歌酒筵。四座齐声和丝竹，两家随分斗金钿。 
<br>留君到晓无他意，图向君前作少年。
<br>
<br>
<br>
<br>&nbsp;&nbsp; 卷456_70 【赠梦得】白居易 
<br>
<br>年颜老少与君同，眼未全昏耳未聋。放醉卧为春日伴， 
<br>趁欢行入少年丛。寻花借马烦川守，弄水偷船恼令公。 
<br>闻道洛城人尽怪，呼为刘白二狂翁。
<br>
<br>
<br>
<br>&nbsp;&nbsp; 卷456_71 【晚春欲携酒寻沈四著作，先以六韵寄之】白居易 
<br>
<br>病容衰惨澹，芳景晚蹉跎。无计留春得，争能奈老何。 
<br>篇章慵报答，杯宴喜经过。顾我酒狂久，负君诗债多。 
<br>敢辞携绿蚁，只愿见青娥。最忆阳关唱，真珠一串歌。
<br>
<br>
<br>
<br>&nbsp;&nbsp; 卷456_72 【三月三日祓禊洛滨】白居易 
<br>
<br>三月草萋萋，黄莺歇又啼。柳桥晴有絮，沙路润无泥。 
<br>禊事修初半，游人到欲齐。金钿耀桃李，丝管骇凫鹥。 
<br>转岸回船尾，临流簇马蹄。闹翻扬子渡，蹋破魏王堤。 
<br>妓接谢公宴，诗陪荀令题。舟同李膺泛，醴为穆生携。 
<br>水引春心荡，花牵醉眼迷。尘街从鼓动，烟树任鸦栖。 
<br>舞急红腰软，歌迟翠黛低。夜归何用烛，新月凤楼西。
<br>
<br>
<br>
<br>&nbsp;&nbsp; 卷456_73 【同梦得暮春寄贺东西川二杨尚书】白居易 
<br>
<br>龙节对持真可爱，雁行相接更堪夸。两川风景同三月， 
<br>千里江山属一家。鲁卫定知连气色，潘杨亦觉有光华。 
<br>应怜洛下分司伴，冷宴闲游老看花。
<br>
<br>
<br>
<br>&nbsp;&nbsp; 卷456_74 【喜小楼西新柳抽条】白居易 
<br>
<br>一行弱柳前年种，数尺柔条今日新。渐欲拂他骑马客， 
<br>未多遮得上楼人。须教碧玉羞眉黛，莫与红桃作麹尘。 
<br>为报金堤千万树，饶伊未敢苦争春。
<br>
<br>
<br>
<br>&nbsp;&nbsp; 卷456_75 【晚春酒醒寻梦得】白居易 
<br>
<br>料合同惆怅，花残酒亦残。醉心忘老易，醒眼别春难。 
<br>独出虽慵懒，相逢定喜欢。还携小蛮去，试觅老刘看。
<br>
<br>
<br>
<br>&nbsp;&nbsp; 卷456_76 【感事】白居易 
<br>
<br>服气崔常侍，烧丹郑舍人。常期生羽翼，那忽化灰尘。 
<br>每遇凄凉事，还思潦倒身。唯知趁杯酒，不解炼金银。 
<br>睡适三尸性，慵安五藏神。无忧亦无喜，六十六年春。
<br>
<br>
<br>
<br>&nbsp;&nbsp; 卷456_77 【和裴令公南庄绝句】白居易 
<br>
<br>陶庐僻陋那堪比，谢墅幽微不足攀。
<br>何似嵩峰三十六，长随申甫作家山。
<br>
<br>
<br>
<br>&nbsp;&nbsp; 卷456_78 【宅西有流水墙下构小楼临玩之时颇有幽趣…吟偶题五绝句】白居易 
<br>
<br>伊水分来不自由，无人解爱为谁流。
<br>家家抛向墙根底，唯我栽莲越小楼。
<br>
<br>水色波文何所似，麹尘罗带一条斜。
<br>莫言罗带春无主，自置楼来属白家。
<br>
<br>日滟水光摇素壁，风飘树影拂朱栏。
<br>皆言此处宜弦管，试奏霓裳一曲看。
<br>
<br>霓裳奏罢唱梁州，红袖斜翻翠黛愁。
<br>应是遥闻胜近听，行人欲过尽回头。
<br>
<br>独醉还须得歌舞，自娱何必要亲宾。
<br>当时一部清商乐，亦不长将乐外人。
<br>
<br>
<br>
<br>&nbsp;&nbsp; 卷456_79 【偶作】白居易 
<br>
<br>篮舁出即忘归舍，柴户昏犹未掩关。闻客病时惭体健， 
<br>见人忙处觉心闲。清凉秋寺行香去，和暖春城拜表还。 
<br>木雁一篇须记取，致身才与不才间。
<br>
<br>
<br>
<br>&nbsp;&nbsp; 卷456_80 【因梦得酬牛相公初到洛中小饮见赠】白居易 
<br>
<br>淮南挥手抛红旆，洛下回头向白云。政事堂中老丞相， 
<br>制科场里旧将军。宫城烟月饶全占，关塞风光请半分。 
<br>诗酒放狂犹得在，莫欺白叟与刘君。
<br>
<br>
<br>
<br>&nbsp;&nbsp; 卷456_81 【幽居早秋闲咏】白居易 
<br>
<br>幽僻嚣尘外，清凉水木间。卧风秋拂簟，步月夜开关。 
<br>且得身安泰，从他世险艰。但休争要路，不必入深山。 
<br>轩鹤留何用，泉鱼放不还。谁人知此味，临老十年闲。
<br>
<br>
<br>
<br>&nbsp;&nbsp; 卷456_82 【和令狐仆射小饮听阮咸】白居易 
<br>
<br>掩抑复凄清，非琴不是筝。还弹乐府曲，别占阮家名。 
<br>古调何人识，初闻满座惊。落盘珠历历，摇珮玉琤琤。 
<br>似劝杯中物，如含林下情。时移音律改，岂是昔时声。
<br>
<br>
<br>
<br>&nbsp;&nbsp; 卷456_83 【烧药不成命酒独醉】白居易 
<br>
<br>白发逢秋王，丹砂见火空。不能留姹女，争免作衰翁。 
<br>赖有杯中绿，能为面上红。少年心不远，只在半酣中。
<br>
<br>
<br>
<br>&nbsp;&nbsp; 卷456_84 【送卢郎中赴河东裴令公幕】白居易 
<br>
<br>别时暮雨洛桥岸，到日凉风汾水波。
<br>荀令见君应问我，为言秋草闭门多。
<br>
<br>
<br>
<br>&nbsp;&nbsp; 卷456_85 【送李滁州】白居易 
<br>
<br>君于觉路深留意，我亦禅门薄致功。未悟病时须去病， 
<br>已知空后莫依空。白衣卧病嵩山下，皂盖行春楚水东。 
<br>谁道三年千里别，两心同在道场中。
<br>
<br>
<br>
<br>&nbsp;&nbsp; 卷456_86 【长斋月满寄思黯】白居易 
<br>
<br>一日不见如三月，一月相思如七年。似隔山河千里地， 
<br>仍当风雨九秋天。明朝斋满相寻去，挈榼抱衾同醉眠。
<br>
<br>
<br>
<br>&nbsp;&nbsp; 卷456_87 【冬夜对酒寄皇甫十】白居易 
<br>
<br>霜杀中庭草，冰生后院池。有风空动树，无叶可辞枝。 
<br>十月苦长夜，百年强半时。新开一瓶酒，那得不相思。
<br>
<br>
<br>
<br>&nbsp;&nbsp; 卷456_88 【岁除夜对酒】白居易 
<br>
<br>衰翁岁除夜，对酒思悠然。草白经霜地，云黄欲雪天。 
<br>醉依香枕坐，慵傍暖炉眠。洛下闲来久，明朝是十年。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷457_1 【寄献北都留守裴令公】白居易 
<br>
<br>天上中台正，人间一品高。休明值尧舜，勋业过萧曹。 
<br>始擅文三捷，终兼武六韬。动人名赫赫，忧国意忉忉。 
<br>荡蔡擒封豕，平齐斩巨鳌。两河收土宇，四海定波涛。 
<br>宠重移宫龠，恩新换阃旄。保厘东宅静，守护北门牢。 
<br>晋国封疆阔，并州士马豪。胡兵惊赤帜，边雁避乌号。 
<br>令下流如水，仁沾泽似膏。路喧歌五袴，军醉感单醪。 
<br>将校森貔武，宾僚俨隽髦。客无烦夜柝，吏不犯秋毫。 
<br>神在台骀助，魂亡猃狁逃。德星销彗孛，霖雨灭腥臊。 
<br>烽戍高临代，关河远控洮。汾云晴漠漠，朔吹冷颾颾。 
<br>豹尾交牙戟，虬须捧佩刀。通天白犀带，照地紫麟袍。 
<br>羌管吹杨柳，燕姬酌蒲萄。银含凿落盏，金屑琵琶槽。 
<br>遥想从军乐，应忘报国劳。紫微留北阙，绿野寄东皋。 
<br>忽忆前时会，多惭下客叨。清宵陪宴话，美景从游遨。 
<br>花月还同赏，琴诗雅自操。朱弦拂宫徵，洪笔振风骚。 
<br>近竹开方丈，依林架桔槔。春池八九曲，画舫两三艘。 
<br>径滑苔黏屐，潭深水没篙。绿丝萦岸柳，红粉映楼桃。 
<br>为穆先陈醴，招刘共藉糟。舞鬟金翡翠，歌颈玉蛴螬。 
<br>盛德终难过，明时岂易遭。公虽慕张范，帝未舍伊皋。 
<br>眷恋心方结，踟蹰首已搔。鸾皇上寥廓，燕雀任蓬蒿。 
<br>欲献文狂简，徒烦思郁陶。可怜四百字，轻重抵鸿毛。
<br>
<br>
<br>&nbsp;&nbsp; 卷457_2 【和东川杨慕巢尚书府中独坐感戚在怀见寄十四韵】白居易 
<br>
<br>我是知君者，君今意若何。穷通时不定，苦乐事相和。 
<br>东蜀欢殊渥，西江叹逝波。只缘荣贵极，翻使感伤多。 
<br>行断风惊雁，年侵日下坡。片心休惨戚，双鬓已蹉跎。 
<br>紫绶黄金印，青幢白玉珂。老将荣补贴，愁用道销磨。 
<br>外府饶杯酒，中堂有绮罗。应须引满饮，何不放狂歌。 
<br>锦水通巴峡，香山对洛河。将军驰铁马，少傅步铜驼。 
<br>深契怜松竹，高情忆薜萝。悬车年甚远，未敢故相过。
<br>
<br>
<br>
<br>&nbsp;&nbsp; 卷457_3 【分司洛中多暇数与诸客宴游醉后狂吟偶成十韵…奇章公】白居易 
<br>
<br>性与时相远，身将世两忘。寄名朝士籍，寓兴少年场。 
<br>老岂无谈笑，贫犹有酒浆。随时来伴侣，逐日用风光。 
<br>数数游何爽，些些病未妨。天教荣启乐，人恕接舆狂。 
<br>改业为逋客，移家住醉乡。不论招梦得，兼拟诱奇章。 
<br>要路风波险，权门市井忙。世间无可恋，不是不思量。
<br>
<br>
<br>
<br>&nbsp;&nbsp; 卷457_4 【小岁日喜谈氏外孙女孩满月】白居易 
<br>
<br>今旦夫妻喜，他人岂得知。自嗟生女晚，敢讶见孙迟。 
<br>物以稀为贵，情因老更慈。新年逢吉日，满月乞名时。 
<br>桂燎熏花果，兰汤洗玉肌。怀中有可抱，何必是男儿。
<br>
<br>
<br>
<br>&nbsp;&nbsp; 卷457_5 【闲吟赠皇甫郎中亲家翁（新与皇甫结姻）】白居易 
<br>
<br>谁能嗟叹光阴暮，岂复忧愁活计贫。忽忽不知头上事， 
<br>时时犹忆眼中人。早为良友非交势，晚接嘉姻不失亲。 
<br>最喜两家婚嫁毕，一时抽得尚平身。
<br>
<br>
<br>
<br>&nbsp;&nbsp; 卷457_6 【梦得卧病，携酒相寻，先以此寄】白居易 
<br>
<br>病来知少客，谁可以为娱。日晏开门未，秋寒有酒无。 
<br>自宜相慰问，何必待招呼。小疾无妨饮，还须挈一壶。
<br>
<br>
<br>
<br>&nbsp;&nbsp; 卷457_7 【酬思黯戏赠同用狂字】白居易 
<br>
<br>钟乳三千两，金钗十二行。妒他心似火，欺我鬓如霜。 
<br>慰老资歌笑，销愁仰酒浆。眼看狂不得，狂得且须狂。
<br>
<br>
<br>
<br>&nbsp;&nbsp; 卷457_8 【又戏答绝句（来句云不是道公狂不得，恨公逢我不教狂）】白居易 
<br>
<br>狂夫与我两相忘，故态些些亦不妨。
<br>纵酒放歌聊自乐，接舆争解教人狂。
<br>
<br>
<br>
<br>&nbsp;&nbsp; 卷457_9 【令狐相公与梦得交情素深眷予分亦不浅一闻薨逝…继和】白居易 
<br>
<br>缄题重叠语殷勤，存没交亲自此分。前月使来犹理命， 
<br>今朝诗到是遗文。银钩见晚书无报，玉树埋深哭不闻。 
<br>最感一行绝笔字，尚言千万乐天君。
<br>
<br>
<br>
<br>&nbsp;&nbsp; 卷457_10 【洛下雪中频与刘李二宾客宴集，因寄汴州李尚书】白居易 
<br>
<br>水南水北雪纷纷，雪里欢游莫厌频。日日暗来唯老病， 
<br>年年少去是交亲。碧毡帐暖梅花湿，红燎炉香竹叶春。 
<br>今日邹枚俱在洛，梁园置酒召何人。
<br>
<br>
<br>
<br>&nbsp;&nbsp; 卷457_11 【看梦得题答李侍郎诗诗中有文星之句因戏和之】白居易 
<br>
<br>看题锦绣报琼瑰，俱是人天第一才。
<br>好遣文星守躔次，亦须防有客星来。
<br>
<br>
<br>
<br>&nbsp;&nbsp; 卷457_12 【闲适】白居易 
<br>
<br>禄俸优饶官不卑，就中闲适是分司。风光暖助游行处， 
<br>雨雪寒供饮宴时。肥马轻裘还且有，粗歌薄酒亦相随。 
<br>微躬所要今皆得，只是蹉跎得校迟。
<br>
<br>
<br>
<br>&nbsp;&nbsp; 卷457_13 【戏答思黯（思黯有能筝者，以此戏之）】白居易 
<br>
<br>何时得见十三弦，待取无云有月天。
<br>愿得金波明似镜，镜中照出月中仙。
<br>
<br>
<br>
<br>&nbsp;&nbsp; 卷457_14 【酬裴令公赠马相戏】白居易 
<br>
<br>安石风流无奈何，欲将赤骥换青娥。
<br>不辞便送东山去，临老何人与唱歌。
<br>
<br>
<br>
<br>&nbsp;&nbsp; 卷457_15 【新岁赠梦得】白居易 
<br>
<br>暮齿忽将及，同心私自怜。渐衰宜减食，已喜更加年。 
<br>紫绶行联袂，篮舆出比肩。与君同甲子，岁酒合谁先。
<br>
<br>
<br>
<br>&nbsp;&nbsp; 卷457_16 【早春持斋，答皇甫十见赠】白居易 
<br>
<br>正月晴和风气新，纷纷已有醉游人。
<br>帝城花笑长斋客，三十年来负早春。
<br>
<br>
<br>
<br>&nbsp;&nbsp; 卷457_17 【戏赠梦得，兼呈思黯】白居易 
<br>
<br>霜鬓莫欺今老矣，一杯莫笑便陶然。陈郎中处为高户， 
<br>裴使君前作少年。顾我独狂多自哂，与君同病最相怜。 
<br>月终斋满谁开素，须拟奇章置一筵。
<br>
<br>
<br>
<br>&nbsp;&nbsp; 卷457_18 【早春忆游思黯南庄，因寄长句】白居易 
<br>
<br>南庄胜处心常忆，借问轩车早晚游。美景难忘竹廊下， 
<br>好风争奈柳桥头。冰消见水多于地，雪霁看山尽入楼。 
<br>若待春深始同赏，莺残花落却堪愁。
<br>
<br>
<br>
<br>&nbsp;&nbsp; 卷457_19 【酬皇甫十早春对雪见赠】白居易 
<br>
<br>漠漠复雰雰，东风散玉尘。明催竹窗晓，寒退柳园春。 
<br>绿酝香堪忆，红炉暖可亲。忍心三两日，莫作破斋人。
<br>
<br>
<br>
<br>&nbsp;&nbsp; 卷457_20 【奉和思黯自题南庄见示兼呈梦得】白居易 
<br>
<br>谢家别墅最新奇，山展屏风花夹篱。晓月渐沉桥脚底， 
<br>晨光初照屋梁时。台头有酒莺呼客，水面无尘风洗池。 
<br>除却吟诗两闲客，此中情状更谁知。
<br>
<br>
<br>
<br>&nbsp;&nbsp; 卷457_21 【送蕲春李十九使君赴郡】白居易 
<br>
<br>可怜官职好文词，五十专城未是迟。晓日镜前无白发， 
<br>春风门外有红旗。郡中何处堪携酒，席上谁人解和诗。 
<br>唯共交亲开口笑，知君不及洛阳时。
<br>
<br>
<br>
<br>&nbsp;&nbsp; 卷457_22 【自题酒库】白居易 
<br>
<br>野鹤一辞笼，虚舟长任风。送愁还闹处，移老入闲中。 
<br>身更求何事，天将富此翁。此翁何处当，酒库不曾空。
<br>
<br>
<br>
<br>&nbsp;&nbsp; 卷457_23 【寒食日寄杨东川】白居易 
<br>
<br>不知杨六逢寒食，作底欢娱过此辰。兜率寺高宜望月， 
<br>嘉陵江近好游春。蛮旗似火行随马，蜀妓如花坐绕身。 
<br>不使黔娄夫妇看，夸张富贵向何人。
<br>
<br>
<br>
<br>&nbsp;&nbsp; 卷457_24 【醉后听唱桂华曲】白居易 
<br>
<br>桂华词意苦丁宁，唱到常娥醉便醒。
<br>此是人间肠断曲，莫教不得意人听。
<br>
<br>
<br>
<br>&nbsp;&nbsp; 卷457_25 【酬梦得以予五月长斋延僧徒绝宾友见戏十韵】白居易 
<br>
<br>宾客懒逢迎，翛然池馆清。檐闲空燕语，林静未蝉鸣。 
<br>荤血还休食，杯觞亦罢倾。三春多放逸，五月暂修行。 
<br>香印朝烟细，纱灯夕焰明。交游诸长老，师事古先生。 
<br>禅后心弥寂，斋来体更轻。不唯忘肉味，兼拟灭风情。 
<br>蒙以声闻待，难将戏论争。虚空若有佛，灵运恐先成。
<br>
<br>
<br>
<br>&nbsp;&nbsp; 卷457_26 【奉和裴令公三月上巳日游太原龙泉忆去岁禊洛见示之作】白居易 
<br>
<br>去岁暮春上巳，共泛洛水中流。今岁暮春上巳， 
<br>独立香山下头。风光闲寂寂，旌旆远悠悠。 
<br>丞相府归晋国，太行山碍并州。鹏背负天龟曳尾， 
<br>云泥不可得同游。
<br>
<br>
<br>
<br>&nbsp;&nbsp; 卷457_27 【又和令公新开龙泉晋水二池】白居易 
<br>
<br>旧有潢污泊，今为白水塘。笙歌闻四面，楼阁在中央。 
<br>春变烟波色，晴添树木光。龙泉信为美，莫忘午桥庄。
<br>
<br>
<br>
<br>&nbsp;&nbsp; 卷457_28 【早夏晓兴赠梦得】白居易 
<br>
<br>窗明帘薄透朝光，卧整巾簪起下床。背壁灯残经宿焰， 
<br>开箱衣带隔年香。无情亦任他春去，不醉争销得昼长。 
<br>一部清商一壶酒，与君明日暖新堂。
<br>
<br>
<br>
<br>&nbsp;&nbsp; 卷457_29 【春日题乾元寺上方最高峰亭】白居易 
<br>
<br>危亭绝顶四无邻，见尽三千世界春。但觉虚空无障碍， 
<br>不知高下几由旬。回看官路三条线，却望都城一片尘。 
<br>宾客暂游无半日，王侯不到便终身。始知天造空闲境， 
<br>不为忙人富贵人。
<br>
<br>
<br>
<br>&nbsp;&nbsp; 卷457_30 【奉和思黯相公以李苏州所寄太湖石奇状绝伦…呈梦得】白居易 
<br>
<br>错落复崔嵬，苍然玉一堆。峰骈仙掌出，罅坼剑门开。 
<br>峭顶高危矣，盘根下壮哉。精神欺竹树，气色压亭台。 
<br>隐起磷磷状，凝成瑟瑟胚。廉棱露锋刃，清越扣琼瑰。 
<br>岌嶪形将动，巍峨势欲摧。奇应潜鬼怪，灵合蓄云雷。 
<br>黛润沾新雨，斑明点古苔。未曾栖鸟雀，不肯染尘埃。 
<br>尖削琅玕笋，洼剜玛瑙罍。海神移碣石，画障簇天台。 
<br>在世为尤物，如人负逸才。渡江一苇载，入洛五丁推。 
<br>出处虽无意，升沉亦有媒。拔从水府底，置向相庭隈。 
<br>对称吟诗句，看宜把酒杯。终随金砺用，不学玉山颓。 
<br>疏傅心偏爱，园公眼屡回。共嗟无此分，虚管太湖来。
<br>
<br>
<br>
<br>&nbsp;&nbsp; 卷457_31 【奉和思黯相公雨后林园四韵见示】白居易 
<br>
<br>新晴夏景好，复此池边地。烟树绿含滋，水风清有味。 
<br>便成林下隐，都忘门前事。骑吏引归轩，始知身富贵。
<br>
<br>
<br>
<br>&nbsp;&nbsp; 卷457_32 【晚夏闲居，绝无宾客，欲寻梦得，先寄此诗】白居易 
<br>
<br>鱼笋朝餐饱，蕉纱暑服轻。欲为窗下寝，先傍水边行。 
<br>晴引鹤双舞，秋生蝉一声。无人解相访，有酒共谁倾。 
<br>老更谙时事，闲多见物情。只应刘与白，二叟自相迎。
<br>
<br>
<br>
<br>&nbsp;&nbsp; 卷457_33 【寄李蕲州】白居易 
<br>
<br>下车书奏龚黄课，动笔诗传鲍谢风。江郡讴谣夸杜母， 
<br>洛城欢会忆车公。笛愁春尽梅花里，簟冷秋生薤叶中。 
<br>不道蕲州歌酒少，使君难称与谁同。
<br>
<br>
<br>
<br>&nbsp;&nbsp; 卷457_34 【酬思黯相公晚夏雨后感秋见赠】白居易 
<br>
<br>暮去朝来无歇期，炎凉暗向雨中移。夜长只合愁人觉， 
<br>秋冷先应瘦客知。两幅彩笺挥逸翰，一声寒玉振清辞。 
<br>无忧无病身荣贵，何故沉吟亦感时。
<br>
<br>
<br>
<br>&nbsp;&nbsp; 卷457_35 【久雨闲闷，对酒偶吟】白居易 
<br>
<br>凄凄苦雨暗铜驼，袅袅凉风起漕河。自夏及秋晴日少， 
<br>从朝至暮闷时多。鹭临池立窥鱼笱，隼傍林飞拂雀罗。 
<br>赖有杯中神圣物，百忧无奈十分何。
<br>
<br>
<br>
<br>&nbsp;&nbsp; 卷457_36 【雨后秋凉】白居易 
<br>
<br>夜来秋雨后，秋气飒然新。团扇先辞手，生衣不著身。 
<br>更添砧引思，难与簟相亲。此境谁偏觉，贫闲老瘦人。
<br>
<br>
<br>
<br>&nbsp;&nbsp; 卷457_37 【酬梦得早秋夜对月见寄】白居易 
<br>
<br>吾衰寡情趣，君病懒经过。其奈西楼上，新秋明月何。 
<br>庭芜凄白露，池色澹金波。况是初长夜，东城砧杵多。
<br>
<br>
<br>
<br>&nbsp;&nbsp; 卷457_38 【题谢公东山障子】白居易 
<br>
<br>贤愚共在浮生内，贵贱同趋群动间。多见忙时已衰病， 
<br>少闻健日肯休闲。鹰饥受绁从难退，鹤老乘轩亦不还。 
<br>唯有风流谢安石，拂衣携妓入东山。
<br>
<br>
<br>
<br>&nbsp;&nbsp; 卷457_39 【谢杨东川寄衣服】白居易 
<br>
<br>年年衰老交游少，处处萧条书信稀。
<br>唯有巢兄不相忘，春茶未断寄秋衣。
<br>
<br>
<br>
<br>&nbsp;&nbsp; 卷457_40 【咏怀寄皇甫朗之】白居易 
<br>
<br>老大多情足往还，招僧待客夜开关。学调气后衰中健， 
<br>不用心来闹处闲。养病未能辞薄俸，忘名何必入深山。 
<br>与君别有相知分，同置身于木雁间。
<br>
<br>
<br>
<br>&nbsp;&nbsp; 卷457_41 【东城晚归】白居易 
<br>
<br>一条邛杖悬龟榼，双角吴童控马衔。
<br>晚入东城谁识我，短靴低帽白蕉衫。
<br>
<br>
<br>
<br>&nbsp;&nbsp; 卷457_42 【与梦得沽酒闲饮，且约后期】白居易 
<br>
<br>少时犹不忧生计，老后谁能惜酒钱。共把十千沽一斗， 
<br>相看七十欠三年。闲征雅令穷经史，醉听清吟胜管弦。 
<br>更待菊黄家酝熟，共君一醉一陶然。
<br>
<br>
<br>
<br>&nbsp;&nbsp; 卷457_43 【与牛家妓乐雨后合宴】白居易 
<br>
<br>玉管清弦声旖旎，翠钗红袖坐参差。两家合奏洞房夜， 
<br>八月连阴秋雨时。歌脸有情凝睇久，舞腰无力转裙迟。 
<br>人间欢乐无过此，上界西方即不知。
<br>
<br>
<br>
<br>&nbsp;&nbsp; 卷457_44 【和杨六尚书喜两弟汉公转吴兴鲁士赐章服…长句见示】白居易 
<br>
<br>华筵贺客日纷纷，剑外欢娱洛下闻。朱绂宠光新照地， 
<br>彤襜喜气远凌云。荣联花萼诗难和，乐助埙篪酒易醺。 
<br>感羡料应知我意，今生此事不如君。
<br>
<br>
<br>
<br>&nbsp;&nbsp; 卷457_45 【自咏】白居易 
<br>
<br>须白面微红，醺醺半醉中。百年随手过，万事转头空。 
<br>卧疾瘦居士，行歌狂老翁。仍闻好事者，将我画屏风。
<br>
<br>
<br>
<br>&nbsp;&nbsp; 卷457_46 【梦得相过援琴命酒因弹秋思偶咏所怀兼寄继之待价二相府】白居易 
<br>
<br>闲居静侣偶相招，小饮初酣琴欲调。我正风前弄秋思， 
<br>君应天上听云韶。时和始见陶钧力，物遂方知盛圣朝。 
<br>双凤栖梧鱼在藻，飞沈随分各逍遥。
<br>
<br>
<br>
<br>&nbsp;&nbsp; 卷457_47 【九月八日酬皇甫十见赠】白居易 
<br>
<br>君方对酒缀诗章，我正持斋坐道场。处处追游虽不去， 
<br>时时吟咏亦无妨。霜蓬旧鬓三分白，露菊新花一半黄。 
<br>惆怅东篱不同醉，陶家明日是重阳。
<br>
<br>
<br>
<br>&nbsp;&nbsp; 卷457_48 【慕巢尚书书云室人欲为置一歌者非所安也…因而和之】白居易 
<br>
<br>东川已过二三春，南国须求一两人。富贵大都多老大， 
<br>欢娱太半为亲宾。如愁翠黛应堪重，买笑黄金莫诉贫。 
<br>他日相逢一杯酒，尊前还要落梁尘。
<br>
<br>
<br>
<br>&nbsp;&nbsp; 卷457_49 【杪秋独夜】白居易 
<br>
<br>无限少年非我伴，可怜清夜与谁同。欢娱牢落中心少， 
<br>亲故凋零四面空。红叶树飘风起后，白须人立月明中。 
<br>前头更有萧条物，老菊衰兰三两丛。
<br>
<br>
<br>
<br>&nbsp;&nbsp; 卷457_50 【凭李睦州访徐凝山人（凝即睦州之民也）】白居易 
<br>
<br>郡守轻诗客，乡人薄钓翁。解怜徐处士，唯有李郎中。
<br>
<br>
<br>
<br>&nbsp;&nbsp; 卷457_51 【苏州故吏】白居易 
<br>
<br>江南故吏别来久，今日池边识我无。
<br>不独使君头似雪，华亭鹤死白莲枯。
<br>
<br>
<br>
<br>&nbsp;&nbsp; 卷457_52 【得杨湖州书颇夸抚民接宾纵酒题诗因以绝句戏之】白居易 
<br>
<br>岂独爱民兼爱客，不唯能饮又能文。
<br>白蘋洲上春传语，柳使君输杨使君。
<br>
<br>
<br>
<br>&nbsp;&nbsp; 卷457_53 【天宫阁秋晴晚望】白居易 
<br>
<br>洛城秋霁后，梵阁暮登时。此日风烟好，今秋节候迟。 
<br>霞光红泛艳，树影碧参差。莫虑言归晚，牛家有宿期。
<br>
<br>
<br>
<br>&nbsp;&nbsp; 卷457_54 【酬梦得暮秋晴夜对月相忆】白居易 
<br>
<br>霁月光如练，盈庭复满池。秋深无热后，夜浅未寒时。 
<br>露叶团荒菊，风枝落病梨。相思懒相访，应是各年衰。
<br>
<br>
<br>
<br>&nbsp;&nbsp; 卷457_55 【同梦得和思黯见赠来诗中先叙三人同宴之欢…兼吟鄙怀】白居易 
<br>
<br>醉伴腾腾白与刘，何朝何夕不同游。留连灯下明犹饮， 
<br>断送尊前倒即休。催老莫嫌孙稚长，加年须喜鬓毛秋。 
<br>教他伯道争存活，无子无孙亦白头。
<br>
<br>
<br>
<br>&nbsp;&nbsp; 卷457_56 【听歌】白居易 
<br>
<br>管妙弦清歌入云，老人合眼醉醺醺。
<br>诚知不及当年听，犹觉闻时胜不闻。
<br>
<br>
<br>
<br>&nbsp;&nbsp; 卷457_57 【三年冬随事铺设小堂寝处稍似稳暖因念衰病偶吟所怀】白居易 
<br>
<br>小宅非全陋，中堂不甚卑。聊堪会亲族，足以贮妻儿。 
<br>暖帐迎冬设，温炉向夜施。裘新青兔褐，褥软白猿皮。 
<br>似鹿眠深草，如鸡宿稳枝。逐身安枕席，随事有屏帷。 
<br>病致衰残早，贫营活计迟。由来蚕老后，方是茧成时。
<br>
<br>
<br>
<br>&nbsp;&nbsp; 卷457_58 【初冬即事呈梦得】白居易 
<br>
<br>青毡帐暖喜微雪，红地炉深宜早寒。走笔小诗能和否， 
<br>泼醅新酒试尝看。僧来乞食因留宿，客到开尊便共欢。 
<br>临老交亲零落尽，希君恕我取人宽。
<br>
<br>
<br>
<br>&nbsp;&nbsp; 卷457_59 【自罢河南已换七尹每一入府怅然旧游因宿内厅…韦尹常侍】白居易 
<br>
<br>每日河南府，依然似到家。杯尝七尹酒，树看十年花。 
<br>且健须欢喜，虽衰莫叹嗟。迎门无故吏，侍坐有新娃。 
<br>暖阁谋宵宴，寒庭放晚衙。主人留宿定，一任夕阳斜。
<br>
<br>
<br>
<br>&nbsp;&nbsp; 卷457_60 【天寒晚起引酌咏怀寄许州王尚书、汝州李常侍】白居易 
<br>
<br>叶覆冰池雪满山，日高慵起未开关。寒来更亦无过醉， 
<br>老后何由可得闲。四海故交唯许汝，十年贫健是樊蛮。 
<br>相思莫忘樱桃会，一放狂歌一破颜。
<br>
<br>
<br>
<br>&nbsp;&nbsp; 卷457_61 【四年春】白居易 
<br>
<br>柳梢黄嫩草芽新，又入开成第四春。近日放慵多不出， 
<br>少年嫌老可相亲。分司吉傅频过舍，致仕崔卿拟卜邻。 
<br>时辈推迁年事到，往还多是白头人。
<br>
<br>
<br>
<br>&nbsp;&nbsp; 卷457_62 【白发】白居易 
<br>
<br>白发生来三十年，而今须鬓尽皤然。歌吟终日如狂叟， 
<br>衰疾多时似瘦仙。八戒夜持香火印，三光朝念蕊珠篇。 
<br>其馀便被春收拾，不作闲游即醉眠。
<br>
<br>
<br>
<br>&nbsp;&nbsp; 卷457_63 【追欢偶作】白居易 
<br>
<br>追欢逐乐少闲时，补贴平生得事迟。何处花开曾后看， 
<br>谁家酒熟不先知。石楼月下吹芦管，金谷风前舞柳枝。 
<br>十听春啼变莺舌，三嫌老丑换蛾眉。乐天一过难知分， 
<br>犹自咨嗟两鬓丝。
<br>
<br>
<br>
<br>&nbsp;&nbsp; 卷457_64 【公垂尚书以白马见寄，光洁稳善，以诗谢之】白居易 
<br>
<br>翩翩白马称金羁，领缀银花尾曳丝。毛色鲜明人尽爱， 
<br>性灵驯善主偏知。免将妾换惭来处，试使奴牵欲上时。 
<br>不蹶不惊行步稳，最宜山简醉中骑。
<br>
<br>
<br>
<br>&nbsp;&nbsp; 卷457_65 【西楼独立】白居易 
<br>
<br>身著白衣头似雪，时时醉立小楼中。
<br>路人回顾应相怪，十一年来见此翁。
<br>
<br>
<br>
<br>&nbsp;&nbsp; 卷457_66 【书事咏怀】白居易 
<br>
<br>官俸将生计，虽贫岂敢嫌。金多输陆贾，酒足胜陶潜。 
<br>床暖僧敷坐，楼晴妓卷帘。日遭斋破用，春赖闰加添。 
<br>老向欢弥切，狂于饮不廉。十年闲未足，亦恐涉无厌。
<br>
<br>
<br>
<br>&nbsp;&nbsp; 卷457_67 【酬梦得比萱草见赠】白居易 
<br>
<br>杜康能散闷，萱草解忘忧。借问萱逢杜，何如白见刘。 
<br>老衰胜少夭，闲乐笑忙愁。试问同年内，何人得白头。
<br>
<br>
<br>
<br>&nbsp;&nbsp; 卷457_68 【问皇甫十】白居易 
<br>
<br>苦乐心由我，穷通命任他。坐倾张翰酒，行唱接舆歌。 
<br>荣盛傍看好，优闲自适多。知君能断事，胜负两如何。
<br>
<br>
<br>
<br>&nbsp;&nbsp; 卷457_69 【早春独登天宫阁】白居易 
<br>
<br>天宫日暖阁门开，独上迎春饮一杯。
<br>无限游人遥怪我，缘何最老最先来。
<br>
<br>
<br>
<br>&nbsp;&nbsp; 卷457_70 【送苏州李使君赴郡二绝句】白居易 
<br>
<br>忆抛印绶辞吴郡，衰病当时已有馀。
<br>今日贺君兼自喜，八回看换旧铜鱼。
<br>
<br>馆娃宫深春日长，乌鹊桥高秋夜凉。
<br>风月不知人世变，奉君直似奉吴王。
<br>
<br>
<br>
<br>&nbsp;&nbsp; 卷457_71 【长洲曲新词】白居易 
<br>
<br>茂苑绮罗佳丽地，女湖桃李艳阳时。
<br>心奴已死胡容老，后辈风流是阿谁。
<br>
<br>
<br>
<br>&nbsp;&nbsp; 卷457_72 【忆江南词三首（此曲亦名《谢秋娘》，每首五句）】白居易 
<br>
<br>江南好，风景旧曾谙。日出江花红胜火，春来江水绿如蓝。 
<br>能不忆江南？
<br>
<br>江南忆，最忆是杭州。山寺月中寻桂子，郡亭枕上看潮头。 
<br>何日更重游？
<br>
<br>江南忆，其次忆吴宫。吴酒一杯春竹叶，吴娃双舞醉芙蓉。 
<br>早晚复相逢。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷458_1 【病中诗十五首·初病风】白居易 
<br>
<br>六十八衰翁，乘衰百疾攻。朽株难免蠹，空穴易来风。 
<br>肘痹宜生柳，头旋剧转蓬。恬然不动处，虚白在胸中。
<br>
<br>
<br>&nbsp;&nbsp; 卷458_2 【病中诗十五首·枕上作】白居易 
<br>
<br>风疾侵凌临老头，血凝筋滞不调柔。甘从此后支离卧， 
<br>赖是从前烂漫游。回思往事纷如梦，转觉馀生杳若浮。 
<br>浩气自能充静室，惊飙何必荡虚舟。腹空先进松花酒， 
<br>膝冷重装桂布裘。若问乐天忧病否，乐天知命了无忧。
<br>
<br>
<br>
<br>&nbsp;&nbsp; 卷458_3 【病中诗十五首·答闲上人来问因何风疾】白居易 
<br>
<br>一床方丈向阳开，劳动文殊问疾来。
<br>欲界凡夫何足道，四禅天始免风灾。
<br>
<br>
<br>
<br>&nbsp;&nbsp; 卷458_4 【病中诗十五首·病中五绝句】白居易 
<br>
<br>世间生老病相随，此事心中久自知。
<br>今日行年将七十，犹须惭愧病来迟。
<br>
<br>方寸成灰鬓作丝，假如强健亦何为。
<br>家无忧累身无事，正是安闲好病时。
<br>
<br>李君墓上松应拱，元相池头竹尽枯。
<br>多幸乐天今始病，不知合要苦治无。
<br>
<br>目昏思寝即安眠，足软妨行便坐禅。
<br>身作医王心是药，不劳和扁到门前。
<br>
<br>交亲不要苦相忧，亦拟时时强出游。
<br>但有心情何用脚，陆乘肩舆水乘舟。
<br>
<br>
<br>
<br>&nbsp;&nbsp; 卷458_5 【病中诗十五首·送嵩客】白居易 
<br>
<br>登山临水分无期，泉石烟霞今属谁。
<br>君到嵩阳吟此句，与教二十六峰知。
<br>
<br>
<br>
<br>&nbsp;&nbsp; 卷458_6 【病中诗十五首·罢灸】白居易 
<br>
<br>病身佛说将何喻，变灭须臾岂不闻。
<br>莫遣净名知我笑，休将火艾灸浮云。
<br>
<br>
<br>
<br>&nbsp;&nbsp; 卷458_7 【病中诗十五首·卖骆马】白居易 
<br>
<br>五年花下醉骑行，临卖回头嘶一声。
<br>项籍顾骓犹解叹，乐天别骆岂无情。
<br>
<br>
<br>
<br>&nbsp;&nbsp; 卷458_8 【病中诗十五首·别柳枝】白居易 
<br>
<br>两枝杨柳小楼中，袅袅多年伴醉翁。
<br>明日放归归去后，世间应不要春风。
<br>
<br>
<br>
<br>&nbsp;&nbsp; 卷458_9 【病中诗十五首·就暖偶酌戏诸诗酒旧侣】白居易 
<br>
<br>低屏软褥卧藤床，舁向前轩就日阳。一足任他为外物， 
<br>三杯自要沃中肠。头风若见诗应愈，齿折仍夸笑不妨。 
<br>细酌徐吟犹得在，旧游未必便相忘。
<br>
<br>
<br>
<br>&nbsp;&nbsp; 卷458_10 【病中诗十五首·岁暮呈思黯相公、皇甫朗之及梦得尚书】白居易 
<br>
<br>岁暮皤然一老夫，十分流辈九分无。
<br>莫嫌身病人扶侍，犹胜无身可遣扶。
<br>
<br>
<br>
<br>&nbsp;&nbsp; 卷458_11 【病中诗十五首·自解】白居易 
<br>
<br>房传往世为禅客，王道前生应画师。我亦定中观宿命， 
<br>多生债负是歌诗。不然何故狂吟咏，病后多于未病时。
<br>
<br>
<br>
<br>&nbsp;&nbsp; 卷458_12 【岁暮病怀赠梦得（时与梦得同患足疾）】白居易 
<br>
<br>十年四海故交亲，零落唯残两病身。共遣数奇从是命， 
<br>同教步蹇有何因。眼随老减嫌长夜，体待阳舒望早春。 
<br>新乐堂前旧池上，相过亦不要他人。
<br>
<br>
<br>
<br>&nbsp;&nbsp; 卷458_13 【雪后过集贤裴令公旧宅有感】白居易 
<br>
<br>梁王捐馆后，枚叟过门时。有泪人还泣，无情雪不知。 
<br>台亭留尽在，宾客散何之。唯有萧条雁，时来下故池。
<br>
<br>
<br>
<br>&nbsp;&nbsp; 卷458_14 【酬梦得贫居咏怀见赠】白居易 
<br>
<br>岁阴生计两蹉跎，相顾悠悠醉且歌。厨冷难留乌止屋， 
<br>门闲可与雀张罗。病添庄舄吟声苦，贫欠韩康药债多。 
<br>日望挥金贺新命，俸钱依旧又如何。
<br>
<br>
<br>
<br>&nbsp;&nbsp; 卷458_15 【酬梦得见喜疾瘳】白居易 
<br>
<br>暖卧摩绵褥，晨倾药酒螺。昏昏布裘底，病醉睡相和。 
<br>末疾徒云尔，馀年有几何。须知差与否，相去校无多。
<br>
<br>
<br>
<br>&nbsp;&nbsp; 卷458_16 【夜闻筝中弹潇湘送神曲感旧】白居易 
<br>
<br>缥缈巫山女，归来七八年。殷勤湘水曲，留在十三弦。 
<br>苦调吟还出，深情咽不传。万重云水思，今夜月明前。
<br>
<br>
<br>
<br>&nbsp;&nbsp; 卷458_17 【感苏州旧舫】白居易 
<br>
<br>画梁朽折红窗破，独立池边尽日看。
<br>守得苏州船舫烂，此身争合不衰残。
<br>
<br>
<br>
<br>&nbsp;&nbsp; 卷458_18 【感旧石上字】白居易 
<br>
<br>闲拨船行寻旧池，幽情往事复谁知。
<br>太湖石上镌三字，十五年前陈结之。
<br>
<br>
<br>
<br>&nbsp;&nbsp; 卷458_19 【见敏中初到邠宁秋日登城楼诗诗中颇多乡思因以寄和】白居易 
<br>
<br>想尔到边头，萧条正值秋。二年贫御史，八月古邠州。 
<br>丝管闻虽乐，风沙见亦愁。望乡心若苦，不用数登楼。
<br>
<br>
<br>
<br>&nbsp;&nbsp; 卷458_20 【斋戒】白居易 
<br>
<br>每因斋戒断荤腥，渐觉尘劳染爱轻。六贼定知无气色， 
<br>三尸应恨少恩情。酒魔降伏终须尽，诗债填还亦欲平。 
<br>从此始堪为弟子，竺乾师是古先生。
<br>
<br>
<br>
<br>&nbsp;&nbsp; 卷458_21 【戏礼经老僧】白居易 
<br>
<br>香火一炉灯一盏，白头夜礼佛名经。
<br>何年饮著声闻酒，直到如今醉未醒。
<br>
<br>
<br>
<br>&nbsp;&nbsp; 卷458_22 【近见慕巢尚书诗中屡有叹老思退之意又于洛下…谕之】白居易 
<br>
<br>近见诗中叹白发，遥知阃外忆东都。烟霞偷眼窥来久， 
<br>富贵粘身摆得无。新置林园犹濩落，未终婚嫁且踟蹰。 
<br>应须待到悬车岁，然后东归伴老夫。
<br>
<br>
<br>
<br>&nbsp;&nbsp; 卷458_23 【对镜偶吟，赠张道士抱元】白居易 
<br>
<br>闲来对镜自思量，年貌衰残分所当。白发万茎何所怪， 
<br>丹砂一粒不曾尝。眼昏久被书料理，肺渴多因酒损伤。 
<br>今日逢师虽已晚，枕中治老有何方。
<br>
<br>
<br>
<br>&nbsp;&nbsp; 卷458_24 【病入新正】白居易 
<br>
<br>枕上惊新岁，花前念旧欢。是身老所逼，非意病相干。 
<br>风月情犹在，杯觞兴渐阑。便休心未伏，更试一春看。
<br>
<br>
<br>
<br>&nbsp;&nbsp; 卷458_25 【卧疾来早晚】白居易 
<br>
<br>卧疾来早晚，悬悬将十旬。婢能寻本草，犬不吠医人。 
<br>酒瓮全生醭，歌筵半委尘。风光还欲好，争向枕前春。
<br>
<br>
<br>
<br>&nbsp;&nbsp; 卷458_26 【强起迎春，戏寄思黯】白居易 
<br>
<br>杖策人扶废病身，晴和强起一迎春。
<br>他时蹇跛纵行得，笑杀平原楼上人。
<br>
<br>
<br>
<br>&nbsp;&nbsp; 卷458_27 【梦得前所酬篇有炼尽美少年之句因思往事…以长句答之】白居易 
<br>
<br>炼尽少年成白首，忆初相识到今朝。昔饶春桂长先折， 
<br>今伴寒松取后凋。生事纵贫犹可过，风情虽老未全销。 
<br>声华宠命人皆得，若个如君历七朝。
<br>
<br>
<br>
<br>&nbsp;&nbsp; 卷458_28 【病后寒食】白居易 
<br>
<br>故纱绛帐旧青毡，药酒醺醺引醉眠。斗擞弊袍春晚后， 
<br>摩挲病脚日阳前。行无筋力寻山水，坐少精神听管弦。 
<br>抛掷风光负寒食，曾来未省似今年。
<br>
<br>
<br>
<br>&nbsp;&nbsp; 卷458_29 【老病相仍以诗自解】白居易 
<br>
<br>荣枯忧喜与彭殇，都是人间戏一场。虫臂鼠肝犹不怪， 
<br>鸡肤鹤发复何伤。昨因风发甘长往，今遇阳和又小康。 
<br>还似远行装束了，迟回且住亦何妨。
<br>
<br>
<br>
<br>&nbsp;&nbsp; 卷458_30 【皇甫郎中亲家翁赴任绛州，宴送出城赠别】白居易 
<br>
<br>慕贤入室交先定，结援通家好复成。新妇不嫌贫活计， 
<br>娇孙同慰老心情。洛桥歌酒今朝散，绛路风烟几日行。 
<br>欲识离群相恋意，为君扶病出都城。
<br>
<br>
<br>
<br>&nbsp;&nbsp; 卷458_31 【春暖】白居易 
<br>
<br>风痹宜和暖，春来脚较轻。莺留花下立，鹤引水边行。 
<br>发少嫌巾重，颜衰讶镜明。不论亲与故，自亦昧平生。
<br>
<br>
<br>
<br>&nbsp;&nbsp; 卷458_32 【残春晚起，伴客笑谈】白居易 
<br>
<br>掩户下帘朝睡足，一声黄鸟报残春。披衣岸帻日高起， 
<br>两角青衣扶老身。策杖强行过里巷，引杯闲酌伴亲宾。 
<br>莫言病后妨谈笑，犹恐多于不病人。
<br>
<br>
<br>
<br>&nbsp;&nbsp; 卷458_33 【送唐州崔使君侍亲赴任】白居易 
<br>
<br>连持使节历专城，独贺崔侯最庆荣。乌府一抛霜简去， 
<br>朱轮四从板舆行。发时止许沙鸥送，到日方乘竹马迎。 
<br>唯虑郡斋宾友少，数杯春酒共谁倾。
<br>
<br>
<br>
<br>&nbsp;&nbsp; 卷458_34 【春晚咏怀赠皇甫朗之】白居易 
<br>
<br>艳阳时节又蹉跎，迟暮光阴复若何。一岁平分春日少， 
<br>百年通计老时多。多中更被愁牵引，少处兼遭病折磨。 
<br>赖有销忧治闷药，君家浓酎我狂歌。
<br>
<br>
<br>
<br>&nbsp;&nbsp; 卷458_35 【春尽日宴罢，感事独吟（开成五年三月三十日作）】白居易 
<br>
<br>五年三月今朝尽，客散筵空独掩扉。病共乐天相伴住， 
<br>春随樊子一时归。闲听莺语移时立，思逐杨花触处飞。 
<br>金带缒腰衫委地，年年衰瘦不胜衣。
<br>
<br>
<br>
<br>&nbsp;&nbsp; 卷458_36 【病中辱崔宣城长句见寄兼有觥绮之赠因以四韵总而酬之】白居易 
<br>
<br>刘桢病发经春卧，谢脁诗来尽日吟。三道旧夸收片玉， 
<br>一章新喜获双金。信题霞绮缄情重，酒试银觥表分深。 
<br>科第门生满霄汉，岁寒少得似君心。
<br>
<br>
<br>
<br>&nbsp;&nbsp; 卷458_37 【前有别杨柳枝绝句梦得继和云春尽絮飞留不得…戏答】白居易 
<br>
<br>柳老春深日又斜，任他飞向别人家。
<br>谁能更学孩童戏，寻逐春风捉柳花。
<br>
<br>
<br>
<br>&nbsp;&nbsp; 卷458_38 【池上早夏】白居易 
<br>
<br>水积春塘晚，阴交夏木繁。舟船如野渡，篱落似江村。 
<br>静拂琴床席，香开酒库门。慵闲无一事，时弄小娇孙。
<br>
<br>
<br>
<br>&nbsp;&nbsp; 卷458_39 【谈氏外孙生三日喜是男偶吟成篇兼戏呈梦得】白居易 
<br>
<br>玉芽珠颗小男儿，罗荐兰汤浴罢时。芣苡春来盈女手， 
<br>梧桐老去长孙枝。庆传媒氏燕先贺，喜报谈家乌预知。 
<br>明日贫翁具鸡黍，应须酬赛引雏诗。
<br>
<br>
<br>
<br>&nbsp;&nbsp; 卷458_40 【开成大行皇帝挽歌词四首，奉敕撰进】白居易 
<br>
<br>御宇恢皇化，传家叶至公。华夷臣妾内，尧舜弟兄中。 
<br>制度移民俗，文章变国风。开成与贞观，实录事多同。
<br>
<br>晏驾辞双阙，灵仪出九衢。上云归碧落，下席葬苍梧。 
<br>蓂晚馀尧历，龟新启夏图。三朝联棣萼，从古帝王无。
<br>
<br>严恭七月礼，哀恸万人心。地感胜秋气，天愁结夕阴。 
<br>鼎湖龙渐远，濛汜日初沈。唯有云韶乐，长留治世音。
<br>
<br>化成同轨表清平，恩结连枝感圣明。帝与九龄虽吉梦， 
<br>山呼万岁是虚声。月低仪仗辞兰路，风引笳箫入柏城。 
<br>老病龙髯攀不及，东周退傅最伤情。
<br>
<br>
<br>
<br>&nbsp;&nbsp; 卷458_41 【时热少客，因咏所怀】白居易 
<br>
<br>冠栉心多懒，逢迎兴渐微。况当时热甚，幸遇客来稀。 
<br>湿洒池边地，凉开竹下扉。露床青篾簟，风架白蕉衣。 
<br>院静留僧宿，楼空放妓归。衰残强欢宴，此事久知非。
<br>
<br>
<br>
<br>&nbsp;&nbsp; 卷458_42 【宣州崔大夫阁老忽以近诗数十首见示吟讽之下…郡斋】白居易 
<br>
<br>谢玄晖殁吟声寝，郡阁寥寥笔砚闲。无复新诗题壁上， 
<br>虚教远岫列窗间。忽惊歌雪今朝至，必恐文星昨夜还。 
<br>再喜宣城章句动，飞觞遥贺敬亭山。
<br>
<br>
<br>
<br>&nbsp;&nbsp; 卷458_43 【足疾】白居易 
<br>
<br>足疾无加亦不瘳，绵春历夏复经秋。开颜且酌尊中酒， 
<br>代步多乘池上舟。幸有眼前衣食在，兼无身后子孙忧。 
<br>应须学取陶彭泽，但委心形任去留。
<br>
<br>
<br>
<br>&nbsp;&nbsp; 卷458_44 【晚池泛舟，遇景成咏，赠吕处士】白居易 
<br>
<br>岸浅桥平池面宽，飘然轻棹泛澄澜。风宜扇引开怀入， 
<br>树爱舟行仰卧看。别境客稀知不易，能诗人少咏应难。 
<br>唯怜吕叟时相伴，同把磻溪旧钓竿。
<br>
<br>
<br>
<br>&nbsp;&nbsp; 卷458_45 【梦微之】白居易 
<br>
<br>夜来携手梦同游，晨起盈巾泪莫收。漳浦老身三度病， 
<br>咸阳草树八回秋。君埋泉下泥销骨，我寄人间雪满头。 
<br>阿卫韩郎相次去，夜台茫昧得知不。
<br>
<br>
<br>
<br>&nbsp;&nbsp; 卷458_46 【感秋咏意】白居易 
<br>
<br>炎凉迁次速如飞，又脱生衣著熟衣。绕壁暗蛩无限思， 
<br>恋巢寒燕未能归。须知流辈年年失，莫叹衰容日日非。 
<br>旧语相传聊自慰，世间七十老人稀。
<br>
<br>
<br>
<br>&nbsp;&nbsp; 卷458_47 【老病幽独，偶吟所怀】白居易 
<br>
<br>眼渐昏昏耳渐聋，满头霜雪半身风。已将身出浮云外， 
<br>犹寄形于逆旅中。觞咏罢来宾阁闭，笙歌散后妓房空。 
<br>世缘俗念消除尽，别是人间清净翁。
<br>
<br>
<br>
<br>&nbsp;&nbsp; 卷458_48 【和杨尚书罢相后夏日游永安水亭兼招本曹杨侍郎同行】白居易 
<br>
<br>道行无喜退无忧，舒卷如云得自由。良冶动时为哲匠， 
<br>巨川济了作虚舟。竹亭阴合偏宜夏，水槛风凉不待秋。 
<br>遥爱翩翩双紫凤，入同官署出同游。
<br>
<br>
<br>
<br>&nbsp;&nbsp; 卷458_49 【在家出家】白居易 
<br>
<br>衣食支吾婚嫁毕，从今家事不相仍。夜眠身是投林鸟， 
<br>朝饭心同乞食僧。清唳数声松下鹤，寒光一点竹间灯。 
<br>中宵入定跏趺坐，女唤妻呼多不应。
<br>
<br>
<br>
<br>&nbsp;&nbsp; 卷458_50 【夜凉】白居易 
<br>
<br>露白风清庭户凉，老人先著夹衣裳。
<br>舞腰歌袖抛何处，唯对无弦琴一张。
<br>
<br>
<br>
<br>&nbsp;&nbsp; 卷458_51 【继之尚书自余病来寄遗非一又蒙览醉吟先生…酬谢】白居易 
<br>
<br>衰残与世日相疏，惠好唯君分有馀。茶药赠多因病久， 
<br>衣裳寄早及寒初。交情郑重金相似，诗韵清锵玉不如。 
<br>醉傅狂言人尽笑，独知我者是尚书。
<br>
<br>
<br>
<br>&nbsp;&nbsp; 卷458_52 【五年秋病后独宿香山寺三绝句】白居易 
<br>
<br>经年不到龙门寺，今夜何人知我情。
<br>还向畅师房里宿，新秋月色旧滩声。
<br>
<br>饮徒歌伴今何在，雨散云飞尽不回。
<br>从此香山风月夜，只应长是一身来。
<br>
<br>石盆泉畔石楼头，十二年来昼夜游。
<br>更过今年年七十，假如无病亦宜休。
<br>
<br>
<br>
<br>&nbsp;&nbsp; 卷458_53 【题香山新经堂招僧】白居易 
<br>
<br>烟满秋堂月满庭，香花漠漠磬泠泠。
<br>谁能来此寻真谛，白老新开一藏经。
<br>
<br>
<br>
<br>&nbsp;&nbsp; 卷458_54 【偶题邓公（公即给事中珽之子也，饥穷老病，退居此村）】白居易 
<br>
<br>偶因携酒寻村客，聊复回车访薜萝。且值雪寒相慰问， 
<br>不妨春暖更经过。翁居山下年空老，我得人间事校多。 
<br>一种共翁头似雪，翁无衣食自如何。
<br>
<br>
<br>
<br>&nbsp;&nbsp; 卷458_55 【早入皇城赠王留守仆射】白居易 
<br>
<br>津桥残月晓沈沈，风露凄清禁署深。
<br>城柳宫槐谩摇落，悲愁不到贵人心。
<br>
<br>
<br>
<br>&nbsp;&nbsp; 卷458_56 【寄题庐山旧草堂，兼呈二林寺道侣】白居易 
<br>
<br>三十年前草堂主，而今虽在鬓如丝。登山寻水应无力， 
<br>不似江州司马时。渐伏酒魔休放醉，犹残口业未抛诗。 
<br>君行过到炉峰下，为报东林长老知。
<br>
<br>
<br>
<br>&nbsp;&nbsp; 卷458_57 【改业】白居易 
<br>
<br>先生老去饮无兴，居士病来闲有馀。犹觉醉吟多放逸， 
<br>不如禅定更清虚。柘枝紫袖教丸药，羯鼓苍头遣种蔬。 
<br>却被山僧戏相问，一时改业意何如。
<br>
<br>
<br>
<br>&nbsp;&nbsp; 卷458_58 【山下留别佛光和尚】白居易 
<br>
<br>劳师送我下山行，此别何人识此情。
<br>我已七旬师九十，当知后会在他生。
<br>
<br>
<br>
<br>&nbsp;&nbsp; 卷458_59 【山中五绝句·岭上云】白居易 
<br>
<br>岭上白云朝未散，田中青麦旱将枯。
<br>自生自灭成何事，能逐东风作雨无。
<br>
<br>
<br>
<br>&nbsp;&nbsp; 卷458_60 【山中五绝句·石上苔】白居易 
<br>
<br>漠漠斑斑石上苔，幽芳静绿绝纤埃。
<br>路傍凡草荣遭遇，曾得七香车辗来。
<br>
<br>
<br>
<br>&nbsp;&nbsp; 卷458_61 【山中五绝句·林下樗】白居易 
<br>
<br>香檀文桂苦雕镌，生理何曾得自全。
<br>知我无材老樗否，一枝不损尽天年。
<br>
<br>
<br>
<br>&nbsp;&nbsp; 卷458_62 【山中五绝句·涧中鱼】白居易 
<br>
<br>海水桑田欲变时，风涛翻覆沸天池。
<br>鲸吞蛟斗波成血，深涧游鱼乐不知。
<br>
<br>
<br>
<br>&nbsp;&nbsp; 卷458_63 【山中五绝句·洞中蝙蝠】白居易 
<br>
<br>千年鼠化白蝙蝠，黑洞深藏避网罗。
<br>远害全身诚得计，一生幽暗又如何。
<br>
<br>
<br>
<br>&nbsp;&nbsp; 卷458_64 【自戏三绝句·心问身】白居易 
<br>
<br>心问身云何泰然，严冬暖被日高眠。
<br>放君快活知恩否，不早朝来十一年。
<br>
<br>
<br>
<br>&nbsp;&nbsp; 卷458_65 【自戏三绝句·身报心】白居易 
<br>
<br>心是身王身是宫，君今居在我宫中。
<br>是君家舍君须爱，何事论恩自说功。
<br>
<br>
<br>
<br>&nbsp;&nbsp; 卷458_66 【自戏三绝句·心重答身】白居易 
<br>
<br>因我疏慵休罢早，遣君安乐岁时多。
<br>世间老苦人何限，不放君闲奈我何。
<br>
<br>
<br>
<br>&nbsp;&nbsp; 卷458_67 【会昌元年春五绝句·病后喜过刘家】白居易 
<br>
<br>忽忆前年初病后，此生甘分不衔杯。
<br>谁能料得今春事，又向刘家饮酒来。
<br>
<br>
<br>
<br>&nbsp;&nbsp; 卷458_68 【会昌元年春五绝句·赠举之仆射】白居易 
<br>
<br>鸡球饧粥屡开筵，谈笑讴吟间管弦。
<br>一月三回寒食会，春光应不负今年。
<br>
<br>
<br>
<br>&nbsp;&nbsp; 卷458_69 【会昌元年春五绝句·卢尹贺梦得会中作】白居易 
<br>
<br>病闻川守贺筵开，起伴尚书饮一杯。
<br>任意少年长笑我，老人自觅老人来。
<br>
<br>
<br>
<br>&nbsp;&nbsp; 卷458_70 【会昌元年春五绝句·题朗之槐亭】白居易 
<br>
<br>春风可惜无多日，家酝唯残软半瓶。
<br>犹望君归同一醉，篮舁早晚入槐亭。
<br>
<br>
<br>
<br>&nbsp;&nbsp; 卷458_71 【会昌元年春五绝句·劝梦得酒】白居易 
<br>
<br>谁人功画麒麟阁，何客新投魑魅乡。
<br>两处荣枯君莫问，残春更醉两三场。
<br>
<br>
<br>
<br>&nbsp;&nbsp; 卷458_72 【过裴令公宅二绝句】白居易 
<br>
<br>风吹杨柳出墙枝，忆得同欢共醉时。
<br>每到集贤坊地过，不曾一度不低眉。
<br>
<br>梁王旧馆雪濛濛，愁杀邹枚二老翁。
<br>假使明朝深一尺，亦无人到兔园中。
<br>
<br>
<br>
<br>&nbsp;&nbsp; 卷458_73 【百日假满，少傅官停，自喜言怀】白居易 
<br>
<br>长告今朝满十旬，从兹萧洒便终身。老嫌手重抛牙笏， 
<br>病喜头轻换角巾。疏傅不朝悬组绶，尚平无累毕婚姻。 
<br>人言世事何时了，我是人间事了人。
<br>
<br>
<br>
<br>&nbsp;&nbsp; 卷458_74 【早热】白居易 
<br>
<br>畏景又加旱，火云殊未收。篱暄饥有雀，池涸渴无鸥。 
<br>岸帻头仍痛，褰裳汗亦流。若为当此日，迁客向炎州。
<br>
<br>
<br>
<br>&nbsp;&nbsp; 卷458_75 【题崔少尹上林坊新居】白居易 
<br>
<br>坊静居新深且幽，忽疑缩地到沧洲。宅东篱缺嵩峰出， 
<br>堂后池开洛水流。高下三层盘野径，沿洄十里泛渔舟。 
<br>若能为客烹鸡黍，愿伴田苏日日游。
<br>
<br>
<br>
<br>&nbsp;&nbsp; 卷458_76 【新涧亭】白居易 
<br>
<br>烟萝初合涧新开，闲上西亭日几回。
<br>老病归山应未得，且移泉石就身来。
<br>
<br>
<br>
<br>&nbsp;&nbsp; 卷458_77 【对酒有怀寄李十九郎中】白居易 
<br>
<br>往年江外抛桃叶，去岁楼中别柳枝。寂寞春来一杯酒， 
<br>此情唯有李君知。吟君旧句情难忘，风月何时是尽时。
<br>
<br>
<br>
<br>&nbsp;&nbsp; 卷458_78 【杨六尚书频寄新诗诗中多有思闲相就之志…报而谕之】白居易 
<br>
<br>君年殊未及悬车，未合将闲逐老夫。身健正宜金印绶， 
<br>位高方称白髭须。若论尘事何由了，但问云心自在无。 
<br>进退是非俱是梦，丘中阙下亦何殊。
<br>
<br>
<br>
<br>&nbsp;&nbsp; 卷458_79 【偶吟自慰兼呈梦得（予与梦得甲子同，今俱七十）】白居易 
<br>
<br>且喜同年满七旬，莫嫌衰病莫嫌贫。已为海内有名客， 
<br>又占世间长命人。耳里声闻新将相，眼前失尽故交亲。 
<br>尊荣富寿难兼得，闲坐思量最要身。
<br>
<br>
<br>
<br>&nbsp;&nbsp; 卷458_80 【寄潮州杨继之】白居易 
<br>
<br>相府潮阳俱梦中，梦中何者是穷通。
<br>他时事过方应悟，不独荣空辱亦空。
<br>
<br>
<br>
<br>&nbsp;&nbsp; 卷458_81 【雪暮偶与梦得同致仕裴宾客王尚书饮】白居易 
<br>
<br>黄昏惨惨雪霏霏，白首相欢醉不归。
<br>四个老人三百岁，人间此会亦应稀。
<br>
<br>
<br>
<br>&nbsp;&nbsp; 卷458_82 【雪朝乘兴欲诣李司徒留守，先以五韵戏之】白居易 
<br>
<br>夜寒生酒思，晓雪引诗情。热饮一两盏，冷吟三五声。 
<br>铺花怜地冻，销玉畏天晴。好拂乌巾出，宜披鹤氅行。 
<br>梁园应有兴，何不召邹生。
<br>
<br>
<br>
<br>&nbsp;&nbsp; 卷458_83 【赠思黯】白居易 
<br>
<br>为怜清浅爱潺湲，一日三回到水边。
<br>若道归仁滩更好，主人何故别三年。
<br>
<br>
<br>
<br>&nbsp;&nbsp; 卷458_84 【听歌六绝句·听都子歌】白居易 
<br>
<br>都子新歌有性灵，一声格转已堪听。
<br>更听唱到嫦娥字，犹有樊家旧典刑。
<br>
<br>
<br>
<br>&nbsp;&nbsp; 卷458_85 【听歌六绝句·乐世（一名六么）】白居易 
<br>
<br>管急弦繁拍渐稠，绿腰宛转曲终头。
<br>诚知乐世声声乐，老病人听未免愁。
<br>
<br>
<br>
<br>&nbsp;&nbsp; 卷458_86 【听歌六绝句·水调（第五遍乃五言调调韵最切）】白居易 
<br>
<br>五言一遍最殷勤，调少情多似有因。
<br>不会当时翻曲意，此声肠断为何人。
<br>
<br>
<br>
<br>&nbsp;&nbsp; 卷458_87 【听歌六绝句·想夫怜】白居易 
<br>
<br>玉管朱弦莫急催，容听歌送十分杯。
<br>长爱夫怜第二句，请君重唱夕阳开。
<br>
<br>
<br>
<br>&nbsp;&nbsp; 卷458_88 【听歌六绝句·何满子】白居易 
<br>
<br>世传满子是人名，临就刑时曲始成。
<br>一曲四调歌八叠，从头便是断肠声。
<br>
<br>
<br>
<br>&nbsp;&nbsp; 卷458_89 【听歌六绝句·离别难】白居易 
<br>
<br>绿杨陌上送行人，马去车回一望尘。
<br>不觉别时红泪尽，归来无泪可沾巾。
<br>
<br>
<br>
<br>&nbsp;&nbsp; 卷458_90 【闲乐】白居易 
<br>
<br>坐安卧稳舆平肩，倚杖披衫绕四边。空腹三杯卯后酒， 
<br>曲肱一觉醉中眠。更无忙苦吟闲乐，恐是人间自在天。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
