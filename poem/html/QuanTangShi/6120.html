<HTML>
<HEAD>
<TITLE>全唐诗 卷320-324 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷320-324</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷320-324</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6120"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷320-324')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷320-324]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷320_1 【奉和圣制九月十八日赐百寮追赏因书所怀】权德舆 
<br>
<br>锡宴朝野洽，追欢尧舜情。秋堂丝管动，水榭烟霞生。 
<br>黄花媚新霁，碧树含馀清。同和六律应，交泰万宇平。 
<br>春藻下中天，湛恩阐文明。小臣谅何以，亦此摽华缨。
<br>
<br>
<br>&nbsp;&nbsp; 卷320_2 【奉和圣制九日言怀赐中书门下及百寮】权德舆 
<br>
<br>令节在丰岁，皇情喜乂安。丝竹调六律，簪裾列千官。 
<br>烟霜暮景清，水木秋光寒。筵开曲池上，望尽终南端。 
<br>天文丽庆霄，墨妙惊飞鸾。愿言黄花酒，永奉今日欢。
<br>
<br>
<br>
<br>&nbsp;&nbsp; 卷320_3 【奉和圣制重阳日中外同欢以诗言志因示百僚】权德舆 
<br>
<br>玉醴宴嘉节，拜恩欢有馀。煌煌菊花秀，馥馥萸房舒。 
<br>白露秋稼熟，清风天籁虚。和声度箫韶，瑞气深储胥。 
<br>百辟皆醉止，万方今宴如。宸衷在化成，藻思焕琼琚。 
<br>微臣徒窃抃，岂足歌唐虞。
<br>
<br>
<br>
<br>&nbsp;&nbsp; 卷320_4 【奉和圣制中春麟德殿会百寮观新乐】权德舆 
<br>
<br>仲春蔼芳景，内庭宴群臣。森森列干戚，济济趋钩陈。 
<br>大乐本天地，中和序人伦。正声迈咸濩，易象含羲文。 
<br>玉俎映朝服，金钿明舞茵。韶光雪初霁，圣藻风自薰。 
<br>时泰恩泽溥，功成行缀新。赓歌仰昭回，窃比华封人。
<br>
<br>
<br>
<br>&nbsp;&nbsp; 卷320_5 【奉和圣制中和节赐百官宴集因示所怀】权德舆 
<br>
<br>万方庆嘉节，宴喜皇泽均。晓开蓂叶初，景丽星鸟春。 
<br>藻思贞百度，著明并三辰。物情舒在阳，时令弘至仁。 
<br>衢酒和乐被，薰弦声曲新。赓歌武弁侧，永荷玄化醇。
<br>
<br>
<br>
<br>&nbsp;&nbsp; 卷320_6 【奉和圣制重阳日即事六韵】权德舆 
<br>
<br>嘉节在阳数，至欢朝野同。恩随千钟洽，庆属五稼丰。 
<br>时菊洗露华，秋池涵霁空。金丝响仙乐，剑舄罗宗公。 
<br>天道光下济，睿词敷大中。多惭击壤曲，何以答尧聪。
<br>
<br>
<br>
<br>&nbsp;&nbsp; 卷320_7 【奉和圣制丰年多庆九日示怀】权德舆 
<br>
<br>寒露应秋杪，清光澄曙空。泽均行苇厚，年庆华黍丰。 
<br>声明畅八表，宴喜陶九功。文丽日月合，乐和天地同。 
<br>圣言在推诚，臣职惟匪躬。琐细何以报，翾飞淳化中。
<br>
<br>
<br>
<br>&nbsp;&nbsp; 卷320_8 【赠文敬太子庙时享退文舞迎武舞乐章】权德舆 
<br>
<br>干旄羽籥相亏蔽，一进一退殊行缀。
<br>昔献三雍盛礼容，今陈六佾崇仪制。
<br>
<br>
<br>
<br>&nbsp;&nbsp; 卷320_9 【读穀梁传二首】权德舆 
<br>
<br>荀寅士吉射，诚乃蔽聪明。奈何赵志父，专举晋阳兵。 
<br>下令汉七国，借此以为名。吾嘉徙薪智，祸乱何由生。
<br>
<br>忆昔溴梁会，岂伊无诸侯。群臣自盟歃，君政如赘旒。 
<br>有力则宗楚，何人复尊周。空文徒尔贬，见此眦血流。
<br>
<br>
<br>
<br>&nbsp;&nbsp; 卷320_10 【刘绍相访夜话，因书即事】权德舆 
<br>
<br>故人怆久别，兹夕款郊扉。山僮漉野酝，稚子褰书帷。 
<br>清露泫珠莹，金波流玉徽。忘言我造适，瞪视君无违。 
<br>但令静胜躁，自使癯者肥。不待蘧生年，从此知昔非。
<br>
<br>
<br>
<br>&nbsp;&nbsp; 卷320_11 【卧病喜惠上人、李炼师、茅处士见访，因以赠】权德舆 
<br>
<br>沈疴结繁虑，卧见书窗曙。方外三贤人，惠然来相亲。 
<br>整巾起曳策，喜非车马客。支郎有佳文，新句凌碧云。 
<br>霓裳何飘飘，浩志凌紫氛。复有沈冥士，远系三茅君。 
<br>各言麋鹿性，不与簪组群。清言出象系，旷迹逃玄纁。 
<br>心源暂澄寂，世故方纠纷。终当逐师辈，岩桂香氲芬。
<br>
<br>
<br>
<br>&nbsp;&nbsp; 卷320_12 【多病戏书，因示长孺】权德舆 
<br>
<br>行年未四十，已觉百病生。眼眩飞蝇影，耳厌远蝉声。 
<br>甘辛败六藏，冰炭交七情。唯思曲肱枕，搔首掷华缨。
<br>
<br>
<br>
<br>&nbsp;&nbsp; 卷320_13 【古兴】权德舆 
<br>
<br>月中有桂树，无翼难上天。海底有龙珠，下隔万丈渊。 
<br>人生大限虽百岁，就中三十称一世。晦明乌兔相推迁， 
<br>雪霜渐到双鬓边。沉忧戚戚多浩叹，不得如意居太半。 
<br>一气暂聚常恐散，黄河清兮白石烂。
<br>
<br>
<br>
<br>&nbsp;&nbsp; 卷320_14 【感寓】权德舆 
<br>
<br>残雨倦欹枕，病中时序分。秋虫与秋叶，一夜隔窗闻。 
<br>虚室对摇落，晤言无与群。冥心试观化，世故如丝棼。 
<br>但看鸢戾天，岂见山出云。下里徒击节，朱弦秘南薰。 
<br>梧桐秀朝阳，上有威凤文。终待九成奏，来仪瑞吾君。
<br>
<br>
<br>
<br>&nbsp;&nbsp; 卷320_15 【跌伤伏枕，有劝醲酒者暂忘所苦，因有一绝】权德舆 
<br>
<br>一杯宜病士，四体委胡床。暂得遗形处，陶然在醉乡。
<br>
<br>
<br>
<br>&nbsp;&nbsp; 卷320_16 【病中苦热】权德舆 
<br>
<br>三伏鼓洪炉，支离一病夫。倦眠身似火，渴歠汗如珠。 
<br>悸乏心难定，沉烦气欲无。何时洒微雨，因与好风俱。
<br>
<br>
<br>
<br>&nbsp;&nbsp; 卷320_17 【览镜见白发数茎光鲜特异】权德舆 
<br>
<br>秋来皎洁白须光，试脱朝簪学酒狂。
<br>一曲酣歌还自乐，儿孙嬉笑挽衣裳。
<br>
<br>
<br>
<br>&nbsp;&nbsp; 卷320_18 【南亭晓坐因以示璩】权德舆 
<br>
<br>隐几日无事，风交松桂枝。园庐含晓霁，草木发华姿。 
<br>迹似南山隐，官从小宰移。万殊同野马，方寸即灵龟。 
<br>弱质常多病，流年近始衰。图书传授处，家有一男儿。
<br>
<br>
<br>
<br>&nbsp;&nbsp; 卷320_19 【竹径偶然作】权德舆 
<br>
<br>退朝此休沐，闭户无尘氛。杖策入幽径，清风随此君。 
<br>琴觞恣偃傲，兰蕙相氛氲。幽赏方自适，林西烟景曛。
<br>
<br>
<br>
<br>&nbsp;&nbsp; 卷320_20 【拜昭陵过咸阳墅】权德舆 
<br>
<br>季子乏二顷，扬雄才一廛。伊予此南亩，数已逾前贤。 
<br>顷岁辱明命，铭勋镂贞坚。遂兹操书致，内顾增缺然。 
<br>乃葺场圃事，迨今三四年。适因昭陵拜，得抵咸阳田。 
<br>田夫竞致辞，乡耋争来前。村盘既罗列，鸡黍皆珍鲜。 
<br>古称禄代耕，人以食为天。自惭廪给厚，谅使井税先。 
<br>涂涂沟塍雾，漠漠桑柘烟。荒蹊没古木，精舍临秋泉。 
<br>池笼岂所安，樵牧乃所便。终当解缨络，田里谐因缘。
<br>
<br>
<br>
<br>&nbsp;&nbsp; 卷320_21 【早春南亭即事】权德舆 
<br>
<br>虚斋坐清昼，梅坼柳条鲜。节候开新历，筋骸减故年。 
<br>振衣惭艾绶，窥镜叹华颠。独有开怀处，孙孩戏目前。
<br>
<br>
<br>
<br>&nbsp;&nbsp; 卷320_22 【璩授京兆府参军戏书以示兼呈独孤郎】权德舆 
<br>
<br>见尔府中趋，初官足慰吾。老牛还舐犊，凡鸟亦将雏。 
<br>喜至翻成感，痴来或欲殊。因惭玉润客，应笑此非夫。
<br>
<br>
<br>
<br>&nbsp;&nbsp; 卷320_23 【书绅诗】权德舆 
<br>
<br>和静有真质，斯人称最灵。感物惑天性，触里纷多名。 
<br>祸机生隐微，智者鉴未形。败礼因近习，哲人自居贞。 
<br>当令念虑端，鄙嫚不能萌。苟非不逾矩，焉得遂性情。 
<br>谨之在事初，动用各有程。千里起步武，彗云自纤茎。 
<br>心源一流放，骇浪奔长鲸。渊木苟端深，枝流则贞清。 
<br>和理通性术，悠久方昭明。先师留中庸，可以导此生。
<br>
<br>
<br>
<br>&nbsp;&nbsp; 卷320_24 【侍从游后湖宴坐】权德舆 
<br>
<br>绝境殊不远，湖塘直吾庐。烟霞旦夕生，泛览诚可娱。 
<br>慈颜俯见喻，辍尔诗与书。清旭理轻舟，嬉游散烦劬。 
<br>宿雨荡残燠，惠风与之俱。心灵一开旷，机巧眇已疏。 
<br>中流有荷花，花实相芬敷。田田绿叶映，艳艳红姿舒。 
<br>繁香好风结，净质清露濡。丹霞无容辉，嫭色亦踟蹰。 
<br>秾芳射水木，欹叶游龟鱼。化工若有情，生植皆不如。 
<br>轻舟任沿溯，毕景乃踌躇。家人亦恬旷，稚齿皆忻愉。 
<br>素弦激凄清，旨酒盈樽壶。寿觞既频献，乐极随歌呼。 
<br>圆月初出海，澄辉来满湖。清光照酒酣，俯倾百虑无。 
<br>以兹心目畅，敌彼名利途。轻肥何为者，浆藿自有馀。 
<br>愿销区中累，保此湖上居。无用诚自适，年年玩芙蕖。
<br>
<br>
<br>
<br>&nbsp;&nbsp; 卷320_25 【晨坐寓兴】权德舆 
<br>
<br>清晨坐虚斋，群动寂未喧。泊然一室内，因见万化源。 
<br>得丧心既齐，清净教益敦。境来每自惬，理胜或不言。 
<br>亭柯见荣枯，止水知清浑。悠悠世上人，此理法难论。
<br>
<br>
<br>
<br>&nbsp;&nbsp; 卷320_26 【郊居岁暮因书所怀】权德舆 
<br>
<br>养拙方去喧，深居绝人事。返耕忘帝力，乐道疏代累。 
<br>翛然衡茅下，便有江海意。宁知肉食尊，自觉儒衣贵。 
<br>烟霜当暮节，水石多幽致。三径日闲安，千峰对深邃。 
<br>策藜出村渡，岸帻寻古寺。月魄清夜琴，猿声警朝寐。 
<br>地偏芝桂长，境胜烟霞异。独鸟带晴光，疏篁净寒翠。 
<br>窗前风叶下，枕上溪云至。散发对农书，斋心看道记。 
<br>清言核名理，开卷穷精义。求誉观朵颐，危身陷芳饵。 
<br>纷吾守孤直，世业常恐坠。就学缉韦编，铭心对欹器。 
<br>元和畅万物，动植咸使遂。素履期不渝，永怀丘中志。
<br>
<br>
<br>
<br>&nbsp;&nbsp; 卷320_27 【暮春闲居示同志】权德舆 
<br>
<br>避喧非傲世，幽兴乐郊园。好古每开卷，居贫常闭门。 
<br>曙钟来古寺，旭日上西轩。稍与清境会，暂无尘事烦。 
<br>静看云起灭，闲望鸟飞翻。乍问山僧偈，时听渔父言。 
<br>体羸谙药性，事简见心源。冠带惊年长，诗书喜道存。 
<br>小池泉脉凑，危栋燕雏喧。风入松阴静，花添竹影繁。 
<br>灌园输井税，学稼奉晨昏。此外知何有，怡然向一樽。
<br>
<br>
<br>
<br>&nbsp;&nbsp; 卷320_28 【田家即事】权德舆 
<br>
<br>闲卧藜床对落晖，翛然便觉世情非。漠漠稻花资旅食， 
<br>青青荷叶制儒衣。山僧相访期中饭，渔父同游或夜归。 
<br>待学尚平婚嫁毕，渚烟溪月共忘机。
<br>
<br>
<br>
<br>&nbsp;&nbsp; 卷320_29 【寓兴】权德舆 
<br>
<br>弱冠无所就，百忧钟一身。世德既颠坠，素怀亦堙沦。 
<br>风烟隔嵩丘，羸疾滞漳滨。昭代未通籍，丰年犹食贫。 
<br>敢求庖有鱼，但虑甑生尘。俯首愧僮仆，蹇步羞亲宾。 
<br>岂伊当途者，一一由中人。已矣勿复言，吾将问秋旻。
<br>
<br>
<br>
<br>&nbsp;&nbsp; 卷320_30 【浩歌】权德舆 
<br>
<br>杖策出蓬荜，浩歌秋兴长。北风吹荷衣，萧飒景气凉。 
<br>通逵抵山郭，里巷连湖光。孤云净远峰，绿水溢芳塘。 
<br>鱼鸟乐天性，杂英互芬芳。我心独何为，万虑萦中肠。 
<br>履道身未泰，主家谋不臧。心为世教牵，迹寄翰墨场。 
<br>出处两未定，羁羸空自伤。沈忧不可裁，伫立河之梁。 
<br>晚归茅檐下，左右陈壶觞。独酌复长谣，放心游八荒。 
<br>得丧同一域，是非亦何常。胡为苦此生，矻矻徒自强。 
<br>乃知杯中物，可使忧患忘。因兹谢时辈，栖息无何乡。
<br>
<br>
<br>
<br>&nbsp;&nbsp; 卷320_31 【与道者同守庚申】权德舆 
<br>
<br>洞真善救世，守夜看仙经。俾我外持内，当兹申配庚。 
<br>斋心已恬愉，澡身自澄明。沉沉帘帏下，霭霭灯烛清。 
<br>四支动有息，一室虚白生。收视忘趋舍，叩齿集神灵。 
<br>伊予嗜欲寡，居常痾恙轻。三尸既伏窜，九藏乃和平。 
<br>无令耳目胜，则使性命倾。窅然深夜中，若与元气并。 
<br>释宗称定慧，儒师著诚明。派分示三教，理诣无二名。 
<br>吉祥能止止，委顺则生生。视履苟无咎，天祐期永贞。 
<br>应物智不劳，虚中理自冥。岂资金丹术，即此驻颓龄。
<br>
<br>
<br>
<br>&nbsp;&nbsp; 卷320_32 【丙寅岁苦贫戏题】权德舆 
<br>
<br>清朝起藜床，雪霜对枯篱。家人来告予，今日无晨炊。 
<br>鹾醯一已整，新炭固难期。厚生彼何人，工拙各异宜。 
<br>间岁从使檄，亲宾苦川驰。虽非悖而入，与出常相随。 
<br>吴门与南亩，颇亦持镃基。有时遇丰年，岁计犹不支。 
<br>颜渊谅贤人，陋巷能自怡。中忆裴子野，泰然倾薄糜。 
<br>愧非古人心，戚戚愁朝饥。近古犹不及，太上那可希。 
<br>奈何时风扇，使我正性衰。巧智竞忧劳，展转生浇漓。 
<br>吾观黄金印，未胜青松枝。粗令有鱼菽，岂复求轻肥。 
<br>顾惭主家拙，甘使群下嗤。如何致一杯，醉后无所知。
<br>
<br>
<br>
<br>&nbsp;&nbsp; 卷320_33 【独酌】权德舆 
<br>
<br>独酌复独酌，满盏流霞色。身外皆虚名，酒中有全德。 
<br>风清与月朗，对此情何极。
<br>
<br>
<br>
<br>&nbsp;&nbsp; 卷320_34 【知非】权德舆 
<br>
<br>名教自可乐，搢绅贵行道。何必学狂歌，深山对丰草。
<br>
<br>
<br>
<br>&nbsp;&nbsp; 卷320_35 【诫言】权德舆 
<br>
<br>言之或未行，前哲所不取。方寸虽浩然，因之三缄口。
<br>
<br>
<br>
<br>&nbsp;&nbsp; 卷320_36 【醉后】权德舆 
<br>
<br>美禄与贤人，相逢自可亲。愿将花柳月，尽赏醉乡春。
<br>
<br>
<br>
<br>
<br>
<br>
<br>&nbsp;&nbsp;卷321_1 【奉和李相公早朝于中书候传点偶书所怀奉呈门…中书相公】权德舆 
<br>
<br>五更钟漏歇，千门扃钥开。紫宸残月下，黄道晓光来。 
<br>辨色趋中禁，分班列上台。祥烟初缭绕，威凤正裴回。 
<br>斧藻归全德，轮辕适众材。化成风偃草，道合鼎调梅。 
<br>渥命随三接，皇恩畅九垓。嘉言造膝去，喜气沃心回。 
<br>东阁延多士，南山赋有台。阳春那敢和，空此咏康哉。
<br>
<br>
<br>&nbsp;&nbsp; 卷321_2 【奉和于司空二十五丈新卜城南郊…奉献兼呈李裴相公】权德舆 
<br>
<br>一德承昌运，三公翊至尊。云龙谐理代，鱼水见深恩。 
<br>别墅池塘晓，晴郊草木蕃。沟塍连杜曲，茅土盛于门。 
<br>卜筑因登览，经邦每讨论。退朝鸣玉会，入室断金言。 
<br>材俊依东阁，壶觞接后园。径深云自起，风静叶初翻。 
<br>宰物归心匠，虚中即化源。巴人宁敢和，空此愧游藩。
<br>
<br>
<br>
<br>&nbsp;&nbsp; 卷321_3 【奉和新卜城南郊居得与卫右丞邻舍，因赋诗寄赠】权德舆 
<br>
<br>上宰坐论道，郊居仍里仁。六符既昭晰，万象随陶钧。 
<br>旭旦下玉墀，鸣驺拂车茵。轩窗退残暑，风物迎萧辰。 
<br>山泽蜃雨出，林塘鱼鸟驯。岂同求羊径，共是羲皇人。 
<br>石君五曹重，左户三壤均。居止烟火接，逢迎鸡黍频。 
<br>大方本无隅，盛德必有邻。千年郢曲后，复此闻阳春。
<br>
<br>
<br>
<br>&nbsp;&nbsp; 卷321_4 【奉和韦曲庄言怀，贻东曲外族诸弟】权德舆 
<br>
<br>韦曲冠盖里，鲜原郁青葱。公台睦中外，墅舍邻西东。 
<br>驺驭出国门，晨曦正曈曨。燕居平外土，野服参华虫。 
<br>疆畎分古渠，烟霞连灌丛。长幼序以齿，欢言无不同。 
<br>忆昔全盛时，勋劬播休功。代业扩宇内，光尘蔼墟中。 
<br>慨息多永叹，歌诗厚时风。小生忝瓜葛，慕义斯无穷。
<br>
<br>
<br>
<br>&nbsp;&nbsp; 卷321_5 【和王侍郎病中领度支，烦迫之馀，过西园书堂闲望】权德舆 
<br>
<br>凭槛辍繁务，晴光烟树分。中邦均禹贡，上药验桐君。 
<br>满径风转蕙，卷帘山出云。锵然玉音发，馀兴在斯文。
<br>
<br>
<br>
<br>&nbsp;&nbsp; 卷321_6 【奉和度支李侍郎早朝】权德舆 
<br>
<br>夙驾趋北阙，晓星启东方。鸣驺分骑吏，列烛散康庄。 
<br>照灼华簪并，逶迤绮陌长。腰金初辨色，喷玉自生光。 
<br>献替均三壤，贞明集百祥。下才叨接武，空此愧文昌。
<br>
<br>
<br>
<br>&nbsp;&nbsp; 卷321_7 【奉和刘侍郎司徒奉诏伐叛书情呈宰相】权德舆 
<br>
<br>玉帐元侯重，黄枢上宰雄。缘情词律外，宣力庙谋中。 
<br>震耀恭天讨，严凝助岁功。行看画麟阁，凛凛有英风。
<br>
<br>
<br>
<br>&nbsp;&nbsp; 卷321_8 【奉和鄜州刘大夫麦秋出师遮虏有怀中朝亲故】权德舆 
<br>
<br>天子爱全才，故人雄外台。绿油登上将，青绶亚中台。 
<br>亭障鸣笳入，风云转旆来。兰坊分杳杳，麦垄望莓莓。 
<br>月向雕弓满，莲依宝剑开。行师齐鹤列，锡马尽龙媒。 
<br>壮志征染甫，嘉招萃楚材。千寻推直干，百炼去纤埃。 
<br>间阔劳相望，欢言幸早陪。每联花下骑，几泛竹间杯。 
<br>芳讯双鱼远，流年两鬓催。何时介圭觐，携手咏康哉。
<br>
<br>
<br>
<br>&nbsp;&nbsp; 卷321_9 【太原郑尚书远寄新诗，走笔酬赠，因代书贺】权德舆 
<br>
<br>晓开阊阖出丝言，共喜全才镇北门。职重油幢推上略， 
<br>荣兼革履见深恩。昔岁经过同二仲，登朝并命惭无用。 
<br>曲台分季奉斋祠，直笔系年陪侍从。芬芳鸡舌向南宫， 
<br>伏奏丹墀迹又同。公望数承黄纸诏，虚怀自号白云翁。 
<br>戎装躞蹀纷出祖，金印煌煌宠司武。时看介士阅犀渠， 
<br>每狎儒生冠章甫。晋祠汾水古并州，千骑双旌居上头。 
<br>新握兵符应感激，远缄诗句更风流。缁衣诸侯谅称美， 
<br>白衣尚书何可比。只今麟阁待丹青，努力加餐报天子。
<br>
<br>
<br>
<br>&nbsp;&nbsp; 卷321_10 【奉和许阁老酬淮南崔十七端公见寄】权德舆 
<br>
<br>文行蕴良图，声华挹大巫。抡才超粉署，驳议在黄枢。 
<br>自得环中辨，偏推席上儒。八音谐雅乐，六辔骋康衢。 
<br>密侍仝锵珮，雄才本弃繻。炉烟霏琐闼，宫漏滴铜壶。 
<br>旧友双鱼至，新文六义敷。断金挥丽藻，比玉咏生刍。 
<br>交辟尝推重，单辞忽受诬。风波疲贾谊，岐路泣杨朱。 
<br>溟涨前程险，炎荒旅梦孤。空悲鸢跕水，翻羡雁衔芦。 
<br>故国方迢递，羁愁自郁纡。远猷来象魏，霈泽过番禺。 
<br>尽室扁舟客，还家万里途。索居因仕宦，著论拟潜夫。 
<br>帆席来应驶，郊园半已芜。夕阳寻古径，凉吹动纤枯。 
<br>忆昔同驱传，忘怀或据梧。幕庭依古刹，缗税给中都。 
<br>瓜步经过惯，龙沙眺听殊。春山岚漠漠，秋渚露涂涂。 
<br>孰谓原思病，非关宁武愚。方看簪獬豸，俄叹絷騊駼。 
<br>芳讯风情在，佳期岁序徂。二贤欢最久，三益义非无。 
<br>柏悦心应尔，松寒志不渝。子将陪禁掖，亭伯限江湖。 
<br>交分终推毂，离忧莫向隅。分曹日相见，延首忆田苏。
<br>
<br>
<br>
<br>&nbsp;&nbsp; 卷321_11 【奉和李给事省中书情寄刘苗崔三曹长因呈许陈二阁老】权德舆 
<br>
<br>常寮几处伏明光，新诏联翩夕拜郎。五夜漏清天欲曙， 
<br>万年枝暖日初长。分曹列侍登文石，促膝闲谣接羽觞。 
<br>共说汉朝荣上赏，岂令三友滞冯唐。
<br>
<br>
<br>
<br>&nbsp;&nbsp; 卷321_12 【过张监阁老宅对酒奉酬见赠（其年停贡举）】权德舆 
<br>
<br>里仁无外事，徐步一开颜。荆玉收难尽，齐竽喜暂闲。 
<br>秋风倾菊酒，霁景下蓬山。不用投车辖，甘从倒载还。
<br>
<br>
<br>
<br>&nbsp;&nbsp; 卷321_13 【奉和张舍人阁老阁中直夜思闻雅琴因以书事通简僚友】权德舆 
<br>
<br>紫垣宿清夜，蔼蔼复沈沈。圆月衡汉净，好风松涤深。 
<br>轩窗韵虚籁，兰雪怀幽音。珠露销暑气，玉徽结遐心。 
<br>盛才本殊伦，雅诰方在今。伫见舒彩翮，翻飞归凤林。
<br>
<br>
<br>
<br>&nbsp;&nbsp; 卷321_14 【和兵部李尚书东亭诗】权德舆 
<br>
<br>三接履声退，东亭斯旷然。风流披鹤氅，操割佩龙泉。 
<br>云卷岩巘叠，雨馀松桂鲜。岂烦禽尚游，所贵天理全。
<br>
<br>
<br>
<br>&nbsp;&nbsp; 卷321_15 【和司门殷员外早秋省中书直夜，寄荆南卫象端公】权德舆 
<br>
<br>共嗟王粲滞荆州，才子为郎忆旧游。凉夜偏宜粉署直， 
<br>清言远待玉人酬。风生北渚烟波阔，露下南宫星汉秋。 
<br>早晚得为同舍侣，知君两地结离忧。
<br>
<br>
<br>
<br>&nbsp;&nbsp; 卷321_16 【酬陆三十二参浙东见寄】权德舆 
<br>
<br>骢马别已久，鲤鱼来自烹。殷勤故人意，怊怅中林情。 
<br>茫茫重江外，杳杳一枝琼。搔首望良觌，为君华发生。
<br>
<br>
<br>
<br>&nbsp;&nbsp; 卷321_17 【奉酬张监阁老雪后过中书见赠加两韵简南省僚旧】权德舆 
<br>
<br>寓直久叨荣，新恩倍若惊。风清五夜永，节换一阳生。 
<br>潘鬓年空长，齐竽艺本轻。常时望连茹，今日剧悬旌。 
<br>枉步欢方接，含毫思又萦。烦君白雪句，岁晏若为情。
<br>
<br>
<br>
<br>&nbsp;&nbsp; 卷321_18 【酬主客仲员外见贺正除】权德舆 
<br>
<br>五年承乏奉如纶，才薄那堪侍从臣。禁署独闻清漏晓， 
<br>命书惭对紫泥新。周班每喜簪裾接，郢曲偏宜讽咏频。 
<br>忆昔曲台尝议礼，见君论著最相亲。
<br>
<br>
<br>
<br>&nbsp;&nbsp; 卷321_19 【奉和太府韦卿阁老左藏库中假山之作】权德舆 
<br>
<br>春山仙掌百花开，九棘腰金有上才。忽向庭中摹峻极， 
<br>如从洞里见昭回。小松已负干霄状，片石皆疑缩地来。 
<br>都内今朝似方外，仍传丽曲寄云台。
<br>
<br>
<br>
<br>&nbsp;&nbsp; 卷321_20 【奉和崔评事寄外甥刘同州…杨少尹、李侍御并见寄之作】权德舆 
<br>
<br>芳讯来江湖，开缄粲瑶碧。诗因乘黄赠，才擅雕龙格。 
<br>深陈名教本，谅以仁义积。藻思成采章，雅音闻皦绎。 
<br>清时左冯翊，贵士二千石。前日应星文，今兹敞华戟。 
<br>谢公尝乞墅，宁氏终相宅。往岁疲草玄，忘年齐举白。 
<br>酒酣吟更苦，夜艾谈方剧。枣巷风雨秋，石头烟水夕。 
<br>多逢长者辙，不屑诸公辟。酷似仰牢之，雄词挹亭伯。 
<br>老骥念千里，饥鹰舒六翮。叵能舍郊扉，来偶朝中客。
<br>
<br>
<br>
<br>&nbsp;&nbsp; 卷321_21 【和职方殷郎中留滞江汉初至南宫，呈诸公并见寄】权德舆 
<br>
<br>十载别文昌，藩符寄武当。师贞上介辟，恩擢正员郎。 
<br>藻思烟霞丽，归轩印绶光。还希驻辇问，莫自叹冯唐。
<br>
<br>
<br>
<br>&nbsp;&nbsp; 卷321_22 【奉酬从兄南仲见示十九韵】权德舆 
<br>
<br>晋季天下乱，安丘佐关中。德辉霭家牒，侯籍推时功。 
<br>簪缨盛西州，清白传素风。逢时有舒卷，缮性无穷通。 
<br>吾兄挺奇资，向晦道自充。耕凿汝山下，退然安困蒙。 
<br>诗成三百篇，儒有一亩宫。琴书满座右，芝朮生墙东。 
<br>丽藻粲相鲜，晨辉艳芳丛。清光杳无际，皓魄流霜空。 
<br>邦有贤诸侯，主盟词律雄。荐贤比文举，理郡迈文翁。 
<br>楼中赏不独，池畔醉每同。圣朝辟四门，发迹贵名公。 
<br>小生何为者，往岁学雕虫。华簪映武弁，一年被微躬。 
<br>开缄捧新诗，琼玉寒青葱。谬进空内讼，结怀远忡忡。 
<br>时来无自疑，刷翮摩苍穹。
<br>
<br>
<br>
<br>&nbsp;&nbsp; 卷321_23 【酬崔千牛四郎早秋见寄】权德舆 
<br>
<br>浩歌坐虚室，庭树生凉风。碧云灭奇彩，白露萎芳丛。 
<br>感此时物变，悠然遐想通。偶来被簪组，自觉如池龙。 
<br>少年才藻新，金鼎世业崇。凤文已彪炳，琼树何青葱。 
<br>联镳长安道，接武承明宫。君登玉墀上，我侍彤庭中。 
<br>疲病多内愧，切磋常见同。起予览新诗，逸韵凌秋空。 
<br>相爱每不足，因兹寓深衷。
<br>
<br>
<br>
<br>&nbsp;&nbsp; 卷321_24 【酬灵彻上人以诗代书见寄（时在荐福寺坐夏）】权德舆 
<br>
<br>莲花出水地无尘，中有南宗了义人。已取贝多翻半字， 
<br>还将阳焰谕三身。碧云飞处诗偏丽，白月圆时信本真。 
<br>更喜开缄销热恼，西方社里旧相亲。
<br>
<br>
<br>
<br>&nbsp;&nbsp; 卷321_25 【酬蔡十二博士见寄四韵】权德舆 
<br>
<br>芜城十年别，蓬转居不定。终岁白屋贫，独谣清酒圣。 
<br>风尘韦带减，霜雪松心劲。何以浣相思，启元能尽性。
<br>
<br>
<br>
<br>&nbsp;&nbsp; 卷321_26 【戏和三韵】权德舆 
<br>
<br>墨翟突不黔，范丹甑生尘。君今复劳歌，鹤发吹湿薪。 
<br>前诏许真秩，何如巾软轮。
<br>
<br>
<br>
<br>&nbsp;&nbsp; 卷321_27 【李十韶州寄途中绝句使者取报修书之际口号酬赠】权德舆 
<br>
<br>诏下忽临山水郡，不妨从事恣攀登。
<br>莫言向北千行雁，别有图南六月鹏。
<br>
<br>
<br>
<br>&nbsp;&nbsp; 卷321_28 【崔四郎协律以诗见寄，兼惠蜀琴，因以酬赠】权德舆 
<br>
<br>临风结烦想，客至传好音。白雪缄郢曲，朱弦亘蜀琴。 
<br>泠泠响幽韵，款款寄遐心。岁晚何以报，与君期断金。
<br>
<br>
<br>
<br>&nbsp;&nbsp; 卷321_29 【酬冯绛州早秋绛台感怀见寄】权德舆 
<br>
<br>良牧闲无事，层台思眇然。六条萦印绶，三晋辨山川。 
<br>洗嫧讴谣合，开襟眺听偏。秋光连大卤，霁景下新田。 
<br>叶落径庭树，人归曲沃烟。武符颁美化，亥字访疑年。 
<br>经术推多识，卿曹亦累迁。斋祠常并冕，官品每差肩。 
<br>接部青丝骑，裁诗白露天。知音愧相访，商洛正闲眠。
<br>
<br>
<br>
<br>&nbsp;&nbsp; 卷321_30 【酬赵尚书杏园花下醉后见寄（时为太常卿）】权德舆 
<br>
<br>春光深处曲江西，八座风流信马蹄。
<br>鹤发杏花相映好，羡君终日醉如泥。
<br>
<br>
<br>
<br>&nbsp;&nbsp; 卷321_31 【酬赵尚书城南看花日晚先归见寄】权德舆 
<br>
<br>杜城韦曲遍寻春，处处繁花满目新。
<br>日暮归鞍不相待，与君同是醉乡人。
<br>
<br>
<br>
<br>
<br>
<br>
<br>
<br>
<br>
<br>
<br> 卷322_1 【伏蒙十六叔寄示喜庆感怀三十韵因献之】权德舆 
<br>
<br>受氏自有殷，树功缅前秦。圭田接土宇，侯籍相纷纶。 
<br>道义集天爵，菁华极人文。握兰中台并，折桂东堂春。 
<br>祖德蹈前哲，家风播清芬。先公秉明义，大节逢艰屯。 
<br>独立挺忠孝，至诚感神人。命书备追锡，迹远道不伸。 
<br>小生谅无似，积庆遭昌辰。九年西掖忝，五转南宫频。 
<br>司理因旷职，曲台仍礼神。愧非夔龙姿，忽佐尧舜君。 
<br>内惟负且乘，徒以弱似仁。岂足议大政，所忧玷彝伦。 
<br>叔父贞素履，含章穷典坟。百氏若珠贯，九流皆翚分。 
<br>黄钟蕴声调，白玉那缁磷。清论坐虚室，长谣宜幅巾。 
<br>开关接人祠，支策无俗宾。种杏当暑热，烹茶含露新。 
<br>井径交碧藓，轩窗栖白云。飞沉禽鱼乐，芬馥兰桂薰。 
<br>经术弘义训，息男茂嘉闻。筮仕就色养，宴居忘食贫。 
<br>四方有翘车，上国有蒲轮。行当反招隐，岂得常退身。 
<br>秦吴路杳杳，朔海望沄沄。侍坐驰梦寐，结怀积昏昕。 
<br>发函捧新诗，慈诲情殷勤。省躬日三复，拜首书诸绅。
<br>
<br>
<br>&nbsp;&nbsp; 卷322_2 【酬李二十二兄主簿马迹山见寄】权德舆 
<br>
<br>杳杳尘外想，悠悠区中缘。如何战未胜，曾是教所牵。 
<br>远郊有灵峰，夙昔栖真仙。鸾声去已久，马迹空依然。 
<br>丹崖转初旭，碧落凝秋烟。松风共萧飒，萝月想婵娟。 
<br>内兄蕴遐心，嘉遁性所便。不能栖枳棘，且复探云泉。 
<br>中有冥寂人，闲读逍遥篇。联袂共支策，抠衣尝绝编。 
<br>徐行石上苔，静韵风中弦。烟霞湿儒服，日月生寥天。 
<br>新诗来起予，璀璨六义全。能尽含写意，转令山水鲜。 
<br>若闻笙鹤声，宛在耳目前。登攀阻心赏，愁绝空怀贤。 
<br>出处岂异途，心冥即真筌。暂从西府檄，终卧东菑田。 
<br>不嫌予步蹇，但恐君行膻。如能固旷怀，谷口期穷年。
<br>
<br>
<br>
<br>&nbsp;&nbsp; 卷322_3 【酬陆四十楚源春夜宿虎丘山对月寄梁四敬之兼见贻之作】权德舆 
<br>
<br>东风变蘅薄，时景日妍和。更想千峰夜，浩然幽意多。 
<br>蕙香袭闲趾，松露泫乔柯。潭影漾霞月，石床封薜萝。 
<br>夫君非岁时，已负青冥姿。龙虎一门盛，渊云四海推。 
<br>駸駸步騕褭，婉婉翥长离。悬圃尽琼树，家林轻桂枝。 
<br>声荣徒外奖，恬淡方自适。逸气凌颢清，仁祠访金碧。 
<br>芊眠瑶草秀，断续云窦滴。芳讯发幽缄，新诗比良觌。 
<br>故人石渠署，美价满中朝。落落杉松直，芬芬兰杜飘。 
<br>雄词鼓溟海，旷达豁烟霄。营道幸同术，论心皆后凋。 
<br>循环伐木咏，缅邈招隐情。惭兹拥肿才，爱彼潺湲清。 
<br>拘牵尚多故，梦想何由并。终结方外期，不待华发生。
<br>
<br>
<br>
<br>&nbsp;&nbsp; 卷322_4 【酬穆七侍郎早登使院西楼感怀】权德舆 
<br>
<br>耿耿宵欲半，振衣庭户前。浩歌抚长剑，临风泛清弦。 
<br>晴霜丽寒芜，微月露碧鲜。杉梧韵幽籁，河汉明秋天。 
<br>良夜虽可玩，沉忧逾浩然。楼中迟启明，林际挥宿烟。 
<br>晨风响钟鼓，曙色映山川。滔滔天外驶，杲杲朝日悬。 
<br>因穷西南永，得见天地全。动植相纠纷，车从竞喧阗。 
<br>鳣鲔跃洪流，麇麚倚荒阡。嗈嗈白云雁，嘒嘒清露蝉。 
<br>一气鼓万殊，晦明相推迁。羲和无停鞅，不得常少年。 
<br>当令志气神，及此鬓发玄。岂唯十六族，今古称其贤。 
<br>夫君才气雄，振藻何翩翩。诗轻沈隐侯，赋拟王仲宣。 
<br>小鸟抢榆枋，大鹏激三千。与君期晚岁，方结林栖缘。
<br>
<br>
<br>
<br>&nbsp;&nbsp; 卷322_5 【奉和李大夫题郑评事江楼】权德舆 
<br>
<br>达士无外累，隐几依南郭。茅栋上江开，布帆当砌落。 
<br>支颐散华发，欹枕曝灵药。入鸟不乱行，观鱼还自乐。 
<br>何时金马诏，早岁建安作。往事尽筌蹄，虚怀寄杯杓。 
<br>邦君驻千骑，清论时间酌。凭槛出烟埃，振衣向寥廓。 
<br>心源齐彼是，人境胜岩壑。何必栖冥冥，然为避矰缴。
<br>
<br>
<br>
<br>&nbsp;&nbsp; 卷322_6 【春游茅山酬杜评事见寄】权德舆 
<br>
<br>喜得赏心处，春山岂计程。连溪芳草合，半岭白云晴。 
<br>绝涧漱冰碧，仙坛挹颢清。怀君在人境，不共此时情。
<br>
<br>
<br>
<br>&nbsp;&nbsp; 卷322_7 【和韩侍御白发】权德舆 
<br>
<br>白发今朝见，虚斋晓镜清。乍分霜简色，微映铁冠生。 
<br>幕下多能事，周行挹令名。流年未可叹，正遇太阶平。
<br>
<br>
<br>
<br>&nbsp;&nbsp; 卷322_8 【和邵端公醉后寄于谏议之作】权德舆 
<br>
<br>莫羡檐前柳，春风独早归。阳和次第发，桃李更芳菲。
<br>
<br>
<br>
<br>&nbsp;&nbsp; 卷322_9 【和李大夫西山祈雨，因感张曲江故事十韵】权德舆 
<br>
<br>亚相冠貂蝉，分忧统十联。火星当永日，云汉倬炎天。 
<br>斋祷期灵贶，精诚契昔贤。中宵出驺驭，清夜旅牲牷。 
<br>触日看初起，随车应物先。雷音生绝巘，雨足晦平阡。 
<br>潇洒四冥合，空濛万顷连。歌谣喧泽国，稼穑遍原田。 
<br>故事三台盛，新文六义全。作霖应自此，天下待丰年。
<br>
<br>
<br>
<br>&nbsp;&nbsp; 卷322_10 【同陆太祝鸿渐崔法曹载华见萧侍御留后…喜而有作三首】权德舆 
<br>
<br>专城书素至留台，忽报张纲揽辔回。
<br>共看昨日蝇飞处，并是今朝鹊喜来。
<br>
<br>鹤发州民拥使车，人人自说受恩初。
<br>如今天下无冤气，乞为邦君雪谤书。
<br>
<br>众人哺啜喜君醒，渭水由来不杂泾。
<br>遮莫雪霜撩乱下，松枝竹叶自青青。
<br>
<br>
<br>
<br>&nbsp;&nbsp; 卷322_11 【答韦秀才寄一首】权德舆 
<br>
<br>中峰云暗雨霏霏，水涨花塘未得归。
<br>心忆琼枝望不见，几回虚湿薜萝衣。
<br>
<br>
<br>
<br>&nbsp;&nbsp; 卷322_12 【户部王曹长杨考功崔刑部二院长…因书所怀且叙所知】权德舆 
<br>
<br>忽惊西江侣，共作南宫郎。宿昔芝兰室，今兹鸳鹭行。 
<br>子猷美风味，左户推公器。含毫白雪飞，出匣青萍利。 
<br>子云尝燕居，作赋似相如。闲成考课奏，别贡贤良书。 
<br>子玉谅贞实，持刑慎丹笔。秋天鸿鹄姿，晚岁松筠质。 
<br>伊予诚薄才，何幸复趋陪。偶来尘右掖，空此忆中台。 
<br>时节东流驶，悲欢追往事。待月登庾楼，排云上萧寺。 
<br>盍簪莲府宴，落帽龙沙醉。极浦送风帆，灵山眺烟翠。 
<br>解颐通善谑，喻指穷精义。搦管或飞章，分曹时按吏。 
<br>雨散与蓬飘，秦吴两寂寥。方期全拥肿，岂望蹑扶摇。 
<br>夜直分三署，晨趋共九霄。外庭时接武，广陌更连镳。 
<br>北极星辰拱，南薰气序调。欣随众君子，并立圣明朝。
<br>
<br>
<br>
<br>&nbsp;&nbsp; 卷322_13 【贡院对雪，以绝句代八行，奉寄崔阁老】权德舆 
<br>
<br>寓宿春闱岁欲除，严风密雪绝双鱼。
<br>思君独步西垣里，日日含香草诏书。
<br>
<br>
<br>
<br>&nbsp;&nbsp; 卷322_14 【初秋月夜中书宿直，因呈杨阁老】权德舆 
<br>
<br>欹枕直庐暇，风蝉迎早秋。沈沈玉堂夕，皎皎金波流。 
<br>对掌喜新命，分曹谐旧游。相思玩华彩，因感庾公楼。
<br>
<br>
<br>
<br>&nbsp;&nbsp; 卷322_15 【唐开州文编远寄新赋累惠良药咏叹仰佩…聊书还答】权德舆 
<br>
<br>风雨竦庭柯，端忧坐空堂。多病时节换，所思道里长。 
<br>故人朱两轓，出自尚书郎。下车今几时，理行远芬芳。 
<br>琼瑶览良讯，芣苡满素囊。结根在贵州，蠲疾传古方。 
<br>探撷当五月，殷勤逾八行。深情婉如此，善祝何可忘。 
<br>复有金玉音，焕如龙凤章。一闻灵洞说，若睹群仙翔。 
<br>三清飞庆霄，百汰成雄铓。体物信无对，洒心愿相将。 
<br>昔年同旅食，终日窥文房。春风眺芜城，秋水渡柳杨。 
<br>君为太史氏，弱质羁楚乡。今来忝司谏，千骑遥相望。 
<br>归云夕鳞鳞，圆魄夜苍苍。远思结铃阁，何人交羽觞。 
<br>伫见征颍川，无为薄淮阳。政成看再入，列侍炉烟傍。
<br>
<br>
<br>
<br>&nbsp;&nbsp; 卷322_16 【待漏假寐梦归江东旧居】权德舆 
<br>
<br>十年江浦卧郊园，闲夜分明结梦魂。舍下烟萝通古寺， 
<br>湖中云雨到前轩。南宗长老知心法，东郭先生识化源。 
<br>觉后忽闻清漏晓，又随簪珮入君门。
<br>
<br>
<br>
<br>&nbsp;&nbsp; 卷322_17 【祗命赴京，途次淮口，因书所怀】权德舆 
<br>
<br>弱植素寡偶，趋时非所任。感恩再登龙，求友皆断金。 
<br>彪炳睹奇采，凄锵闻雅音。适欣佳期接，遽叹离思侵。 
<br>靡靡遵远道，忡忡劳寸心。难成独酌谣，空奏伐木吟。 
<br>泬寥清冬时，萧索白昼阴。交欢谅如昨，滞念纷在今。 
<br>因风试矫翼，倦飞会归林。向晚清淮驶，回首楚云深。
<br>
<br>
<br>
<br>&nbsp;&nbsp; 卷322_18 【省中春晚忽忆江南旧居戏书所怀因寄两浙亲故杂言】权德舆 
<br>
<br>前年冠獬豸，戎府随宾介。去年簪进贤，赞导法宫前。 
<br>今兹戴武弁，谬列金门彦。问我何所能，头冠忽三变。 
<br>野性惯疏闲，晨趋兴暮还。花时限清禁，霁后爱南山。 
<br>晚景支颐对尊酒，旧游忆在江湖久。庾楼柳寺共开襟， 
<br>枫岸烟塘几携手。结庐常占练湖春，犹寄藜床与幅巾。 
<br>疲羸只欲思三径，戆直那堪备七人。更想东南多竹箭， 
<br>悬圃琅玕共葱蒨。裁书且附双鲤鱼，偏恨相思未相见。
<br>
<br>
<br>
<br>&nbsp;&nbsp; 卷322_19 【寄李衡州（时所居即衡州宅）】权德舆 
<br>
<br>片石丛花画不如，庇身三径岂吾庐。
<br>主人千骑东方远，唯望衡阳雁足书。
<br>
<br>
<br>
<br>&nbsp;&nbsp; 卷322_20 【寄临海郡崔稚璋】权德舆 
<br>
<br>美酒步兵厨，古人尝宦游。赤城临海峤，君子今督邮。 
<br>吏隐丰暇日，琴壶共冥搜。新诗寒玉韵，旷思孤云秋。 
<br>志士诚勇退，鄙夫自包羞。终当就知己，莫恋潺湲流。
<br>
<br>
<br>
<br>&nbsp;&nbsp; 卷322_21 【李韶州著书常论释氏之理贵州有能公遗迹诗以问之】权德舆 
<br>
<br>常日区中暇，时闻象外言。曹溪有宗旨，一为勘心源。
<br>
<br>
<br>
<br>&nbsp;&nbsp; 卷322_22 【马上赠虚公】权德舆 
<br>
<br>马足早尘深，飘缨又满襟。吾师有甘露，为洗此时心。
<br>
<br>
<br>
<br>&nbsp;&nbsp; 卷322_23 【郴州换印缄遣之际率成三韵，因寄李二兄员外使君】权德舆 
<br>
<br>缄题桂阳印，持寄朗陵兄。刺举官犹屈，风谣政已成。 
<br>行看换龟纽，奏最谒承明。
<br>
<br>
<br>
<br>&nbsp;&nbsp; 卷322_24 【早发杭州泛富春江寄陆三十一公佐】权德舆 
<br>
<br>候晓起徒驭，春江多好风。白波连青云，荡漾晨光中。 
<br>四望浩无际，沉忧将此同。未离奔走途，但恐成悲翁。 
<br>俯见触饵鳞，仰目凌霄鸿。缨尘日已厚，心累何时空。 
<br>区区此人世，所向皆樊笼。唯应杯中物，醒醉为穷通。 
<br>故人悬圃姿，琼树纷青葱。终当此山去，共结兰桂丛。
<br>
<br>
<br>
<br>&nbsp;&nbsp; 卷322_25 【寄侍御从舅】权德舆 
<br>
<br>靡靡南轩蕙，迎风转芳滋。落落幽涧松，百尺无附枝。 
<br>世物自多故，达人心不羁。偶陈幕中画，未负林间期。 
<br>感恩从慰荐，循性难絷维。野鹤无俗质，孤云多异姿。 
<br>清泠松露泫，照灼岩花迟。终当税尘驾，来就东山嬉。
<br>
<br>
<br>
<br>&nbsp;&nbsp; 卷322_26 【湖上晚眺呈惠上人】权德舆 
<br>
<br>湖上烟景好，鸟飞云自还。幸因居止近，日觉性情闲。 
<br>独酌乍临水，清机常见山。此时何所忆，净侣话玄关。
<br>
<br>
<br>
<br>&nbsp;&nbsp; 卷322_27 【新秋月夜寄故人】权德舆 
<br>
<br>客心宜静夜，月色澹新秋。影落三湘水，诗传八咏楼。 
<br>何穷对酒望，几处卷帘愁。若问相思意，随君万里游。
<br>
<br>
<br>
<br>&nbsp;&nbsp; 卷322_28 【自杨子归丹阳初遂闲居聊呈惠公】权德舆 
<br>
<br>移疾喜无事，卷帘松竹寒。稍知名是累，日与静相欢。 
<br>蹇浅逢机少，迂疏应物难。只思闲夜月，共向沃州看。
<br>
<br>
<br>
<br>&nbsp;&nbsp; 卷322_29 【月夜过灵彻上人房因赠】权德舆 
<br>
<br>此身会逐白云去，未洗尘缨还自伤。
<br>今夜幸逢清净境，满庭秋月对支郎。
<br>
<br>
<br>
<br>&nbsp;&nbsp; 卷322_30 【戏赠张炼师】权德舆 
<br>
<br>月帔飘飖摘杏花，相邀洞口劝流霞。
<br>半酣乍奏云和曲，疑是龟山阿母家。
<br>
<br>
<br>
<br>&nbsp;&nbsp; 卷322_31 【戏赠天竺灵隐二寺寺主】权德舆 
<br>
<br>石路泉流两寺分，寻常钟磬隔山闻。
<br>山僧半在中峰住，共占青峦与白云。
<br>
<br>
<br>
<br>&nbsp;&nbsp; 卷322_32 【赠广通上人】权德舆 
<br>
<br>身随猿鸟在深山，早有诗名到世间。
<br>客至上方留盥漱，龙泓洞水昼潺潺。
<br>
<br>
<br>
<br>&nbsp;&nbsp; 卷322_33 【赠老将】权德舆 
<br>
<br>白草黄云塞上秋，曾随骠骑出并州。
<br>辘轳剑折虬须白，转战功多独不侯。
<br>
<br>
<br>
<br>&nbsp;&nbsp; 卷322_34 【戏赠表兄崔秀才】权德舆 
<br>
<br>何事年年恋隐沦，成名须遣及青春。
<br>明时早献甘泉去，若待公车却误人。
<br>
<br>
<br>
<br>&nbsp;&nbsp; 卷322_35 【醉后戏赠苏九翛（苏常好读元鲁山文或劝入关者故戏之）】权德舆 
<br>
<br>白首书窗成巨儒，不知簪组遍屠沽。
<br>劝君莫问长安路，且读鲁山于蒍于。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷323_1 【奉送韦起居老舅百日假满归嵩阳旧居】权德舆 
<br>
<br>威凤翔紫气，孤云出寥天。奇采与幽姿，缥缈皆自然。 
<br>尝闻陶唐氏，亦有巢由全。以此耸风俗，岂必效羁牵。 
<br>大君遂群方，左史蹈前贤。振衣去朝市，赐告归林泉。 
<br>滑和固难久，循性得所便。有名皆畏途，无事乃真筌。 
<br>旧壑穷杳窕，新潭漾沦涟。岩花落又开，山月缺复圆。 
<br>轻策逗萝径，幅巾凌翠烟。机闲鱼鸟狎，体和芝朮鲜。 
<br>四皓本违难，二疏犹待年。况今寰海清，复此鬓发玄。 
<br>顾惭缨上尘，未绝区中缘。齐竽终自退，心寄嵩峰巅。
<br>
<br>
<br>&nbsp;&nbsp; 卷323_2 【奉送孔十兄宾客承恩致政归东都旧居】权德舆 
<br>
<br>达人旷迹通出处，每忆安居旧山去。乞身已见抗疏频， 
<br>优礼新闻诏书许。家法遥传阙里训，心源早逐嵩丘侣。 
<br>南史编年著盛名，东朝侍讲常虚伫。角巾华发忽自遂， 
<br>命服金龟君更与。白云出岫暂逶迤，鸿鹄入冥无处所。 
<br>归路依依童稚乐，都门蔼蔼壶觞举。能将此道助皇风， 
<br>自可殊途并伊吕。
<br>
<br>
<br>
<br>&nbsp;&nbsp; 卷323_3 【送密秀才吏部驳放后归蜀，应崔大理序】权德舆 
<br>
<br>蜀国本多士，雄文似相如。之子西南秀，名在贤能书。 
<br>薄禄且未及，故山念归欤。迢迢三千里，返驾一羸车。 
<br>玉垒长路尽，锦江春物馀。此行无愠色，知尔恋林庐。
<br>
<br>
<br>
<br>&nbsp;&nbsp; 卷323_4 【送袁中丞持节册南诏五韵（净字）】权德舆 
<br>
<br>西南使星去，远彻通朝聘。烟雨僰道深，麾幢汉仪盛。 
<br>途轻五尺险，水爱双流净。上国洽恩波，外臣遵礼命。 
<br>离堂驻驺驭，且尽樽中圣。
<br>
<br>
<br>
<br>&nbsp;&nbsp; 卷323_5 【人日送房二十六侍御归越】权德舆 
<br>
<br>驿骑归时骢马蹄，莲花府映若邪溪。
<br>帝城人日风光早，不惜离堂醉似泥。
<br>
<br>
<br>
<br>&nbsp;&nbsp; 卷323_6 【送张阁老中丞持节册吊回鹘】权德舆 
<br>
<br>旌旆翩翩拥汉官，君行常得远人欢。分职南台知礼重， 
<br>辍书东观见才难。金章玉节鸣驺远，白草黄云出塞寒。 
<br>欲散别离唯有醉，暂烦宾从驻征鞍。
<br>
<br>
<br>
<br>&nbsp;&nbsp; 卷323_7 【送二十叔赴任馀杭尉（琴字）】权德舆 
<br>
<br>拜首直城阴，樽开意不任。梅仙归剧县，阮巷奏离琴。 
<br>春草吴门绿，秋涛浙水深。十年曾旅寓，应惬宦游心。
<br>
<br>
<br>
<br>&nbsp;&nbsp; 卷323_8 【春送十四叔赴任渝州录事绝句（中字）】权德舆 
<br>
<br>随牒忽离南北巷，解巾都吏有清风。
<br>巴城锁印六联静，尽日闲谣廨署中。
<br>
<br>
<br>
<br>&nbsp;&nbsp; 卷323_9 【送韦十二丈赴襄城令三韵（柳字）】权德舆 
<br>
<br>留连出关骑，斟酌临岐酒。旧业传一经，新官栽五柳。 
<br>去去望行尘，青门重回首。
<br>
<br>
<br>
<br>&nbsp;&nbsp; 卷323_10 【送薛十九丈授将作主簿，分司东都，赋得春草】权德舆 
<br>
<br>芊芊远郊外，杳杳春岩曲。愁处映微波，望中连净绿。 
<br>日暮藉离觞，折芳心断续。
<br>
<br>
<br>
<br>&nbsp;&nbsp; 卷323_11 【送正字十九兄归江东醉后绝句】权德舆 
<br>
<br>命驾相思不为名，春风归骑出关程。
<br>离堂莫起临岐叹，文举终当荐祢衡。
<br>
<br>
<br>
<br>&nbsp;&nbsp; 卷323_12 【送张詹事致政归嵩山旧隐（青字）】权德舆 
<br>
<br>解龟辞汉庭，却忆少微星。直指常持宪，平反更恤刑。 
<br>闲思紫芝侣，归卧白云扃。明诏优筋力，安车适性灵。 
<br>群公来蔼蔼，独鹤去冥冥。想到挥金处，嵩吟枕上青。
<br>
<br>
<br>
<br>&nbsp;&nbsp; 卷323_13 【送许著作分司东都】权德舆 
<br>
<br>月旦继平舆，风流仕石渠。分曹向瀍洛，守职正图书。 
<br>棣萼荣相映，琼枝色不如。宾朋争漉酒，徒御侍巾车。 
<br>异日始离抱，维思烹鲤鱼。
<br>
<br>
<br>
<br>&nbsp;&nbsp; 卷323_14 【送少清赴润州参军，因思练旧居（得销字）】权德舆 
<br>
<br>二纪乐箪瓢，烟霞暮与朝。因君宦游去，记得春江潮。 
<br>远别更搔首，初官方折腰。青门望离袂，魂为阿连销。
<br>
<br>
<br>
<br>&nbsp;&nbsp; 卷323_15 【送濬上人归扬州禅智寺】权德舆 
<br>
<br>蠹露宗通法已传，麻衣筇杖去悠然。
<br>扬州后学应相待，遥想幡花古寺前。
<br>
<br>
<br>
<br>&nbsp;&nbsp; 卷323_16 【献岁送李十兄赴黔中酒后绝句】权德舆 
<br>
<br>一樽岁酒且留欢，三峡黔江去路难。
<br>志士感恩无远近，异时应戴惠文冠。
<br>
<br>
<br>
<br>&nbsp;&nbsp; 卷323_17 【送张仆射朝见毕归镇】权德舆 
<br>
<br>青光照目青门曙，玉勒雕戈拥驺驭。东方连帅南阳公， 
<br>文武吉甫如古风。独奉新恩来谒帝，感深更见新诗丽。 
<br>共看三接欲为霖，却念百城同望岁。双旌去去恋储胥， 
<br>归路莺花伴隼旟。今日汉庭求上略，留侯自有一编书。
<br>
<br>
<br>
<br>&nbsp;&nbsp; 卷323_18 【送韦行军员外赴河阳】权德舆 
<br>
<br>五代武弁侍明光，辍佐中权拜外郎。记事还同楚倚相， 
<br>传经远自汉扶阳。离堂处处罗簪组，东望河桥壮鼙鼓。 
<br>三城晓角启轩门，一县繁花照莲府。上略儒风并者稀， 
<br>翩翩驺骑有光辉。只今右职多虚位，应待他时伏奏归。
<br>
<br>
<br>
<br>&nbsp;&nbsp; 卷323_19 【送韦中丞奉使新罗（往字）】权德舆 
<br>
<br>淳化洽声明，殊方均惠养。计书重译至，锡命双旌往。 
<br>星辞北极远，水泛东溟广。斗柄辨宵程，天琛宜昼赏。 
<br>孤光洲岛迥，净绿烟霞敞。展礼盛宾徒，交欢觌君长。 
<br>经途劳视听，怆别萦梦想。延颈旬岁期，新恩在归鞅。
<br>
<br>
<br>
<br>&nbsp;&nbsp; 卷323_20 【送从翁赴任长子县令】权德舆 
<br>
<br>家风本钜儒，吏职化双凫。启事才方惬，临人政自殊。 
<br>地雄韩上党，秩比鲁中都。拜首春郊夕，离杯莫向隅。
<br>
<br>
<br>
<br>&nbsp;&nbsp; 卷323_21 【送从弟广东归绝句】权德舆 
<br>
<br>夏云如火铄晨辉，款段羸车整素衣。
<br>知尔业成还出谷，今朝莫怆断行飞。
<br>
<br>
<br>
<br>&nbsp;&nbsp; 卷323_22 【送王炼师赴王屋洞】权德舆 
<br>
<br>稔岁在芝田，归程入洞天。白云辞上国，青鸟会群仙。 
<br>自以棋销日，宁资药驻年。相看话离合，风驭忽泠然。
<br>
<br>
<br>
<br>&nbsp;&nbsp; 卷323_23 【送薛温州（惊字）】权德舆 
<br>
<br>昨日馈连营，今来刺列城。方期建礼直，忽访永嘉程。 
<br>郡内裁诗暇，楼中迟客情。凭君减千骑，莫遣海鸥惊。
<br>
<br>
<br>
<br>&nbsp;&nbsp; 卷323_24 【送黔中裴中丞阁老赴任（回字）】权德舆 
<br>
<br>五谏留中禁，双旌辍上才。内臣持凤诏，天厩锡龙媒。 
<br>宴语暌兰室，辉荣亚柏台。怀黄宜命服，举白叹离杯。 
<br>景霁山川迥，风清雾露开。辰溪分浩淼，僰道接萦回。 
<br>胜理环中得，殊琛徼外来。行看旬岁诏，传庆在公台。
<br>
<br>
<br>
<br>&nbsp;&nbsp; 卷323_25 【送崔谕德致政东归】权德舆 
<br>
<br>天子坐法宫，诏书下江东。懿此嘉遁士，蒲车赴丘中。 
<br>褐衣入承明，朴略多古风。直道侍太子，昌言沃宸聪。 
<br>岩居四十年，心与鸥鸟同。一朝受恩泽，自说如池龙。 
<br>乞骸归故山，累疏明深衷。大君不夺志，命锡忽以崇。 
<br>旭旦出国门，轻装若秋蓬。家依白云峤，手植丹桂丛。 
<br>竹斋引寒泉，霞月相玲珑。旷然解赤绶，去逐冥冥鸿。
<br>
<br>
<br>
<br>&nbsp;&nbsp; 卷323_26 【送三十叔赴任晋陵（心字）】权德舆 
<br>
<br>春云结暮阴，侍坐捧离襟。黄绶轻装去，青门芳草深。 
<br>十年尘右职，三径寄遐心。便道停桡处，应过旧竹林。
<br>
<br>
<br>
<br>&nbsp;&nbsp; 卷323_27 【送安南裴都护】权德舆 
<br>
<br>忽佩交州印，初辞列宿文。莫言方任远，且贵主忧分。 
<br>迥转朱鸢路，连飞翠羽群。戈船航涨海，旌旆卷炎云。 
<br>绝徼褰帷识，名香夹毂焚。怀来通北户，长养洽南薰。 
<br>暂叹同心阻，行看异绩闻。归时无所欲，薏苡或烦君。
<br>
<br>
<br>
<br>&nbsp;&nbsp; 卷323_28 【送别沅泛】权德舆 
<br>
<br>念尔强学殖，非贯早从师。温温禀义方，慥慥习书诗。 
<br>计偕来上国，宴喜方怡怡。经术既修明，艺文亦葳蕤。 
<br>伊予谅无取，琐质荷洪慈。偶来贰仪曹，量力何可支。 
<br>废业固相受，避嫌诚自私。徇吾刺促心，婉尔康庄姿。 
<br>古人贵直道，内讼乖坦夷。用兹处大官，无乃玷清时。 
<br>羸车出门去，怅望交涕洟。琢磨贵分阴，岁月若飙驰。 
<br>千里起足下，丰年系镃dQ。苟令志气坚，伫见缨珮随。 
<br>斑斓五彩服，前路春物熙。旧游忆江南，环堵留蓬茨。 
<br>湖水白于练，莼羹细若丝。别来十三年，梦寐时见之。 
<br>宠荣忽逾量，荏苒不自知。晨兴愧华簪，止足为灵龟。 
<br>遐路各自爱，大来行可期。青冥在目前，努力调羽仪。
<br>
<br>
<br>
<br>&nbsp;&nbsp; 卷323_29 【送张曹长工部大夫奉使西番】权德舆 
<br>
<br>殊邻覆露同，奉使小司空。西候车徒出，南台节印雄。 
<br>吊祠将渥命，导驿畅皇风。故地山河在，新恩玉帛通。 
<br>塞云凝废垒，关月照惊蓬。青史书归日，翻轻五利功。
<br>
<br>
<br>
<br>&nbsp;&nbsp; 卷323_30 【九华观宴饯崔十七叔判官赴义武幕兼呈书记萧校书】权德舆 
<br>
<br>炎光三伏昼，洞府宜幽步。宿雨润芝田，鲜风摇桂树。 
<br>阴阴台殿敞，靡靡轩车驻。晚酌临水清，晨装出关路。 
<br>偏荣本郡辟，倍感元臣遇。记室有门人，因君达书素。
<br>
<br>
<br>
<br>&nbsp;&nbsp; 卷323_31 【送文畅上人东游】权德舆 
<br>
<br>桑门许辩才，外学接宗雷。护法麻衣净，翻经贝叶开。 
<br>宗通知不染，妄想自堪哀。或结西方社，师游早晚回。
<br>
<br>
<br>
<br>&nbsp;&nbsp; 卷323_32 【送灵武范司空】权德舆 
<br>
<br>上略在安边，吴钩结束鲜。三公临右地，七萃拥中坚。 
<br>旧垒销烽火，新营辨井泉。伐谋师以律，贾勇士争先。 
<br>塞迥晴看月，沙平远际天。荣薰知屈指，应在盛秋前。
<br>
<br>
<br>
<br>&nbsp;&nbsp; 卷323_33 【送商州杜中丞赴任】权德舆 
<br>
<br>安康地里接商於，帝命专城总赋舆。夕拜忽辞青琐闼， 
<br>晨装独捧紫泥书。深山古驿分驺骑，芳草闲云逐隼旟。 
<br>绮皓清风千古在，因君一为谢岩居。
<br>
<br>
<br>
<br>&nbsp;&nbsp; 卷323_34 【送殷卿罢举归淮南旧居】权德舆 
<br>
<br>计偕十上竟无成，忽忆岩居便独行。志业尝探绝编义， 
<br>风尘虚作弃繻生。岁储应叹山田薄，里社时逢野酝清。 
<br>惆怅中年群从少，相看欲别倍关情。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷324_1 【送杜尹赴东都】权德舆 
<br>
<br>商於留异绩，河洛贺新迁。朝选吴公守，时推杜尹贤。 
<br>如纶披凤诏，出匣淬龙泉。风雨交中土，簪裾敞别筵。 
<br>清明人比玉，照灼府如莲。伫报司州政，征黄似颍川。
<br>
<br>
<br>&nbsp;&nbsp; 卷324_2 【送孔江州（一作送人之九江）】权德舆 
<br>
<br>九派寻阳郡，分明似画图。秋光连瀑布，晴翠辨香炉。 
<br>才子厌兰省，邦君荣竹符。江城多暇日，能寄八行无。
<br>
<br>
<br>
<br>&nbsp;&nbsp; 卷324_3 【送浑邓州】权德舆 
<br>
<br>年少守南阳，新恩印绶光。轻轩出绕霤，利刃发干将。 
<br>风劲初下叶，云寒方护霜。想君行县处，露冕菊潭香。
<br>
<br>
<br>
<br>&nbsp;&nbsp; 卷324_4 【埇桥达奚四、于十九、陈大三侍御夜宴叙各赋二韵】权德舆 
<br>
<br>满树铁冠琼树枝，樽前烛下心相知。
<br>明朝又与白云远，自古河梁多别离。
<br>
<br>
<br>
<br>&nbsp;&nbsp; 卷324_5 【酬别蔡十二见赠】权德舆 
<br>
<br>伊人茂天爵，恬澹卧郊园。傲世方隐几，说经久颛门。 
<br>浩歌曳柴车，讵羡丹毂尊。严霜被鹑衣，不知狐白温。 
<br>游心羲文际，爱我相讨论。潢污忽朝宗，传骑令载奔。 
<br>峥嵘岁阴晚，愀怆离念繁。别馆丝桐清，寒郊烟雨昏。 
<br>中饮见逸气，纵谈穷化元。伫见公车起，圣代待乞言。
<br>
<br>
<br>
<br>&nbsp;&nbsp; 卷324_6 【扬州与丁山人别】权德舆 
<br>
<br>将军易道令威仙，华发清谈得此贤。
<br>惆怅今朝广陵别，辽东后会复何年。
<br>
<br>
<br>
<br>&nbsp;&nbsp; 卷324_7 【送台州崔录事】权德舆 
<br>
<br>不嫌临海远，微禄代躬耕。古郡纪纲职，扁舟山水程。 
<br>诗因琪树丽，心与瀑泉清。盛府知音在，何时荐政成。
<br>
<br>
<br>
<br>&nbsp;&nbsp; 卷324_8 【送信安刘少府（自常州参军选授）】权德舆 
<br>
<br>相看结离念，尽此林中渌。夷代轻远游，上才随薄禄。 
<br>参卿滞孙楚，隐市同梅福。吏散时泛弦，宾来闲覆局。 
<br>襟情无俗虑，谈笑成逸躅。此路足滩声，羡君多水宿。
<br>
<br>
<br>
<br>&nbsp;&nbsp; 卷324_9 【送李城门罢官归嵩阳（城门院在遗补院东）】权德舆 
<br>
<br>与君相识处，吏隐在墙东。启闭千门静，逢迎两掖通。 
<br>罢官多暇日，肄业有儒风。归去尘寰外，春山桂树丛。
<br>
<br>
<br>
<br>&nbsp;&nbsp; 卷324_10 【送上虞丞】权德舆 
<br>
<br>越郡佳山水，菁江接上虞。计程航一苇，试吏佐双凫。 
<br>云壑窥仙籍，风谣验地图。因寻黄绢字，为我吊曹盱。
<br>
<br>
<br>
<br>&nbsp;&nbsp; 卷324_11 【送卢评事婺州省觐】权德舆 
<br>
<br>知向东阳去，晨装见彩衣。客愁青眼别，家喜玉人归。 
<br>漠漠水烟晚，萧萧枫叶飞。双溪泊船处，候吏拜胡威。
<br>
<br>
<br>
<br>&nbsp;&nbsp; 卷324_12 【送崔端公郎君入京觐省】权德舆 
<br>
<br>已见风姿美，仍闻艺业勤。清秋上国路，白皙少年人。 
<br>带月轻帆疾，迎霜彩服新。过庭若有问，一为说漳滨。
<br>
<br>
<br>
<br>&nbsp;&nbsp; 卷324_13 【送张周二秀才谒宣州薛侍郎】权德舆 
<br>
<br>儒衣两少年，春棹毂溪船。湖月供诗兴，岚风费酒钱。 
<br>上帆涵浦岸，欹枕傲晴天。不用愁羁旅，宣城太守贤。
<br>
<br>
<br>
<br>&nbsp;&nbsp; 卷324_14 【送张将军归东都旧业】权德舆 
<br>
<br>功名不复求，旧业向东周。白草辞边骑，青门别故侯。 
<br>摧残宝剑折，羸病绿珠愁。日暮寒风起，犹疑大漠秋。
<br>
<br>
<br>
<br>&nbsp;&nbsp; 卷324_15 【送句容王少府簿领赴上都】权德舆 
<br>
<br>上国路绵绵，行人候晓天。离亭绿绮奏，乡树白云连。 
<br>江露湿征袂，山莺宜泊船。春风若为别，相顾起尊前。
<br>
<br>
<br>
<br>&nbsp;&nbsp; 卷324_16 【送从弟谒员外叔父回归义兴】权德舆 
<br>
<br>异乡兄弟少，见尔自依然。来酌林中酒，去耕湖上田。 
<br>何朝逢暑雨，几夜泊鱼烟。馀力当勤学，成名贵少年。
<br>
<br>
<br>
<br>&nbsp;&nbsp; 卷324_17 【送梁道士谒寿州崔大夫】权德舆 
<br>
<br>年少一仙官，清羸驾彩鸾。洞宫云渺渺，花路水漫漫。 
<br>岁计芝田熟，晨装月帔寒。遥知小山桂，五马待邀欢。
<br>
<br>
<br>
<br>&nbsp;&nbsp; 卷324_18 【送郑秀才贡举】权德舆 
<br>
<br>西笑意如何，知随贡举科。吟诗向月露，驱马出烟萝。 
<br>晚色平芜远，秋声候雁多。自怜归未得，相送一劳歌。
<br>
<br>
<br>
<br>&nbsp;&nbsp; 卷324_19 【送谢孝廉移家越州】权德舆 
<br>
<br>家承晋太傅，身慕鲁诸生。又见一帆去，共愁千里程。 
<br>沙平古树迥，潮满晓江晴。从此幽深去，无妨隐姓名。
<br>
<br>
<br>
<br>&nbsp;&nbsp; 卷324_20 【送韩孝廉侍从赴举】权德舆 
<br>
<br>贡士去翩翩，如君最少年。彩衣行不废，儒服代相传。 
<br>晓月经淮路，繁阴过楚天。清谈遇知己，应访孝廉船。
<br>
<br>
<br>
<br>&nbsp;&nbsp; 卷324_21 【送陆拾遗祗召赴行在】权德舆 
<br>
<br>鹓鹭承新命，翻飞入汉庭。歌诗能合雅，献纳每论经。 
<br>月晓蜀江迥，猿啼楚树青。幸因焚草暇，书札访沈冥。
<br>
<br>
<br>
<br>&nbsp;&nbsp; 卷324_22 【送映师归本寺】权德舆 
<br>
<br>还归柳市去，远远出人群。苔甃桐花落，山窗桂树薰。 
<br>引泉通绝涧，放鹤入孤云。幸许宗雷到，清谈不易闻。
<br>
<br>
<br>
<br>&nbsp;&nbsp; 卷324_23 【送宇文文府赴行在】权德舆 
<br>
<br>送君当岁暮，斗酒破离颜。车骑拥寒水，雪云凝远山。 
<br>且安黄绶屈，莫羡白鸥闲。从此图南路，青云步武间。
<br>
<br>
<br>
<br>&nbsp;&nbsp; 卷324_24 【送岳州温录事赴任】权德舆 
<br>
<br>解巾州主簿，捧檄不辞遥。独鹤九霄翼，寒松百尺条。 
<br>晨装沾雨雪，旅宿候风潮。为政闲无事，清谈肃郡僚。
<br>
<br>
<br>
<br>&nbsp;&nbsp; 卷324_25 【送山人归旧隐】权德舆 
<br>
<br>工为楚辞赋，更著鲁衣冠。岁俭山田薄，秋深晨服寒。 
<br>武人荣燕颔，志士恋渔竿。会被公车荐，知君久晦难。
<br>
<br>
<br>
<br>&nbsp;&nbsp; 卷324_26 【惠上人房宴别】权德舆 
<br>
<br>方袍相引到龙华，支策开襟路不赊。法味已同香积会， 
<br>礼容疑在少施家。逸民羽客期皆至，疏竹青苔景半斜。 
<br>究竟相依何处好，匡山古社足烟霞。
<br>
<br>
<br>
<br>&nbsp;&nbsp; 卷324_27 【送裴秀才贡举】权德舆 
<br>
<br>儒衣风貌清，去抵汉公卿。宾贡年犹少，篇章艺已成。 
<br>临流惜暮景，话别起乡情。离酌不辞醉，西江春草生。
<br>
<br>
<br>
<br>&nbsp;&nbsp; 卷324_28 【送袁太祝衢婺巡覆（同用山字）】权德舆 
<br>
<br>校缗税亩不妨闲，清兴自随鱼鸟间。
<br>知君此去足佳句，路出桐溪千万山。
<br>
<br>
<br>
<br>&nbsp;&nbsp; 卷324_29 【送湖南李侍御赴本使赋采菱亭诗】权德舆 
<br>
<br>旧俗采菱处，津亭风景和。沅江收暮霭，楚女发清歌。 
<br>曲岸萦湘叶，荒阶上白波。兰桡向莲府，一为枉帆过。
<br>
<br>
<br>
<br>&nbsp;&nbsp; 卷324_30 【送穆侍御归东都】权德舆 
<br>
<br>知君儒服贵，彩绣两相辉。婉婉成名后，翩翩拥传归。 
<br>江深烟屿没，山暗雨云飞。共待酬恩罢，相将去息机。
<br>
<br>
<br>
<br>&nbsp;&nbsp; 卷324_31 【送崔端公赴度支江陵院三韵（照字）】权德舆 
<br>
<br>津亭风雪霁，斗酒留征棹。星传指湘江，瑶琴多楚调。 
<br>偏愁欲别处，黯黯颓阳照。
<br>
<br>
<br>
<br>&nbsp;&nbsp; 卷324_32 【送陆太祝赴湖南幕同用送字（三韵）】权德舆 
<br>
<br>不惮征路遥，定缘宾礼重。新知折柳赠，旧侣乘篮送。 
<br>此去佳句多，枫江接云梦。
<br>
<br>
<br>
<br>&nbsp;&nbsp; 卷324_33 【送李处士归弋阳山居（限姓名中用韵）】权德舆 
<br>
<br>暂来城市意何如，却忆葛阳溪上居。不惮薄田输井税， 
<br>自将嘉句著州闾。波翻极浦樯竿出，霜落秋郊树影疏。 
<br>想到家山无俗侣，逢迎只是坐篮舆。
<br>
<br>
<br>
<br>&nbsp;&nbsp; 卷324_34 【送清洨上人谒信州陆员外】权德舆 
<br>
<br>暂辞长老去随缘，候晓轻装寄客船。佳句已齐康宝月， 
<br>清谈远指谢临川。滩经水濑逢新雪，路过渔潭宿暝烟。 
<br>暇日若随千骑出，南岩只在郡楼前。
<br>
<br>
<br>
<br>&nbsp;&nbsp; 卷324_35 【送别同用阔字（三韵）】权德舆 
<br>
<br>耿耿离念繁，萧萧凉叶脱。缁尘素衣敝，风露秋江阔。 
<br>想得读书窗，岩花对巾褐。
<br>
<br>
<br>
<br>&nbsp;&nbsp; 卷324_36 【送人使之江陵（赏字）】权德舆 
<br>
<br>嘉招不辞远，捧檄利攸往。行役念前程，宴游暌旧赏。 
<br>征轺星乍动，江信潮应上。烟水飞一帆，霜风摇五两。 
<br>纷纷别袂举，切切离鸿响。后会杳何时，悠然劳梦想。
<br>
<br>
<br>
<br>&nbsp;&nbsp; 卷324_37 【馀干赠别张二十二侍御（一作馀干别张侍御）】权德舆 
<br>
<br>芜城陌上春风别，干越亭边岁暮逢。
<br>驱车又怆南北路，返照寒江千万峰。
<br>
<br>
<br>
<br>&nbsp;&nbsp; 卷324_38 【杂言赋得风送崔秀才归白田限三五六七言（暄字）】权德舆 
<br>
<br>响深涧，思啼猿。闇入蘋洲暖，轻随柳陌暄。 
<br>澹荡乍飘云影，芳菲遍满花源。寂寞春江别君处， 
<br>和烟带雨送征轩。
<br>
<br>
<br>
<br>&nbsp;&nbsp; 卷324_39 【杂言同用离骚体送张评事襄阳觐省】权德舆 
<br>
<br>黯离堂兮日晚，俨壶觞兮送远。远水霁兮微明， 
<br>杜蘅秀兮白芷生。波泫泫兮烟幂幂，凝暮色于空碧。 
<br>纷离念兮随君，溯九江兮经七泽。君之去兮不可留， 
<br>五彩裳兮木兰舟。
<br>
<br>
<br>
<br>&nbsp;&nbsp; 卷324_40 【岭上逢久别者又别】权德舆 
<br>
<br>十年曾一别，征路此相逢。马首向何处，夕阳千万峰。
<br>
<br>
<br>
<br>&nbsp;&nbsp; 卷324_41 【赠别表兄韦卿】权德舆 
<br>
<br>新读兵书事护羌，腰间宝剑映金章。
<br>少年百战应轻别，莫笑儒生泪数行。
<br>
<br>
<br>
<br>&nbsp;&nbsp; 卷324_42 【古离别（一作古别离）】权德舆 
<br>
<br>人生天地间，瞥若六辔驰。夭寿既常数，奈何生别离。 
<br>迹当中人域，正性日已衰。是非千万境，杳霭情尘滋。 
<br>出门事何常，暂别亦难期。冉冉叹流景，悠悠限山陂。 
<br>尽此一夕欢，华樽会前墀。鸡鸣东方曙，夙驾临通逵。 
<br>欲出强移步，欲留难致辞。两情不得已，念此留何为。 
<br>天明去已远，寂默居人归。入门复上堂，怳怳生惊疑。 
<br>经履同游处，犹言常相随。览物或临盘，翻怪来何迟。 
<br>乃知前日欢，本为今日悲。特此别后心，宁及未见时。 
<br>则知交疏分，久久翻易持。报君未别后，别后当自知。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
