<HTML>
<HEAD>
<TITLE>全唐诗 卷163-167 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷163-167</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷163-167</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6081"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷163-167')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷163-167]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷163_1 【关山月】李白 
<br>
<br>明月出天山，苍茫云海间。长风几万里，吹度玉门关。 
<br>汉下白登道，胡窥青海湾。由来征战地，不见有人还。 
<br>戍客望边色，思归多苦颜。高楼当此夜，叹息未应闲。
<br>
<br>
<br>&nbsp;&nbsp; 卷163_2 【独漉篇】李白 
<br>
<br>独漉水中泥，水浊不见月。不见月尚可，水深行人没。 
<br>越鸟从南来，胡鹰亦北渡。我欲弯弓向天射， 
<br>惜其中道失归路。落叶别树，飘零随风。客无所托， 
<br>悲与此同。罗帏舒卷，似有人开。明月直入，无心可猜。 
<br>雄剑挂壁，时时龙鸣。不断犀象，绣涩苔生。国耻未雪， 
<br>何由成名。神鹰梦泽，不顾鸱鸢。为君一击，鹏抟九天。
<br>
<br>
<br>
<br>&nbsp;&nbsp; 卷163_3 【登高丘而望远】李白 
<br>
<br>登高丘，望远海。六鳌骨已霜，三山流安在。 
<br>扶桑半摧折，白日沈光彩。银台金阙如梦中， 
<br>秦皇汉武空相待。精卫费木石，鼋鼍无所凭。 
<br>君不见骊山茂陵尽灰灭，牧羊之子来攀登。盗贼劫宝玉， 
<br>精灵竟何能。穷兵黩武今如此，鼎湖飞龙安可乘。
<br>
<br>
<br>
<br>&nbsp;&nbsp; 卷163_4 【阳春歌】李白 
<br>
<br>长安白日照春空，绿杨结烟垂袅风。披香殿前花始红， 
<br>流芳发色绣户中。绣户中，相经过。飞燕皇后轻身舞， 
<br>紫宫夫人绝世歌。圣君三万六千日，岁岁年年奈乐何。
<br>
<br>
<br>
<br>&nbsp;&nbsp; 卷163_5 【杨叛儿】李白 
<br>
<br>君歌杨叛儿，妾劝新丰酒。何许最关人，乌啼白门柳。 
<br>乌啼隐杨花，君醉留妾家。博山炉中沉香火， 
<br>双烟一气凌紫霞。
<br>
<br>
<br>
<br>&nbsp;&nbsp; 卷163_6 【双燕离】李白 
<br>
<br>双燕复双燕，双飞令人羡。玉楼珠阁不独栖， 
<br>金窗绣户长相见。柏梁失火去，因入吴王宫。 
<br>吴宫又焚荡，雏尽巢亦空。憔悴一身在，孀雌忆故雄。 
<br>双飞难再得，伤我寸心中。
<br>
<br>
<br>
<br>&nbsp;&nbsp; 卷163_7 【山人劝酒】李白 
<br>
<br>苍苍云松，落落绮皓。春风尔来为阿谁， 
<br>蝴蝶忽然满芳草。秀眉霜雪颜桃花，骨青髓绿长美好。 
<br>称是秦时避世人，劝酒相欢不知老。各守麋鹿志， 
<br>耻随龙虎争。欻起佐太子，汉王乃复惊。顾谓戚夫人， 
<br>彼翁羽翼成。归来商山下，泛若云无情。举觞酹巢由， 
<br>洗耳何独清。浩歌望嵩岳，意气还相倾。
<br>
<br>
<br>
<br>&nbsp;&nbsp; 卷163_8 【于阗采花】李白 
<br>
<br>于阗采花人，自言花相似。明妃一朝西入胡， 
<br>胡中美女多羞死。乃知汉地多名姝，胡中无花可方比。 
<br>丹青能令丑者妍，无盐翻在深宫里。 
<br>自古妒蛾眉，胡沙埋皓齿。
<br>
<br>
<br>
<br>&nbsp;&nbsp; 卷163_9 【鞠歌行】李白 
<br>
<br>玉不自言如桃李，鱼目笑之卞和耻。楚国青蝇何太多， 
<br>连城白璧遭谗毁。荆山长号泣血人，忠臣死为刖足鬼。 
<br>听曲知甯戚，夷吾因小妻。秦穆五羊皮，买死百里奚。 
<br>洗拂青云上，当时贱如泥。朝歌鼓刀叟，虎变磻溪中。 
<br>一举钓六合，遂荒营丘东。平生渭水曲，谁识此老翁。 
<br>奈何今之人，双目送飞鸿。
<br>
<br>
<br>
<br>&nbsp;&nbsp; 卷163_10 【幽涧泉】李白 
<br>
<br>拂彼白石，弹吾素琴。幽涧愀兮流泉深， 
<br>善手明徽高张清。心寂历似千古，松飕飗兮万寻。 
<br>中见愁猿吊影而危处兮，叫秋木而长吟。 
<br>客有哀时失职而听者，泪淋浪以沾襟。乃缉商缀羽， 
<br>潺湲成音。吾但写声发情于妙指，殊不知此曲之古今。 
<br>幽涧泉，鸣深林。
<br>
<br>
<br>
<br>&nbsp;&nbsp; 卷163_11 【王昭君二首】李白 
<br>
<br>汉家秦地月，流影照明妃。一上玉关道，天涯去不归。 
<br>汉月还从东海出，明妃西嫁无来日。燕支长寒雪作花， 
<br>蛾眉憔悴没胡沙。生乏黄金枉图画，死留青冢使人嗟。
<br>
<br>昭君拂玉鞍，上马啼红颊。今日汉宫人，明朝胡地妾。
<br>
<br>
<br>
<br>&nbsp;&nbsp; 卷163_12 【中山孺子妾歌】李白 
<br>
<br>中山孺子妾，特以色见珍。虽然不如延年妹， 
<br>亦是当时绝世人。桃李出深井，花艳惊上春。 
<br>一贵复一贱，关天岂由身。芙蓉老秋霜，团扇羞网尘。 
<br>戚姬髡发入舂市，万古共悲辛。
<br>
<br>
<br>
<br>&nbsp;&nbsp; 卷163_13 【荆州歌】李白 
<br>
<br>白帝城边足风波，瞿塘五月谁敢过。荆州麦熟茧成蛾， 
<br>缲丝忆君头绪多。拨谷飞鸣奈妾何。
<br>
<br>
<br>
<br>&nbsp;&nbsp; 卷163_14 【雉子斑（一作设辟邪伎鼓吹雉子斑曲辞）】李白 
<br>
<br>辟邪伎作鼓吹惊，雉子班之奏曲成，喔咿振迅欲飞鸣。 
<br>扇锦翼，雄风生。双雌同饮啄，趫悍谁能争。 
<br>乍向草中耿介死，不求黄金笼下生。天地至广大， 
<br>何惜遂物情。善卷让天子，务光亦逃名。所贵旷士怀， 
<br>朗然合太清。
<br>
<br>
<br>
<br>&nbsp;&nbsp; 卷163_15 【相逢行】李白 
<br>
<br>相逢红尘内，高揖黄金鞭。万户垂杨里，君家阿那边。
<br>
<br>
<br>
<br>&nbsp;&nbsp; 卷163_16 【有所思（一作古有所思行）】李白 
<br>
<br>我思仙人乃在碧海之东隅。海寒多天风， 
<br>白波连山倒蓬壶。长鲸喷涌不可涉，抚心茫茫泪如珠。 
<br>西来青鸟东飞去，愿寄一书谢麻姑。
<br>
<br>
<br>
<br>&nbsp;&nbsp; 卷163_17 【久别离】李白 
<br>
<br>别来几春未还家，玉窗五见樱桃花。况有锦字书， 
<br>开缄使人嗟。至此肠断彼心绝。云鬟绿鬓罢梳结， 
<br>愁如回飙乱白雪。去年寄书报阳台，今年寄书重相催。 
<br>东风兮东风，为我吹行云使西来。待来竟不来， 
<br>落花寂寂委青苔。
<br>
<br>
<br>
<br>&nbsp;&nbsp; 卷163_18 【白头吟】李白 
<br>
<br>锦水东北流，波荡双鸳鸯。雄巢汉宫树，雌弄秦草芳。 
<br>宁同万死碎绮翼，不忍云间两分张。此时阿娇正娇妒， 
<br>独坐长门愁日暮。但愿君恩顾妾深，岂惜黄金买词赋。 
<br>相如作赋得黄金，丈夫好新多异心。一朝将聘茂陵女， 
<br>文君因赠白头吟。东流不作西归水，落花辞条羞故林。 
<br>兔丝固无情，随风任倾倒。谁使女萝枝，而来强萦抱。 
<br>两草犹一心，人心不如草。莫卷龙须席，从他生网丝。 
<br>且留琥珀枕，或有梦来时。覆水再收岂满杯， 
<br>弃妾已去难重回。古来得意不相负，只今惟见青陵台。
<br>
<br>
<br>
<br>&nbsp;&nbsp; 卷163_19 【采莲曲】李白 
<br>
<br>若耶溪傍采莲女，笑隔荷花共人语。日照新妆水底明， 
<br>风飘香袂空中举。岸上谁家游冶郎，三三五五映垂杨。 
<br>紫骝嘶入落花去，见此踟蹰空断肠。
<br>
<br>
<br>
<br>&nbsp;&nbsp; 卷163_20 【临江王节士歌】李白 
<br>
<br>洞庭白波木叶稀，燕鸿始入吴云飞。吴云寒，燕鸿苦。 
<br>风号沙宿潇湘浦，节士悲秋泪如雨。白日当天心， 
<br>照之可以事明主。壮士愤，雄风生。安得倚天剑， 
<br>跨海斩长鲸。
<br>
<br>
<br>
<br>&nbsp;&nbsp; 卷163_21 【司马将军歌（以代陇上健儿陈安）】李白 
<br>
<br>狂风吹古月，窃弄章华台。北落明星动光彩， 
<br>南征猛将如云雷。手中电击倚天剑，直斩长鲸海水开。 
<br>我见楼船壮心目，颇似龙骧下三蜀。扬兵习战张虎旗， 
<br>江中白浪如银屋。身居玉帐临河魁，紫髯若戟冠崔嵬， 
<br>细柳开营揖天子，始知灞上为婴孩。羌笛横吹阿亸回， 
<br>向月楼中吹落梅。将军自起舞长剑，壮士呼声动九垓。 
<br>功成献凯见明主，丹青画像麒麟台。
<br>
<br>
<br>
<br>&nbsp;&nbsp; 卷163_22 【君道曲（梁之雅歌有五篇，今作一章）】李白 
<br>
<br>大君若天覆，广运无不至。轩后爪牙尝先太山稽， 
<br>如心之使臂。小白鸿翼于夷吾，刘葛鱼水本无二。 
<br>土校可成墙，积德为厚地。
<br>
<br>
<br>
<br>&nbsp;&nbsp; 卷163_23 【结袜子】李白 
<br>
<br>燕南壮士吴门豪，筑中置铅鱼隐刀。
<br>感君恩重许君命，太山一掷轻鸿毛。
<br>
<br>
<br>
<br>&nbsp;&nbsp; 卷163_24 【结客少年场行】李白 
<br>
<br>紫燕黄金瞳，啾啾摇绿騣。平明相驰逐，结客洛门东。 
<br>少年学剑术，凌轹白猿公。珠袍曳锦带，匕首插吴鸿。 
<br>由来万夫勇，挟此生雄风。托交从剧孟，买醉入新丰。 
<br>笑尽一杯酒，杀人都市中。羞道易水寒，从令日贯虹。 
<br>燕丹事不立，虚没秦帝宫。舞阳死灰人，安可与成功。
<br>
<br>
<br>
<br>&nbsp;&nbsp; 卷163_25 【长干行二首（下篇一作张潮。黄庭坚作李益诗）】李白 
<br>
<br>妾发初覆额，折花门前剧。郎骑竹马来，绕床弄青梅。 
<br>同居长干里，两小无嫌猜。十四为君妇，羞颜未尝开。 
<br>低头向暗壁，千唤不一回。十五始展眉，愿同尘与灰。 
<br>常存抱柱信，岂上望夫台。十六君远行，瞿塘滟滪堆。 
<br>五月不可触，猿声天上哀。门前迟行迹，一一生绿苔。 
<br>苔深不能扫，落叶秋风早。八月胡蝶来，双飞西园草。 
<br>感此伤妾心，坐愁红颜老。早晚下三巴，预将书报家。 
<br>相迎不道远，直至长风沙。
<br>
<br>忆妾深闺里，烟尘不曾识。嫁与长干人，沙头候风色。 
<br>五月南风兴，思君下巴陵。八月西风起，想君发扬子。 
<br>去来悲如何，见少离别多。湘潭几日到，妾梦越风波。 
<br>昨夜狂风度，吹折江头树。淼淼暗无边，行人在何处。 
<br>好乘浮云骢，佳期兰渚东。鸳鸯绿蒲上，翡翠锦屏中。 
<br>自怜十五馀，颜色桃花红。那作商人妇，愁水复愁风。
<br>
<br>
<br>
<br>&nbsp;&nbsp; 卷163_26 【古朗月行】李白 
<br>
<br>小时不识月，呼作白玉盘。又疑瑶台镜，飞在白云端。 
<br>仙人垂两足，桂树作团团。白兔捣药成，问言与谁餐。 
<br>蟾蜍蚀圆影，大明夜已残。羿昔落九乌，天人清且安。 
<br>阴精此沦惑，去去不足观。忧来其如何，凄怆摧心肝。
<br>
<br>
<br>
<br>&nbsp;&nbsp; 卷163_27 【上之回】李白 
<br>
<br>三十六离宫，楼台与天通。阁道步行月，美人愁烟空。 
<br>恩疏宠不及，桃李伤春风。淫乐意何极，金舆向回中。 
<br>万乘出黄道，千旗扬彩虹。前军细柳北，后骑甘泉东。 
<br>岂问渭川老，宁邀襄野童。但慕瑶池宴，归来乐未穷。
<br>
<br>
<br>
<br>&nbsp;&nbsp; 卷163_28 【独不见】李白 
<br>
<br>白马谁家子，黄龙边塞儿。天山三丈雪，岂是远行时。 
<br>春蕙忽秋草，莎鸡鸣西池。风摧寒棕响，月入霜闺悲。 
<br>忆与君别年，种桃齐蛾眉。桃今百馀尺，花落成枯枝。 
<br>终然独不见，流泪空自知。
<br>
<br>
<br>
<br>&nbsp;&nbsp; 卷163_29 【白纻辞三首】李白 
<br>
<br>扬清歌，发皓齿，北方佳人东邻子。且吟白纻停绿水， 
<br>长袖拂面为君起。寒云夜卷霜海空，胡风吹天飘塞鸿。 
<br>玉颜满堂乐未终，馆娃日落歌吹濛。
<br>
<br>月寒江清夜沉沉，美人一笑千黄金。垂罗舞縠扬哀音， 
<br>郢中白雪且莫吟，子夜吴歌动君心。动君心，冀君赏。 
<br>愿作天池双鸳鸯，一朝飞去青云上。
<br>
<br>吴刀剪彩缝舞衣，明妆丽服夺春晖。扬眉转袖若雪飞， 
<br>倾城独立世所稀。激楚结风醉忘归，高堂月落烛已微， 
<br>玉钗挂缨君莫违。
<br>
<br>
<br>
<br>&nbsp;&nbsp; 卷163_30 【鸣雁行】李白 
<br>
<br>胡雁鸣，辞燕山，昨发委羽朝度关。一一衔芦枝， 
<br>南飞散落天地间，连行接翼往复还。客居烟波寄湘吴， 
<br>凌霜触雪毛体枯。畏逢矰缴惊相呼，闻弦虚坠良可吁。 
<br>君更弹射何为乎。
<br>
<br>
<br>
<br>&nbsp;&nbsp; 卷163_31 【妾薄命】李白 
<br>
<br>汉帝宠阿娇，贮之黄金屋。咳唾落九天，随风生珠玉。 
<br>宠极爱还歇，妒深情却疏。长门一步地，不肯暂回车。 
<br>雨落不上天，水覆难再收。君情与妾意，各自东西流。 
<br>昔日芙蓉花，今成断根草。以色事他人，能得几时好。
<br>
<br>
<br>
<br>&nbsp;&nbsp; 卷163_32 【幽州胡马客歌】李白 
<br>
<br>幽州胡马客，绿眼虎皮冠。笑拂两只箭，万人不可干。 
<br>弯弓若转月，白雁落云端。双双掉鞭行，游猎向楼兰。 
<br>出门不顾后，报国死何难。天骄五单于，狼戾好凶残。 
<br>牛马散北海，割鲜若虎餐。虽居燕支山，不道朔雪寒。 
<br>妇女马上笑，颜如赪玉盘。翻飞射鸟兽，花月醉雕鞍。 
<br>旄头四光芒，争战若蜂攒。白刃洒赤血，流沙为之丹。 
<br>名将古谁是，疲兵良可叹。何时天狼灭，父子得闲安。
<br>
<br>
<br>
<br>
<br>
<br> 卷164_1 【门有车马客行】李白 
<br>
<br>门有车马宾，金鞍曜朱轮。谓从丹霄落，乃是故乡亲。 
<br>呼儿扫中堂，坐客论悲辛。对酒两不饮，停觞泪盈巾。 
<br>叹我万里游，飘飘三十春。空谈帝王略，紫绶不挂身。 
<br>雄剑藏玉匣，阴符生素尘。廓落无所合，流离湘水滨。 
<br>借问宗党间，多为泉下人。生苦百战役，死托万鬼邻。 
<br>北风扬胡沙，埋翳周与秦。大运且如此，苍穹宁匪仁。 
<br>恻怆竟何道，存亡任大钧。
<br>
<br>
<br>&nbsp;&nbsp; 卷164_2 【君子有所思行】李白 
<br>
<br>紫阁连终南，青冥天倪色。凭崖望咸阳，宫阙罗北极。 
<br>万井惊画出，九衢如弦直。渭水银河清，横天流不息。 
<br>朝野盛文物，衣冠何翕赩。厩马散连山，军容威绝域。 
<br>伊皋运元化，卫霍输筋力。歌钟乐未休，荣去老还逼。 
<br>圆光过满缺，太阳移中昃。不散东海金，何争西飞匿。 
<br>无作牛山悲，恻怆泪沾臆。
<br>
<br>
<br>
<br>&nbsp;&nbsp; 卷164_3 【东海有勇妇（代关中有贤女）】李白 
<br>
<br>梁山感杞妻，恸哭为之倾。金石忽暂开，都由激深情。 
<br>东海有勇妇，何惭苏子卿。学剑越处子，超然若流星。 
<br>损躯报夫仇，万死不顾生。白刃耀素雪，苍天感精诚。 
<br>十步两躩跃，三呼一交兵。斩首掉国门，蹴踏五藏行。 
<br>豁此伉俪愤，粲然大义明。北海李使君，飞章奏天庭。 
<br>舍罪警风俗，流芳播沧瀛。名在列女籍，竹帛已光荣。 
<br>淳于免诏狱，汉主为缇萦。津妾一棹歌，脱父于严刑。 
<br>十子若不肖，不如一女英。豫让斩空衣，有心竟无成。 
<br>要离杀庆忌，壮夫所素轻。妻子亦何辜，焚之买虚声。 
<br>岂如东海妇，事立独扬名。
<br>
<br>
<br>
<br>&nbsp;&nbsp; 卷164_4 【黄葛篇】李白 
<br>
<br>黄葛生洛溪，黄花自绵幂。青烟蔓长条，缭绕几百尺。 
<br>闺人费素手，采缉作絺绤。缝为绝国衣，远寄日南客。 
<br>苍梧大火落，暑服莫轻掷。此物虽过时，是妾手中迹。
<br>
<br>
<br>
<br>&nbsp;&nbsp; 卷164_5 【白马篇】李白 
<br>
<br>龙马花雪毛，金鞍五陵豪。秋霜切玉剑，落日明珠袍。 
<br>斗鸡事万乘，轩盖一何高。弓摧南山虎，手接太行猱。 
<br>酒后竞风采，三杯弄宝刀。杀人如剪草，剧孟同游遨。 
<br>发愤去函谷，从军向临洮。叱咤万战场，匈奴尽奔逃。 
<br>归来使酒气，未肯拜萧曹。羞入原宪室，荒淫隐蓬蒿。
<br>
<br>
<br>
<br>&nbsp;&nbsp; 卷164_6 【凤吹笙曲（一作凤笙篇送别）】李白 
<br>
<br>仙人十五爱吹笙，学得昆丘彩凤鸣。始闻炼气餐金液， 
<br>复道朝天赴玉京。玉京迢迢几千里，凤笙去去无穷已。 
<br>欲叹离声发绛唇，更嗟别调流纤指。此时惜别讵堪闻， 
<br>此地相看未忍分。重吟真曲和清吹，却奏仙歌响绿云。 
<br>绿云紫气向函关，访道应寻缑氏山。莫学吹笙王子晋， 
<br>一遇浮丘断不还。
<br>
<br>
<br>
<br>&nbsp;&nbsp; 卷164_7 【怨歌行（长安见内人出嫁，友人令余代为之）】李白 
<br>
<br>十五入汉宫，花颜笑春红。君王选玉色，侍寝金屏中。 
<br>荐枕娇夕月，卷衣恋春风。宁知赵飞燕，夺宠恨无穷。 
<br>沉忧能伤人，绿鬓成霜蓬。一朝不得意，世事徒为空。 
<br>鹔鹴换美酒，舞衣罢雕龙。寒苦不忍言，为君奏丝桐。 
<br>肠断弦亦绝，悲心夜忡忡。
<br>
<br>
<br>
<br>&nbsp;&nbsp; 卷164_8 【塞下曲六首】李白 
<br>
<br>五月天山雪，无花只有寒。笛中闻折柳，春色未曾看。 
<br>晓战随金鼓，宵眠抱玉鞍。愿将腰下剑，直为斩楼兰。
<br>
<br>天兵下北荒，胡马欲南饮。横戈从百战，直为衔恩甚。 
<br>握雪海上餐，拂沙陇头寝。何当破月氏，然后方高枕。
<br>
<br>骏马似风飙，鸣鞭出渭桥。弯弓辞汉月，插羽破天骄。 
<br>阵解星芒尽，营空海雾消。功成画麟阁，独有霍嫖姚。
<br>
<br>白马黄金塞，云砂绕梦思。那堪愁苦节，远忆边城儿。 
<br>萤飞秋窗满，月度霜闺迟。摧残梧桐叶，萧飒沙棠枝。 
<br>无时独不见，流泪空自知。
<br>
<br>塞虏乘秋下，天兵出汉家。将军分虎竹，战士卧龙沙。 
<br>边月随弓影，胡霜拂剑花。玉关殊未入，少妇莫长嗟。
<br>
<br>烽火动沙漠，连照甘泉云。汉皇按剑起，还召李将军。 
<br>兵气天上合，鼓声陇底闻。横行负勇气，一战净妖氛。
<br>
<br>
<br>
<br>&nbsp;&nbsp; 卷164_9 【来日大难】李白 
<br>
<br>来日一身，携粮负薪。道长食尽，苦口焦唇。今日醉饱， 
<br>乐过千春。仙人相存，诱我远学。海凌三山，陆憩五岳。 
<br>乘龙天飞，目瞻两角。授以仙药，金丹满握。蟪蛄蒙恩， 
<br>深愧短促。思填东海，强衔一木。道重天地，轩师广成。 
<br>蝉翼九五，以求长生。下士大笑，如苍蝇声。
<br>
<br>
<br>
<br>&nbsp;&nbsp; 卷164_10 【塞上曲】李白 
<br>
<br>大汉无中策，匈奴犯渭桥。五原秋草绿，胡马一何骄。 
<br>命将征西极，横行阴山侧。燕支落汉家，妇女无华色。 
<br>转战渡黄河，休兵乐事多。萧条清万里，瀚海寂无波。
<br>
<br>
<br>
<br>&nbsp;&nbsp; 卷164_11 【玉阶怨】李白 
<br>
<br>玉阶生白露，夜久侵罗袜。却下水晶帘，玲珑望秋月。
<br>
<br>
<br>
<br>&nbsp;&nbsp; 卷164_12 【襄阳曲四首】李白 
<br>
<br>襄阳行乐处，歌舞白铜鞮。江城回渌水，花月使人迷。
<br>
<br>山公醉酒时，酩酊高阳下。头上白接z5，倒著还骑马。
<br>
<br>岘山临汉江，水绿沙如雪。上有堕泪碑，青苔久磨灭。
<br>
<br>且醉习家池，莫看堕泪碑。山公欲上马，笑杀襄阳儿。
<br>
<br>
<br>
<br>&nbsp;&nbsp; 卷164_33 【大堤曲】李白 
<br>
<br>汉水临襄阳，花开大堤暖。佳期大堤下，泪向南云满。 
<br>春风无复情，吹我梦魂散。不见眼中人，天长音信断。
<br>
<br>
<br>
<br>&nbsp;&nbsp; 卷164_34 【宫中行乐词八首】李白 
<br>
<br>小小生金屋，盈盈在紫微。山花插宝髻，石竹绣罗衣。 
<br>每出深宫里，常随步辇归。只愁歌舞散，化作彩云飞。
<br>
<br>柳色黄金嫩，梨花白雪香。玉楼巢翡翠，金殿锁鸳鸯。 
<br>选妓随雕辇，征歌出洞房。宫中谁第一，飞燕在昭阳。
<br>
<br>卢橘为秦树，蒲萄出汉宫。烟花宜落日，丝管醉春风。 
<br>笛奏龙吟水，箫鸣凤下空。君王多乐事，还与万方同。
<br>
<br>玉树春归日，金宫乐事多。后庭朝未入，轻辇夜相过。 
<br>笑出花间语，娇来竹下歌。莫教明月去，留著醉嫦娥。
<br>
<br>绣户香风暖，纱窗曙色新。宫花争笑日，池草暗生春。 
<br>绿树闻歌鸟，青楼见舞人。昭阳桃李月，罗绮自相亲。
<br>
<br>今日明光里，还须结伴游。春风开紫殿，天乐下朱楼。 
<br>艳舞全知巧，娇歌半欲羞。更怜花月夜，宫女笑藏钩。
<br>
<br>寒雪梅中尽，春风柳上归。宫莺娇欲醉，檐燕语还飞。 
<br>迟日明歌席，新花艳舞衣。晚来移彩仗，行乐泥光辉。
<br>
<br>水绿南薰殿，花红北阙楼。莺歌闻太液，凤吹绕瀛洲。 
<br>素女鸣珠佩，天人弄彩球。今朝风日好，宜入未央游。
<br>
<br>
<br>
<br>&nbsp;&nbsp; 卷164_35 【清平调词三首】李白 
<br>
<br>云想衣裳花相容，春风拂槛露华浓。
<br>若非群玉山头见，会向瑶台月下逢。
<br>
<br>一枝秾艳露凝香，云雨巫山枉断肠。
<br>借问汉宫谁得似，可怜飞燕倚新妆。
<br>
<br>名花倾国两相欢，长得君王带笑看。
<br>解释春风无限恨，沉香亭北倚阑干。
<br>
<br>
<br>
<br>&nbsp;&nbsp; 卷164_36 【入朝曲（一作鼓吹入朝曲）】李白 
<br>
<br>金陵控海浦，渌水带吴京。铙歌列骑吹，飒沓引公卿。 
<br>槌钟速严妆，伐鼓启重城。天子凭玉几，剑履若云行。 
<br>日出照万户，簪裾烂明星。朝罢沐浴闲，遨游阆风亭。 
<br>济济双阙下，欢娱乐恩荣。
<br>
<br>
<br>
<br>&nbsp;&nbsp; 卷164_37 【秦女休行（魏协律都尉左延年所作，今拟之）】李白 
<br>
<br>西门秦氏女，秀色如琼花。手挥白杨刀，清昼杀雠家。 
<br>罗袖洒赤血，英气凌紫霞。直上西山去，关吏相邀遮。 
<br>婿为燕国王，身被诏狱加。犯刑若履虎，不畏落爪牙。 
<br>素颈未及断，摧眉伏泥沙。金鸡忽放赦，大辟得宽赊。 
<br>何惭聂政姊，万古共惊嗟。
<br>
<br>
<br>
<br>&nbsp;&nbsp; 卷164_38 【秦女卷衣】李白 
<br>
<br>天子居未央，妾侍卷衣裳。顾无紫宫宠，敢拂黄金床。 
<br>水至亦不去，熊来尚可当。微身奉日月，飘若萤之光。 
<br>愿君采葑菲，无以下体妨。
<br>
<br>
<br>
<br>&nbsp;&nbsp; 卷164_39 【东武吟】李白 
<br>
<br>好古笑流俗，素闻贤达风。方希佐明主，长揖辞成功。 
<br>白日在高天，回光烛微躬。恭承凤凰诏，欻起云萝中。 
<br>清切紫霄迥，优游丹禁通。君王赐颜色，声价凌烟虹。 
<br>乘舆拥翠盖，扈从金城东。宝马丽绝景，锦衣入新丰。 
<br>依岩望松雪，对酒鸣丝桐。因学扬子云，献赋甘泉宫。 
<br>天书美片善，清芬播无穷。归来入咸阳，谈笑皆王公。 
<br>一朝去金马，飘落成飞蓬。宾客日疏散，玉樽亦已空。 
<br>才力犹可倚，不惭世上雄。闲作东武吟，曲尽情未终。 
<br>书此谢知己，吾寻黄绮翁。
<br>
<br>
<br>
<br>&nbsp;&nbsp; 卷164_40 【邯郸才人嫁为厮养卒妇】李白 
<br>
<br>妾本崇台女，扬蛾入丹阙。自倚颜如花，宁知有凋歇。 
<br>一辞玉阶下，去若朝云没。每忆邯郸城，深宫梦秋月。 
<br>君王不可见，惆怅至明发。
<br>
<br>
<br>
<br>&nbsp;&nbsp; 卷164_41 【出自蓟北门行】李白 
<br>
<br>虏阵横北荒，胡星耀精芒。羽书速惊电，烽火昼连光。 
<br>虎竹救边急，戎车森已行。明主不安席，按剑心飞扬。 
<br>推毂出猛将，连旗登战场。兵威冲绝幕，杀气凌穹苍。 
<br>列卒赤山下，开营紫塞傍。孟冬风沙紧，旌旗飒凋伤。 
<br>画角悲海月，征衣卷天霜。挥刃斩楼兰，弯弓射贤王。 
<br>单于一平荡，种落自奔亡。收功报天子，行歌归咸阳。
<br>
<br>
<br>
<br>&nbsp;&nbsp; 卷164_42 【洛阳陌】李白 
<br>
<br>白玉谁家郎，回车渡天津。看花东陌上，惊动洛阳人。
<br>
<br>
<br>
<br>&nbsp;&nbsp; 卷164_43 【北上行】李白 
<br>
<br>北上何所苦，北上缘太行。磴道盘且峻，巉岩凌穹苍。 
<br>马足蹶侧石，车轮摧高冈。沙尘接幽州，烽火连朔方。 
<br>杀气毒剑戟，严风裂衣裳。奔鲸夹黄河，凿齿屯洛阳。 
<br>前行无归日，返顾思旧乡。惨戚冰雪里，悲号绝中肠。 
<br>尺布不掩体，皮肤剧枯桑。汲水涧谷阻，采薪陇坂长。 
<br>猛虎又掉尾，磨牙皓秋霜。草木不可餐，饥饮零露浆。 
<br>叹此北上苦，停骖为之伤。何日王道平，开颜睹天光。
<br>
<br>
<br>
<br>&nbsp;&nbsp; 卷164_44 【短歌行】李白 
<br>
<br>白日何短短，百年苦易满。苍穹浩茫茫，万劫太极长。 
<br>麻姑垂两鬓，一半已成霜。天公见玉女，大笑亿千场。 
<br>吾欲揽六龙，回车挂扶桑。北斗酌美酒，劝龙各一觞。 
<br>富贵非所愿，与人驻颜光。
<br>
<br>
<br>
<br>&nbsp;&nbsp; 卷164_45 【空城雀】李白 
<br>
<br>嗷嗷空城雀，身计何戚促。本与鹪鹩群，不随凤凰族。 
<br>提携四黄口，饮乳未尝足。食君糠秕馀，尝恐乌鸢逐。 
<br>耻涉太行险，羞营覆车粟。天命有定端，守分绝所欲。
<br>
<br>
<br>
<br>
<br>
<br>
<br>
<br>&nbsp;&nbsp; 卷165_1 【发白马】李白 
<br>
<br>将军发白马，旌节度黄河。箫鼓聒川岳，沧溟涌涛波。 
<br>武安有振瓦，易水无寒歌。铁骑若雪山，饮流涸滹沱。 
<br>扬兵猎月窟，转战略朝那。倚剑登燕然，边烽列嵯峨。 
<br>萧条万里外，耕作五原多。一扫清大漠，包虎戢金戈。
<br>
<br>
<br>&nbsp;&nbsp; 卷165_2 【陌上桑】李白 
<br>
<br>美女渭桥东，春还事蚕作。五马如飞龙，青丝结金络。 
<br>不知谁家子，调笑来相谑。妾本秦罗敷，玉颜艳名都。 
<br>绿条映素手，采桑向城隅。使君且不顾，况复论秋胡。 
<br>寒螀爱碧草，鸣凤栖青梧。托心自有处，但怪傍人愚。 
<br>徒令白日暮，高驾空踟蹰。
<br>
<br>
<br>
<br>&nbsp;&nbsp; 卷165_3 【枯鱼过河泣】李白 
<br>
<br>白龙改常服，偶被豫且制。谁使尔为鱼，徒劳诉天帝。 
<br>作书报鲸鲵，勿恃风涛势。涛落归泥沙，翻遭蝼蚁噬。 
<br>万乘慎出入，柏人以为识。
<br>
<br>
<br>
<br>&nbsp;&nbsp; 卷165_4 【丁督护歌】李白 
<br>
<br>云阳上征去，两岸饶商贾。吴牛喘月时，拖船一何苦。 
<br>水浊不可饮，壶浆半成土。一唱督护歌，心摧泪如雨。 
<br>万人凿盘石，无由达江浒。君看石芒砀，掩泪悲千古。
<br>
<br>
<br>
<br>&nbsp;&nbsp; 卷165_5 【相逢行】李白 
<br>
<br>朝骑五花马，谒帝出银台。秀色谁家子，云车珠箔开。 
<br>金鞭遥指点，玉勒近迟回。夹毂相借问，疑从天上来。 
<br>蹙入青绮门，当歌共衔杯。衔杯映歌扇，似月云中见。 
<br>相见不得亲，不如不相见。相见情已深，未语可知心。 
<br>胡为守空闺，孤眠愁锦衾。锦衾与罗帏，缠绵会有时。 
<br>春风正澹荡，暮雨来何迟。愿因三青鸟，更报长相思。 
<br>光景不待人，须臾发成丝。当年失行乐，老去徒伤悲。 
<br>持此道密意，毋令旷佳期。
<br>
<br>
<br>
<br>&nbsp;&nbsp; 卷165_6 【千里思】李白 
<br>
<br>李陵没胡沙，苏武还汉家。迢迢五原关，朔雪乱边花。 
<br>一去隔绝国，思归但长嗟。鸿雁向西北，因书报天涯。
<br>
<br>
<br>
<br>&nbsp;&nbsp; 卷165_7 【树中草】李白 
<br>
<br>鸟衔野田草，误入枯桑里。客土植危根，逢春犹不死。 
<br>草木虽无情，因依尚可生。如何同枝叶，各自有枯荣。
<br>
<br>
<br>
<br>&nbsp;&nbsp; 卷165_8 【君马黄】李白 
<br>
<br>君马黄，我马白。马色虽不同，人心本无隔。 
<br>共作游冶盘，双行洛阳陌。长剑既照曜，高冠何赩赫。 
<br>各有千金裘，俱为五侯客。猛虎落陷阱，壮夫时屈厄。 
<br>相知在急难，独好亦何益。
<br>
<br>
<br>
<br>&nbsp;&nbsp; 卷165_9 【拟古】李白 
<br>
<br>融融白玉辉，映我青蛾眉。宝镜似空水，落花如风吹。 
<br>出门望帝子，荡漾不可期。安得黄鹤羽，一报佳人知。
<br>
<br>
<br>
<br>&nbsp;&nbsp; 卷165_10 【折杨柳】李白 
<br>
<br>垂杨拂绿水，摇艳东风年。花明玉关雪，叶暖金窗烟。 
<br>美人结长想，对此心凄然。攀条折春色，远寄龙庭前。
<br>
<br>
<br>
<br>&nbsp;&nbsp; 卷165_11 【少年子】李白 
<br>
<br>青云年少子，挟弹章台左。鞍马四边开，突如流星过。 
<br>金丸落飞鸟，夜入琼楼卧。夷齐是何人，独守西山饿。
<br>
<br>
<br>
<br>&nbsp;&nbsp; 卷165_12 【紫骝马】李白 
<br>
<br>紫骝行且嘶，双翻碧玉蹄。临流不肯渡，似惜锦障泥。 
<br>白雪关山远，黄云海戍迷。挥鞭万里去，安得念春闺。
<br>
<br>
<br>
<br>&nbsp;&nbsp; 卷165_13 【少年行二首】李白 
<br>
<br>击筑饮美酒，剑歌易水湄。经过燕太子，结托并州儿。 
<br>少年负壮气，奋烈自有时。因击鲁勾践，争博勿相欺。
<br>
<br>五陵年少金市东，银鞍白马度春风。
<br>落花踏尽游何处，笑入胡姬酒肆中。
<br>
<br>
<br>
<br>&nbsp;&nbsp; 卷165_14 【白鼻騧】李白 
<br>
<br>银鞍白鼻騧，绿地障泥锦。细雨春风花落时， 
<br>挥鞭直就胡姬饮。
<br>
<br>
<br>
<br>&nbsp;&nbsp; 卷165_15 【豫章行】李白 
<br>
<br>胡风吹代马，北拥鲁阳关。吴兵照海雪，西讨何时还。 
<br>半渡上辽津，黄云惨无颜。老母与子别，呼天野草间。 
<br>白马绕旌旗，悲鸣相追攀。白杨秋月苦，早落豫章山。 
<br>本为休明人，斩虏素不闲。岂惜战斗死，为君扫凶顽。 
<br>精感石没羽，岂云惮险艰。楼船若鲸飞，波荡落星湾。 
<br>此曲不可奏，三军鬓成斑。
<br>
<br>
<br>
<br>&nbsp;&nbsp; 卷165_16 【沐浴子】李白 
<br>
<br>沐芳莫弹冠，浴兰莫振衣。处世忌太洁，至人贵藏晖。 
<br>沧浪有钓叟，吾与尔同归。
<br>
<br>
<br>
<br>&nbsp;&nbsp; 卷165_17 【高句骊】李白 
<br>
<br>金花折风帽，白马小迟回。翩翩舞广袖，似鸟海东来。
<br>
<br>
<br>
<br>&nbsp;&nbsp; 卷165_18 【舍利弗】李白 
<br>
<br>金绳界宝地，珍木荫瑶池。云间妙音奏，天际法蠡吹。
<br>
<br>
<br>
<br>&nbsp;&nbsp; 卷165_19 【静夜思】李白 
<br>
<br>床前看月光，疑是地上霜。举头望山月，低头思故乡。
<br>
<br>
<br>
<br>&nbsp;&nbsp; 卷165_20 【渌水曲】李白 
<br>
<br>渌水明秋月，南湖采白蘋。荷花娇欲语，愁杀荡舟人。
<br>
<br>
<br>
<br>&nbsp;&nbsp; 卷165_21 【凤凰曲】李白 
<br>
<br>嬴女吹玉箫，吟弄天上春。青鸾不独去，更有携手人。 
<br>影灭彩云断，遗声落西秦。
<br>
<br>
<br>
<br>&nbsp;&nbsp; 卷165_22 【凤台曲】李白 
<br>
<br>尝闻秦帝女，传得凤凰声。是日逢仙子，当时别有情。 
<br>人吹彩箫去，天借绿云迎。曲在身不返，空馀弄玉名。
<br>
<br>
<br>
<br>&nbsp;&nbsp; 卷165_23 【从军行】李白 
<br>
<br>从军玉门道，逐虏金微山。笛奏梅花曲，刀开明月环。 
<br>鼓声鸣海上，兵气拥云间。愿斩单于首，长驱静铁关。
<br>
<br>
<br>
<br>&nbsp;&nbsp; 卷165_24 【秋思】李白 
<br>
<br>春阳如昨日，碧树鸣黄鹂。芜然蕙草暮，飒尔凉风吹。 
<br>天秋木叶下，月冷莎鸡悲。坐愁群芳歇，白露凋华滋。
<br>
<br>
<br>
<br>&nbsp;&nbsp; 卷165_25 【春思】李白 
<br>
<br>燕草如碧丝，秦桑低绿枝。当君怀归日，是妾断肠时。 
<br>春风不相识，何事入罗帏。
<br>
<br>
<br>
<br>&nbsp;&nbsp; 卷165_26 【秋思】李白 
<br>
<br>燕支黄叶落，妾望自登台。海上碧云断，单于秋色来。 
<br>胡兵沙塞合，汉使玉关回。征客无归日，空悲蕙草摧。
<br>
<br>
<br>
<br>&nbsp;&nbsp; 卷165_27 【子夜吴歌·春歌（一作子夜四时歌）】李白 
<br>
<br>秦地罗敷女，采桑绿水边。素手青条上，红妆白日鲜。 
<br>蚕饥妾欲去，五马莫留连。
<br>
<br>
<br>
<br>&nbsp;&nbsp; 卷165_28 【子夜吴歌·夏歌】李白 
<br>
<br>镜湖三百里，菡萏发荷花。五月西施采，人看隘若耶。 
<br>回舟不待月，归去越王家。
<br>
<br>
<br>
<br>&nbsp;&nbsp; 卷165_29 【子夜吴歌·秋歌】李白 
<br>
<br>长安一片月，万户捣衣声。秋风吹不尽，总是玉关情。 
<br>何日平胡虏，良人罢远征。
<br>
<br>
<br>
<br>&nbsp;&nbsp; 卷165_30 【子夜吴歌·冬歌】李白 
<br>
<br>明朝驿使发，一夜絮征袍。素手抽针冷，那堪把剪刀。 
<br>裁缝寄远道，几日到临洮。
<br>
<br>
<br>
<br>&nbsp;&nbsp; 卷165_31 【对酒行】李白 
<br>
<br>松子栖金华，安期入蓬海。此人古之仙，羽化竟何在。 
<br>浮生速流电，倏忽变光彩。天地无凋换，容颜有迁改。 
<br>对酒不肯饮，含情欲谁待。
<br>
<br>
<br>
<br>&nbsp;&nbsp; 卷165_32 【估客行】李白 
<br>
<br>海客乘天风，将船远行役。譬如云中鸟，一去无踪迹。
<br>
<br>
<br>
<br>&nbsp;&nbsp; 卷165_33 【捣衣篇】李白 
<br>
<br>闺里佳人年十馀，颦蛾对影恨离居。忽逢江上春归燕， 
<br>衔得云中尺素书。玉手开缄长叹息，狂夫犹戍交河北。 
<br>万里交河水北流，愿为双燕泛中洲。君边云拥青丝骑， 
<br>妾处苔生红粉楼。楼上春风日将歇，谁能揽镜看愁发。 
<br>晓吹员管随落花，夜捣戎衣向明月。明月高高刻漏长， 
<br>真珠帘箔掩兰堂。横垂宝幄同心结，半拂琼筵苏合香。 
<br>琼筵宝幄连枝锦，灯烛荧荧照孤寝。有便凭将金剪刀， 
<br>为君留下相思枕。摘尽庭兰不见君，红巾拭泪生氤氲， 
<br>明年若更征边塞，愿作阳台一段云。
<br>
<br>
<br>
<br>&nbsp;&nbsp; 卷165_34 【少年行（此诗严粲云是伪作）】李白 
<br>
<br>君不见淮南少年游侠客，白日球猎夜拥掷。 
<br>呼卢百万终不惜，报仇千里如咫尺。少年游侠好经过， 
<br>浑身装束皆绮罗。蕙兰相随喧妓女，风光去处满笙歌。 
<br>骄矜自言不可有，侠士堂中养来久。好鞍好马乞与人， 
<br>十千五千旋沽酒。赤心用尽为知己，黄金不惜栽桃李。 
<br>桃李栽来几度春，一回花落一回新。府县尽为门下客， 
<br>王侯皆是平交人。男儿百年且乐命，何须徇书受贫病。 
<br>男儿百年且荣身，何须徇节甘风尘。衣冠半是征战士， 
<br>穷儒浪作林泉民。遮莫枝根长百丈，不如当代多还往。 
<br>遮莫姻亲连帝城，不如当身自簪缨。看取富贵眼前者， 
<br>何用悠悠身后名。
<br>
<br>
<br>
<br>&nbsp;&nbsp; 卷165_35 【长歌行】李白 
<br>
<br>桃李待日开，荣华照当年。东风动百物，草木尽欲言。 
<br>枯枝无丑叶，涸水吐清泉。大力运天地，羲和无停鞭。 
<br>功名不早著，竹帛将何宣。桃李务青春，谁能贯白日。 
<br>富贵与神仙，蹉跎成两失。金石犹销铄，风霜无久质。 
<br>畏落日月后，强欢歌与酒。秋霜不惜人，倏忽侵蒲柳。
<br>
<br>
<br>
<br>&nbsp;&nbsp; 卷165_36 【长相思（下篇一作寄远）】李白 
<br>
<br>日色已尽花含烟，月明欲素愁不眠。赵瑟初停凤凰柱， 
<br>蜀琴欲奏鸳鸯弦。此曲有意无人传，愿随春风寄燕然， 
<br>忆君迢迢隔青天。昔日横波目，今成流泪泉。 
<br>不信妾肠断，归来看取明镜前。
<br>
<br>美人在时花满堂，美人去后空馀床。床中绣被卷不寝， 
<br>至今三载犹闻香。香亦竟不灭，人亦竟不来。 
<br>相思黄叶落，白露点青苔。
<br>
<br>
<br>
<br>&nbsp;&nbsp; 卷165_37 【猛虎行（此诗萧士赟云是伪作）】李白 
<br>
<br>朝作猛虎行，暮作猛虎吟。肠断非关陇头水， 
<br>泪下不为雍门琴。旌旗缤纷两河道，战鼓惊山欲颠倒。 
<br>秦人半作燕地囚，胡马翻衔洛阳草。一输一失关下兵， 
<br>朝降夕叛幽蓟城。巨鳌未斩海水动，鱼龙奔走安得宁。 
<br>颇似楚汉时，翻覆无定止，朝过博浪沙，暮入淮阴市。 
<br>张良未遇韩信贫，刘项存亡在两臣。暂到下邳受兵略， 
<br>来投漂母作主人。贤哲栖栖古如此，今时亦弃青云士。 
<br>有策不敢犯龙鳞，窜身南国避胡尘。宝书玉剑挂高阁， 
<br>金鞍骏马散故人。昨日方为宣城客，掣铃交通二千石。 
<br>有时六博快壮心，绕床三匝呼一掷。楚人每道张旭奇， 
<br>心藏风云世莫知。三吴邦伯皆顾盼，四海雄侠两追随。 
<br>萧曹曾作沛中吏，攀龙附凤当有时。溧阳酒楼三月春， 
<br>杨花茫茫愁杀人。胡雏绿眼吹玉笛，吴歌白纻飞梁尘。 
<br>丈夫相见且为乐，槌牛挝鼓会众宾。我从此去钓东海， 
<br>得鱼笑寄情相亲。
<br>
<br>
<br>
<br>&nbsp;&nbsp; 卷165_38 【去妇词（一作顾况诗）】李白 
<br>
<br>古来有弃妇，弃妇有归处。今日妾辞君，辞君遣何去。 
<br>本家零落尽，恸哭来时路。忆昔未嫁君，闻君却周旋。 
<br>绮罗锦绣段，有赠黄金千。十五许嫁君，二十移所天。 
<br>自从结发日未几，离君缅山川。家家尽欢喜， 
<br>孤妾长自怜。幽闺多怨思，盛色无十年。相思若循环， 
<br>枕席生流泉。流泉咽不扫，独梦关山道。及此见君归， 
<br>君归妾已老。物情恶衰贱，新宠方妍好。掩泪出故房， 
<br>伤心剧秋草。自妾为君妻，君东妾在西。罗帏到晓恨， 
<br>玉貌一生啼。自从离别久，不觉尘埃厚。尝嫌玳瑁孤， 
<br>犹羡鸳鸯偶。岁华逐霜霰，贱妾何能久。寒沼落芙蓉， 
<br>秋风散杨柳。以比憔悴颜，空持旧物还。馀生欲何寄， 
<br>谁肯相牵攀。君恩既断绝，相见何年月。悔倾连理杯， 
<br>虚作同心结。女萝附青松，贵欲相依投。浮萍失绿水， 
<br>教作若为流。不叹君弃妾，自叹妾缘业。忆昔初嫁君， 
<br>小姑才倚床。今日妾辞君，小姑如妾长。回头语小姑， 
<br>莫嫁如兄夫。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷166_1 【襄阳歌】李白 
<br>
<br>落日欲没岘山西，倒著接z5花下迷。襄阳小儿齐拍手，
<br>拦街争唱白铜鞮。傍人借问笑何事，笑杀山翁醉似泥。 
<br>鸬鹚杓，鹦鹉杯。百年三万六千日，一日须倾三百杯。 
<br>遥看汉水鸭头绿，恰似葡萄初酦醅。此江若变作春酒， 
<br>垒麹便筑糟丘台。千金骏马换小妾，笑坐雕鞍歌落梅。 
<br>车傍侧挂一壶酒，凤笙龙管行相催。咸阳市中叹黄犬， 
<br>何如月下倾金罍。君不见晋朝羊公一片石， 
<br>龟头剥落生莓苔。泪亦不能为之堕，心亦不能为之哀。 
<br>清风朗月不用一钱买，玉山自倒非人推。舒州杓，力士铛， 
<br>李白与尔同死生。襄王云雨今安在，江水东流猿夜声。
<br>
<br>
<br>&nbsp;&nbsp; 卷166_23 【南都行】李白 
<br>
<br>南都信佳丽，武阙横西关。白水真人居，万商罗鄽闤。 
<br>高楼对紫陌，甲第连青山。此地多英豪，邈然不可攀。 
<br>陶朱与五羖，名播天壤间。丽华秀玉色，汉女娇朱颜。 
<br>清歌遏流云，艳舞有馀闲。遨游盛宛洛，冠盖随风还。 
<br>走马红阳城，呼鹰白河湾。谁识卧龙客，长吟愁鬓斑。
<br>
<br>
<br>
<br>&nbsp;&nbsp; 卷166_24 【江上吟】李白 
<br>
<br>木兰之枻沙棠舟，玉箫金管坐两头。美酒尊中置千斛， 
<br>载妓随波任去留。仙人有待乘黄鹤，海客无心随白鸥。 
<br>屈平词赋悬日月，楚王台榭空山丘。兴酣落笔摇五岳， 
<br>诗成笑傲凌沧洲。功名富贵若长在，汉水亦应西北流。
<br>
<br>
<br>
<br>&nbsp;&nbsp; 卷166_25 【侍从宜春苑奉诏赋龙池柳色初青听新莺百啭歌】李白 
<br>
<br>东风已绿瀛洲草，紫殿红楼觉春好。池南柳色半青青， 
<br>萦烟袅娜拂绮城。垂丝百尺挂雕楹，上有好鸟相和鸣， 
<br>间关早得春风情。春风卷入碧云去，千门万户皆春声。 
<br>是时君王在镐京，五云垂晖耀紫清。仗出金宫随日转， 
<br>天回玉辇绕花行。始向蓬莱看舞鹤，还过茝石听新莺。 
<br>新莺飞绕上林苑，愿入箫韶杂凤笙。
<br>
<br>
<br>
<br>&nbsp;&nbsp; 卷166_26 【玉壶吟】李白 
<br>
<br>烈士击玉壶，壮心惜暮年。三杯拂剑舞秋月， 
<br>忽然高咏涕泗涟。凤凰初下紫泥诏，谒帝称觞登御筵。 
<br>揄扬九重万乘主，谑浪赤墀青琐贤。朝天数换飞龙马， 
<br>敕赐珊瑚白玉鞭。世人不识东方朔，大隐金门是谪仙。 
<br>西施宜笑复宜颦，丑女效之徒累身。君王虽爱蛾眉好， 
<br>无奈宫中妒杀人。
<br>
<br>
<br>
<br>&nbsp;&nbsp; 卷166_27 【豳歌行，上新平长史兄粲】李白 
<br>
<br>豳谷稍稍振庭柯，泾水浩浩扬湍波。哀鸿酸嘶暮声急， 
<br>愁云苍惨寒气多。忆昨去家此为客，荷花初红柳条碧。 
<br>中宵出饮三百杯，明朝归揖二千石。宁知流寓变光辉， 
<br>胡霜萧飒绕客衣。寒灰寂寞凭谁暖，落叶飘扬何处归。 
<br>吾兄行乐穷曛旭，满堂有美颜如玉。赵女长歌入彩云， 
<br>燕姬醉舞娇红烛。狐裘兽炭酌流霞，壮士悲吟宁见嗟。 
<br>前荣后枯相翻覆，何惜馀光及棣华。
<br>
<br>
<br>
<br>&nbsp;&nbsp; 卷166_28 【西岳云台歌，送丹丘子】李白 
<br>
<br>西岳峥嵘何壮哉，黄河如丝天际来。黄河万里触山动， 
<br>盘涡毂转秦地雷。荣光休气纷五彩，千年一清圣人在。 
<br>巨灵咆哮擘两山，洪波喷箭射东海。三峰却立如欲摧， 
<br>翠崖丹谷高掌开。白帝金精运元气，石作莲花云作台。 
<br>云台阁道连窈冥，中有不死丹丘生。明星玉女备洒扫， 
<br>麻姑搔背指爪轻。我皇手把天地户，丹丘谈天与天语。 
<br>九重出入生光辉，东来蓬莱复西归。玉浆倘惠故人饮， 
<br>骑二茅龙上天飞。
<br>
<br>
<br>
<br>&nbsp;&nbsp; 卷166_29 【元丹丘歌】李白 
<br>
<br>元丹丘，爱神仙。朝饮颍川之清流，暮还嵩岑之紫烟， 
<br>三十六峰长周旋。长周旋，蹑星虹，身骑飞龙耳生风， 
<br>横河跨海与天通，我知尔游心无穷。
<br>
<br>
<br>
<br>&nbsp;&nbsp; 卷166_30 【扶风豪士歌】李白 
<br>
<br>洛阳三月飞胡沙，洛阳城中人怨嗟。天津流水波赤血， 
<br>白骨相撑如乱麻。我亦东奔向吴国，浮云四塞道路赊。 
<br>东方日出啼早鸦，城门人开扫落花。梧桐杨柳拂金井， 
<br>来醉扶风豪士家。扶风豪士天下奇，意气相倾山可移。 
<br>作人不倚将军势，饮酒岂顾尚书期。雕盘绮食会众客， 
<br>吴歌赵舞香风吹。原尝春陵六国时，开心写意君所知。 
<br>堂中各有三千士，明日报恩知是谁。抚长剑，一扬眉， 
<br>清水白石何离离。脱吾帽，向君笑。饮君酒，为君吟。 
<br>张良未逐赤松去，桥边黄石知我心。
<br>
<br>
<br>
<br>&nbsp;&nbsp; 卷166_31 【同族弟金城尉叔卿烛照山水壁画歌】李白 
<br>
<br>高堂粉壁图蓬瀛，烛前一见沧洲清。洪波汹涌山峥嵘， 
<br>皎若丹丘隔海望赤城。光中乍喜岚气灭， 
<br>谓逢山阴晴后雪。回溪碧流寂无喧， 
<br>又如秦人月下窥花源。了然不觉清心魂， 
<br>只将叠嶂鸣秋猿。与君对此欢未歇，放歌行吟达明发。 
<br>却顾海客扬云帆，便欲因之向溟渤。
<br>
<br>
<br>
<br>&nbsp;&nbsp; 卷166_32 【白毫子歌】李白 
<br>
<br>淮南小山白毫子，乃在淮南小山里。夜卧松下云， 
<br>朝餐石中髓。小山连绵向江开，碧峰巉岩绿水回。 
<br>余配白毫子，独酌流霞杯。拂花弄琴坐青苔， 
<br>绿萝树下春风来。南窗萧飒松声起，凭崖一听清心耳。 
<br>可得见，未得亲。八公携手五云去，空馀桂树愁杀人。
<br>
<br>
<br>
<br>&nbsp;&nbsp; 卷166_33 【梁园吟】李白 
<br>
<br>我浮黄云去京阙，挂席欲进波连山。天长水阔厌远涉， 
<br>访古始及平台间。平台为客忧思多，对酒遂作梁园歌。 
<br>却忆蓬池阮公咏，因吟渌水扬洪波。洪波浩荡迷旧国， 
<br>路远西归安可得。人生达命岂暇愁，且饮美酒登高楼。 
<br>平头奴子摇大扇，五月不热疑清秋。玉盘杨梅为君设， 
<br>吴盐如花皎白雪。持盐把酒但饮之，莫学夷齐事高洁。 
<br>昔人豪贵信陵君，今人耕种信陵坟。荒城虚照碧山月， 
<br>古木尽入苍梧云。梁王宫阙今安在，枚马先归不相待。 
<br>舞影歌声散绿池，空馀汴水东流海。沉吟此事泪满衣， 
<br>黄金买醉未能归。连呼五白行六博，分曹赌酒酣驰辉。 
<br>歌且谣，意方远。东山高卧时起来，欲济苍生未应晚。
<br>
<br>
<br>
<br>&nbsp;&nbsp; 卷166_34 【鸣皋歌，送岑征君（时梁园三尺雪，在清泠池作）】李白 
<br>
<br>若有人兮思鸣皋，阻积雪兮心烦劳。 
<br>洪河凌竞不可以径度，冰龙鳞兮难容舠。 
<br>邈仙山之峻极兮，闻天籁之嘈嘈。霜崖缟皓以合沓兮， 
<br>若长风扇海涌沧溟之波涛。玄猿绿罴，舔舕崟岌。 
<br>危柯振石，骇胆栗魄，群呼而相号。峰峥嵘以路绝， 
<br>挂星辰于岩嶅。送君之归兮，动鸣皋之新作。 
<br>交鼓吹兮弹丝，觞清泠之池阁。君不行兮何待， 
<br>若反顾之黄鹤。扫梁园之群英，振大雅于东洛。 
<br>巾征轩兮历阻折，寻幽居兮越巘崿。盘白石兮坐素月， 
<br>琴松风兮寂万壑。望不见兮心氛氲，萝冥冥兮霰纷纷。 
<br>水横洞以下渌，波小声而上闻。虎啸谷而生风， 
<br>龙藏溪而吐云。寡鹤清唳，饥鼯颦呻。魂独处此幽默兮， 
<br>愀空山而愁人。鸡聚族以争食，凤孤飞而无邻。 
<br>蝘蜓嘲龙，鱼目混珍。嫫母衣锦，西施负薪。 
<br>若使巢由桎梏于轩冕兮，亦奚异乎夔龙蹩躠于风尘。 
<br>哭何苦而救楚，笑何夸而却秦。 
<br>吾诚不能学二子沽名矫节以耀世兮，固将弃天地而遗身。 
<br>白鸥兮飞来，长与君兮相亲。
<br>
<br>
<br>
<br>&nbsp;&nbsp; 卷166_35 【鸣皋歌奉饯从翁清归五崖山居（河南府陆浑县有鸣皋山）】李白 
<br>
<br>忆昨鸣皋梦里还，手弄素月清潭间。觉时枕席非碧山， 
<br>侧身西望阻秦关。麒麟阁上春还早，著书却忆伊阳好。 
<br>青松来风吹古道，绿萝飞花覆烟草。我家仙翁爱清真， 
<br>才雄草圣凌古人，欲卧鸣皋绝世尘。鸣皋微茫在何处， 
<br>五崖峡水横樵路。身披翠云裘，袖拂紫烟去。 
<br>去时应过嵩少间，相思为折三花树。
<br>
<br>
<br>
<br>&nbsp;&nbsp; 卷166_36 【劳劳亭歌（在江宁县南十五里古送别之所，一名临沧观）】李白 
<br>
<br>金陵劳劳送客堂，蔓草离离生道傍。古情不尽东流水， 
<br>此地悲风愁白杨。我乘素舸同康乐，朗咏清川飞夜霜。 
<br>昔闻牛渚吟五章，今来何谢袁家郎。苦竹寒声动秋月， 
<br>独宿空帘归梦长。
<br>
<br>
<br>
<br>&nbsp;&nbsp; 卷166_37 【横江词六首】李白 
<br>
<br>人道横江好，侬道横江恶。一风三日吹倒山， 
<br>白浪高于瓦官阁。
<br>
<br>海潮南去过浔阳，牛渚由来险马当。
<br>横江欲渡风波恶，一水牵愁万里长。
<br>
<br>横江西望阻西秦，汉水东连扬子津。
<br>白浪如山那可渡，狂风愁杀峭帆人。
<br>
<br>海神来过恶风回，浪打天门石壁开。
<br>浙江八月何如此，涛似连山喷雪来。
<br>
<br>横江馆前津吏迎，向余东指海云生。
<br>郎今欲渡缘何事，如此风波不可行。
<br>
<br>月晕天风雾不开，海鲸东蹙百川回。
<br>惊波一起三山动，公无渡河归去来。
<br>
<br>
<br>
<br>&nbsp;&nbsp; 卷166_38 【金陵城西楼月下吟】李白 
<br>
<br>金陵夜寂凉风发，独上高楼望吴越。白云映水摇空城， 
<br>白露垂珠滴秋月。月下沉吟久不归，古来相接眼中稀。 
<br>解道澄江净如练，令人长忆谢玄晖。
<br>
<br>
<br>
<br>&nbsp;&nbsp; 卷166_39 【东山吟】李白 
<br>
<br>携妓东土山，怅然悲谢安。我妓今朝如花月， 
<br>他妓古坟荒草寒。白鸡梦后三百岁，洒酒浇君同所欢。 
<br>酣来自作青海舞，秋风吹落紫绮冠。彼亦一时， 
<br>此亦一时，浩浩洪流之咏何必奇。
<br>
<br>
<br>
<br>&nbsp;&nbsp; 卷166_40 【僧伽歌】李白 
<br>
<br>真僧法号号僧伽，有时与我论三车。问言诵咒几千遍， 
<br>口道恒河沙复沙。此僧本住南天竺，为法头陀来此国。 
<br>戒得长天秋月明，心如世上青莲色。意清净，貌棱棱。 
<br>亦不减，亦不增。瓶里千年铁柱骨，手中万岁胡孙藤。 
<br>嗟予落魄江淮久，罕遇真僧说空有。一言散尽波罗夷， 
<br>再礼浑除犯轻垢。
<br>
<br>
<br>
<br>&nbsp;&nbsp; 卷166_41 【白云歌，送刘十六归山】李白 
<br>
<br>楚山秦山皆白云，白云处处长随君。长随君， 
<br>君入楚山里，云亦随君渡湘水。湘水上，女萝衣， 
<br>白云堪卧君早归。
<br>
<br>
<br>
<br>&nbsp;&nbsp; 卷166_42 【金陵歌，送别范宣】李白 
<br>
<br>石头巉岩如虎踞，凌波欲过沧江去。钟山龙盘走势来， 
<br>秀色横分历阳树。四十馀帝三百秋，功名事迹随东流。 
<br>白马小儿谁家子，泰清之岁来关囚。金陵昔时何壮哉， 
<br>席卷英豪天下来。冠盖散为烟雾尽，金舆玉座成寒灰。 
<br>扣剑悲吟空咄嗟，梁陈白骨乱如麻。天子龙沉景阳井， 
<br>谁歌玉树后庭花。此地伤心不能道，目下离离长春草。 
<br>送尔长江万里心，他年来访南山老。
<br>
<br>
<br>
<br>&nbsp;&nbsp; 卷166_43 【笑歌行（以下二首，苏轼云是伪作）】李白 
<br>
<br>笑矣乎，笑矣乎。君不见曲如钩，古人知尔封公侯。 
<br>君不见直如弦，古人知尔死道边。张仪所以只掉三寸舌， 
<br>苏秦所以不垦二顷田。笑矣乎，笑矣乎。 
<br>君不见沧浪老人歌一曲，还道沧浪濯吾足。 
<br>平生不解谋此身，虚作离骚遣人读。笑矣乎，笑矣乎。 
<br>赵有豫让楚屈平，卖身买得千年名。巢由洗耳有何益， 
<br>夷齐饿死终无成。君爱身后名，我爱眼前酒。 
<br>饮酒眼前乐，虚名何处有。男儿穷通当有时， 
<br>曲腰向君君不知。猛虎不看几上肉，洪炉不铸囊中锥。 
<br>笑矣乎，笑矣乎。宁武子，朱买臣，扣角行歌背负薪。 
<br>今日逢君君不识，岂得不如佯狂人。
<br>
<br>
<br>
<br>&nbsp;&nbsp; 卷166_44 【悲歌行】李白 
<br>
<br>悲来乎，悲来乎。主人有酒且莫斟，听我一曲悲来吟。 
<br>悲来不吟还不笑，天下无人知我心。君有数斗酒， 
<br>我有三尺琴。琴鸣酒乐两相得，一杯不啻千钧金。 
<br>悲来乎，悲来乎。天虽长，地虽久，金玉满堂应不守。 
<br>富贵百年能几何，死生一度人皆有。孤猿坐啼坟上月， 
<br>且须一尽杯中酒。悲来乎，悲来乎。凤凰不至河无图， 
<br>微子去之箕子奴。汉帝不忆李将军，楚王放却屈大夫。 
<br>悲来乎，悲来乎。秦家李斯早追悔，虚名拨向身之外。 
<br>范子何曾爱五湖，功成名遂身自退。剑是一夫用， 
<br>书能知姓名。惠施不肯干万乘，卜式未必穷一经。 
<br>还须黑头取方伯，莫谩白首为儒生。
<br>
<br>
<br>
<br>
<br>
<br>
<br>
<br> 卷167_1 【秋浦歌十七首】李白 
<br>
<br>秋浦长似秋，萧条使人愁。客愁不可度，行上东大楼。 
<br>正西望长安，下见江水流。寄言向江水，汝意忆侬不。 
<br>遥传一掬泪，为我达扬州。
<br>
<br>秋浦猿夜愁，黄山堪白头。清溪非陇水，翻作断肠流。 
<br>欲去不得去，薄游成久游。何年是归日，雨泪下孤舟。
<br>
<br>秋浦锦驼鸟，人间天上稀。山鸡羞渌水，不敢照毛衣。
<br>
<br>两鬓入秋浦，一朝飒已衰。猿声催白发，长短尽成丝。
<br>
<br>秋浦多白猿，超腾若飞雪。牵引条上儿，饮弄水中月。
<br>
<br>愁作秋浦客，强看秋浦花。山川如剡县，风日似长沙。
<br>
<br>醉上山公马，寒歌甯戚牛。空吟白石烂，泪满黑貂裘。
<br>
<br>秋浦千重岭，水车岭最奇。天倾欲堕石，水拂寄生枝。
<br>
<br>江祖一片石，青天扫画屏。题诗留万古，绿字锦苔生。
<br>
<br>千千石楠树，万万女贞林。山山白鹭满，涧涧白猿吟。 
<br>君莫向秋浦，猿声碎客心。
<br>
<br>逻人横鸟道，江祖出鱼梁。水急客舟疾，山花拂面香。
<br>
<br>水如一匹练，此地即平天。耐可乘明月，看花上酒船。
<br>
<br>渌水净素月，月明白鹭飞。郎听采菱女，一道夜歌归。
<br>
<br>炉火照天地，红星乱紫烟。赧郎明月夜，歌曲动寒川。
<br>
<br>白发三千丈，缘愁似个长。不知明镜里，何处得秋霜。
<br>
<br>秋浦田舍翁，采鱼水中宿。妻子张白鹇，结罝映深竹。
<br>
<br>桃波一步地，了了语声闻。暗与山僧别，低头礼白云。
<br>
<br>
<br>&nbsp;&nbsp; 卷167_2 【当涂赵炎少府粉图山水歌】李白 
<br>
<br>峨眉高出西极天，罗浮直与南溟连。名公绎思挥彩笔， 
<br>驱山走海置眼前。满堂空翠如可扫，赤城霞气苍梧烟。 
<br>洞庭潇湘意渺绵，三江七泽情洄沿。惊涛汹涌向何处， 
<br>孤舟一去迷归年。征帆不动亦不旋，飘如随风落天边。 
<br>心摇目断兴难尽，几时可到三山巅。西峰峥嵘喷流泉， 
<br>横石蹙水波潺湲。东崖合沓蔽轻雾，深林杂树空芊绵。 
<br>此中冥昧失昼夜，隐几寂听无鸣蝉。长松之下列羽客， 
<br>对坐不语南昌仙。南昌仙人赵夫子，妙年历落青云士。 
<br>讼庭无事罗众宾，杳然如在丹青里。五色粉图安足珍， 
<br>真仙可以全吾身。若待功成拂衣去，武陵桃花笑杀人。
<br>
<br>
<br>
<br>&nbsp;&nbsp; 卷167_3 【永王东巡歌十一首】李白 
<br>
<br>永王正月东出师，天子遥分龙虎旗。
<br>楼船一举风波静，江汉翻为雁鹜池。
<br>
<br>三川北虏乱如麻，四海南奔似永嘉。
<br>但用东山谢安石，为君谈笑静胡沙。
<br>
<br>雷鼓嘈嘈喧武昌，云旗猎猎过寻阳。
<br>秋毫不犯三吴悦，春日遥看五色光。
<br>
<br>龙蟠虎踞帝王州，帝子金陵访古丘。
<br>春风试暖昭阳殿，明月还过鳷鹊楼。
<br>
<br>二帝巡游俱未回，五陵松柏使人哀。
<br>诸侯不救河南地，更喜贤王远道来。
<br>
<br>丹阳北固是吴关，画出楼台云水间。
<br>千岩烽火连沧海，两岸旌旗绕碧山。
<br>
<br>王出三山按五湖，楼船跨海次陪都。
<br>战舰森森罗虎士，征帆一一引龙驹。
<br>
<br>长风挂席势难回，海动山倾古月摧。
<br>君看帝子浮江日，何似龙骧出峡来。
<br>
<br>祖龙浮海不成桥，汉武寻阳空射蛟。
<br>我王楼舰轻秦汉，却似文皇欲渡辽。
<br>
<br>帝宠贤王入楚关，扫清江汉始应还。
<br>初从云梦开朱邸，更取金陵作小山。
<br>
<br>试借君王玉马鞭，指挥戎虏坐琼筵。
<br>南风一扫胡尘静，西入长安到日边。
<br>
<br>
<br>
<br>&nbsp;&nbsp; 卷167_4 【上皇西巡南京歌十首】李白 
<br>
<br>胡尘轻拂建章台，圣主西巡蜀道来。
<br>剑壁门高五千尺，石为楼阁九天开。
<br>
<br>九天开出一成都，万户千门入画图。
<br>草树云山如锦绣，秦川得及此间无。
<br>
<br>华阳春树号新丰，行入新都若旧宫。
<br>柳色未饶秦地绿，花光不减上阳红。
<br>
<br>谁道君王行路难，六龙西幸万人欢。
<br>地转锦江成渭水，天回玉垒作长安。
<br>
<br>万国同风共一时，锦江何谢曲江池。
<br>石镜更明天上月，后宫亲得照蛾眉。
<br>
<br>濯锦清江万里流，云帆龙舸下扬州。
<br>北地虽夸上林苑，南京还有散花楼。
<br>
<br>锦水东流绕锦城，星桥北挂象天星。
<br>四海此中朝圣主，峨眉山下列仙庭。
<br>
<br>秦开蜀道置金牛，汉水元通星汉流。
<br>天子一行遗圣迹，锦城长作帝王州。
<br>
<br>水绿天青不起尘，风光和暖胜三秦。
<br>万国烟花随玉辇，西来添作锦江春。
<br>
<br>剑阁重关蜀北门，上皇归马若云屯。
<br>少帝长安开紫极，双悬日月照乾坤。
<br>
<br>
<br>
<br>&nbsp;&nbsp; 卷167_5 【峨眉山月歌】李白 
<br>
<br>峨眉山月半轮秋，影入平羌江水流。
<br>夜发清溪向三峡，思君不见下渝州。
<br>
<br>
<br>
<br>&nbsp;&nbsp; 卷167_6 【峨眉山月歌，送蜀僧晏入中京】李白 
<br>
<br>我在巴东三峡时，西看明月忆峨眉。月出峨眉照沧海， 
<br>与人万里长相随。黄鹤楼前月华白，此中忽见峨眉客。 
<br>峨眉山月还送君，风吹西到长安陌。长安大道横九天， 
<br>峨眉山月照秦川。黄金狮子乘高座，白玉麈尾谈重玄。 
<br>我似浮云殢吴越，君逢圣主游丹阙。一振高名满帝都， 
<br>归时还弄峨眉月。
<br>
<br>
<br>
<br>&nbsp;&nbsp; 卷167_7 【赤壁歌送别】李白 
<br>
<br>二龙争战决雌雄，赤壁楼船扫地空。烈火张天照云海， 
<br>周瑜于此破曹公。君去沧江望澄碧，鲸鲵唐突留馀迹。 
<br>一一书来报故人，我欲因之壮心魄。
<br>
<br>
<br>
<br>&nbsp;&nbsp; 卷167_8 【江夏行】李白 
<br>
<br>忆昔娇小姿，春心亦自持。为言嫁夫婿，得免长相思。 
<br>谁知嫁商贾，令人却愁苦。自从为夫妻，何曾在乡土。 
<br>去年下扬州，相送黄鹤楼。眼看帆去远，心逐江水流。 
<br>只言期一载，谁谓历三秋。使妾肠欲断，恨君情悠悠。 
<br>东家西舍同时发，北去南来不逾月。未知行李游何方， 
<br>作个音书能断绝。适来往南浦，欲问西江船。 
<br>正见当垆女，红妆二八年。一种为人妻，独自多悲凄。 
<br>对镜便垂泪，逢人只欲啼。不如轻薄儿，旦暮长相随。 
<br>悔作商人妇，青春长别离。如今正好同欢乐， 
<br>君去容华谁得知。
<br>
<br>
<br>
<br>&nbsp;&nbsp; 卷167_9 【怀仙歌】李白 
<br>
<br>一鹤东飞过沧海，放心散漫知何在。仙人浩歌望我来， 
<br>应攀玉树长相待。尧舜之事不足惊，自馀嚣嚣直可轻。 
<br>巨鳌莫戴三山去，我欲蓬莱顶上行。
<br>
<br>
<br>
<br>&nbsp;&nbsp; 卷167_10 【玉真仙人词】李白 
<br>
<br>玉真之仙人，时往太华峰。清晨鸣天鼓，飙欻腾双龙。 
<br>弄电不辍手，行云本无踪。几时入少室，王母应相逢。
<br>
<br>
<br>
<br>&nbsp;&nbsp; 卷167_11 【清溪行（一作宣州清溪）】李白 
<br>
<br>清溪清我心，水色异诸水。借问新安江，见底何如此。 
<br>人行明镜中，鸟度屏风里。向晚猩猩啼，空悲远游子。
<br>
<br>
<br>
<br>&nbsp;&nbsp; 卷167_12 【酬殷明佐见赠五云裘歌】李白 
<br>
<br>我吟谢脁诗上语，朔风飒飒吹飞雨。谢脁已没青山空， 
<br>后来继之有殷公。粉图珍裘五云色，晔如晴天散彩虹。 
<br>文章彪炳光陆离，应是素娥玉女之所为。 
<br>轻如松花落金粉，浓似苔锦含碧滋。远山积翠横海岛， 
<br>残霞飞丹映江草。凝毫采掇花露容，几年功成夺天造。 
<br>故人赠我我不违，著令山水含清晖。顿惊谢康乐， 
<br>诗兴生我衣。襟前林壑敛暝色，袖上云霞收夕霏。 
<br>群仙长叹惊此物，千崖万岭相萦郁。身骑白鹿行飘飖， 
<br>手翳紫芝笑披拂。相如不足跨鹔鹴，王恭鹤氅安可方。 
<br>瑶台雪花数千点，片片吹落春风香。为君持此凌苍苍， 
<br>上朝三十六玉皇。下窥夫子不可及，矫首相思空断肠。
<br>
<br>
<br>
<br>&nbsp;&nbsp; 卷167_13 【临路歌】李白 
<br>
<br>大鹏飞兮振八裔，中天摧兮力不济。馀风激兮万世， 
<br>游扶桑兮挂石袂。后人得之传此，仲尼亡兮谁为出涕。
<br>
<br>
<br>
<br>&nbsp;&nbsp; 卷167_14 【古意】李白 
<br>
<br>君为女萝草，妾作兔丝花。轻条不自引，为逐春风斜。 
<br>百丈托远松，缠绵成一家。谁言会面易，各在青山崖。 
<br>女萝发馨香，兔丝断人肠。枝枝相纠结，叶叶竞飘扬。 
<br>生子不知根，因谁共芬芳。中巢双翡翠，上宿紫鸳鸯。 
<br>若识二草心，海潮亦可量。
<br>
<br>
<br>
<br>&nbsp;&nbsp; 卷167_15 【山鹧鸪词】李白 
<br>
<br>苦竹岭头秋月辉，苦竹南枝鹧鸪飞。嫁得燕山胡雁婿， 
<br>欲衔我向雁门归。山鸡翟雉来相劝，南禽多被北禽欺。 
<br>紫塞严霜如剑戟，苍梧欲巢难背违。我今誓死不能去， 
<br>哀鸣惊叫泪沾衣。
<br>
<br>
<br>
<br>&nbsp;&nbsp; 卷167_16 【历阳壮士勤将军名思齐歌】李白 
<br>
<br>太古历阳郡，化为洪川在。江山犹郁盘，龙虎秘光彩。 
<br>蓄泄数千载，风云何霮zw。特生勤将军，神力百夫倍。
<br>
<br>
<br>
<br>&nbsp;&nbsp; 卷167_21 【草书歌行】李白 
<br>
<br>少年上人号怀素，草书天下称独步。墨池飞出北溟鱼， 
<br>笔锋杀尽中山兔。八月九月天气凉，酒徒词客满高堂。 
<br>笺麻素绢排数厢，宣州石砚墨色光。吾师醉后倚绳床， 
<br>须臾扫尽数千张。飘风骤雨惊飒飒，落花飞雪何茫茫。 
<br>起来向壁不停手，一行数字大如斗。怳怳如闻神鬼惊， 
<br>时时只见龙蛇走。左盘右蹙如惊电，状同楚汉相攻战。 
<br>湖南七郡凡几家，家家屏障书题遍。王逸少，张伯英， 
<br>古来几许浪得名。张颠老死不足数，我师此义不师古。 
<br>古来万事贵天生，何必要公孙大娘浑脱舞。
<br>
<br>
<br>
<br>&nbsp;&nbsp; 卷167_22 【和卢侍御通塘曲】李白 
<br>
<br>君夸通塘好，通塘胜耶溪。通塘在何处，远在寻阳西。 
<br>青萝袅袅挂烟树，白鹇处处聚沙堤。石门中断平湖出， 
<br>百丈金潭照云日。何处沧浪垂钓翁，鼓棹渔歌趣非一。 
<br>相逢不相识，出没绕通塘。浦边清水明素足， 
<br>别有浣沙吴女郎。行尽绿潭潭转幽，疑是武陵春碧流。 
<br>秦人鸡犬桃花里，将比通塘渠见羞。通塘不忍别， 
<br>十去九迟回。偶逢佳境心已醉，忽有一鸟从天来。 
<br>月出青山送行子，四边苦竹秋声起。长吟白雪望星河， 
<br>双垂两足扬素波。梁鸿德耀会稽日，宁知此中乐事多。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
