<HTML>
<HEAD>
<TITLE>全唐诗 卷445-447 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷445-447</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷445-447</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6150"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷445-447')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷445-447]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷445_1 【和微之诗二十三首·和晨霞（此后在上都作）】白居易 
<br>
<br>君歌仙氏真，我歌慈氏真。慈氏发真念，念此阎浮人。 
<br>左命大迦叶，右召桓提因。千万化菩萨，百亿诸鬼神。 
<br>上自非相顶，下及风水轮。胎卵湿化类，蠢蠢难具陈。 
<br>弘愿在救拔，大悲忘辛勤。无论善不善，岂间冤与亲。 
<br>抉开生盲眼，摆去烦恼尘。烛以智慧日，洒之甘露津。 
<br>千界一时度，万法无与邻。借问晨霞子，何如朝玉宸。
<br>
<br>
<br>&nbsp;&nbsp; 卷445_2 【和微之诗二十三首·和送刘道士游天台】白居易 
<br>
<br>闻君梦游仙，轻举超世雰。握持尊皇节，统卫吏兵军。 
<br>灵旗星月象，天衣龙凤纹。佩服交带箓，讽吟蕊珠文。 
<br>阆宫缥缈间，钧乐依稀闻。斋心谒西母，暝拜朝东君。 
<br>烟霏子晋裾，霞烂麻姑裙。倏忽别真侣，怅望随归云。 
<br>人生同大梦，梦与觉谁分。况此梦中梦，悠哉何足云。 
<br>假如金阙顶，设使银河濆。既未出三界，犹应在五蕴。 
<br>饮咽日月精，茹嚼沆瀣芬。尚是色香味，六尘之所熏。 
<br>仙中有大仙，首出梦幻群。慈光一照烛，奥法相絪缊。 
<br>不知万龄暮，不见三光曛。一性自了了，万缘徒纷纷。 
<br>苦海不能漂，劫火不能焚。此是竺乾教，先生垂典坟。
<br>
<br>
<br>
<br>&nbsp;&nbsp; 卷445_3 【和微之诗二十三首·和栉沐寄道友】白居易 
<br>
<br>栉沐事朝谒，中门初动关。盛服去尚早，假寐须臾间。 
<br>钟声发东寺，夜色藏南山。停骖待五漏，人马同时闲。 
<br>高星粲金粟，落月沉玉环。出门向关路，坦坦无阻艰。 
<br>始出里北閈，稍转市西闤。晨烛照朝服，紫烂复朱殷。 
<br>由来朝廷士，一入多不还。因循掷白日，积渐凋朱颜。 
<br>青云已难致，碧落安能攀。但且知止足，尚可销忧患。
<br>
<br>
<br>
<br>&nbsp;&nbsp; 卷445_4 【和微之诗二十三首·和祝苍华】白居易 
<br>
<br>日居复月诸，环回照下土。使我玄云发，化为素丝缕。 
<br>禀质本羸劣，养生仍莽卤。痛饮困连宵，悲吟饥过午。 
<br>遂令头上发，种种无尺五。根稀比黍苗，梢细同钗股。 
<br>岂是乏膏沐，非关栉风雨。最为悲伤多，心焦衰落苦。 
<br>馀者能有几，落者不可数。秃似鹊填河，堕如乌解羽。 
<br>苍华何用祝，苦辞亦休吐。匹如剃头僧，岂要巾冠主。
<br>
<br>
<br>
<br>&nbsp;&nbsp; 卷445_5 【和微之诗二十三首·和我年三首】白居易 
<br>
<br>我年五十七，荣名得几许。甲乙三道科，苏杭两州主。 
<br>才能本浅薄，心力虚劳苦。可能随众人，终老于尘土。
<br>
<br>我年五十七，归去诚已迟。历官十五政，数若珠累累。 
<br>野萍始宾荐，场苗初絷维。因读管萧书，窃慕大有为。 
<br>及遭荣遇来，乃觉才力羸。黄纸诏频草，朱轮车载脂。 
<br>妻孥及仆使，皆免寒与饥。省躬私自愧，知我者微之。 
<br>永怀山阴守，未遂嵩阳期。如何坐留滞，头白江之湄。
<br>
<br>我年五十七，荣名得非少。报国竟何如，谋身犹未了。 
<br>昔尝速官谤，恩大而惩小。一黜鹤辞轩，七年鱼在沼。 
<br>将枯鳞再跃，经铩翮重矫。白日上昭昭，青云高渺渺。 
<br>平生颇同病，老大宜相晓。紫绶足可荣，白头不为夭。 
<br>夙怀慕箕颍，晚节期松筱。何当阙下来，同拜陈情表。
<br>
<br>
<br>
<br>&nbsp;&nbsp; 卷445_6 【和微之诗二十三首·和三月三十日四十韵】白居易 
<br>
<br>送春君何在，君在山阴署。忆我苏杭时，春游亦多处。 
<br>为君歌往事，岂敢辞劳虑。莫怪言语狂，须知酬答遽。 
<br>江南腊月半，水冻凝如瘀。寒景尚苍茫，和风已吹嘘。 
<br>女墙城似灶，雁齿桥如锯。鱼尾上奫沦，草芽生沮洳。 
<br>律迟太簇管，日缓羲和驭。布泽木龙催，迎春土牛助。 
<br>雨师习习洒，云将飘飘翥。四野万里晴，千山一时曙。 
<br>杭土丽且康，苏民富而庶。善恶有惩劝，刚柔无吐茹。 
<br>两衙少辞牒，四境稀书疏。俗以劳俫安，政因闲暇著。 
<br>仙亭日登眺，虎丘时游豫。寻幽驻旌轩，选胜回宾御。 
<br>舟移溪鸟避，乐作林猿觑。池古莫耶沉，石奇罗刹踞。 
<br>水苗泥易耨，畬粟灰难锄。紫蕨抽出畦，白莲埋在淤。 
<br>萎花红带黯，湿叶黄含菸。镜动波飐菱，雪回风旋絮。 
<br>手经攀桂馥，齿为尝梅楚。坐并船脚欹，行多马蹄跙。 
<br>圣贤清浊醉，水陆鲜肥饫。鱼鲙芥酱调，水葵盐豉絮。 
<br>虽微五袴咏，幸免兆人诅。但令乐不荒，何必游无倨。 
<br>吴苑仆寻罢，越城公尚据。旧游几客存，新宴谁人与。 
<br>莫空文举酒，强下何曾箸。江上易优游，城中多毁誉。 
<br>分应当自尽，事勿求人恕。我既无子孙，君仍毕婚娶。 
<br>久为云雨别，终拟江湖去。范蠡有扁舟，陶潜有篮舆。 
<br>两心苦相忆，两口遥相语。最恨七年春，春来各一处。
<br>
<br>
<br>
<br>&nbsp;&nbsp; 卷445_7 【和微之诗二十三首·和寄乐天】白居易 
<br>
<br>贤愚类相交，人情之大率。然自古今来，几人号胶漆。 
<br>近闻屈指数，元某与白乙。旁爱及弟兄，中权避家室。 
<br>松筠与金石，未足喻坚密。在车如轮辕，在身如肘腋。 
<br>又如风云会，天使相召匹。不似势利交，有名而无实。 
<br>顷我在杭岁，值君之越日。望愁来仪迟，宴惜流景疾。 
<br>坐耀黄金带，酌酡赪玉质。酣歌口不停，狂舞衣相拂。 
<br>平生赏心事，施展十未一。会笑始哑哑，离嗟乃唧唧。 
<br>饯筵才收拾，征棹遽排比。后恨苦绵绵，前欢何卒卒。 
<br>居人色惨淡，行子心纡郁。风袂去时挥，云帆望中失。 
<br>宿酲和别思，目眩心忽忽。病魂黯然销，老泪凄其出。 
<br>别君只如昨，芳岁换六七。俱是官家身，后期难自必。
<br>
<br>
<br>
<br>&nbsp;&nbsp; 卷445_8 【和微之诗二十三首·和寄问刘、白】白居易 
<br>
<br>正与刘梦得，醉笑大开口。适值此诗来，欢喜君知否。 
<br>遂令高卷幕，兼遣重添酒。起望会稽云，东南一回首。 
<br>爱君金玉句，举世谁人有。功用随日新，资材本天授。 
<br>吟哦不能散，自午将及酉。遂留梦得眠，匡床宿东牖。
<br>
<br>
<br>
<br>&nbsp;&nbsp; 卷445_9 【和微之诗二十三首·和新楼北园偶集从孙公度…皆先归】白居易 
<br>
<br>闻君新楼宴，下对北园花。主人既贤豪，宾客皆才华。 
<br>初筵日未高，中饮景已斜。天地为幕席，富贵如泥沙。 
<br>嵇刘陶阮徒，不足置齿牙。卧瓮鄙毕卓，落帽嗤孟嘉。 
<br>芳草供枕藉，乱莺助喧哗。醉乡得道路，狂海无津涯。 
<br>一岁春又尽，百年期不赊。同醉君莫辞，独醒古所嗟。 
<br>销愁若沃雪，破闷如割瓜。称觞起为寿，此乐无以加。 
<br>歌声凝贯珠，舞袖飘乱麻。相公谓四座，今日非自夸。 
<br>有奴善吹笙，有婢弹琵琶。十指纤若笋，双鬟黳如鸦。 
<br>履舄起交杂，杯盘散纷拏。归去勿拥遏，倒载逃难遮。 
<br>明日宴东武，后日游若耶。岂独相公乐，讴歌千万家。
<br>
<br>
<br>
<br>&nbsp;&nbsp; 卷445_10 【和微之诗二十三首·和除夜作】白居易 
<br>
<br>君赋此诗夜，穷阴岁之馀。我和此诗日，微和春之初。 
<br>老知颜状改，病觉肢体虚。头上毛发短，口中牙齿疏。 
<br>一落老病界，难逃生死墟。况此促促世，与君多索居。 
<br>君在浙江东，荣驾方伯舆。我在魏阙下，谬乘大夫车。 
<br>妻孥常各饱，奴婢亦盈庐。唯是利人事，比君全不如。 
<br>我统十郎官，君领百吏胥。我掌四曹局，君管十乡闾。 
<br>君为父母君，大惠在资储。我为刀笔吏，小恶乃诛锄。 
<br>君提七郡籍，我按三尺书。俱已佩金印，尝同趋玉除。 
<br>外宠信非薄，中怀何不摅。恩光未报答，日月空居诸。 
<br>磊落尝许君，跼促应笑予。所以自知分，欲先歌归欤。
<br>
<br>
<br>
<br>&nbsp;&nbsp; 卷445_11 【和微之诗二十三首·和知非】白居易 
<br>
<br>因君知非问，诠较天下事。第一莫若禅，第二无如醉。 
<br>禅能泯人我，醉可忘荣悴。与君次第言，为我少留意。 
<br>儒教重礼法，道家养神气。重礼足滋彰，养神多避忌。 
<br>不如学禅定，中有甚深味。旷廓了如空，澄凝胜于睡。 
<br>屏除默默念，销尽悠悠思。春无伤春心，秋无感秋泪。 
<br>坐成真谛乐，如受空王赐。既得脱尘劳，兼应离惭愧。 
<br>除禅其次醉，此说非无谓。一酌机即忘，三杯性咸遂。 
<br>逐臣去室妇，降虏败军帅。思苦膏火煎，忧深扃锁秘。 
<br>须凭百杯沃，莫惜千金费。便似罩中鱼，脱飞生两翅。 
<br>劝君虽老大，逢酒莫回避。不然即学禅，两途同一致。
<br>
<br>
<br>
<br>&nbsp;&nbsp; 卷445_12 【和微之诗二十三首·和望晓】白居易 
<br>
<br>休吟稽山晓，听咏秦城旦。鸣鸡初有声，宿鸟犹未散。 
<br>丁丁漏向尽，冬冬鼓过半。南山青沈沈，东方白漫漫。 
<br>街心若流水，城角如断岸。星河稍隅落，宫阙方轮焕。 
<br>朝车雷四合，骑火星一贯。赫奕冠盖盛，荧煌朱紫烂。 
<br>沙堤亘蟆池，市路绕龙断。白日忽照耀，红尘纷散乱。 
<br>贵教过客避，荣任行人看。祥烟满虚空，春色无边畔。 
<br>鹓行候晷刻，龙尾登霄汉。台殿暖宜攀，风光晴可玩。 
<br>草铺地茵褥，云卷天帏幔。莺杂佩锵锵，花饶衣粲粲。 
<br>何言终日乐，独起临风叹。叹我同心人，一别春七换。 
<br>相望山隔碍，欲去官羁绊。何日到江东，超然似张翰。
<br>
<br>
<br>
<br>&nbsp;&nbsp; 卷445_13 【和微之诗二十三首·和李势女】白居易 
<br>
<br>减一分太短，增一分太长。不朱面若花，不粉肌如霜。 
<br>色为天下艳，心乃女中郎。自言重不幸，家破身未亡。 
<br>人各有一死，此死职所当。忍将先人体，与主为疣疮。 
<br>妾死主意快，从此两无妨。愿信赤心语，速即白刃光。 
<br>南郡忽感激，却立舍锋铓。抚背称阿姉，归我如归乡。 
<br>竟以恩信待，岂止猜妒忘。由来几上肉，不足挥干将。 
<br>南郡死已久，骨枯墓苍苍。愿于墓上头，立石镌此章。 
<br>劝诫天下妇，不令阴胜阳。
<br>
<br>
<br>
<br>&nbsp;&nbsp; 卷445_14 【和微之诗二十三首·和酬郑侍御东阳春闷放怀追越游见寄】白居易 
<br>
<br>君得嘉鱼置宾席，乐如南有嘉鱼时。劲气森爽竹竿竦， 
<br>妍文焕烂芙蓉披。载笔在幕名已重，补衮于朝官尚卑。 
<br>一缄疏入掩谷永，三都赋成排左思。自言拜辞主人后， 
<br>离心荡飏风前旗。东南门馆别经岁，春眼怅望秋心悲。 
<br>昨日嘉鱼来访我，方驾同出何所之。乐游原头春尚早， 
<br>百舌新语声椑椑。日趁花忙向南拆，风催柳急从东吹。 
<br>流年惝怳不饶我，美景鲜妍来为谁。红尘三条界阡陌， 
<br>碧草千里铺郊畿。馀霞断时绮幅裂，斜云展处罗文纰。 
<br>暮钟远近声互动，暝鸟高下飞追随。酒酣将归未能去， 
<br>怅然回望天四垂。生何足养嵇著论，途何足泣杨涟洏。 
<br>胡不花下伴春醉，满酌绿酒听黄鹂。嘉鱼点头时一叹， 
<br>听我此言不知疲。语终兴尽各分散，东西轩骑分逶迤。 
<br>此诗勿遣闲人见，见恐与他为笑资。白首旧寮知我者， 
<br>凭君一咏向周师。
<br>
<br>
<br>
<br>&nbsp;&nbsp; 卷445_15 【和微之诗二十三首·和自劝二首】白居易 
<br>
<br>稀稀疏疏绕篱竹，窄窄狭狭向阳屋。屋中有一曝背翁， 
<br>委置形骸如土木。日暮半炉麸炭火，夜深一醆纱笼烛。 
<br>不知有益及民无，二十年来食官禄。就暖移盘檐下食， 
<br>防寒拥被帷中宿。秋官月俸八九万，岂徒遣尔身温足。 
<br>勤操丹笔念黄沙，莫使饥寒囚滞狱。
<br>
<br>急景凋年急于水，念此揽衣中夜起。门无宿客共谁言， 
<br>暖酒挑灯对妻子。身饮数杯妻一醆，馀酌分张与儿女。 
<br>微酣静坐未能眠，风霰萧萧打窗纸。自问有何才与术， 
<br>入为丞郎出刺史。争知寿命短复长，岂得营营心不止。 
<br>请看韦孔与钱崔，半月之间四人死。
<br>
<br>
<br>
<br>&nbsp;&nbsp; 卷445_16 【和微之诗二十三首·和雨中花】白居易 
<br>
<br>真宰倒持生杀柄，闲物命长人短命。松枝上鹤蓍下龟， 
<br>千年不死仍无病。人生不得似龟鹤，少去老来同旦暝。 
<br>何异花开旦暝间，未落仍遭风雨横。草得经年菜连月， 
<br>唯花不与多时节。一年三百六十日，花能几日供攀折。 
<br>桃李无言难自诉，黄莺解语凭君说。莺虽为说不分明， 
<br>叶底枝头谩饶舌。
<br>
<br>
<br>
<br>&nbsp;&nbsp; 卷445_17 【和微之诗二十三首·和晨兴因报问龟儿】白居易 
<br>
<br>冬旦寒惨澹，云日无晶辉。当此岁暮感，见君晨兴诗。 
<br>君诗亦多苦，苦在兄远离。我苦不在远，缠绵肝与脾。 
<br>西院病孀妇，后床孤侄儿。黄昏一恸后，夜半十起时。 
<br>病眼两行血，衰鬓万茎丝。咽绝五脏脉，瘦消百骸脂。 
<br>双目失一目，四肢断两肢。不如溘然逝，安用半活为。 
<br>谁谓荼檗苦，荼檗甘如饴。谁谓汤火热，汤火冷如澌。 
<br>前时君寄诗，忧念问阿龟。喉燥声气窒，经年无报辞。 
<br>及睹晨兴句，未吟先涕垂。因兹涟洳际，一吐心中悲。 
<br>茫茫四海间，此苦唯君知。去我四千里，使我告诉谁。 
<br>仰头向青天，但见雁南飞。凭雁寄一语，为我达微之。 
<br>弦绝有续胶，树斩可接枝。唯我中肠断，应无连得期。
<br>
<br>
<br>
<br>&nbsp;&nbsp; 卷445_18 【和微之诗二十三首·和朝回与王炼师游南山下】白居易 
<br>
<br>蔼蔼春景馀，峨峨夏云初。躞蹀退朝骑，飘飖随风裾。 
<br>晨从四丞相，入拜白玉除。暮与一道士，出寻青溪居。 
<br>吏隐本齐致，朝野孰云殊。道在有中适，机忘无外虞。 
<br>但愧烟霄上，鸾凤为吾徒。又惭云林间，鸥鹤不我疏。 
<br>坐倾数杯酒，卧枕一卷书。兴酣头兀兀，睡觉心于于。 
<br>以此送日月，问师为何如。
<br>
<br>
<br>
<br>&nbsp;&nbsp; 卷445_19 【和微之诗二十三首·和尝新酒】白居易 
<br>
<br>空腹尝新酒，偶成卯时醉。醉来拥褐裘，直至斋时睡。 
<br>睡酣不语笑，真寝无梦寐。殆欲忘形骸，讵知属天地。 
<br>醒馀和未散，起坐澹无事。举臂一欠伸，引琴弹秋思。
<br>
<br>
<br>
<br>&nbsp;&nbsp; 卷445_20 【和微之诗二十三首·和顺之琴者】白居易 
<br>
<br>阴阴花院月，耿耿兰房烛。中有弄琴人，声貌俱如玉。 
<br>清泠石泉引，雅澹风松曲。遂使君子心，不爱凡丝竹。
<br>
<br>
<br>
<br>&nbsp;&nbsp; 卷445_21 【感旧写真】白居易 
<br>
<br>李放写我真，写来二十载。莫问真何如，画亦销光彩。 
<br>朱颜与玄鬓，日夜改复改。无磋貌遽非，且喜身犹在。
<br>
<br>
<br>
<br>&nbsp;&nbsp; 卷445_22 【授太子宾客归洛（自此后东都作）】白居易 
<br>
<br>南省去拂衣，东都来掩扉。病将老齐至，心与身同归。 
<br>白首外缘少，红尘前事非。怀哉紫芝叟，千载心相依。
<br>
<br>
<br>
<br>&nbsp;&nbsp; 卷445_23 【秋池二首】白居易 
<br>
<br>身闲无所为，心闲无所思。况当故园夜，复此新秋池。 
<br>岸暗鸟栖后，桥明月出时。菱风香散漫，桂露光参差。 
<br>静境多独得，幽怀竟谁知。悠然心中语，自问来何迟。
<br>
<br>朝衣薄且健，晚簟清仍滑。社近燕影稀，雨馀蝉声歇。 
<br>闲中得诗境，此境幽难说。露荷珠自倾，风竹玉相戛。 
<br>谁能一同宿，共玩新秋月。暑退早凉归，池边好时节。
<br>
<br>
<br>
<br>&nbsp;&nbsp; 卷445_24 【中隐】白居易 
<br>
<br>大隐住朝市，小隐入丘樊。丘樊太冷落，朝市太嚣喧。 
<br>不如作中隐，隐在留司官。似出复似处，非忙亦非闲。 
<br>不劳心与力，又免饥与寒。终岁无公事，随月有俸钱。 
<br>君若好登临，城南有秋山。君若爱游荡，城东有春园。 
<br>君若欲一醉，时出赴宾筵。洛中多君子，可以恣欢言。 
<br>君若欲高卧，但自深掩关。亦无车马客，造次到门前。 
<br>人生处一世，其道难两全。贱即苦冻馁，贵则多忧患。 
<br>唯此中隐士，致身吉且安。穷通与丰约，正在四者间。
<br>
<br>
<br>
<br>&nbsp;&nbsp; 卷445_25 【问秋光】白居易 
<br>
<br>殷卿领北镇，崔尹开南幕。外事信为荣，中怀未必乐。 
<br>何如不才者，兀兀无所作。不引窗下琴，即举池上酌。 
<br>淡交唯对水，老伴无如鹤。自适颇从容，旁观诚濩落。 
<br>身心转恬泰，烟景弥淡泊。回首语秋光，东来应不错。
<br>
<br>
<br>
<br>&nbsp;&nbsp; 卷445_26 【引泉】白居易 
<br>
<br>一为止足限，二为衰疾牵。邴罢不因事，陶归非待年。 
<br>归来嵩洛下，闭户何翛然。静扫林下地，闲疏池畔泉。 
<br>伊流狭似带，洛石大如拳。谁教明月下，为我声溅溅。 
<br>竟夕舟中坐，有时桥上眠。何用施屏障，水竹绕床前。
<br>
<br>
<br>
<br>&nbsp;&nbsp; 卷445_27 【知足吟（和崔十八未贫作）】白居易 
<br>
<br>不种一陇田，仓中有馀粟。不采一株桑，箱中有馀服。 
<br>官闲离忧责，身泰无羁束。中人百户税，宾客一年禄。 
<br>樽中不乏酒，篱下仍多菊。是物皆有馀，非心无所欲。 
<br>吟君未贫作，同歌知足曲。自问此时心，不足何时足。
<br>
<br>
<br>
<br>&nbsp;&nbsp; 卷445_28 【酬集贤刘郎中对月见寄，兼怀元浙东】白居易 
<br>
<br>月在洛阳天，天高净如水。下有白头人，揽衣中夜起。 
<br>思远镜亭上，光深书殿里。眇然三处心，相去各千里。
<br>
<br>
<br>
<br>&nbsp;&nbsp; 卷445_29 【太湖石】白居易 
<br>
<br>远望老嵯峨，近观怪嶔崟。才高八九尺，势若千万寻。 
<br>嵌空华阳洞，重叠匡山岑。邈矣仙掌迥，呀然剑门深。 
<br>形质冠今古，气色通晴阴。未秋已瑟瑟，欲雨先沈沈。 
<br>天姿信为异，时用非所任。磨刀不如砺，捣帛不如砧。 
<br>何乃主人意，重之如万金。岂伊造物者，独能知我心。
<br>
<br>
<br>
<br>&nbsp;&nbsp; 卷445_30 【偶作二首】白居易 
<br>
<br>扰扰贪生人，几何不夭阏。遑遑爱名人，几何能贵达。 
<br>伊余信多幸，拖紫垂白发。身为三品官，年已五十八。 
<br>筋骸虽早衰，尚未苦羸惙。资产虽不丰，亦不甚贫竭。 
<br>登山力犹在，遇酒兴时发。无事日月长，不羁天地阔。 
<br>安身有处所，适意无时节。解带松下风，抱琴池上月。 
<br>人间所重者，相印将军钺。谋虑系安危，威权主生杀。 
<br>焦心一身苦，炙手旁人热。未必方寸间，得如吾快活。
<br>
<br>日出起盥栉，振衣入道场。寂然无他念，但对一炉香。 
<br>日高始就食，食亦非膏粱。精粗随所有，亦足饱充肠。 
<br>日午脱巾簪，燕息窗下床。清风飒然至，卧可致羲皇。 
<br>日西引杖屦，散步游林塘。或饮茶一醆，或吟诗一章。 
<br>日入多不食，有时唯命觞。何以送闲夜，一曲秋霓裳。 
<br>一日分五时，作息率有常。自喜老后健，不嫌闲中忙。 
<br>是非一以贯，身世交相忘。若问此何许，此是无何乡。
<br>
<br>
<br>
<br>&nbsp;&nbsp; 卷445_31 【葺池上旧亭】白居易 
<br>
<br>池月夜凄凉，池风晓萧飒。欲入池上冬，先葺池上閤。 
<br>向暖窗户开，迎寒帘幕合。苔封旧瓦木，水照新朱蜡。 
<br>软火深土炉，香醪小瓷榼。中有独宿翁，一灯对一榻。
<br>
<br>
<br>
<br>&nbsp;&nbsp; 卷445_32 【崔十八新池】白居易 
<br>
<br>爱君新小池，池色无人知。见底月明夜，无波风定时。 
<br>忽看不似水，一泊稀琉璃。
<br>
<br>
<br>
<br>&nbsp;&nbsp; 卷445_33 【玩止水】白居易 
<br>
<br>动者乐流水，静者乐止水。利物不如流，鉴形不如止。 
<br>凄清早霜降，淅沥微风起。中面红叶开，四隅绿萍委。 
<br>广狭八九丈，湾环有涯涘。浅深三四尺，洞彻无表里。 
<br>净分鹤翘足，澄见鱼掉尾。迎眸洗眼尘，隔胸荡心滓。 
<br>定将禅不别，明与诚相似。清能律贪夫，淡可交君子。 
<br>岂唯空狎玩，亦取相伦拟。欲识静者心，心源只如此。
<br>
<br>
<br>
<br>&nbsp;&nbsp; 卷445_34 【闻崔十八宿予新昌弊宅时予亦宿崔家依仁新亭…聊以写怀】白居易 
<br>
<br>陋巷掩弊庐，高居敞华屋。新昌七株松，依仁万茎竹。 
<br>松前月台白，竹下风池绿。君向我斋眠，我在君亭宿。 
<br>平生有微尚，彼此多幽独。何必本主人，两心聊自足。
<br>
<br>
<br>
<br>&nbsp;&nbsp; 卷445_35 【日长】白居易 
<br>
<br>日长昼加餐，夜短朝馀睡。春来寝食间，虽老犹有味。 
<br>林塘得芳景，园曲生幽致。爱水多棹舟，惜花不扫地。 
<br>幸无眼下病，且向樽前醉。身外何足言，人间本无事。
<br>
<br>
<br>
<br>&nbsp;&nbsp; 卷445_36 【三月三十日作】白居易 
<br>
<br>今朝三月尽，寂寞春事毕。黄鸟渐无声，朱樱新结实。 
<br>临风独长叹，此叹意非一。半百过九年，艳阳残一日。 
<br>随年减欢笑，逐日添衰疾。且遣花下歌，送此杯中物。
<br>
<br>
<br>
<br>&nbsp;&nbsp; 卷445_37 【慵不能】白居易 
<br>
<br>架上非无书，眼慵不能看。匣中亦有琴，手慵不能弹。 
<br>腰慵不能带，头慵不能冠。午后恣情寝，午时随事餐。 
<br>一餐终日饱，一寝至夜安。饥寒亦闲事，况乃不饥寒。
<br>
<br>
<br>
<br>&nbsp;&nbsp; 卷445_38 【晨兴】白居易 
<br>
<br>宿鸟动前林，晨光上东屋。铜炉添早香，纱笼灭残烛。 
<br>头醒风稍愈，眼饱睡初足。起坐兀无思，叩齿三十六。 
<br>何以解宿斋，一杯云母粥。
<br>
<br>
<br>
<br>&nbsp;&nbsp; 卷445_39 【朝课】白居易 
<br>
<br>平甃白石渠，静扫青苔院。池上好风来，新荷大如扇。 
<br>小亭中何有，素琴对黄卷。蕊珠讽数篇，秋思弹一遍。 
<br>从容朝课毕，方与客相见。
<br>
<br>
<br>
<br>&nbsp;&nbsp; 卷445_40 【天竺寺七叶堂避暑】白居易 
<br>
<br>郁郁复郁郁，伏热何时毕。行入七叶堂，烦暑随步失。 
<br>檐雨稍霏微，窗风正萧瑟。清宵一觉睡，可以销百疾。
<br>
<br>
<br>
<br>&nbsp;&nbsp; 卷445_41 【香山寺石楼潭夜浴】白居易 
<br>
<br>炎光昼方炽，暑气宵弥毒。摇扇风甚微，褰裳汗霢霂。 
<br>起向月下行，来就潭中浴。平石为浴床，洼石为浴斛。 
<br>绡巾薄露顶，草屦轻乘足。清凉咏而归，归上石楼宿。
<br>
<br>
<br>
<br>&nbsp;&nbsp; 卷445_42 【嗟发落】白居易 
<br>
<br>朝亦嗟发落，暮亦嗟发落。落尽诚可嗟，尽来亦不恶。 
<br>既不劳洗沐，又不烦梳掠。最宜湿暑天，头轻无髻缚。 
<br>脱置垢巾帻，解去尘缨络。银瓶贮寒泉，当顶倾一勺。 
<br>有如醍醐灌，坐受清凉乐。因悟自在僧，亦资于剃削。
<br>
<br>
<br>
<br>&nbsp;&nbsp; 卷445_43 【安稳眠】白居易 
<br>
<br>家虽日渐贫，犹未苦饥冻。身虽日渐老，幸无急病痛。 
<br>眼逢闹处合，心向闲时用。既得安稳眠，亦无颠倒梦。
<br>
<br>
<br>
<br>&nbsp;&nbsp; 卷445_44 【池上夜境】白居易 
<br>
<br>晴空星月落池塘，澄鲜净绿表里光。露簟清莹迎夜滑， 
<br>风襟潇洒先秋凉。无人惊处野禽下，新睡觉时幽草香。 
<br>但问尘埃能去否，濯缨何必向沧浪。
<br>
<br>
<br>
<br>&nbsp;&nbsp; 卷445_45 【书绅】白居易 
<br>
<br>仕有职役劳，农有畎亩勤。优哉分司叟，心力无苦辛。 
<br>岁晚头又白，自问何欣欣。新酒始开瓮，旧谷犹满囷。 
<br>吾尝静自思，往往夜达晨。何以送吾老，何以安吾贫。 
<br>岁计莫如谷，饱则不干人。日计莫如醉，醉则兼忘身。 
<br>诚知有道理，未敢劝交亲。恐为人所哂，聊自书诸绅。
<br>
<br>
<br>
<br>&nbsp;&nbsp; 卷445_46 【秋游平泉，赠韦处士、闲禅师】白居易 
<br>
<br>秋景引闲步，山游不知疲。杖藜舍舆马，十里与僧期。 
<br>昔尝忧六十，四体不支持。今来已及此，犹未苦衰羸。 
<br>心兴遇境发，身力因行知。寻云到起处，爱泉听滴时。 
<br>南村韦处士，西寺闲禅师。山头与涧底，闻健且相随。
<br>
<br>
<br>
<br>&nbsp;&nbsp; 卷445_47 【游坊口悬泉，偶题石上（时为河南尹）】白居易 
<br>
<br>济源山水好，老尹知之久。常日听人言，今秋入吾手。 
<br>孔山刀剑立，沁水龙蛇走。危磴上悬泉，澄湾转坊口。 
<br>虚明见深底，净绿无纤垢。仙棹浪悠扬，尘缨风斗薮。 
<br>岩寒松柏短，石古莓苔厚。锦坐缨高低，翠屏张左右。 
<br>虽无安石妓，不乏文举酒。谈笑逐身来，管弦随事有。 
<br>时逢杖锡客，或值垂纶叟。相与澹忘归，自辰将及酉。 
<br>公门欲返驾，溪路犹回首。早晚重来游，心期罢官后。
<br>
<br>
<br>
<br>&nbsp;&nbsp; 卷445_48 【对火玩雪】白居易 
<br>
<br>平生所心爱，爱火兼怜雪。火是腊天春，雪为阴夜月。 
<br>鹅毛纷正堕，兽炭敲初折。盈尺白盐寒，满炉红玉热。 
<br>稍宜杯酌动，渐引笙歌发。但识欢来由，不知醉时节。 
<br>银盘堆柳絮，罗袖抟琼屑。共愁明日销，便作经年别。
<br>
<br>
<br>
<br>&nbsp;&nbsp; 卷445_49 【六年寒食洛下宴游，赠冯、李二少尹】白居易 
<br>
<br>丰年寒食节，美景洛阳城。三尹皆强健，七日尽晴明。 
<br>东郊蹋青草，南园攀紫荆。风拆海榴艳，露坠木兰英。 
<br>假开春未老，宴合日屡倾。珠翠混花影，管弦藏水声。 
<br>佳会不易得，良辰亦难并。听吟歌暂辍，看舞杯徐行。 
<br>米价贱如土，酒味浓于饧。此时不尽醉，但恐负平生。 
<br>殷勤二曹长，各捧一银觥。
<br>
<br>
<br>
<br>&nbsp;&nbsp; 卷445_50 【苦热中寄舒员外】白居易 
<br>
<br>何堪日衰病，复此时炎燠。厌对俗杯盘，倦听凡丝竹。 
<br>藤床铺晚雪，角枕截寒玉。安得清瘦人，新秋夜同宿。 
<br>非君固不可，何夕枉高躅。
<br>
<br>
<br>
<br>&nbsp;&nbsp; 卷445_51 【闲夕】白居易 
<br>
<br>一声早蝉发，数点新萤度。兰釭耿无烟，筠簟清有露。 
<br>未归后房寝，且下前轩步。斜月入低廊，凉风满高树。 
<br>放怀常自适，遇境多成趣。何法使之然，心中无细故。
<br>
<br>
<br>
<br>&nbsp;&nbsp; 卷445_52 【寄情】白居易 
<br>
<br>灼灼早春梅，东南枝最早。持来玩未足，花向手中老。 
<br>芳香销掌握，怅望生怀抱。岂无后开花，念此先开好。
<br>
<br>
<br>
<br>&nbsp;&nbsp; 卷445_53 【舒员外游香山寺数日不归兼辱尺书大夸胜事…长句以赠之】白居易 
<br>
<br>香山石楼倚天开，翠屏壁立波环回。黄菊繁时好客到， 
<br>碧云合处佳人来。酡颜一笑夭桃绽，清吟数声寒玉哀。 
<br>轩骑逶迟棹容与，留连三日不能回。白头老尹府中坐， 
<br>早衙才退暮衙催。庭前阶上何所有，累囚成贯案成堆。 
<br>岂无池塘长秋草，亦有丝竹生尘埃。今日清光昨夜月， 
<br>竟无人来劝一杯。
<br>
<br>
<br>
<br>&nbsp;&nbsp; 卷445_54 【早冬游王屋自灵都抵阳台上方望天坛偶吟成章寄…李相公】白居易 
<br>
<br>霜降山水清，王屋十月时。石泉碧漾漾，岩树红离离。 
<br>朝为灵都游，暮有阳台期。飘然世尘外，鸾鹤如可追。 
<br>忽念公程尽，复惭身力衰。天坛在天半，欲上心迟迟。 
<br>尝闻此游者，隐客与损之。各抱贵仙骨，俱非泥垢姿。 
<br>二人相顾言，彼此称男儿。若不为松乔，即须作皋夔。 
<br>今果如其语，光彩双葳蕤。一人佩金印，一人翳玉芝。 
<br>我来高其事，咏叹偶成诗。为君题石上，欲使故山知。
<br>
<br>
<br>
<br>&nbsp;&nbsp; 卷445_55 【吴宫辞】白居易 
<br>
<br>淡红花帔浅檀蛾，睡脸初开似剪波。
<br>坐对珠笼闲理曲，琵琶鹦鹉语相和。
<br>
<br>
<br>
<br>
<br>
<br>
<br>
<br>
<br>
<br> 卷446_1 【元微之除浙东观察使，喜得杭越邻州，先赠长句】白居易 
<br>
<br>稽山镜水欢游地，犀带金章荣贵身。官职比君虽校小， 
<br>封疆与我且为邻。郡楼对玩千峰月，江界平分两岸春。 
<br>杭越风光诗酒主，相看更合与何人。
<br>
<br>
<br>&nbsp;&nbsp; 卷446_2 【席上答微之】白居易 
<br>
<br>我住浙江西，君去浙江东。勿言一水隔，便与千里同。 
<br>富贵无人劝君酒，今宵为我尽杯中。
<br>
<br>
<br>
<br>&nbsp;&nbsp; 卷446_3 【答微之上船后留别】白居易 
<br>
<br>烛下尊前一分手，舟中岸上两回头。
<br>归来虚白堂中梦，合眼先应到越州。
<br>
<br>
<br>
<br>&nbsp;&nbsp; 卷446_4 【答微之泊西陵驿见寄（一无泊字）】白居易 
<br>
<br>烟波尽处一点白，应是西陵古驿台。
<br>知在台边望不见，暮潮空送渡船回。
<br>
<br>
<br>
<br>&nbsp;&nbsp; 卷446_5 【答微之夸越州州宅】白居易 
<br>
<br>贺上人回得报书，大夸州宅似仙居。厌看冯翊风沙久， 
<br>喜见兰亭烟景初。日出旌旗生气色，月明楼阁在空虚。 
<br>知君暗数江南郡，除却馀杭尽不如。
<br>
<br>
<br>
<br>&nbsp;&nbsp; 卷446_6 【微之重夸州居其落句有西州罗刹之谑因嘲兹石聊以寄怀】白居易 
<br>
<br>君问西州城下事，醉中叠纸为君书。嵌空石面标罗刹， 
<br>压捺潮头敌子胥。神鬼曾鞭犹不动，波涛虽打欲何如。 
<br>谁知太守心相似，抵滞坚顽两有馀。
<br>
<br>
<br>
<br>&nbsp;&nbsp; 卷446_7 【张十八员外以新诗二十五首见寄郡楼月下吟玩…寄微之】白居易 
<br>
<br>秦城南省清秋夜，江郡东楼明月时。去我三千六百里， 
<br>得君二十五篇诗。阳春曲调高难和，淡水交情老始知。 
<br>坐到天明吟未足，重封转寄与微之。
<br>
<br>
<br>
<br>&nbsp;&nbsp; 卷446_8 【酬微之】白居易 
<br>
<br>满帙填箱唱和诗，少年为戏老成悲。声声丽曲敲寒玉， 
<br>句句妍辞缀色丝。吟玩独当明月夜，伤嗟同是白头时。 
<br>由来才命相磨折，天遣无儿欲怨谁。
<br>
<br>
<br>
<br>&nbsp;&nbsp; 卷446_9 【馀思未尽，加为六韵，重寄微之】白居易 
<br>
<br>海内声华并在身，箧中文字绝无伦。遥知独对封章草， 
<br>忽忆同为献纳臣。走笔往来盈卷轴，除官递互掌丝纶。 
<br>制从长庆辞高古，诗到元和体变新。各有文姬才稚齿， 
<br>俱无通子继馀尘。琴书何必求王粲，与女犹胜与外人。
<br>
<br>
<br>
<br>&nbsp;&nbsp; 卷446_10 【答微之咏怀见寄】白居易 
<br>
<br>閤中同直前春事，船里相逢昨日情。分袂二年劳梦寐， 
<br>并床三宿话平生。紫微北畔辞宫阙，沧海西头对郡城。 
<br>聚散穷通何足道，醉来一曲放歌行。
<br>
<br>
<br>
<br>&nbsp;&nbsp; 卷446_11 【酬微之夸镜湖】白居易 
<br>
<br>我嗟身老岁方徂，君更官高兴转孤。军门郡阁曾闲否， 
<br>禹穴耶溪得到无。酒盏省陪波卷白，骰盘思共彩呼卢。 
<br>一泓镜水谁能羡，自有胸中万顷湖。
<br>
<br>
<br>
<br>&nbsp;&nbsp; 卷446_12 【雪中即事答微之】白居易 
<br>
<br>连夜江云黄惨澹，平明山雪白模糊。银河沙涨三千里， 
<br>梅岭花排一万株。北市风生飘散面，东楼日出照凝酥。 
<br>谁家高士关门户，何处行人失道途。舞鹤庭前毛稍定， 
<br>捣衣砧上练新铺。戏团稚女呵红手，愁坐衰翁对白须。 
<br>压瘴一州除疾苦，呈丰万井尽欢娱。润含玉德怀君子， 
<br>寒助霜威忆大夫。莫道烟波一水隔，何妨气候两乡殊。 
<br>越中地暖多成雨，还有瑶台琼树无。
<br>
<br>
<br>
<br>&nbsp;&nbsp; 卷446_13 【醉封诗筒寄微之】白居易 
<br>
<br>一生休戚与穷通，处处相随事事同。未死又怜沧海郡， 
<br>无儿俱作白头翁。展眉只仰三杯后，代面唯凭五字中。 
<br>为向两州邮吏道，莫辞来去递诗筒。
<br>
<br>
<br>
<br>&nbsp;&nbsp; 卷446_14 【除夜寄微之】白居易 
<br>
<br>鬓毛不觉白毵毵，一事无成百不堪。共惜盛时辞阙下， 
<br>同嗟除夜在江南。家山泉石寻常忆，世路风波子细谙。 
<br>老校于君合先退，明年半百又加三。
<br>
<br>
<br>
<br>&nbsp;&nbsp; 卷446_15 【苏州李中丞以元日郡斋感怀诗寄微之及予辄依…兼呈微之】白居易 
<br>
<br>白首馀杭白太守，落魄抛名来已久。一辞渭北故园春， 
<br>再把江南新岁酒。杯前笑歌徒勉强，镜里形容渐衰朽。 
<br>领郡惭当潦倒年，邻州喜得平生友。长洲草接松江岸， 
<br>曲水花连镜湖口。老去还能痛饮无，春来曾作闲游否。 
<br>凭莺传语报李六，倩雁将书与元九。莫嗟一日日催人， 
<br>且贵一年年入手。
<br>
<br>
<br>
<br>&nbsp;&nbsp; 卷446_16 【早春西湖闲游怅然兴怀忆与微之同赏…偶成十八韵寄微之】白居易 
<br>
<br>上马复呼宾，湖边景气新。管弦三数事，骑从十馀人。 
<br>立换登山屐，行携漉酒巾。逢花看当妓，遇草坐为茵。 
<br>西日笼黄柳，东风荡白蘋。小桥装雁齿，轻浪甃鱼鳞。 
<br>画舫牵徐转，银船酌慢巡。野情遗世累，醉态任天真。 
<br>彼此年将老，平生分最亲。高天从所愿，远地得为邻。 
<br>云树分三驿，烟波限一津。翻嗟寸步隔，却厌尺书频。 
<br>浙右称雄镇，山阴委重臣。贵垂长紫绶，荣驾大朱轮。 
<br>出动刀枪队，归生道路尘。雁惊弓易散，鸥怕鼓难驯。 
<br>百吏瞻相面，千夫捧拥身。自然闲兴少，应负镜湖春。
<br>
<br>
<br>
<br>&nbsp;&nbsp; 卷446_17 【答微之见寄（时在郡楼对雪）】白居易 
<br>
<br>可怜风景浙东西，先数馀杭次会稽。禹庙未胜天竺寺， 
<br>钱湖不羡若耶溪。摆尘野鹤春毛暖，拍水沙鸥湿翅低。 
<br>更对雪楼君爱否，红栏碧甃点银泥。
<br>
<br>
<br>
<br>&nbsp;&nbsp; 卷446_18 【祭社宵兴灯前偶作】白居易 
<br>
<br>城头传鼓角，灯下整衣冠。夜镜藏须白，秋泉漱齿寒。 
<br>欲将闲送老，须著病辞官。更待年终后，支持归计看。
<br>
<br>
<br>
<br>&nbsp;&nbsp; 卷446_19 【闲卧】白居易 
<br>
<br>尽日前轩卧，神闲境亦空。有山当枕上，无事到心中。 
<br>帘卷侵床日，屏遮入座风。望春春未到，应在海门东。
<br>
<br>
<br>
<br>&nbsp;&nbsp; 卷446_20 【新春江次】白居易 
<br>
<br>浦干潮未应，堤湿冻初销。粉片妆梅朵，金丝刷柳条。 
<br>鸭头新绿水，雁齿小红桥。莫怪珂声碎，春来五马骄。
<br>
<br>
<br>
<br>&nbsp;&nbsp; 卷446_21 【春题湖上】白居易 
<br>
<br>湖上春来似画图，乱峰围绕水平铺。松排山面千重翠， 
<br>月点波心一颗珠。碧毯线头抽早稻，青罗裙带展新蒲。 
<br>未能抛得杭州去，一半句留是此湖。
<br>
<br>
<br>
<br>&nbsp;&nbsp; 卷446_22 【早春忆微之】白居易 
<br>
<br>昏昏老与病相和，感物思君叹复歌。声早鸡先知夜短， 
<br>色浓柳最占春多。沙头雨染斑斑草，水面风驱瑟瑟波。 
<br>可道眼前光景恶，其如难见故人何。
<br>
<br>
<br>
<br>&nbsp;&nbsp; 卷446_23 【失鹤】白居易 
<br>
<br>失为庭前雪，飞因海上风。九霄应得侣，三夜不归笼。 
<br>声断碧云外，影沉明月中。郡斋从此后，谁伴白头翁。
<br>
<br>
<br>
<br>&nbsp;&nbsp; 卷446_24 【自感】白居易 
<br>
<br>宴游寝食渐无味，杯酒管弦徒绕身。
<br>宾客欢娱僮仆饱，始知官职为他人。
<br>
<br>
<br>
<br>&nbsp;&nbsp; 卷446_25 【得湖州崔十八使君书喜与杭越邻郡因成长句代贺兼寄微之】白居易 
<br>
<br>三郡何因此结缘，贞元科第忝同年。故情欢喜开书后， 
<br>旧事思量在眼前。越国封疆吞碧海，杭城楼閤入青烟。 
<br>吴兴卑小君应屈，为是蓬莱最后仙。
<br>
<br>
<br>
<br>&nbsp;&nbsp; 卷446_26 【同诸客携酒早看樱桃花】白居易 
<br>
<br>晓报樱桃发，春携酒客过。绿饧粘盏杓，红雪压枝柯。 
<br>天色晴明少，人生事故多。停杯替花语，不醉拟如何。
<br>
<br>
<br>
<br>&nbsp;&nbsp; 卷446_27 【柳絮】白居易 
<br>
<br>三月尽是头白日，与春老别更依依。
<br>凭莺为向杨花道，绊惹春风莫放归。
<br>
<br>
<br>
<br>&nbsp;&nbsp; 卷446_28 【早饮湖州酒，寄崔使君】白居易 
<br>
<br>一榼扶头酒，泓澄泻玉壶。十分蘸甲酌，潋艳满银盂。 
<br>捧出光华动，尝看气味殊。手中稀琥珀，舌上冷醍醐。 
<br>瓶里有时尽，江边无处沽。不知崔太守，更有寄来无。
<br>
<br>
<br>
<br>&nbsp;&nbsp; 卷446_29 【病中书事】白居易 
<br>
<br>三载卧山城，闲知节物情。莺多过春语，蝉不待秋鸣。 
<br>气嗽因寒发，风痰欲雨生。病身无所用，唯解卜阴晴。
<br>
<br>
<br>
<br>&nbsp;&nbsp; 卷446_30 【与微之唱和来去常以竹筒贮诗陈协律美而成篇因以此答】白居易 
<br>
<br>拣得琅玕截作筒，缄题章句写心胸。随风每喜飞如鸟， 
<br>渡水常忧化作龙。粉节坚如太守信，霜筠冷称大夫容。 
<br>烦君赞咏心知愧，鱼目骊珠同一封。
<br>
<br>
<br>
<br>&nbsp;&nbsp; 卷446_31 【醉戏诸妓】白居易 
<br>
<br>席上争飞使君酒，歌中多唱舍人诗。
<br>不知明日休官后，逐我东山去是谁。
<br>
<br>
<br>
<br>&nbsp;&nbsp; 卷446_32 【北院】白居易 
<br>
<br>北院人稀到，东窗事最偏。竹烟行灶上，石壁卧房前。 
<br>性拙身多暇，心慵事少缘。还如病居士，唯置一床眠。
<br>
<br>
<br>
<br>&nbsp;&nbsp; 卷446_33 【酬周协律】白居易 
<br>
<br>五十钱唐守，应为送老官。滥蒙辞客爱，犹作近臣看。 
<br>凿落愁须饮，琵琶闷遣弹。白头虽强醉，不似少年欢。
<br>
<br>
<br>
<br>&nbsp;&nbsp; 卷446_34 【题石山人】白居易 
<br>
<br>腾腾兀兀在人间，贵贱贤愚尽往还。膻腻筵中唯饮酒， 
<br>歌钟会处独思山。存神不许三尸住，混俗无妨两鬓斑。 
<br>除却馀杭白太守，何人更解爱君闲。
<br>
<br>
<br>
<br>&nbsp;&nbsp; 卷446_35 【诗解】白居易 
<br>
<br>新篇日日成，不是爱声名。旧句时时改，无妨悦性情。 
<br>但令长守郡，不觉却归城。只拟江湖上，吟哦过一生。
<br>
<br>
<br>
<br>&nbsp;&nbsp; 卷446_36 【潮】白居易 
<br>
<br>早潮才落晚潮来，一月周流六十回。
<br>不独光阴朝复暮，杭州老去被潮催。
<br>
<br>
<br>
<br>&nbsp;&nbsp; 卷446_37 【闻歌妓唱严郎中诗，因以绝句寄之（严前为郡守）】白居易 
<br>
<br>已留旧政布中和，又付新词与艳歌。
<br>但是人家有遗爱，就中苏小感恩多。
<br>
<br>
<br>
<br>&nbsp;&nbsp; 卷446_38 【柘枝妓】白居易 
<br>
<br>平铺一合锦筵开，连击三声画鼓催。红蜡烛移桃叶起， 
<br>紫罗衫动柘枝来。带垂钿胯花腰重，帽转金铃雪面回。 
<br>看即曲终留不住，云飘雨送向阳台。
<br>
<br>
<br>
<br>&nbsp;&nbsp; 卷446_39 【急乐世辞（《乐府诗》作《急世乐》）】白居易 
<br>
<br>正抽碧线绣红罗，忽听黄莺敛翠蛾。
<br>秋思冬愁春怅望，大都不称意时多。
<br>
<br>
<br>
<br>&nbsp;&nbsp; 卷446_40 【天竺寺送坚上人归庐山】白居易 
<br>
<br>锡杖登高寺，香炉忆旧峰。偶来舟不系，忽去鸟无踪。 
<br>岂要留离偈，宁劳动别容。与师俱是梦，梦里暂相逢。
<br>
<br>
<br>
<br>&nbsp;&nbsp; 卷446_41 【除官赴阙，留赠微之】白居易 
<br>
<br>去年十月半，君来过浙东。今年五月尽，我发向关中。 
<br>两乡默默心相别，一水盈盈路不通。从此津人应省事， 
<br>寂寥无复递诗筒。
<br>
<br>
<br>
<br>&nbsp;&nbsp; 卷446_42 【留题郡斋】白居易 
<br>
<br>吟山歌水嘲风月，便是三年官满时。春为醉眠多闭閤， 
<br>秋因晴望暂褰帷。更无一事移风俗，唯化州民解咏诗。
<br>
<br>
<br>
<br>&nbsp;&nbsp; 卷446_43 【别州民】白居易 
<br>
<br>耆老遮归路，壶浆满别筵。甘棠无一树，那得泪潸然。 
<br>税重多贫户，农饥足旱田。唯留一湖水，与汝救凶年。
<br>
<br>
<br>
<br>&nbsp;&nbsp; 卷446_44 【留题天竺、灵隐两寺】白居易 
<br>
<br>在郡六百日，入山十二回。宿因月桂落，醉为海榴开。 
<br>黄纸除书到，青宫诏命催。僧徒多怅望，宾从亦裴回。 
<br>寺闇烟埋竹，林香雨落梅。别桥怜白石，辞洞恋青苔。 
<br>渐出松间路，犹飞马上杯。谁教冷泉水，送我下山来。
<br>
<br>
<br>
<br>&nbsp;&nbsp; 卷446_45 【西湖留别】白居易 
<br>
<br>征途行色惨风烟，祖帐离声咽管弦。翠黛不须留五马， 
<br>皇恩只许住三年。绿藤阴下铺歌席，红藕花中泊妓船。 
<br>处处回头尽堪恋，就中难别是湖边。
<br>
<br>
<br>
<br>&nbsp;&nbsp; 卷446_46 【重寄别微之】白居易 
<br>
<br>凭仗江波寄一辞，不须惆怅报微之。
<br>犹胜往岁峡中别，滟滪堆边招手时。
<br>
<br>
<br>
<br>&nbsp;&nbsp; 卷446_47 【重题别东楼】白居易 
<br>
<br>东楼胜事我偏知，气象多随昏旦移。湖卷衣裳白重叠， 
<br>山张屏障绿参差。海仙楼塔晴方出，江女笙箫夜始吹。 
<br>春雨星攒寻蟹火，秋风霞飐弄涛旗。宴宜云髻新梳后， 
<br>曲爱霓裳未拍时。太守三年嘲不尽，郡斋空作百篇诗。
<br>
<br>
<br>
<br>&nbsp;&nbsp; 卷446_48 【别周军事】白居易 
<br>
<br>主人头白官仍冷，去后怜君是底人。
<br>试谒会稽元相去，不妨相见却殷勤。
<br>
<br>
<br>
<br>&nbsp;&nbsp; 卷446_49 【看常州柘枝，赠贾使君】白居易 
<br>
<br>莫惜新衣舞柘枝，也从尘污汗沾垂。
<br>料君即却归朝去，不见银泥衫故时。
<br>
<br>
<br>
<br>&nbsp;&nbsp; 卷446_50 【汴河路有感】白居易 
<br>
<br>三十年前路，孤舟重往还。绕身新眷属，举目旧乡关。 
<br>事去唯留水，人非但见山。啼襟与愁鬓，此日两成斑。
<br>
<br>
<br>
<br>&nbsp;&nbsp; 卷446_51 【埇桥旧业】白居易 
<br>
<br>别业埇城北，抛来二十春。改移新径路，变换旧村邻。 
<br>有税田畴薄，无官弟侄贫。田园何用问，强半属他人。
<br>
<br>
<br>
<br>&nbsp;&nbsp; 卷446_52 【茅城驿】白居易 
<br>
<br>汴河无景思，秋日又凄凄。地薄桑麻瘦，村贫屋舍低。 
<br>早苗多间草，浊水半和泥。最是萧条处，茅城驿向西。
<br>
<br>
<br>
<br>&nbsp;&nbsp; 卷446_53 【河阴夜泊忆微之】白居易 
<br>
<br>忆君我正泊行舟，望我君应上郡楼。
<br>万里月明同此夜，黄河东面海西头。
<br>
<br>
<br>
<br>&nbsp;&nbsp; 卷446_54 【杭州回舫】白居易 
<br>
<br>自别钱塘山水后，不多饮酒懒吟诗。
<br>欲将此意凭回棹，报与西湖风月知。
<br>
<br>
<br>
<br>&nbsp;&nbsp; 卷446_55 【途中题山泉】白居易 
<br>
<br>决决涌岩穴，溅溅出洞门。向东应入海，从此不归源。 
<br>似叶飘辞树，如云断别根。吾身亦如此，何日返乡园。
<br>
<br>
<br>
<br>&nbsp;&nbsp; 卷446_56 【欲到东洛，得杨使君书，因以此报】白居易 
<br>
<br>向公心切向财疏，淮上休官洛下居。三郡政能从独步， 
<br>十年生计复何如。使君滩上久分手，别驾渡头先得书。 
<br>且喜平安又相见，其馀外事尽空虚。
<br>
<br>
<br>
<br>&nbsp;&nbsp; 卷446_57 【洛下寓居】白居易 
<br>
<br>秋馆清凉日，书因解闷看。夜窗幽独处，琴不为人弹。 
<br>游宴慵多废，趋朝老渐难。禅僧教断酒，道士劝休官。 
<br>渭曲庄犹在，钱唐俸尚残。如能便归去，亦不至饥寒。
<br>
<br>
<br>
<br>&nbsp;&nbsp; 卷446_58 【味道】白居易 
<br>
<br>叩齿晨兴秋院静，焚香冥坐晚窗深。七篇真诰论仙事， 
<br>一卷檀经说佛心。此日尽知前境妄，多生曾被外尘侵。 
<br>自嫌习性犹残处，爱咏闲诗好听琴。
<br>
<br>
<br>
<br>&nbsp;&nbsp; 卷446_59 【好听琴】白居易 
<br>
<br>本性好丝桐，尘机闻即空。一声来耳里，万事离心中。 
<br>清畅堪销疾，恬和好养蒙。尤宜听三乐，安慰白头翁。
<br>
<br>
<br>
<br>&nbsp;&nbsp; 卷446_60 【爱咏诗】白居易 
<br>
<br>辞章讽咏成千首，心行归依向一乘。
<br>坐倚绳床闲自念，前生应是一诗僧。
<br>
<br>
<br>
<br>&nbsp;&nbsp; 卷446_61 【酬皇甫庶子见寄】白居易 
<br>
<br>掌纶不称吾应笑，典郡无能我自知。别诏忽惊新命出， 
<br>同寮偶与夙心期。春坊潇洒优闲地，秋鬓苍浪老大时。 
<br>独占二疏应未可，龙楼见拟觅分司。
<br>
<br>
<br>
<br>&nbsp;&nbsp; 卷446_62 【卧疾】白居易 
<br>
<br>闲官卧疾绝经过，居处萧条近洛河。
<br>水北水南秋月夜，管弦声少杵声多。
<br>
<br>
<br>
<br>&nbsp;&nbsp; 卷446_63 【远师】白居易 
<br>
<br>东宫白庶子，南寺远禅师。何处遥相见，心无一事时。
<br>
<br>
<br>
<br>&nbsp;&nbsp; 卷446_64 【问远师】白居易 
<br>
<br>荤膻停夜食，吟咏散秋怀。笑问东林老，诗应不破斋。
<br>
<br>
<br>
<br>&nbsp;&nbsp; 卷446_65 【小院酒醒】白居易 
<br>
<br>酒醒闲独步，小院夜深凉。一领新秋簟，三间明月廊。 
<br>未收残盏杓，初换热衣裳。好是幽眠处，松阴六尺床。
<br>
<br>
<br>
<br>&nbsp;&nbsp; 卷446_66 【赠侯三郎中】白居易 
<br>
<br>老爱东都好寄身，足泉多竹少埃尘。年丰最喜唯贫客， 
<br>秋冷先知是瘦人。幸有琴书堪作伴，苦无田宅可为邻。 
<br>洛中纵未长居得，且与苏田游过春。
<br>
<br>
<br>
<br>&nbsp;&nbsp; 卷446_67 【求分司东都，寄牛相公十韵】白居易 
<br>
<br>忽忽心如梦，星星鬓似丝。纵贫长有酒，虽老未抛诗。 
<br>俭薄身都惯，疏顽性颇宜。饭粗餐亦饱，被暖起常迟。 
<br>万里归何得，三年伴是谁。华亭鹤不去，天竺石相随。 
<br>王尹贳将马，田家卖与池。开门闲坐日，绕水独行时。 
<br>懒慢交游许，衰羸相府知。官寮幸无事，可惜不分司。
<br>
<br>
<br>
<br>&nbsp;&nbsp; 卷446_68 【酬杨八】白居易 
<br>
<br>君以旷怀宜静境，我因蹇步称闲官。
<br>闭门足病非高士，劳作云心鹤眼看。
<br>
<br>
<br>
<br>&nbsp;&nbsp; 卷446_69 【履道新居二十韵】白居易 
<br>
<br>履道坊西角，官河曲北头。林园四邻好，风景一家秋。 
<br>门闭深沈树，池通浅沮沟。拔青松直上，铺碧水平流。 
<br>篱菊黄金合，窗筠绿玉稠。疑连紫阳洞，似到白蘋洲。 
<br>僧至多同宿，宾来辄少留。岂无诗引兴，兼有酒销忧。 
<br>移榻临平岸，携茶上小舟。果穿闻鸟啄，萍破见鱼游。 
<br>地与尘相远，人将境共幽。泛潭菱点镜，沉浦月生钩。 
<br>厨晓烟孤起，庭寒雨半收。老饥初爱粥，瘦冷早披裘。 
<br>洛下招新隐，秦中忘旧游。辞章留凤阁，班籍寄龙楼。 
<br>病惬官曹静，闲惭俸禄优。琴书中有得，衣食外何求。 
<br>济世才无取，谋身智不周。应须共心语，万事一时休。
<br>
<br>
<br>
<br>&nbsp;&nbsp; 卷446_70 【九日思杭州旧游，寄周判官及诸客】白居易 
<br>
<br>忽忆郡南山顶上，昔时同醉是今辰。笙歌委曲声延耳， 
<br>金翠动摇光照身。风景不随宫相去，欢娱应逐使君新。 
<br>江山宾客皆如旧，唯是当筵换主人。
<br>
<br>
<br>
<br>&nbsp;&nbsp; 卷446_71 【秋晚】白居易 
<br>
<br>烟景淡濛濛，池边微有风。觉寒蛩近壁，知暝鹤归笼。 
<br>长貌随年改，衰情与物同。夜来霜厚薄，梨叶半低红。
<br>
<br>
<br>
<br>&nbsp;&nbsp; 卷446_72 【分司】白居易 
<br>
<br>散秩留司殊有味，最宜病拙不才身。行香拜表为公事， 
<br>碧洛青嵩当主人。已出闲游多到夜，却归慵卧又经旬。 
<br>钱唐五马留三匹，还拟骑游搅扰春。
<br>
<br>
<br>
<br>&nbsp;&nbsp; 卷446_73 【河南王尹初到，以诗代书先问之】白居易 
<br>
<br>别来王阁老，三岁似须臾。鬓上斑多少，杯前兴有无。 
<br>官从分紧慢，情莫问荣枯。许入朱门否，篮舆一病夫。
<br>
<br>
<br>
<br>&nbsp;&nbsp; 卷446_74 【池西亭】白居易 
<br>
<br>朱栏映晚树，金魄落秋池。还似钱唐夜，西楼月出时。
<br>
<br>
<br>
<br>&nbsp;&nbsp; 卷446_75 【临池闲卧】白居易 
<br>
<br>小竹围庭匝，平池与砌连。闲多临水坐，老爱向阳眠。 
<br>营役抛身外，幽奇送枕前。谁家卧床脚，解系钓鱼船。
<br>
<br>
<br>
<br>&nbsp;&nbsp; 卷446_76 【吾庐】白居易 
<br>
<br>吾庐不独贮妻儿，自觉年侵身力衰。眼下营求容足地， 
<br>心中准拟挂冠时。新昌小院松当户，履道幽居竹绕池。 
<br>莫道两都空有宅，林泉风月是家资。
<br>
<br>
<br>
<br>&nbsp;&nbsp; 卷446_77 【题新居，寄宣州崔相公（所居南邻即崔家池）】白居易 
<br>
<br>门庭有水巷无尘，好称闲官作主人。冷似雀罗虽少客， 
<br>宽于蜗舍足容身。疏通竹径将迎月，扫掠莎台欲待春。 
<br>济世料君归未得，南园北曲谩为邻。
<br>
<br>
<br>
<br>&nbsp;&nbsp; 卷446_78 【忆杭州梅花，因叙旧游，寄萧协律】白居易 
<br>
<br>三年闲闷在馀杭，曾为梅花醉几场。伍相庙边繁似雪， 
<br>孤山园里丽如妆。蹋随游骑心长惜，折赠佳人手亦香。 
<br>赏自初开直至落，欢因小饮便成狂。薛刘相次埋新垄， 
<br>沈谢双飞出故乡。歌伴酒徒零散尽，唯残头白老萧郎。
<br>
<br>
<br>
<br>&nbsp;&nbsp; 卷446_79 【病中辱张常侍题集贤院诗，因以继和】白居易 
<br>
<br>天禄阁门开，甘泉侍从回。图书皆帝籍，寮友尽仙才。 
<br>骑省通中掖，龙楼隔上台。犹怜病宫相，诗寄洛阳来。
<br>
<br>
<br>
<br>&nbsp;&nbsp; 卷446_80 【早春晚归】白居易 
<br>
<br>晚归骑马过天津，沙白桥红返照新。草色连延多隙地， 
<br>鼓声闲缓少忙人。还如南国饶沟水，不似西京足路尘。 
<br>金谷风光依旧在，无人管领石家春。
<br>
<br>
<br>
<br>&nbsp;&nbsp; 卷446_81 【赠杨使君】白居易 
<br>
<br>曾嗟放逐同巴峡，且喜归还会洛阳。时命到来须作用， 
<br>功名未立莫思量。银衔叱拨欺风雪，金屑琵琶费酒浆。 
<br>更待城东桃李发，共君沉醉两三场。
<br>
<br>
<br>
<br>&nbsp;&nbsp; 卷446_82 【赠皇甫庶子】白居易 
<br>
<br>何因散地共徘徊，人道君才我不才。骑少马蹄生易蹶， 
<br>用稀印锁涩难开。妻知年老添衣絮，婢报天寒拨酒醅。 
<br>更愧小胥咨拜表，单衫冲雪夜深来。
<br>
<br>
<br>
<br>&nbsp;&nbsp; 卷446_83 【池上竹下作】白居易 
<br>
<br>穿篱绕舍碧逶迤，十亩闲居半是池。食饱窗间新睡后， 
<br>脚轻林下独行时。水能性淡为吾友，竹解心虚即我师。 
<br>何必悠悠人世上，劳心费目觅亲知。
<br>
<br>
<br>
<br>&nbsp;&nbsp; 卷446_84 【闲出觅春，戏赠诸郎官】白居易 
<br>
<br>年来数出觅风光，亦不全闲亦不忙。放鞚体安骑稳马， 
<br>隔袍身暖照晴阳。迎春日日添诗思，送老时时放酒狂。 
<br>除却髭须白一色，其馀未伏少年郎。
<br>
<br>
<br>
<br>&nbsp;&nbsp; 卷446_85 【别春炉】白居易 
<br>
<br>暖阁春初入，温炉兴稍阑。晚风犹冷在，夜火且留看。 
<br>独宿相依久，多情欲别难。谁能共天语，长遣四时寒。
<br>
<br>
<br>
<br>&nbsp;&nbsp; 卷446_86 【泛小fq二首】白居易 
<br>
<br>水一塘，fq一只。fq头漾漾知风起，fq背萧萧闻雨滴。 
<br>醉卧船中欲醒时，忽疑身是江南客。
<br>
<br>船缓进，水平流。一茎竹篙剔船尾，两幅青幕覆船头。 
<br>亚竹乱藤多照岸，如从凤口向湖州。
<br>
<br>
<br>
<br>&nbsp;&nbsp; 卷446_87 【梦行简】白居易 
<br>
<br>天气妍和水色鲜，闲吟独步小桥边。
<br>池塘草绿无佳句，虚卧春窗梦阿怜。
<br>
<br>
<br>
<br>&nbsp;&nbsp; 卷446_88 【题新居呈王尹，兼简府中三掾】白居易 
<br>
<br>弊宅须重葺，贫家乏羡财。桥凭川守造，树倩府僚栽。 
<br>朱板新犹湿，红英暖渐开。仍期更携酒，倚槛看花来。
<br>
<br>
<br>
<br>&nbsp;&nbsp; 卷446_89 【云和】白居易 
<br>
<br>非琴非瑟亦非筝，拨柱推弦调未成。
<br>欲散白头千万恨，只消红袖两三声。
<br>
<br>
<br>
<br>&nbsp;&nbsp; 卷446_90 【春老】白居易 
<br>
<br>欲随年少强游春，自觉风光不属身。
<br>歌舞屏风花障上，几时曾画白头人。
<br>
<br>
<br>
<br>&nbsp;&nbsp; 卷446_91 【春雪过皇甫家】白居易 
<br>
<br>晚来篮舆雪中回，喜遇君家门正开。
<br>唯要主人青眼待，琴诗谈笑自将来。
<br>
<br>
<br>
<br>&nbsp;&nbsp; 卷446_92 【崔侍御以孩子三日示其所生诗见示因以二绝句和之】白居易 
<br>
<br>洞房门上挂桑弧，香水盆中浴凤雏。
<br>还似初生三日魄，嫦娥满月即成珠。
<br>
<br>爱惜肯将同宝玉，喜欢应胜得王侯。
<br>弄璋诗句多才思，愁杀无儿老邓攸。
<br>
<br>
<br>
<br>&nbsp;&nbsp; 卷446_93 【与皇甫庶子同游城东】白居易 
<br>
<br>闲游何必多徒侣，相劝时时举一杯。博望苑中无职役， 
<br>建春门外足池台。绿油剪叶蒲新长，红蜡黏枝杏欲开。 
<br>白马朱衣两宫相，可怜天气出城来。
<br>
<br>
<br>
<br>&nbsp;&nbsp; 卷446_94 【洛城东花下作】白居易 
<br>
<br>记得旧诗章，花多数洛阳。及逢枝似雪，已是鬓成霜。 
<br>向后光阴促，从前事意忙。无因重年少，何计驻时芳。 
<br>欲送愁离面，须倾酒入肠。白头无藉在，醉倒亦何妨。
<br>
<br>
<br>
<br>&nbsp;&nbsp; 卷446_95 【晚春寄微之并崔湖州】白居易 
<br>
<br>洛阳陌上少交亲，履道城边欲暮春。
<br>崔在吴兴元在越，出门骑马觅何人。
<br>
<br>
<br>
<br>&nbsp;&nbsp; 卷446_96 【城东闲行，因题尉迟司业水阁】白居易 
<br>
<br>闲绕洛阳城，无人知姓名。病乘篮舆出，老著茜衫行。 
<br>处处花相引，时时酒一倾。借君溪阁上，醉咏两三声。
<br>
<br>
<br>
<br>&nbsp;&nbsp; 卷446_97 【寄皇甫七】白居易 
<br>
<br>孟夏爱吾庐，陶潜语不虚。花樽飘落酒，风案展开书。 
<br>邻女偷新果，家僮漉小鱼。不知皇甫七，池上兴何如。
<br>
<br>
<br>
<br>&nbsp;&nbsp; 卷446_98 【访皇甫七】白居易 
<br>
<br>上马行数里，逢花倾一杯。更无停泊处，还是觅君来。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷447_1 【除苏州刺史，别洛城东花】白居易 
<br>
<br>乱雪千花落，新丝两鬓生。老除吴郡守，春别洛阳城。 
<br>江上今重去，城东更一行。别花何用伴，劝酒有残莺。
<br>
<br>
<br>&nbsp;&nbsp; 卷447_2 【奉和汴州令狐令公二十二韵（同用淹字）】白居易 
<br>
<br>客有东征者，夷门一落帆。二年方得到，五日未为淹。 
<br>在浚旌重葺，游梁馆更添。心因好善乐，貌为礼贤谦。 
<br>俗阜知敦劝，民安见察廉。仁风扇道路，阴雨膏闾阎。 
<br>文律操将柄，兵机钓得钤。碧幢油叶叶，红旆火襜襜。 
<br>景象春加丽，威容晓助严。枪森赤豹尾，纛吒黑龙髯。 
<br>门静尘初敛，城昏日半衔。选幽开后院，占胜坐前檐。 
<br>平展丝头毯，高褰锦额帘。雷捶柘枝鼓，雪摆胡腾衫。 
<br>发滑歌钗坠，妆光舞汗沾。回灯花簇簇，过酒玉纤纤。 
<br>馔盛盘心殢，醅浓盏底黏。陆珍熊掌烂，海味蟹螯咸。 
<br>福履千夫祝，形仪四座瞻。羊公长在岘，傅说莫归岩。 
<br>眷爱人人遍，风情事事兼。犹嫌客不醉，同赋夜厌厌。
<br>
<br>
<br>
<br>&nbsp;&nbsp; 卷447_3 【船夜援琴】白居易 
<br>
<br>鸟栖鱼不动，月照夜江深。身外都无事，舟中只有琴。 
<br>七弦为益友，两耳是知音。心静即声淡，其间无古今。
<br>
<br>
<br>
<br>&nbsp;&nbsp; 卷447_4 【答刘和州禹锡】白居易 
<br>
<br>换印虽频命未通，历阳湖上又秋风。不教才展休明代， 
<br>为罚诗争造化功。我亦思归田舍下，君应厌卧郡斋中。 
<br>好相收拾为闲伴，年齿官班约略同。
<br>
<br>
<br>
<br>&nbsp;&nbsp; 卷447_5 【渡淮】白居易 
<br>
<br>淮水东南阔，无风渡亦难。孤烟生乍直，远树望多圆。 
<br>春浪棹声急，夕阳帆影残。清流宜映月，今夜重吟看。
<br>
<br>
<br>
<br>&nbsp;&nbsp; 卷447_6 【赴苏州至常州，答贾舍人】白居易 
<br>
<br>杭城隔岁转苏台，还拥前时五马回。厌见簿书先眼合， 
<br>喜逢杯酒暂眉开。未酬恩宠年空去，欲立功名命不来。 
<br>一别承明三领郡，甘从人道是粗才。
<br>
<br>
<br>
<br>&nbsp;&nbsp; 卷447_7 【去岁罢杭州今春领吴郡惭无善政聊写鄙怀兼寄三相公】白居易 
<br>
<br>为问三丞相，如何秉国钧。那将最剧郡，付与苦慵人。 
<br>岂有吟诗客，堪为持节臣。不才空饱暖，无惠及饥贫。 
<br>昨卧南城月，今行北境春。铅刀磨欲尽，银印换何频。 
<br>杭老遮车辙，吴童扫路尘。虚迎复虚送，惭见两州民。
<br>
<br>
<br>
<br>&nbsp;&nbsp; 卷447_8 【宣武令狐相公以诗寄赠传播吴中聊奉短草用申酬谢】白居易 
<br>
<br>新诗传咏忽纷纷，楚老吴娃耳遍闻。尽解呼为好才子， 
<br>不知官是上将军。辞人命薄多无位，战将功高少有文。 
<br>谢脁篇章韩信钺，一生双得不如君。
<br>
<br>
<br>
<br>&nbsp;&nbsp; 卷447_9 【自咏】白居易 
<br>
<br>形容瘦薄诗情苦，岂是人间有相人。只合一生眠白屋， 
<br>何因三度拥朱轮。金章未佩虽非贵，银榼常携亦不贫。 
<br>唯是无儿头早白，被天磨折恰平均。
<br>
<br>
<br>
<br>&nbsp;&nbsp; 卷447_10 【吟前篇，因寄微之】白居易 
<br>
<br>君颜贵茂不清羸，君句雄华不苦悲。
<br>何事遣君还似我，髭须早白亦无儿。
<br>
<br>
<br>
<br>&nbsp;&nbsp; 卷447_11 【紫薇花】白居易 
<br>
<br>紫薇花对紫微翁，名目虽同貌不同。独占芳菲当夏景， 
<br>不将颜色托春风。浔阳官舍双高树，兴善僧庭一大丛。 
<br>何似苏州安置处，花堂栏下月明中。
<br>
<br>
<br>
<br>&nbsp;&nbsp; 卷447_12 【自到郡斋仅经旬日方专公务未及宴游偷闲…仍呈吴中诸客】白居易 
<br>
<br>渭北离乡客，江南守土臣。涉途初改月，入境已经旬。 
<br>甲郡标天下，环封极海滨。版图十万户，兵籍五千人。 
<br>自顾才能少，何堪宠命频。冒荣惭印绶，虚奖负丝纶。 
<br>候病须通脉，防流要塞津。救烦无若静，补拙莫如勤。 
<br>削使科条简，摊令赋役均。以兹为报效，安敢不躬亲。 
<br>襦袴提于手，韦弦佩在绅。敢辞称俗吏，且愿活疲民。 
<br>常未征黄霸，湖犹借寇恂。愧无铛脚政，徒忝犬牙邻。 
<br>制诰夸黄绢，诗篇占白蘋。铜符抛不得，琼树见无因。 
<br>警寐钟传夜，催衙鼓报晨。唯知对胥吏，未暇接亲宾。 
<br>色变云迎夏，声残鸟过春。麦风非逐扇，梅雨异随轮。 
<br>武寺山如故，王楼月自新。池塘闲长草，丝竹废生尘。 
<br>暑遣烧神酎，晴教z4舞茵。待还公事了，亦拟乐吾身。 
<br>
<br>&nbsp;&nbsp; 卷447_17 【题笼鹤】白居易 
<br>
<br>经旬不饮酒，逾月未闻歌。岂是风情少，其如尘事多。 
<br>虎丘惭客问，娃馆妒人过。莫笑笼中鹤，相看去几何。
<br>
<br>
<br>
<br>&nbsp;&nbsp; 卷447_18 【答客问杭州】白居易 
<br>
<br>为我踟蹰停酒盏，与君约略说杭州。山名天竺堆青黛， 
<br>湖号钱唐泻绿油。大屋檐多装雁齿，小航船亦画龙头。 
<br>所嗟水路无三百，官系何因得再游。
<br>
<br>
<br>
<br>&nbsp;&nbsp; 卷447_19 【登阊门闲望】白居易 
<br>
<br>阊门四望郁苍苍，始觉州雄土俗强。十万夫家供课税， 
<br>五千子弟守封疆。阖闾城碧铺秋草，乌鹊桥红带夕阳。 
<br>处处楼前飘管吹，家家门外泊舟航。云埋虎寺山藏色， 
<br>月耀娃宫水放光。曾赏钱唐嫌茂苑，今来未敢苦夸张。
<br>
<br>
<br>
<br>&nbsp;&nbsp; 卷447_20 【代诸妓赠送周判官】白居易 
<br>
<br>妓筵今夜别姑苏，客棹明朝向镜湖。莫泛扁舟寻范蠡， 
<br>且随五马觅罗敷。兰亭月破能回否，娃馆秋凉却到无。 
<br>好与使君为老伴，归来休染白髭须。
<br>
<br>
<br>
<br>&nbsp;&nbsp; 卷447_21 【秋寄微之十二韵】白居易 
<br>
<br>娃馆松江北，稽城浙水东。屈君为长吏，伴我作衰翁。 
<br>旌旆知非远，烟云望不通。忙多对酒榼，兴少阅诗筒。 
<br>淡白秋来日，疏凉雨后风。馀霞数片绮，新月一张弓。 
<br>影满衰桐树，香凋晚蕙丛。饥啼春谷鸟，寒怨络丝虫。 
<br>览镜头虽白，听歌耳未聋。老愁从此遣，醉笑与谁同。 
<br>清旦方堆案，黄昏始退公。可怜朝暮景，销在两衙中。
<br>
<br>
<br>
<br>&nbsp;&nbsp; 卷447_22 【池上早秋】白居易 
<br>
<br>荷芰绿参差，新秋水满池。早凉生北槛，残照下东篱。 
<br>露饱蝉声懒，风干柳意衰。过潘二十岁，何必更愁悲。
<br>
<br>
<br>
<br>&nbsp;&nbsp; 卷447_23 【郡西亭偶咏】白居易 
<br>
<br>常爱西亭面北林，公私尘事不能侵。共闲作伴无如鹤， 
<br>与老相宜只有琴。莫遣是非分作界，须教吏隐合为心。 
<br>可怜此道人皆见，但要修行功用深。
<br>
<br>
<br>
<br>&nbsp;&nbsp; 卷447_24 【故衫】白居易 
<br>
<br>闇淡绯衫称老身，半披半曳出朱门。袖中吴郡新诗本， 
<br>襟上杭州旧酒痕。残色过梅看向尽，故香因洗嗅犹存。 
<br>曾经烂熳三年著，欲弃空箱似少恩。
<br>
<br>
<br>
<br>&nbsp;&nbsp; 卷447_25 【郡中夜听李山人弹三乐】白居易 
<br>
<br>风琴秋拂匣，月户夜开关。荣启先生乐，姑苏太守闲。 
<br>传声千古后，得意一时间。却怪钟期耳，唯听水与山。
<br>
<br>
<br>
<br>&nbsp;&nbsp; 卷447_26 【东城桂三首】白居易 
<br>
<br>子堕本从天竺寺，根盘今在阖闾城。
<br>当时应逐南风落，落向人间取次生。
<br>
<br>霜雪压多虽不死，荆榛长疾欲相埋。
<br>长忧落在樵人手，卖作苏州一束柴。
<br>
<br>遥知天上桂花孤，试问嫦娥更要无。
<br>月宫幸有闲田地，何不中央种两株。
<br>
<br>
<br>
<br>&nbsp;&nbsp; 卷447_27 【闻行简恩赐章服，喜成长句寄之】白居易 
<br>
<br>吾年五十加朝散，尔亦今年赐服章。齿发恰同知命岁， 
<br>官衔俱是客曹郎。荣传锦帐花联萼，彩动绫袍雁趁行。 
<br>大抵著绯宜老大，莫嫌秋鬓数茎霜。
<br>
<br>
<br>
<br>&nbsp;&nbsp; 卷447_28 【唤笙歌】白居易 
<br>
<br>露坠萎花槿，风吹败叶荷。老心欢乐少，秋眼感伤多。 
<br>芳岁今如此，衰翁可奈何。犹应不如醉，试遣唤笙歌。
<br>
<br>
<br>
<br>&nbsp;&nbsp; 卷447_29 【对酒吟】白居易 
<br>
<br>一抛学士笔，三佩使君符。未换银青绶，唯添雪白须。 
<br>公门衙退掩，妓席客来铺。履舄从相近，讴吟任所须。 
<br>金衔嘶五马，钿带舞双姝。不得当年有，犹胜到老无。 
<br>合声歌汉月，齐手拍吴歈。今夜还先醉，应烦红袖扶。
<br>
<br>
<br>
<br>&nbsp;&nbsp; 卷447_30 【偶饮】白居易 
<br>
<br>三盏醺醺四体融，妓亭檐下夕阳中。千声方响敲相续， 
<br>一曲云和戛未终。今日心情如往日，秋风气味似春风。 
<br>唯憎小吏樽前报，道去衙时水五筒。
<br>
<br>
<br>
<br>&nbsp;&nbsp; 卷447_31 【早发赴洞庭舟中作】白居易 
<br>
<br>阊门曙色欲苍苍，星月高低宿水光。棹举影摇灯烛动， 
<br>舟移声拽管弦长。渐看海树红生日，遥见包山白带霜。 
<br>出郭已行十五里，唯消一曲慢霓裳。
<br>
<br>
<br>
<br>&nbsp;&nbsp; 卷447_32 【宿湖中】白居易 
<br>
<br>水天向晚碧沉沉，树影霞光重叠深。浸月冷波千顷练， 
<br>苞霜新橘万株金。幸无案牍何妨醉，纵有笙歌不废吟。 
<br>十只画船何处宿，洞庭山脚太湖心。
<br>
<br>
<br>
<br>&nbsp;&nbsp; 卷447_33 【拣贡橘书情】白居易 
<br>
<br>洞庭贡橘拣宜精，太守勤王请自行。珠颗形容随日长， 
<br>琼浆气味得霜成。登山敢惜驽骀力，望阙难伸蝼蚁情。 
<br>疏贱无由亲跪献，愿凭朱实表丹诚。
<br>
<br>
<br>
<br>&nbsp;&nbsp; 卷447_34 【夜泛阳坞入明月湾即事，寄崔湖州】白居易 
<br>
<br>湖山处处好淹留，最爱东湾北坞头。掩映橘林千点火， 
<br>泓澄潭水一盆油。龙头画舸衔明月，鹊脚红旗蘸碧流。 
<br>为报茶山崔太守，与君各是一家游。
<br>
<br>
<br>
<br>&nbsp;&nbsp; 卷447_35 【泛太湖书事，寄微之】白居易 
<br>
<br>烟渚云帆处处通，飘然舟似入虚空。玉杯浅酌巡初匝， 
<br>金管徐吹曲未终。黄夹缬林寒有叶，碧琉璃水净无风。 
<br>避旗飞鹭翩翻白，惊鼓跳鱼拨剌红。涧雪压多松偃蹇， 
<br>岩泉滴久石玲珑。书为故事留湖上，吟作新诗寄浙东。 
<br>军府威容从道盛，江山气色定知同。报君一事君应羡， 
<br>五宿澄波皓月中。
<br>
<br>
<br>
<br>&nbsp;&nbsp; 卷447_36 【题新馆】白居易 
<br>
<br>曾为白社羁游子，今作朱门醉饱身。十万户州尤觉贵， 
<br>二千石禄敢言贫。重裘每念单衣士，兼味尝思旅食人。 
<br>新馆寒来多少客，欲回歌酒暖风尘。
<br>
<br>
<br>
<br>&nbsp;&nbsp; 卷447_37 【西楼喜雪命宴】白居易 
<br>
<br>宿云黄惨澹，晓雪白飘飖。散面遮槐市，堆花压柳桥。 
<br>四郊铺缟素，万室甃琼瑶。银榼携桑落，金炉上丽谯。 
<br>光迎舞妓动，寒近醉人销。歌乐虽盈耳，惭无五袴谣。
<br>
<br>
<br>
<br>&nbsp;&nbsp; 卷447_38 【新栽梅】白居易 
<br>
<br>池边新种七株梅，欲到花时点检来。
<br>莫怕长洲桃李妒，今年好为使君开。
<br>
<br>
<br>
<br>&nbsp;&nbsp; 卷447_39 【酬刘和州戏赠】白居易 
<br>
<br>钱唐山水接苏台，两地褰帷愧不才。政事素无争学得， 
<br>风情旧有且将来。双蛾解珮啼相送，五马鸣珂笑却回。 
<br>不似刘郎无景行，长抛春恨在天台。
<br>
<br>
<br>
<br>&nbsp;&nbsp; 卷447_40 【戏和贾常州醉中二绝句】白居易 
<br>
<br>闻道毗陵诗酒兴，近来积渐学姑苏。
<br>罨头新令从偷去，刮骨清吟得似无。
<br>
<br>越调管吹留客曲，吴吟诗送暖寒杯。
<br>娃宫无限风流事，好遣孙心暂学来。
<br>
<br>
<br>
<br>&nbsp;&nbsp; 卷447_41 【岁暮寄微之三首】白居易 
<br>
<br>微之别久能无叹，知退书稀岂免愁。甲子百年过半后， 
<br>光阴一岁欲终头。池冰晓合胶船底，楼雪晴销露瓦沟。 
<br>自觉欢情随日减，苏州心不及杭州。
<br>
<br>荣进虽频退亦频，与君才命不调匀。若不九重中掌事， 
<br>即须千里外抛身。紫垣南北厅曾对，沧海东西郡又邻。 
<br>唯欠结庐嵩洛下，一时归去作闲人。
<br>
<br>白头岁暮苦相思，除却悲吟无可为。枕上从妨一夜睡， 
<br>灯前读尽十年诗。龙钟校正骑驴日，憔悴通江司马时。 
<br>若并如今是全活，纡朱拖紫且开眉。
<br>
<br>
<br>
<br>&nbsp;&nbsp; 卷447_42 【岁日家宴戏示弟侄等兼呈张侍御二十八丈殷判官二十三兄】白居易 
<br>
<br>弟妹妻孥小侄甥，娇痴弄我助欢情。岁盏后推蓝尾酒， 
<br>春盘先劝胶牙饧。形骸潦倒虽堪叹，骨肉团圆亦可荣。 
<br>犹有夸张少年处，笑呼张丈唤殷兄。
<br>
<br>
<br>
<br>&nbsp;&nbsp; 卷447_43 【正月三日闲行】白居易 
<br>
<br>黄鹂巷口莺欲语，乌鹊河头冰欲销。
<br>绿浪东西南北水，红栏三百九十桥。
<br>
<br>鸳鸯荡漾双双翅，杨柳交加万万条。
<br>借问春风来早晚，只从前日到今朝。
<br>
<br>
<br>
<br>&nbsp;&nbsp; 卷447_44 【夜归】白居易 
<br>
<br>逐胜移朝宴，留欢放晚衙。宾寮多谢客，骑从半吴娃。 
<br>到处销春景，归时及月华。城阴一道直，烛焰两行斜。 
<br>东吹先催柳，南霜不杀花。皋桥夜沽酒，灯火是谁家。
<br>
<br>
<br>
<br>&nbsp;&nbsp; 卷447_45 【自叹】白居易 
<br>
<br>岂独年相迫，兼为病所侵。春来痰气动，老去嗽声深。 
<br>眼暗犹操笔，头斑未挂簪。因循过日月，真是俗人心。
<br>
<br>
<br>
<br>&nbsp;&nbsp; 卷447_46 【郡中闲独，寄微之及崔湖州】白居易 
<br>
<br>少年宾旅非吾辈，晚岁簪缨束我身。酒散更无同宿客， 
<br>诗成长作独吟人。蘋洲会面知何日，镜水离心又一春。 
<br>两处也应相忆在，官高年长少情亲。
<br>
<br>
<br>
<br>&nbsp;&nbsp; 卷447_47 【小舫】白居易 
<br>
<br>小舫一艘新造了，轻装梁柱庳安篷。深坊静岸游应遍， 
<br>浅水低桥去尽通。黄柳影笼随棹月，白蘋香起打头风。 
<br>慢牵欲傍樱桃泊，借问谁家花最红。
<br>
<br>
<br>
<br>&nbsp;&nbsp; 卷447_48 【马坠强出，赠同座】白居易 
<br>
<br>足伤遭马坠，腰重倩人抬。只合窗间卧，何由花下来。 
<br>坐依桃叶枝，行呷地黄杯。强出非他意，东风落尽梅。
<br>
<br>
<br>
<br>&nbsp;&nbsp; 卷447_49 【夜闻贾常州、崔湖州茶山境会想羡欢宴因寄此诗】白居易 
<br>
<br>遥闻境会茶山夜，珠翠歌钟俱绕身。盘下中分两州界， 
<br>灯前合作一家春。青娥递舞应争妙，紫笋齐尝各斗新。 
<br>自叹花时北窗下，蒲黄酒对病眠人。
<br>
<br>
<br>
<br>&nbsp;&nbsp; 卷447_50 【酬微之开拆新楼初毕相报末联见戏之作】白居易 
<br>
<br>海山郁郁石棱棱，新豁高居正好登。南临赡部三千界， 
<br>东对蓬宫十二层。报我楼成秋望月，把君诗读夜回灯。 
<br>无妨却有他心眼，妆点亭台即不能。
<br>
<br>
<br>
<br>&nbsp;&nbsp; 卷447_51 【病中多雨逢寒食】白居易 
<br>
<br>水国多阴常懒出，老夫饶病爱闲眠。三旬卧度莺花月， 
<br>一半春销风雨天。薄暮何人吹觱篥，新晴几处缚秋千。 
<br>彩绳芳树长如旧，唯是年年换少年。
<br>
<br>
<br>
<br>&nbsp;&nbsp; 卷447_52 【清明夜】白居易 
<br>
<br>好风胧月清明夜，碧砌红轩刺史家。
<br>独绕回廊行复歇，遥听弦管暗看花。
<br>
<br>
<br>
<br>&nbsp;&nbsp; 卷447_53 【苏州柳】白居易 
<br>
<br>金谷园中黄袅娜，曲江亭畔碧婆娑。老来处处游行遍， 
<br>不似苏州柳最多。絮扑白头条拂面，使君无计奈春何。
<br>
<br>
<br>
<br>&nbsp;&nbsp; 卷447_54 【三月二十八日赠周判官】白居易 
<br>
<br>一春惆怅残三日，醉问周郎忆得无。
<br>柳絮送人莺劝酒，去年今日别东都。
<br>
<br>
<br>
<br>&nbsp;&nbsp; 卷447_55 【偶作】白居易 
<br>
<br>红杏初生叶，青梅已缀枝。阑珊花落后，寂寞酒醒时。 
<br>坐闷低眉久，行慵举足迟。少年君莫怪，头白自应知。
<br>
<br>
<br>
<br>&nbsp;&nbsp; 卷447_56 【重答刘和州】白居易 
<br>
<br>分无佳丽敌西施，敢有文章替左司。随分笙歌聊自乐， 
<br>等闲篇咏被人知。花边妓引寻香径，月下僧留宿剑池。 
<br>可惜当时好风景，吴王应不解吟诗。
<br>
<br>
<br>
<br>&nbsp;&nbsp; 卷447_57 【奉送三兄】白居易 
<br>
<br>少年曾管二千兵，昼听笙歌夜斫营。自反丘园头尽白， 
<br>每逢旗鼓眼犹明。杭州暮醉连床卧，吴郡春游并马行。 
<br>自愧阿连官职慢，只教兄作使君兄。
<br>
<br>
<br>
<br>&nbsp;&nbsp; 卷447_58 【城上夜宴】白居易 
<br>
<br>留春不住登城望，惜夜相将秉烛游。风月万家河两岸， 
<br>笙歌一曲郡西楼。诗听越客吟何苦，酒被吴娃劝不休。 
<br>从道人生都是梦，梦中欢笑亦胜愁。
<br>
<br>
<br>
<br>&nbsp;&nbsp; 卷447_59 【重题小舫，赠周从事，兼戏微之】白居易 
<br>
<br>细篷青篾织鱼鳞，小眼红窗衬麹尘。阔狭才容从事座， 
<br>高低恰称使君身。舞筵须拣腰轻女，仙棹难胜骨重人。 
<br>不似镜湖廉使出，高樯大艑闹惊春。
<br>
<br>
<br>
<br>&nbsp;&nbsp; 卷447_60 【吴樱桃】白居易 
<br>
<br>含桃最说出东吴，香色鲜秾气味殊。洽恰举头千万颗， 
<br>婆娑拂面两三株。鸟偷飞处衔将火，人摘争时蹋破珠。 
<br>可惜风吹兼雨打，明朝后日即应无。
<br>
<br>
<br>
<br>&nbsp;&nbsp; 卷447_61 【春尽劝客酒】白居易 
<br>
<br>林下春将尽，池边日半斜。樱桃落砌颗，夜合隔帘花。 
<br>尝酒留闲客，行茶使小娃。残杯劝不饮，留醉向谁家。
<br>
<br>
<br>
<br>&nbsp;&nbsp; 卷447_62 【仲夏斋居，偶题八韵，寄微之及崔湖州】白居易 
<br>
<br>腥血与荤蔬，停来一月馀。肌肤虽瘦损，方寸任清虚。 
<br>体适通宵坐，头慵隔日梳。眼前无俗物，身外即僧居。 
<br>水榭风来远，松廊雨过初。褰帘放巢燕，投食施池鱼。 
<br>久别闲游伴，频劳问疾书。不知湖与越，吏隐兴何如。
<br>
<br>
<br>
<br>&nbsp;&nbsp; 卷447_63 【官宅】白居易 
<br>
<br>红紫共纷纷，祗承老使君。移舟木兰棹，行酒石榴裙。 
<br>水色窗窗见，花香院院闻。恋他官舍住，双鬓白如云。
<br>
<br>
<br>
<br>&nbsp;&nbsp; 卷447_64 【六月三日夜闻蝉】白居易 
<br>
<br>荷香清露坠，柳动好风生。微月初三夜，新蝉第一声。 
<br>乍闻愁北客，静听忆东京。我有竹林宅，别来蝉再鸣。 
<br>不知池上月，谁拨小船行。
<br>
<br>
<br>
<br>&nbsp;&nbsp; 卷447_65 【莲石】白居易 
<br>
<br>青石一两片，白莲三四枝。寄将东洛去，心与物相随。 
<br>石倚风前树，莲栽月下池。遥知安置处，预想发荣时。 
<br>领郡来何远，还乡去已迟。莫言千里别，岁晚有心期。
<br>
<br>
<br>
<br>&nbsp;&nbsp; 卷447_66 【眼病二首】白居易 
<br>
<br>散乱空中千片雪，蒙笼物上一重纱。纵逢晴景如看雾， 
<br>不是春天亦见花。僧说客尘来眼界，医言风眩在肝家。 
<br>两头治疗何曾瘥，药力微茫佛力赊。
<br>
<br>眼藏损伤来已久，病根牢固去应难。医师尽劝先停酒， 
<br>道侣多教早罢官。案上谩铺龙树论，盒中虚撚决明丸。 
<br>人间方药应无益，争得金篦试刮看。
<br>
<br>
<br>
<br>&nbsp;&nbsp; 卷447_67 【题东武丘寺六韵】白居易 
<br>
<br>香刹看非远，祇园入始深。龙蟠松矫矫，玉立竹森森。 
<br>怪石千僧坐，灵池一剑沉。海当亭两面，山在寺中心。 
<br>酒熟凭花劝，诗成倩鸟吟。寄言轩冕客，此地好抽簪。
<br>
<br>
<br>
<br>&nbsp;&nbsp; 卷447_68 【夜游西武丘寺八韵】白居易 
<br>
<br>不厌西丘寺，闲来即一过。舟船转云岛，楼阁出烟萝。 
<br>路入青松影，门临白月波。鱼跳惊秉烛，猿觑怪鸣珂。 
<br>摇曳双红旆，娉婷十翠娥。香花助罗绮，钟梵避笙歌。 
<br>领郡时将久，游山数几何。一年十二度，非少亦非多。
<br>
<br>
<br>
<br>&nbsp;&nbsp; 卷447_69 【咏怀】白居易 
<br>
<br>苏杭自昔称名郡，牧守当今当好官。两地江山蹋得遍， 
<br>五年风月咏将残。几时酒醆曾抛却，何处花枝不把看。 
<br>白发满头归得也，诗情酒兴渐阑珊。
<br>
<br>
<br>
<br>&nbsp;&nbsp; 卷447_70 【重咏】白居易 
<br>
<br>日觉双眸暗，年惊两鬓苍。病应无处避，老更不宜忙。 
<br>徇俗心情少，休官道理长。今秋归去定，何必重思量。
<br>
<br>
<br>
<br>&nbsp;&nbsp; 卷447_71 【百日假满】白居易 
<br>
<br>心中久有归田计，身上都无济世才。长告初从百日满， 
<br>故乡元约一年回。马辞辕下头高举，鹤出笼中翅大开。 
<br>但拂衣行莫回顾，的无官职趁人来。
<br>
<br>
<br>
<br>&nbsp;&nbsp; 卷447_72 【九日寄微之】白居易 
<br>
<br>眼闇头风事事妨，绕篱新菊为谁黄。闲游日久心慵倦， 
<br>痛饮年深肺损伤。吴郡两回逢九月，越州四度见重阳。 
<br>怕飞杯酒多分数，厌听笙歌旧曲章。蟋蟀声寒初过雨， 
<br>茱萸色浅未经霜。去秋共数登高会，又被今年减一场。
<br>
<br>
<br>
<br>&nbsp;&nbsp; 卷447_73 【题报恩寺】白居易 
<br>
<br>好是清凉地，都无系绊身。晚晴宜野寺，秋景属闲人。 
<br>净石堪敷坐，寒泉可濯巾。自惭容鬓上，犹带郡庭尘。
<br>
<br>
<br>
<br>&nbsp;&nbsp; 卷447_74 【晚起】白居易 
<br>
<br>卧听冬冬衙鼓声，起迟睡足长心情。华簪脱后头虽白， 
<br>堆案抛来眼校明。闲上篮舆乘兴出，醉回花舫信风行。 
<br>明朝更濯尘缨去，闻道松江水最清。
<br>
<br>
<br>
<br>&nbsp;&nbsp; 卷447_75 【自思益寺次楞伽寺作】白居易 
<br>
<br>朝从思益峰游后，晚到楞伽寺歇时。照水姿容虽已老， 
<br>上山筋力未全衰。行逢禅客多相问，坐倚渔舟一自思， 
<br>犹去悬车十五载，休官非早亦非迟。
<br>
<br>
<br>
<br>&nbsp;&nbsp; 卷447_76 【松江亭携乐观渔宴宿】白居易 
<br>
<br>震泽平芜岸，松江落叶波。在官常梦想，为客始经过。 
<br>水面排罾网，船头簇绮罗。朝盘鲙红鲤，夜烛舞青娥。 
<br>雁断知风急，潮平见月多。繁丝与促管，不解和渔歌。
<br>
<br>
<br>
<br>&nbsp;&nbsp; 卷447_77 【宿灵岩寺上院】白居易 
<br>
<br>高高白月上青林，客去僧归独夜深。荤血屏除唯对酒， 
<br>歌钟放散只留琴。更无俗物当人眼，但有泉声洗我心。 
<br>最爱晓亭东望好，太湖烟水绿沉沉。
<br>
<br>
<br>
<br>&nbsp;&nbsp; 卷447_78 【酬别周从事二首】白居易 
<br>
<br>腰痛拜迎人客倦，眼昏勾押簿书难。
<br>辞官归去缘衰病，莫作陶潜范蠡看。
<br>
<br>洛下田园久抛掷，吴中歌酒莫留连。
<br>嵩阳云树伊川月，已校归迟四五年。
<br>
<br>
<br>
<br>&nbsp;&nbsp; 卷447_79 【武丘寺路（去年重开寺路桃李莲荷约种数千株）】白居易 
<br>
<br>自开山寺路，水陆往来频。银勒牵骄马，花船载丽人。 
<br>芰荷生欲遍，桃李种仍新。好住湖堤上，长留一道春。
<br>
<br>
<br>
<br>&nbsp;&nbsp; 卷447_80 【齐云楼晚望偶题十韵兼呈冯侍御，周、殷二协律】白居易 
<br>
<br>潦倒宦情尽，萧条芳岁阑。欲辞南国去，重上北城看。 
<br>复叠江山壮，平铺井邑宽。人稠过杨府，坊闹半长安。 
<br>插雾峰头没，穿霞日脚残。水光红漾漾，树色绿漫漫。 
<br>约略留遗爱，殷勤念旧欢。病抛官职易，老别友朋难。 
<br>九月全无热，西风亦未寒。齐云楼北面，半日凭栏干。
<br>
<br>
<br>
<br>&nbsp;&nbsp; 卷447_81 【河亭晴望（九月八日）】白居易 
<br>
<br>风转云头敛，烟销水面开。晴虹桥影出，秋雁橹声来。 
<br>郡静官初罢，乡遥信未回。明朝是重九，谁劝菊花杯。
<br>
<br>
<br>
<br>&nbsp;&nbsp; 卷447_82 【留别微之】白居易 
<br>
<br>干时久与本心违，悟道深知前事非。犹厌劳形辞郡印， 
<br>那将趁伴著朝衣。五千言里教知足，三百篇中劝式微。 
<br>少室云边伊水畔，比君校老合先归。
<br>
<br>
<br>
<br>&nbsp;&nbsp; 卷447_83 【自喜】白居易 
<br>
<br>自喜天教我少缘，家徒行计两翩翩。身兼妻子都三口， 
<br>鹤与琴书共一船。僮仆减来无冗食，资粮算外有馀钱。 
<br>携将贮作丘中费，犹免饥寒得数年。
<br>
<br>
<br>
<br>&nbsp;&nbsp; 卷447_84 【武丘寺路宴留别诸妓】白居易 
<br>
<br>银泥裙映锦障泥，画舸停桡马簇蹄。清管曲终鹦鹉语， 
<br>红旗影动wbxr嘶。渐消醉色朱颜浅，欲语离情翠黛低。 
<br>莫忘使君吟咏处，女坟湖北武丘西。
<br>
<br>
<br>
<br>&nbsp;&nbsp; 卷447_85 【江上对酒二首】白居易 
<br>
<br>酒助疏顽性，琴资缓慢情。有慵将送老，无智可劳生。 
<br>忽忽忘机坐，伥伥任运行。家乡安处是，那独在神京。
<br>
<br>久贮沧浪意，初辞桎梏身。昏昏常带酒，默默不应人。 
<br>坐稳便箕踞，眠多爱欠伸。客来存礼数，始著白纶巾。
<br>
<br>
<br>
<br>&nbsp;&nbsp; 卷447_86 【望亭驿酬别周判官】白居易 
<br>
<br>何事出长洲，连宵饮不休。醒应难作别，欢渐少于愁。 
<br>灯火穿村市，笙歌上驿楼。何言五十里，已不属苏州。
<br>
<br>
<br>
<br>&nbsp;&nbsp; 卷447_87 【见小侄龟儿咏灯诗并腊娘制衣，因寄行简】白居易 
<br>
<br>已知腊子能裁服，复报龟儿解咏灯。
<br>巧妇才人常薄命，莫教男女苦多能。
<br>
<br>
<br>
<br>&nbsp;&nbsp; 卷447_88 【酒筵上答张居士】白居易 
<br>
<br>但要前尘减，无妨外相同。虽过酒肆上，不离道场中。 
<br>弦管声非实，花钿色是空。何人知此义，唯有净名翁。
<br>
<br>
<br>
<br>&nbsp;&nbsp; 卷447_89 【鹦鹉】白居易 
<br>
<br>陇西鹦鹉到江东，养得经年觜渐红。常恐思归先剪翅， 
<br>每因喂食暂开笼。人怜巧语情虽重，鸟忆高飞意不同。 
<br>应似朱门歌舞妓，深藏牢闭后房中。
<br>
<br>
<br>
<br>&nbsp;&nbsp; 卷447_90 【听琵琶妓弹略略】白居易 
<br>
<br>腕软拨头轻，新教略略成。四弦千遍语，一曲万重情。 
<br>法向师边得，能从意上生。莫欺江外手，别是一家声。
<br>
<br>
<br>
<br>&nbsp;&nbsp; 卷447_91 【写新诗寄微之，偶题卷后】白居易 
<br>
<br>写了吟看满卷愁，浅红笺纸小银钩。
<br>未容寄与微之去，已被人传到越州。
<br>
<br>
<br>
<br>&nbsp;&nbsp; 卷447_92 【宝历二年八月三十日夜梦后作】白居易 
<br>
<br>尘缨忽解诚堪喜，世网重来未可知。
<br>莫忘全吴馆中梦，岭南泥雨步行时。
<br>
<br>
<br>
<br>&nbsp;&nbsp; 卷447_93 【与梦得同登栖灵塔（一无栖字）】白居易 
<br>
<br>半月悠悠在广陵，何楼何塔不同登。
<br>共怜筋力犹堪在，上到栖灵第九层。
<br>
<br>
<br>
<br>&nbsp;&nbsp; 卷447_94 【梦苏州水阁，寄冯侍御】白居易 
<br>
<br>扬州驿里梦苏州，梦到花桥水阁头。
<br>觉后不知冯侍御，此中昨夜共谁游。
<br>
<br>
<br>
<br>&nbsp;&nbsp; 卷447_95 【喜罢郡】白居易 
<br>
<br>五年两郡亦堪嗟，偷出游山走看花。自此光阴为己有， 
<br>从前日月属官家。樽前免被催迎使，枕上休闻报坐衙。 
<br>睡到午时欢到夜，回看官职是泥沙。
<br>
<br>
<br>
<br>&nbsp;&nbsp; 卷447_96 【答次休上人】白居易 
<br>
<br>姓白使君无丽句，名休座主有新文。
<br>禅心不合生分别，莫爱馀霞嫌碧云。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
