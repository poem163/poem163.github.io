<HTML>
<HEAD>
<TITLE>全唐诗 卷247-249 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷247-249</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷247-249</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6102"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷247-249')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷247-249]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷247_1 【雨后公超谷北原眺望寄高拾遗】独孤及 
<br>
<br>崖口雨足收，清光洗高天。虹蜺敛残霭，山水含碧鲜。 
<br>远空霞破露月轮，薄云片片成鱼鳞。五陵如荠渭如带， 
<br>目极千里关山春。朝来爽气未易说，画取花峰赠远人。
<br>
<br>
<br>&nbsp;&nbsp; 卷247_2 【自东都还濠州，奉酬王八谏议见赠】独孤及 
<br>
<br>关西仕时俱稚容，彪彪之鬓始相逢。天地变化县城改， 
<br>独有故人交态在。不言会合迹未并，犹以岁寒心相待。 
<br>洛阳居守寄酂侯，君著貂冠参运筹。高阁连云骑省夜， 
<br>新文会友凉风秋。青袍白面昔携手，冉冉府趋君记否。 
<br>云分雨散十五年，始得一笑樽酒前。未遑少留骤远别， 
<br>况值旅雁鸣秋天。二华旧游如梦想，他时再会何由缘。 
<br>赖君赠我郢中曲，别后相思被管弦。
<br>
<br>
<br>
<br>&nbsp;&nbsp; 卷247_3 【官渡柳歌送李员外承恩往扬州觐省】独孤及 
<br>
<br>君不见官渡河两岸，三月杨柳枝。千条万条色， 
<br>一一胜绿丝。花作铅粉絮，叶成翠羽帐。此时送远人， 
<br>怅望春水上。远客折杨柳，依依两含情。夹郎木兰舟， 
<br>送郎千里行。郎把紫泥书，东征觐庭闱。脱却貂襜褕， 
<br>新著五彩衣。双凤并两翅，将雏东南飞。五两得便风， 
<br>几日到扬州。莫贪扬州好，客行剩淹留。郎到官渡头， 
<br>春阑已应久。殷勤道远别，为谢大堤柳。攀条倘相忆， 
<br>五里一回首。明年柳枝黄，问郎还家否。
<br>
<br>
<br>
<br>&nbsp;&nbsp; 卷247_4 【东平蓬莱驿夜宴平卢杨判官醉后赠别姚太守置酒留宴】独孤及 
<br>
<br>驿楼涨海壖，秋月寒城边。相见自不足，况逢主人贤。 
<br>夜清酒浓人如玉，一斗何啻直十千。木兰为樽金为杯， 
<br>江南急管卢女弦。齐童如花解郢曲，起舞激楚歌采莲。 
<br>固知别多相逢少，乐极哀至心婵娟。少留莫辞醉， 
<br>前路方悠然。明日分飞倘相忆，只应遥望西南天。
<br>
<br>
<br>
<br>&nbsp;&nbsp; 卷247_5 【同岑郎中屯田韦员外花树歌】独孤及 
<br>
<br>东风动地只花发，渭城桃李千树雪。芳菲可爱不可留， 
<br>武陵归客心欲绝。金华省郎惜佳辰，只持棣萼照青春。 
<br>君家自是成蹊处，况有庭花作主人。
<br>
<br>
<br>
<br>&nbsp;&nbsp; 卷247_6 【和李尚书画射虎图歌】独孤及 
<br>
<br>饥虎呀呀立当路，万夫震恐百兽怒。彤弓金镞当者谁， 
<br>鸣鞭飞控流星驰。居然画中见真态，若务除恶不顾私。 
<br>时和年丰五兵已，白额未诛壮士耻。分铢远迩悬彀中， 
<br>不中不发思全功。舍矢如破石可裂，应弦尽敌山为空。 
<br>杀气满堂观者骇，飒若崖谷生长风。精微入神在毫末， 
<br>作缋造物可同功。方叔秉钺受命新，丹青起予气益振， 
<br>底绥静难巧可拟，嗟叹不足声成文。他时代天育万物， 
<br>亦以此道安斯民。
<br>
<br>
<br>
<br>&nbsp;&nbsp; 卷247_7 【和赠远】独孤及 
<br>
<br>忆得去年春风至，中庭桃李映琐窗。美人挟瑟对芳树， 
<br>玉颜亭亭与花双。今年新花如旧时，去年美人不在兹。 
<br>借问离居恨深浅，只应独有庭花知。
<br>
<br>
<br>
<br>&nbsp;&nbsp; 卷247_8 【和题藤架】独孤及 
<br>
<br>mH々叶成幄，璀璀花落架。花前离心苦，愁至无日夜。 
<br>人去藤花千里强，藤花无主为谁芳。相思历乱何由尽， 
<br>春日迢迢如线长。
<br>
<br>
<br>
<br>&nbsp;&nbsp; 卷247_9 【江上代书寄裴使君】独孤及 
<br>
<br>何地离念剧，江皋风雪时。艰难伤远道，老大怯前期。 
<br>畴昔行藏计，只将力命推。能令书信数，犹足缓相思。
<br>
<br>
<br>
<br>&nbsp;&nbsp; 卷247_10 【诣开悟禅师问心法次第寄韩郎中】独孤及 
<br>
<br>障深闻道晚，根钝出尘难。浊劫相从惯，迷途自谓安。 
<br>得知身垢妄，始喜额珠完。欲识真如理，君尝法味看。
<br>
<br>
<br>
<br>&nbsp;&nbsp; 卷247_11 【登后湖（一作登凌湖亭）伤春怀京师故旧】独孤及 
<br>
<br>昨日看摇落，惊秋方怨咨。几经开口笑，复及看花时。 
<br>世事空名束，生涯素发知。山山春草满，何处不相思。
<br>
<br>
<br>
<br>&nbsp;&nbsp; 卷247_12 【暮春于山谷寺上方遇恩命加官赐服酬皇甫侍御见贺之作】独孤及 
<br>
<br>天书到法堂，朽质被荣光。自笑无功德，殊恩谬激扬。 
<br>还登建礼署，犹忝会稽章。佳句惭相及，称仁岂易当。
<br>
<br>
<br>
<br>&nbsp;&nbsp; 卷247_13 【答李滁州题庭前石竹花见寄】独孤及 
<br>
<br>殷疑曙霞染，巧类匣刀裁。不怕南风热，能迎小暑开。 
<br>游蜂怜色好，思妇感年催。览赠添离恨，愁肠日几回。
<br>
<br>
<br>
<br>&nbsp;&nbsp; 卷247_14 【得李滁州书以玉潭庄见托，因书春思，以诗代答】独孤及 
<br>
<br>春物行将老，怀君意讵堪。朱颜因酒强，白发对花惭。 
<br>日日思琼树，书书话玉潭。知同百口累，曷日办抽簪。
<br>
<br>
<br>
<br>&nbsp;&nbsp; 卷247_15 【答李滁州忆玉潭新居见寄】独孤及 
<br>
<br>从来招隐地，未有剖符人。山水能成癖，巢夷拟独亲。 
<br>猪肝无足累，马首敢辞勤。扫洒潭中月，他时望德邻。
<br>
<br>
<br>
<br>&nbsp;&nbsp; 卷247_16 【将赴京答李纾赠别】独孤及 
<br>
<br>胶漆常投分，荆蛮各倦游。帝乡今独往，沟水便分流。 
<br>甘作远行客，深惭不系舟。思君带将缓，岂直日三秋。
<br>
<br>
<br>
<br>&nbsp;&nbsp; 卷247_17 【和张大夫秋日有怀呈院中诸公】独孤及 
<br>
<br>至公无暇日，高阁闭秋天。肘印拘王事，篱花思长年。 
<br>绩成心不有，虑澹物犹牵。窃效泉鱼跃，因闻郢曲妍。
<br>
<br>
<br>
<br>&nbsp;&nbsp; 卷247_18 【和大夫秋夜书情即事】独孤及 
<br>
<br>上略当分阃，高情善闭关。忘机群动息，无战五兵闲。 
<br>铃阁风传漏，书窗月满山。方知秋兴作，非惜二毛斑。
<br>
<br>
<br>
<br>&nbsp;&nbsp; 卷247_19 【送虢州王录事之任】独孤及 
<br>
<br>谓子文章达，当年羽翼高。一经俄白首，三命尚青袍。 
<br>未遇须藏器，安卑莫告劳。盘根倘相值，试用发硎刀。
<br>
<br>
<br>
<br>&nbsp;&nbsp; 卷247_20 【送长孙将军拜歙州之任】独孤及 
<br>
<br>临难敢横行，遭时取盛名。五兵常典校，四十又专城。 
<br>浪逐楼船破，风从虎竹生。岛夷今可料，系颈有长缨。
<br>
<br>
<br>
<br>&nbsp;&nbsp; 卷247_21 【送何员外使湖南】独孤及 
<br>
<br>夙昔皆黄绶，差池复琐闱。上田无晚熟，逸翮果先飞。 
<br>前路舟休系，故山云不归。王程倘未复，莫遣鲤书稀。
<br>
<br>
<br>
<br>&nbsp;&nbsp; 卷247_22 【送江陵全少卿赴府任】独孤及 
<br>
<br>冢司方慎选，剧县得英髦。固是攀云渐，何嗟趋府劳。 
<br>楚山迎驿路，汉水涨秋涛。鶱翥方兹始，看君六翮高。
<br>
<br>
<br>
<br>&nbsp;&nbsp; 卷247_23 【送虞秀才擢第归长沙】独孤及 
<br>
<br>充赋名今遂，安亲事不违。甲科文比玉，归路锦为衣。 
<br>海运同鹍化，风帆若鸟飞。知君到三径，松菊有光辉。
<br>
<br>
<br>
<br>&nbsp;&nbsp; 卷247_24 【送阳翟张主簿之任】独孤及 
<br>
<br>旧闻阳翟县，西接凤高山。作吏同山隐，知君处剧闲。 
<br>少年当效用，远道岂辞艰。迟子扬名后，方期彩服还。
<br>
<br>
<br>
<br>&nbsp;&nbsp; 卷247_25 【送游员外赴淮西】独孤及 
<br>
<br>多君有奇略，投笔佐元戎。已佩郎官印，兼乘御史骢。 
<br>使星随驿骑，归路有秋风。莫道无书札，他年怀袖空。
<br>
<br>
<br>
<br>&nbsp;&nbsp; 卷247_26 【送马郑州】独孤及 
<br>
<br>使君朱两轓，春日整东辕。芳草成皋路，青山凉水源。 
<br>勉修循吏迹，以谢主人恩。当使仁风动，遥听舆颂喧。
<br>
<br>
<br>
<br>&nbsp;&nbsp; 卷247_27 【送义乌韦明府】独孤及 
<br>
<br>妙年能致身，陈力复安亲。不惮关山远，宁辞簿领勤。 
<br>过江云满路，到县海为邻。每叹违心赏，吴门正早春。
<br>
<br>
<br>
<br>&nbsp;&nbsp; 卷247_28 【送陈王府张长史还京】独孤及 
<br>
<br>论齿弟兄列，为邦前后差。十年方一见，此别复何嗟。 
<br>极目故关道，伤心南浦花。少时相忆处，招手望行车。
<br>
<br>
<br>
<br>&nbsp;&nbsp; 卷247_29 【水西馆泛舟送王员外】独孤及 
<br>
<br>单醪敢献酢，曲沼荷经过。泛览亲鱼鸟，夤缘涉芰荷。 
<br>剧谈增惠爱，美景借清和。明日汀洲草，依依奈别何。
<br>
<br>
<br>
<br>&nbsp;&nbsp; 卷247_30 【李卿东池夜宴得池字】独孤及 
<br>
<br>政成机不扰，心惬宴忘疲。去烛延高月，倾罍就小池。 
<br>舞盘回雪动，弦奏跃鱼随。自是山公兴，谁令下士知。
<br>
<br>
<br>
<br>&nbsp;&nbsp; 卷247_31 【九月九日李苏州东楼宴】独孤及 
<br>
<br>是菊花开日，当君乘兴秋。风前孟嘉帽，月下庾公楼。 
<br>酒解留征客，歌能破别愁。醉归无以赠，只奉万年酬。
<br>
<br>
<br>
<br>&nbsp;&nbsp; 卷247_32 【萧文学山池宴集】独孤及 
<br>
<br>檀栾千亩绿，知是辟疆园。远岫当庭户，诸花覆水源。 
<br>主人邀尽醉，林鸟助狂言。莫问愁多少，今皆付酒樽。
<br>
<br>
<br>
<br>&nbsp;&nbsp; 卷247_33 【与韩侍御同寻李七舍人不遇，题壁留赠】独孤及 
<br>
<br>三径何寂寂，主人山上山。亭空檐月在，水落钓矶闲。 
<br>药院鸡犬静，酒垆苔藓班。知君少机事，当待暮云还。
<br>
<br>
<br>
<br>&nbsp;&nbsp; 卷247_34 【喜辱韩十四郎中书兼封近诗示代书题赠】独孤及 
<br>
<br>各牵于役间游遨，独坐相思正郁陶。长跪读书心暂缓， 
<br>短章投我曲何高。宦情缘木知非愿，王事敦人敢告劳。 
<br>所叹在官成远别，徒言岏水才容舠。
<br>
<br>
<br>
<br>&nbsp;&nbsp; 卷247_35 【早发龙沮馆舟中寄东海徐司仓郑司户】独孤及 
<br>
<br>沙禽相呼曙色分，渔浦鸣桹十里闻。正当秋风渡楚水， 
<br>况值远道伤离群。津头却望后湖岸，别处已隔东山云。 
<br>停舻目送北归翼，惜无瑶华持寄君。
<br>
<br>
<br>
<br>&nbsp;&nbsp; 卷247_36 【酬常郿县见赠】独孤及 
<br>
<br>爱君修政若修身，鳏寡来归乳雉驯。堂上五弦销暇日， 
<br>邑中千室有阳春。谓乘凫舄朝天子，却愧猪肝累主人。 
<br>辞后读君怀县作，定知三岁字犹新。
<br>
<br>
<br>
<br>&nbsp;&nbsp; 卷247_37 【登山谷寺上方答皇甫侍御卧疾阙陪车骑之后】独孤及 
<br>
<br>梵宫香阁攀霞上，天柱孤峰指掌看。汉主马踪成蔓草， 
<br>法王身相示空棺。云扶踊塔青霄庳，松荫禅庭白日寒。 
<br>不见戴逵心莫展，赖将新赠比琅玕。
<br>
<br>
<br>
<br>&nbsp;&nbsp; 卷247_38 【答皇甫十六侍御北归留别作】独孤及 
<br>
<br>正当楚客伤春地，岂是骚人道别时。俱徇空名嗟欲老， 
<br>况将行役料前期。劳生多故应同病，羸马单车莫自悲。 
<br>明日相望隔云水，解颜唯有袖中诗。
<br>
<br>
<br>
<br>&nbsp;&nbsp; 卷247_39 【答李滁州见寄】独孤及 
<br>
<br>相逢遽叹别离牵，三见江皋蕙草鲜。白发俱生欢未再， 
<br>沧洲独往意何坚。愁看郡内花将歇，忍过山中月屡圆。 
<br>终日望君休汝骑，愧无堪报起予篇。
<br>
<br>
<br>
<br>&nbsp;&nbsp; 卷247_40 【得柳员外书封寄近诗书中兼报新主行营兵马因代书戏答】独孤及 
<br>
<br>郎官作掾心非好，儒服临戎政已闻。说剑尝宗漆园吏。 
<br>戒严应笑棘门军。遥知抵掌论皇道，时复吟诗向白云。 
<br>百越待君言即叙，相思不敢怆离群。
<br>
<br>
<br>
<br>&nbsp;&nbsp; 卷247_41 【同皇甫侍御斋中春望见示之作】独孤及 
<br>
<br>望远思归心易伤，况将衰鬓偶年光。时攀芳树愁花尽， 
<br>昼掩高斋厌日长。甘比流波辞旧浦，忍看新草遍横塘。 
<br>因君赠我江枫咏，春思如今未易量。
<br>
<br>
<br>
<br>&nbsp;&nbsp; 卷247_42 【伤春赠远】独孤及 
<br>
<br>去水流年日并驰，年光客思两相随。咨嗟斑鬓今承弁， 
<br>惭愧新荷又发池。杨柳逶迤愁远道，鹧鸪啁哳怨南枝。 
<br>忆君何啻同琼树，但向春风送别离。
<br>
<br>
<br>
<br>&nbsp;&nbsp; 卷247_43 【奉和中书常舍人晚秋集贤院即事寄赠徐薛二侍御】独孤及 
<br>
<br>汉家金马署，帝座紫微郎。图籍凌群玉，歌诗冠柏梁。 
<br>阴阴万年树，肃肃五经堂。挥翰忘朝食，研精待夕阳。 
<br>晴空露盘迥，秋月琐窗凉。远兴生斑鬓，高情寄缥囊。 
<br>葳蕤双鸑鷟，夙昔并翱翔。汲冢同刊谬，蓬山共补亡。 
<br>差池摧羽翮，流落限江湘。禁省一分袂，昊天三雨霜。 
<br>石渠遗迹满，水国暮云长。早晚朝宣室，归时道路光。
<br>
<br>
<br>
<br>&nbsp;&nbsp; 卷247_44 【江宁酬郑县刘少府兄赠别作】独孤及 
<br>
<br>往年脱缝掖，接武仕关西。结绶腰章并，趋阶手板齐。 
<br>仙山不用买，朋酒日相携。抵掌夸潭壑，忘情向组珪。 
<br>事迁时既往，年长迹逾暌。何为青云器，犹嗟浊水泥。 
<br>役牵方远别，道在或先迷。莫见良田晚，遭时亦杖藜。
<br>
<br>
<br>
<br>&nbsp;&nbsp; 卷247_45 【送李宾客荆南迎亲】独孤及 
<br>
<br>宗室刘中垒，文场谢客儿。当为天北斗，曾使海西陲。 
<br>毛节精诚著，铜楼羽翼施。还申供帐别，言赴倚门期。 
<br>恩渥沾行李，晨昏在路岐。君亲两报遂，不敢议伤离。
<br>
<br>
<br>
<br>&nbsp;&nbsp; 卷247_46 【题玉潭】独孤及 
<br>
<br>碧玉徒强名，冰壶难比德。唯当寂照心，可并奫沦色。
<br>
<br>
<br>
<br>&nbsp;&nbsp; 卷247_47 【海上怀华中旧游寄郑县刘少府造、渭南王少府崟】独孤及 
<br>
<br>凉风台上三峰月，不夜城边万里沙。
<br>离别莫言关塞远，梦魂长在子真家。
<br>
<br>
<br>
<br>&nbsp;&nbsp; 卷247_48 【和虞部韦郎中寻杨驸马不遇】独孤及 
<br>
<br>金屋琼台萧史家，暮春三月渭州花。
<br>到君仙洞不相见，谓已吹箫乘早霞。
<br>
<br>
<br>
<br>&nbsp;&nbsp; 卷247_49 【李张皇甫阎权等数公并有送别之作见寄因答】独孤及 
<br>
<br>洞庭正波蘋叶衰，岂是秦吴远别时。
<br>谢君箧中绮端赠，何以报之长相思。
<br>
<br>
<br>
<br>&nbsp;&nbsp; 卷247_50 【将还越留别豫章诸公】独孤及 
<br>
<br>客鸟倦飞思旧林，裴徊犹恋众花阴。
<br>他时相忆双航苇，莫问吴江深不深。
<br>
<br>
<br>
<br>&nbsp;&nbsp; 卷247_51 【送别荆南张判官】独孤及 
<br>
<br>輶车骆马往从谁，梦浦兰台日更迟。
<br>欲识桃花最多处，前程问取武陵儿。
<br>
<br>
<br>
<br>&nbsp;&nbsp; 卷247_52 【陪王员外北楼宴待月】独孤及 
<br>
<br>劝酒论心夜不疲，含情有待问谁思。
<br>伫看晴月澄澄影，来照江楼酩酊时。
<br>
<br>
<br>
<br>&nbsp;&nbsp; 卷247_53 【垂花坞醉后戏题（赋得俱字韵）】独孤及 
<br>
<br>紫蔓青条拂酒壶，落花时与竹风俱。
<br>归时自负花前醉，笑向鲦鱼问乐无。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷248_1 【题刘相公三湘图】郎士元 
<br>
<br>昔别醉衡霍，迩来忆南州。今朝平津邸，兼得潇湘游。 
<br>稍辨郢门树，依然芳杜洲。微明三巴峡，咫尺万里流。 
<br>飞鸟不知倦，远帆生暮愁。涔阳指天末，北渚空悠悠。 
<br>枕上见渔父，坐中常狎鸥。谁言魏阙下，自有东山幽。
<br>
<br>
<br>&nbsp;&nbsp; 卷248_2 【长安逢故人】郎士元 
<br>
<br>数年音信断，不意在长安。马上相逢久，人中欲认难。 
<br>一官今懒道，双鬓竟羞看。莫问生涯事，只应持钓竿。
<br>
<br>
<br>
<br>&nbsp;&nbsp; 卷248_3 【送韦湛判官】郎士元 
<br>
<br>高阁晴江上，重阳古戍间。聊因送归客，更此望乡山。 
<br>惜别心能醉，经秋鬓自斑。临流兴不尽，惆怅水云间。
<br>
<br>
<br>
<br>&nbsp;&nbsp; 卷248_4 【送长沙韦明府】郎士元 
<br>
<br>秋入长沙县，萧条旅宦心。烟波连桂水，官舍映枫林。 
<br>云日楚天暮，沙汀白露深。遥知讼堂里，佳政在鸣琴。
<br>
<br>
<br>
<br>&nbsp;&nbsp; 卷248_5 【送孙愿】郎士元 
<br>
<br>悠然富春客，忆与暮潮归。擢第人多羡，如君独步稀。 
<br>乱流江渡浅，远色海山微。若访新安路，严陵有钓矶。
<br>
<br>
<br>
<br>&nbsp;&nbsp; 卷248_6 【送林宗配雷州（一作送王棼流雷州）】郎士元 
<br>
<br>昨日三峰尉，今朝万里人。平生任孤直，岂是不防身。 
<br>海雾多为瘴，山雷乍作邻。遥怜北户月，与子独相亲。
<br>
<br>
<br>
<br>&nbsp;&nbsp; 卷248_7 【送洪州李别驾之任】郎士元 
<br>
<br>南去秋江远，孤舟兴自多。能将流水引，更入洞庭波。 
<br>夏口帆初上，浔阳雁正过。知音在霄汉，佐郡岂蹉跎。
<br>
<br>
<br>
<br>&nbsp;&nbsp; 卷248_8 【送杨中丞和蕃】郎士元 
<br>
<br>锦车登陇日，边草正萋萋。旧好寻君长，新愁听鼓鼙。 
<br>河源飞鸟外，雪岭大荒西。汉垒今犹在，遥知路不迷。
<br>
<br>
<br>
<br>&nbsp;&nbsp; 卷248_9 【送李将军赴定州（一作送彭将军）】郎士元 
<br>
<br>双旌汉飞将，万里授横戈。春色临边尽，黄云出塞多。 
<br>鼓鼙悲绝漠，烽戍隔长河。莫断阴山路，天骄已请和。
<br>
<br>
<br>
<br>&nbsp;&nbsp; 卷248_10 【关羽祠送高员外还荆州】郎士元 
<br>
<br>将军禀天姿，义勇冠今昔。走马百战场，一剑万人敌。 
<br>虽为感恩者，竟是思归客。流落荆巫间，裴回故乡隔。 
<br>离筵对祠宇，洒酒暮天碧。去去勿复言，衔悲向陈迹。
<br>
<br>
<br>
<br>&nbsp;&nbsp; 卷248_11 【送张南史（一作寄李纾）】郎士元 
<br>
<br>雨馀深巷静，独酌送残春。车马虽嫌僻，莺花不弃贫。 
<br>虫丝粘户网，鼠迹印床尘。借问山阳会，如今有几人。
<br>
<br>
<br>
<br>&nbsp;&nbsp; 卷248_12 【送奚贾归吴】郎士元 
<br>
<br>东南富春渚，曾是谢公游。今日奚生去，新安江正秋。 
<br>水清迎过客，霜叶落行舟。遥想赤亭下，闻猿应夜愁。
<br>
<br>
<br>
<br>&nbsp;&nbsp; 卷248_13 【送陆员外赴潮州】郎士元 
<br>
<br>含香台上客，剖竹海边州。楚地多归信，闽溪足乱流。 
<br>今朝永嘉兴，重见谢公游。
<br>
<br>
<br>
<br>&nbsp;&nbsp; 卷248_14 【送裴补阙入河南幕】郎士元 
<br>
<br>皎然青琐客，何事动行轩。苦节酬知己，清吟去掖垣。 
<br>秋城临海树，寒月上营门。邹鲁诗书国，应无鼙鼓喧。
<br>
<br>
<br>
<br>&nbsp;&nbsp; 卷248_15 【送韩司直路出延陵（一作刘长卿诗）】郎士元 
<br>
<br>游吴还适越，来往任风波。复送王孙去，其如春草何。 
<br>岸明残雪在，潮满夕阳多。季子留遗庙，停舟试一过。
<br>
<br>
<br>
<br>&nbsp;&nbsp; 卷248_16 【盩厔县郑礒宅送钱大（一作送别钱起，又作送友人别）】郎士元 
<br>
<br>暮蝉不可听，落叶岂堪闻。共是悲秋客，那知此路分。 
<br>荒城背流水，远雁入寒云。陶令门前菊，馀花可赠君。
<br>
<br>
<br>
<br>&nbsp;&nbsp; 卷248_17 【送元诜还丹阳别业】郎士元 
<br>
<br>已知成傲吏，复见解朝衣。应向丹阳郭，秋山独掩扉。 
<br>草堂连古寺，江日动晴晖。一别沧洲远，兰桡几岁归。
<br>
<br>
<br>
<br>&nbsp;&nbsp; 卷248_18 【送崔侍御往容州宣慰】郎士元 
<br>
<br>秦原独立望湘川，击隼南飞向楚天。奉诏不言空问俗， 
<br>清时因得访遗贤。荆门晓色兼梅雨，桂水春风过客船。 
<br>畴昔常闻陆贾说，故人今日岂徒然。
<br>
<br>
<br>
<br>&nbsp;&nbsp; 卷248_19 【朱方南郭留别皇甫冉（一作皇甫冉诗：润州南郭留别）】郎士元 
<br>
<br>萦回枫叶岸，留滞木兰桡。吴岫新经雨，江天正落潮。 
<br>故人劳见爱，行客自无憀。若问前程事，孤云入剡遥。
<br>
<br>
<br>
<br>&nbsp;&nbsp; 卷248_20 【赠张五諲归濠州别业】郎士元 
<br>
<br>常知罢官意，果与世人疏。复此凉风起，仍闻濠上居。 
<br>故山期采菊，秋水忆观鱼。一去蓬蒿径，羡君闲有馀。
<br>
<br>
<br>
<br>&nbsp;&nbsp; 卷248_21 【送王司马赴润州】郎士元 
<br>
<br>暂屈文为吏，聊将禄代耕。金陵且不远，山水复多名。 
<br>楚塞因高出，寒潮入夜生。离心逐春草，直到建康城。
<br>
<br>
<br>
<br>&nbsp;&nbsp; 卷248_22 【留卢秦卿（一作司空曙诗）】郎士元 
<br>
<br>知有前期在，欢如此夜中。无将故人酒，不及古淳风。
<br>
<br>
<br>
<br>&nbsp;&nbsp; 卷248_23 【赠强山人】郎士元 
<br>
<br>或掉轻舟或杖藜，寻常适意钓前溪。
<br>草堂竹径在何处，落日孤烟寒渚西。
<br>
<br>
<br>
<br>&nbsp;&nbsp; 卷248_24 【赠韦司直】郎士元 
<br>
<br>闻君感叹二毛初，旧友相依万里馀。烽火有时惊暂定， 
<br>甲兵无处可安居。客来吴地星霜久，家在平陵音信疏。 
<br>昨日风光还入户，登山临水意何如。
<br>
<br>
<br>
<br>&nbsp;&nbsp; 卷248_25 【石城馆酬王将军】郎士元 
<br>
<br>谁能绣衣客，肯驻木兰舟。连雁沙边至，孤城江上秋。 
<br>归帆背南浦，楚塞入西楼。何处看离思，沧波日夜流。
<br>
<br>
<br>
<br>&nbsp;&nbsp; 卷248_26 【酬王季友题半日村别业兼呈李明府】郎士元 
<br>
<br>村映寒原日已斜，烟生密竹早归鸦。长溪南路当群岫， 
<br>半景东邻照数家。门通小径连芳草，马饮春泉踏浅沙。 
<br>欲待主人林上月，还思潘岳县中花。
<br>
<br>
<br>
<br>&nbsp;&nbsp; 卷248_27 【酬二十八秀才见寄】郎士元 
<br>
<br>昨夜山月好，故人果相思。清光到枕上，袅袅凉风时。 
<br>永意能在我，惜无携手期。
<br>
<br>
<br>
<br>&nbsp;&nbsp; 卷248_28 【冬夕寄青龙寺源公】郎士元 
<br>
<br>敛屦入寒竹，安禅过漏声。高松残子落，深井冻痕生。 
<br>罢磬风枝动，悬灯雪屋明。何当招我宿，乘月上方行。
<br>
<br>
<br>
<br>&nbsp;&nbsp; 卷248_29 【塞下曲】郎士元 
<br>
<br>宝刀塞下儿，身经百战曾百胜，壮心竟未嫖姚知。 
<br>白草山头日初没，黄沙戍下悲歌发。萧条夜静边风吹， 
<br>独倚营门望秋月。
<br>
<br>
<br>
<br>&nbsp;&nbsp; 卷248_30 【柏林寺南望】郎士元 
<br>
<br>溪上遥闻精舍钟，泊舟微径度深松。
<br>青山霁后云犹在，画出东南四五峰。
<br>
<br>
<br>
<br>&nbsp;&nbsp; 卷248_31 【宿杜判官江楼】郎士元 
<br>
<br>适楚岂吾愿，思归秋向深。故人江楼月，永夜千里心。 
<br>叶落觉乡梦，鸟啼惊越吟。寥寥更何有，断续空城砧。
<br>
<br>
<br>
<br>&nbsp;&nbsp; 卷248_32 【春宴王补阙城东别业】郎士元 
<br>
<br>柳陌乍随州势转，花源忽傍竹阴开。能将瀑水清人境， 
<br>直取流莺送酒杯。山下古松当绮席，檐前片雨滴春苔。 
<br>地主同声复同舍，留欢不畏夕阳催。
<br>
<br>
<br>
<br>&nbsp;&nbsp; 卷248_33 【郢城西楼吟（一作张继诗）】郎士元 
<br>
<br>连山尽处水萦回，山上戍门临水开。朱栏直下一百丈， 
<br>日暖游鳞自相向。昔人爱险闭层城，今日爱闲江复清。 
<br>沙洲枫岸无来客，草绿花红山鸟鸣。
<br>
<br>
<br>
<br>&nbsp;&nbsp; 卷248_34 【听邻家吹笙】郎士元 
<br>
<br>凤吹声如隔彩霞，不知墙外是谁家。
<br>重门深锁无寻处，疑有碧桃千树花。
<br>
<br>
<br>
<br>&nbsp;&nbsp; 卷248_35 【登丹阳北楼（一作张继诗）】郎士元 
<br>
<br>寒皋那可望，旅望又初还。迢递高楼上，萧条旷野闲。 
<br>暮晴依远水，秋兴属连山。浮客时相见，霜凋动翠颜。
<br>
<br>
<br>
<br>&nbsp;&nbsp; 卷248_36 【题精舍寺（一作酬王季友秋夜宿露台寺见寄）】郎士元 
<br>
<br>石林精舍武溪东，夜扣禅关谒远公。月在上方诸品静， 
<br>僧持半偈万缘空。秋山竟日闻猿啸，落木寒泉听不穷。 
<br>惟有双峰最高顶，此心期与故人同。
<br>
<br>
<br>
<br>&nbsp;&nbsp; 卷248_37 【双林寺谒傅大士】郎士元 
<br>
<br>草露经前代，津梁及后人。此方今示灭，何国更分身。 
<br>月色空知夜，松阴不记春。犹怜下生日，应在一微尘。
<br>
<br>
<br>
<br>&nbsp;&nbsp; 卷248_38 【题尹真人祠】郎士元 
<br>
<br>窅窅云旗去不还，阴阴祠宇闭空山。
<br>我来始悟丹青妙，稽首如逢冰雪颜。
<br>
<br>
<br>
<br>&nbsp;&nbsp; 卷248_39 【山中即事】郎士元 
<br>
<br>入谷多春兴，乘舟棹碧浔。山云昨夜雨，溪水晓来深。
<br>
<br>
<br>
<br>&nbsp;&nbsp; 卷248_40 【湘夫人二首（乐府诗作一首）】郎士元 
<br>
<br>蛾眉对湘水，遥哭苍梧山。万乘既已殁，孤舟谁忍还。 
<br>至今楚竹上，犹有泪痕斑。
<br>
<br>南有涔阳路，渺渺多新愁。桂酒神降时，回风江上秋。 
<br>彩云忽无处，碧水空安流。
<br>
<br>
<br>
<br>&nbsp;&nbsp; 卷248_41 【盖少府新除江南尉问风俗】郎士元 
<br>
<br>闻君作尉向江潭，吴越风烟到自谙。客路寻常随竹影， 
<br>人家大底傍山岚。缘溪花木偏宜远，避地衣冠尽向南。 
<br>惟有夜猿啼海树，思乡望国意难堪。
<br>
<br>
<br>
<br>&nbsp;&nbsp; 卷248_42 【春宴张舍人宅】郎士元 
<br>
<br>懒寻芳草径，来接侍臣筵。山色知残雨，墙阴觉暮天。 
<br>莺啼汉宫柳，花隔杜陵烟。地与东城接，春光醉目前。
<br>
<br>
<br>
<br>&nbsp;&nbsp; 卷248_43 【寄李袁州桑落酒】郎士元 
<br>
<br>色比琼浆犹嫩，香同甘露仍春。 
<br>十千提携一斗，远送潇湘故人。
<br>
<br>
<br>
<br>&nbsp;&nbsp; 卷248_44 【赠万生下第还吴）】郎士元 
<br>
<br>直道多不偶，美才应息机。灞陵春欲暮，云海独言归。 
<br>为客成白首，入门嗟布衣。莼羹若可忆，惭出掩柴扉。
<br>
<br>
<br>
<br>&nbsp;&nbsp; 卷248_45 【送大德讲时河东徐明府招】郎士元 
<br>
<br>远近作人天，王城指日边。宰君迎说法，童子伴随缘。 
<br>到处花为雨，行时杖出泉。今宵松月下，开阁想安禅。
<br>
<br>
<br>
<br>&nbsp;&nbsp; 卷248_46 【赴无锡别灵一上人（一作刘长卿诗，一作皇甫冉诗）】郎士元 
<br>
<br>高僧本姓竺，开士旧名林。一入春山里，千峰不可寻。 
<br>新年芳草遍，度日白云深。欲问微官去，悬知讶此心。
<br>
<br>
<br>
<br>&nbsp;&nbsp; 卷248_47 【送粲上人兼寄梁镇员外】郎士元 
<br>
<br>季月还乡独未能，林行溪宿厌层冰。尺素欲传三署客， 
<br>雪山愁送五天僧。连空朔气横秦苑。满目寒云隔灞陵。 
<br>借问从来香积寺，何时携手更同登。
<br>
<br>
<br>
<br>&nbsp;&nbsp; 卷248_48 【送韦逸人归钟山（一作皇甫冉诗）】郎士元 
<br>
<br>逸人归路远，弟子出山迎。服药颜犹驻，耽书癖已成。 
<br>柴扉多岁月，藜杖见公卿。更作儒林传，应须载姓名。
<br>
<br>
<br>
<br>&nbsp;&nbsp; 卷248_49 【登无锡北楼（一作皇甫冉诗）】郎士元 
<br>
<br>秋兴因危堞，归心过远山。风霜征雁早，江海旅人还。 
<br>驿树寒仍密，渔舟晚更闲。仲宣何所赋，只欲滞柴关。
<br>
<br>
<br>
<br>&nbsp;&nbsp; 卷248_50 【和王相公题中书丛竹寄上元相公】郎士元 
<br>
<br>多时仙掖里，色并翠琅玕。幽意含烟月，清阴庇蕙兰。 
<br>枝繁宜露重，叶老爱天寒。竟日双鸾止，孤吟为一看。
<br>
<br>
<br>
<br>&nbsp;&nbsp; 卷248_51 【酬萧二十七侍御初秋言怀】郎士元 
<br>
<br>楚客秋多兴，江林月渐生。细枝凉叶动，极浦早鸿声。 
<br>胜赏睽前夕，新诗报远情。曲高惭和者，惆怅闭寒城。
<br>
<br>
<br>
<br>&nbsp;&nbsp; 卷248_52 【奉和杜相公益昌路作】郎士元 
<br>
<br>春半梁山正落花，台衡受律向天涯。南去猿声傍双节， 
<br>西来江色绕千家。风吹画角孤城晓，林映蛾眉片月斜。 
<br>已见庙谟能喻蜀，新文更喜报金华。
<br>
<br>
<br>
<br>&nbsp;&nbsp; 卷248_53 【赋得长洲苑送李惠】郎士元 
<br>
<br>草深那可访，地久阻相传。散漫三秋雨，疏芜万里烟。 
<br>都迷采兰处，强记馆娃年。客有游吴者，临风思眇然。
<br>
<br>
<br>
<br>&nbsp;&nbsp; 卷248_54 【别房士清】郎士元 
<br>
<br>世路还相见，偏堪泪满衣。那能郢门别，独向邺城归。 
<br>平楚看蓬转，连山望鸟飞。苍苍岁阴暮，况复惜驰晖。
<br>
<br>
<br>
<br>&nbsp;&nbsp; 卷248_55 【送彭偃房由赴朝因寄钱大郎中李十七舍人】郎士元 
<br>
<br>衰病已经年，西峰望楚天。风光欺鬓发，秋色换山川。 
<br>寂寞浮云外，支离汉水边。平生故人远，君去话潸然。
<br>
<br>
<br>
<br>&nbsp;&nbsp; 卷248_56 【送李遂之越】郎士元 
<br>
<br>未习风波事，初为东越游。露沾湖草晚，月照海山秋。 
<br>梅市门何处，兰亭水向流。西兴待潮信，落日满孤舟。
<br>
<br>
<br>
<br>&nbsp;&nbsp; 卷248_57 【送郑正则徐州行营（一作皇甫冉诗）】郎士元 
<br>
<br>从军非陇头，师在古徐州。气劲三河卒，功全万户侯。 
<br>元戎阃外略，才子握中筹。莫听关山曲，还生塞上愁。
<br>
<br>
<br>
<br>&nbsp;&nbsp; 卷248_58 【送钱拾遗归兼寄刘校书】郎士元 
<br>
<br>墟落岁阴暮，桑榆烟景昏。蝉声静空馆，雨色隔秋原。 
<br>归客不可望，悠然林外村。终当报芸阁，携手醉柴门。
<br>
<br>
<br>
<br>&nbsp;&nbsp; 卷248_59 【送郴县裴明府之任兼充宣慰】郎士元 
<br>
<br>白蘋楚水三湘远，芳草秦城二月初。连雁北飞看欲尽， 
<br>孤舟南去意何如。渡江野老思求瘼，候馆郴人忆下车。 
<br>别后天涯何所寄，故交惟有袖中书。
<br>
<br>
<br>
<br>&nbsp;&nbsp; 卷248_60 【送李敖湖南书记】郎士元 
<br>
<br>怜君才与阮家同，掌记能资亚相雄。入楚岂忘看泪竹， 
<br>泊舟应自爱江枫。诚知客梦烟波里，肯厌猿鸣夜雨中。 
<br>莫信衡湘书不到，年年秋雁过巴东。
<br>
<br>
<br>
<br>&nbsp;&nbsp; 卷248_61 【送麹司直】郎士元 
<br>
<br>曙雪苍苍兼曙云，朔风烟雁不堪闻。
<br>贫交此别无他赠，唯有青山远送君。
<br>
<br>
<br>
<br>&nbsp;&nbsp; 卷248_62 【送别】郎士元 
<br>
<br>穆陵关上秋云起，安陆城边远行子。
<br>薄暮寒蝉三两声，回头故乡千万里。
<br>
<br>
<br>
<br>&nbsp;&nbsp; 卷248_63 【咸阳西楼别窦审】郎士元 
<br>
<br>西楼迥起寒原上，霁日遥分万井间。小苑城隅连渭水， 
<br>离宫曙色近京关。亭皋寂寞伤孤客，云雪萧条满众山。 
<br>时命如今犹未偶，辞君拟欲拂衣还。
<br>
<br>
<br>
<br>&nbsp;&nbsp; 卷248_64 【闻蝉寄友人（一作李端诗）】郎士元 
<br>
<br>昨日始闻莺，今朝蝉又鸣。朱颜向华发，定是几年程。 
<br>故国白云远，闲居青草生。因垂数行泪，书寄十年兄。
<br>
<br>
<br>
<br>&nbsp;&nbsp; 卷248_65 【送李骑曹之灵武宁侍】郎士元 
<br>
<br>一岁一归宁，凉天数骑行。河来当塞曲，山远与沙平。 
<br>纵猎旗风卷，听笳帐月生。新鸿引寒色，回日满京城。
<br>
<br>
<br>
<br>&nbsp;&nbsp; 卷248_66 【冯翊西楼（一作张继诗）】郎士元 
<br>
<br>城上西楼倚暮天，楼中归望正凄然。近郭乱山横古渡， 
<br>野庄乔木带新烟。北风吹雁声能苦，远客辞家月再圆。 
<br>陶令好文常对酒，相招一和白云篇。
<br>
<br>
<br>
<br>&nbsp;&nbsp; 卷248_67 【郢城秋望】郎士元 
<br>
<br>白首思归归不得，空山闻雁雁声哀。
<br>高城落日望西北，又见秋风逐水来。
<br>
<br>
<br>
<br>&nbsp;&nbsp; 卷248_68 【夜泊湘江】郎士元 
<br>
<br>湘山木落洞庭波，湘水连云秋雁多。
<br>寂寞舟中谁借问，月明只自听渔歌。
<br>
<br>
<br>
<br>&nbsp;&nbsp; 卷248_69 【留别常著】郎士元 
<br>
<br>岁晏苍郊蓬转时，游人相见说归期。
<br>宓君堂上能留客，明日还家应未迟。
<br>
<br>
<br>
<br>&nbsp;&nbsp; 卷248_70 【送张光归吴】郎士元 
<br>
<br>看取庭芜白露新，劝君不用久风尘。
<br>秋来多见长安客，解爱鲈鱼能几人。
<br>
<br>
<br>
<br>&nbsp;&nbsp; 卷248_71 【闻吹杨叶者二首】郎士元 
<br>
<br>妙吹杨叶动悲笳，胡马迎风起恨赊。
<br>若是雁门寒月夜，此时应卷尽惊沙。
<br>
<br>天生一艺更无伦，寥亮幽音妙入神。
<br>吹向别离攀折处，当应合有断肠人。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷249_1 【润州南郭留别（一作郎士元诗）】皇甫冉 
<br>
<br>萦回枫叶岸，留滞木兰桡。吴岫新经雨，江天正落潮。 
<br>故人劳见爱，行客自无聊。君问前程事，孤云入剡遥。
<br>
<br>
<br>&nbsp;&nbsp; 卷249_2 【祭张公洞二首（一本作排律一首）】皇甫冉 
<br>
<br>尧心知稼穑，精意绕山川。风雨神祇应，笙镛诏命传。 
<br>沐兰祇扫地，酌桂伫灵仙。拂雾陈金策，焚香拜玉筵。
<br>
<br>云开小有洞，日出大罗天。三鸟随王母，双童翊子先。 
<br>何时种桃核，几度看桑田。倏忽烟霞散，空岩骑吏旋。
<br>
<br>
<br>
<br>&nbsp;&nbsp; 卷249_3 【临平道赠同舟人】皇甫冉 
<br>
<br>远山谁辨江南北，长路空随树浅深。
<br>流荡飘飖此何极，唯应行客共知心。
<br>
<br>
<br>
<br>&nbsp;&nbsp; 卷249_4 【巫山峡】皇甫冉 
<br>
<br>巫峡见巴东，迢迢出半空。云藏神女馆，雨到楚王宫。 
<br>朝暮泉声落，寒暄树色同。清猿不可听，偏在九秋中。
<br>
<br>
<br>
<br>&nbsp;&nbsp; 卷249_5 【长安路（一作韩翃诗）】皇甫冉 
<br>
<br>长安九城路，戚里五侯家。结束趋平乐，联翩抵狭斜。 
<br>高楼临远水，复道出繁花。唯见相如宅，蓬门度岁华。
<br>
<br>
<br>
<br>&nbsp;&nbsp; 卷249_6 【送朱逸人】皇甫冉 
<br>
<br>时人多不见，出入五湖间。寄酒全吾道，移家爱远山。 
<br>更看秋草暮，欲共白云还。虽在风尘里，陶潜身自闲。
<br>
<br>
<br>
<br>&nbsp;&nbsp; 卷249_7 【西陵寄灵一上人】皇甫冉 
<br>
<br>西陵遇风处，自古是通津。终日空江上，云山若待人。 
<br>汀洲寒事早，鱼鸟兴情新。回望山阴路，心中有所亲。
<br>
<br>
<br>
<br>&nbsp;&nbsp; 卷249_8 【赴无锡寄别灵一净虚二上人云门所居（刘长卿、郎士元）】皇甫冉 
<br>
<br>高僧本姓竺，开士旧名林。一入春山里，千峰不可寻。 
<br>新年芳草遍，终日白云深。欲徇微官去，悬知讶此心。
<br>
<br>
<br>
<br>&nbsp;&nbsp; 卷249_9 【舟中送李八（得回字）】皇甫冉 
<br>
<br>词客金门未有媒，游吴适越任舟回。
<br>远水迢迢分手去，天边山色待人来。
<br>
<br>
<br>
<br>&nbsp;&nbsp; 卷249_10 【与张补阙、王炼师自…留别赵员外裴补阙同赋杂题一首】皇甫冉 
<br>
<br>朝朝春事晚，泛泛行舟远。淮海思无穷，悠扬烟景中。 
<br>幸将仙子去，复与故人同。高枕随流水，轻帆任远风。 
<br>钟声野寺迥，草色故城空。送别高台上，裴回共惆怅。 
<br>悬知白日斜，定是犹相望。
<br>
<br>
<br>
<br>&nbsp;&nbsp; 卷249_11 【酬张二仲彝】皇甫冉 
<br>
<br>吴洲见芳草，楚客动归心。屈宋乡山古，荆衡烟雨深。 
<br>艰难十载别，羁旅四愁侵。澧月通沅水，湘云入桂林。 
<br>已看生白发，当为乏黄金。江海时相见，唯闻梁甫吟。
<br>
<br>
<br>
<br>&nbsp;&nbsp; 卷249_12 【三月三日义兴李明府后亭泛舟（一作刘长卿诗）】皇甫冉 
<br>
<br>江南烟景复如何，闻道新亭更可过。处处艺兰春浦绿， 
<br>萋萋藉草远山多。壶觞须就陶彭泽，时俗犹传晋永和。 
<br>更使轻桡徐转去，微风落日水增波。
<br>
<br>
<br>
<br>&nbsp;&nbsp; 卷249_13 【少室山韦炼师升仙歌】皇甫冉 
<br>
<br>红霞紫气昼氲氲，绛节青幢迎少君。
<br>忽从林下升天去，空使时人礼白云。
<br>
<br>
<br>
<br>&nbsp;&nbsp; 卷249_14 【独孤中丞筵陪饯韦君赴升州】皇甫冉 
<br>
<br>中司龙节贵，上客虎符新。地控吴襟带，才高汉缙绅。 
<br>泛舟应度腊，入境便行春。处处歌来暮，长江建业人。
<br>
<br>
<br>
<br>&nbsp;&nbsp; 卷249_15 【送王绪剡中（一作送王公还剡中别业）】皇甫冉 
<br>
<br>不见关山去，何时到剡中。已闻成竹木，更道长儿童。 
<br>篱落云常聚，村墟水自通。朝朝忆玄度，非是对清风。
<br>
<br>
<br>
<br>&nbsp;&nbsp; 卷249_16 【酬李郎中侍御秋夜登福州城楼见寄】皇甫冉 
<br>
<br>辛勤万里道，萧索九秋残。月照闽中夜，天凝海上寒。 
<br>王程无地远，主意在人安。遥寄登楼作，空知行路难。
<br>
<br>
<br>
<br>&nbsp;&nbsp; 卷249_17 【同李司直诸公暑夜南馀馆】皇甫冉 
<br>
<br>何处多明月，津亭暑夜深。烟霞不可望，云树更沉沉。 
<br>好是吴中隐，仍为洛下吟。微官朝复夕，牵强亦何心。
<br>
<br>
<br>
<br>&nbsp;&nbsp; 卷249_18 【赠普门上人（一作题普门上人房，一作刘长卿诗）】皇甫冉 
<br>
<br>支公身欲老，长在沃州多。慧力堪传教，禅功久伏魔。 
<br>山云随坐夏，江草伴头陀。借问回心后，贤愚去几何。
<br>
<br>
<br>
<br>&nbsp;&nbsp; 卷249_19 【与诸公同登无锡北楼（一作郎士元诗）】皇甫冉 
<br>
<br>秋兴因危堞，归心过远山。风霜征雁早，江海旅人闲。 
<br>驿树寒仍密，渔舟晚自还。仲宣何所赋，只叹在荆蛮。
<br>
<br>
<br>
<br>&nbsp;&nbsp; 卷249_20 【同李苏州伤美人】皇甫冉 
<br>
<br>玉佩石榴裙，当年嫁使君。专房犹见宠，倾国众皆闻。 
<br>歌舞常无对，幽明忽此分。阳台千万里，何处作朝云。
<br>
<br>
<br>
<br>&nbsp;&nbsp; 卷249_21 【送李录事（一作裴员外）赴饶州】皇甫冉 
<br>
<br>北人南去雪纷纷，雁叫汀沙不可闻。积水长天随远客， 
<br>荒城极浦足寒云。山从建业千峰出，江至浔阳九派分。 
<br>借问督邮才弱冠，府中年少不如君。
<br>
<br>
<br>
<br>&nbsp;&nbsp; 卷249_22 【同诸公有怀绝句】皇甫冉 
<br>
<br>旧国迷江树，他乡近海门。移家南渡久，童稚解方言。
<br>
<br>
<br>
<br>&nbsp;&nbsp; 卷249_23 【题魏仲光淮山所居】皇甫冉 
<br>
<br>人群不相见，乃在白云间。问我将何适，羡君今独闲。 
<br>朝朝汲淮水，暮暮上龟山。幸已安贫定，当从鬓发斑。
<br>
<br>
<br>
<br>&nbsp;&nbsp; 卷249_24 【送郑判官赴徐州（一作郎士元诗）】皇甫冉 
<br>
<br>从军非陇头，师在古徐州。气劲三河卒，功多万里侯。 
<br>元戎阃外令，才子幄中筹。莫听关山曲，还生出塞愁。
<br>
<br>
<br>
<br>&nbsp;&nbsp; 卷249_25 【送顾苌（一作中史，又作长史）往新安（一作刘长卿诗）】皇甫冉 
<br>
<br>由来山水客，复道向新安。半是乘潮便，全非行路难。 
<br>晨装林月在，野饭浦沙寒。严子千年后，何人钓旧滩。
<br>
<br>
<br>
<br>&nbsp;&nbsp; 卷249_26 【秋夜有怀高三十五兼呈空和尚（一作刘长卿诗）】皇甫冉 
<br>
<br>晚节闻君趋道深，结茅栽树近东林。大师几度曾摩顶， 
<br>高士何年遂发心。北渚三更闻过雁，西城万里动寒砧。 
<br>不见支公与玄度，相思拥膝坐长吟。
<br>
<br>
<br>
<br>&nbsp;&nbsp; 卷249_27 【途中送权三兄弟（一作送权骅）】皇甫冉 
<br>
<br>淮海风涛起，江关忧思长。同悲鹊绕树，独作雁随阳。 
<br>山晚云初雪，汀寒月照霜。由来濯缨处，渔父爱沧浪。
<br>
<br>
<br>
<br>&nbsp;&nbsp; 卷249_28 【送裴阐（得归字）】皇甫冉 
<br>
<br>道向毗陵岂是归，客中谁与换春衣。
<br>今夜孤舟行近远，子荆零雨正霏霏。
<br>
<br>
<br>
<br>&nbsp;&nbsp; 卷249_29 【杂言湖山歌送许鸣谦】皇甫冉 
<br>
<br>湖中之山兮波上青，桂飒飒兮雨冥冥。君归兮春早， 
<br>满山兮碧草。晨舂暮汲兮心何求，涧户岩扉兮身自老。 
<br>东岭西峰兮同白云，鸡鸣犬吠兮时相闻。 
<br>幽芳媚景兮当嘉月，践石扪萝兮恣超忽。 
<br>空山寂寂兮颍阳人，旦夕孤云随一身。
<br>
<br>
<br>
<br>&nbsp;&nbsp; 卷249_30 【杂言迎神词二首·迎神】皇甫冉 
<br>
<br>启庭户，列芳鲜；目眇眇，心绵绵，因风托雨降琼筵。 
<br>纷下拜，屡加笾，人心望岁祈丰年。
<br>
<br>
<br>
<br>&nbsp;&nbsp; 卷249_31 【杂言迎神词二首·送神】皇甫冉 
<br>
<br>露沾衣，月隐壁；气凄凄，人寂寂，风回雨度虚瑶席。 
<br>来无声，去无迹，神心降和福远客。
<br>
<br>
<br>
<br>&nbsp;&nbsp; 卷249_32 【屏风上各赋一物得携琴客】皇甫冉 
<br>
<br>不是向空林，应当就磐石。白云知隐处，芳草迷行迹。 
<br>如何祗役心，见尔携琴客。
<br>
<br>
<br>
<br>&nbsp;&nbsp; 卷249_33 【江草歌送卢判官】皇甫冉 
<br>
<br>江皋兮春早，江上兮芳草。杂蘼芜兮杜蘅， 
<br>作丛秀兮欲罗生。被遥隰兮经长衍，雨中深兮烟中浅。 
<br>目眇眇兮增愁，步迟迟兮堪搴。澧之浦兮湘之滨， 
<br>思夫君兮送美人。吴洲曲兮楚乡路，远孤城兮依独戍。 
<br>新月能分裛露时，夕阳照见连天处。问君行迈将何之， 
<br>淹泊沿洄风日迟。处处汀洲有芳草，王孙讵肯念归期。
<br>
<br>
<br>
<br>&nbsp;&nbsp; 卷249_34 【题画帐二首·山水】皇甫冉 
<br>
<br>桂水饶枫杉，荆南足烟雨。犹疑黛色中，复是雒阳岨。
<br>
<br>
<br>
<br>&nbsp;&nbsp; 卷249_35 【题画帐二首·远帆】皇甫冉 
<br>
<br>朝见巴江客，暮见巴江客。云帆傥暂停，中路阳台夕。
<br>
<br>
<br>
<br>&nbsp;&nbsp; 卷249_36 【落第后东游留别】皇甫冉 
<br>
<br>功成方自得，何事学干求。果以浮名误，深贻达士羞。 
<br>九江连涨海，万里任虚舟。岁晚同怀客，相思波上鸥。
<br>
<br>
<br>
<br>&nbsp;&nbsp; 卷249_37 【杂言月洲歌送赵冽还襄阳】皇甫冉 
<br>
<br>汉之广矣中有洲，洲如月兮水环流。流聒聒兮湍与濑， 
<br>草青青兮春更秋。苦竹林，香枫树，樵子罛师几家住。 
<br>万山飞雨一川来，巴客归船傍洲去。归人不可迟， 
<br>芳杜满洲时。无限风烟皆自悲，莫辞贫贱阻心期。 
<br>家住洲头定近远，朝泛轻桡暮当返。不能随尔卧芳洲， 
<br>自念天机一何浅。
<br>
<br>
<br>
<br>&nbsp;&nbsp; 卷249_38 【寄刘八山中】皇甫冉 
<br>
<br>东皋若近远，苦雨隔还期。闰岁风霜晚，山田收获迟。 
<br>茅檐燕去后，樵路菊黄时。平子游都久，知君坐见嗤。
<br>
<br>
<br>
<br>&nbsp;&nbsp; 卷249_39 【答张諲、刘方平兼呈贺兰广】皇甫冉 
<br>
<br>野性难驯狎，荒郊自闭门。心闲同海鸟，日夕恋山村。 
<br>屡枉琼瑶赠，如今道术存。远峰时振策，春雨耐香源。 
<br>复有故人在，宁闻卢鹊喧。青青草色绿，终是待王孙。
<br>
<br>
<br>
<br>&nbsp;&nbsp; 卷249_40 【沣水送郑丰鄠县读书】皇甫冉 
<br>
<br>麦秋中夏凉风起，送君西郊及沣水。孤烟远树动离心， 
<br>隔岸江流若千里。早年江海谢浮名，此路云山惬尔情。 
<br>上古全经皆在口，秦人如见济南生。
<br>
<br>
<br>
<br>&nbsp;&nbsp; 卷249_41 【九日寄郑丰】皇甫冉 
<br>
<br>重阳秋已晚，千里信仍稀。何处登高望，知君正忆归。 
<br>还当采时菊，定未授寒衣。欲识离居恨，郊园正掩扉。
<br>
<br>
<br>
<br>&nbsp;&nbsp; 卷249_42 【酬包评事壁画山水见寄】皇甫冉 
<br>
<br>一官知所傲，本意在云泉。濡翰生新兴，群峰忽眼前。 
<br>黛中分远近，笔下起风烟。岩翠深樵路，湖光出钓船。 
<br>寒侵赤城顶，日照武陵川。若览名山志，仍闻招隐篇。 
<br>遂令江海客，惆怅忆闲田。
<br>
<br>
<br>
<br>&nbsp;&nbsp; 卷249_43 【渡汝水向太和山】皇甫冉 
<br>
<br>落日事搴陟，西南投一峰。诚知秋水浅，但怯无人踪。
<br>
<br>
<br>
<br>&nbsp;&nbsp; 卷249_44 【秋怨】皇甫冉 
<br>
<br>长信多秋气，昭阳借月华。那堪闭永巷，闻道选良家。
<br>
<br>
<br>
<br>&nbsp;&nbsp; 卷249_45 【赠郑山人】皇甫冉 
<br>
<br>白首沧洲客，陶然得此生。庞公采药去，莱氏与妻行。 
<br>乍见还州里，全非隐姓名。枉帆临海峤，贳酒秣陵城。 
<br>伐木吴山晓，持竿越水清。家人恣贫贱，物外任衰荣。 
<br>忽尔辞林壑，高歌至上京。避喧心已惯，念远梦频成。 
<br>石路寒花发，江田腊雪明。玄纁倘有命，何以遂躬耕。
<br>
<br>
<br>
<br>&nbsp;&nbsp; 卷249_46 【刘方平西斋对雪】皇甫冉 
<br>
<br>对酒闲斋晚，开轩腊雪时。花飘疑节候，色净润帘帷。 
<br>委树寒枝弱，萦空去雁迟。自然堪访戴，无复四愁诗。
<br>
<br>
<br>
<br>&nbsp;&nbsp; 卷249_47 【福先寺寻湛然寺主不见】皇甫冉 
<br>
<br>寂然空伫立，往往报疏钟。高馆谁留客，东南二室峰。 
<br>川原通霁色，田野变春容。惆怅层城暮，犹言归路逢。
<br>
<br>
<br>
<br>&nbsp;&nbsp; 卷249_48 【河南郑少尹城南亭送郑判官还河东】皇甫冉 
<br>
<br>使臣怀饯席，亚尹有前溪。客是仙舟里，途从御苑西。 
<br>泉声喧暗竹，草色引长堤。故绛青山在，新田绿树齐。 
<br>天秋闻别鹄，关晓待鸣鸡。应叹沈冥者，年年津路迷。
<br>
<br>
<br>
<br>&nbsp;&nbsp; 卷249_49 【登玄元庙】皇甫冉 
<br>
<br>古庙川原迥，重门禁籞连。海童纷翠盖，羽客事琼筵。 
<br>御路分疏柳，离宫出苑田。兴新无向背，望久辨山川。 
<br>物外将遗老，区中誓绝缘。函关若远近，紫气独依然。
<br>
<br>
<br>
<br>&nbsp;&nbsp; 卷249_50 【冬夜集赋得寒漏】皇甫冉 
<br>
<br>清冬洛阳客，寒漏建章台。出禁因风彻，萦窗共月来。 
<br>偏将残濑杂，乍与远鸿哀。遥夜重城警，流年滴水催。 
<br>闲斋堪坐听，况有故人杯。
<br>
<br>
<br>
<br>&nbsp;&nbsp; 卷249_51 【玄元观送李源李风还奉先华阴】皇甫冉 
<br>
<br>此去那知道路遥，寒原紫府上迢迢。莫辞别酒和琼液， 
<br>乍唱离歌和凤箫。远水东流浮落景，缭垣西转失行镳。 
<br>华山秦塞长相忆，无使音尘顿寂寥。
<br>
<br>
<br>
<br>&nbsp;&nbsp; 卷249_52 【刘方平壁画山】皇甫冉 
<br>
<br>墨妙无前，性生笔先。回溪已失，远嶂犹连。 
<br>侧径樵客，长林野烟。青峰之外，何处云天。
<br>
<br>
<br>
<br>&nbsp;&nbsp; 卷249_53 【登山歌】皇甫冉 
<br>
<br>青山前，青山后，登高望两处，两处今何有。 
<br>烟景满川原，离人堪白首。
<br>
<br>
<br>
<br>&nbsp;&nbsp; 卷249_54 【和郑少尹祭中岳寺北访萧居士越上方】皇甫冉 
<br>
<br>肃寺祠灵境，寻真到隐居。夤缘幽谷远，萧散白云馀。 
<br>晚节持僧律，他年著道书。海边曾狎鸟，濠上正观鱼。 
<br>寂静求无相，淳和睹太初。一峰绵岁月，万性任盈虚。 
<br>篱隔溪钟度，窗临涧木疏。谢公怀旧壑，回驾复何如。
<br>
<br>
<br>
<br>&nbsp;&nbsp; 卷249_55 【秋夜寄所思】皇甫冉 
<br>
<br>寂寞坐遥夜，清风何处来。天高散骑省，月冷建章台。 
<br>邻笛哀声急，城砧朔气催。芙蓉已委绝，谁复可为媒。
<br>
<br>
<br>
<br>&nbsp;&nbsp; 卷249_56 【赋得郢路悲猿】皇甫冉 
<br>
<br>悲猿何处发，郢路第三声。远客知秋暮，空山益夜清。 
<br>啾啾深众木，噭噭入孤城。坐觉盈心耳，翛然适楚情。
<br>
<br>
<br>
<br>&nbsp;&nbsp; 卷249_57 【杂言无锡惠山寺流泉歌】皇甫冉 
<br>
<br>寺有泉兮泉在山，锵金鸣玉兮长潺潺。作潭镜兮澄寺内， 
<br>泛岩花兮到人间。土膏脉动知春早，隈隩阴深长苔草。 
<br>处处萦回石磴喧，朝朝盥漱山僧老。僧自老，松自新。 
<br>流活活，无冬春。任疏凿兮与汲引，若有意兮山中人。 
<br>偏依佛界通仙境，明灭玲珑媚林岭。宛如太室临九潭， 
<br>讵减天台望三井。我来结绶未经秋，已厌微官忆旧游。 
<br>且复迟回犹未去，此心只为灵泉留。
<br>
<br>
<br>
<br>&nbsp;&nbsp; 卷249_58 【清明日青龙寺上方赋得多字】皇甫冉 
<br>
<br>上方偏可适，季月况堪过。远近水声至，东西山色多。 
<br>夕阳留径草，新叶变庭柯。已度清明节，春秋如客何。
<br>
<br>
<br>
<br>&nbsp;&nbsp; 卷249_59 【与张諲宿刘八城东庄】皇甫冉 
<br>
<br>人闲当岁暮，田野尚逢迎。莱子多嘉庆，陶公得此生。 
<br>寒芜连古渡，云树近严城。鸡黍无辞薄，贫交但贵情。
<br>
<br>
<br>
<br>&nbsp;&nbsp; 卷249_60 【寄刘方平】皇甫冉 
<br>
<br>坐忆山中人，穷栖事南亩。烟霞相亲外，墟落今何有。 
<br>潘郎作赋年，陶令辞官后。达生遗自适，良愿固无负。 
<br>田取颍水流，树入阳城口。岁暮忧思盈，离居不堪久。
<br>
<br>
<br>
<br>&nbsp;&nbsp; 卷249_61 【曾东游以诗寄之】皇甫冉 
<br>
<br>出郭离言多，回车始知远。寂然层城暮，更念前山转。 
<br>总辔越成皋，浮舟背梁苑。朝朝劳延首，往往若在眼。 
<br>落日孤云还，边愁迷楚关。如何溆花发，复对游子颜。 
<br>古寺杉栝里，连樯洲渚间。烟生海西岸，云见吴南山。 
<br>惊风扫芦荻，翻浪连天白。正是扬帆时，偏逢江上客。 
<br>由来许佳句，况乃惬所适。嵯峨天姥峰，翠色春更碧。 
<br>气凄湖上雨，月净剡中夕。钓艇或相逢，江蓠又堪摘。 
<br>迢迢始宁墅，芜没谢公宅。朱槿列摧墉，苍苔遍幽石。 
<br>顾予任疏懒，期尔振羽翮。沧洲未可行，须售金门策。
<br>
<br>
<br>
<br>&nbsp;&nbsp; 卷249_62 【适荆州途次南阳赠何明府】皇甫冉 
<br>
<br>千里独游日，有怀谁与同。言过细阳令，一遇朗陵公。 
<br>清节迈多士，斯文传古风。闾阎知俗变，原野识年丰。 
<br>吾道方在此，前程殊未穷。江天经岘北，客思满巴东。 
<br>梦渚夕愁远，山丘晴望通。应嗟出处异，流荡楚云中。
<br>
<br>
<br>
<br>&nbsp;&nbsp; 卷249_63 【秋夜戏题刘方平壁】皇甫冉 
<br>
<br>鸿悲月白时将谢，正可招寻惜遥夜。
<br>翠帐兰房曲且深，宁知户外清霜下。
<br>
<br>
<br>
<br>&nbsp;&nbsp; 卷249_64 【问正上人疾】皇甫冉 
<br>
<br>医王犹有疾，妙理竞难穷。饵药应随病，观身转悟空。 
<br>地闲花欲雨，窗冷竹生风。几日东林去，门人待远公。
<br>
<br>
<br>
<br>&nbsp;&nbsp; 卷249_65 【山中五咏·门柳】皇甫冉 
<br>
<br>接影武昌城，分行汉南道。何事闲门外，空对青山老。
<br>
<br>
<br>
<br>&nbsp;&nbsp; 卷249_66 【山中五咏·远山】皇甫冉 
<br>
<br>少室尽西峰，鸣皋隐南面。柴门纵复关，终日窗中见。
<br>
<br>
<br>
<br>&nbsp;&nbsp; 卷249_67 【山中五咏·南涧】皇甫冉 
<br>
<br>上路各乘轩，高明尽鸣玉。宁知涧下人，自爱轻波渌。
<br>
<br>
<br>
<br>&nbsp;&nbsp; 卷249_68 【山中五咏·春早】皇甫冉 
<br>
<br>草遍颍阳山，花开武陵水。春色既已同，人心亦相似。
<br>
<br>
<br>
<br>&nbsp;&nbsp; 卷249_69 【山中五咏·山馆】皇甫冉 
<br>
<br>山馆长寂寂，闲云朝夕来。空庭复何有，落日照青苔。
<br>
<br>
<br>
<br>&nbsp;&nbsp; 卷249_70 【送窦十九叔向赴京】皇甫冉 
<br>
<br>冰结杨柳津，从吴去入秦。徒云还上国，谁为作中人。 
<br>驿树同霜霰，渔舟伴苦辛。相如求一谒，词赋远随身。
<br>
<br>
<br>
<br>&nbsp;&nbsp; 卷249_71 【登石城戍望海寄诸暨严少府】皇甫冉 
<br>
<br>平明登古戍，徙倚待寒潮。江海方回合，云林自寂寥。 
<br>讵能知远近，徒见荡烟霄。即此沧洲路，嗟君久折腰。
<br>
<br>
<br>
<br>&nbsp;&nbsp; 卷249_72 【和樊润州秋日登城楼】皇甫冉 
<br>
<br>露冕临平楚，寒城带早霜。时同借河内，人是卧淮阳。 
<br>积水澄天堑，连山入帝乡。因高欲见下，非是爱秋光。
<br>
<br>
<br>
<br>&nbsp;&nbsp; 卷249_73 【寄江东李判官】皇甫冉 
<br>
<br>远怀不可道，历稔倦离忧。洛下闻新雁，江南想暮秋。 
<br>澄清佐八使，纲纪案诸侯。地识吴平久，才当晋用求。 
<br>时贤几殂谢，摛藻继风流。更有西陵作，还成北固游。 
<br>归途限尺牍，王事在扁舟。山色临湖尽，猿声入梦愁。
<br>
<br>
<br>
<br>&nbsp;&nbsp; 卷249_74 【送蒋评事往福州】皇甫冉 
<br>
<br>江上春常早，闽中客去稀。登山怨迢递，临水惜芳菲。 
<br>烟树何时尽，风帆几日归。还看复命处，盛府有光辉。
<br>
<br>
<br>
<br>&nbsp;&nbsp; 卷249_75 【送从弟豫贬远州（一作刘长卿诗，题作送从弟贬袁州）】皇甫冉 
<br>
<br>何事成迁客，思归不见乡。游吴经万里，吊屈过三湘。 
<br>水与荆巫接，山通鄢郢长。名嗟黄绶系，才是白眉良。 
<br>独结南枝恨，应思北雁行。忧来沽楚酒，玄鬓莫凝霜。
<br>
<br>
<br>
<br>&nbsp;&nbsp; 卷249_76 【送钱唐路少府赴制举】皇甫冉 
<br>
<br>公车待诏赴长安，客里新正阻旧欢。迟日未能销野雪， 
<br>晴花偏自犯江寒。东溟道路通秦塞，北阙威仪识汉官。 
<br>共许郤诜工射策，恩荣请向一枝看。
<br>
<br>
<br>
<br>&nbsp;&nbsp; 卷249_77 【赋得荆溪夜湍送蒋逸人归义兴山】皇甫冉 
<br>
<br>惊湍流不极，夜度识云岑。长带溪沙浅，时因山雨深。 
<br>方同七里路，更遂五湖心。揭厉朝将夕，潺湲古至今。 
<br>花源君若许，虽远亦相寻。
<br>
<br>
<br>
<br>&nbsp;&nbsp; 卷249_78 【送孔党赴举】皇甫冉 
<br>
<br>入贡列诸生，诗书业早成。家承孔圣后，身有鲁儒名。 
<br>楚水通荥浦，春山拥汉京。爱君方弱冠，为赋少年行。
<br>
<br>
<br>
<br>&nbsp;&nbsp; 卷249_79 【齐郎中筵赋得的的帆向浦留别】皇甫冉 
<br>
<br>一帆何处去，正在望中微。浦迥摇空色，汀回见落晖。 
<br>每争高鸟度，能送远人归。偏似南浮客，悠扬无所依。
<br>
<br>
<br>
<br>&nbsp;&nbsp; 卷249_80 【送陆鸿渐栖霞寺采茶】皇甫冉 
<br>
<br>采茶非采菉，远远上层崖。布叶春风暖，盈筐白日斜。 
<br>旧知山寺路，时宿野人家。借问王孙草，何时泛碗花。
<br>
<br>
<br>
<br>&nbsp;&nbsp; 卷249_81 【泊丹阳与诸人同舟至马林溪遇雨】皇甫冉 
<br>
<br>云林不可望，溪水更悠悠。共载人皆客，离家春是秋。 
<br>远山方对枕，细雨莫回舟。来往南徐路，多为芳草留。
<br>
<br>
<br>
<br>&nbsp;&nbsp; 卷249_82 【太常魏博士远出贼庭江外相逢因叙其事】皇甫冉 
<br>
<br>烽火惊戎塞，豺狼犯帝畿。川原无稼穑，日月翳光辉。 
<br>里社枌榆毁，宫城骑吏非。群生被惨毒，杂虏耀轻肥。 
<br>多士从芳饵，唯君识祸机。心同合浦叶，命寄首阳薇。 
<br>耻作纤鳞喣，方随高鸟飞。山经商岭出，水泛汉池归。 
<br>离别霜凝鬓，逢迎泪迸衣。京华长路绝，江海故人稀。 
<br>秉节身常苦，求仁志不违。只应穷野外，耕种且相依。
<br>
<br>
<br>
<br>&nbsp;&nbsp; 卷249_83 【送包佶赋得天津桥】皇甫冉 
<br>
<br>洛阳岁暮作征客，□□□□□□□。相望依然一水间， 
<br>相思已如千年隔。晴烟霁景满天津，凤阁龙楼映水滨。 
<br>岂无朝夕轩车度，其奈相逢非所亲。巩树甘陵愁远道， 
<br>他乡一望人堪老。君报还期在早春，桥边日日看芳草。
<br>
<br>
<br>
<br>&nbsp;&nbsp; 卷249_84 【上礼部杨侍郎】皇甫冉 
<br>
<br>郢匠抡材日，辕轮必尽呈。敢言当一干，徒欲隶诸生。 
<br>末学惭邹鲁，深仁录弟兄。馀波知可挹，弱植更求荣。 
<br>绩愧他年败，功期此日成。方因旧桃李，犹冀载飞鸣。 
<br>道浅犹怀分，时移但自惊。关门惊暮节，林壑废春耕。 
<br>十里嵩峰近，千秋颍水清。烟花迷戍谷，墟落接阳城。 
<br>渺默思乡梦，迟回知己情。劳歌终此曲，还是苦辛行。
<br>
<br>
<br>
<br>&nbsp;&nbsp; 卷249_85 【宿严维宅送包七（一作刘长卿诗，题下作送包佶）】皇甫冉 
<br>
<br>江湖同避地，分手自依依。尽室今为客，经秋空念归。 
<br>岁储无别墅，寒服羡邻机。草色村桥晚，蝉声江树稀。 
<br>夜凉宜共醉，时难惜相违。何事随阳侣，汀洲忽背飞。
<br>
<br>
<br>
<br>&nbsp;&nbsp; 卷249_86 【同张侍御咏兴宁寺经藏院海石榴花】皇甫冉 
<br>
<br>嫩叶生初茂，残花少更鲜。结根龙藏侧，故欲并青莲。
<br>
<br>
<br>
<br>&nbsp;&nbsp; 卷249_87 【崔十四宅各赋一物得檐柳】皇甫冉 
<br>
<br>官渡老风烟，浔阳媚云日。汉将营前见，胡笳曲中出。 
<br>复在此檐端，垂阴仲长室。
<br>
<br>
<br>
<br>&nbsp;&nbsp; 卷249_88 【送段明府】皇甫冉 
<br>
<br>遥夜此何其，霜空残杳霭。方嗟异乡别，暂是同公会。 
<br>海林秋更疏，野水寒犹大。离人转吴岫，旅雁从燕塞。 
<br>日夕望前期，劳心白云外。
<br>
<br>
<br>
<br>&nbsp;&nbsp; 卷249_89 【送王司直（一作刘长卿诗）】皇甫冉 
<br>
<br>西塞云山远，东风道路长。人心胜潮水，相送过浔阳。
<br>
<br>
<br>
<br>&nbsp;&nbsp; 卷249_90 【婕妤春怨】皇甫冉 
<br>
<br>花枝出建章，凤管发昭阳。借问承恩者，双蛾几许长。
<br>
<br>
<br>
<br>&nbsp;&nbsp; 卷249_91 【送魏十六还苏州】皇甫冉 
<br>
<br>秋夜深深北送君，阴虫切切不堪闻。
<br>归舟明日毗陵道，回首姑苏是白云。
<br>
<br>
<br>
<br>&nbsp;&nbsp; 卷249_92 【婕妤怨】皇甫冉 
<br>
<br>由来咏团扇，今已值秋风。事逐时皆往，恩无日再中。 
<br>早鸿闻上苑，寒露下深宫。颜色年年谢，相如赋岂工。
<br>
<br>
<br>
<br>&nbsp;&nbsp; 卷249_93 【送客】皇甫冉 
<br>
<br>旗鼓军威重，关山客路赊。待封甘度陇，回首不思家。 
<br>城下春山路，营中瀚海沙。河源虽万里，音信寄来查。
<br>
<br>
<br>
<br>&nbsp;&nbsp; 卷249_94 【秋日东郊作】皇甫冉 
<br>
<br>闲看秋水心无事，卧对寒松手自栽。庐岳高僧留偈别， 
<br>茅山道士寄书来。燕知社日辞巢去，菊为重阳冒雨开。 
<br>浅薄将何称献纳，临岐终日自迟回。
<br>
<br>
<br>
<br>&nbsp;&nbsp; 卷249_95 【秋夜宿严维宅】皇甫冉 
<br>
<br>昔闻玄度宅，门向会稽峰。君住东湖下，清风继旧踪。 
<br>秋深临水月，夜半隔山钟。世故多离别，良宵讵可逢。
<br>
<br>
<br>
<br>&nbsp;&nbsp; 卷249_96 【见诸姬学玉台体】皇甫冉 
<br>
<br>艳唱召燕姬，清弦待卢女。由来道姓秦，谁不知家楚。 
<br>传杯见目成，结带明心许。宁辞玉辇迎，自堪金屋贮。 
<br>朝朝作行云，襄王迷处所。
<br>
<br>
<br>
<br>&nbsp;&nbsp; 卷249_97 【酬张二仓曹扬子所居见寄兼呈韩郎中】皇甫冉 
<br>
<br>孤云独鹤自悠悠，别后经年尚泊舟。渔父置词相借问， 
<br>郎官能赋许依投。折芳远寄三春草，乘兴闲看万里流。 
<br>莫怪杜门频乞假，不堪扶病拜龙楼。
<br>
<br>
<br>
<br>&nbsp;&nbsp; 卷249_98 【送安律师】皇甫冉 
<br>
<br>出家童子岁，爱此雪山人。长路经千里，孤云伴一身。 
<br>水中应见月，草上岂伤春。永日空林下，心将何物亲。
<br>
<br>
<br>
<br>&nbsp;&nbsp; 卷249_99 【题卢十一所居（一作卢十）】皇甫冉 
<br>
<br>春风来几日，先入辟疆园。身外无馀事，闲吟昼闭门。
<br>
<br>
<br>
<br>&nbsp;&nbsp; 卷249_100 【送陆澧郭郧】皇甫冉 
<br>
<br>才见吴洲百草春，已闻燕雁一声新。
<br>秋风何处催年急，偏逐山行水宿人。
<br>
<br>
<br>
<br>&nbsp;&nbsp; 卷249_101 【山中横云（一作题画帐）】皇甫冉 
<br>
<br>湘水风日满，楚山朝夕空。连峰虽已见，犹念长云中。
<br>
<br>
<br>
<br>&nbsp;&nbsp; 卷249_102 【题裴二十一新园（一作题裴固新园，又作裴周）】皇甫冉 
<br>
<br>东郭访先生，西郊寻隐路。久为江南客，自有云阳树。 
<br>已得闲园心，不知公府步。开门白日晚，倚杖青山暮。 
<br>果熟任霜封，篱疏从水度。穷年无牵缀，往事惜沦误。 
<br>唯见耦耕人，朝朝自来去。
<br>
<br>
<br>
<br>&nbsp;&nbsp; 卷249_103 【寄高云】皇甫冉 
<br>
<br>南徐风日好，怅望毗陵道。毗陵有故人，一见恨无因。 
<br>独恋青山久，唯令白发新。每嫌持手板，时见著头巾。 
<br>烟景临寒食，农桑接仲春。家贫仍嗜酒，生事今何有。 
<br>芳草遍江南，劳心忆携手。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
