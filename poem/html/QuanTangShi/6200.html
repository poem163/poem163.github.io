<HTML>
<HEAD>
<TITLE>全唐诗 卷643-646 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷643-646</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷643-646</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-04&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6200"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷643-646')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷643-646]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  卷643_1 【菊】李山甫 
<br>
<br>篱下霜前偶得存，忍教迟晚避兰荪。也销造化无多力， 
<br>未受阳和一点恩。栽处不容依玉砌，要时还许上金尊。 
<br>陶潜殁后谁知己，露滴幽丛见泪痕。
<br>
<br>
<br>&nbsp;&nbsp; 卷643_2 【风】李山甫 
<br>
<br>喜怒寒暄直不匀，终无形状始无因。能将尘土平欺客， 
<br>爱把波澜枉陷人。飘乐递香随日在，绽花开柳逐年新。 
<br>深知造化由君力，试为吹嘘借与春。
<br>
<br>
<br>
<br>&nbsp;&nbsp; 卷643_3 【月】李山甫 
<br>
<br>狡兔顽蟾死复生，度云经汉澹还明。夜长虽耐对君坐， 
<br>年少不禁随尔行。玉桂影摇乌鹊动，金波寒注鬼神惊。 
<br>人间半被虚抛掷，唯向孤吟客有情。
<br>
<br>
<br>
<br>&nbsp;&nbsp; 卷643_4 【秋】李山甫 
<br>
<br>傍雨依风冷渐匀，更凭青女事精神。来时将得几多雁， 
<br>到处愁他无限人。能被绿杨深懊恼，谩偎黄菊送殷勤。 
<br>邹家不用偏吹律，到底荣枯也自均。
<br>
<br>
<br>
<br>&nbsp;&nbsp; 卷643_5 【松】李山甫 
<br>
<br>地耸苍龙势抱云，天教青共众材分。孤标百尺雪中见， 
<br>长啸一声风里闻。桃李傍他真是佞，藤萝攀尔亦非群。 
<br>平生相爱应相识，谁道修篁胜此君。
<br>
<br>
<br>
<br>&nbsp;&nbsp; 卷643_6 【读汉史】李山甫 
<br>
<br>四百年间反覆寻，汉家兴替好沾襟。每逢奸诈须挼手， 
<br>真遇英雄始醒心。王莽弄来曾半破，曹公将去便平沈。 
<br>当时虚受君恩者，谩向青编作鬼林。
<br>
<br>
<br>
<br>&nbsp;&nbsp; 卷643_7 【上元怀古二首】李山甫 
<br>
<br>南朝天子爱风流，尽守江山不到头。总是战争收拾得， 
<br>却因歌舞破除休。尧行道德终无敌，秦把金汤可自由。 
<br>试问繁华何处有，雨苔烟草古城秋。
<br>
<br>争帝图王德尽衰，骤兴驰霸亦何为。君臣都是一场笑， 
<br>家国共成千载悲。排岸远樯森似槊，落波残照赫如旗。 
<br>今朝城上难回首，不见楼船索战时。
<br>
<br>
<br>
<br>&nbsp;&nbsp; 卷643_8 【隋堤柳】李山甫 
<br>
<br>曾傍龙舟拂翠华，至今凝恨倚天涯。但经春色还秋色， 
<br>不觉杨家是李家。背日古阴从北朽，逐波疏影向南斜。 
<br>年年只有晴风便，遥为雷塘送雪花。
<br>
<br>
<br>
<br>&nbsp;&nbsp; 卷643_9 【蒲关西道中作】李山甫 
<br>
<br>国东王气凝蒲关，楼台帖出晴空间。紫烟横捧大舜庙， 
<br>黄河直打中条山。地锁咽喉千古壮，风传歌吹万家闲。 
<br>来来去去身依旧，未及潘年鬓已斑。
<br>
<br>
<br>
<br>&nbsp;&nbsp; 卷643_10 【送李秀才入军】李山甫 
<br>
<br>弱柳贞松一地栽，不因霜霰自难媒。书生只是平时物， 
<br>男子争无乱世才。铁马已随红旆去，同人犹著白衣来。 
<br>到头功业须如此，莫为初心首重回。
<br>
<br>
<br>
<br>&nbsp;&nbsp; 卷643_11 【送蕲州裴员外】李山甫 
<br>
<br>正作南宫第一人，暂随霓旆怆离群。晓从阙下辞天子， 
<br>春向江头待使君。五马尚迷青琐路，双鱼犹惹翠兰芬。 
<br>明朝无路寻归处，禁树参差隔紫云。
<br>
<br>
<br>
<br>&nbsp;&nbsp; 卷643_12 【代孔明哭先主】李山甫 
<br>
<br>忆昔南阳顾草庐，便乘雷电捧乘舆。酌量诸夏须平取， 
<br>期刻群雄待遍锄。南面未能成帝业，西陵那忍送宫车。 
<br>九疑山下频惆怅，曾许微臣水共鱼。
<br>
<br>
<br>
<br>&nbsp;&nbsp; 卷643_13 【送职方王郎中吏部刘员外自太原郑相公幕继奉征书归省署】李山甫 
<br>
<br>双凤衔书次第飞，玉皇催促列仙归。云开日月临青琐， 
<br>风卷烟霞上紫微。莲影一时空俭府，兰香同处扑尧衣。 
<br>此生长扫朱门者，每向人间梦粉闱。
<br>
<br>
<br>
<br>&nbsp;&nbsp; 卷643_14 【寒食二首】李山甫 
<br>
<br>柳带东风一向斜，春阴澹澹蔽人家。有时三点两点雨， 
<br>到处十枝五枝花。万井楼台疑绣画，九原珠翠似烟霞。 
<br>年年今日谁相问，独卧长安泣岁华。
<br>
<br>风烟放荡花披猖，秋千女儿飞短墙。绣袍驰马拾遗翠， 
<br>锦袖斗鸡喧广场。天地气和融霁色，池台日暖烧春光。 
<br>自怜尘土无他事，空脱荷衣泥醉乡。
<br>
<br>
<br>
<br>&nbsp;&nbsp; 卷643_15 【又代孔明哭先主】李山甫 
<br>
<br>鲸鬣翻腾四海波，始将天意用干戈。尽驱神鬼随鞭策， 
<br>全罩英雄入网罗。提剑尚残吴郡国，垂衣犹欠魏山河。 
<br>鼎湖无路追仙驾，空使群臣泣血多。
<br>
<br>
<br>
<br>&nbsp;&nbsp; 卷643_16 【贫女】李山甫 
<br>
<br>平生不识绣衣裳，闲把荆钗亦自伤。镜里只应谙素貌， 
<br>人间多自信红妆。当年未嫁还忧老，终日求媒即道狂。 
<br>两意定知无说处，暗垂珠泪湿蚕筐。
<br>
<br>
<br>
<br>&nbsp;&nbsp; 卷643_17 【寓怀】李山甫 
<br>
<br>万古交驰一片尘，思量名利孰如身。长疑好事皆虚事， 
<br>却恐闲人是贵人。老逐少来终不放，辱随荣后直须匀。 
<br>劝君不用夸头角，梦里输赢总未真。
<br>
<br>
<br>
<br>&nbsp;&nbsp; 卷643_18 【蜀中寓怀】李山甫 
<br>
<br>千里烟霞锦水头，五丁开得也风流。春装宝阙重重树， 
<br>日照仙州万万楼。蛙似公孙虽不守，龙如诸葛亦须休。 
<br>此中无限英雄鬼，应对江山各自羞。
<br>
<br>
<br>
<br>&nbsp;&nbsp; 卷643_19 【下第卧疾卢员外召游曲江】李山甫 
<br>
<br>眼前何事不伤神，忍向江头更弄春。桂树既能欺贱子， 
<br>杏花争肯采闲人。麻衣未掉浑身雪，皂盖难遮满面尘。 
<br>珍重列星相借问，嵇康慵病也天真。
<br>
<br>
<br>
<br>&nbsp;&nbsp; 卷643_20 【司天台】李山甫 
<br>
<br>拂云朱槛捧昭回，静对铜浑水镜开。太史只知频奏瑞， 
<br>苍生无计可防灾。景公进德星曾退，汉帝推诚日为回。 
<br>何事旷官全不语，好天良月锁高台。
<br>
<br>
<br>
<br>&nbsp;&nbsp; 卷643_21 【落花】李山甫 
<br>
<br>落拓东风不藉春，吹开吹谢两何因。当时曾见笑筵主， 
<br>今日自为行路尘。颜色却还天上女，馨香留与世间人。 
<br>明年寒食重相见，零泪无端又满巾。
<br>
<br>
<br>
<br>&nbsp;&nbsp; 卷643_22 【赴举别所知】李山甫 
<br>
<br>腰剑囊书出户迟，壮心奇命两相疑。麻衣尽举一双手， 
<br>桂树只生三两枝。黄祖不怜鹦鹉客，志公偏赏麒麟儿。 
<br>叔牙忧我应相痛，回首天涯寄所思。
<br>
<br>
<br>
<br>&nbsp;&nbsp; 卷643_23 【贺邢州卢员外】李山甫 
<br>
<br>紫泥飞诏下金銮，列象分明世仰观。北省谏书藏旧草， 
<br>南宫郎署握新兰。春归凤沼恩波暖，晓入鸳行瑞气寒。 
<br>偏是此生栖息者，满衣零泪一时干。
<br>
<br>
<br>
<br>&nbsp;&nbsp; 卷643_24 【方干隐居】李山甫 
<br>
<br>咬咬嘎嘎水禽声，露洗松阴满院清。溪畔印沙多鹤迹， 
<br>槛前题竹有僧名。问人远岫千重意，对客闲云一片情。 
<br>早晚尘埃得休去，且将书剑事先生。
<br>
<br>
<br>
<br>&nbsp;&nbsp; 卷643_25 【早春微雨】李山甫 
<br>
<br>怪来莺蝶似凝愁，不觉看花暂湿头。疏影未藏千里树， 
<br>远阴微翳万家楼。青罗舞袖纷纷转，红脸啼珠旋旋收。 
<br>岁旱且须教济物，为霖何事爱风流。
<br>
<br>
<br>
<br>&nbsp;&nbsp; 卷643_26 【谒翰林刘学士不遇】李山甫 
<br>
<br>梦绕清华宴地深，洞宫横锁晓沈沈。鹏飞碧海终难见， 
<br>鹤入青霄岂易寻。六尺羁魂迷定止，两行愁血谢知音。 
<br>平生只耻凌风翼，随得鸣珂上禁林。
<br>
<br>
<br>
<br>&nbsp;&nbsp; 卷643_27 【答刘书记见赠】李山甫 
<br>
<br>吟近秋光思不穷，酷探骚雅愧无功。茫然心苦千篇拙， 
<br>暝坐神凝万象空。月上开襟当北户，竹边回首揖西风。 
<br>知音频有新诗赠，白雪纷纷落郢中。
<br>
<br>
<br>
<br>&nbsp;&nbsp; 卷643_28 【贺友人及第】李山甫 
<br>
<br>得水蛟龙失水鱼，此心相对两何如。敢辞今日须行卷， 
<br>犹喜他年待荐书。松桂也应情未改，萍蓬争奈迹还疏。 
<br>春风不见寻花伴，遥向青云泥子虚。
<br>
<br>
<br>
<br>&nbsp;&nbsp; 卷643_29 【雨后过华岳庙】李山甫 
<br>
<br>华山黑影霄崔嵬，金天□□门未开。雨淋鬼火灭不灭， 
<br>风送神香来不来。墙外素钱飘似雪，殿前阴柏吼如雷。 
<br>知君暗宰人间事，休把苍生梦里裁。
<br>
<br>
<br>
<br>&nbsp;&nbsp; 卷643_30 【赠弹琴李处士】李山甫 
<br>
<br>情知此事少知音，自是先生枉用心。世上几时曾好古， 
<br>人前何必更沾襟。致身不似笙竽巧，悦耳宁如郑卫淫。 
<br>三尺焦桐七条线，子期师旷两沈沈。
<br>
<br>
<br>
<br>&nbsp;&nbsp; 卷643_31 【刘员外寄移菊】李山甫 
<br>
<br>秋来缘树复缘墙，怕共平芜一例荒。颜色不能随地变， 
<br>风流唯解逐人香。烟含细叶交加碧，露拆寒英次第黄。 
<br>深谢栽培与知赏，但惭终岁待重阳。
<br>
<br>
<br>
<br>&nbsp;&nbsp; 卷643_32 【南山】李山甫 
<br>
<br>钝碧顽青几万秋，直无天地始应休。莫嫌尘土佯遮面， 
<br>能向楼台强出头。霁色陡添千尺翠，夕阳闲放一堆愁。 
<br>假饶不是神仙骨，终抱琴书向此游。
<br>
<br>
<br>
<br>&nbsp;&nbsp; 卷643_33 【山中览刘书记新诗】李山甫 
<br>
<br>记室新诗相寄我，蔼然清绝更无过。溪风满袖吹骚雅， 
<br>岩瀑无时滴薜萝。云外山高寒色重，雪中松苦夜声多。 
<br>静酬嘉唱对幽景，苍鹤羸栖古木柯。
<br>
<br>
<br>
<br>&nbsp;&nbsp; 卷643_34 【早秋山中作】李山甫 
<br>
<br>荣枯无路入千峰，肥遁谁谐此志同。司寇亦曾遭鲁黜， 
<br>步兵何事哭途穷。桧松瘦健滴秋露，户牖虚明生晚风。 
<br>山思更清人影绝，陇云飞入草堂中。
<br>
<br>
<br>
<br>&nbsp;&nbsp; 卷643_35 【赋得寒月寄齐已】李山甫 
<br>
<br>松下清风吹我襟，上方钟磬夜沈沈。已知庐岳尘埃绝， 
<br>更忆寒山雪月深。高谢万缘消祖意，朗吟千首亦师心。 
<br>岂知名出遍诸夏，石上栖禅竹影侵。
<br>
<br>
<br>
<br>&nbsp;&nbsp; 卷643_36 【曲江二首】李山甫 
<br>
<br>南山低对紫云楼，翠影红阴瑞气浮。一种是春长富贵， 
<br>大都为水也风流。争攀柳带千千手，间插花枝万万头。 
<br>独向江边最惆怅，满衣尘土避王侯。
<br>
<br>江色沈天万草齐，暖烟晴霭自相迷。蜂怜杏蕊细香落， 
<br>莺坠柳条浓翠低。千队国娥轻似雪，一群公子醉如泥。 
<br>斜阳怪得长安动，陌上分飞万马蹄。
<br>
<br>
<br>
<br>&nbsp;&nbsp; 卷643_37 【迁居清溪和刘书记见示】李山甫 
<br>
<br>担锡归来竹绕溪，过津曾笑鲁儒迷。端居味道尘劳息， 
<br>扣寂眠云心境齐。还似村家无宠禄，时将邻叟话幽栖。 
<br>山衣毳烂唯添野，石井源清不贮泥。祖意岂从年腊得， 
<br>松枝肯为雪霜低。晚天吟望秋光重，雨阵横空蔽断霓。
<br>
<br>
<br>
<br>&nbsp;&nbsp; 卷643_38 【阴地关崇徽公主手迹】李山甫 
<br>
<br>一拓纤痕更不收，翠微苍藓几经秋。谁陈帝子和番策， 
<br>我是男儿为国羞。寒雨洗来香已尽，澹烟笼著恨长留。 
<br>可怜汾水知人意，旁与吞声未忍休。
<br>
<br>
<br>
<br>&nbsp;&nbsp; 卷643_39 【题李员外厅】李山甫 
<br>
<br>石砌蛩吟响，草堂人语稀。道孤思绝唱，年长渐知非。 
<br>名利终成患，烟霞亦可依。高丘松盖古，闲地药苗肥。 
<br>猿鸟啼嘉景，牛羊傍晚晖。幽栖还自得，清啸坐忘机。 
<br>爱彼人深处，白云相伴归。
<br>
<br>
<br>
<br>&nbsp;&nbsp; 卷643_40 【山中寄梁判官】李山甫 
<br>
<br>归卧东林计偶谐，柴门深向翠微开。更无尘事心头起， 
<br>还有诗情象外来。康乐公应频结社，寒山子亦患多才。 
<br>星郎雅是道中侣，六艺拘牵在隗台。
<br>
<br>
<br>
<br>&nbsp;&nbsp; 卷643_41 【禅林寺作寄刘书记】李山甫 
<br>
<br>坐近松风骨自寒，茅斋直拶白雪边。玄关不闭何人到， 
<br>此事谁论在佛先。天竺老师留一句，曹溪行者答全篇。 
<br>今朝林下忘言说，强把新诗寄谪仙。
<br>
<br>
<br>
<br>&nbsp;&nbsp; 卷643_42 【山中病后作】李山甫 
<br>
<br>卧病厌厌三伏尽，商飙初自水边来。高峰枯槁骨偏峭， 
<br>野树扶疏叶未摧。时序追牵从鬓改，蝉声酸急是谁催。 
<br>云门不闭全无事，心外沈然一聚灰。
<br>
<br>
<br>
<br>&nbsp;&nbsp; 卷643_43 【寄卫别驾】李山甫 
<br>
<br>晓屐归来岳寺深，尝思道侣会东林。昏沈天竺看经眼， 
<br>萧索净名老病心。云盖数重横陇首，苔花千点遍松阴。 
<br>知君超达悟空旨，三径闲行抱素琴。
<br>
<br>
<br>
<br>&nbsp;&nbsp; 卷643_44 【遣怀】李山甫 
<br>
<br>长松埋涧底，郁郁未出原。孤云飞陇首，高洁不可攀。 
<br>古道贵拙直，时事不足言。莫饮盗泉水，无为天下先。 
<br>智者与愚者，尽归北邙山。唯有东流水，年光不暂闲。
<br>
<br>
<br>
<br>&nbsp;&nbsp; 卷643_45 【酬刘书记一二知己见寄】李山甫 
<br>
<br>见说金台客，相逢只论诗。坐来残暑退，吟许野僧知。 
<br>自喜幽栖僻，唯惭道义亏。身闲偏好古，句冷不求奇。 
<br>晦迹全无累，安贫自得宜。同人终念我，莲社有归期。
<br>
<br>
<br>
<br>&nbsp;&nbsp; 卷643_46 【山中依韵答刘书记见赠】李山甫 
<br>
<br>幽居少人事，三径草不开。隐几虚室静，闲云入坐来。 
<br>至道非内外，讵言才不才。宝月当秋空，高洁无纤埃。 
<br>心灭百虑减，诗成万象回。亦有吾庐在，寂寞旧山隈。 
<br>从容未归去，满地生青苔。谢公寄我诗，清奇不可陪。 
<br>白雪飞不尽，碧云欲成堆。惊风出地户，虩虩似震雷。 
<br>吟哦山岳动，令人心胆摧。思君览章句，还复如望梅。 
<br>慷慨追古意，旷望登高台。何当陶渊明，远师劝倾杯。 
<br>流年将老来，华发自相催。野寺连屏障，左右相裴回。
<br>
<br>
<br>
<br>&nbsp;&nbsp; 卷643_47 【山中答刘书记寓怀】李山甫 
<br>
<br>贵门多冠冕，日与荣辱并。山中有独夫，笑傲出衰盛。 
<br>正直任天真，鬼神亦相敬。之子贲丘园，户牖松萝映。 
<br>骨将槁木齐，心同止水净。笔头指金波，座上横玉柄。 
<br>芙蓉出秋渚，绣段流清咏。高古不称时，沈默岂相竞。 
<br>穷搜万籁息，危坐千峰静。林僧继嘉唱，风前亦为幸。
<br>
<br>
<br>
<br>&nbsp;&nbsp; 卷643_48 【项羽庙】李山甫 
<br>
<br>为虏为王尽偶然，有何羞见汉江船。
<br>停分天下犹嫌少，可要行人赠纸钱。
<br>
<br>
<br>
<br>&nbsp;&nbsp; 卷643_49 【春日商山道中作】李山甫 
<br>
<br>一径春光里，扬鞭入翠微。风来花落帽，云过雨沾衣。 
<br>谷鸟衔枝去，巴人负笈归。残阳更惆怅，前路客亭稀。
<br>
<br>
<br>
<br>&nbsp;&nbsp; 卷643_50 【古石砚】李山甫 
<br>
<br>追琢他山石，方圆一勺深。抱真唯守墨，求用每虚心。 
<br>波浪因文起，尘埃为废侵。凭君更研究，何啻直千金。
<br>
<br>
<br>
<br>&nbsp;&nbsp; 卷643_51 【惜花】李山甫 
<br>
<br>未会春风意，开君又落君。一年今烂漫，几日便缤纷。 
<br>别艳那堪赏，馀香不忍闻。尊前恨无语，应解作朝云。
<br>
<br>
<br>
<br>&nbsp;&nbsp; 卷643_52 【别杨秀才】李山甫 
<br>
<br>因乱与君别，相逢悲且惊。开襟魂自慰，拭泪眼空明。 
<br>故国已无业，旧交多不生。如何又分袂，难话别离情。
<br>
<br>
<br>
<br>&nbsp;&nbsp; 卷643_53 【自叹拙】李山甫 
<br>
<br>自怜心计拙，欲语更悲辛。世乱僮欺主，年衰鬼弄人。 
<br>镜中颜欲老，江上业长贫。不是刘公乐，何由变此身。
<br>
<br>
<br>
<br>&nbsp;&nbsp; 卷643_54 【乱后途中】李山甫 
<br>
<br>乱离寻故园，朝市不如村。恸哭翻无泪，颠狂觉少魂。 
<br>诸侯贪割据，群盗恣并吞。为问登坛者，何年答汉恩。
<br>
<br>
<br>
<br>&nbsp;&nbsp; 卷643_55 【燕】李山甫 
<br>
<br>每岁同辛苦，看人似有情。乱飞春得意，幽语夜闻声。 
<br>整羽庄姜恨，回身汉后轻。豪家足金弹，不用污雕楹。
<br>
<br>
<br>
<br>&nbsp;&nbsp; 卷643_56 【题慈云寺僧院】李山甫 
<br>
<br>帝城深处寺，楼殿压秋江。红叶去寒树，碧峰来晓窗。 
<br>烟霞生净土，苔藓上高幢。欲问吾师语，心猿不肯降。
<br>
<br>
<br>
<br>&nbsp;&nbsp; 卷643_57 【闻子规】李山甫 
<br>
<br>冤禽名杜宇，此事更难知。昔帝一时恨，后人千古悲。 
<br>断肠思故国，啼血溅芳枝。况是天涯客，那堪□□眉。
<br>
<br>
<br>
<br>&nbsp;&nbsp; 卷643_58 【送刘将军入关讨贼】李山甫 
<br>
<br>世人多恃武，何者是真雄。欲灭黄巾贼，须凭黑槊公。 
<br>指星忧国计，望气识天风。明日凌云上，期君第一功。
<br>
<br>
<br>
<br>&nbsp;&nbsp; 卷643_59 【陪郑先辈华山罗谷访张隐者】李山甫 
<br>
<br>白云闲洞口，飞盖入岚光。好鸟共人语，异花迎客香。 
<br>谷风闻鼓吹，苔石见文章。不是陪仙侣，无因访阮郎。
<br>
<br>
<br>
<br>&nbsp;&nbsp; 卷643_60 【兵后寻边三首】李山甫 
<br>
<br>千里烟沙尽日昏，战馀烧罢闭重门。新成剑戟皆农器， 
<br>旧著衣裳尽血痕。卷地朔风吹白骨，柱天青气泣幽魂。 
<br>自怜长策无人问，羞戴儒冠傍塞垣。
<br>
<br>旗头指处见黄埃，万马横驰鹘翅回。剑戟远腥凝血在， 
<br>山河先暗阵云来。角声恶杀悲于哭，鼓势争强怒若雷。 
<br>日暮却登寒垒望，饱鸱清啸伏尸堆。
<br>
<br>风怒边沙迸铁衣，胡儿胡马正骄肥。将军对阵谁教入， 
<br>战士辞营不道归。新血溅红黏蔓草，旧骸堆白映寒晖。 
<br>胸中纵有销兵术，欲向何门说是非。
<br>
<br>
<br>
<br>&nbsp;&nbsp; 卷643_61 【沧浪峡】李山甫 
<br>
<br>走毂飞蹄过此傍，几人留意问沧浪。
<br>烟波莫笑趋名客，为爱朝宗日夜忙。
<br>
<br>
<br>
<br>&nbsp;&nbsp; 卷643_62 【公子家二首】李山甫 
<br>
<br>曾是皇家几世侯，入云高第照神州。柳遮门户横金锁， 
<br>花拥弦歌咽画楼。锦袖妒姬争巧笑，玉衔骄马索闲游。 
<br>麻衣酷献平生业，醉倚春风不点头。
<br>
<br>柳底花阴压露尘，醉烟轻罩一团春。鸳鸯占水能嗔客， 
<br>鹦鹉嫌笼解骂人。騕褭似龙随日换，轻盈如燕逐年新。 
<br>不知买尽长安笑，活得苍生几户贫。
<br>
<br>
<br>
<br>&nbsp;&nbsp; 卷643_63 【山下残夏偶作】李山甫 
<br>
<br>等闲三伏后，独卧此高丘。残暑炎于火，林风爽带秋。 
<br>声名何要出，吟咏亦堪休。自许红尘外，云溪好漱流。
<br>
<br>
<br>
<br>&nbsp;&nbsp; 卷643_64 【夜吟】李山甫 
<br>
<br>除却闲吟外，人间事事慵。更深成一句，月冷上孤峰。 
<br>穷理多瞑目，含毫静倚松。终篇浑不寐，危坐到晨钟。
<br>
<br>
<br>
<br>&nbsp;&nbsp; 卷643_65 【代崇徽公主意】李山甫 
<br>
<br>金钗坠地鬓堆云，自别朝阳帝岂闻。
<br>遣妾一身安社稷，不知何处用将军。
<br>
<br>
<br>
<br>&nbsp;&nbsp; 卷643_66 【下第献所知三首】李山甫 
<br>
<br>偶向江头别钓矶，等闲经岁与心违。虚教六尺受辛苦， 
<br>枉把一身忧是非。青桂本来无欠负，碧霄何处有因依。 
<br>春风不用相催促，回避花时也解归。
<br>
<br>不识人间巧路岐，只将端拙泥神祇。与他名利本无分， 
<br>却共水云曾有期。大抵物情应莫料，近来天意也须疑。 
<br>自怜心计今如此，凭仗春醪为解颐。
<br>
<br>十年磨镞事锋铓，始逐朱旗入战场。四海风云难际会， 
<br>一生肝胆易开张。退飞莺谷春零落，倒卓龙门路渺茫。 
<br>今日惭知也惭命，笑馀歌罢忽凄凉。
<br>
<br>
<br>
<br>&nbsp;&nbsp; 卷643_67 【寄太常王少卿】李山甫 
<br>
<br>别后西风起，新蝉坐卧闻。秋天静如水，远岫碧侵云。 
<br>雅饮纯和气，清吟冰雪文。想思重回首，梧叶下纷纷。
<br>
<br>
<br>
<br>&nbsp;&nbsp; 卷643_68 【游侠儿】李山甫 
<br>
<br>好把雄姿浑世尘，一场闲事莫因循。
<br>荆轲只为闲言语，不与燕丹了得人。
<br>
<br>
<br>
<br>&nbsp;&nbsp; 卷643_69 【下第出春明门】李山甫 
<br>
<br>曾和秋雨驱愁入，却向春风领恨回。
<br>深谢灞陵堤畔柳，与人头上拂尘埃。
<br>
<br>
<br>
<br>&nbsp;&nbsp; 卷643_70 【望思台】李山甫 
<br>
<br>君父昏蒙死不回，谩将平地筑高台。
<br>九层黄土是何物，销得向前冤恨来。
<br>
<br>
<br>
<br>&nbsp;&nbsp; 卷643_71 【病中答刘书记见赠】李山甫 
<br>
<br>病来双树下，云脚上禅袍。频有琼瑶赠，空瞻雪月高。 
<br>已知捐俗态，时许话风骚。衰疾未能起，相思徒自劳。
<br>
<br>
<br>
<br>&nbsp;&nbsp; 卷643_72 【早秋山中作】李山甫 
<br>
<br>谁到山中语，雨馀风气秋。烟岚出涧底，瀑布落床头。 
<br>至道亦非远，僻诗须苦求。千峰有嘉景，拄杖独巡游。
<br>
<br>
<br>
<br>&nbsp;&nbsp; 卷643_73 【别墅】李山甫 
<br>
<br>此地可求息，开门足野情。窗明雨初歇，日落风更清。 
<br>苍藓槎根匝，碧烟水面生。玩奇心自乐，暑月听蝉声。
<br>
<br>
<br>
<br>&nbsp;&nbsp; 卷643_74 【柳十首】李山甫 
<br>
<br>灞岸江头腊雪消，东风偷软入纤条。
<br>春来不忍登楼望，万架金丝著地娇。
<br>
<br>受尽风霜得到春，一条条是逐年新。
<br>寻常送别无馀事，争忍攀将过与人。
<br>
<br>长恨阳和也世情，把香和艳与红英。
<br>家家只是栽桃李，独自无根到处生。
<br>
<br>只为遮楼又拂桥，被人摧折好枝条。
<br>假饶张绪如今在，须把风流暗里销。
<br>
<br>弱带低垂可自由，傍他门户倚他楼。
<br>金风不解相抬举，露压烟欺直到秋。
<br>
<br>终日堂前学画眉，几人曾道胜花枝。
<br>试看三月春残后，门外青阴是阿谁。
<br>
<br>也曾飞絮谢家庭，从此风流别有名。
<br>不是向人无用处，一枝愁杀别离情。
<br>
<br>从来只是爱花人，杨柳何曾占得春。
<br>多向客亭门外立，与他迎送往来尘。
<br>
<br>强扶柔态酒难醒，殢著春风别有情。
<br>公子王孙且相伴，与君俱得几时荣。
<br>
<br>无赖秋风斗觉寒，万条烟草一时干。
<br>游人若要春消息，直向江头腊后看。
<br>
<br>
<br>
<br>&nbsp;&nbsp; 卷643_75 【酬刘书记见赠】李山甫 
<br>
<br>独在西峰末，怜君和气多。劳生同朽索，急景似倾波。 
<br>禅者行担锡，樵师语隔坡。旱□生赤藓，古木架青萝。 
<br>石涧新蝉脱，茅檐旧燕窠。篇章蒙见许，松月好相过。 
<br>思苦通真理，吟清合大和。□□□□□，风起送渔歌。
<br>
<br>
<br>
<br>&nbsp;&nbsp; 卷643_76 【赠徐三十（一本作酬刘书记见赠第二首）】李山甫 
<br>
<br>春满南宫白日长，夜来新值锦衣郎。朱排六相助神耸， 
<br>玉衬一厅侵骨凉。砌竹拂袍争草色，庭花飘艳妒兰香。 
<br>从今不羡乘槎客，曾到三星列宿傍。
<br>
<br>
<br>
<br>&nbsp;&nbsp; 卷643_77 【牡丹】李山甫 
<br>
<br>邀勒春风不早开，众芳飘后上楼台。数苞仙艳火中出， 
<br>一片异香天上来。晓露精神妖欲动，暮烟情态恨成堆。 
<br>知君也解相轻薄，斜倚阑干首重回。
<br>
<br>
<br>
<br>&nbsp;&nbsp; 卷643_78 【赠宿将】李山甫 
<br>
<br>校猎燕山经几春，雕弓白羽不离身。
<br>年来马上浑无力，望见飞鸿指似人。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷644_1 【水仙操】李咸用 
<br>
<br>大波相拍流水鸣，蓬山鸟兽多奇形。琴心不喜亦不惊， 
<br>安弦缓爪何泠泠。水仙缥缈来相迎，伯牙从此留嘉名。 
<br>峄阳散木虚且轻，重华斧下知其声。檿丝相纠成凄清， 
<br>调和引得薰风生。指底先王长养情，曲终天下称太平。 
<br>后人好事传其曲，有时声足意不足。始峨峨兮复洋洋， 
<br>但见山青兼水绿。成连入海移人情，岂是本来无嗜欲。 
<br>琴兮琴兮在自然，不在徽金将轸玉。
<br>
<br>
<br>&nbsp;&nbsp; 卷644_2 【鸡鸣曲】李咸用 
<br>
<br>海树相扶乌影翘，戴红拍翠声胶胶。鸳瓦冻危金距趫， 
<br>夸雄斗气争相高。漏残雨急风萧萧，患乱忠臣欺宝刀。 
<br>霜浓月薄星昭昭，太平才子能歌谣。山翁梦断出衡茅， 
<br>谷口雾中饥虎号，离人枕上心忉忉。
<br>
<br>
<br>
<br>&nbsp;&nbsp; 卷644_3 【西门行】李咸用 
<br>
<br>劳禽不择枝，饥虎不畏槛。君子当固穷，无为仲由滥。 
<br>尔奋空拳彼击剑，水纵长澜火飞焰。汉高偶试神蛇验， 
<br>武王龟筮惊人险。四龙或跃犹依泉，小狐勿恃冲波胆。
<br>
<br>
<br>
<br>&nbsp;&nbsp; 卷644_4 【轻薄怨】李咸用 
<br>
<br>花骢躞蹀游龙骄，连连宝节挥长鞘。凤雏麟子皆至交， 
<br>春风相逐垂杨桥。捻笙软玉开素苞，画楼闪闪红裾摇。 
<br>碧蹄偃蹇连金镳，狂情十里飞相烧。西母青禽轻飘飘， 
<br>分环破璧来往劳。黄金千镒新一宵，少年心事风中毛。 
<br>明朝何处逢娇饶，门前桃树空夭夭。
<br>
<br>
<br>
<br>&nbsp;&nbsp; 卷644_5 【长歌行】李咸用 
<br>
<br>要衣须破束，欲炙须解牛。当年不快意，徒为他人留。 
<br>百岁之约何悠悠，华发星星稀满头。峨眉螓首聊我仇， 
<br>圆红阙白令人愁。何不夕引清奏，朝登翠楼，逢花便折， 
<br>闻胜即游？鼓腕腾棍晴雷收，舞腰困褭垂杨柔。 
<br>象箸击折歌勿休，玉山未到非风流。眼前有物俱是梦， 
<br>莫将身作黄金仇。死生同域不用惧，富贵在天何足忧！
<br>
<br>
<br>
<br>&nbsp;&nbsp; 卷644_6 【巫山高】李咸用 
<br>
<br>通蜀连秦山十二，中有妖灵会人意。斗艳传情世不知， 
<br>楚王魂梦春风里。雨态云容多似是，色荒见物皆成媚。 
<br>露泫烟愁岩上花，至今犹滴相思泪。西眉南脸人中美， 
<br>或者皆闻无所利。忍听凭虚巧佞言，不求万寿翻求死。
<br>
<br>
<br>
<br>&nbsp;&nbsp; 卷644_7 【公无渡河】李咸用 
<br>
<br>有叟有叟何清狂，行搔短发提壶浆。乱流直涉神洋洋， 
<br>妻止不听追沈湘。偕老不偕死，箜篌遗凄凉。 
<br>刳松轻稳琅玕长，连呼急榜庸何妨。见溺不援能语狼， 
<br>忍听丽玉传悲伤。
<br>
<br>
<br>
<br>&nbsp;&nbsp; 卷644_8 【春雨】李咸用 
<br>
<br>大帝闲吹破冻风，青云融液流长空。天人醉引玄酒注， 
<br>倾香旋入花根土。湿尘轻舞唐唐春，神娥无迹莓苔新。 
<br>老农私与牧童论，纷纷便是仓箱本。
<br>
<br>
<br>
<br>&nbsp;&nbsp; 卷644_9 【石版歌】李咸用 
<br>
<br>云根劈裂雷斧痕，龙泉切璞青皮皴。直方挺质贞且真， 
<br>当庭卓立凝顽神。春雨流膏成立文，主人性静看长新。 
<br>明月夜来回短影，何如照冷太湖滨。
<br>
<br>
<br>
<br>&nbsp;&nbsp; 卷644_10 【春宫词】李咸用 
<br>
<br>风和气淑宫殿春，感阳体解思君恩。眼光滴滴心振振， 
<br>重瞳不转忧生民。女当为妾男当臣，男力百岁在， 
<br>女色片时新。用不用，唯一人。敢放天宠私微身， 
<br>六宫万国教谁宾？
<br>
<br>
<br>
<br>&nbsp;&nbsp; 卷644_11 【富贵曲】李咸用 
<br>
<br>画藻雕山金碧彩，鸳鸯叠翠眠晴霭。编珠影里醉春庭， 
<br>团红片下攒歌黛。革咽丝烦欢不改，缴绛垂缇忽如晦。 
<br>活花起舞夜春来，蜡焰煌煌天日在。雪暖瑶杯凤髓融， 
<br>红拖象箸猩唇细。空中汉转星移盖，火城拥出随朝会。 
<br>车如雷兮马如龙，鬼神辟易不敢害。冠峨剑重锵环珮， 
<br>步入天门相真宰。开口长为爵禄筌，回眸便是公卿罪。 
<br>珍珠索得龙宫贫，膏腴刮下苍生背。九野干戈指著心， 
<br>威福满拳犹未快。我闻周公贵为天子弟，富有半四海， 
<br>蔑有骄奢贻后悔。红锦障收，珊瑚树碎，至今笑石崇王恺。
<br>
<br>
<br>
<br>&nbsp;&nbsp; 卷644_12 【独鹄吟】李咸用 
<br>
<br>碧玉喙长丹顶圆，亭亭危立风松间。啄萍吞鳞意已阑， 
<br>举头咫尺轻重天。黑翎白本排云烟，离群脱侣孤如仙。 
<br>披霜唳月惊婵娟，逍遥忘却还青田。鸢寒鸦晚空相喧， 
<br>时时侧耳清泠泉。
<br>
<br>
<br>
<br>&nbsp;&nbsp; 卷644_13 【煌煌京洛行】李咸用 
<br>
<br>长安近甸巡游遍，洛阳寻有黄龙见。千乘万骑如雷转， 
<br>差差清跸祥云卷。百司旧分当玉殿，太平官属无遗彦。 
<br>歌钟沸激香尘散，晨旗隐隐罗轩冕。周公旧迹生红藓， 
<br>瀍涧波光春照晚。但听嵩山万岁声，将军旗鼓何时偃。
<br>
<br>
<br>
<br>&nbsp;&nbsp; 卷644_14 【升天行】李咸用 
<br>
<br>堂堂削玉青蝇喧，寒鸦啄鼠愁飞鸾。梳玄洗白逡巡间， 
<br>兰言花笑俄衰残。盘金束紫身属官，强仁小德终无端。 
<br>不如服取长流丹，潜神却入黄庭闲。志定功成飞九关， 
<br>逍遥长揖辞人寰。空中龙驾时回旋，左云右鹤翔翩联。 
<br>双童树节当风翻，常娥倚桂开朱颜。河边牛子星郎牵， 
<br>三清宫殿浮晴烟。玉皇据案方凝然，仙官立仗森幢幡。 
<br>引余再拜归仙班，清声妙色视听安。餐和饮顺中肠宽， 
<br>虚无之乐不可言。
<br>
<br>
<br>
<br>&nbsp;&nbsp; 卷644_15 【绯桃花歌】李咸用 
<br>
<br>上帝春宫思丽绝，夭桃变态求新悦。便是花中倾国容， 
<br>牡丹露泣长门月。野树滴残龙战血，曦车碾下朝霞屑。 
<br>惆怅东风未解狂，争教此物芳菲歇。
<br>
<br>
<br>
<br>&nbsp;&nbsp; 卷644_16 【短歌行】李咸用 
<br>
<br>一樽绿酒绿于染，拍手高歌天地险。上得青云下不难， 
<br>下在黄埃上须渐。少年欢乐须及时，莫学懦夫长泣岐。 
<br>白日欲沈犹未沈，片月已来天半垂。坎鼓铿钟杀愁贼， 
<br>挼碎是非佯不识。长短高卑不可求，莫叹人生头雪色。
<br>
<br>
<br>
<br>&nbsp;&nbsp; 卷644_17 【小松歌】李咸用 
<br>
<br>幽人不喜凡草生，秋锄劚得寒青青。庭闲土瘦根脚狞， 
<br>风摇雨拂精神醒。短影月斜不满尺，清声细入鸣蛩翼。 
<br>天人戏剪苍龙髯，参差簇在瑶阶侧。金精水鬼欺不得， 
<br>长与东皇逞颜色。劲节暂因君子移，贞心不为麻中直。
<br>
<br>
<br>
<br>&nbsp;&nbsp; 卷644_18 【大雪歌】李咸用 
<br>
<br>同云惨惨如天怒，寒龙振鬣飞乾雨。玉圃花飘朵不匀， 
<br>银河风急惊砂度。谢客凭轩吟未住，望中顿失纵横路。 
<br>应是羲和倦晓昏，暂反元元归太素。归太素， 
<br>不知归得人心否？
<br>
<br>
<br>
<br>&nbsp;&nbsp; 卷644_19 【塘上行】李咸用 
<br>
<br>横塘日澹秋云隔，浪织轻飔罗幂幂。红绡撇水荡舟人， 
<br>画桡掺掺柔荑白。鲤鱼虚掷无消息，花老莲疏愁未摘。 
<br>却把金钗打绿荷，懊恼露珠穿不得。
<br>
<br>
<br>
<br>&nbsp;&nbsp; 卷644_20 【寓意】李咸用 
<br>
<br>直道荆棘生，斜径红尘起。苍苍杳无言，麒麟回瑞趾。 
<br>东风如未来，飞雪终不已。不知姜子牙，何处钓流水。
<br>
<br>
<br>
<br>&nbsp;&nbsp; 卷644_21 【剑喻】李咸用 
<br>
<br>黯黯秋水寒，至刚非可缺。风胡不出来，摄履人相蔑。 
<br>纵挺倚天形，谁是躬提挈。愿将百炼身，助我王臣节。
<br>
<br>
<br>
<br>&nbsp;&nbsp; 卷644_22 【苍颉台】李咸用 
<br>
<br>先贤忧民诈，观迹成纲纪。自有书契来，争及结绳理。
<br>
<br>
<br>
<br>&nbsp;&nbsp; 卷644_23 【荆山】李咸用 
<br>
<br>良工指君疑，真玉却非玉。寄言怀宝人，不须伤手足。
<br>
<br>
<br>
<br>&nbsp;&nbsp; 卷644_24 【自君之出矣】李咸用 
<br>
<br>自君之出矣，鸾镜空尘生。思君如明月，明月逐君行。
<br>
<br>
<br>
<br>&nbsp;&nbsp; 卷644_25 【妾薄命】李咸用 
<br>
<br>妾命何太薄，不及宫中水。时时对天颜，声声入君耳。
<br>
<br>
<br>
<br>&nbsp;&nbsp; 卷644_26 【君子行】李咸用 
<br>
<br>君子慎所履，小人多所疑。尼甫至圣贤，犹为匡所縻。
<br>
<br>
<br>
<br>&nbsp;&nbsp; 卷644_27 【铜雀台】李咸用 
<br>
<br>但见西陵惨明月，女妓无因更相悦。
<br>有虞曾不有遗言，滴尽湘妃眼中血。
<br>
<br>
<br>
<br>&nbsp;&nbsp; 卷644_28 【婕妤怨】李咸用 
<br>
<br>莫恃芙蓉开满面，更有身轻似飞燕。
<br>不得团圆长近君，珪月鈋时泣秋扇。
<br>
<br>
<br>
<br>&nbsp;&nbsp; 卷644_29 【悲哉行】李咸用 
<br>
<br>云色阴沈弄秋气，危叶高枝恨深翠。
<br>用却春风力几多，微霜逼迫何容易。
<br>
<br>
<br>
<br>&nbsp;&nbsp; 卷644_30 【携手曲】李咸用 
<br>
<br>携手春复春，未尝渐离别。夭夭风前花，纤纤日中雪。 
<br>不敢怨于天，唯惊添岁月。不敢怨于君，只怕芳菲歇。 
<br>芳菲若长然，君恩应不绝。
<br>
<br>
<br>
<br>&nbsp;&nbsp; 卷644_31 【空城雀】李咸用 
<br>
<br>啾啾空城雀，一啄数跳跃。宁寻覆辙馀，岂比巢危幕。 
<br>茫茫九万鹏，百雉且为乐。
<br>
<br>
<br>
<br>&nbsp;&nbsp; 卷644_32 【放歌行】李咸用 
<br>
<br>蠢蠢荼蓼虫，薨薨避葵荠。悠悠狷者心，寂寂厌清世。 
<br>如何不食甘，命合苦其噬。如何不趣时，分合辱其体。 
<br>至哉先哲言，于物不凝滞。
<br>
<br>
<br>
<br>&nbsp;&nbsp; 卷644_33 【猛虎行】李咸用 
<br>
<br>猛虎不怯敌，烈士无虚言。怯敌辱其班，虚言负其恩。 
<br>爪牙欺白刃，果敢无前阵。须知易水歌，至死无悔吝。
<br>
<br>
<br>
<br>&nbsp;&nbsp; 卷644_34 【陇头行】李咸用 
<br>
<br>行人何彷徨，陇头水呜咽。寒沙战鬼愁，白骨风霜切。 
<br>薄日朦胧秋，怨气阴云结。杀成边将名，名著生灵灭。
<br>
<br>
<br>
<br>&nbsp;&nbsp; 卷644_35 【关山月】李咸用 
<br>
<br>离离天际云，皎皎关山月。羌笛一声来，白尽征人发。 
<br>嘹唳孤鸿高，萧索悲风发。雪压塞尘清，雕落沙场阔。 
<br>何当胡无人，荷戈朝凤阙。
<br>
<br>
<br>
<br>&nbsp;&nbsp; 卷644_36 【览友生古风】李咸用 
<br>
<br>伯牙鸣玉琴，幽音随指发。不是钟期听，俗耳安能别。 
<br>高山闲巍峨，流水声呜咽。一卷冰雪言，清泠冷心骨。 
<br>分明古雅声，讽谕成凄切。皴bq老松根，晃朗骊龙窟。 
<br>荆璞且深藏，珉石方如雪。金多丑女妍，木朽良工拙。 
<br>奸宄欺雷霆，魑魅嫌日月。蝶迷桃李香，鲋惘江湖阔。 
<br>不寐孤灯前，舒卷忘饥渴。
<br>
<br>
<br>
<br>&nbsp;&nbsp; 卷644_37 【题友生丛竹】李咸用 
<br>
<br>菊华寒露浓，兰愁晓霜重。指佞不长生，蒲萐今无种。 
<br>安如植丛篁，他年待栖凤。大则化龙骑，小可钓璜用。 
<br>留烟伴独醒，回阴冷闲梦。何妨积雪凌，但为清风动。 
<br>乃知子猷心，不与常人共。
<br>
<br>
<br>
<br>&nbsp;&nbsp; 卷644_38 【石版】李咸用 
<br>
<br>高人好自然，移得它山碧。不磨如版平，大巧非因力。 
<br>古藓小青钱，尘中看野色。冷倚砌花春，静伴疏篁直。 
<br>山僧若转头，如逢旧相识。
<br>
<br>
<br>
<br>&nbsp;&nbsp; 卷644_39 【江南曲】李咸用 
<br>
<br>江南四月薰风低，江南女儿芳步齐。晚云接水共渺瀰， 
<br>远沙叠草空萋萋。白苎不堪论古意，数花犹可醉前溪。 
<br>孤舟有客归未得，乡梦欲成山鸟啼。
<br>
<br>
<br>
<br>&nbsp;&nbsp; 卷644_40 【临川逢陈百年】李咸用 
<br>
<br>麻姑山下逢真士，玄肤碧眼方瞳子。自言混沌凿不死， 
<br>大笑老彭非久视。强争龙虎是狂人，不保元和虚叩齿。 
<br>桃花雨过春光腻，劝我一杯灵液味。教我无为礼乐拘， 
<br>利路名场多忌讳。不如含德反婴儿，金玉满堂真可贵。
<br>
<br>
<br>
<br>&nbsp;&nbsp; 卷644_41 【寄修睦上人】李咸用 
<br>
<br>衣服田方无内客，一入庐云断消息。应为山中胜概偏， 
<br>惠持惠远多踪迹。寻阳有个虚舟子，相忆由来无一事。 
<br>江边月色到岩前，此际心情必相似。似不似，寄数字。
<br>
<br>
<br>
<br>&nbsp;&nbsp; 卷644_42 【读修睦上人歌篇】李咸用 
<br>
<br>李白亡，李贺死，陈陶赵睦寻相次。须知代不乏骚人， 
<br>贯休之后，惟修睦而已矣。睦公睦公真可畏， 
<br>开口向人无所忌。才似烟霞生则媚，直如屈轶佞则指。 
<br>意下纷纷造化机，笔头滴滴文章髓。明月清风三十年， 
<br>被君驱使如奴婢。劝君休，莫容易，世俗由来稀则贵。 
<br>珊瑚高架五云毫，小小不须烦藻思。
<br>
<br>
<br>
<br>&nbsp;&nbsp; 卷644_43 【远公亭牡丹】李咸用 
<br>
<br>雁门禅客吟春亭，牡丹独逞花中英。双成腻脸偎云屏， 
<br>百般姿态因风生。延年不敢歌倾城，朝云暮雨愁娉婷。 
<br>蕊繁蚁脚黏不行，甜迷蜂醉飞无声。庐山根脚含精灵， 
<br>发妍吐秀丛君庭。湓江太守多闲情，栏朱绕绛留轻盈。 
<br>潺潺绿醴当风倾，平头奴子啾银笙。红葩艳艳交童星， 
<br>左文右武怜君荣，白铜鞮上惭清明。
<br>
<br>
<br>
<br>&nbsp;&nbsp; 卷644_44 【谢僧寄茶】李咸用 
<br>
<br>空门少年初志坚，摘芳为药除睡眠。匡山茗树朝阳偏， 
<br>暖萌如爪拏飞鸢。枝枝膏露凝滴圆，参差失向兜罗绵。 
<br>倾筐短甑蒸新鲜，白纻眼细匀于研。砖排古砌春苔干， 
<br>殷勤寄我清明前。金槽无声飞碧烟，赤兽呵冰急铁喧。 
<br>林风夕和真珠泉，半匙青粉搅潺湲。绿云轻绾湘娥鬟， 
<br>尝来纵使重支枕，胡蝶寂寥空掩关。
<br>
<br>
<br>
<br>&nbsp;&nbsp; 卷644_45 【送人】李咸用 
<br>
<br>少皞开宫行帝业，无刃金风剪红叶。雁别边沙入暖云， 
<br>蛩辞败草鸣香阁。有客为儒二十霜，酣歌郢雪时飘扬。 
<br>不甘长在诸生下，束书携剑离家乡。利爪鞲上鹰， 
<br>雄文雾中豹。可堪长与乌鸢噪，是宜摩碧汉以遐飞， 
<br>出南山而远蹈。况今大朝公道，天子文明， 
<br>团团月树悬青青。燕中有马如龙行，不换黄金无骏名。 
<br>荆山有玉犹在璞，未遇良工虚掷鹊。一壶清酒酌离情， 
<br>休向蒿中随雀跃。
<br>
<br>
<br>
<br>&nbsp;&nbsp; 卷644_46 【古意论交】李咸用 
<br>
<br>择友如淘金，沙尽不得宝。结交如乾银，产竭不成道。 
<br>我生四十年，相识苦草草。多为势利朋，少有岁寒操。 
<br>通财能几何，闻善宁相告。茫然同夜行，中路自不保。 
<br>常恐管鲍情，参差忽终老。今来既见君，青天无片云。 
<br>语直瑟弦急，行高山桂芬。约我为交友，不觉心醺醺。 
<br>见义必许死，临危当指囷。无令后世士，重广孝标文。
<br>
<br>
<br>
<br>
<br>
<br>
<br>
<br>
<br>
<br> 卷645_1 【春风】李咸用 
<br>
<br>青帝使和气，吹嘘万国中。发生宁有异，先后自难同。 
<br>辇草不消力，岩花应费功。年年三十骑，飘入玉蟾宫。
<br>
<br>
<br>&nbsp;&nbsp; 卷645_2 【自愧】李咸用 
<br>
<br>多负悬弧礼，危时隐薜萝。有心明俎豆，无力执干戈。 
<br>壮士难移节，贞松不改柯。缨尘徒自满，欲濯待清波。
<br>
<br>
<br>
<br>&nbsp;&nbsp; 卷645_3 【夜吟】李咸用 
<br>
<br>白兔轮当午，儒家业敢慵。竹轩吟未已，锦帐梦应重。 
<br>落笔思成虎，悬梭待化龙。景清神自爽，风递远楼钟。
<br>
<br>
<br>
<br>&nbsp;&nbsp; 卷645_4 【昭君】李咸用 
<br>
<br>古帝修文德，蛮夷莫敢侵。不知桃李貌，能转虎狼心。 
<br>日暮边风急，程遥碛雪深。千秋青冢骨，留怨在胡琴。
<br>
<br>
<br>
<br>&nbsp;&nbsp; 卷645_5 【秋夕】李咸用 
<br>
<br>寥廓秋云薄，空庭月影微。树寒栖鸟密，砌冷夜蛩稀。 
<br>晓鼓军容肃，疏钟客梦归。吟馀何所忆，圣主尚宵衣。
<br>
<br>
<br>
<br>&nbsp;&nbsp; 卷645_6 【秋日与友生言别】李咸用 
<br>
<br>利名心未已，离别恨难休。为个文儒业，致多岐路愁。 
<br>数花篱菊晚，片叶井梧秋。又决出门计，一尊期少留。
<br>
<br>
<br>
<br>&nbsp;&nbsp; 卷645_7 【边城听角】李咸用 
<br>
<br>戍楼鸣画角，寒露滴金枪。细引云成阵，高催雁著行。 
<br>唤回边将梦，吹薄晓蟾光。未遂终军志，何劳思故乡。
<br>
<br>
<br>
<br>&nbsp;&nbsp; 卷645_8 【秋日访同人】李咸用 
<br>
<br>忽忆金兰友，携琴去自由。远寻寒涧碧，深入乱山秋。 
<br>见后却无语，别来长独愁。幸逢三五夕，露坐对冥搜。
<br>
<br>
<br>
<br>&nbsp;&nbsp; 卷645_9 【寄楚琼上人】李咸用 
<br>
<br>遥知无事日，静对五峰秋。鸟隔寒烟语，泉和夕照流。 
<br>凭栏疏磬尽，瞑目远云收。几句出人意，风高白雪浮。
<br>
<br>
<br>
<br>&nbsp;&nbsp; 卷645_10 【游寺】李咸用 
<br>
<br>无家自身在，时得到莲宫。秋觉暑衣薄，老知尘世空。 
<br>幽情怜水石，野性任萍蓬。是处堪闲坐，与僧行止同。
<br>
<br>
<br>
<br>&nbsp;&nbsp; 卷645_11 【春日】李咸用 
<br>
<br>浩荡东风里，裴回无所亲。危城三面水，古树一边春。 
<br>衰世难修道，花时不称贫。滔滔天下者，何处问通津。
<br>
<br>
<br>
<br>&nbsp;&nbsp; 卷645_12 【论交】李咸用 
<br>
<br>行亏何必富，节在不妨贫。易得笑言友，难逢终始人。 
<br>松篁贞管鲍，桃李艳张陈。少见岁寒后，免为霜雪尘。
<br>
<br>
<br>
<br>&nbsp;&nbsp; 卷645_13 【秋兴】李咸用 
<br>
<br>木叶乱飞尽，故人犹未还。心虽游紫阙，时合在青山。 
<br>近寺僧邻静，临池鹤对闲。兵戈如未息，名位莫相关。
<br>
<br>
<br>
<br>&nbsp;&nbsp; 卷645_14 【山居】李咸用 
<br>
<br>草堂书一架，苔径竹千竿。难世投谁是，清贫且自安。 
<br>邻居皆学稼，客至亦无官。焦尾何人听，凉宵对月弹。
<br>
<br>
<br>
<br>&nbsp;&nbsp; 卷645_15 【遣兴】李咸用 
<br>
<br>风细酒初醒，凭栏别有情。蝉稀秋树瘦，雨尽晚云轻。 
<br>旅鬓一丝出，乡心寸火生。子牟魂欲断，何日是升平。
<br>
<br>
<br>
<br>&nbsp;&nbsp; 卷645_16 【待旦】李咸用 
<br>
<br>檐静燕雏语，窗虚蟾影过。时情因客老，归梦入秋多。 
<br>蔽日群山雾，滔天四海波。吾皇思壮士，谁应大风歌。
<br>
<br>
<br>
<br>&nbsp;&nbsp; 卷645_17 【送从兄坤载】李咸用 
<br>
<br>忍泪不敢下，恐兄情更伤。别离当乱世，骨肉在他乡。 
<br>语尽意不尽，路长愁更长。那堪回首处，残照满衣裳。
<br>
<br>
<br>
<br>&nbsp;&nbsp; 卷645_18 【惜别】李咸用 
<br>
<br>细雨妆行色，霏霏入户来。须知相识喜，却是别愁媒。 
<br>白刃方盈国，黄金不上台。俱为邹鲁士，何处免尘埃。
<br>
<br>
<br>
<br>&nbsp;&nbsp; 卷645_19 【早秋游山寺】李咸用 
<br>
<br>闲卧云岩稳，攀缘笑戏猱。静于诸境静，高却众山高。 
<br>至理无言了，浮生一梦劳。清风朝复暮，四海自波涛。
<br>
<br>
<br>
<br>&nbsp;&nbsp; 卷645_20 【秋日疾中寄诸同志】李咸用 
<br>
<br>闲居无胜事，公干卧来心。门静秋风晚，人稀古巷深。 
<br>花疏篱菊色，叶减井梧阴。赖有斯文在，时时得强寻。
<br>
<br>
<br>
<br>&nbsp;&nbsp; 卷645_21 【赠山僧】李咸用 
<br>
<br>荣枯虽在目，名利不关身。高出城隍寺，野为云鹤邻。 
<br>松声寒后远，潭色雨馀新。岂住空空里，空空亦是尘。
<br>
<br>
<br>
<br>&nbsp;&nbsp; 卷645_22 【宿隐者居】李咸用 
<br>
<br>永日连清夜，因君识躁君。竹扉难掩月，岩树易延云。 
<br>曙鸟枕前起，寒泉梦里闻。又须随计吏，鸡鹤迥然分。
<br>
<br>
<br>
<br>&nbsp;&nbsp; 卷645_23 【送钱契明尊师归庐山】李咸用 
<br>
<br>瘦倚青竹杖，炉峰指欲归。霜黏行日屦，风暖到时衣。 
<br>凭槛云还在，攀松鹤不飞。何曾有别恨，杨柳自依依。
<br>
<br>
<br>
<br>&nbsp;&nbsp; 卷645_24 【送进士刘松】李咸用 
<br>
<br>滔滔皆鲁客，难得是心知。到寺多同步，游山未失期。 
<br>云低春雨后，风细暮钟时。忽别垂杨岸，遥遥望所之。
<br>
<br>
<br>
<br>&nbsp;&nbsp; 卷645_25 【赠任肃】李咸用 
<br>
<br>玄发难姑息，青云有路岐。莫言多事日，虚掷少年时。 
<br>松色雪中出，人情难后知。圣朝公道在，中鹄勿差池。
<br>
<br>
<br>
<br>&nbsp;&nbsp; 卷645_26 【题陈正字山居】李咸用 
<br>
<br>怪来忘禄位，习学近潇湘。见处云山好，吟中岁月长。 
<br>花光笼晚雨，树影浸寒塘。几日凭栏望，归心自不忙。
<br>
<br>
<br>
<br>&nbsp;&nbsp; 卷645_27 【赠来进士鹏】李咸用 
<br>
<br>语玄人不到，星汉在灵空。若使无良遇，虚言有至公。 
<br>月明千峤雪，滩急五更风。此际若吟力，分将造化功。
<br>
<br>
<br>
<br>&nbsp;&nbsp; 卷645_28 【送曹税】李咸用 
<br>
<br>掺袂向春风，何时约再逢。若教相见密，肯恨别离重。 
<br>芳草渔家路，残阳水寺钟。落帆当此处，吟兴不应慵。
<br>
<br>
<br>
<br>&nbsp;&nbsp; 卷645_29 【赠来鹏】李咸用 
<br>
<br>默坐非关闷，凝情只在诗。庭闲花落后，山静月明时。 
<br>答客言多简，寻僧步稍迟。既同和氏璧，终有玉人知。
<br>
<br>
<br>
<br>&nbsp;&nbsp; 卷645_30 【途中作】李咸用 
<br>
<br>瘦马倦行役，斜阳劝著鞭。野桥寒树亚，山店暮云连。 
<br>退鹢风虽急，攀龙志已坚。路人休莫笑，百里有时贤。
<br>
<br>
<br>
<br>&nbsp;&nbsp; 卷645_31 【秋晚】李咸用 
<br>
<br>斜阳山雨外，秋色思无穷。柳叶飘干翠，枫枝撼碎红。 
<br>鬓毛看似雪，生计尚如蓬。不及樵童乐，蒹葭一笛风。
<br>
<br>
<br>
<br>&nbsp;&nbsp; 卷645_32 【晓望】李咸用 
<br>
<br>露惊松上鹤，晓色动扶桑。碧浪催人老，红轮照物忙。 
<br>世情随日变，利路与天长。好驾觥船去，陶陶入醉乡。
<br>
<br>
<br>
<br>&nbsp;&nbsp; 卷645_33 【寄友生】李咸用 
<br>
<br>交情应不变，何事久离群。圆月思同步，寒泉忆共闻。 
<br>雪霜松色在，风雨雁行分。每见人来说，窗前改旧文。
<br>
<br>
<br>
<br>&nbsp;&nbsp; 卷645_34 【江行】李咸用 
<br>
<br>潇湘无事后，征棹复呕哑。高岫留斜照，归鸿背落霞。 
<br>鱼残沙岸草，蝶寄洑流槎。共说干戈苦，汀洲减钓家。
<br>
<br>
<br>
<br>&nbsp;&nbsp; 卷645_35 【题王氏山居】李咸用 
<br>
<br>檐有烟岚色，地多松竹风。自言离乱后，不到鼓鼙中。 
<br>径柳拂云绿，山樱带雪红。南边青嶂下，时见采芝翁。
<br>
<br>
<br>
<br>&nbsp;&nbsp; 卷645_36 【送别】李咸用 
<br>
<br>别意说难尽，离杯深莫辞。长歌终此席，一笑又何时。 
<br>棹入寒潭急，帆当落照迟。远书如不寄，无以慰相思。
<br>
<br>
<br>
<br>&nbsp;&nbsp; 卷645_37 【览文僧卷】李咸用 
<br>
<br>虽无先圣耳，异代得闻韶。怪石难为古，奇花不敢妖。 
<br>调高非郢雪，思静碍箕瓢。未可重吟过，云山兴转饶。
<br>
<br>
<br>
<br>&nbsp;&nbsp; 卷645_38 【望仰山忆玄泰上人】李咸用 
<br>
<br>晴岚凝片碧，知在此中禅。见面定何日，无书已一年。 
<br>高秋关静梦，良夜入新篇。仰德心如是，清风不我传。
<br>
<br>
<br>
<br>&nbsp;&nbsp; 卷645_39 【闻泉】李咸用 
<br>
<br>淅淅梦初惊，幽窗枕簟清。更无人共听，只有月空明。 
<br>急想穿岩曲，低应过石平。欲将琴强写，不是自然声。
<br>
<br>
<br>
<br>&nbsp;&nbsp; 卷645_40 【酬郑进士九江新居见寄】李咸用 
<br>
<br>蹑屐扣柴关，因成尽日闲。独听黄鸟语，深似白云间。 
<br>萍沼宽于井，莎城绿当山。前期招我作，此景得吟还。
<br>
<br>
<br>
<br>&nbsp;&nbsp; 卷645_41 【九江和人赠陈生】李咸用 
<br>
<br>天畏斯文坠，凭君助素风。意深皆可补，句逸不因功。 
<br>暮替云愁远，秋惊月占空。寄家当瀑布，时得笑言同。
<br>
<br>
<br>
<br>&nbsp;&nbsp; 卷645_42 【登楼值雨二首】李咸用 
<br>
<br>共讶高楼望，匡庐色已空。白云横野阔，遮岳与天同。 
<br>数点雨入酒，满襟香在风。远江吟得出，方下郡斋东。
<br>
<br>江徼多佳景，秋吟兴未穷。送来松槛雨，半是蓼花风。 
<br>浪猛惊翘鹭，烟昏叫断鸿。不知今夜客，几处卧鸣篷。
<br>
<br>
<br>
<br>&nbsp;&nbsp; 卷645_43 【送赵舒处士归庐山】李咸用 
<br>
<br>归岫香炉碧，行吟步益迟。诸侯师不得，樵客偶相随。 
<br>思旧江云断，谈玄岳月移。只应张野辈，异代作心知。
<br>
<br>
<br>
<br>&nbsp;&nbsp; 卷645_44 【僧院蔷薇】李咸用 
<br>
<br>客引擎茶看，离披晒锦红。不缘开净域，争忍负春风。 
<br>小片当吟落，清香入定空。何人来此植，应固恼休公。
<br>
<br>
<br>
<br>&nbsp;&nbsp; 卷645_45 【友生携修睦上人诗见访】李咸用 
<br>
<br>雪中敲竹户，袖出岳僧诗。语尽景皆活，吟阑角独吹。 
<br>意如将俗背，业必少人知。共约冰销日，云边访所思。
<br>
<br>
<br>
<br>&nbsp;&nbsp; 卷645_46 【冬夕喜友生至】李咸用 
<br>
<br>天涯行欲遍，此夜故人情。乡国别来久，干戈还未平。 
<br>灯残偏有焰，雪甚却无声。多少新闻见，应须语到明。
<br>
<br>
<br>
<br>&nbsp;&nbsp; 卷645_47 【牡丹】李咸用 
<br>
<br>少见南人识，识来嗟复惊。始知春有色，不信尔无情。 
<br>恐是天地媚，暂随云雨生。缘何绝尤物，更可比妍明。
<br>
<br>
<br>
<br>&nbsp;&nbsp; 卷645_48 【送春】李咸用 
<br>
<br>四时为第一，一岁一重来。好景应难胜，馀花虚自开。 
<br>相思九个月，得信数枝梅。不向东门送，还成负酒杯。
<br>
<br>
<br>
<br>&nbsp;&nbsp; 卷645_49 【送边将】李咸用 
<br>
<br>天骄频犯塞，铁骑又征西。臣节轻乡土，雄心生鼓鼙。 
<br>地寒花不艳，沙远日难低。渐喜秋弓健，雕翻白草齐。
<br>
<br>
<br>
<br>&nbsp;&nbsp; 卷645_50 【春晴】李咸用 
<br>
<br>檐滴春膏绝，凭栏晚吹生。良朋在何处，高树忽流莺。 
<br>游寺期应定，寻芳步已轻。新诗吟未稳，迟日又西倾。
<br>
<br>
<br>
<br>&nbsp;&nbsp; 卷645_51 【冬夜与修睦上人宿远公亭，寄南岳玄泰禅师】李咸用 
<br>
<br>丈室掩孤灯，更深霰雹增。相看云梦客，共忆祝融僧。 
<br>语合茶忘味，吟欹卷有棱。楚南山水秀，行止岂无凭。
<br>
<br>
<br>
<br>&nbsp;&nbsp; 卷645_52 【落花】李咸用 
<br>
<br>拾得移时看，重思造化功。如何飘丽景，不似遇春风。 
<br>满地馀香在，繁枝一夜空。只应公子见，先忆坠楼红。
<br>
<br>
<br>
<br>&nbsp;&nbsp; 卷645_53 【寄嵩阳隐者】李咸用 
<br>
<br>昔年江上别，初入乱离中。我住匡山北，君之少室东。 
<br>信来经险道，诗半忆皇风。何事犹高卧，岩边梦未通。
<br>
<br>
<br>
<br>&nbsp;&nbsp; 卷645_54 【早蝉】李咸用 
<br>
<br>门柳不连野，乍闻为早蝉。游人无定处，入耳更应先。 
<br>暂默斜阳雨，重吟远岸烟。前年湘竹里，风激绕离筵。
<br>
<br>
<br>
<br>&nbsp;&nbsp; 卷645_55 【酬蕴微】李咸用 
<br>
<br>白衣经乱世，相遇一开颜。得句禅思外，论交野步间。 
<br>举朝无旧识，入眼只青山。几度斜阳寺，访君还独还。
<br>
<br>
<br>
<br>&nbsp;&nbsp; 卷645_56 【萱草】李咸用 
<br>
<br>芳草比君子，诗人情有由。只应怜雅态，未必解忘忧。 
<br>积雨莎庭小，微风藓砌幽。莫言开太晚，犹胜菊花秋。
<br>
<br>
<br>
<br>&nbsp;&nbsp; 卷645_57 【访友人不遇】李咸用 
<br>
<br>出门无至友，动即到君家。空掩一庭竹，去看何寺花。 
<br>短僮应捧杖，稚女学擎茶。吟罢留题处，苔阶日影斜。
<br>
<br>
<br>
<br>&nbsp;&nbsp; 卷645_58 【苔】李咸用 
<br>
<br>几年风雨迹，叠在石孱颜。生处景长静，看来情尽闲。 
<br>吟亭侵坏壁，药院掩空关。每忆东行径，移筇独自还。
<br>
<br>
<br>
<br>&nbsp;&nbsp; 卷645_59 【红薇】李咸用 
<br>
<br>春雨有五色，洒来花旋成。欲留池上景，别染草中英。 
<br>画出看还欠，蓪为插未轻。王孙多好事，携酒寄吟倾。
<br>
<br>
<br>
<br>&nbsp;&nbsp; 卷645_60 【别所知】李咸用 
<br>
<br>有路有西东，天涯自恨同。却须深酌酒，况不比飘蓬。 
<br>帆冒新秋雨，鼓传微浪风。闰牵寒气早，何浦值宾鸿。
<br>
<br>
<br>
<br>&nbsp;&nbsp; 卷645_61 【小雪】李咸用 
<br>
<br>散漫阴风里，天涯不可收。压松犹未得，扑石暂能留。 
<br>阁静萦吟思，途长拂旅愁。崆峒山北面，早想玉成丘。
<br>
<br>
<br>
<br>&nbsp;&nbsp; 卷645_62 【和修睦上人听猿】李咸用 
<br>
<br>禅客闻犹苦，是声应是啼。自然无稳梦，何必到巴溪。 
<br>疏雨洒不歇，回风吹暂低。此宵秋欲半，山在二林西。
<br>
<br>
<br>
<br>&nbsp;&nbsp; 卷645_63 【庭竹】李咸用 
<br>
<br>嫩绿与老碧，森然庭砌中。坐销三伏景，吟起数竿风。 
<br>叶影重还密，梢声远或通。更期春共看，桃映小花红。
<br>
<br>
<br>
<br>&nbsp;&nbsp; 卷645_64 【早行】李咸用 
<br>
<br>家国三千里，中宵算去程。困才成蝶梦，行不待鸡鸣。 
<br>马首摇残月，鸦群起古城。发来经几堠，村寺远钟声。
<br>
<br>
<br>
<br>&nbsp;&nbsp; 卷645_65 【哭所知】李咸用 
<br>
<br>朝作青云士，暮为玄夜人。风灯无定度，露薤亦逡巡。 
<br>乘马惊新冢，书帷摆旧尘。只应从此去，何处福生民。
<br>
<br>
<br>
<br>&nbsp;&nbsp; 卷645_66 【分题雪霁望炉峰】李咸用 
<br>
<br>雪霁上庭除，炉峰势转孤。略无烟作带，独有影沈湖。 
<br>冷触归鸿急，明凝落照俱。□□□□□，□□□□□。
<br>
<br>
<br>
<br>&nbsp;&nbsp; 卷645_67 【雪十二韵】李咸用 
<br>
<br>六出凝阴气，同云指上天。结时风乍急，集处霰长先。 
<br>草穗翘祥燕，陂桩叶白莲。犬狂南陌上，竹醉小池前。 
<br>樵径花黏屦，渔舟玉帖舷。阵经旸谷薄，势想朔方偏。 
<br>楼面光摇锡，篱头晓列钱。石苔青鹿卧，殿网素蛾穿。 
<br>嘶马应思塞，蹲乌似为燕。童痴为兽捏，僧爱用茶煎。 
<br>念物希周穆，含毫愧惠连。吟阑馀兴逸，还忆剡溪船。
<br>
<br>
<br>
<br>&nbsp;&nbsp; 卷645_68 【庐山】李咸用 
<br>
<br>非岳不言岳，此山通岳言。高人居乱世，几处满前轩。 
<br>秀作神仙宅，灵为风雨根。馀阴铺楚甸，一柱表吴门。 
<br>静得八公侣，雄临九子尊。对犹青熨眼，到必冷凝魂。 
<br>势受重湖让，形难七泽吞。黑岩藏昼电，紫雾泛朝暾。 
<br>莲堕宁唯华，玉焚堪小昆。倒松微发罅，飞瀑远成痕。 
<br>叠见云容衬，棱收雪气昏。裁诗曾困谢，作赋偶无孙。 
<br>流碍星光撇，惊冲雁阵翻。峰奇寒倚剑，泉曲旋如盆。 
<br>草短分雏雉，林明露掷猿。秋枫红叶散，春石谷雷奔。 
<br>月好虎溪路，烟深栗里源。醉吟长易醒，梦去亦销烦。 
<br>有觉南方重，无疑厚地掀。轻扬闻旧俗，端用镇元元。
<br>
<br>
<br>
<br>&nbsp;&nbsp; 卷645_69 【和吴处士题村叟壁】李咸用 
<br>
<br>因阅乡居景，归心寸火然。吾家依碧嶂，小槛枕清川。 
<br>远雨笼孤戍，斜阳隔断烟。沙虚遗虎迹，水洑聚蛟涎。 
<br>粝曲芟汀蓼，甘茶挈石泉。霜朝巡栗树，风夜探渔船。 
<br>戏日鱼呈腹，翘滩鹭并肩。棋寻盘石净，酒傍野花妍。 
<br>器以锄为利，家惟竹直钱。饭香同豆熟，汤暖摘松煎。 
<br>睡岛凫藏足，攀藤狖冻拳。浅茅鸣斗雉，曲枿啸寒鸢。 
<br>秋果楂梨涩，晨羞笋蕨鲜。衣蓑留冷阁，席草种闲田。 
<br>椎髻担铺饷，庞眉识稔年。吓鹰刍戴笠，驱犊筱充鞭。 
<br>不重官于社，常尊食作天。谷深青霭蔽，峰迥白云缠。 
<br>每忆关魂梦，长夸表爱怜。览君书壁句，诱我率成篇。
<br>
<br>
<br>
<br>&nbsp;&nbsp; 卷645_70 【谢友生遗端溪砚瓦】李咸用 
<br>
<br>寻常濡翰次，恨不到端溪。得自新知己，如逢旧解携。 
<br>玩馀轻照乘，谢欲等悬黎。静对胜凡客，闲窥忆好题。 
<br>娲天补剩石，昆剑切来泥。著指痕犹湿，停旬水未低。 
<br>呵云润柱础，笔彩饮虹霓。鹆眼工谙谬，羊肝士乍刲。 
<br>连澌光比镜，囚墨腻于cD。书信成池黑，吟须到日西。 
<br>正夸忧盗窃，将隐怯攀跻。捧受同交印，矜持过秉珪。 
<br>草颠终近旭，懒癖必无嵇。用合缘鹦鹉，珍应负会稽。 
<br>贞姿还落落，寒韵落凄凄。风月情相半，烟花思岂迷。 
<br>宜从方袋挈，枉把短行批。浅小金为斗，泓澄玉作堤。 
<br>遇人依我惜，想尔与天齐。□□□□□，行时只独赍。
<br>
<br>
<br>
<br>&nbsp;&nbsp; 卷645_71 【和殷衙推春霖即事】李咸用 
<br>
<br>东风吹暖雨，润下不能休。古道云横白，移时客共愁。 
<br>绿沈莎似藻，红泛叶为舟。忽起江湖兴，疑邻畎浍流。 
<br>此时无胜会，何处滞奇游。阵急如酣战，点粗成乱沤。 
<br>竹因添洒落，松得长飕飗。花惨闲庭晚，兰深曲径幽。 
<br>丝牵汀鸟足，线挂岳猿头。天地昏同醉，寰区浩欲浮。 
<br>柳眉低带泣，蒲剑锐初抽。石燕翻空重，虫罗缀滴稠。 
<br>荷倾蛟泪尽，岩拆电鞭收。岂直望尧喜，却怀微禹忧。 
<br>树滋堪采菌，矶没懒垂钩。腥觉闻龙气，寒宜拥豹裘。 
<br>名膏那作沴，思稔必通侯。蚌鹬徒喧竞，笙歌罢献酬。 
<br>山川藏秀媚，草木逞调柔。极目非吾意，行吟独下楼。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷646_1 【题陈将军别墅】李咸用 
<br>
<br>明王猎士犹疏在，岩谷安居最有才。高虎壮言知鬼伏， 
<br>葛龙闲卧待时来。云藏山色晴还媚，风约溪声静又回。 
<br>不独春光堪醉客，庭除长见好花开。
<br>
<br>
<br>&nbsp;&nbsp; 卷646_2 【湘浦有怀】李咸用 
<br>
<br>鸿雁哀哀背朔方，馀霞倒影画潇湘。长汀细草愁春浪， 
<br>古渡寒花倚夕阳。鬼树夜分千炬火，渔舟朝卷一蓬霜。 
<br>侬家本是持竿者，为爱明时入帝乡。
<br>
<br>
<br>
<br>&nbsp;&nbsp; 卷646_3 【题陈处士山居】李咸用 
<br>
<br>莲绕闲亭柳绕池，蝉吟暮色一枝枝。未逢皇泽搜遗逸， 
<br>赢得青山避乱离。花圃春风邀客醉，茅檐秋雨对僧棋。 
<br>樵童牧竖劳相问，岩穴从来出帝师。
<br>
<br>
<br>
<br>&nbsp;&nbsp; 卷646_4 【和蒋进士秋日】李咸用 
<br>
<br>晚雨霏微思杪秋，不堪才子尚羁游。尘随别骑东西急， 
<br>波促年华日夜流。凉月云开光自远，古松风在韵难休。 
<br>男儿但得功名立，纵是深恩亦易酬。
<br>
<br>
<br>
<br>&nbsp;&nbsp; 卷646_5 【陈正字山居】李咸用 
<br>
<br>一叶闲飞斜照里，江南仲蔚在蓬蒿。天衢云险驽骀蹇， 
<br>月桂风和梦想劳。绕枕泉声秋雨细，对门山色古屏高。 
<br>此中即是神仙地，引手何妨一钓鳌。
<br>
<br>
<br>
<br>&nbsp;&nbsp; 卷646_6 【与刘三礼陈孝廉言志】李咸用 
<br>
<br>真宰无私造化均，年年分散月中春。皆期早蹑青云路， 
<br>谁肯长为白社人。宋国高风休敛翼，圣朝公道易酬身。 
<br>大须审固穿杨箭，莫遣参差鬓雪新。
<br>
<br>
<br>
<br>&nbsp;&nbsp; 卷646_7 【秋日送严湘侍御归京】李咸用 
<br>
<br>蟾影珪圆湖始波，楚人相别恨偏多。知君有路升霄汉， 
<br>独我无由出薜萝。虽道危时难进取，到逢清世又如何。 
<br>谁听甯戚敲牛角，月落星稀一曲歌。
<br>
<br>
<br>
<br>&nbsp;&nbsp; 卷646_8 【题王处士山居】李咸用 
<br>
<br>云木沈沈夏亦寒，此中幽隐几经年。无多别业供王税， 
<br>大半生涯在钓船。蜀魄叫回芳草色，鹭鸶飞破夕阳烟。 
<br>干戈猬起能高卧，只个逍遥是谪仙。
<br>
<br>
<br>
<br>&nbsp;&nbsp; 卷646_9 【谢所知】李咸用 
<br>
<br>狂歌狂舞慰风尘，心下多端亦懒言。早是乱离轻岁月， 
<br>谁能愁悴过朝昏。圣朝公道如长在，贱子谋身自有门。 
<br>却愧此时叨厚遇，他年何以报深恩。
<br>
<br>
<br>
<br>&nbsp;&nbsp; 卷646_10 【秋望】李咸用 
<br>
<br>云阴惨澹柳阴稀，游子天涯一望时。风闪雁行疏又密， 
<br>地回江势急还迟。荣枯物理终难测，贵贱人生自不知。 
<br>未达谁能多叹息，尘埃争损得男儿。
<br>
<br>
<br>
<br>&nbsp;&nbsp; 卷646_11 【送谭孝廉赴举】李咸用 
<br>
<br>鼓鼙声里寻诗礼，戈戟林间入镐京。好事尽从难处得， 
<br>少年无向易中轻。也知贵贱皆前定，未见疏慵遂有成。 
<br>吾道近来稀后进，善开金口答公卿。
<br>
<br>
<br>
<br>&nbsp;&nbsp; 卷646_12 【途中逢友人】李咸用 
<br>
<br>大道将穷阮籍哀，红尘深翳步迟回。皇天有意自寒暑， 
<br>白日无情空往来。霄汉何年征赋客，烟花随处作愁媒。 
<br>相逢且快眼前事，莫厌狂歌酒百杯。
<br>
<br>
<br>
<br>&nbsp;&nbsp; 卷646_13 【和人湘中作】李咸用 
<br>
<br>湘川湘岸两荒凉，孤雁号空动旅肠。一棹寒波思范蠡， 
<br>满尊醇酒忆陶唐。年华蒲柳雕衰鬓，身迹萍蓬滞别乡。 
<br>不及东流趋广汉，臣心日夜与天长。
<br>
<br>
<br>
<br>&nbsp;&nbsp; 卷646_14 【赠陈望尧】李咸用 
<br>
<br>若说精通事艺长，词人争及孝廉郎。秋萤短焰难盈案， 
<br>邻烛馀光不满行。鹄箭亲疏虽异的，桂花高下一般香。 
<br>明时公道还堪信，莫遣锥锋久在囊。
<br>
<br>
<br>
<br>&nbsp;&nbsp; 卷646_15 【宿渔家】李咸用 
<br>
<br>促杼声繁萤影多，江边秋兴独难过。云遮月桂几枝恨， 
<br>烟罩渔舟一曲歌。难世斯人虽隐遁，明时公道复如何。 
<br>陶家壁上精灵物，风雨未来终是梭。
<br>
<br>
<br>
<br>&nbsp;&nbsp; 卷646_16 【旅馆秋夕】李咸用 
<br>
<br>牢落生涯在水乡，只思归去泛沧浪。秋风萤影随高柳， 
<br>夜雨蛩声上短墙。百岁易为成荏苒，丹霄谁肯借梯航。 
<br>若教名路无知己，匹马尘中是自忙。
<br>
<br>
<br>
<br>&nbsp;&nbsp; 卷646_17 【悼范摅处士】李咸用 
<br>
<br>家在五云溪畔住，身游巫峡作闲人。安车未至柴关外， 
<br>片玉已藏坟土新。虽有公卿闻姓字，惜无知己脱风尘。 
<br>到头积善成何事，天地茫茫秋又春。
<br>
<br>
<br>
<br>&nbsp;&nbsp; 卷646_18 【送人】李咸用 
<br>
<br>一轴烟花满口香，诸侯相见肯相忘。未闻珪璧为人弃， 
<br>莫倦江山去路长。盈耳暮蝉催别骑，数杯浮蚁咽离肠。 
<br>眼前多少难甘事，自古男儿当自强。
<br>
<br>
<br>
<br>&nbsp;&nbsp; 卷646_19 【春暮途中】李咸用 
<br>
<br>细雨如尘散暖空，数峰春色在云中。须知触目皆成恨， 
<br>纵道多文争那穷。飞燕有情依旧阁，垂杨无力受东风。 
<br>谁能会得乾坤意，九土枯荣自不同。
<br>
<br>
<br>
<br>&nbsp;&nbsp; 卷646_20 【题陈正字林亭】李咸用 
<br>
<br>晓烟轻翠拂帘飞，黄叶飘零弄所思。正是低摧吾道日， 
<br>不堪惆怅异乡时。家林蛇豕方群起，宫沼龟龙未有期。 
<br>赖有平原怜贱子，满亭山色惜吟诗。
<br>
<br>
<br>
<br>&nbsp;&nbsp; 卷646_21 【送从兄入京】李咸用 
<br>
<br>柳转春心梅艳香，相看江上恨何长。多情流水引归思， 
<br>无赖严风促别觞。大抵男儿须振奋，近来时事懒思量。 
<br>云帆高挂一挥手，目送烟霄雁断行。
<br>
<br>
<br>
<br>&nbsp;&nbsp; 卷646_22 【秋夕书怀寄所知】李咸用 
<br>
<br>秋萤一点雨中飞，独立黄昏思所知。三岛路遥身汩没， 
<br>九天风急羽差池。年华逐浪催霜发，旅恨和云拂桂枝。 
<br>不向故人言此事，异乡谁更念栖迟。
<br>
<br>
<br>
<br>&nbsp;&nbsp; 卷646_23 【酬进士秦颙若】李咸用 
<br>
<br>莺默平林燕别轩，相逢相笑话生前。低飞旅恨看霜叶， 
<br>曲写归情向暮川。在野孤云终捧日，朝宗高浪本蒙泉。 
<br>何劳怅望风雷便，且混鱼龙黩武年。
<br>
<br>
<br>
<br>&nbsp;&nbsp; 卷646_24 【山中夜坐寄故里友生】李咸用 
<br>
<br>展转檐前睡不成，一床山月竹风清。虫声促促催乡梦， 
<br>桂影高高挂旅情。祸福既能知倚伏，行藏争不要分明。 
<br>可怜任永真坚白，净洗双眸看太平。
<br>
<br>
<br>
<br>&nbsp;&nbsp; 卷646_25 【物情】李咸用 
<br>
<br>谁分万类二仪间，禀性高卑各自然。野鹤不栖葱蒨树， 
<br>流莺长喜艳阳天。李斯溷鼠心应动，庄叟泥龟意已坚。 
<br>成是败非如赋命，更教何处认愚贤。
<br>
<br>
<br>
<br>&nbsp;&nbsp; 卷646_26 【金谷园】李咸用 
<br>
<br>石家旧地聊登望，宠辱从兹信可惊。鸟度野花迷锦障， 
<br>蝉吟古树想歌声。虽将玉貌同时死，却羡苍头此日生。 
<br>多积黄金买刑戮，千秋成得绿珠名。
<br>
<br>
<br>
<br>&nbsp;&nbsp; 卷646_27 【投所知】李咸用 
<br>
<br>手欠东堂桂一枝，家书不敢便言归。挂檐晚雨思山阁， 
<br>拂岸烟岚忆钓矶。公道甚平才自薄，丹霄好上力犹微。 
<br>谁能借与抟扶势，万里飘飘试一飞。
<br>
<br>
<br>
<br>&nbsp;&nbsp; 卷646_28 【赠友弟】李咸用 
<br>
<br>萤焰烧心雪眼劳，未逢佳梦见三刀。他时讵有盐梅味， 
<br>今日犹疑腹背毛。金埒晓羁千里骏，玉轮寒养一枝高。 
<br>谁能终岁摇赪尾，唯唯洋洋向碧涛。
<br>
<br>
<br>
<br>&nbsp;&nbsp; 卷646_29 【春日喜逢乡人刘松】李咸用 
<br>
<br>故人不见五春风，异地相逢岳影中。旧业久抛耕钓侣， 
<br>新闻多说战争功。生民有恨将谁诉，花木无情只自红。 
<br>莫把少年愁过日，一尊须对夕阳空。
<br>
<br>
<br>
<br>&nbsp;&nbsp; 卷646_30 【夏日别余秀才】李咸用 
<br>
<br>岳麓云深麦雨秋，满倾杯酒对湘流。沙边细柳牵行色， 
<br>水面轻烟画别愁。敢待傅岩成好梦，任从磻石挂纤钩。 
<br>镜机冲漠非吾事，自要青云识五侯。
<br>
<br>
<br>
<br>&nbsp;&nbsp; 卷646_31 【庐陵九日】李咸用 
<br>
<br>菊花山在碧江东，冷酒清吟兴莫穷。四十三年秋里过， 
<br>几多般事乱来空。虽惊故国音书绝，犹喜新知语笑同。 
<br>竟日开门无客至，笛声迢递夕阳中。
<br>
<br>
<br>
<br>&nbsp;&nbsp; 卷646_32 【和人游东林】李咸用 
<br>
<br>一从张野卧云林，胜概谁人更解寻。黄鸟不能言往事， 
<br>白莲虚发至如今。年年上国荣华梦，世世高流水石心。 
<br>始欲共君重怅望，紫霄峰外日沈沈。
<br>
<br>
<br>
<br>&nbsp;&nbsp; 卷646_33 【和彭进士秋日游靖居山寺】李咸用 
<br>
<br>秋山入望已无尘，况得闲游谢事频。问著尽能言祖祖， 
<br>见时应不是真真。添瓶野水遮还急，伴塔幽花落又新。 
<br>自笑未曾同逸步，终非宗炳社中人。
<br>
<br>
<br>
<br>&nbsp;&nbsp; 卷646_34 【和彭进士感怀】李咸用 
<br>
<br>人生谁肯便甘休，遇酒逢花且共游。若向云衢陪骥尾， 
<br>直须天畔落旄头。三编大雅曾关兴，一册南华旋解忧。 
<br>四海英雄多独断，不知何者是长筹。
<br>
<br>
<br>
<br>&nbsp;&nbsp; 卷646_35 【寄题从兄坤载村居】李咸用 
<br>
<br>邻并无非樵钓者，庄生物论宛然齐。雨中寒树愁鸱立， 
<br>江上残阳瘦马嘶。说与众佣同版筑，吕将群叟共磻溪。 
<br>覆巢破卵方堪惧，取次梧桐凤且栖。
<br>
<br>
<br>
<br>&nbsp;&nbsp; 卷646_36 【送黄宾于赴举】李咸用 
<br>
<br>秋风昨夜满潇湘，衰柳残蝉思客肠。早是乱来无胜事， 
<br>更堪江上揖离觞。澄潭跃鲤摇轻浪，落日飞凫趁远樯。 
<br>渔父不须探去意，一枝春褭月中央。
<br>
<br>
<br>
<br>&nbsp;&nbsp; 卷646_37 【冬日喜逢吴价】李咸用 
<br>
<br>垂杨烟薄井梧空，千里游人驻断蓬。志意不因多事改， 
<br>鬓毛难与别时同。莺迁犹待销冰日，鹏起还思动海风。 
<br>穷达他年如赋命，且陶真性一杯中。
<br>
<br>
<br>
<br>&nbsp;&nbsp; 卷646_38 【题刘处士居】李咸用 
<br>
<br>压破岚光半亩馀，竹轩兰砌共清虚。泉经小槛声长急， 
<br>月过修篁影旋疏。溪鸟时时窥户牖，山云往往宿庭除。 
<br>干戈谩道因天意，渭水高人自钓鱼。
<br>
<br>
<br>
<br>&nbsp;&nbsp; 卷646_39 【送李尊师归临川】李咸用 
<br>
<br>蟠桃一别几千春，谪下人间作至人。尘外烟霞吟不尽， 
<br>鼎中龙虎伏初驯。除存紫府无他意，终向青冥举此身。 
<br>辞我麻姑山畔去，蔡经踪迹必相亲。
<br>
<br>
<br>
<br>&nbsp;&nbsp; 卷646_40 【投知】李咸用 
<br>
<br>西望长安路几千，迟回不为别家难。酌量才地心虽动， 
<br>点检囊装意又阑。自是远人多蹇滞，近来仙榜半孤寒。 
<br>嘶风重诉牵盐耻，伯乐何妨转眼看。
<br>
<br>
<br>
<br>&nbsp;&nbsp; 卷646_41 【吴处士寄香兼劝入道】李咸用 
<br>
<br>谢寄精专一捻香，劝予朝礼仕虚皇。须知十极皆臣妾， 
<br>岂止遗生奉混茫。空挂黄衣宁续寿，曾闻玄教在知常。 
<br>但居平易俟天命，便是长生不死乡。
<br>
<br>
<br>
<br>&nbsp;&nbsp; 卷646_42 【草虫】李咸用 
<br>
<br>如缲如织暮eV々，应节催年使我愁。行客语停孤店月， 
<br>高人梦断一床秋。风低藓径疑偏急，雨咽槐亭得暂休。 
<br>须付画堂兰烛畔，歌怀醉耳两悠悠。
<br>
<br>
<br>
<br>&nbsp;&nbsp; 卷646_43 【咏柳】李咸用 
<br>
<br>日近烟饶还有意，东垣西掖几千株。牵仍别恨知难尽， 
<br>夸衒春光恐更无。解引人情长婉约，巧随风势强盘纡。 
<br>天应绣出繁华景，处处茸丝惹路衢。
<br>
<br>
<br>
<br>&nbsp;&nbsp; 卷646_44 【寄所知】李咸用 
<br>
<br>曾将俎豆为儿戏，争奈干戈阻素心。遁去不同秦客逐， 
<br>病来还作越人吟。名流古集典衣买，僻寺奇花贳酒寻。 
<br>从道趣时身计拙，如非所好肯开襟。
<br>
<br>
<br>
<br>&nbsp;&nbsp; 卷646_45 【雪】李咸用 
<br>
<br>上帝无私意甚微，欲教霖雨更光辉。也知出处花相似， 
<br>可到贫家影便稀。云汉风多银浪溅，昆山火后玉灰飞。 
<br>高楼四望吟魂敛，却忆明皇月殿归。
<br>
<br>
<br>
<br>&nbsp;&nbsp; 卷646_46 【绯桃花】李咸用 
<br>
<br>茫茫天意为谁留，深染夭桃备胜游。未醉已知醒后忆， 
<br>欲开先为落时愁。痴蛾乱扑灯难灭，跃鲤傍惊电不收。 
<br>何事梨花空似雪，也称春色是悠悠。
<br>
<br>
<br>
<br>&nbsp;&nbsp; 卷646_47 【同友人秋日登庾楼】李咸用 
<br>
<br>兰摧菊暗不胜秋，倚著高楼思莫收。六代风光无问处， 
<br>九条烟水但凝愁。谁能百岁长闲去，只个孤帆岂自由。 
<br>欲学仲宣知是否，臂弓腰剑逐时流。
<br>
<br>
<br>
<br>&nbsp;&nbsp; 卷646_48 【和人咏雪】李咸用 
<br>
<br>轻轻玉叠向风加，襟袖谁能认六葩。高岫人迷千尺布， 
<br>平林天与一般花。横空络绎云遗屑，扑浪翩联蝶寄槎。 
<br>公子樽前流远思，不知何处客程赊。
<br>
<br>
<br>
<br>&nbsp;&nbsp; 卷646_49 【和友人喜相遇十首】李咸用 
<br>
<br>为儒自愧已多年，文赋歌诗路不专。肯信披沙难见宝， 
<br>只怜苫草易成编。燕昭寤寐常求骏，郭隗寻思未是贤。 
<br>且固初心希一试，箭穿正鹄岂无缘。
<br>
<br>揣情摩意已无功，只把篇章助国风。宋玉谩夸云雨会， 
<br>谢连宁许梦魂通。愁成旅鬓千丝乱，吟得寒缸短焰终。 
<br>难世好居郊野地，出门常喜与人同。
<br>
<br>惠子休惊学五车，沛公方起斩长蛇。六雄互欲吞诸国， 
<br>四海终须作一家。自古经纶成世务，暂时朱绿比朝霞。 
<br>人生心口宜相副，莫使尧阶草势斜。
<br>
<br>不傍江烟访所思，更应无处展愁眉。数杯竹阁花残酒， 
<br>一局松窗日午棋。多病却疑天与便，自愚潜喜众相欺。 
<br>非穷非达非高尚，冷笑行藏只独知。
<br>
<br>闲吟闲坐道相应，远想南华亦自矜。抛掷家乡轻似梦， 
<br>寻常心地冷于僧。和羹使用非胥靡，忆鲙言词小季鹰。 
<br>唯仗十篇金玉韵，此中高旨莫阶升。
<br>
<br>已向丘门老此躯，可堪空作小人儒。吟中景象千般有， 
<br>书外囊装一物无。润屋必能知早散，辉山应是不轻沽。 
<br>短衣宁倦重修谒，谁识高阳旧酒徒。
<br>
<br>松桂寒多众木分，轻浮如叶自纷纭。韶咸古曲教谁爱， 
<br>山水清音喜独闻。上国共知传大宝，旧交宁复在青云。 
<br>相逢莫厌杯中酒，同醉同醒只有君。
<br>
<br>还淳反朴已难期，依德依仁敢暂违。寡欲自应刚正立， 
<br>无私翻觉友朋稀。旄头影莫侵黄道，傅说星终近紫微。 
<br>年纪少他蘧伯玉，幸因多难早知非。
<br>
<br>麻衣未识帝城尘，四十为儒是病身。有恨不关衔国耻， 
<br>无愁直为倚家贫。齐轻东海二高士，汉重商山四老人。 
<br>一种爱闲闲不得，混时行止却应真。
<br>
<br>任说天长海影沈，友朋情比未为深。唯应乐处无虚日， 
<br>大半危时得道心。命达夭殇同白首，价高砖瓦即黄金。 
<br>他年有要玄珠者，赤水萦纡试一寻。
<br>
<br>
<br>
<br>&nbsp;&nbsp; 卷646_50 【依韵修睦上人山居十首】李咸用 
<br>
<br>生身便在乱离间，遇柳寻花作麽看。老去转谙无是事， 
<br>本来何处有多般。长怜蠛蠓能随暖，独笑梧桐不耐寒。 
<br>覆载我徒争会得，大鹏飞尚未知宽。
<br>
<br>云泉日日长松寺，丝管年年细柳营。静躁殊途知自识， 
<br>荣枯一贯亦何争。道傍病树人从老，溪上新苔我独行。 
<br>若见净名居士语，逍遥全不让庄生。
<br>
<br>莫言天道终难定，须信人心尽自轻。宣室三千虽有恨， 
<br>成周八百岂无情。柏缘执性长时瘦，梅为多知两番生。 
<br>不是不同明主意，懒将唇舌与齐烹。
<br>
<br>不论轩冕及渔樵，性与情违渐渐遥。季子祸从怜富贵， 
<br>颜生道在乐箪瓢。清闲自可齐三寿，忿恨还须戒一朝。 
<br>好学尧民偎舜日，短裁孤竹理云韶。
<br>
<br>春风春雨一何频，望极空江觉损神。莺有来由重入谷， 
<br>柳无情绪强依人。汉庭谒者休言事，鲁国诸生莫问津。 
<br>赖是水乡樗栎贱，满炉红焰且相亲。
<br>
<br>三十年来要自观，履春冰恐未为难。自于南国同埋剑， 
<br>谁向东门便挂冠。早是人情飞絮薄，可堪时令太行寒。 
<br>多惭幸住匡山下，偷得秾岚坐卧看。
<br>
<br>畹兰未必因香折，湖象多应为齿焚。兼济直饶同巨楫， 
<br>自由何似学孤云。秋深栎菌樵来得，木末山鼯梦断闻。 
<br>闲凭竹轩游子过，替他愁见日西曛。
<br>
<br>何事深山啸复歌，短弓长剑不如他。且图青史垂名稳， 
<br>从道前贤自滞多。gt鷃敢辞栖短棘，凤凰犹解怯高罗。 
<br>人生若得逢尧舜，便是巢由亦易过。
<br>
<br>太玄太易小窗明，古义寻来醉复醒。西伯纵逢头已白， 
<br>步兵如在眼应青。寒猿断后云为槛，宿鸟惊时月满庭。 
<br>此景得闲闲去得，人间无事不曾经。
<br>
<br>壮气虽同德不同，项王何似王江东。乡歌寂寂荒丘月， 
<br>渔艇年年古渡风。难世斯人犹不达，此时吾道岂能通。 
<br>吟君十首山中作，方觉多端总是空。
<br>
<br>
<br>
<br>&nbsp;&nbsp; 卷646_51 【同友生春夜闻雨】李咸用 
<br>
<br>春雨三更洗物华，乱和丝竹响豪家。滴繁知在长条柳， 
<br>点重愁看破朵花。檐静尚疑兼雾细，灯摇应是逐风斜。 
<br>此时童叟浑无梦，为喜流膏润谷芽。
<br>
<br>
<br>
<br>&nbsp;&nbsp; 卷646_52 【同友生题僧院杜鹃花（得春字）】李咸用 
<br>
<br>若比众芳应有在，难同上品是中春。牡丹为性疏南国， 
<br>朱槿操心不满旬。留得却缘真达者，见来宁作独醒人。 
<br>鹤林太盛今空地，莫放枝条出四邻。
<br>
<br>
<br>
<br>&nbsp;&nbsp; 卷646_53 【春日题陈正字林亭】李咸用 
<br>
<br>周回胜异似仙乡，稍减愁人日月长。幕绕虚檐高岫色， 
<br>镜临危槛小池光。丝垂杨柳当风软，玉折含桃倚径香。 
<br>南北近来多少事，数声横笛怨斜阳。
<br>
<br>
<br>
<br>&nbsp;&nbsp; 卷646_54 【送河南韦主簿归京】李咸用 
<br>
<br>岩风爱日泪阑干，去住情途各万端。世乱敢言离别易， 
<br>时清犹道路行难。舟维晚雨湘川暗，袖拂晴岚岘首寒。 
<br>见说满朝亲友在，肯教憔悴出长安。
<br>
<br>
<br>
<br>&nbsp;&nbsp; 卷646_55 【喻道】李咸用 
<br>
<br>汉武秦皇漫苦辛，那思俗骨本含真。不知流水潜催老， 
<br>未悟三山也是尘。牢落沙丘终古恨，寂寥函谷万年春。 
<br>长生客待仙桃饵，月里婵娟笑煞人。
<br>
<br>
<br>
<br>&nbsp;&nbsp; 卷646_56 【山中】李咸用 
<br>
<br>一簇烟霞荣辱外，秋山留得傍檐楹。朝钟暮鼓不到耳， 
<br>明月孤云长挂情。世上路岐何缭绕，水边蓑笠称平生。 
<br>寻思阮籍当时意，岂是途穷泣利名。
<br>
<br>
<br>
<br>&nbsp;&nbsp; 卷646_57 【同玄昶上人观山榴】李咸用 
<br>
<br>病随支遁偶行行，正见榴花独满庭。
<br>瘦竹成林人不看，却应著得强青青。
<br>
<br>
<br>
<br>&nbsp;&nbsp; 卷646_58 【别李将军】李咸用 
<br>
<br>一拜虬髭便受恩，宫门细柳五摇春。
<br>男儿自古多离别，懒对英雄泪满巾。
<br>
<br>
<br>
<br>&nbsp;&nbsp; 卷646_59 【早鸡】李咸用 
<br>
<br>锦翅朱冠惊四邻，稻粱恩重职司晨。
<br>不知下土兵难戢，但报明时向国人。
<br>
<br>
<br>
<br>&nbsp;&nbsp; 卷646_60 【别友】李咸用 
<br>
<br>北吹微微动旅情，不堪分手在平明。
<br>寒鸡不待东方曙，唤起征人蹋月行。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
