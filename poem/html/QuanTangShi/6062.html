<HTML>
<HEAD>
<TITLE>全唐诗 卷079-083 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷079-083</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷079-083</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6062"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷079-083')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷079-083]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷79_1 【棹歌行】骆宾王 
<br>
<br>写月涂黄罢，凌波拾翠通。镜花摇芰日，衣麝入荷风。 
<br>叶密舟难荡，莲疏浦易空。凤媒羞自托，鸳翼恨难穷。 
<br>秋帐灯华翠，倡楼粉色红。相思无别曲，并在棹歌中。
<br>
<br>
<br>&nbsp;&nbsp; 卷79_2 【海曲书情】骆宾王 
<br>
<br>薄游倦千里，劳生负百年。未能槎上汉，讵肯剑游燕。 
<br>白云照春海，青山横曙天。江涛让双璧，渭水掷三钱。 
<br>坐惜风光晚，长歌独块然。
<br>
<br>
<br>
<br>&nbsp;&nbsp; 卷79_3 【蓬莱镇】骆宾王 
<br>
<br>旅客春心断，边城夜望高。野楼疑海气，白鹭似江涛。 
<br>结绶疲三入，承冠泣二毛。将飞怜弱羽，欲济乏轻舠。 
<br>赖有阳春曲，穷愁且代劳。
<br>
<br>
<br>
<br>&nbsp;&nbsp; 卷79_4 【和李明府】骆宾王 
<br>
<br>传闻叶悬履，飞向洛阳城。驰道临层掖，津门对小平。 
<br>霞残疑制锦，云度似飘缨。藻掞潘江澈，尘虚范甑清。 
<br>讵怜冲斗气，犹向匣中鸣。
<br>
<br>
<br>
<br>&nbsp;&nbsp; 卷79_5 【春晚从李长史游开道林故山】骆宾王 
<br>
<br>幽寻极幽壑，春望陟春台。云光栖断树，灵影入仙杯。 
<br>古藤依格上，野径约山隈。落蕊翻风去，流莺满树来。 
<br>兴阑荀御动，归路起浮埃。
<br>
<br>
<br>
<br>&nbsp;&nbsp; 卷79_6 【冬日野望】骆宾王 
<br>
<br>故人无与晤，安步陟山椒。野静连云卷，川明断雾销。 
<br>灵岩闻晓籁，洞浦涨秋潮。三江归望断，千里故乡遥。 
<br>劳歌徒自奏，客魂谁为招。
<br>
<br>
<br>
<br>&nbsp;&nbsp; 卷79_7 【晚渡黄河】骆宾王 
<br>
<br>千里寻归路，一苇乱平源。通波连马颊，迸水急龙门。 
<br>照日荣光净，惊风瑞浪翻。棹唱临风断，樵讴入听喧。 
<br>岸迥秋霞落，潭深夕雾繁。谁堪逝川上，日暮不归魂。
<br>
<br>
<br>
<br>&nbsp;&nbsp; 卷79_8 【宿山庄】骆宾王 
<br>
<br>金陵一超忽，玉烛几还周。露积吴台草，风入郢门楸。 
<br>林虚宿断雾，磴险挂悬流。拾青非汉策，化缁类秦裘。 
<br>牵迹犹多蹇，劳生未寡尤。独此他乡梦，空山明月秋。
<br>
<br>
<br>
<br>&nbsp;&nbsp; 卷79_9 【晚度天山有怀京邑】骆宾王 
<br>
<br>忽上天山路，依然想物华。云疑上苑叶，雪似御沟花。 
<br>行叹戎麾远，坐怜衣带赊。交河浮绝塞，弱水浸流沙。 
<br>旅思徒漂梗，归期未及瓜。宁知心断绝，夜夜泣胡笳。
<br>
<br>
<br>
<br>&nbsp;&nbsp; 卷79_10 【夕次蒲类津（一作晚泊蒲类）】骆宾王 
<br>
<br>二庭归望断，万里客心愁。山路犹南属，河源自北流。 
<br>晚风连朔气，新月照边秋。灶火通军壁，烽烟上戍楼。 
<br>龙庭但苦战，燕颔会封侯。莫作兰山下，空令汉国羞。
<br>
<br>
<br>
<br>&nbsp;&nbsp; 卷79_11 【远使海曲春夜多怀】骆宾王 
<br>
<br>长啸三春晚，端居百虑盈。未安胡蝶梦，遽切鲁禽情。 
<br>别岛连寰海，离魂断戍城。流星疑伴使，低月似依营。 
<br>怀禄宁期达，牵时匪徇名。艰虞行已远，时迹自相惊。
<br>
<br>
<br>
<br>&nbsp;&nbsp; 卷79_12 【早发诸暨】骆宾王 
<br>
<br>征夫怀远路，夙驾上危峦。薄烟横绝巘，轻冻涩回湍。 
<br>野雾连空暗，山风入曙寒。帝城临灞涘，禹穴枕江干。 
<br>橘性行应化，蓬心去不安。独掩穷途泪，长歌行路难。
<br>
<br>
<br>
<br>&nbsp;&nbsp; 卷79_13 【望月有所思】骆宾王 
<br>
<br>九秋凉风肃，千里月华开。圆光随露湛，碎影逐波来。 
<br>似霜明玉砌，如镜写珠胎。晚色依关近，边声杂吹哀。 
<br>离居分照耀，怨绪共裴徊。自绕南飞羽，空忝北堂才。
<br>
<br>
<br>
<br>&nbsp;&nbsp; 卷79_14 【送吴七游蜀】骆宾王 
<br>
<br>日观分齐壤，星桥接蜀门。桃花嘶别路，竹叶泻离樽。 
<br>夏老兰犹茂，秋深柳尚繁。雾销山望迥，风高野听喧。 
<br>劳歌徒欲奏，赠别竟无言。唯有当秋月，空照野人园。
<br>
<br>
<br>
<br>&nbsp;&nbsp; 卷79_15 【西行别东台详正学士】骆宾王 
<br>
<br>意气坐相亲，关河别故人。客似秦川上，歌疑易水滨。 
<br>塞荒行辨玉，台远尚名轮。泄井怀边将，寻源重汉臣。 
<br>上苑梅花早，御沟杨柳新。只应持此曲，别作边城春。
<br>
<br>
<br>
<br>&nbsp;&nbsp; 卷79_16 【和王记室从赵王春日游陀山寺】骆宾王 
<br>
<br>鸟旟陪访道，鹫岭狎栖真。四禅明静业，三空广胜因。 
<br>祥河疏叠涧，慧日皎重轮。叶暗龙宫密，花明鹿苑春。 
<br>雕谈筌奥旨，妙辩漱玄津。雅曲终难和，徒自奏巴人。
<br>
<br>
<br>
<br>&nbsp;&nbsp; 卷79_17 【夏日夜忆张二】骆宾王 
<br>
<br>伏枕忧思深，拥膝独长吟。烹鲤无尺素，筌鱼劳寸心。 
<br>疏麻空有折，芳桂湛无斟。广庭含夕气，闲宇澹虚阴。 
<br>织虫垂夜砌，惊鸟栖暝林。欢娱百年促，羁病一生侵。 
<br>讵堪孤月夜，流水入鸣琴。
<br>
<br>
<br>
<br>&nbsp;&nbsp; 卷79_18 【寒夜独坐游子多怀简知己】骆宾王 
<br>
<br>故乡眇千里，离忧积万端。鹑服长悲碎，蜗庐未卜安。 
<br>富钩徒有想，贫铗为谁弹。柳秋风叶脆，荷晓露文团。 
<br>晚金丛岸菊，馀佩下幽兰。伐木伤心易，维桑归去难。 
<br>独有孤明月，时照客庭寒。
<br>
<br>
<br>
<br>&nbsp;&nbsp; 卷79_19 【在军中赠先还知己】骆宾王 
<br>
<br>蓬转俱行役，瓜时独未还。魂迷金阙路，望断玉门关。 
<br>献凯多惭霍，论封几谢班。风尘催白首，岁月损红颜。 
<br>落雁低秋塞，惊凫起暝湾。胡霜如剑锷，汉月似刀环。 
<br>别后边庭树，相思几度攀。
<br>
<br>
<br>
<br>&nbsp;&nbsp; 卷79_20 【秋日山行简梁大官】骆宾王 
<br>
<br>乘马陟层阜，回首睇山川。攒峰衔宿雾，叠巘架寒烟。 
<br>百重含翠色，一道落飞泉。香吹分岩桂，鲜云抱石莲。 
<br>地偏心易远，致默体逾玄。得性虚游刃，忘言已弃筌。 
<br>弹冠劳巧拙，结绶倦牵缠。不如从四皓，丘中鸣一弦。
<br>
<br>
<br>
<br>&nbsp;&nbsp; 卷79_21 【晚泊江镇】骆宾王 
<br>
<br>四运移阴律，三翼泛阳侯。荷香销晚夏，菊气入新秋。 
<br>夜乌喧粉堞，宿雁下芦洲。海雾笼边徼，江风绕戍楼。 
<br>转蓬惊别渚，徙橘怆离忧。魂飞灞陵岸，泪尽洞庭流。 
<br>振影希鸿陆，逃名谢蚁丘。还嗟帝乡远，空望白云浮。
<br>
<br>
<br>
<br>&nbsp;&nbsp; 卷79_22 【浮槎】骆宾王 
<br>
<br>昔负千寻质，高临九仞峰。真心凌晚桂，劲节掩寒松。 
<br>忽值风飙折，坐为波浪冲。摧残空有恨，拥肿遂无庸。 
<br>渤海三千里，泥沙几万重。似舟飘不定，如梗泛何从。 
<br>仙客终难托，良工岂易逢。徒怀万乘器，谁为一先容。
<br>
<br>
<br>
<br>&nbsp;&nbsp; 卷79_23 【晚泊河曲】骆宾王 
<br>
<br>三秋倦行役，千里泛归潮。通波竹箭水，轻舸木兰桡。 
<br>金堤连曲岸，贝阙影浮桥。水净千年近，星飞五老遥。 
<br>叠花开宿浪，浮叶下凉飙。浦荷疏晚菂，津柳渍寒条。 
<br>恓惶劳梗泛，凄断倦蓬飘。仙槎不可托，河上独长谣。
<br>
<br>
<br>
<br>&nbsp;&nbsp; 卷79_24 【早发淮口望盱眙】骆宾王 
<br>
<br>养蒙分四渎，习坎奠三荆。徙帝留馀地，封王表旧城。 
<br>岸昏涵蜃气，潮满应鸡声。洲迥连沙静，川虚积溜明。 
<br>一朝从捧檄，千里倦悬旌。背流桐柏远，逗浦木兰轻。 
<br>小山迷隐路，大块切劳生。唯有贞心在，独映寒潭清。
<br>
<br>
<br>
<br>&nbsp;&nbsp; 卷79_25 【边城落日】骆宾王 
<br>
<br>紫塞流沙北，黄图灞水东。一朝辞俎豆，万里逐沙蓬。 
<br>候月恒持满，寻源屡凿空。野昏边气合，烽迥戍烟通。 
<br>膂力风尘倦，疆场岁月穷。河流控积石，山路远崆峒。 
<br>壮志凌苍兕，精诚贯白虹。君恩如可报，龙剑有雌雄。
<br>
<br>
<br>
<br>&nbsp;&nbsp; 卷79_26 【宿温城望军营】骆宾王 
<br>
<br>虏地寒胶折，边城夜柝闻。兵符关帝阙，天策动将军。 
<br>塞静胡笳彻，沙明楚练分。风旗翻翼影，霜剑转龙文。 
<br>白羽摇如月，青山断若云。烟疏疑卷幔，尘灭似销氛。 
<br>投笔怀班业，临戎想顾勋。还应雪汉耻，持此报明君。
<br>
<br>
<br>
<br>&nbsp;&nbsp; 卷79_27 【过故宋】骆宾王 
<br>
<br>旧国千年尽，荒城四望通。云浮非隐帝，日举类游童。 
<br>绮琴朝化洽，祥石夜论空。马去遥奔郑，蛇分近带丰。 
<br>池文敛束水，竹影漏寒丛。园兔承行月，川禽避断风。 
<br>故宋诚难定，从梁事未工。唯当过周客，独愧吴台空。
<br>
<br>
<br>
<br>&nbsp;&nbsp; 卷79_28 【边夜有怀】骆宾王 
<br>
<br>汉地行逾远，燕山去不穷。城荒犹筑怨，碣毁尚铭功。 
<br>古戍烟尘满，边庭人事空。夜关明陇月，秋塞急胡风。 
<br>倚伏良难定，荣枯岂易通。旅魂劳泛梗，离恨断征蓬。 
<br>苏武封犹薄，崔駰宦不工。惟馀北叟意，欲寄南飞鸿。
<br>
<br>
<br>
<br>&nbsp;&nbsp; 卷79_29 【伤祝阿王明府】骆宾王 
<br>
<br>洛川真气上，重泉惠政融。含章光后烈，继武嗣前雄。 
<br>与善良难验，生涯忽易穷。翔凫犹化履，狎雉尚驯童。 
<br>钱满荒阶绿，尘浮虚帐红。夏馀将宿草，秋近未惊蓬。 
<br>烟晦泉门闭，日尽夜台空。谁堪孤陇外，独听白杨风。
<br>
<br>
<br>
<br>&nbsp;&nbsp; 卷79_30 【四月八日题七级】骆宾王 
<br>
<br>化城分鸟堞，香阁俯龙川。复栋侵黄道，重檐架紫烟。 
<br>铭书非晋代，壁画是梁年。霸略今何在，王宫尚岿然。 
<br>二帝曾游圣，三卿是偶贤。因兹游胜侣，超彼托良缘。 
<br>我出有为界，君登非想天。悠悠青旷里，荡荡白云前。 
<br>今日经行处，曲音号盖烟。
<br>
<br>
<br>
<br>&nbsp;&nbsp; 卷79_31 【和孙长史秋日卧病】骆宾王 
<br>
<br>霍第疏天府，潘园近帝台。调弦三妇至，置驿五侯来。 
<br>尚想欢娱洽，吁嗟岁月催。金坛分上将，玉帐引瑰材。 
<br>决胜鲸波静，腾谋鸟谷开。白云淮水外，紫陌灞陵隈。 
<br>节变惊衰柳，笳繁思落梅。调神和玉烛，掞藻握珠胎。 
<br>怅矣欣怀土，居然欲死灰。还因承雅曲，暂喜跃沈鳃。
<br>
<br>
<br>
<br>&nbsp;&nbsp; 卷79_32 【饯郑安阳入蜀】骆宾王 
<br>
<br>彭山折坂外，井络少城隈。地是三巴俗，人非百里材。 
<br>畏途君怅望，岐路我裴徊。心赏风烟隔，容华岁月催。 
<br>遥遥分凤野，去去转龙媒。遗锦非前邑，鸣琴即旧台。 
<br>剑门千仞起，石路五丁开。海客乘槎渡，仙童驭竹回。 
<br>魂将离鹤远，思逐断猿哀。唯有双凫舄，飞去复飞来。
<br>
<br>
<br>
<br>&nbsp;&nbsp; 卷79_33 【咏怀】骆宾王 
<br>
<br>少年识事浅，不知交道难。一言芬若桂，四海臭如兰。 
<br>宝剑思存楚，金锤许报韩。虚心徒有托，循迹谅无端。 
<br>太息关山险，吁嗟岁月阑。忘机殊会俗，守拙异怀安。 
<br>阮籍空长啸，刘琨独未欢。十步庭芳敛，三秋陇月团。 
<br>槐疏非尽意，松晚夜凌寒。悲调弦中急，穷愁醉里宽。 
<br>莫将流水引，空向俗人弹。
<br>
<br>
<br>
<br>&nbsp;&nbsp; 卷79_34 【春日离长安客中言怀（一作春霁早行）】骆宾王 
<br>
<br>年华开早律，霁色荡芳晨。城阙千门晓，山河四望春。 
<br>御沟通太液，戚里对平津。宝瑟调中妇，金罍引上宾。 
<br>剧谈推曼倩，惊坐揖陈遵。意气一言合，风期万里亲。 
<br>自惟安直道，守拙忌因人。谈器非先木，图荣异后薪。 
<br>揶揄惭路鬼，憔悴切波臣。玄草终疲汉，乌裘几滞秦。 
<br>生涯无岁月，岐路有风尘。还嗟太行道，处处白头新。
<br>
<br>
<br>
<br>&nbsp;&nbsp; 卷79_35 【夕次旧吴】骆宾王 
<br>
<br>维舟背楚服，振策下吴畿。盛德弘三让，雄图枕九围。 
<br>黄池通霸迹，赤壁畅戎威。文物俄迁谢，英灵有盛衰。 
<br>行叹鸱夷没，遽惜湛卢飞。地古烟尘暗，年深馆宇稀。 
<br>山川四望是，人事一朝非。悬剑空留信，亡珠尚识机。 
<br>郑风遥可托，关月眇难依。西北云逾滞，东南气转微。 
<br>徒怀伯通隐，多谢买臣归。唯有荒台露，薄暮湿征衣。
<br>
<br>
<br>
<br>&nbsp;&nbsp; 卷79_36 【早秋出塞寄东台详正学士】骆宾王 
<br>
<br>促驾逾三水，长驱望五原。天阶分斗极，地理接楼烦。 
<br>溪月明关陇，戎云聚塞垣。山川殊物候，风壤异凉暄。 
<br>戍古秋尘合，沙寒宿雾繁。昔余迷学步，投迹忝词源。 
<br>兰渚浮延阁，蓬山款禁园。彯缨陪绂冕，载笔偶玙璠。 
<br>汲冢宁详蠹，秦牢讵辨冤。一朝从篚服，千里骛轻轩。 
<br>乡梦随魂断，边声入听喧。南图终铩翮，北上遽催辕。 
<br>吊影惭连茹，浮生倦触藩。数奇何以托，桃李自无言。
<br>
<br>
<br>
<br>&nbsp;&nbsp; 卷79_37 【幽絷书情通简知己】骆宾王 
<br>
<br>昔岁逢杨意，观光贵楚材。穴疑丹凤起，场似白驹来。 
<br>一命沦骄饵，三缄慎祸胎。不言劳倚伏，忽此遘邅回。 
<br>骢马刑章峻，苍鹰狱吏猜。绝缣非易辨，疑璧果难裁。 
<br>揆画惭周道，端忧滞夏台。生涯一灭裂，岐路几裴徊。 
<br>青陆春芳动，黄沙旅思催。圆扉长寂寂，疏网尚恢恢。 
<br>入阱先摇尾，迷津正曝腮。覆盆徒望日，蛰户未经雷。 
<br>霜歇兰犹败，风多木屡摧。地幽蚕室闭，门静雀罗开。 
<br>自悯秦冤痛，谁怜楚奏哀。汉阳穷鸟客，梁甫卧龙才。 
<br>有气还冲斗，无时会凿坏。莫言韩长孺，长作不然灰。
<br>
<br>
<br>
<br>&nbsp;&nbsp; 卷79_38 【久戍边城有怀京邑】骆宾王 
<br>
<br>扰扰风尘地，遑遑名利途。盈虚一易舛，心迹两难俱。 
<br>弱龄小山志，宁期大丈夫。九微光贲玉，千仞忽弹珠。 
<br>棘寺游三礼，蓬山簉八儒。怀铅惭后进，投笔愿前驱。 
<br>北走非通赵，西之似化胡。锦车朝促候，刁斗夜传呼。 
<br>战士青丝络，将军黄石符。连星入宝剑，半月上雕弧。 
<br>拜井开疏勒，鸣桴动密须。戎机习短蔗，祆祲静长榆。 
<br>季月炎初尽，边亭草早枯。层阴笼古木，穷色变寒芜。 
<br>海鹤声嘹唳，城乌尾毕逋。葭繁秋色引，桂满夕轮虚。 
<br>行役风霜久，乡园梦想孤。灞池遥夏国，秦海望阳纡。 
<br>沙塞三千里，京城十二衢。杨沟连凤阙，槐路拟鸿都。 
<br>璧殿规宸象，金堤法斗枢。云浮西北盖，月照东南隅。 
<br>宝帐垂连理，银床转辘轳。广筵留上客，丰馔引中厨。 
<br>漏缓金徒箭，娇繁玉女壶。秋涛飞喻马，秋水泛仙舻。 
<br>意气风云合，言忘道术趋。共矜名已泰，讵肯沫相濡。 
<br>有志惭雕朽，无庸类散樗。关山暂超忽，形影叹艰虞。 
<br>结网空知羡，图荣岂自诬。忘情同塞马，比德类宛驹。 
<br>陇坂肝肠绝，阳关亭候迂。迷魂惊落雁，离恨断飞凫。 
<br>春去荣华尽，年来岁月芜。边愁伤郢调，乡思绕吴歈。 
<br>河气通中国，山途限外区。相思若可寄，冰泮有衔芦。
<br>
<br>
<br>
<br>&nbsp;&nbsp; 卷79_39 【在军登城楼】骆宾王 
<br>
<br>城上风威冷，江中水气寒。戎衣何日定，歌舞入长安。
<br>
<br>
<br>
<br>&nbsp;&nbsp; 卷79_40 【于易水送人】骆宾王 
<br>
<br>此地别燕丹，壮士发冲冠。昔时人已没，今日水犹寒。
<br>
<br>
<br>
<br>&nbsp;&nbsp; 卷79_41 【咏镜】骆宾王 
<br>
<br>写月无芳桂，照日有花菱。不持光谢水，翻将影学冰。
<br>
<br>
<br>
<br>&nbsp;&nbsp; 卷79_42 【挑灯杖】骆宾王 
<br>
<br>禀质非贪热，焦心岂惮熬。终知不自润，何处用脂膏。
<br>
<br>
<br>
<br>&nbsp;&nbsp; 卷79_43 【咏尘】骆宾王 
<br>
<br>凌波起罗袜，含风染素衣。别有知音调，闻歌应自飞。
<br>
<br>
<br>
<br>&nbsp;&nbsp; 卷79_44 【玩初月（一作沈佺期诗）】骆宾王 
<br>
<br>忌满光先缺，乘昏影暂流。既能明似镜，何用曲如钩。
<br>
<br>
<br>
<br>&nbsp;&nbsp; 卷79_45 【送别】骆宾王 
<br>
<br>寒更承夜永，凉夕向秋澄。离心何以赠，自有玉壶冰。
<br>
<br>
<br>
<br>&nbsp;&nbsp; 卷79_46 【忆蜀地佳人】骆宾王 
<br>
<br>东西吴蜀关山远，鱼来雁去两难闻。
<br>莫怪常有千行泪，只为阳台一片云。
<br>
<br>
<br>
<br>&nbsp;&nbsp; 卷79_47 【咏鹅（七岁时作）】骆宾王 
<br>
<br>鹅鹅鹅，曲项向天歌。白毛浮绿水，红掌拨清波。
<br>
<br>
<br>
<br>
<br>
<br>
<br>&nbsp;&nbsp;卷80_1 【奉和圣制夏日游石淙山】武三思 
<br>
<br>此地岩壑数千重，吾君驾鹤□乘龙。掩映叶光含翡翠， 
<br>参差石影带芙蓉。白日将移冲叠巘，玄云欲度碍高峰。 
<br>对酒鸣琴追野趣，时闻清吹入长松。
<br>
<br>
<br>&nbsp;&nbsp; 卷80_2 【仙鹤篇】武三思 
<br>
<br>白鹤乘空何处飞，青田紫盖本相依。缑山七月虽长去， 
<br>辽水千年会忆归。缑山杳杳翔寥廓，辽水累累叹城郭。 
<br>经随羽客步丹丘，曾逐仙人游碧落。迢迢碧落断氛埃， 
<br>霞堂云阁几重开。欲寻东海黄金灶，仍向西山白玉台。 
<br>九皋独唳方清切，五里惊群俄断绝。月下分行似度云， 
<br>风前飏影疑回雪。风前月下路漫漫，水宿云翔去几般。 
<br>宛转能倾吴国市，裴回巧拂汉皇坛。琴中作曲从来易， 
<br>鼓里传声有甚难。夜夜恒飞银汉曲，朝朝常饮玉池澜。 
<br>别有闻箫出紫烟，还如化履上青天。霜毛忽控三神下， 
<br>玉羽俄看二客旋。燕雀终迷横海志，蜉蝣岂识在阴年。 
<br>莫言一举轻千里，为与三山送九仙。
<br>
<br>
<br>
<br>&nbsp;&nbsp; 卷80_3 【宴龙泓】武三思 
<br>
<br>登临开胜托，眺瞩尽良游。岩崿萦纡上，澄潭屈曲流。 
<br>泛兰清兴洽，折桂野文遒。别后相思处，崎岖碧涧幽。
<br>
<br>
<br>
<br>&nbsp;&nbsp; 卷80_4 【凝碧池侍宴应制得出水槎】武三思 
<br>
<br>彼木生何代，为槎复几年。欲乘银汉曲，先泛玉池边。 
<br>拥溜根横岸，沉波影倒悬。无劳问蜀客，此处即高天。
<br>
<br>
<br>
<br>&nbsp;&nbsp; 卷80_5 【奉和宴小山池赋得溪字应制】武三思 
<br>
<br>年光开碧沼，云色敛青溪。冻解鱼方戏，风暄鸟欲啼。 
<br>岩泉飞野鹤，石镜舞山鸡。柳发龙鳞出，松新麈尾齐。 
<br>九韶从此验，三月定应迷。
<br>
<br>
<br>
<br>&nbsp;&nbsp; 卷80_6 【奉和过梁王宅即目应制】武三思 
<br>
<br>岩居多水石，野宅满风烟。本谓开三径，俄欣降九天。 
<br>穿林移步辇，拂岸转行旃。凤竹初垂箨，龟河未吐莲。 
<br>愿持山作寿，恒用劫为年。
<br>
<br>
<br>
<br>&nbsp;&nbsp; 卷80_7 【奉和春日游龙门应制】武三思 
<br>
<br>凤驾临香地，龙舆上翠微。星宫含雨气，月殿抱春辉。 
<br>碧涧长虹下，雕梁早燕归。云疑浮宝盖，石似拂天衣。 
<br>露草侵阶长，风花绕席飞。日斜宸赏洽，清吹入重闱。
<br>
<br>
<br>
<br>&nbsp;&nbsp; 卷80_8 【秋日于天中寺寻复礼上人】武三思 
<br>
<br>妙域三时殿，香岩七宝宫。金绳先界道，玉柄即谈空。 
<br>喻筏知何极，传灯竟不穷。弥天高义远，初地胜因通。 
<br>理诣归一处，心行不二中。有无双惑遣，真俗两缘同。 
<br>摘叶疑焚翠，投花若散红。网珠遥映日，檐铎近吟风。 
<br>定沼寒光素，禅枝暝色葱。愿随方便力，长冀释尘笼。
<br>
<br>
<br>
<br>&nbsp;&nbsp; 卷80_9 【句】武三思 
<br>
<br>云螭非易匹，月驷本难俦。（咏马，见《海录碎事》）
<br>
<br>
<br>
<br>&nbsp;&nbsp; 卷80_10 【奉和圣制夏日游石淙山】张易之 
<br>
<br>六龙骧首晓駸駸，七圣陪轩集颍阴。千丈松萝交翠幕， 
<br>一丘山水当鸣琴。青鸟白云王母使，垂藤断葛野人心。 
<br>山中日暮幽岩下，泠然香吹落花深。
<br>
<br>
<br>
<br>&nbsp;&nbsp; 卷80_11 【侍从过公主南宅侍宴探得风字应制】张易之 
<br>
<br>逐赏平阳第，鸣笳上苑东。鸟吟千户竹，蝶舞百花丛。 
<br>时攀小山桂，共挹大王风。坐客无劳起，秦箫曲未终。
<br>
<br>
<br>
<br>&nbsp;&nbsp; 卷80_12 【出塞】张易之 
<br>
<br>侠客重恩光，骏马饰金装。瞥闻传羽檄，驰突救边荒。 
<br>转战磨笄地，横行戴斗乡。将军占太白，小妇怨流黄。 
<br>騕褭青丝骑，娉婷红粉妆。一春莺度曲，八月雁成行。 
<br>谁堪坐秋思，罗袖拂空床。
<br>
<br>
<br>
<br>&nbsp;&nbsp; 卷80_13 【泛舟侍宴应制】张易之 
<br>
<br>平明出御沟，解缆坐回舟。绿水澄明月，红罗结绮楼。 
<br>弦歌争浦入，冠盖逐川流。白鱼臣作伴，相对舞王舟。
<br>
<br>
<br>
<br>&nbsp;&nbsp; 卷80_14 【奉和圣制夏日游石淙山】张昌宗 
<br>
<br>云车遥裔三珠树，帐殿交阴八桂丛。涧险泉声疑度雨， 
<br>川平桥势若晴虹。叔夜弹琴歌白雪，孙登长啸韵清风。 
<br>即此陪欢游阆苑，无劳辛苦向崆峒。
<br>
<br>
<br>
<br>&nbsp;&nbsp; 卷80_15 【少年行】张昌宗 
<br>
<br>少年不识事，落魄游韩魏。珠轩流水车，玉勒浮云骑。 
<br>纵横意不一，然诺心无二。白璧赠穰苴，黄金奉毛遂。 
<br>妙舞飘龙管，清歌吟凤吹。三春小苑游，千日中山醉。 
<br>直言身可沉，谁论名与利。依倚孟尝君，自知能市义。
<br>
<br>
<br>
<br>&nbsp;&nbsp; 卷80_16 【太平公主山亭侍宴】张昌宗 
<br>
<br>淮南有小山，嬴女隐其间。折桂芙蓉浦，吹箫明月湾。 
<br>扇掩将雏曲，钗承堕马鬟。欢情本无限，莫掩洛城关。
<br>
<br>
<br>
<br>&nbsp;&nbsp; 卷80_17 【奉和圣制夏日游石淙山】薛曜 
<br>
<br>玉洞幽寻更是天，朱霞绿景镇韶年。飞花藉藉迷行路， 
<br>啭鸟遥遥作管弦。雾隐长林成翠幄，风吹细雨即虹泉。 
<br>此中碧酒恒参圣，浪道昆山别有仙。
<br>
<br>
<br>
<br>&nbsp;&nbsp; 卷80_18 【子夜冬歌】薛曜 
<br>
<br>朔风扣群木，严霜凋百草。借问月中人，安得长不老。
<br>
<br>
<br>
<br>&nbsp;&nbsp; 卷80_19 【舞马篇】薛曜 
<br>
<br>星精龙种竞腾骧，双眼黄金紫艳光。一朝逢遇升平代， 
<br>伏皂衔图事帝王。我皇盛德苞六宇，俗泰时和虞石拊。 
<br>昔闻九代有馀名，今日百兽先来舞。钩陈周卫俨旌旄， 
<br>钟鎛陶匏声殷地。承云嘈囋骇日灵，调露铿鈜动天驷。 
<br>奔尘飞箭若麟螭，蹑景追风忽见知。咀衔拉铁并权奇， 
<br>被服雕章何陆离。紫玉鸣珂临宝镫，青丝彩络带金羁。 
<br>随歌鼓而电惊，逐丸剑而飙驰。态聚ey还急，骄凝骤不移。 
<br>光敌白日下，气拥绿烟垂。婉转盘跚殊未已， 
<br>悬空步骤红尘起。惊凫翔鹭不堪俦，矫凤回鸾那足拟。 
<br>蘅垂桂裛香氛氲，长鸣汗血尽浮云。不辞辛苦来东道， 
<br>只为箫韶朝夕闻。阊阖间，玉台侧，承恩煦兮生光色。 
<br>鸾锵锵，车翼翼，备国容兮为戎饰。充云翘兮天子庭， 
<br>荷日用兮情无极。吉良乘兮一千岁，神是得兮天地期。 
<br>大易占云南山寿，zazb共乐圣明时。
<br>
<br>
<br>
<br>&nbsp;&nbsp; 卷80_17 【正夜侍宴应诏（《英华》作正月望夜上阳宫侍宴应制）】薛曜 
<br>
<br>重关钟漏通，夕敞凤凰宫。双阙祥烟里，千门明月中。 
<br>酒杯浮湛露，歌曲唱流风。侍臣咸醉止，恒惭恩遇崇。
<br>
<br>
<br>
<br>&nbsp;&nbsp; 卷80_18 【送道士入天台】薛曜 
<br>
<br>洛阳陌上多离别，蓬莱山下足波潮。
<br>碧海桑田何处在，笙歌一听一遥遥。
<br>
<br>
<br>
<br>&nbsp;&nbsp; 卷80_19 【奉和圣制夏日游石淙山】杨敬述 
<br>
<br>山中别有神仙地，屈曲幽深碧涧垂。岩前暂驻黄金辇， 
<br>席上还飞白玉卮。远近风泉俱合杂，高低云石共参差。 
<br>林壑偏能留睿赏，长天莫遽下丹曦。
<br>
<br>
<br>
<br>&nbsp;&nbsp; 卷80_20 【奉和圣制夏日游石淙山】于季子 
<br>
<br>九旗云布临嵩室，万骑星陈集颍川。瑞液含滋登禹膳， 
<br>飞流荐响入虞弦。山扉野径朝花积，帐殿帷宫夏叶连。 
<br>微臣献寿迎千寿，愿奉尧年倚万年。
<br>
<br>
<br>
<br>&nbsp;&nbsp; 卷80_21 【咏云】于季子 
<br>
<br>瑞云千里映，祥辉四望新。随风乱鸟翅，泛水结鱼鳞。 
<br>布叶疑临夏，开花讵待春。愿得承嘉景，无令掩桂轮。
<br>
<br>
<br>
<br>&nbsp;&nbsp; 卷80_22 【咏萤】于季子 
<br>
<br>卉草诚幽贱，枯朽绝因依。忽逢借羽翼，不觉生光辉。 
<br>直念恩华重，长嗟报效微。方思助日月，为许愿曾飞。
<br>
<br>
<br>
<br>&nbsp;&nbsp; 卷80_23 【早春洛阳答杜审言】于季子 
<br>
<br>梓泽年光往复来，杜霸游人去不回。若非载笔登麟阁， 
<br>定是吹箫伴凤台。路傍桃李花犹嫩，波上芙蕖叶未开。 
<br>分明寄语长安道，莫教留滞洛阳才。
<br>
<br>
<br>
<br>&nbsp;&nbsp; 卷80_24 【咏项羽】于季子 
<br>
<br>北伐虽全赵，东归不王秦。空歌拔山力，羞作渡江人。
<br>
<br>
<br>
<br>&nbsp;&nbsp; 卷80_25 【咏汉高祖】于季子 
<br>
<br>百战方夷项，三章且代秦。功归萧相国，气尽戚夫人。
<br>
<br>
<br>
<br>&nbsp;&nbsp; 卷80_26 【南行别弟（一作杨师道诗，《英华》作韦承庆南中咏雁）】于季子 
<br>
<br>万里人南去，三春雁北飞。不知何岁月，得与尔同归。
<br>
<br>
<br>
<br>
<br>
<br>
<br>
<br>&nbsp;&nbsp;卷81_1 【长信宫中树】乔知之 
<br>
<br>婀娜当轩树，zv茸倚兰殿。叶艳九春华，香摇五明扇。
<br>馀花鸟弄尽，新叶虫书遍。零落心自知，芳菲君不见。
<br>
<br>
<br>&nbsp;&nbsp; 卷81_13 【下山逢故夫】乔知之 
<br>
<br>妾身本薄命，轻弃城南隅。庭前厌芍药，山上采蘼芜。 
<br>春风罥纨袖，零露湿罗襦。羞将憔悴日，提笼逢故夫。
<br>
<br>
<br>
<br>&nbsp;&nbsp; 卷81_14 【巫山高】乔知之 
<br>
<br>巫山十二峰，参差互隐见。浔阳几千里，周览忽已遍。 
<br>想像神女姿，摘芳共珍荐。楚云何逶迤，红树日葱蒨。 
<br>楚云没湘源，红树断荆门。郢路不可见，况复夜闻猿。
<br>
<br>
<br>
<br>&nbsp;&nbsp; 卷81_15 【弃妾篇】乔知之 
<br>
<br>妾本丛台右，君在雁门陲。悠悠淇水曲，彩燕入桑枝。 
<br>不因媒结好，本以容相知。容谢君应去，情移会有离。 
<br>还君结缕带，归妾织成诗。此物虽轻贱，不用使人嗤。
<br>
<br>
<br>
<br>&nbsp;&nbsp; 卷81_16 【苦寒行】乔知之 
<br>
<br>胡天夜清迥，孤云独飘飏。遥裔出雁关，逶迤含晶光。 
<br>阴陵久裴回，幽都无多阳。初寒冻巨海，杀气流大荒。 
<br>朔马饮寒冰，行子履胡霜。路有从役倦，卧死黄沙场。 
<br>羁旅因相依，恸之泪沾裳。由来从军行，赏存不赏亡。 
<br>亡者诚已矣，徒令存者伤。
<br>
<br>
<br>
<br>&nbsp;&nbsp; 卷81_17 【从军行（一作秋闺）】乔知之 
<br>
<br>南庭结白露，北风扫黄叶。此时鸿雁来，惊鸣催思妾。 
<br>曲房理针线，平砧捣文练。鸳绮裁易成，龙乡信难见。 
<br>窈窕九重闺，寂寞十年啼。纱窗白云宿，罗幌月光栖。 
<br>云月隐微微，夜上流黄机。玉霜冻珠履，金吹薄罗衣。 
<br>汉家已得地，君去将何事。宛转结蚕书，寂寥无雁使。 
<br>生平荷恩信，本为荣华进。况复落红颜，蝉声催绿鬓。
<br>
<br>
<br>
<br>&nbsp;&nbsp; 卷81_18 【拟古赠陈子昂】乔知之 
<br>
<br>惸惸孤形影，悄悄独游心。以此从王事，常与子同衾。 
<br>别离三河间，征战二庭深。胡天夜雨霜，胡雁晨南翔。 
<br>节物感离居，同衾违故乡。南归日将远，北方尚蓬飘。 
<br>孟秋七月时，相送出外郊。海风吹凉木，边声响梢梢。 
<br>勤役千万里，将临五十年。心事为谁道，抽琴歌坐筵。 
<br>一弹再三叹，宾御泪潺湲。送君竟此曲，从兹长绝弦。
<br>
<br>
<br>
<br>&nbsp;&nbsp; 卷81_19 【定情篇】乔知之 
<br>
<br>共君结新婚，岁寒心未卜。相与游春园，各随情所逐。 
<br>君爱菖蒲花，妾感苦寒竹。菖花多艳姿，寒竹有贞叶。 
<br>此时妾比君，君心不如妾。簪玉步河堤，妖韶援绿荑。 
<br>凫雁将子游，莺燕从双栖。君念春光好，妾向春光啼。 
<br>君时不得意，弃妾还金闺。结言本同心，悲欢何未齐。 
<br>怨咽前致辞，愿得申所悲。人间丈夫易，世路妇难为。 
<br>始如经天月，终若流星驰。天月相终始，流星无定期。 
<br>长信佳丽人，失意非蛾眉。庐江小吏妇，非关织作迟。 
<br>本愿长相对，今已长相思。复有游宦子，结援从梁陈。 
<br>燕居崇三朝，去来历九春。誓心妾终始，蚕桑奉所亲。 
<br>归愿未克从，黄金赠路人。洁妇怀明义，从泛河之津。 
<br>于今千万年，谁当问水滨。更忆娼家楼，夫婿事封侯。 
<br>去时恩灼灼，去罢心悠悠。不怜妾岁晏，十载陇西头。 
<br>以兹常惕惕，百虑恒盈积。由来共结褵，几人同匪石。 
<br>故岁雕梁燕，双去今来只。今日玉庭梅，朝红暮成碧。 
<br>碧荣始芬敷，黄叶已淅沥。何用念芳春，芳春有流易。 
<br>何用重欢娱，欢娱俄戚戚。家本巫山阳，归去路何长。 
<br>叙言情未尽，采菉已盈筐。桑榆日及景，物色盈高冈。 
<br>下有碧流水，上有丹桂香。桂花不须折，碧流清且洁。 
<br>赠君比芳菲，爱惠常不歇。赠君比潺湲，相思无断绝。 
<br>妾有秦家镜，宝匣装珠玑。鉴来年二八，不记易阴晖。 
<br>妾无光寂寂，委照影依依。今日持为赠，相识莫相违。
<br>
<br>
<br>
<br>&nbsp;&nbsp; 卷81_20 【绿珠篇】乔知之 
<br>
<br>石家金谷重新声，明珠十斛买娉婷。此日可怜君自许， 
<br>此时可喜得人情。君家闺阁不曾难，常将歌舞借人看。 
<br>意气雄豪非分理，骄矜势力横相干。辞君去君终不忍， 
<br>徒劳掩袂伤铅粉。百年离别在高楼，一旦红颜为君尽。
<br>
<br>
<br>
<br>&nbsp;&nbsp; 卷81_21 【和李侍郎古意（一作古意和李侍郎峤）】乔知之 
<br>
<br>妾家巫山隔汉川，君度南庭向胡苑。高楼迢递想金天， 
<br>河汉昭回更怆然。夜如何其夜未央，闲花照月愁洞房。 
<br>自矜夫婿胜王昌，三十曾作侍中郎。一从流落戍渔阳， 
<br>怀哉万恨结中肠。南山幂幂兔丝花，北陵青青女萝树。 
<br>由来花叶同一根，今日枝条分两处。三星差池光照灼， 
<br>北斗西指秋云薄。茎枯花谢枝憔悴，香销色尽花零落。 
<br>美人长叹艳容萎，含情收取摧折枝。调丝独弹声未移， 
<br>感君行坐星岁迟。闺中宛转今若斯，谁能为报征人知。
<br>
<br>
<br>
<br>&nbsp;&nbsp; 卷81_22 【倡女行】乔知之 
<br>
<br>石榴酒，葡萄浆。兰桂芳，茱萸香。愿君驻金鞍， 
<br>暂此共年芳。愿君解罗襦，一醉同匡床。文君正新寡， 
<br>结念在歌倡。昨宵绮帐迎韩寿，今朝罗袖引潘郎。 
<br>莫吹羌笛惊邻里，不用琵琶喧洞房。且歌新夜曲， 
<br>莫弄楚明光。此曲怨且艳，哀音断人肠。
<br>
<br>
<br>
<br>&nbsp;&nbsp; 卷81_23 【羸骏篇】乔知之 
<br>
<br>喷玉长鸣西北来，自言当代是龙媒。万里铁关行入贡， 
<br>九重金阙为君开，蹀躞朝驰过上苑，zazb暝走发章台。
<br>玉勒金鞍荷装饰，路傍观者无穷极。小山桂树比权奇， 
<br>上林桃花况颜色。忽闻天将出龙沙，汉主持将驾鼓车。 
<br>去去山川劳日夜，遥遥关塞断烟霞。山川关塞十年征， 
<br>汗血流离赴月营。肌肤销远道，膂力尽长城。 
<br>长城日夕苦风霜，中有连年百战场。摇珂啮勒金羁尽， 
<br>争锋足顿铁菱伤。垂耳罢轻赍，弃置在寒谿。 
<br>大宛蒲海北，滇壑隽崖西。沙平留缓步，路远闇频嘶。 
<br>从来力尽君须弃，何必寻途我已迷。岁岁年年奔远道， 
<br>朝朝暮暮催疲老。扣冰晨饮黄河源，拂雪夜食天山草。 
<br>楚水澶溪征战事，吴塞乌江辛苦地。持来报主不辞劳， 
<br>宿昔立功非重利。丹心素节本无求，长鸣向君君不留。 
<br>只应澶漫归田里，万里低昂任生死。君王倘若不见遗， 
<br>白骨黄金犹可市。
<br>
<br>
<br>
<br>&nbsp;&nbsp; 卷81_33 【铜雀妓】乔知之 
<br>
<br>金阁惜分香，铅华不重妆。空馀歌舞地，犹是为君王。 
<br>哀弦调已绝，艳曲不须长。共看西陵暮，秋烟起白杨。
<br>
<br>
<br>
<br>&nbsp;&nbsp; 卷81_34 【侍宴应制得分字】乔知之 
<br>
<br>紫禁肃晴氛，朱楼落晓云。豫游龙驾转，天乐凤箫闻。 
<br>竹外仙亭出，花间辇路分。微臣一何幸，词赋奉明君。
<br>
<br>
<br>
<br>&nbsp;&nbsp; 卷81_35 【梨园亭子侍宴】乔知之 
<br>
<br>年光陌上发，香辇禁中游。草绿鸳鸯殿，花红翡翠楼。 
<br>天杯承露酌，仙管杂风流。今日陪欢豫，皇恩不可酬。
<br>
<br>
<br>
<br>&nbsp;&nbsp; 卷81_36 【和苏员外寓直】乔知之 
<br>
<br>自昔重为郎，伊人练国章。三旬登建礼，五夜直明光。 
<br>墨草尚书奏，衣飘侍御香。开轩竹气静，拂簟蕙风凉。 
<br>晓漏离阊阖，鸣钟出未央。从来宿台上，天子贵文强。
<br>
<br>
<br>
<br>&nbsp;&nbsp; 卷81_37 【哭故人】乔知之 
<br>
<br>生死久离居，凄凉历旧庐。叹兹三径断，不践十年馀。 
<br>古木巢禽合，荒庭爱客疏。匣留弹罢剑，床积读残书。 
<br>玉没终无像，兰言强问虚。平生不得意，泉路复何如。
<br>
<br>
<br>
<br>&nbsp;&nbsp; 卷81_38 【折杨柳】乔知之 
<br>
<br>可怜濯濯春杨柳，攀折将来就纤手。
<br>妾容与此同盛衰，何必君恩能独久。
<br>
<br>
<br>
<br>&nbsp;&nbsp; 卷81_39 【人日登高】乔侃 
<br>
<br>仆本多悲者，年来不悟春。登高一游目，始觉柳条新。 
<br>杜陵犹识汉，桃源不辨秦。暂若升云雾，还似出嚣尘。 
<br>赖得烟霞气，淹留攀桂人。
<br>
<br>
<br>
<br>&nbsp;&nbsp; 卷81_40 【出塞】乔备 
<br>
<br>沙场三万里，猛将五千兵。旌断冰溪戍，笳吹铁关城。 
<br>阴云暮下雪，寒日昼无晶。直为怀恩苦，谁知边塞情。
<br>
<br>
<br>
<br>&nbsp;&nbsp; 卷81_41 【长门怨】乔备 
<br>
<br>秋入长门殿，木落洞房虚。妾思宵徒静，君恩日更疏。 
<br>坠露清金阁，流萤点玉除。还将闺里恨，遥问马相如。
<br>
<br>
<br>
<br>
<br>
<br>
<br>
<br>&nbsp;&nbsp;卷82_1 【将军行】刘希夷 
<br>
<br>将军辟辕门，耿介当风立。诸将欲言事，逡巡不敢入。 
<br>剑气射云天，鼓声振原隰。黄尘塞路起，走马追兵急。 
<br>弯弓从此去，飞箭如雨集。截围一百里，斩首五千级。 
<br>代马流血死，胡人抱鞍泣。古来养甲兵，有事常讨袭。 
<br>乘我庙堂运，坐使干戈戢。献凯归京师，军容何翕习。
<br>
<br>
<br>&nbsp;&nbsp; 卷82_2 【从军行】刘希夷 
<br>
<br>秋天风飒飒，群胡马行疾。严城昼不开，伏兵暗相失。 
<br>天子庙堂拜，将军凶门出。纷纷伊洛道，戎马几万匹。 
<br>军门压黄河，兵气冲白日。平生怀仗剑，慷慨即投笔。 
<br>南登汉月孤，北走代云密。近取韩彭计，早知孙吴术。 
<br>丈夫清万里，谁能扫一室。
<br>
<br>
<br>
<br>&nbsp;&nbsp; 卷82_3 【春女行】刘希夷 
<br>
<br>春女颜如玉，怨歌阳春曲。巫山春树红，沅湘春草绿。 
<br>自怜妖艳姿，妆成独见时。愁心伴杨柳，春尽乱如丝。 
<br>目极千馀里，悠悠春江水。频想玉关人，愁卧金闺里。 
<br>尚言春花落，不知秋风起。娇爱犹未终，悲凉从此始。 
<br>忆昔楚王宫，玉楼妆粉红。纤腰弄明月，长袖舞春风。 
<br>容华委西山，光阴不可还。桑林变东海，富贵今何在。 
<br>寄言桃李容，胡为闺阁重。但看楚王墓，唯有数株松。
<br>
<br>
<br>
<br>&nbsp;&nbsp; 卷82_4 【孤松篇】刘希夷 
<br>
<br>蚕月桑叶青，莺时柳花白。澹艳烟雨姿，敷芬阳春陌。 
<br>如何秋风起，零落从此始。独有南涧松，不叹东流水。 
<br>玄阴天地冥，皓雪朝夜零。岂不罹寒暑，为君留青青。 
<br>青青好颜色，落落任孤直。群树遥相望，众草不敢逼。 
<br>灵龟卜真隐，仙鸟宜栖息。耻受秦帝封，愿言唐侯食。 
<br>寒山夜月明，山冷气清清。凄兮归凤集，吹之作琴声。 
<br>松子卧仙岑，寂听疑野心。清泠有真曲，樵采无知音。 
<br>美人何时来，幽径委绿苔。吁嗟深涧底，弃捐广厦材。
<br>
<br>
<br>
<br>&nbsp;&nbsp; 卷82_5 【嵩岳闻笙】刘希夷 
<br>
<br>月出嵩山东，月明山益空。山人爱清景，散发卧秋风。 
<br>风止夜何清，独夜草虫鸣。仙人不可见，乘月近吹笙。 
<br>绛唇吸灵气，玉指调真声。真声是何曲，三山鸾鹤情。 
<br>昔去落尘俗，愿言闻此曲。今来卧嵩岑，何幸承幽音。 
<br>神仙乐吾事，笙歌铭夙心。
<br>
<br>
<br>
<br>&nbsp;&nbsp; 卷82_6 【秋日题汝阳潭壁】刘希夷 
<br>
<br>独坐秋阴生，悲来从所适。行见汝阳潭，飞萝蒙水石。 
<br>悬瓢木叶上，风吹何历历。幽人不耐烦，振衣步闲寂。 
<br>回流清见底，金沙覆银砾。错落非一文，空胧几千尺。 
<br>鱼鳞可怜紫，鸭毛自然碧。吟咏秋水篇，渺然忘损益。 
<br>秋水随形影，清浊混心迹。岁暮归去来，东山余宿昔。
<br>
<br>
<br>
<br>&nbsp;&nbsp; 卷82_7 【采桑】刘希夷 
<br>
<br>杨柳送行人，青青西入秦。谁家采桑女，楼上不胜春。 
<br>盈盈灞水曲，步步春芳绿。红脸耀明珠，绛唇含白玉。 
<br>回首渭桥东，遥怜春色同。青丝娇落日，缃绮弄春风。 
<br>携笼长叹息，逶迟恋春色。看花若有情，倚树疑无力。 
<br>薄暮思悠悠，使君南陌头。相逢不相识，归去梦青楼。
<br>
<br>
<br>
<br>&nbsp;&nbsp; 卷82_8 【谒汉世祖庙】刘希夷 
<br>
<br>舂陵气初发，渐台首未传。列营百万众，持国十八年。 
<br>运开朱旗后，道合赤符先。宛城剑鸣匣，昆阳镝应弦。 
<br>犷兽血涂地，巨人声沸天。长驱过北赵，短兵出南燕。 
<br>太守迎门外，王郎死道边。升坛九城陌，端拱千秋年。 
<br>朝廷方雀跃，剑珮几联翩。至德刑四海，神仪翳九泉。 
<br>宗子行旧邑，恭闻清庙篇。君容穆而圣，臣像俨犹贤。 
<br>攒木承危柱，疏萝挂朽椽。祠庭巢鸟啄，祭器网虫缘。 
<br>怀古江山在，惟新历数迁。空馀今夜月，长似旧时悬。
<br>
<br>
<br>
<br>&nbsp;&nbsp; 卷82_9 【巫山怀古】刘希夷 
<br>
<br>巫山幽阴地，神女艳阳年。襄王伺容色，落日望悠然。 
<br>归来高唐夜，金釭焰青烟。颓想卧瑶席，梦魂何翩翩。 
<br>摇落殊未已，荣华倏徂迁。愁思潇湘浦，悲凉云梦田。 
<br>猿啼秋风夜，雁飞明月天。巴歌不可听，听此益潺湲。
<br>
<br>
<br>
<br>&nbsp;&nbsp; 卷82_10 【归山】刘希夷 
<br>
<br>归去嵩山道，烟花覆青草。草绿山无尘，山青杨柳春。 
<br>日暮松声合，空歌思杀人。
<br>
<br>
<br>
<br>&nbsp;&nbsp; 卷82_11 【代闺人春日】刘希夷 
<br>
<br>珠帘的晓光，玉颜艳春彩。林间鸟鸣唤，户外花相待。 
<br>花鸟惜芳菲，鸟鸣花乱飞。人今伴花鸟，日暮不能归。 
<br>池月怜歌扇，山云爱舞衣。佳期杨柳陌，携手莫相违。
<br>
<br>
<br>
<br>&nbsp;&nbsp; 卷82_12 【蜀城怀古】刘希夷 
<br>
<br>蜀土绕水竹，吴天积风霜。穷览通表里，气色何苍苍。 
<br>旧国有年代，青楼思艳妆。古人无岁月，白骨冥丘荒。 
<br>寂历弹琴地，幽流读书堂。玄龟埋卜室，彩凤灭词场。 
<br>阵图一一在，柏树双双行。鬼神清汉庙，鸟雀参秦仓。 
<br>叹世已多感，怀心益自伤。赖蒙灵丘境，时当明月光。
<br>
<br>
<br>
<br>&nbsp;&nbsp; 卷82_13 【洛川怀古】刘希夷 
<br>
<br>萋萋春草绿，悲歌牧征马。行见白头翁，坐泣青竹下。 
<br>感叹前问之，赠予辛苦词。岁月移今古，山河更盛衰。 
<br>晋家都洛滨，朝廷多近臣。词赋归潘岳，繁华称季伦。 
<br>梓泽春草菲，河阳乱华飞。绿珠不可夺，白首同所归。 
<br>高楼倏冥灭，茂林久摧折。昔时歌舞台，今成狐兔穴。 
<br>人事互消亡，世路多悲伤。北邙是吾宅，东岳为吾乡。 
<br>君看北邙道，髑髅萦蔓草。芳□□□□，□□□□□。 
<br>碑茔或半存，荆棘敛幽魂。挥涕弃之去，不忍闻此言。
<br>
<br>
<br>
<br>&nbsp;&nbsp; 卷82_14 【春日行歌】刘希夷 
<br>
<br>山树落梅花，飞落野人家。野人何所有，满瓮阳春酒。 
<br>携酒上春台，行歌伴落梅。醉罢卧明月，乘梦游天台。
<br>
<br>
<br>
<br>&nbsp;&nbsp; 卷82_15 【江南曲八首】刘希夷 
<br>
<br>暮宿南洲草，晨行北岸林。日悬沧海阔，水隔洞庭深。 
<br>烟景无留意，风波有异浔。岁游难极目，春戏易为心。 
<br>朝夕无荣遇，芳菲已满襟。
<br>
<br>艳唱潮初落，江花露未晞。春洲惊翡翠，朱服弄芳菲。 
<br>画舫烟中浅，青阳日际微。锦帆冲浪湿，罗袖拂行衣。 
<br>含情罢所采，相叹惜流晖。
<br>
<br>君为陇西客，妾遇江南春。朝游含灵果，夕采弄风蘋。 
<br>果气时不歇，蘋花日自新。以此江南物，持赠陇西人。 
<br>空盈万里怀，欲赠竟无因。
<br>
<br>皓如楚江月，霭若吴岫云。波中自皎镜，山上亦氤氲。 
<br>明月留照妾，轻云持赠君。山川各离散，光气乃殊分。 
<br>天涯一为别，江北不相闻。
<br>
<br>舣舟乘潮去，风帆振早凉。潮平见楚甸，天际望维扬。 
<br>洄溯经千里，烟波接两乡。云明江屿出，日照海流长。 
<br>此中逢岁晏，浦树落花芳。
<br>
<br>暮春三月晴，维扬吴楚城。城临大江汜，回映洞浦清。 
<br>晴云曲金阁，珠楼碧烟里。月明芳树群鸟飞， 
<br>风过长林杂花起。可怜离别谁家子，于此一至情何已。
<br>
<br>北堂红草盛zv茸，南湖碧水照芙蓉。朝游暮起金花尽，
<br>渐觉罗裳珠露浓。自惜妍华三五岁，已叹关山千万重。 
<br>人情一去无还日，欲赠怀芳怨不逢。
<br>
<br>忆昔江南年盛时，平生怨在长洲曲。冠盖星繁江水上， 
<br>冲风摽落洞庭渌。落花两袖红纷纷，朝霞高阁洗晴云。 
<br>谁言此处婵娟子，珠玉为心以奉君。
<br>
<br>
<br>
<br>&nbsp;&nbsp; 卷82_11 【捣衣篇】刘希夷 
<br>
<br>秋天瑟瑟夜漫漫，夜白风清玉露漙。燕山游子衣裳薄， 
<br>秦地佳人闺阁寒。欲向楼中萦楚练，还来机上裂齐纨。 
<br>揽红袖兮愁徙倚，盼青砧兮怅盘桓。盘桓徙倚夜已久， 
<br>萤火双飞入帘牖。西北风来吹细腰，东南月上浮纤手。 
<br>此时秋月可怜明，此时秋风别有情。君看月下参差影， 
<br>为听莎间断续声。绛河转兮青云晓，飞鸟鸣兮行人少。 
<br>攒眉缉缕思纷纷，对影穿针魂悄悄。闻道还家未有期， 
<br>谁怜登陇不胜悲。梦见形容亦旧日，为许裁缝改昔时。 
<br>缄书远寄交河曲，须及明年春草绿。莫言衣上有斑斑， 
<br>只为思君泪相续。
<br>
<br>
<br>
<br>&nbsp;&nbsp; 卷82_12 【公子行】刘希夷 
<br>
<br>天津桥下阳春水，天津桥上繁华子。马声回合青云外， 
<br>人影动摇绿波里。绿波荡漾玉为砂，青云离披锦作霞。 
<br>可怜杨柳伤心树，可怜桃李断肠花。此日遨游邀美女， 
<br>此时歌舞入娼家。娼家美女郁金香，飞来飞去公子傍。 
<br>的的珠帘白日映，娥娥玉颜红粉妆。花际裴回双蛱蝶， 
<br>池边顾步两鸳鸯。倾国倾城汉武帝，为云为雨楚襄王。 
<br>古来容光人所羡，况复今日遥相见。愿作轻罗著细腰， 
<br>愿为明镜分娇面。与君相向转相亲，与君双栖共一身。 
<br>愿作贞松千岁古，谁论芳槿一朝新。百年同谢西山日， 
<br>千秋万古北邙尘。
<br>
<br>
<br>
<br>&nbsp;&nbsp; 卷82_13 【代悲白头翁（一作白头吟）】刘希夷 
<br>
<br>洛阳城东桃李花，飞来飞去落谁家。洛阳女儿惜颜色， 
<br>坐见落花长叹息。今年花落颜色改，明年花开复谁在。 
<br>已见松柏摧为薪，更闻桑田变成海。古人无复洛城东， 
<br>今人还对落花风。年年岁岁花相似，岁岁年年人不同。 
<br>寄言全盛红颜子，应怜半死白头翁。此翁白头真可怜， 
<br>伊昔红颜美少年。公子王孙芳树下，清歌妙舞落花前。 
<br>光禄池台开锦绣，将军楼阁画神仙。一朝卧病无相识， 
<br>三春行乐在谁边。宛转蛾眉能几时，须臾鹤发乱如丝。 
<br>但看古来歌舞地，惟有黄昏鸟雀悲。
<br>
<br>
<br>
<br>&nbsp;&nbsp; 卷82_14 【代秦女赠行人】刘希夷 
<br>
<br>鸾镜晓含春，蛾眉向影嚬。开□衣裳破，那堪粉黛新。 
<br>春还洛阳道，为忆春阶草。杨叶未能攀，梅花待君扫。 
<br>今朝喜鹊傍人飞，应是狂夫走马归。遥想行歌共游乐， 
<br>迎前含笑著春衣。
<br>
<br>
<br>
<br>&nbsp;&nbsp; 卷82_15 【洛中晴月送殷四入关】刘希夷 
<br>
<br>清洛浮桥南渡头，天晶万里散华洲。晴看石濑光无数， 
<br>晓入寒潭浸不流。微云一点曙烟起，南陌憧憧遍行子。 
<br>欲将此意与君论，复道秦关尚千里。
<br>
<br>
<br>
<br>&nbsp;&nbsp; 卷82_16 【入塞】刘希夷 
<br>
<br>将军陷虏围，边务息戎机。霜雪交河尽，旌旗入塞飞。 
<br>晓光随马度，春色伴人归。课绩朝明主，临轩拜武威。
<br>
<br>
<br>
<br>&nbsp;&nbsp; 卷82_17 【览镜】刘希夷 
<br>
<br>青楼挂明镜，临照不胜悲。白发今如此，人生能几时。 
<br>秋风下山路，明月上春期。叹息君恩尽，容颜不可思。
<br>
<br>
<br>
<br>&nbsp;&nbsp; 卷82_18 【晚春】刘希夷 
<br>
<br>佳人眠洞房，回首见垂杨。寒尽鸳鸯被，春生玳瑁床。 
<br>庭阴幕青霭，帘影散红芳。寄语同心伴，迎春且薄妆。
<br>
<br>
<br>
<br>&nbsp;&nbsp; 卷82_19 【送友人之新丰】刘希夷 
<br>
<br>日暮秋风起，关山断别情。泪随黄叶下，愁向绿樽生。 
<br>野路归骖转，河洲宿鸟惊。宾游宽旅宴，王事促严程。
<br>
<br>
<br>
<br>&nbsp;&nbsp; 卷82_20 【饯李秀才赴举】刘希夷 
<br>
<br>鸿鹄振羽翮，翻飞入帝乡。朝鸣集银树，暝宿下金塘。 
<br>日月天门近，风烟夜路长。自怜穷浦雁，岁岁不随阳。
<br>
<br>
<br>
<br>&nbsp;&nbsp; 卷82_21 【夜集张諲所居】刘希夷 
<br>
<br>江南成久客，门馆日萧条。惟有图书在，多伤鬓发凋。 
<br>诸生陪讲诵，稚子给渔樵。隐室寒灯净，空阶落叶飘。 
<br>沧洲自有趣，谁道隐须招。
<br>
<br>
<br>
<br>&nbsp;&nbsp; 卷82_22 【故园置酒】刘希夷 
<br>
<br>酒熟人须饮，春还鬓已秋。愿逢千日醉，得缓百年忧。 
<br>旧里多青草，新知尽白头。风前灯易灭，川上月难留。 
<br>卒卒周姬旦，栖栖鲁孔丘。平生能几日，不及且遨游。
<br>
<br>
<br>
<br>&nbsp;&nbsp; 卷82_23 【晚憩南阳旅馆】刘希夷 
<br>
<br>旅馆何年废，征夫此日过。途穷人自哭，春至鸟还歌。 
<br>行路新知少，荒田古径多。池篁覆丹谷，坟树绕清波。 
<br>日照蓬阴转，风微野气和。伤心不可去，回首怨如何。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷83_1 【庆云章】陈子昂 
<br>
<br>昆仑元气，实生庆云。大人作矣，五色氤氲。昔在帝妫， 
<br>南风既薰。丛芳烂熳，郁郁纷纷。旷矣千祀，庆云来止， 
<br>玉叶金柯，祚我天子。非我天子，庆云谁昌。非我圣母， 
<br>庆云谁光。庆云光矣，周道昌矣。九万八千，天授皇年。
<br>
<br>
<br>&nbsp;&nbsp; 卷83_2 【感遇诗三十八首】陈子昂 
<br>
<br>微月生西海，幽阳始代升。圆光正东满，阴魄已朝凝。 
<br>太极生天地，三元更废兴。至精谅斯在，三五谁能征。
<br>
<br>兰若生春夏，芊蔚何青青。幽独空林色，朱蕤冒紫茎。 
<br>迟迟白日晚，袅袅秋风生。岁华尽摇落，芳意竟何成。
<br>
<br>苍苍丁零塞，今古缅荒途。亭堠何摧兀，暴骨无全躯。 
<br>黄沙幕南起，白日隐西隅。汉甲三十万，曾以事匈奴。 
<br>但见沙场死，谁怜塞上孤。
<br>
<br>乐羊为魏将，食子殉军功。骨肉且相薄，他人安得忠。 
<br>吾闻中山相，乃属放麑翁。孤兽犹不忍，况以奉君终。
<br>
<br>市人矜巧智，于道若童蒙。倾夺相夸侈，不知身所终。 
<br>曷见玄真子，观世玉壶中。窅然遗天地，乘化入无穷。
<br>
<br>吾观龙变化，乃知至阳精。石林何冥密，幽洞无留行。 
<br>古之得仙道，信与元化并。玄感非象识，谁能测沉冥。 
<br>世人拘目见，酣酒笑丹经。昆仑有瑶树，安得采其英。
<br>
<br>白日每不归，青阳时暮矣。茫茫吾何思，林卧观无始。 
<br>众芳委时晦，鶗鴂鸣悲耳。鸿荒古已颓，谁识巢居子。
<br>
<br>吾观昆仑化，日月沦洞冥。精魄相交会，天壤以罗生。 
<br>仲尼推太极，老聃贵窈冥。西方金仙子，崇义乃无明。 
<br>空色皆寂灭，缘业定何成。名教信纷藉，死生俱未停。
<br>
<br>圣人秘元命，惧世乱其真。如何嵩公辈，诙谲误时人。 
<br>先天诚为美，阶乱祸谁因。长城备胡寇，嬴祸发其亲。 
<br>赤精既迷汉，子年何救秦。去去桃李花，多言死如麻。
<br>
<br>深居观元化，悱然争朵颐。谗说相啖食，利害纷eq々。 
<br>便便夸毗子，荣耀更相持。务光让天下，商贾竞刀锥。 
<br>已矣行采芝，万世同一时。
<br>
<br>吾爱鬼谷子，青溪无垢氛。囊括经世道，遗身在白云。 
<br>七雄方龙斗，天下久无君。浮荣不足贵，遵养晦时文。 
<br>舒可弥宇宙，卷之不盈分。岂徒山木寿，空与麋鹿群。
<br>
<br>呦呦南山鹿，罹罟以媒和。招摇青桂树，幽蠹亦成科。 
<br>世情甘近习，荣耀纷如何。怨憎未相复，亲爱生祸罗。 
<br>瑶台倾巧笑，玉杯殒双蛾。谁见枯城蘖，青青成斧柯。
<br>
<br>林居病时久，水木澹孤清。闲卧观物化，悠悠念无生。 
<br>青春始萌达，朱火已满盈。徂落方自此，感叹何时平。
<br>
<br>临岐泣世道，天命良悠悠。昔日殷王子，玉马遂朝周。 
<br>宝鼎沦伊谷，瑶台成古丘。西山伤遗老，东陵有故侯。
<br>
<br>贵人难得意，赏爱在须臾。莫以心如玉，探他明月珠。 
<br>昔称夭桃子，今为舂市徒。鸱鸮悲东国，麋鹿泣姑苏。 
<br>谁见鸱夷子，扁舟去五湖。
<br>
<br>圣人去已久，公道缅良难。蚩蚩夸毗子，尧禹以为谩。 
<br>骄荣贵工巧，势利迭相干。燕王尊乐毅，分国愿同欢。 
<br>鲁连让齐爵，遗组去邯郸。伊人信往矣，感激为谁叹。
<br>
<br>幽居观天运，悠悠念群生。终古代兴没，豪圣莫能争。 
<br>三季沦周赧，七雄灭秦嬴。复闻赤精子，提剑入咸京。 
<br>炎光既无象，晋虏复纵横。尧禹道已昧，昏虐势方行。 
<br>岂无当世雄，天道与胡兵。咄咄安可言，时醉而未醒。 
<br>仲尼溺东鲁，伯阳遁西溟。大运自古来，旅人胡叹哉。
<br>
<br>逶迤势已久，骨鲠道斯穷。岂无感激者，时俗颓此风。 
<br>灌园何其鄙，皎皎於陵中。世道不相容，嗟嗟张长公。
<br>
<br>圣人不利己，忧济在元元。黄屋非尧意，瑶台安可论。 
<br>吾闻西方化，清净道弥敦。奈何穷金玉，雕刻以为尊。 
<br>云构山林尽，瑶图珠翠烦。鬼工尚未可，人力安能存。 
<br>夸愚适增累，矜智道逾昏。
<br>
<br>玄天幽且默，群议曷嗤嗤。圣人教犹在，世运久陵夷。 
<br>一绳将何系，忧醉不能持。去去行采芝，勿为尘所欺。
<br>
<br>蜻蛉游天地，与世本无患。飞飞未能止，黄雀来相干。 
<br>穰侯富秦宠，金石比交欢。出入咸阳里，诸侯莫敢言。 
<br>宁知山东客，激怒秦王肝。布衣取丞相，千载为辛酸。
<br>
<br>微霜知岁晏，斧柯始青青。况乃金天夕，浩露沾群英。 
<br>登山望宇宙，白日已西暝。云海方荡潏，孤鳞安得宁。
<br>
<br>翡翠巢南海，雄雌珠树林。何知美人意，骄爱比黄金。 
<br>杀身炎州里，委羽玉堂阴。旖旎光首饰，葳蕤烂锦衾。 
<br>岂不在遐远，虞罗忽见寻。多材信为累，叹息此珍禽。
<br>
<br>挈瓶者谁子，姣服当青春。三五明月满，盈盈不自珍。 
<br>高堂委金玉，微缕悬千钧。如何负公鼎，被夺笑时人。
<br>
<br>玄蝉号白露，兹岁已蹉跎。群物从大化，孤英将奈何。 
<br>瑶台有青鸟，远食玉山禾。昆仑见玄凤，岂复虞云罗。
<br>
<br>荒哉穆天子，好与白云期。宫女多怨旷，层城闭蛾眉。 
<br>日耽瑶池乐，岂伤桃李时。青苔空萎绝，白发生罗帷。
<br>
<br>朝发宜都渚，浩然思故乡。故乡不可见，路隔巫山阳。 
<br>巫山彩云没，高丘正微茫。伫立望已久，涕落沾衣裳。 
<br>岂兹越乡感，忆昔楚襄王。朝云无处所，荆国亦沦亡。
<br>
<br>昔日章华宴，荆王乐荒淫。霓旌翠羽盖，射兕云梦林。 
<br>朅来高唐观，怅望云阳岑。雄图今何在，黄雀空哀吟。
<br>
<br>丁亥岁云暮，西山事甲兵。赢粮匝邛道，荷戟争羌城。 
<br>严冬阴风劲，穷岫泄云生。昏曀无昼夜，羽檄复相惊。 
<br>拳跼竞万仞，崩危走九冥。籍籍峰壑里，哀哀冰雪行。 
<br>圣人御宇宙，闻道泰阶平。肉食谋何失，藜藿缅纵横。
<br>
<br>可怜瑶台树，灼灼佳人姿。碧华映朱实，攀折青春时。 
<br>岂不盛光宠，荣君白玉墀。但恨红芳歇，凋伤感所思。
<br>
<br>朅来豪游子，势利祸之门。如何兰膏叹，感激自生冤。 
<br>众趋明所避，时弃道犹存。云渊既已失，罗网与谁论。 
<br>箕山有高节，湘水有清源。唯应白鸥鸟，可为洗心言。
<br>
<br>索居犹几日，炎夏忽然衰。阳彩皆阴翳，亲友尽暌违。 
<br>登山望不见，涕泣久涟洏。宿梦感颜色，若与白云期。 
<br>马上骄豪子，驱逐正蚩蚩。蜀山与楚水，携手在何时。
<br>
<br>金鼎合神丹，世人将见欺。飞飞骑羊子，胡乃在峨眉。 
<br>变化固幽类，芳菲能几时。疲疴苦沦世，忧痗日侵淄。 
<br>眷然顾幽褐，白云空涕洟。
<br>
<br>朔风吹海树，萧条边已秋。亭上谁家子，哀哀明月楼。 
<br>自言幽燕客，结发事远游。赤丸杀公吏，白刃报私仇。 
<br>避仇至海上，被役此边州。故乡三千里，辽水复悠悠。 
<br>每愤胡兵入，常为汉国羞。何知七十战，白首未封侯。
<br>
<br>本为贵公子，平生实爱才。感时思报国，拔剑起蒿莱。 
<br>西驰丁零塞，北上单于台。登山见千里，怀古心悠哉。 
<br>谁言未忘祸，磨灭成尘埃。
<br>
<br>浩然坐何慕，吾蜀有峨眉。念与楚狂子，悠悠白云期。 
<br>时哉悲不会，涕泣久涟洏。梦登绥山穴，南采巫山芝。 
<br>探元观群化，遗世从云螭。婉娈时永矣，感悟不见之。
<br>
<br>朝入云中郡，北望单于台。胡秦何密迩，沙朔气雄哉。 
<br>藉藉天骄子，猖狂已复来。塞垣无名将，亭堠空崔嵬。 
<br>咄嗟吾何叹，边人涂草莱。
<br>
<br>仲尼探元化，幽鸿顺阳和。大运自盈缩，春秋递来过。 
<br>盲飙忽号怒，万物相纷劘。溟海皆震荡，孤凤其如何。
<br>
<br>
<br>
<br>&nbsp;&nbsp; 卷83_3 【观荆玉篇】陈子昂 
<br>
<br>鸱夷双白玉，此玉有缁磷。悬之千金价，举世莫知真。 
<br>丹青非异色，轻重有殊伦。勿信玉工言，徒悲荆国人。
<br>
<br>
<br>
<br>&nbsp;&nbsp; 卷83_4 【鸳鸯篇】陈子昂 
<br>
<br>飞飞鸳鸯鸟，举翼相蔽亏。俱来绿潭里，共向白云涯。 
<br>音容相眷恋，羽翮两逶迤。蘋萍戏春渚，霜霰绕寒池。 
<br>浦沙连岸净，汀树拂潭垂。年年此游玩，岁岁来追随。 
<br>凤凰起丹穴，独向梧桐枝。鸿雁来紫塞，空忆稻粱肥。 
<br>乌啼倦依托，鹤鸣伤别离。岂若此双禽，飞翻不异林。 
<br>刷尾青江浦，交颈紫山岑。文章负奇色，和鸣多好音。 
<br>闻有鸳鸯绮，复有鸳鸯衾。持为美人赠，勖此故交心。
<br>
<br>
<br>
<br>&nbsp;&nbsp; 卷83_5 【与东方左史虬修竹篇】陈子昂 
<br>
<br>龙种生南岳，孤翠郁亭亭。峰岭上崇崒，烟雨下微冥。 
<br>夜闻鼯鼠叫，昼聒泉壑声。春风正淡荡，白露已清泠。 
<br>哀响激金奏，密色滋玉英。岁寒霜雪苦，含彩独青青。 
<br>岂不厌凝冽，羞比春木荣。春木有荣歇，此节无凋零。 
<br>始愿与金石，终古保坚贞。不意伶伦子，吹之学凤鸣。 
<br>遂偶云和瑟，张乐奏天庭。妙曲方千变，箫韶亦九成。 
<br>信蒙雕斫美，常愿事仙灵。驱驰翠虬驾，伊郁紫鸾笙。 
<br>结交嬴台女，吟弄升天行。携手登白日，远游戏赤城。 
<br>低昂玄鹤舞，断续彩云生。永随众仙逝，三山游玉京。
<br>
<br>
<br>
<br>&nbsp;&nbsp; 卷83_6 【蓟丘览古赠卢居士藏用七首·轩辕台】陈子昂 
<br>
<br>北登蓟丘望，求古轩辕台。应龙已不见，牧马空黄埃。 
<br>尚想广成子，遗迹白云隈。
<br>
<br>
<br>
<br>&nbsp;&nbsp; 卷83_7 【蓟丘览古赠卢居士藏用七首·燕昭王】陈子昂 
<br>
<br>南登碣石坂，遥望黄金台。丘陵尽乔木，昭王安在哉。 
<br>霸图怅已矣，驱马复归来。
<br>
<br>
<br>
<br>&nbsp;&nbsp; 卷83_8 【蓟丘览古赠卢居士藏用七首·乐生】陈子昂 
<br>
<br>王道已沦昧，战国竞贪兵。乐生何感激，仗义下齐城。 
<br>雄图竟中夭，遗叹寄阿衡。
<br>
<br>
<br>
<br>&nbsp;&nbsp; 卷83_9 【蓟丘览古赠卢居士藏用七首·燕太子】陈子昂 
<br>
<br>秦王日无道，太子怨亦深。一闻田光义，匕首赠千金。 
<br>其事虽不立，千载为伤心。
<br>
<br>
<br>
<br>&nbsp;&nbsp; 卷83_10 【蓟丘览古赠卢居士藏用七首·田光先生】陈子昂 
<br>
<br>自古皆有死，徇义良独稀。奈何燕太子，尚使田生疑。 
<br>伏剑诚已矣，感我涕沾衣。
<br>
<br>
<br>
<br>&nbsp;&nbsp; 卷83_11 【蓟丘览古赠卢居士藏用七首·邹衍】陈子昂 
<br>
<br>大运沦三代，天人罕有窥。邹子何寥廓，漫说九瀛垂。 
<br>兴亡已千载，今也则无推。
<br>
<br>
<br>
<br>&nbsp;&nbsp; 卷83_12 【蓟丘览古赠卢居士藏用七首·郭隗】陈子昂 
<br>
<br>逢时独为贵，历代非无才。隗君亦何幸，遂起黄金台。 
<br>（末缺）
<br>
<br>
<br>
<br>&nbsp;&nbsp; 卷83_13 【西还至散关答乔补阙知之】陈子昂 
<br>
<br>葳蕤苍梧凤，嘹唳白露蝉。羽翰本非匹，结交何独全。 
<br>昔君事胡马，余得奉戎旃。携手向沙塞，关河缅幽燕。 
<br>芳岁几阳止，白日屡徂迁。功业云台薄，平生玉佩捐。 
<br>叹此南归日，犹闻北戍边。代水不可涉，巴江亦潺湲。 
<br>揽衣度函谷，衔涕望秦川。蜀门自兹始，云山方浩然。
<br>
<br>
<br>
<br>&nbsp;&nbsp; 卷83_14 【度峡口山赠乔补阙知之王二无竞】陈子昂 
<br>
<br>峡口大漠南，横绝界中国。丛石何纷纠，赤山复翕赩。 
<br>远望多众容，逼之无异色。崔崒乍孤断，逶迤屡回直。 
<br>信关胡马冲，亦距汉边塞。岂依河山险，将顺休明德。 
<br>物壮诚有衰，势雄良易极。逦迤忽而尽，泱漭平不息。 
<br>之子黄金躯，如何此荒域。云台盛多士，待君丹墀侧。
<br>
<br>
<br>
<br>&nbsp;&nbsp; 卷83_15 【题居延古城赠乔十二知之】陈子昂 
<br>
<br>闻君东山意，宿昔紫芝荣。沧洲今何在，华发旅边城。 
<br>还汉功既薄，逐胡策未行。徒嗟白日暮，坐对黄云生。 
<br>桂枝芳欲晚，薏苡谤谁明。无为空自老，含叹负生平。
<br>
<br>
<br>
<br>&nbsp;&nbsp; 卷83_16 【赠赵六贞固二首】陈子昂 
<br>
<br>回中烽火入，塞上追兵起。此时边朔寒，登陇思君子。 
<br>东顾望汉京，南山云雾里。
<br>
<br>赤螭媚其彩，婉娈苍梧泉。昔者琅琊子，躬耕亦慨然。 
<br>美人岂遐旷，之子乃前贤。良辰在何许，白日屡颓迁。 
<br>道心固微密，神用无留连。舒可弥宇宙，揽之不盈拳。 
<br>蓬莱久芜没，金石徒精坚。良宝委短褐，闲琴独婵娟。
<br>
<br>
<br>
<br>&nbsp;&nbsp; 卷83_17 【答韩使同在边】陈子昂 
<br>
<br>汉家失中策，胡马屡南驱。闻诏安边使，曾是故人谟。 
<br>废书怅怀古，负剑许良图。出关岁方晏，乘障日多虞。 
<br>虏入白登道，烽交紫塞途。连兵屯北地，清野备东胡。 
<br>边城方晏闭，斥堠始昭苏。复闻韩长孺，辛苦事匈奴。 
<br>雨雪颜容改，纵横才位孤。空怀老臣策，未获赵军租。 
<br>但蒙魏侯重，不受谤书诬。当取金人祭，还歌凯入都。
<br>
<br>
<br>
<br>&nbsp;&nbsp; 卷83_18 【征东至淇门答宋十一参军之问】陈子昂 
<br>
<br>南星中大火，将子涉清淇。西林改微月，征旆空自持。 
<br>碧潭去已远，瑶华折遗谁。若问辽阳戍，悠悠天际旗。
<br>
<br>
<br>
<br>&nbsp;&nbsp; 卷83_19 【答洛阳主人】陈子昂 
<br>
<br>平生白云志，早爱赤松游。事亲恨未立，从宦此中州。 
<br>主人亦何问，旅客非悠悠。方谒明天子，清宴奉良筹。 
<br>再取连城璧，三陟平津侯。不然拂衣去，归从海上鸥。 
<br>宁随当代子，倾侧且沉浮。
<br>
<br>
<br>
<br>&nbsp;&nbsp; 卷83_20 【酬晖上人秋夜山亭有赠】陈子昂 
<br>
<br>皎皎白林秋，微微翠山静。禅居感物变，独坐开轩屏。 
<br>风泉夜声杂，月露宵光冷。多谢忘机人，尘忧未能整。
<br>
<br>
<br>
<br>&nbsp;&nbsp; 卷83_21 【酬李参军崇嗣旅馆见赠】陈子昂 
<br>
<br>昨夜银河畔，星文犯遥汉。今朝紫气新，物色果逢真。 
<br>言从天上落，乃是地仙人。白璧疑冤楚，乌裘似入秦。 
<br>摧藏多古意，历览备艰辛。乐广云虽睹，夷吾风未春。 
<br>凤歌空有问，龙性讵能驯。宝剑终应出，骊珠会见珍。 
<br>未及冯公老，何惊孺子贫。青云傥可致，北海忆孙宾。
<br>
<br>
<br>
<br>&nbsp;&nbsp; 卷83_22 【酬晖上人夏日林泉】陈子昂 
<br>
<br>闻道白云居，窈窕青莲宇。岩泉万丈流，树石千年古。 
<br>林卧对轩窗，山阴满庭户。方释尘事劳，从君袭兰杜。
<br>
<br>
<br>
<br>&nbsp;&nbsp; 卷83_23 【同宋参军之问梦赵六赠卢陈二子之作】陈子昂 
<br>
<br>晓霁望嵩丘，白云半岩足。氛氲涵翠微，宛如嬴台曲。 
<br>故人昔所尚，幽琴歌断续。变化竟无常，人琴遂两亡。 
<br>白云失处所，梦想暧容光。畴昔疑缘业，儒道两相妨。 
<br>前期许幽报，迨此尚茫茫。晤言既已失，感叹情何一。 
<br>始忆携手期，云台与峨眉。达兼济天下，穷独善其时。 
<br>诸君推管乐，之子慕巢夷。奈何苍生望，卒为黄绶欺。 
<br>铭鼎功未立，山林事亦微。抚孤一流恸，怀旧日暌违。 
<br>卢子尚高节，终南卧松雪。宋侯逢圣君，骖驭游青云。 
<br>而我独蹭蹬，语默道犹屯。征戍在辽阳，蹉跎草再黄。 
<br>丹丘恨不及，白露已苍苍。远闻山阳赋，感涕下沾裳。
<br>
<br>
<br>
<br>&nbsp;&nbsp; 卷83_24 【送别出塞】陈子昂 
<br>
<br>平生闻高义，书剑百夫雄。言登青云去，非此白头翁。 
<br>胡兵屯塞下，汉骑属云中。君为白马将，腰佩騂角弓。 
<br>单于不敢射，天子伫深功。蜀山余方隐，良会何时同。
<br>
<br>
<br>
<br>&nbsp;&nbsp; 卷83_25 【登蓟丘楼送贾兵曹入都】陈子昂 
<br>
<br>东山宿昔意，北征非我心。孤负平生愿，感涕下沾襟。 
<br>暮登蓟楼上，永望燕山岑。辽海方漫漫，胡沙飞且深。 
<br>峨眉杳如梦，仙子曷由寻。击剑起叹息，白日忽西沉。 
<br>闻君洛阳使，因子寄南音。
<br>
<br>
<br>
<br>&nbsp;&nbsp; 卷83_26 【夏日晖上人房别李参军崇嗣】陈子昂 
<br>
<br>四十九变化，一十三死生。翕忽玄黄里，驱驰风雨情。 
<br>是非纷妄作，宠辱坐相惊。至人独幽鉴，窈窕随昏明。 
<br>咫尺山河道，轩窗日月庭。别离焉足问，悲乐固能并。 
<br>我辈何为尔，栖皇犹未平。金台可攀陟，宝界绝将迎。 
<br>户牖观天地，阶基上杳冥。自超三界乐，安知万里征。 
<br>中国要荒内，人寰宇宙荣。弦望如朝夕，宁嗟蜀道行。
<br>
<br>
<br>
<br>&nbsp;&nbsp; 卷83_27 【秋园卧病呈晖上人】陈子昂 
<br>
<br>幽寂旷日遥，林园转清密。疲疴澹无豫，独坐泛瑶瑟。 
<br>怀挟万古情，忧虞百年疾。绵绵多滞念，忽忽每如失。 
<br>缅想赤松游，高寻白云逸。荣吝始都丧，幽人遂贞吉。 
<br>图书纷满床，山水蔼盈室。宿昔心所尚，平生自兹毕。 
<br>愿言谁见知，梵筵有同术。八月高秋晚，凉风正萧瑟。
<br>
<br>
<br>
<br>&nbsp;&nbsp; 卷83_28 【登泽州城北楼宴】陈子昂 
<br>
<br>平生倦游者，观化久无穷。复来登此国，临望与君同。 
<br>坐见秦兵垒，遥闻赵将雄。武安君何在，长平事已空。 
<br>且歌玄云曲，御酒舞薰风。勿使青衿子，嗟尔白头翁。
<br>
<br>
<br>
<br>&nbsp;&nbsp; 卷83_29 【山水粉图】陈子昂 
<br>
<br>山图之白云兮，若巫山之高丘。纷群翠之鸿溶， 
<br>又似蓬瀛海水之周流。信夫人之好道，爱云山以幽求。
<br>
<br>
<br>
<br>&nbsp;&nbsp; 卷83_30 【彩树歌】陈子昂 
<br>
<br>嘉锦筵之珍树兮，错众彩之氛氲。状瑶台之微月， 
<br>点巫山之朝云。青春兮不可逢，况蕙色之增芬。 
<br>结芳意而谁赏，怨绝世之无闻。红荣碧艳坐看歇， 
<br>素华流年不待君。故吾思昆仑之琪树，厌桃李之缤纷。
<br>
<br>
<br>
<br>&nbsp;&nbsp; 卷83_31 【春台引】陈子昂 
<br>
<br>感阳春兮生碧草之油油。怀宇宙以伤远，登高台而写忧。 
<br>迟美人兮不见，恐青岁之遂遒。从毕公以酣饮， 
<br>寄林塘而一留。采芳荪于北渚，忆桂树于南州。 
<br>何云木之美丽，而池馆之崇幽。星台秀士，月旦诸子。 
<br>嘉青鸟之辰，迎火龙之始。挟宝书与瑶瑟， 
<br>芳蕙华而兰靡。乃掩白蘋，藉绿芷。酒既醉，乐未已。 
<br>击青钟，歌渌水。怨青春之萎绝，赠瑶台之旖旎。 
<br>愿一见而道意，结众芳之绸缪。曷余情之荡漾， 
<br>瞩青云以增愁。怅三山之飞鹤，忆海上之白鸥。重曰： 
<br>群仙去兮青春颓，岁华歇兮黄鸟哀。富贵荣乐几时兮， 
<br>朱宫碧堂生青苔，白云兮归来。
<br>
<br>
<br>
<br>&nbsp;&nbsp; 卷83_32 【登幽州台歌】陈子昂 
<br>
<br>前不见古人，后不见来者。 
<br>念天地之悠悠，独怆然而涕下。
<br>
<br>
<br>
<br>&nbsp;&nbsp; 卷83_33 【喜马参军相遇醉歌】陈子昂 
<br>
<br>独幽默以三月兮，深林潜居。时岁忽兮，孤愤遐吟。 
<br>谁知我心？孺子孺子，其可与理分。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
