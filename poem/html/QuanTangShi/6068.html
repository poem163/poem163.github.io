<HTML>
<HEAD>
<TITLE>全唐诗 卷107-111 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷107-111</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷107-111</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6068"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷107-111')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷107-111]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷107_1 【奉和圣制送张说上集贤学士赐宴（赋得迎字）】源乾曜 
<br>
<br>盛业光书府，征人尽国英。丝纶贤得相，群俊学为名。 
<br>宠命垂天锡，崇恩发睿情。熏风清禁籞，文殿述皇明。 
<br>日霁庭阴出，池曛水气生。欢娱此无限，诗酒自相迎。
<br>
<br>
<br>&nbsp;&nbsp; 卷107_2 【奉和御制乾曜与张说宋璟同日上官命宴都堂赐诗】源乾曜 
<br>
<br>睿作超千古，湛恩育万人。递迁俱荷泽，同拜忽为邻。 
<br>道合徽音畅，芳辰景命新。鼓钟崇享礼，鹓鹭集朝伦。 
<br>窃位思官谤，凋容谢木春。惭多无以叙，拙备实难陈。 
<br>进绶怀三少，承光尽百身。自当归第日，何幸列宫臣。
<br>
<br>
<br>
<br>&nbsp;&nbsp; 卷107_3 【奉和圣制送张尚书巡边】源乾曜 
<br>
<br>匈奴迩河朔，汉地须戎旅。天子择英才，朝端出监抚。 
<br>流星下阊阖，宝钺专公辅。礼物生光辉，宸章备恩诩。 
<br>有征视矛戟，制胜唯樽俎。彼美何壮哉，桓桓擅斯举。 
<br>声华振台阁，功德标文武。奉国知命轻，忘家以身许。 
<br>安人在勤恤，保大殚襟腑。此外无异言，同情报明主。
<br>
<br>
<br>
<br>&nbsp;&nbsp; 卷107_4 【禅社首乐章】源乾曜 
<br>
<br>灵具醉，杳熙熙。灵将往，眇禗禗。愿明德，吐正词。 
<br>烂遗光，流祯祺。
<br>
<br>
<br>
<br>&nbsp;&nbsp; 卷107_5 【奉和圣制送张说赴集贤院学士赐宴赋得虚字】徐坚 
<br>
<br>崇文德化洽，新殿集贤初。庸菲参高选，首滥承明庐。 
<br>殊私光辅弼，荣送列簪裾。座引中厨馔，杯锡上尊馀。 
<br>翠叶浓丹苑，晴空卷碧虚。忝同文史地，愿草登封书。
<br>
<br>
<br>
<br>&nbsp;&nbsp; 卷107_6 【奉和圣制送张说巡边】徐坚 
<br>
<br>至德抚遐荒，神兵赴朔方。帝思元帅重，爰择股肱良。 
<br>累相承安世，深筹协子房。寄崇专斧钺，礼备设坛场。 
<br>鼙鼓喧雷电，戈剑凛风霜。四騑将戒道，十乘启先行。 
<br>圣锡加恒数，天文耀宠光。出郊开帐饮，寅饯盛离章。 
<br>雨濯梅林润，风清麦野凉。燕山应勒颂，麟阁伫名扬。
<br>
<br>
<br>
<br>&nbsp;&nbsp; 卷107_7 【奉和送金城公主适西蕃应制】徐坚 
<br>
<br>星汉下天孙，车服降殊蕃。匣中词易切，马上曲虚繁。 
<br>关塞移朱帐，风尘暗锦轩。箫声去日远，万里望河源。
<br>
<br>
<br>
<br>&nbsp;&nbsp; 卷107_8 【饯许州宋司马赴任】徐坚 
<br>
<br>旧许星车转，神京祖帐开。断烟伤别望，零雨送离杯。 
<br>辞燕依空绕，宾鸿入听哀。分襟与秋气，日夕共悲哉。
<br>
<br>
<br>
<br>&nbsp;&nbsp; 卷107_9 【饯唐永昌】徐坚 
<br>
<br>郎官出宰赴伊瀍，征传駸駸灞水前。
<br>此时怅望新丰道，握手相看共黯然。
<br>
<br>
<br>
<br>&nbsp;&nbsp; 卷107_10 【送考功武员外学士使嵩山置舍利塔歌】徐坚 
<br>
<br>伊川别骑，灞岸分筵。对三春之花月，览千里之风烟。 
<br>望青山兮分地，见白云兮在天。寄愁心于樽酒， 
<br>怆离绪于清弦。共握手而相顾，各衔凄而黯然。
<br>
<br>
<br>
<br>&nbsp;&nbsp; 卷107_11 【棹歌行】徐坚 
<br>
<br>棹女饰银钩，新妆下翠楼。霜丝青桂楫，兰枻紫霞舟。 
<br>水落金陵曙，风起洞庭秋。扣舷过曲浦，飞帆越回流。 
<br>影入桃花浪，香飘杜若洲。洲长殊未返，萧散云霞晚。 
<br>日下大江平，烟生归岸远。岸远闻潮波，争途游戏多。 
<br>因声赵津女，来听采菱歌。
<br>
<br>
<br>
<br>&nbsp;&nbsp; 卷107_12 【送武进郑明府】徐坚 
<br>
<br>弦歌试宰日，城阙赏心违。北谢苍龙去，南随黄鹄飞。 
<br>夏云海中出，吴山江上微。甿谣岂云远，从此庆缁衣。
<br>
<br>
<br>
<br>&nbsp;&nbsp; 卷107_13 【仪坤庙乐章】徐坚 
<br>
<br>於穆清庙，肃雍严祀。合福受釐，介以繁祉。
<br>
<br>
<br>
<br>&nbsp;&nbsp; 卷107_14 【祭汾阴乐章】源光裕 
<br>
<br>方丘既膳，嘉飨载谧。斋敬毕诚，陶匏贵质。 
<br>秀毕丰荐，芳俎盈实。永永福流，其升如日。
<br>
<br>
<br>
<br>
<br>
<br>
<br>&nbsp;&nbsp;卷108_1 【奉和圣制送张说上集贤学士赐宴（赋得私字）】李元纮 
<br>
<br>硕儒延凤沼，金马被鸿私。馔玉趋丹禁，笺花降紫墀。 
<br>衔恩倾旨酒，鼓舞咏康时。暂觏群书缉，逾昭盛业丕。 
<br>接筵欣有命，搦管愧无词。自惊一何幸，太阳还及葵。
<br>
<br>
<br>&nbsp;&nbsp; 卷108_2 【绿墀怨】李元纮 
<br>
<br>征马噪金珂，嫖姚向北河。绿苔行迹少，红粉泪痕多。 
<br>宝屋粘花絮，银筝覆网罗。别君如昨日，青海雁频过。
<br>
<br>
<br>
<br>&nbsp;&nbsp; 卷108_3 【相思怨】李元纮 
<br>
<br>望月思氛氲，朱衾懒更熏。春生翡翠帐，花点石榴裙。 
<br>燕语时惊妾，莺啼转忆君。交河一万里，仍隔数重云。
<br>
<br>
<br>
<br>&nbsp;&nbsp; 卷108_4 【奉和圣制送张说上集贤学士赐宴（赋得升字）】裴漼 
<br>
<br>问道图书盛，尊儒礼教兴。石渠因学广，金殿为贤升。 
<br>日月恩光照，风云宠命膺。谋谟言可范，舟楫事斯凭。 
<br>宴喜明时洽，光辉湛露凝。大哉尧作主，天下颂歌称。
<br>
<br>
<br>
<br>&nbsp;&nbsp; 卷108_5 【奉和御制旋师喜捷】裴漼 
<br>
<br>殊类骄无长，王师示有征。中军才受律，妖寇已亡精。 
<br>斩虏还遮塞，绥降更筑城。从来攻必克，天策振奇兵。
<br>
<br>
<br>
<br>&nbsp;&nbsp; 卷108_6 【奉和御制平胡】裴漼 
<br>
<br>玄漠圣恩通，由来书轨同。忽闻窥月满，相聚寇云中。 
<br>庙略占黄气，神兵出绛宫。将军行逐虏，使者亦和戎。 
<br>一举轒輼灭，再麾沙漠空。直将威禁暴，非用武为雄。 
<br>饮至明军礼，酬勋锡武功。干戈还载戢，文德在唐风。
<br>
<br>
<br>
<br>&nbsp;&nbsp; 卷108_7 【奉和圣制龙池篇（第十章）】裴漼 
<br>
<br>乾坤启圣吐龙泉，泉水年年胜一年。始看鱼跃方成海， 
<br>即睹飞龙利在天。洲渚遥将银汉接，楼台直与紫微连。 
<br>休气荣光恒不散，悬知此地是神仙。
<br>
<br>
<br>
<br>&nbsp;&nbsp; 卷108_8 【奉和圣制送张说上集贤学士赐宴（赋得宾字）】刘升 
<br>
<br>图书应明主，策府宴嘉宾。台曜临东壁，乾光自北辰。 
<br>网罗穷象系，述作究天人。圣酒千钟洽，仙厨百味陈。 
<br>成山徒可仰，涉海讵知津。幸逢文教盛，还睹颂声新。
<br>
<br>
<br>
<br>&nbsp;&nbsp; 卷108_9 【奉和圣制送张说上集贤学士赐宴（赋得登字）】萧嵩 
<br>
<br>帝曰简才能，旌贤在股肱。文章礼一变，礼乐道逾弘。 
<br>芸阁英华入，宾门鹓鹭登。恩筵过所望，圣泽实超恒。 
<br>夏叶开红药，馀花发紫藤。微臣亦何幸，叨此预文朋。
<br>
<br>
<br>
<br>&nbsp;&nbsp; 卷108_10 【奉和御制左丞相说右丞相璟太子少傅乾曜同日上官…赐诗】萧嵩 
<br>
<br>审官思共理，多士属惟唐。历选台庭旧，来熙帝业昌。 
<br>入朝师百辟，论道协三光。垂拱咨元老，亲贤辅少阳。 
<br>登庸崇礼送，宠德耀宸章。御酒飞觞洽，仙闱雅乐张。 
<br>荷恩思有报，陈力愧无良。愿罄公忠节，同心奉我皇。
<br>
<br>
<br>
<br>&nbsp;&nbsp; 卷108_11 【奉和圣制送张说上集贤学士赐宴（赋得西字）】韦抗 
<br>
<br>广庭临璧沼，多士侍金闺。英宰文儒叶，明君日月齐。 
<br>集贤光首拜，改殿发新题。早夏初移律，馀花尚拂溪。 
<br>壶觞接云上，经术引关西。圣德鸿名远，将陪玉检泥。
<br>
<br>
<br>
<br>&nbsp;&nbsp; 卷108_12 【奉和圣制送张说上集贤学士赐宴（赋得催字）】李暠 
<br>
<br>偃武尧风接，崇文汉道恢。集贤更内殿，清选自中台。 
<br>佐命留侯业，词华博物才。天厨千品降，御酒百壶催。 
<br>鹓鹭方成列，神仙喜暂陪。复欣同拜首，叨此颂良哉。
<br>
<br>
<br>
<br>&nbsp;&nbsp; 卷108_13 【奉和圣制送张说上集贤学士赐宴（赋得华字）】韦述 
<br>
<br>修文中禁启，改字令名加。台座征人杰，书坊应国华。 
<br>赋诗开广宴，赐酒酌流霞。云散明金阙，池开照玉沙。 
<br>掖垣留宿鸟，温树落馀花。谬此天光及，衔恩醉日斜。
<br>
<br>
<br>
<br>&nbsp;&nbsp; 卷108_14 【晚渡伊水】韦述 
<br>
<br>悠悠涉伊水，伊水清见石。是时春向深，两岸草如积。 
<br>迢递望洲屿，逶迤亘津陌。新树落疏红，遥原上深碧。 
<br>回瞻洛阳苑，遽有长山隔。烟雾犹辨家，风尘已为客。 
<br>登陟多异趣，往来见行役。云起早已昏，鸟飞日将夕。 
<br>光阴逝不借，超然慕畴昔。远游亦何为，归来存竹帛。
<br>
<br>
<br>
<br>&nbsp;&nbsp; 卷108_15 【春日山庄】韦述 
<br>
<br>初岁开韶月，田家喜载阳。晚晴摇水态，迟景荡山光。 
<br>浦净渔舟远，花飞樵路香。自然成野趣，都使俗情忘。
<br>
<br>
<br>
<br>&nbsp;&nbsp; 卷108_16 【广陵送别宋员外佐越郑舍人还京（一作张谔诗）】韦述 
<br>
<br>朱绂临秦望，皇华赴洛桥。文章南渡越，书奏北归朝。 
<br>树入江云尽，城衔海月遥。秋风将客思，川上晚萧萧。
<br>
<br>
<br>
<br>&nbsp;&nbsp; 卷108_17 【奉和圣制送张说上集贤学士赐宴（赋得今字）】陆坚 
<br>
<br>圣主崇文教，层霄降德音。尊贤泽既厚，式宴宠逾深。 
<br>复有夔龙相，良哉简帝心。得人惟迈昔，多士谅推今。 
<br>书殿荣光满，儒门喜气临。顾惟诚滥吹，徒此接衣簪。
<br>
<br>
<br>
<br>&nbsp;&nbsp; 卷108_18 【句】陆坚 
<br>
<br>风移覃土宇，云上浃群臣。（千秋节应制，《海录碎事》）
<br>
<br>
<br>
<br>&nbsp;&nbsp; 卷108_19 【奉和圣制送张说上集贤学士赐宴（赋得回字）】程行谌 
<br>
<br>圣主崇文化，锵锵得盛才。相因归梦立，殿以集贤开。 
<br>象系微言阐，诗书至道该。尧尊承帝泽，禹膳自天来。 
<br>礼洽欢逾长，风恬暑更回。国朝将舜颂，同是一康哉。
<br>
<br>
<br>
<br>&nbsp;&nbsp; 卷108_20 【奉和圣制送张说上集贤学士赐宴（赋得风字）】褚琇 
<br>
<br>讲习延东观，趋陪盛北宫。惟师恢帝则，敷教叶天工。 
<br>宣室恩尝异，金华礼更崇。洞门清永日，华绶接微风。 
<br>萐降尧厨翠，榴开舜酒红。文思光万宇，高议待升中。
<br>
<br>
<br>
<br>&nbsp;&nbsp; 卷108_21 【奉和御制左丞相说右丞相璟太子少傅乾曜同日上官…赐诗】裴光庭 
<br>
<br>乐贤闻往诰，褒德偶兹辰。端揆升元老，师谋择累仁。 
<br>紫庭崇让毕，粉署礼容陈。既荷恩荣旧，俱承宠命新。 
<br>天文悬瑞色，圣酒泛华茵。杂遝喧箫鼓，欢娱洽搢绅。 
<br>掖垣招近侍，虚薄厕清尘。共保坚贞节，常期雨露均。
<br>
<br>
<br>
<br>&nbsp;&nbsp; 卷108_22 【奉和圣制左丞相说右丞相璟太子少傅乾曜同…宴都堂赐诗】宇文融 
<br>
<br>申甫生周日，宣慈举舜年。何如偶昌运，比德迈前贤。 
<br>宠获元良密，荣瞻端揆迁。职优三事老，位在百僚先。 
<br>北极回宸渥，南宫饰御筵。飞文瑶札降，赐酒玉杯传。 
<br>谬列台衡重，俱承雨露偏。誓将同竭力，相与郊尘涓。
<br>
<br>
<br>
<br>&nbsp;&nbsp; 卷108_23 【奉和圣制同二相已下群官乐游园宴】崔沔 
<br>
<br>五日酺才毕，千年乐未央。复承天所赐，终宴国之阳。 
<br>地胜春逾好，恩深乐更张。落花飞广座，垂柳拂行觞。 
<br>庶尹陪三史，诸侯具万方。酒酣同抃跃，歌舞咏时康。
<br>
<br>
<br>
<br>&nbsp;&nbsp; 卷108_24 【奉和圣制同二相已下群臣乐游园宴】崔尚 
<br>
<br>春日照长安，皇恩宠庶官。合钱承罢宴，赐帛复追欢。 
<br>供帐凭高列，城池入迥宽。花催相国醉，鸟和乐人弹。 
<br>北阙云中见，南山树杪看。乐游宜缔赏，舞咏惜将阑。
<br>
<br>
<br>
<br>&nbsp;&nbsp; 卷108_25 【奉和圣制同二相以下群官乐游园宴】胡皓 
<br>
<br>五酺终宴集，三锡又欢娱。仙阜崇高异，神州眺览殊。 
<br>南山临皓雪，北阙对明珠。广座鹓鸿满，昌庭驷马趋。 
<br>绮罗含草树，丝竹吐郊衢。衔杯不能罢，歌舞乐唐虞。
<br>
<br>
<br>
<br>&nbsp;&nbsp; 卷108_26 【奉和圣制送张尚书巡边】胡皓 
<br>
<br>燕公为汉将，武德奉文思。利用经戎莽，英图叶圣诒。 
<br>塞沙制长策，穷石卷摇旗。万里要相贺，三边又在兹。 
<br>棱威方逐逐，谈笑坐怡怡。宠饯纷郊道，充厨竭御司。 
<br>尝醪企行迈，听乐罢涟洏。衮旒垂翰墨，缨蕤迭赋诗。 
<br>金山无积阻，玉树有华滋。请迨炎风暮，归旌候此时。
<br>
<br>
<br>
<br>&nbsp;&nbsp; 卷108_27 【和宋之问寒食题临江驿】胡皓 
<br>
<br>闻道山阴会，仍为火忌辰。途中甘弃日，江上苦伤春。 
<br>流水翻催泪，寒灰更伴人。丹心终不改，白发为谁新。
<br>
<br>
<br>
<br>&nbsp;&nbsp; 卷108_28 【出峡】胡皓 
<br>
<br>巴东三峡尽，旷望九江开。楚塞云中出，荆门水上来。 
<br>鱼龙潜啸雨，凫雁动成雷。南国秋风晚，客思几悠哉。
<br>
<br>
<br>
<br>&nbsp;&nbsp; 卷108_29 【同蔡孚起居咏鹦鹉（一作裴漼诗）】胡皓 
<br>
<br>鹦鹉殊姿致，鸾皇得比肩。常寻金殿里，每话玉阶前。 
<br>贾谊才方达，扬雄老未迁。能言既有地，何惜为闻天。
<br>
<br>
<br>
<br>&nbsp;&nbsp; 卷108_30 【大漠行】胡皓 
<br>
<br>单于犯蓟壖，虏骑略萧边。南山木叶飞下地， 
<br>北海蓬根乱上天。科斗连营太原道，鱼丽合阵武威川。 
<br>三军遥倚伏，万里相驰逐。旌旆悠悠静潮源， 
<br>鼙鼓喧喧动卢谷。穷徼出幽陵，吁嗟倦寝兴。 
<br>马蹄冻溜石，胡毳暖生冰。云沙泱漭天光闭， 
<br>河塞阴沉海色凝。崆峒北国谁能托，萧索边心常不乐。 
<br>近见行人畏白龙，遥闻公主愁黄鹤。阳春半，岐路间； 
<br>瑶台苑，玉门关。百花芳树红将歇，二月兰皋绿未还。 
<br>阵云不散鱼龙水，雨雪犹飞鸿鹄山。山嶂绵连那可极， 
<br>路远辛勤梦颜色。北堂萱草不寄来，东园桃李长相忆。 
<br>汉将纷纭攻战盈，胡寇萧条幽朔清。韩昌拜节偏知送， 
<br>郑吉驱旌坐见迎。火绝烟沉左西极，谷静山空右北平。 
<br>但得将军能百胜，不须天子筑长城。
<br>
<br>
<br>
<br>
<br>
<br>
<br>&nbsp;&nbsp; 卷109_1 【朝退】李適之 
<br>
<br>朱门长不闭，亲友恣相过。年今将半百，不乐复如何。
<br>
<br>
<br>&nbsp;&nbsp; 卷109_2 【罢相作】李適之 
<br>
<br>避贤初罢相，乐圣且衔杯。为问门前客，今朝几个来。
<br>
<br>
<br>
<br>&nbsp;&nbsp; 卷109_3 【题汉州西湖】房琯 
<br>
<br>高流缠峻隅，城下缅丘墟。决渠信浩荡，潭岛成江湖。 
<br>结宇依回渚，水中信可居。三伏气不蒸，四达暑自徂。 
<br>同人千里驾，邻国五马车。月出共登舟，风生随所如。 
<br>举麾指极浦，欲极更盘纡。缭绕各殊致，夜尽情有馀。 
<br>遭乱意不开，即理还暂祛。安得长晤语，使我忧更除。
<br>
<br>
<br>
<br>&nbsp;&nbsp; 卷109_4 【咏方圆动静】李泌 
<br>
<br>方如行义，圆如用智。动如逞才，静如遂意。
<br>
<br>
<br>
<br>&nbsp;&nbsp; 卷109_5 【长歌行】李泌 
<br>
<br>天覆吾，地载吾，天地生吾有意无。不然绝粒升天衢， 
<br>不然鸣珂游帝都。焉能不贵复不去，空作昂藏一丈夫。 
<br>一丈夫兮一丈夫，千生气志是良图。请君看取百年事， 
<br>业就扁舟泛五湖。
<br>
<br>
<br>
<br>&nbsp;&nbsp; 卷109_6 【奉和圣制中和节曲江宴百僚】李泌 
<br>
<br>风俗时有变，中和节惟新。轩车双阙下，宴会曲江滨。 
<br>金石何铿锵，簪缨亦纷纶。皇恩降自天，品物感知春。 
<br>慈恩匝寰瀛，歌咏同君臣。（缺一韵）。
<br>
<br>
<br>
<br>&nbsp;&nbsp; 卷109_7 【奉和圣制，重阳赐会聊示所怀】李泌 
<br>
<br>大唐造昌运，品物荷时成。乘秋逢令节，锡宴观群情。 
<br>俯临秦山川，高会汉公卿。（缺一韵）。 
<br>未追赤松子，且泛黄菊英。赓歌圣人作，海内同休明。
<br>
<br>
<br>
<br>&nbsp;&nbsp; 卷109_8 【句】李泌 
<br>
<br>青青东门柳，岁晏复憔悴。（见《邺侯家传》）
<br>
<br>良弓摧折久，谁识是龙韬。（见《吟窗杂录》）
<br>
<br>旋沫翻成碧玉池，添酥散出琉璃眼。（《赋茶》）
<br>
<br>
<br>
<br>&nbsp;&nbsp; 卷109_9 【享太庙乐章·广运舞】郭子仪 
<br>
<br>於赫皇祖，昭明有融。惟文之德，惟武之功。 
<br>河海静谧，车书混同。虔恭孝飨，穆穆玄风。
<br>
<br>
<br>
<br>&nbsp;&nbsp; 卷109_10 【享太庙乐章·保大舞】郭子仪 
<br>
<br>於穆文考，圣神昭彰。箫勺群慝，含光远方。 
<br>万物茂遂，九夷宾王。愔愔云韶，德音不忘。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷110_1 【百子池】张谔 
<br>
<br>旧闻百子汉家池，汉家渌水今逶迤。宫女厌镜笑窥池， 
<br>身前影后不相见，无数容华空自知。
<br>
<br>
<br>&nbsp;&nbsp; 卷110_2 【东封山下宴群臣】张谔 
<br>
<br>万里扈封峦，群公遇此欢。幔城连夜静，霜仗满空寒。 
<br>辇路宵烟合，旌门晓月残。明朝陪圣主，山下礼圆坛。
<br>
<br>
<br>
<br>&nbsp;&nbsp; 卷110_3 【三日岐王宅】张谔 
<br>
<br>玉女贵妃生，嫛婗始发声。金盆浴未了，绷子绣初成。 
<br>翡翠雕芳缛，真珠帖小缨。何时学健步，斗取落花轻。
<br>
<br>
<br>
<br>&nbsp;&nbsp; 卷110_4 【满月】张谔 
<br>
<br>社金流茂祉，庭玉表奇才。竹似因谈植，兰疑入梦栽。 
<br>乌将八子去，凤逐九雏来。今夜明珠色，当随满月开。
<br>
<br>
<br>
<br>&nbsp;&nbsp; 卷110_5 【岐王山亭】张谔 
<br>
<br>王家傍绿池，春色正相宜。岂有楼台好，兼看草树奇。 
<br>石榴天上叶，椰子日南枝。出入千门里，年年乐未移。
<br>
<br>
<br>
<br>&nbsp;&nbsp; 卷110_6 【岐王席上咏美人】张谔 
<br>
<br>半额画双蛾，盈盈烛下歌。玉杯寒意少，金屋夜情多。 
<br>香艳王分帖，裙娇敕赐罗。平阳莫相妒，唤出不如他。
<br>
<br>
<br>
<br>&nbsp;&nbsp; 卷110_7 【还京（一作广陵送别宋员外佐越郑舍人还京一作韦述诗）】张谔 
<br>
<br>朱绂临秦望，皇华赴洛桥。文章南渡越，书奏北归朝。 
<br>树入江云尽，城衔海月遥。秋风将客思，川上晚萧萧。
<br>
<br>
<br>
<br>&nbsp;&nbsp; 卷110_8 【赠吏部孙员外济】张谔 
<br>
<br>天子爱贤才，星郎入拜来。明光朝半下，建礼直初回。 
<br>名带含香发，文随绮幕开。披云自有镜，从此照仙台。
<br>
<br>
<br>
<br>&nbsp;&nbsp; 卷110_9 【送李著作倅杭州】张谔 
<br>
<br>辍史空三署，题舆佐一方。祖筵开霁景，征陌直朝光。 
<br>水陆风烟隔，秦吴道路长。伫闻敷善政，邦国咏惟康。
<br>
<br>
<br>
<br>&nbsp;&nbsp; 卷110_10 【九日】张谔 
<br>
<br>秋来林下不知春，一种佳游事也均。绛叶从朝飞著夜， 
<br>黄花开日未成旬。将曛陌树频惊鸟，半醉归途数问人。 
<br>城远登高并九日，茱萸凡作几年新。
<br>
<br>
<br>
<br>&nbsp;&nbsp; 卷110_11 【延平门高斋亭子应岐王教】张谔 
<br>
<br>花源药屿凤城西，翠幕纱窗莺乱啼。昨夜蒲萄初上架， 
<br>今朝杨柳半垂堤。片片仙云来渡水，双双燕子共衔泥。 
<br>请语东风催后骑，并将歌舞向前谿。
<br>
<br>
<br>
<br>&nbsp;&nbsp; 卷110_12 【九日宴】张谔 
<br>
<br>秋叶风吹黄飒飒，晴云日照白鳞鳞。
<br>归来得问茱萸女，今日登高醉几人。
<br>
<br>
<br>
<br>&nbsp;&nbsp; 卷110_13 【从军】刘庭琦 
<br>
<br>朔风吹寒塞，胡沙千万里。陈云出岱山，孤月生海水。 
<br>决胜方求敌，衔恩本轻死。萧萧牧马鸣，中夜拔剑起。
<br>
<br>
<br>
<br>&nbsp;&nbsp; 卷110_14 【奉和圣制瑞雪篇】刘庭琦 
<br>
<br>紫宸飞雪晓裴回，层阁重门雪照开。九衢皛耀浮埃尽， 
<br>千品差池贽帛来。何处田中非种玉，谁家院里不生梅。 
<br>埋云翳景无穷已，因风落地吹还起。先过翡翠宝房中， 
<br>转入鸳鸯金殿里。美人含笑出联翩，艳逸相轻斗容止。 
<br>罗衣点著浑是花，玉手抟来半成水。奕奕纷纷何所如， 
<br>顿忆杨园二月初。羞同班女高秋扇，欲照明王乙夜书。 
<br>姑射山中符圣寿，芙蓉阙下降神车。愿随睿泽流无限， 
<br>长报丰年贵有馀。
<br>
<br>
<br>
<br>&nbsp;&nbsp; 卷110_15 【咏木槿树题武进文明府厅】刘庭琦 
<br>
<br>物情良可见，人事不胜悲。莫恃朝荣好，君看暮落时。
<br>
<br>
<br>
<br>&nbsp;&nbsp; 卷110_16 【铜雀台】刘庭琦 
<br>
<br>铜台宫观委灰尘，魏主园林漳水滨。
<br>即今西望犹堪思，况复当时歌舞人。
<br>
<br>
<br>
<br>&nbsp;&nbsp; 卷110_17 【失白鹰】郑繇 
<br>
<br>白锦文章乱，丹霄羽翮齐。云中呼暂下，雪里放还迷。 
<br>梁苑惊池鹜，陈仓拂野鸡。不知寥廓外，何处独依栖。
<br>
<br>
<br>
<br>&nbsp;&nbsp; 卷110_18 【经慈涧题】郑繇 
<br>
<br>岸与恩同广，波将慈共深。涓涓劳日夜，长似下流心。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷111_1 【奉和御制平胡】韩休 
<br>
<br>南牧正纷纷，长河起塞氛。玉符征选士，金钺拜将军。 
<br>叠鼓摇边吹，连旌暗朔云。祅星乘夜落，害气入朝分。 
<br>始见幽烽警，俄看烈火焚。功成奏凯乐，战罢策归勋。 
<br>盛德陈清庙，神谟属大君。叨荣逢偃羽，率舞咏时文。
<br>
<br>
<br>&nbsp;&nbsp; 卷111_2 【奉和圣制送张说巡边】韩休 
<br>
<br>一德光台象，三军掌夏卿。来威申庙略，出总叶师贞。 
<br>受钺辞金殿，凭轩去鼎城。曙光摇组甲，疏吹绕云旌。 
<br>左律方先凯，中鼙即训兵。定功彰武事，陈颂纪天声。 
<br>祖宴初留赏，宸章更宠行。车徒零雨送，林野夕阴生。 
<br>路极河流远，川长朔气平。东辕迟返旆，归奏谒承明。
<br>
<br>
<br>
<br>&nbsp;&nbsp; 卷111_3 【祭汾阴乐章】韩休 
<br>
<br>於穆浚哲，维清缉熙。肃事昭配，永言孝思。 
<br>涤濯静嘉，馨香在兹。神之听之，用受福釐。
<br>
<br>
<br>
<br>&nbsp;&nbsp; 卷111_4 【征君宅】许景先 
<br>
<br>征君昔嘉遁，抗迹遗俗尘。了心悟有物，乘化游无垠。 
<br>道丧历千载，复存颍阳真。上虞佳山水，晚岁耽隐沦。 
<br>内史既解绶，支公亦相亲。儒道匪远理，意胜聊自欣。 
<br>洄沿南谿夕，流浪东山春。石壁践丹景，金潭冒绿蘋。 
<br>探炼备海峤，赏心寓情人。奈何灵仙骨，锹翮瑶池津。 
<br>寥寥虚白宇，夙创招提因。家风缅多尚，玄德谢无邻。 
<br>谬陪金门彦，矫迹侍紫宸。皇恩竟已矣，遗烈庶不泯。
<br>
<br>
<br>
<br>&nbsp;&nbsp; 卷111_5 【折柳篇】许景先 
<br>
<br>春色东来度渭桥，青门垂柳百千条。长杨西连建章路， 
<br>汉家林苑纷无数。萦花始遍合欢枝，游丝半罥相思树。 
<br>春楼初日照南隅，柔条垂绿扫金铺。宝钗新梳倭堕髻， 
<br>锦带交垂连理襦。自怜柳塞淹戎幕，银烛长啼愁梦著。 
<br>芳树朝催玉管新，春风夜染罗衣薄。城头杨柳已如丝， 
<br>今年花落去年时。折芳远寄相思曲，为惜容华难再持。
<br>
<br>
<br>
<br>&nbsp;&nbsp; 卷111_6 【奉和御制春台望】许景先 
<br>
<br>睿德在青阳，高居视中县。秦城连凤阙，汉寝疏龙殿。 
<br>文物照光辉，郊畿郁葱蒨。千门望成锦，八水明如练。 
<br>复道晓光披，宸游出禁移。瑞气朝浮五云阁， 
<br>祥光夜吐万年枝。兰叶负龟初荐祉，桐花集凤更来仪。 
<br>秦汉生人凋力役，阿房甘泉构云碧。汾祠雍畤望通天， 
<br>玉堂宣室坐长年。鼓钟西接咸阳观，苑囿南通鄠杜田。 
<br>明主卑宫诫前失，辅德钦贤政惟一。昆虫不夭在春蒐， 
<br>稼穑常艰重农术。邦家已荷圣谟新，犹闻俭陋惜中人。 
<br>豫奉北辰齐七政，长歌东武抃千春。
<br>
<br>
<br>
<br>&nbsp;&nbsp; 卷111_7 【阳春怨】许景先 
<br>
<br>红树晓莺啼，春风暖翠闺。雕笼熏绣被，珠履踏金堤。 
<br>芍药花初吐，菖蒲叶正齐。藁砧当此日，行役向辽西。
<br>
<br>
<br>
<br>&nbsp;&nbsp; 卷111_8 【奉和圣制送张尚书巡边】许景先 
<br>
<br>文武承邦式，风云感国祯。王师亲赋政，庙略久论兵。 
<br>汉主知三杰，周官统六卿。四方分阃受，千里坐谋成。 
<br>介胄辞前殿，壶觞宿左营。赏延颁赐重，宸赠出车荣。 
<br>龙武三军气，鱼铃五校名。郊云驻旌羽，边吹引金钲。 
<br>训旅方称德，安人更克贞。伫看铭石罢，同听凯歌声。
<br>
<br>
<br>
<br>&nbsp;&nbsp; 卷111_9 【咏史】王丘 
<br>
<br>高洁非养正，盛名亦险艰。伟哉谢安石，携妓入东山。 
<br>云岩响金奏，空水滟朱颜。兰露滋香泽，松风鸣珮环。 
<br>歌声入空尽，舞影到池闲。杳眇同天上，繁华非代间。 
<br>卷舒混名迹，纵诞无忧患。何必苏门子，冥然闭清关。
<br>
<br>
<br>
<br>&nbsp;&nbsp; 卷111_10 【奉和圣制答张说扈从南出鼠雀谷之作】王丘 
<br>
<br>襟带三秦接，旂常万乘过。阳原淑气早，阴谷沍寒多。 
<br>花缛前茅仗，霜严后殿戈。代云开晋岭，江雁入汾河。 
<br>北土分尧俗，南风动舜歌。一闻天乐唱，恭逐万人和。
<br>
<br>
<br>
<br>&nbsp;&nbsp; 卷111_11 【奉和圣制送张尚书巡边】王丘 
<br>
<br>德业蕴时宗，幽符梦象通。台司计祈父，师律总元戎。 
<br>出入敷能政，谋猷体至公。赠行光睿什，宴别感宸衷。 
<br>文炳高天曜，恩垂湛露融。建牙之塞表，鸣鼓接云中。 
<br>策密鬼神秘，威成剑骑雄。朔门正炎月，兵气已秋风。 
<br>肃杀从此始，方知胡运穷。
<br>
<br>
<br>
<br>&nbsp;&nbsp; 卷111_12 【过贾六】苏晋 
<br>
<br>主人病且闲，客来情弥适。一酌复一笑，不知日将夕。 
<br>昨来属欢游，于今尽成昔。努力持所趣，空名定何益。
<br>
<br>
<br>
<br>&nbsp;&nbsp; 卷111_13 【奉和圣制送张说巡边】苏晋 
<br>
<br>方汉比周年，兴王合在宣。亟闻降虏拜，复睹出师篇。 
<br>祈父万邦式，英猷三略传。算车申夏政，茇舍启戎田。 
<br>严问盟胡苑，军容济洛川。皇情怅关旆，诏饯列郊筵。 
<br>路接禁园草，池分御井莲。离声轸去角，居念断归蝉。 
<br>三捷岂云尔，七擒良信然。具僚诚寄望，奏凯秋风前。
<br>
<br>
<br>
<br>&nbsp;&nbsp; 卷111_14 【奉和圣制送张说巡边】崔禹锡 
<br>
<br>供帐何煌煌，公其抚朔方。群僚咸饯酌，明主降离章。 
<br>关塞重门下，郊岐禁苑傍。练兵宜雨洗，卧鼓候风凉。 
<br>炎景宁云惮，神谋肃所将。旌摇天月迥，骑入塞云长。 
<br>赫赫皇威振，油油圣泽滂。非惟按车甲，兼以正封疆。 
<br>叱咤阴山道，澄清瀚海阳。虏垣行决胜，台座伫为光。
<br>
<br>
<br>
<br>&nbsp;&nbsp; 卷111_15 【恩敕尚书省僚宴昆明池应制（同用尧字）】张嘉贞 
<br>
<br>灵沼初开汉，神池旧浴尧。昔人徒习武，明代此闻韶。 
<br>地脉山川胜，天恩雨露饶。时光牵利舸，春淑覆柔条。 
<br>芳酝酲千日，华笺落九霄。幸承欢赉重，不觉醉归遥。
<br>
<br>
<br>
<br>&nbsp;&nbsp; 卷111_16 【奉和早登太行山中言志应制】张嘉贞 
<br>
<br>明发扈山巅，飞龙高在天。山南平对巩，山北远通燕。 
<br>瞻彼冈峦峻，凭兹士马妍。九圻行若砥，万谷辗如川。 
<br>罗网开三面，闾阎问百年。泽将春雪比，文共晓星连。 
<br>徯后逢今圣，登台谢曩贤。唯馀事君节，不让古人先。
<br>
<br>
<br>
<br>&nbsp;&nbsp; 卷111_17 【奉和圣制送张说巡边】张嘉贞 
<br>
<br>天锡我宗盟，元戎付夏卿。多才兼将相，必勇独横行。 
<br>经纬称人杰，文章作代英。山川看是阵，草木想为兵。 
<br>不待河冰合，犹防塞月明。有谋当系丑，无战且绥氓。 
<br>阃外传三略，云中冀一平。感恩同义激，怅别屡魂惊。 
<br>直视前旌掣，遥闻后骑鸣。还期方定日，复此出郊迎。
<br>
<br>
<br>
<br>&nbsp;&nbsp; 卷111_18 【句】张嘉贞 
<br>
<br>河鱼未上冻，江蛰已闻雷。（见《纬略》）
<br>
<br>
<br>
<br>&nbsp;&nbsp; 卷111_19 【奉和圣制送张说巡边】卢从愿 
<br>
<br>上将发文昌，中军静朔方。占星引旌节，择日拜坛场。 
<br>礼乐临轩送，威声出塞扬。安边俟帷幄，制胜在岩廊。 
<br>作鼓将军气，投醪壮士觞。戒途遵六月，离赠动三光。 
<br>槐路清梅暑，蘅皋起麦凉。时文仰雄伯，耀武震遐荒。 
<br>衽席知无战，兵戈示不忘。伫闻歌杕杜，凯入系名王。
<br>
<br>
<br>
<br>&nbsp;&nbsp; 卷111_20 【祭汾阴乐章】卢从愿 
<br>
<br>坤元载物，阳乐发生。播植资始，品汇咸亨。 
<br>列俎棋布，方坛砥平。神歆禋祀，后德惟明。
<br>
<br>
<br>
<br>&nbsp;&nbsp; 卷111_21 【长门怨】袁晖 
<br>
<br>早知君爱歇，本自无萦妒。谁使恩情深，今来反相误。 
<br>愁眠罗帐晓，泣坐金闺暮。独有梦中魂，犹言意如故。
<br>
<br>
<br>
<br>&nbsp;&nbsp; 卷111_22 【铜雀妓】袁晖 
<br>
<br>君爱本相饶，从来似舞腰。那堪攀玉座，肠断望陵朝。 
<br>怨著情无主，哀凝曲不调。况临松日暮，悲吹坐萧萧。
<br>
<br>
<br>
<br>&nbsp;&nbsp; 卷111_23 【正月闺情】袁晖 
<br>
<br>正月金闺里，微风绣户间。晓魂怜别梦，春思逼啼颜。 
<br>绕砌梅堪折，当轩树未攀。岁华庭北上，何日度阳关。
<br>
<br>
<br>
<br>&nbsp;&nbsp; 卷111_24 【二月闺情】袁晖 
<br>
<br>二月韶光好，春风香气多。园中花巧笑，林里鸟能歌。 
<br>有恨离琴瑟，无情著绮罗。更听春燕语，妾亦不如他。
<br>
<br>
<br>
<br>&nbsp;&nbsp; 卷111_25 【三月闺情】袁晖 
<br>
<br>三月春将尽，空房妾独居。蛾眉愁自结，鬓发没情梳。 
<br>□□□□□，□□□□□。□□□□□，□□□□□。
<br>
<br>
<br>
<br>&nbsp;&nbsp; 卷111_26 【七月闺情】袁晖 
<br>
<br>七月坐凉宵，金波满丽谯。容华芳意改，枕席怨情饶。 
<br>锦字沾愁泪，罗裙缓细腰。不如银汉女，岁岁鹊成桥。
<br>
<br>
<br>
<br>&nbsp;&nbsp; 卷111_27 【奉和圣制答张说扈从南出雀鼠谷之作】袁晖 
<br>
<br>魏国山河险，周王警跸回。九旗云际出，万骑谷中来。 
<br>石路行将尽，烟郊望忽开。赏矜垂柳报，春畏落花催。 
<br>兴逸横汾什，恩褒作颂才。小臣瞻日月，延首咏康哉。
<br>
<br>
<br>
<br>&nbsp;&nbsp; 卷111_28 【奉和圣制送张尚书巡边】袁晖 
<br>
<br>出师宣九命，分阃用三台。始应幕中画，言从天上来。 
<br>丹青不独任，韬略遂双该。坐见威棱洽，弥彰事业恢。 
<br>旌旗晓云送，鞞鼓朔风催。虏气消残月，边声韵落梅。 
<br>羽书雄北地，龙漠寝南垓。宠战黄金尽，输诚白日回。 
<br>离章宸翰发，祖宴国门开。欲识恩华盛，平生文武材。
<br>
<br>
<br>
<br>&nbsp;&nbsp; 卷111_29 【奉和圣制答张说扈从南出雀鼠谷】王光庭 
<br>
<br>省俗恩将遍，巡方路稍回。寒随汾谷尽，春逐晋郊来。 
<br>云骑传行漏，烟旄引从台。惠风初应律，和气正调梅。 
<br>雅颂通宸咏，天文接曙台。灞陵桃李色，应待日华开。
<br>
<br>
<br>
<br>&nbsp;&nbsp; 卷111_30 【奉和圣制送张说巡边】王光庭 
<br>
<br>贤相德符充，朝推文武雄。海波先若镜，关草豫从风。 
<br>钺助将军勇，威成天子功。琼章九霄发，锡宴五衢通。 
<br>玉辗龙盘带，金装凤勒骢。虎貔纷儗儗，河洛振熊熊。 
<br>戈剑千霜白，旌旗万火红。示刑夷夏变，流惠鬼方同。 
<br>寇息军容偃，尘销朔野空。用师敷礼乐，非是为獯戎。
<br>
<br>
<br>
<br>&nbsp;&nbsp; 卷111_31 【奉和圣制送张说巡边】徐知仁 
<br>
<br>圣德膺三统，皇恩被八埏。大明均照物，小丑未宁边。 
<br>国相台衡重，元戎庙略宣。紫泥方受命，黄石乃推贤。 
<br>问罪阴山下，安人属国前。度关行照月，乘障坐消烟。 
<br>北阙纡宸藻，南桥列祖筵。耀威当夏日，杀气指秋天。 
<br>鞞鼓鼋鼍振，旌旗鸟兽悬。由来词翰手，今见勒燕然。
<br>
<br>
<br>
<br>&nbsp;&nbsp; 卷111_32 【奉和敕赐公主镜】席豫 
<br>
<br>令节颁龙镜，仙辉下凤台。含灵万象入，写照百花开。 
<br>色与皇明散，光随圣泽来。妍媸冰鉴里，从此愧非才。
<br>
<br>
<br>
<br>&nbsp;&nbsp; 卷111_33 【江行纪事二首】席豫 
<br>
<br>飘飖任舟楫，回合傍江津。后浦情犹在，前山赏更新。 
<br>树深烟幂幂，滩浅石磷磷。川路南行远，淹留惜此辰。
<br>
<br>江汛春风势，山楼曙月辉。猿攀紫岩饮，鸟拂清潭飞。 
<br>古树崩沙岸，新苔覆石矶。津途赏无限，征客暂忘归。
<br>
<br>
<br>
<br>&nbsp;&nbsp; 卷111_34 【奉和圣制答张说南出雀鼠谷】席豫 
<br>
<br>鸣銮初幸代，旋盖欲横汾。山尽千旗出，郊平五校分。 
<br>前林已暄景，后壑尚寒氛。风送箫韶曲，花铺黼黻文。 
<br>盐梅推上宰，礼乐统中军。献赋纡天札，飘飖飞白云。
<br>
<br>
<br>
<br>&nbsp;&nbsp; 卷111_35 【奉和圣制送张说巡边】席豫 
<br>
<br>圣主重兵权，分符属大贤。中军仍执政，丞相复巡边。 
<br>翕习戎装动，张皇庙略宣。朝荣承睿札，野饯转行旃。 
<br>亭障东缘海，沙场北际天。春冬见岩雪，朝夕候烽烟。 
<br>已勒封山记，犹闻遣戍篇。五营将月合，八阵与云连。 
<br>经略图方远，怀柔道更全。归来画麟阁，蔼蔼武功传。
<br>
<br>
<br>
<br>&nbsp;&nbsp; 卷111_36 【祭汾阴乐章】韩思复 
<br>
<br>大乐和畅，殷荐明神。一降通感，八变必臻。 
<br>有求斯应，无德不亲。降灵醉止，休征万人。
<br>
<br>
<br>
<br>&nbsp;&nbsp; 卷111_37 【祭汾阴乐章】刘晃 
<br>
<br>大君出震，有事郊禋。斋戒既肃，馨香毕陈。 
<br>乐和礼备，候暖风春。恭惟降福，实赖明神。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
