<HTML>
<HEAD>
<TITLE>全唐诗 卷477-480 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷477-480</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷477-480</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6158"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷477-480')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷477-480]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷477_1 【怀古】李涉 
<br>
<br>尼父未适鲁，屡屡倦迷津。徒怀教化心，纡郁不能伸。 
<br>一遇知己言，万方始喧喧。至今百王则，孰不挹其源。
<br>
<br>
<br>&nbsp;&nbsp; 卷477_2 【咏古】李涉 
<br>
<br>大智思济物，道行心始休。垂纶自消息，岁月任春秋。 
<br>纣虐武既贤，风云固可求。顺天行杀机，所向协良谋。 
<br>况以丈人师，将济安川流。何劳问枯骨，再取阴阳筹。 
<br>霸国不务仁，兵戈恣相酬。空令渭水迹，千古独悠悠。
<br>
<br>
<br>
<br>&nbsp;&nbsp; 卷477_3 【题清溪鬼谷先生旧居】李涉 
<br>
<br>翠壁开天池，青崖列云树。水容不可状，杳若清河雾。 
<br>常闻先生教，指示秦仪路。二子才不同，逞词过尺度。 
<br>偶因从吏役，远到冥栖处。松月想旧山，烟霞了如故。 
<br>未遑炼金鼎，日觉容光暮。万虑随境生，何由返真素。 
<br>寂寞天籁息，清迥鸟声曙。回首望重重，无期挹风驭。
<br>
<br>
<br>
<br>&nbsp;&nbsp; 卷477_4 【感兴】李涉 
<br>
<br>隋氏造宫阙，峨峨倚云烟。搜奇竭四海，立制谋千年。 
<br>秦兵半夜来，烈火焚高台。万人聚筋血，一旦为尘埃。 
<br>君看汴河路，尚说隋家柳。但问哭陵人，秋草没来久。
<br>
<br>
<br>
<br>&nbsp;&nbsp; 卷477_5 【鹧鸪词二首】李涉 
<br>
<br>湘江烟水深，沙岸隔枫林。何处鹧鸪飞，日斜斑竹阴。 
<br>二女空垂泪，三闾枉自沉。惟有鹧鸪啼，独伤行客心。
<br>
<br>越冈连越井，越鸟更南飞。何处鹧鸪啼，夕烟东岭归。 
<br>岭外行人少，天涯北客稀。鹧鸪啼别处，相对泪沾衣。
<br>
<br>
<br>
<br>&nbsp;&nbsp; 卷477_6 【山中】李涉 
<br>
<br>无奈牧童何，放牛吃我竹。隔林呼不应，叫笑如生鹿。 
<br>欲报田舍翁，更深不归屋。
<br>
<br>
<br>
<br>&nbsp;&nbsp; 卷477_7 【寄荆娘写真】李涉 
<br>
<br>章华台南莎草齐，长河柳色连金堤。青楼曈曨曙光蚤， 
<br>梨花满巷莺新啼。章台玉颜年十六，小来能唱西梁曲。 
<br>教坊大使久知名，郢上词人歌不足。少年才子心相许， 
<br>夜夜高堂梦云雨。五铢香帔结同心，三寸红笺替传语。 
<br>缘池并戏双鸳鸯，田田翠叶红莲香。百年恩爱两相许， 
<br>一夕不见生愁肠。上清仙女征游伴，欲从湘灵住河汉。 
<br>只愁陵谷变人寰，空叹桑田归海岸。愿分精魄定形影， 
<br>永似银壶挂金井。召得丹青绝世工，写真与身真相同。 
<br>忽然相对两不语，疑是妆成来镜中。岂期人愿天不违， 
<br>云輧却驻从山归。画图封裹寄箱箧，洞房艳艳生光辉。 
<br>良人翻作东飞翼，却遣江头问消息。经年不得一封书， 
<br>翠幕云屏绕空壁。结客有少年，名总身姓江。 
<br>征帆三千里，前月发豫章。知我别时言，识我马上郎。 
<br>恨无羽翼飞，使我徒怨沧波长。开箧取画图， 
<br>寄我形影与客将。如今憔悴不相似，恐君重见生悲伤。 
<br>苍梧九疑在何处，斑斑竹泪连潇湘。
<br>
<br>
<br>
<br>&nbsp;&nbsp; 卷477_8 【与弟渤新罗剑歌】李涉 
<br>
<br>我有神剑异人与，暗中往往精灵语。识者知从东海来， 
<br>来时一夜因风雨。长河临晓北斗残，秋水露背青螭寒。 
<br>昨夜大梁城下宿，不借eZ跌光颜看。刃边飒飒尘沙缺， 
<br>瘢痕半是蛟龙血。雷焕张华久已无，沉冤知向何人说。 
<br>我有爱弟都九江，一条直气今无双。青光好去莫惆怅， 
<br>必斩长鲸须少壮。
<br>
<br>
<br>
<br>&nbsp;&nbsp; 卷477_9 【六叹（本六首，今存三首）】李涉 
<br>
<br>绮罗香风翡翠车，清明独傍芙蓉渠。上有云鬟洞仙女， 
<br>垂罗掩縠烟中语。风月频惊桃李时，沧波久别鸳鸿侣。 
<br>欲传一札孤飞翼，山长水远无消息。却锁重门一院深， 
<br>半夜空庭明月色。
<br>
<br>深院梧桐夹金井，上有辘轳青丝索。美人清昼汲寒泉， 
<br>寒泉欲上银瓶落。迢迢碧甃千馀尺，竟日倚阑空叹息。 
<br>惆怅不来照明镜，却掩洞房抱寂寂。
<br>
<br>汉臣一没丁零塞，牧羊西过阴沙外。朝凭南雁信难回， 
<br>夜望北辰心独在。汉家茅土横九州，高门长戟封王侯。 
<br>但将钟鼓悦私爱，肯以犬羊为国羞。夜宿寒云卧冰雪， 
<br>严风触刃垂旌节。丁年奉使白头归，泣尽李陵衣上血。
<br>
<br>
<br>
<br>&nbsp;&nbsp; 卷477_10 【春山三朅来】李涉 
<br>
<br>钓鱼朅来春日暖，沿溪不厌舟行缓。野竹初栽碧玉长， 
<br>澄潭欲下青丝短。昔人避世兼避雠。暮栖云外朝悠悠。 
<br>我今无事亦如此，赤鲤忽到长竿头。泛泛随波凡几里， 
<br>碧莎如烟沙似砥。瘦壁横空怪石危，山花斗日禽争水。 
<br>有时带月归扣舷，身闲自是渔家仙。
<br>
<br>山上朅来采新茗，新花乱发前山顶。琼英动摇钟乳碧， 
<br>丛丛高下随崖岭。未必蓬莱有仙药，能向鼎中云漠漠。 
<br>越瓯遥见裂鼻香，欲觉身轻骑白鹤。
<br>
<br>采药朅来药苗盛，药生只傍行人径。世人重耳不重目， 
<br>指似药苗心不足。野客住山三十载，妻儿共寄浮云外。 
<br>小男学语便分别，已辩君臣知匹配。都市广长开大铺， 
<br>疾来求者多相误。见说韩康旧姓名，识之不识先相怒。
<br>
<br>
<br>
<br>&nbsp;&nbsp; 卷477_11 【牧童词】李涉 
<br>
<br>朝牧牛，牧牛下江曲。夜牧牛，牧牛度村谷。 
<br>荷蓑出林春雨细，芦管卧吹莎草绿。乱插蓬蒿箭满腰， 
<br>不怕猛虎欺黄犊。
<br>
<br>
<br>
<br>&nbsp;&nbsp; 卷477_12 【醉中赠崔膺】李涉 
<br>
<br>与君兄弟匡岭故，与君相逢扬子渡。白浪南分吴塞云， 
<br>绿杨深入隋宫路。隋家文物今虽改，舞馆歌台基尚在。 
<br>炀帝陵边草木深，汴河流水空归海。古今悠悠人自别， 
<br>此地繁华终未歇。大道青楼夹翠烟，琼墀绣帐开明月。 
<br>与君一言两相许，外舍形骸中尔女。扬州歌酒不可追， 
<br>洛神映箔湘妃语。白马黄金为身置，谁能独羡他人醉。 
<br>暂到香炉一夕间，能展愁眉百世事。君看白日光如箭， 
<br>一度别来颜色变。早谋侯印佩腰间，莫遣看花鬓如霰。
<br>
<br>
<br>
<br>&nbsp;&nbsp; 卷477_13 【岳阳别张祜】李涉 
<br>
<br>十年蹭蹬为逐臣，鬓毛白尽巴江春。鹿鸣猿啸虽寂寞， 
<br>水蛟山魅多精神。山疟困中闻有赦，死灰不望光阴借。 
<br>半夜州符唤牧童，虚教衰病生惊怕。巫峡洞庭千里馀， 
<br>蛮陬水国何亲疏。由来真宰不宰我，徒劳叹者怀吹噓。 
<br>霸桥昔与张生别，万变桑田何处说。龙蛇纵在没泥涂， 
<br>长衢却为驽骀设。爱君气坚风骨峭，文章真把江淹笑。 
<br>洛下诸生惧刺先，乌鸢不得齐鹰鹞。岳阳西南湖上寺， 
<br>水阁松房遍文字。新钉张生一首诗，自馀吟著皆无味。 
<br>策马前途须努力，莫学龙钟虚叹息。
<br>
<br>
<br>
<br>&nbsp;&nbsp; 卷477_14 【寄河阳从事杨潜】李涉 
<br>
<br>忆昨天台寻石梁，赤城枕下看扶桑。金乌欲上海如血， 
<br>翠色一点蓬莱光。安期先生不可见，蓬莱目极沧海长。 
<br>回舟偶得风水便，烟帆数夕归潇湘。潇湘水清岩嶂曲， 
<br>夜宿朝游常不足。一自无名身事闲，五湖云月偏相属。 
<br>进者恐不荣，退者恐不深。鱼游鸟逝两虽异， 
<br>彼此各有遂生心。身解耕耘妾能织，岁晏饥寒免相逼。 
<br>稚子才年七岁馀，渔樵一半分渠力。吾友从军在河上， 
<br>腰佩吴钩佐飞将。偶与嵩山道士期，西寻汴水来相访。 
<br>见君颜色犹憔悴，知君未展心中事。落日驱车出孟津， 
<br>高歌共叹伤心地。洛邑秦城少年别，两都陈事空闻说。 
<br>汉家天子不东游，古木行宫闭烟月。洛滨老翁年八十， 
<br>西望残阳临水泣。自言生长开元中，武皇恩化亲沾及。 
<br>当时天下无甲兵，虽闻赋敛毫毛轻。红车翠盖满衢路， 
<br>洛中欢笑争逢迎。一从戎马来幽蓟，山谷虎狼无捍制。 
<br>九重宫殿闭豺狼，万国生人自相噬。蹭蹬疮痍今不平， 
<br>干戈南北常纵横。中原膏血焦欲尽，四郊贪将犹凭陵。 
<br>秦中豪宠争出群，巧将言智宽明君。南山四皓不敢语， 
<br>渭上钓人何足云。君不见昔时槐柳八百里， 
<br>路傍五月清阴起。只今零落几株残，枯根半死黄河水。
<br>
<br>
<br>
<br>&nbsp;&nbsp; 卷477_15 【重登滕王阁】李涉 
<br>
<br>滕王阁上唱伊州，二十年前向此游。
<br>半是半非君莫问，好山长在水长流。
<br>
<br>
<br>
<br>&nbsp;&nbsp; 卷477_16 【重到襄阳哭亡友韦寿朋】李涉 
<br>
<br>故人坟树立秋风，伯道无儿迹便空。
<br>重到笙歌分散地，隔江吹笛月明中。
<br>
<br>
<br>
<br>&nbsp;&nbsp; 卷477_17 【再至长安】李涉 
<br>
<br>十年谪宦鬼方人，三遇鸿恩始到秦。
<br>今日九衢骑马望，却疑浑是刹那身。
<br>
<br>
<br>
<br>&nbsp;&nbsp; 卷477_18 【赠道器法师】李涉 
<br>
<br>冰作形容雪作眉，早知谈论两川知。
<br>如今不用空求佛，但把令狐宰相诗。
<br>
<br>
<br>
<br>&nbsp;&nbsp; 卷477_19 【庐山得元侍御书】李涉 
<br>
<br>惭君知我命龙钟，一纸书来意万重。
<br>正著白衣寻古寺，忽然邮递到云峰。
<br>
<br>
<br>
<br>&nbsp;&nbsp; 卷477_20 【竹枝词】李涉 
<br>
<br>荆门滩急水潺潺，两岸猿啼烟满山。
<br>渡头少年应官去，月落西陵望不还。
<br>
<br>巫峡云开神女祠，绿潭红树影参差。
<br>不劳戍口初相问，无义滩头剩别离。
<br>
<br>石壁千重树万重，白云斜掩碧芙蓉。
<br>昭君溪上年年月，偏照婵娟色最浓。
<br>
<br>十二峰头月欲低，空聆滩上子规啼。
<br>孤舟一夜东归客，泣向东风忆建溪。
<br>
<br>
<br>
<br>&nbsp;&nbsp; 卷477_21 【京口送朱昼之淮南（一作寄赠妓人）】李涉 
<br>
<br>两行客泪愁中落，万树山花雨后残。
<br>君到扬州见桃叶，为传风水渡江难。
<br>
<br>
<br>
<br>&nbsp;&nbsp; 卷477_22 【题鹤林寺僧舍（寺在镇江）】李涉 
<br>
<br>终日昏昏醉梦间，忽闻春尽强登山。
<br>因过竹院逢僧话，又得浮生半日闲。
<br>
<br>
<br>
<br>&nbsp;&nbsp; 卷477_23 【重过文上人院】李涉 
<br>
<br>南随越鸟北燕鸿，松月三年别远公。
<br>无限心中不平事，一宵清话又成空。
<br>
<br>
<br>
<br>&nbsp;&nbsp; 卷477_24 【双峰寺得舍弟书】李涉 
<br>
<br>暂入松门拜祖师，殷勤再读塔前碑。
<br>回头忽向寻阳使，太守如今是惠持。
<br>
<br>
<br>
<br>&nbsp;&nbsp; 卷477_25 【木兰花】李涉 
<br>
<br>碧落真人著紫衣，始堪相并木兰枝。
<br>今朝绕郭花看遍，尽是深村田舍儿。
<br>
<br>
<br>
<br>&nbsp;&nbsp; 卷477_26 【过招隐寺】李涉 
<br>
<br>每忆中林访惠持，今来正遇早春时。
<br>自从休去无心事，唯向高僧说便知。
<br>
<br>
<br>
<br>&nbsp;&nbsp; 卷477_27 【酬举生许遇山居】李涉 
<br>
<br>琉璃潭上新秋月，清净泉中智惠珠。
<br>不似本宗疏二教，许过云壑访潜夫。
<br>
<br>
<br>
<br>&nbsp;&nbsp; 卷477_28 【春晚游鹤林寺寄使府诸公】李涉 
<br>
<br>野寺寻花春已迟，背岩唯有两三枝。
<br>明朝携酒犹堪赏，为报春风且莫吹。
<br>
<br>
<br>
<br>&nbsp;&nbsp; 卷477_29 【题开圣寺】李涉 
<br>
<br>宿雨初收草木浓，群鸦飞散下堂钟。
<br>长廊无事僧归院，尽日门前独看松。
<br>
<br>
<br>
<br>&nbsp;&nbsp; 卷477_30 【奉使淮南】李涉 
<br>
<br>汉使征兵诏未休，两行旌旆接扬州。
<br>试上高楼望春色，一年风景尽堪愁。
<br>
<br>
<br>
<br>&nbsp;&nbsp; 卷477_31 【登北固山亭】李涉 
<br>
<br>海绕重山江抱城，隋家宫苑此分明。
<br>居人不觉三吴恨，却笑关河又战争。
<br>
<br>
<br>
<br>&nbsp;&nbsp; 卷477_32 【秋日过员太祝林园】李涉 
<br>
<br>望水寻山二里馀，竹林斜到地仙居。
<br>秋光何处堪消日，玄晏先生满架书。
<br>
<br>
<br>
<br>&nbsp;&nbsp; 卷477_33 【题武关】李涉 
<br>
<br>来往悲欢万里心，多从此路计浮沉。
<br>皆缘不得空门要，舜葬苍梧直到今。
<br>
<br>
<br>
<br>&nbsp;&nbsp; 卷477_34 【题温泉】李涉 
<br>
<br>能使时平四十春，开元圣主得贤臣。
<br>当时姚宋并燕许，尽是骊山从驾人。
<br>
<br>
<br>
<br>&nbsp;&nbsp; 卷477_35 【经溳川馆寄使府群公】李涉 
<br>
<br>溳川水竹十家馀，渔艇蓬门对岸居。
<br>大胜尘中走鞍马，与他军府判文书。
<br>
<br>
<br>
<br>&nbsp;&nbsp; 卷477_36 【葺夷陵幽居】李涉 
<br>
<br>负郭依山一径深，万竿如朿翠沉沉。
<br>从来爱物多成癖，辛苦移家为竹林。
<br>
<br>
<br>
<br>&nbsp;&nbsp; 卷477_37 【再游头陀寺】李涉 
<br>
<br>无因暂泊鲁阳戈，白发兼愁日日多。
<br>只恐雪晴花便尽，数来山寺亦无他。
<br>
<br>
<br>
<br>&nbsp;&nbsp; 卷477_38 【看射柳枝】李涉 
<br>
<br>玉弝朱弦敕赐弓，新加二斗得秋风。
<br>万人齐看翻金勒，百步穿杨逐箭空。
<br>
<br>
<br>
<br>&nbsp;&nbsp; 卷477_39 【寄峡州韦郎中】李涉 
<br>
<br>年过五十鬓如丝，不必前程更问师。
<br>幸得休耕乐尧化，楚山深处最相宜。
<br>
<br>
<br>
<br>&nbsp;&nbsp; 卷477_40 【赠田玉卿】李涉 
<br>
<br>长安里巷旧邻居，未解梳头五岁馀。
<br>今朝嫁得风流婿，歌舞闲时看读书。
<br>
<br>
<br>
<br>&nbsp;&nbsp; 卷477_41 【题招隐寺即戴颙旧宅】李涉 
<br>
<br>两崖古树千般色，一井寒泉数丈冰。
<br>欲问前朝戴居士，野烟秋色是丘陵。
<br>
<br>
<br>
<br>&nbsp;&nbsp; 卷477_42 【山居送僧】李涉 
<br>
<br>失意因休便买山，白云深处寄柴关。
<br>若逢城邑人相问，报道花时也不闲。
<br>
<br>
<br>
<br>&nbsp;&nbsp; 卷477_43 【过襄阳上于司空頔】李涉 
<br>
<br>方城汉水旧城池，陵谷依然世自移。
<br>歇马独来寻故事，逢人唯说岘山碑。
<br>
<br>
<br>
<br>&nbsp;&nbsp; 卷477_44 【送魏简能东游二首】李涉 
<br>
<br>献赋论兵命未通，却乘羸马出关东。
<br>灞陵原上重回首，十载长安似梦中。
<br>
<br>燕市悲歌又送君，目随征雁过寒云。
<br>孤亭宿处时看剑，莫使尘埃蔽斗文。
<br>
<br>
<br>
<br>&nbsp;&nbsp; 卷477_45 【中秋夜君山台望月】李涉 
<br>
<br>大堤花里锦江前，诗酒同游四十年。
<br>不料中秋最明夜，洞庭湖上见当天。
<br>
<br>
<br>
<br>&nbsp;&nbsp; 卷477_46 【酬彭伉】李涉 
<br>
<br>公孙阁里见君初，衣锦南归二十馀。
<br>莫叹屈声犹未展，同年今日在中书。
<br>
<br>
<br>
<br>&nbsp;&nbsp; 卷477_47 【硖石遇赦】李涉 
<br>
<br>天网初开释楚囚，残骸已废自知休。
<br>荷蓑不是人间事，归去沧江有钓舟。
<br>
<br>
<br>
<br>&nbsp;&nbsp; 卷477_48 【赠龙泉洞尘上人】李涉 
<br>
<br>八十山僧眼未昏，独寻流水到穷源。
<br>自言共得龙神语，拟作茅庵住洞门。
<br>
<br>
<br>
<br>&nbsp;&nbsp; 卷477_49 【题湖台】李涉 
<br>
<br>山有松门江有亭，不劳他处问青冥。
<br>有时带月床舁到，一阵风来酒尽醒。
<br>
<br>
<br>
<br>&nbsp;&nbsp; 卷477_50 【送妻入道】李涉 
<br>
<br>人无回意似波澜，琴有离声为一弹。
<br>纵使空门再相见，还如秋月水中看。
<br>
<br>
<br>
<br>&nbsp;&nbsp; 卷477_51 【遇湖州妓宋态宜二首】李涉 
<br>
<br>曾识云仙至小时，芙蓉头上绾青丝。
<br>当时惊觉高唐梦，唯有如今宋玉知。
<br>
<br>陵阳夜会使君筵，解语花枝出眼前。
<br>一从明月西沉海，不见嫦娥二十年。
<br>
<br>
<br>
<br>&nbsp;&nbsp; 卷477_52 【逢旧二首】李涉 
<br>
<br>碧落高高云万重，当时孤鹤去无踪。
<br>不期陵谷迁朝市，今日辽东特地逢。
<br>
<br>将作乘槎去不还，便寻云海住三山。
<br>不知留得支机石，却逐黄河到世间。
<br>
<br>
<br>
<br>&nbsp;&nbsp; 卷477_53 【润州听暮角（一作晚泊润州闻角）】李涉 
<br>
<br>江城吹角水茫茫，曲引边声怨思长。
<br>惊起暮天沙上雁，海门斜去两三行。
<br>
<br>
<br>
<br>&nbsp;&nbsp; 卷477_54 【头陀寺看竹】李涉 
<br>
<br>寺前新笋已成竿，策马重来独自看。
<br>可惜班皮空满地，无人解取作头冠。
<br>
<br>
<br>
<br>&nbsp;&nbsp; 卷477_55 【奉使京西】李涉 
<br>
<br>卢龙已复两河平，烽火楼边处处耕。
<br>何事书生走羸马，原州城下又添兵。
<br>
<br>
<br>
<br>&nbsp;&nbsp; 卷477_56 【题连云堡】李涉 
<br>
<br>由来天地有关扃，断壑连山接杳冥。
<br>一出纵知边上事，满朝谁信语堪听。
<br>
<br>
<br>
<br>&nbsp;&nbsp; 卷477_57 【再宿武关（一作从秦城回再题武关）】李涉 
<br>
<br>远别秦城万里游，乱山高下出商州。
<br>关门不锁寒溪水，一夜潺湲送客愁。
<br>
<br>
<br>
<br>&nbsp;&nbsp; 卷477_58 【长安闷作】李涉 
<br>
<br>宵分独坐到天明，又策羸骖信脚行。
<br>每日除书空满纸，不曾闻有介推名。
<br>
<br>
<br>
<br>&nbsp;&nbsp; 卷477_59 【和尚书舅见寄】李涉 
<br>
<br>欲随流水去幽栖，喜伴归云入虎溪。
<br>深谢陈蕃怜寂寞，远飞芳字警沉迷。
<br>
<br>
<br>
<br>&nbsp;&nbsp; 卷477_60 【送王六觐巢县叔父二首】李涉 
<br>
<br>巢岸南分战鸟山，水云程尽到东关。
<br>弦歌自是君家事，莫怪今来一邑闲。
<br>
<br>长忆山阴旧会时，王家兄弟尽相随。
<br>老来放逐潇湘路，泪滴秋风引献之。
<br>
<br>
<br>
<br>&nbsp;&nbsp; 卷477_61 【偶怀】李涉 
<br>
<br>转知名宦是悠悠，分付空源始到头。
<br>待送妻儿下山了，便随云水一生休。
<br>
<br>
<br>
<br>&nbsp;&nbsp; 卷477_62 【秋夜题夷陵水馆】李涉 
<br>
<br>凝碧初高海气秋，桂轮斜落到江楼。
<br>三更浦上巴歌歇，山影沉沉水不流。
<br>
<br>
<br>
<br>&nbsp;&nbsp; 卷477_63 【与梧州刘中丞】李涉 
<br>
<br>三代卢龙将相家，五分符竹到天涯。
<br>瘴山江上重相见，醉里同看豆蔻花。
<br>
<br>
<br>
<br>&nbsp;&nbsp; 卷477_64 【听多美唱歌】李涉 
<br>
<br>黄莺慢转引秋蝉，冲断行云直入天。
<br>一曲梁州听初了，为君别唱想夫怜。
<br>
<br>
<br>
<br>&nbsp;&nbsp; 卷477_65 【题涧饮寺】李涉 
<br>
<br>百年如梦竟何成，白发重来此地行。
<br>还似萧郎许玄度，再看庭石悟前生。
<br>
<br>
<br>
<br>&nbsp;&nbsp; 卷477_66 【题苏仙宅枯松】李涉 
<br>
<br>几年苍翠在仙家，一旦枝枯类海槎。
<br>不如酸涩棠梨树，却占高城独放花。
<br>
<br>
<br>
<br>&nbsp;&nbsp; 卷477_67 【山居】李涉 
<br>
<br>一从身世两相遗，往往关门到午时。
<br>想得俗流应大笑，不知年老识便宜。
<br>
<br>
<br>
<br>&nbsp;&nbsp; 卷477_68 【听邻女吟】李涉 
<br>
<br>含情遥夜几人知，闲咏风流小谢诗。
<br>还似霓旌下烟露，月边吹落上清词。
<br>
<br>
<br>
<br>&nbsp;&nbsp; 卷477_69 【题宇文秀才樱桃】李涉 
<br>
<br>风光莫占少年家，白发殷勤最恋花。
<br>今日颠狂任君笑，趁愁得醉眼麻茶。
<br>
<br>
<br>
<br>&nbsp;&nbsp; 卷477_70 【汉上偶题】李涉 
<br>
<br>谪仙唐世游兹郡，花下听歌醉眼迷。
<br>今日汉江烟树尽，更无人唱白铜鞮。
<br>
<br>
<br>
<br>&nbsp;&nbsp; 卷477_71 【送杨敬之倅湖南】李涉 
<br>
<br>久嗟尘匣掩青萍，见说除书试一听。
<br>闻君却作长沙傅，便逐秋风过洞庭。
<br>
<br>
<br>
<br>&nbsp;&nbsp; 卷477_72 【送孙尧夫赴举】李涉 
<br>
<br>自说轩皇息战威，万方无复事戎衣。
<br>却教孙子藏兵法，空把文章向礼闱。
<br>
<br>
<br>
<br>&nbsp;&nbsp; 卷477_73 【题水月台】李涉 
<br>
<br>平流白日无人爱，桥上闲行若个知。
<br>水似晴天天似水，两重星点碧琉璃。
<br>
<br>
<br>
<br>&nbsp;&nbsp; 卷477_74 【早春霁后发头陀寺寄院中】李涉 
<br>
<br>红楼金刹倚晴冈，雨雪初收望汉阳。
<br>草檄可中能有暇，迎春一醉也无妨。
<br>
<br>
<br>
<br>&nbsp;&nbsp; 卷477_75 【哭田布】李涉 
<br>
<br>魏师临阵却抽营，谁管豺狼作信兵。
<br>纵使将军能伏剑，何人岛上哭田横。
<br>
<br>
<br>
<br>&nbsp;&nbsp; 卷477_76 【黄葵花】李涉 
<br>
<br>此花莫遣俗人看，新染鹅黄色未乾。
<br>好逐秋风上天去，紫阳宫女要头冠。
<br>
<br>
<br>
<br>&nbsp;&nbsp; 卷477_77 【别南溪二首】李涉 
<br>
<br>如云不厌苍梧远，似雁逢春又北飞。
<br>唯有隐山溪上月，年年相望两依依。
<br>
<br>常叹春泉去不回，我今此去更难来。
<br>欲知别后留情处，手种岩花次第开。
<br>
<br>
<br>
<br>&nbsp;&nbsp; 卷477_78 【井栏砂宿遇夜客】李涉 
<br>
<br>暮雨萧萧江上村，绿林豪客夜知闻。
<br>他时不用逃名姓，世上如今半是君。
<br>
<br>
<br>
<br>&nbsp;&nbsp; 卷477_79 【谢王连州送海阳图】李涉 
<br>
<br>谢家为郡实风流，画得青山寄楚囚。
<br>惊起草堂寒气晚，海阳潮水到床头。
<br>
<br>
<br>
<br>&nbsp;&nbsp; 卷477_80 【再谪夷陵题长乐寺】李涉 
<br>
<br>当时谪宦向夷陵，愿得身闲便作僧。
<br>谁知渐渐因缘重，羞见长燃一盏灯。
<br>
<br>
<br>
<br>&nbsp;&nbsp; 卷477_81 【谴谪康州先寄弟渤】李涉 
<br>
<br>唯将直道信苍苍，可料无名抵宪章。
<br>阴骘却应先有谓，已交鸿雁早随阳。
<br>
<br>
<br>
<br>&nbsp;&nbsp; 卷477_82 【赠廖道士】李涉 
<br>
<br>膏已明煎信矣哉，二年人世不归来。
<br>庭前为报仙桃树，今岁花时好好开。
<br>
<br>
<br>
<br>&nbsp;&nbsp; 卷477_83 【山花】李涉 
<br>
<br>六出花开赤玉盘，当中红湿耐春寒。
<br>长安若在五侯宅，谁肯将钱买牡丹。
<br>
<br>
<br>
<br>&nbsp;&nbsp; 卷477_84 【听歌】李涉 
<br>
<br>飒飒先飞梁上尘，朱唇不动翠眉颦。
<br>愿得春风吹更远，直教愁杀满城人。
<br>
<br>
<br>
<br>&nbsp;&nbsp; 卷477_85 【送颜觉赴举】李涉 
<br>
<br>颜子将才应四科，料量时辈更谁过。
<br>居然一片荆山玉，可怕无人是卞和。
<br>
<br>
<br>
<br>&nbsp;&nbsp; 卷477_86 【题五松驿】李涉 
<br>
<br>云木苍苍数万株，此中言命的应无。
<br>人生不得如松树，却遇秦封作大夫。
<br>
<br>
<br>
<br>&nbsp;&nbsp; 卷477_87 【湘妃庙】李涉 
<br>
<br>斑竹林边有古祠，鸟啼花发尽堪悲。
<br>当时惆怅同今日，南北行人可得知。
<br>
<br>
<br>
<br>&nbsp;&nbsp; 卷477_88 【赠长安小主人】李涉 
<br>
<br>上清真子玉童颜，花态娇羞月思闲。
<br>仙路迷人应有术，桃源不必在深山。
<br>
<br>
<br>
<br>&nbsp;&nbsp; 卷477_89 【邠州词献高尚书三首】李涉 
<br>
<br>单于都护再分疆，西引双旌出帝乡。
<br>朝日诏书添战马，即闻千骑取河湟。
<br>
<br>将家难立是威声，不见多传卫霍名。
<br>一自元和平蜀后，马头行处即长城。
<br>
<br>朔方忠义旧来闻，尽是邠城父子军。
<br>今日兵符归上将，旄头不用更妖氛。
<br>
<br>
<br>
<br>&nbsp;&nbsp; 卷477_90 【游西林寺】李涉 
<br>
<br>十地初心在此身，水能生月即离尘。
<br>如今再结林中社，可羡当年会里人。
<br>
<br>
<br>
<br>&nbsp;&nbsp; 卷477_91 【题白鹿兰若】李涉 
<br>
<br>只去都门十里强，竹阴流水绕回廊。
<br>满城车马皆知有，每唤同游尽道忙。
<br>
<br>
<br>
<br>&nbsp;&nbsp; 卷477_92 【寄赵准乞湘川山居】李涉 
<br>
<br>闲说班超有旧居，山横水曲占商於。
<br>知君不用磻溪石，乞取终年独钓鱼。
<br>
<br>
<br>
<br>&nbsp;&nbsp; 卷477_93 【晓过函谷关】李涉 
<br>
<br>因韩为赵两游秦，十月冰霜渡孟津。
<br>纵使鸡鸣遇关吏，不知余也是何人。
<br>
<br>
<br>
<br>&nbsp;&nbsp; 卷477_94 【奉和九弟渤见寄绝句】李涉 
<br>
<br>忽启新缄吟近诗，诗中韵出碧云词。
<br>且喜陟冈愁已散，登舟只恨渡江迟。
<br>
<br>
<br>
<br>&nbsp;&nbsp; 卷477_95 【赠友人孩子】李涉 
<br>
<br>骊龙颔下亦生珠，便与人间众宝殊。
<br>他时若要追风日，须得君家万里驹。
<br>
<br>
<br>
<br>&nbsp;&nbsp; 卷477_96 【奉宣慰使鱼十四郎】李涉 
<br>
<br>年才二十众知名，孤鹤仪容彻骨清。
<br>口传天语来人世，却逐祥云上玉京。
<br>
<br>
<br>
<br>&nbsp;&nbsp; 卷477_97 【题善光寺】李涉 
<br>
<br>云门天竺旧姻缘，临老移家住玉泉。
<br>早到可中溳南寺，免得翻经住几年。
<br>
<br>
<br>
<br>&nbsp;&nbsp; 卷477_98 【题宣化寺道光上人居】李涉 
<br>
<br>二十年前不系身，草堂曾与雪为邻。
<br>常思和尚当时语，衣钵留将与此人。
<br>
<br>
<br>
<br>&nbsp;&nbsp; 卷477_99 【柳枝词】李涉 
<br>
<br>锦池江上柳垂桥，风引蝉声送寂寥。
<br>不必如丝千万缕，只禁离恨两三条。
<br>
<br>
<br>
<br>&nbsp;&nbsp; 卷477_100 【竹枝词】李涉 
<br>
<br>十二山晴花尽开，楚宫双阙对阳台。
<br>细腰争舞君沉醉，白日秦兵天下来。
<br>
<br>
<br>
<br>&nbsp;&nbsp; 卷477_101 【竹里】李涉 
<br>
<br>竹里编茅倚石根，竹茎疏处见前村。
<br>闲眠尽日无人到，自有春风为扫门。
<br>
<br>
<br>
<br>&nbsp;&nbsp; 卷477_102 【失题】李涉 
<br>
<br>华表千年一鹤归，丹砂为顶雪为衣。
<br>泠泠仙语人听尽，却向五云翻翅飞。
<br>
<br>
<br>
<br>
<br>
<br>
<br>
<br>&nbsp;&nbsp; 卷478_1 【云安公主下降奉诏作催妆诗】陆畅 
<br>
<br>云安公主贵，出嫁五侯家。天母亲调粉，日兄怜赐花。 
<br>催铺百子帐，待障七香车。借问妆成未，东方欲晓霞。
<br>
<br>
<br>&nbsp;&nbsp; 卷478_2 【山出云】陆畅 
<br>
<br>灵山蓄云彩，纷郁出清晨。望树繁花白，看峰小雪新。 
<br>映松张盖影，依涧布鱼鳞。高似从龙处，低如触石频。 
<br>浓光藏半岫，浅色类飘尘。玉叶开天际，遥怜占早春。
<br>
<br>
<br>
<br>&nbsp;&nbsp; 卷478_3 【惊雪】陆畅 
<br>
<br>怪得北风急，前庭如月辉。天人宁许巧，剪水作花飞。
<br>
<br>
<br>
<br>&nbsp;&nbsp; 卷478_4 【闻早蝉】陆畅 
<br>
<br>落日早蝉急，客心闻更愁。一声来枕上，梦里故园秋。
<br>
<br>
<br>
<br>&nbsp;&nbsp; 卷478_5 【别刘端公】陆畅 
<br>
<br>连骑出都门，秋蝉噪高柳。落日辞故人，自醉不关酒。
<br>
<br>
<br>
<br>&nbsp;&nbsp; 卷478_6 【新晴爱月（一作山斋玩月）】陆畅 
<br>
<br>野性平生惟爱月，新晴半夜睹蝉娟。
<br>起来自擘纱窗破，恰漏清光落枕前。
<br>
<br>
<br>
<br>&nbsp;&nbsp; 卷478_7 【云安公主出降杂咏催妆二首】陆畅 
<br>
<br>天上琼花不避秋，今宵织女嫁牵牛。
<br>万人惟待乘鸾出，乞巧齐登明月楼。
<br>
<br>少妆银粉饰金钿，端正天花贵自然。
<br>闻道禁中时节异，九秋香满镜台前。
<br>
<br>
<br>
<br>&nbsp;&nbsp; 卷478_8 【坐障】陆畅 
<br>
<br>白玉为竿丁字成，黄金绣带短长轻。
<br>强遮天上花颜色，不隔云中语笑声。
<br>
<br>
<br>
<br>&nbsp;&nbsp; 卷478_9 【帘】陆畅 
<br>
<br>劳将素手卷虾须，琼室流光更缀珠。
<br>玉漏报来过半夜，可怜潘岳立踟蹰。
<br>
<br>
<br>
<br>&nbsp;&nbsp; 卷478_10 【阶】陆畅 
<br>
<br>甃玉编金次第平，花纹隐起踏无声。
<br>几重便上华堂里，得见天人吹凤笙。
<br>
<br>
<br>
<br>&nbsp;&nbsp; 卷478_11 【扇】陆畅 
<br>
<br>宝扇持来入禁宫，本教花下动香风。
<br>姮娥须逐彩云降，不可通宵在月中。
<br>
<br>
<br>
<br>&nbsp;&nbsp; 卷478_12 【解内人嘲（一作酬宫人）】陆畅 
<br>
<br>粉面仙郎选圣朝，偶逢秦女学吹箫。
<br>须教翡翠闻王母，不奈乌鸢噪鹊桥。
<br>
<br>
<br>
<br>&nbsp;&nbsp; 卷478_13 【成都赠别席夔】陆畅 
<br>
<br>不值分流二江水，定应犹得且同行。
<br>三千里外情人别，更被子规啼数声。
<br>
<br>
<br>
<br>&nbsp;&nbsp; 卷478_14 【游城东王驸马亭】陆畅 
<br>
<br>城外无尘水间松，秋天木落见山容。
<br>共寻萧史江亭去，一望终南紫阁峰。
<br>
<br>
<br>
<br>&nbsp;&nbsp; 卷478_15 【望毛女峰】陆畅 
<br>
<br>我种东峰千叶莲，此峰毛女始求仙。
<br>今朝暗算当时事，已是人间七万年。
<br>
<br>
<br>
<br>&nbsp;&nbsp; 卷478_16 【送李山人归山】陆畅 
<br>
<br>来从千山万山里，归向千山万山去。
<br>山中白云千万重，却望人间不知处。
<br>
<br>
<br>
<br>&nbsp;&nbsp; 卷478_17 【长安新晴】陆畅 
<br>
<br>九重深浅人不知，金殿玉楼倚朝日。
<br>一夜城中新雨晴，御沟流得宫花出。
<br>
<br>
<br>
<br>&nbsp;&nbsp; 卷478_18 【出蓝田关寄董使君】陆畅 
<br>
<br>万里烟萝锦帐间，云迎水送度蓝关。
<br>七盘九折难行处，尽是龚黄界外山。
<br>
<br>
<br>
<br>&nbsp;&nbsp; 卷478_19 【题悟公禅堂】陆畅 
<br>
<br>临坛付法十三春，家本长城若下人。
<br>芸阁少年应不识，南山钞主是前身。
<br>
<br>
<br>
<br>&nbsp;&nbsp; 卷478_20 【宿陕府北楼奉酬崔大夫二首】陆畅 
<br>
<br>楼压黄河山满坐，风清水凉谁忍卧。
<br>人定军州禁漏传，不妨秋月城头过。
<br>
<br>一别朱门三四春，再来应笑尚风尘。
<br>昨宵唯有楼前月，识是谢公诗酒人。
<br>
<br>
<br>
<br>&nbsp;&nbsp; 卷478_21 【陕州逢窦巩同宿，寄江陵韦协律】陆畅 
<br>
<br>共出丘门岁九霜，相逢凄怆对离觞。
<br>荆南为报韦从事，一宿同眠御史床。
<br>
<br>
<br>
<br>&nbsp;&nbsp; 卷478_22 【夜到泗州酬崔使君】陆畅 
<br>
<br>徐城洪尽到淮头，月里山河见泗州。
<br>闻道泗滨清庙磬，雅声今在谢家楼。
<br>
<br>
<br>
<br>&nbsp;&nbsp; 卷478_23 【送崔员外使回入京金钩驿逢因赠】陆畅 
<br>
<br>六星宫里一星归，行到金钩近紫微。
<br>侍史别来经岁月，今宵应梦护香衣。
<br>
<br>
<br>
<br>&nbsp;&nbsp; 卷478_24 【成都送别费冠卿】陆畅 
<br>
<br>红椒花落桂花开，万里同游俱未回。
<br>莫厌客中频送客，思乡独上望乡台。
<br>
<br>
<br>
<br>&nbsp;&nbsp; 卷478_25 【题商山庙】陆畅 
<br>
<br>商洛秦时四老翁，人传羽化此山空。
<br>若无仙眼何由见，总在庙前花洞中。
<br>
<br>
<br>
<br>&nbsp;&nbsp; 卷478_26 【题独孤少府园林】陆畅 
<br>
<br>四面青山是四邻，烟霞成伴草成茵。
<br>年年洞口桃花发，不记曾经迷几人。
<br>
<br>
<br>
<br>&nbsp;&nbsp; 卷478_27 【送独孤秀才下第归太白山】陆畅 
<br>
<br>逸翮暂时成落羽，将归太白赏灵踪。
<br>须寻最近碧霄处，拟倩和云买一峰。
<br>
<br>
<br>
<br>&nbsp;&nbsp; 卷478_28 【下第后病中】陆畅 
<br>
<br>献玉频年命未通，穷秋成病悟真空。
<br>笑看朝市趋名者，不病那知在病中。
<br>
<br>
<br>
<br>&nbsp;&nbsp; 卷478_29 【送深上人归江南】陆畅 
<br>
<br>留得莲花偈付谁，独携金策欲归时。
<br>江南无限萧家寺，曾与白云何处期。
<br>
<br>
<br>
<br>&nbsp;&nbsp; 卷478_30 【题自然观】陆畅 
<br>
<br>剑阁门西第一峰，道陵成道有高踪。
<br>行人若上升仙处，须拨白云三四重。
<br>
<br>
<br>
<br>&nbsp;&nbsp; 卷478_31 【疾愈步庭花】陆畅 
<br>
<br>桃红李白觉春归，强步闲庭力尚微。
<br>从困不扶灵寿杖，恐惊花里早莺飞。
<br>
<br>
<br>
<br>&nbsp;&nbsp; 卷478_32 【筹笔店江亭】陆畅 
<br>
<br>九折岩边下马行，江亭暂歇听江声。
<br>白云绿树不关我，枉与樵人乐一生。
<br>
<br>
<br>
<br>&nbsp;&nbsp; 卷478_33 【赠贺若少府】陆畅 
<br>
<br>十日广陵城里住，听君花下抚金徽。
<br>新声指上怀中纸，莫怪潜偷数曲归。
<br>
<br>
<br>
<br>&nbsp;&nbsp; 卷478_34 【太子刘舍人邀看花】陆畅 
<br>
<br>年少风流七品官，朱衣白马冶游盘。
<br>负心不报春光主，几处偷看红牡丹。
<br>
<br>
<br>
<br>&nbsp;&nbsp; 卷478_35 【蔷薇花】陆畅 
<br>
<br>锦窠花朵灯丛醉，翠叶眉稠裛露垂。
<br>莫引美人来架下，恐惊红片落燕支。
<br>
<br>
<br>
<br>&nbsp;&nbsp; 卷478_36 【句】陆畅 
<br>
<br>蜀道易，易于履平地。（《蜀道易》）
<br>
<br>蝉噪入云树，风开无主花。（《崔谏议林亭》）
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷479_1 【应制贺边军支春衣】柳公权 
<br>
<br>去岁虽无战，今年未得归。皇恩何以报，春日得春衣。
<br>
<br>挟纩非真纩，分衣是假衣。从今貔武士，不惮戍金微。
<br>
<br>
<br>&nbsp;&nbsp; 卷479_2 【应制为宫嫔咏】柳公权 
<br>
<br>不分前时忤主恩，已甘寂寞守长门。
<br>今朝却得君王顾，重入椒房拭泪痕。
<br>
<br>
<br>
<br>&nbsp;&nbsp; 卷479_3 【题朱审寺壁山水画】柳公权 
<br>
<br>朱审偏能视夕岚，洞边深墨写秋潭。
<br>与君一顾西墙画，从此看山不向南。
<br>
<br>
<br>
<br>&nbsp;&nbsp; 卷479_4 【阊门即事】柳公权 
<br>
<br>耕夫占募逐楼船，春草青青万顷田。
<br>试上吴门看郡郭，清明几处有新烟。
<br>
<br>
<br>
<br>&nbsp;&nbsp; 卷479_5 【贡院楼北新栽小松】吴武陵 
<br>
<br>拂槛爱贞容，移根自远峰。已曾经草没，终不任苔封。 
<br>叶少初陵雪，鳞生欲化龙。乘春濯雨露，得地近垣墉。 
<br>逐吹香微动，含烟色渐浓。时回日月照，为谢小山松。
<br>
<br>
<br>
<br>&nbsp;&nbsp; 卷479_6 【题路左佛堂】吴武陵 
<br>
<br>雀儿来逐飏风高，下视鹰鹯意气豪。
<br>自谓能生千里翼，黄昏依旧委蓬蒿。
<br>
<br>
<br>
<br>&nbsp;&nbsp; 卷479_7 【盛山十二诗·隐月岫】韦处厚 
<br>
<br>初映钩如线，终衔镜似钩。远澄秋水色，高倚晓河流。
<br>
<br>
<br>
<br>&nbsp;&nbsp; 卷479_8 【盛山十二诗·流杯渠】韦处厚 
<br>
<br>激曲萦飞箭，浮沟泛满卮。将来山太守，早向习家池。
<br>
<br>
<br>
<br>&nbsp;&nbsp; 卷479_9 【盛山十二诗·竹岩】韦处厚 
<br>
<br>不资冬日秀，为作暑天寒。先植诚非凤，来翔定是鸾。
<br>
<br>
<br>
<br>&nbsp;&nbsp; 卷479_10 【盛山十二诗·绣衣石榻（为温侍御置）】韦处厚 
<br>
<br>巉巉雪中峤，磊磊标方峭。勿为枕苍山，还当础清庙。
<br>
<br>
<br>
<br>&nbsp;&nbsp; 卷479_11 【盛山十二诗·宿云亭】韦处厚 
<br>
<br>雨合飞危砌，天开卷晓窗。齐平联郭柳，带绕抱城江。
<br>
<br>
<br>
<br>&nbsp;&nbsp; 卷479_12 【盛山十二诗·梅谿】韦处厚 
<br>
<br>夹岸凝清素，交枝漾浅沦。味调方荐实，腊近又先春。
<br>
<br>
<br>
<br>&nbsp;&nbsp; 卷479_13 【盛山十二诗·桃坞】韦处厚 
<br>
<br>喷日舒红景，通蹊茂绿阴。终期王母摘，不羡武陵深。
<br>
<br>
<br>
<br>&nbsp;&nbsp; 卷479_14 【盛山十二诗·胡卢沼】韦处厚 
<br>
<br>疏凿徒为巧，圆洼自可澄。倒花纷错秀，鉴月静涵冰。
<br>
<br>
<br>
<br>&nbsp;&nbsp; 卷479_15 【盛山十二诗·茶岭】韦处厚 
<br>
<br>顾渚吴商绝，蒙山蜀信稀。千丛因此始，含露紫英肥。
<br>
<br>
<br>
<br>&nbsp;&nbsp; 卷479_16 【盛山十二诗·盘石磴】韦处厚 
<br>
<br>缭绕缘云上，璘玢甃玉联。高高曾几折，极目瞰秋鸢。
<br>
<br>
<br>
<br>&nbsp;&nbsp; 卷479_17 【盛山十二诗·琵琶台】韦处厚 
<br>
<br>褊地难层土，因厓遂削成。浅深岚嶂色，尽向此中呈。
<br>
<br>
<br>
<br>&nbsp;&nbsp; 卷479_18 【盛山十二诗·上士瓶泉（为柳律师置）】韦处厚 
<br>
<br>绠汲岂无井，颠崖贵非浚。愿洒尘垢馀，一雨根茎润。
<br>
<br>
<br>
<br>&nbsp;&nbsp; 卷479_19 【客思吟】杨敬之 
<br>
<br>禾黍正离离，南园剪白芝。细腰沈赵女，高髻唱蛮姬。 
<br>路愧前冈月，梳惭一颔丝。乡人不可语，独念畏人知。
<br>
<br>
<br>
<br>&nbsp;&nbsp; 卷479_20 【赠项斯】杨敬之 
<br>
<br>几度见诗诗总好，及观标格过于诗。
<br>平生不解藏人善，到处逢人说项斯。
<br>
<br>
<br>
<br>&nbsp;&nbsp; 卷479_21 【句】杨敬之 
<br>
<br>霜树鸟栖夜，空街雀报明。
<br>
<br>碧山相倚暮，归雁一行斜。（并见张为《主客图》）
<br>
<br>
<br>
<br>&nbsp;&nbsp; 卷479_22 【初日照凤楼】李虞仲 
<br>
<br>旭日烟云殿，朝阳烛帝居。断霞生峻宇，通阁丽晴虚。 
<br>流彩连朱槛，腾辉照绮疏。曈曨晨景里，明灭晓光初。 
<br>户牖仙山近，轩楹凤翼舒。还如王母过，遥度五云车。
<br>
<br>
<br>
<br>&nbsp;&nbsp; 卷479_23 【郡斋三月下旬作（以下三首一作崔护诗）】张又新 
<br>
<br>春事日已歇，池塘旷幽寻。残红披独坠，初绿间浅深。 
<br>偃仰倦芳褥，顾步爱新阴。谋春未及竟，夏初遽见侵。
<br>
<br>
<br>
<br>&nbsp;&nbsp; 卷479_24 【五月水边柳】张又新 
<br>
<br>结根挺涯涘，垂影覆清浅。睡脸寒未开，懒腰晴更软。 
<br>摇空条已重，拂水带方展。似醉烟景凝，如愁月露泫。 
<br>丝长鱼误恐，枝弱禽惊践。怅别几多情，含春任攀搴。
<br>
<br>
<br>
<br>&nbsp;&nbsp; 卷479_25 【三月五日陪大夫泛长沙东湖（一作李群玉诗）】张又新 
<br>
<br>上巳馀风景，芳辰集远坰。彩舟浮泛荡，绣毂下娉婷。 
<br>栖树回葱蒨，笙歌转杳冥。湖光迷翡翠，草色醉蜻蜓。 
<br>鸟弄桐花日，鱼翻谷雨萍。从今留胜会，谁看画兰亭。
<br>
<br>
<br>
<br>&nbsp;&nbsp; 卷479_26 【赠广陵妓】张又新 
<br>
<br>云雨分飞二十年，当时求梦不曾眠。
<br>今来头白重相见，还上襄王玳瑁筵。
<br>
<br>
<br>
<br>&nbsp;&nbsp; 卷479_27 【牡丹】张又新 
<br>
<br>牡丹一朵值千金，将谓从来色最深。
<br>今日满栏开似雪，一生辜负看花心。
<br>
<br>
<br>
<br>&nbsp;&nbsp; 卷479_28 【游白鹤山】张又新 
<br>
<br>白鹤山边秋复春，张文宅畔少风尘。
<br>欲驱五马寻真隐，谁是当初□竹人。
<br>
<br>
<br>
<br>&nbsp;&nbsp; 卷479_29 【行田诗（一作白石岩）】张又新 
<br>
<br>白石岩前湖水春，湖边旧境有清尘。
<br>欲追谢守行田意，今古同忧是长人。
<br>
<br>
<br>
<br>&nbsp;&nbsp; 卷479_30 【罗浮山】张又新 
<br>
<br>江北重峦积翠浓，绮霞遥映碧芙蓉。
<br>不知末后沧溟上，减却瀛洲第几峰。
<br>
<br>
<br>
<br>&nbsp;&nbsp; 卷479_31 【青障山（一作慈湖山）】张又新 
<br>
<br>一派远光澄碧月，万株耸翠猎金飙。
<br>陶仙谩学长生术，暑往寒来更寂寥。
<br>
<br>
<br>
<br>&nbsp;&nbsp; 卷479_32 【中界山】张又新 
<br>
<br>瑟瑟峰头玉水流，晋时遗迹更堪愁。
<br>愁人到此劳长望，何处烟波是祖州。
<br>
<br>
<br>
<br>&nbsp;&nbsp; 卷479_33 【帆游山】张又新 
<br>
<br>涨海尝从此地流，千帆飞过碧山头。
<br>君看深谷为陵后，翻覆人间未肯休。
<br>
<br>
<br>
<br>&nbsp;&nbsp; 卷479_34 【谢池】张又新 
<br>
<br>郡郭东南积谷山，谢公曾是此跻攀。
<br>今来惟有灵池月，犹是婵娟一水间。
<br>
<br>
<br>
<br>&nbsp;&nbsp; 卷479_35 【华盖山】张又新 
<br>
<br>一岫坡陀凝绿草，千重虚翠透红霞。
<br>愁来始上消归思，见尽江城数百家。
<br>
<br>
<br>
<br>&nbsp;&nbsp; 卷479_36 【吹台山】张又新 
<br>
<br>吹台山上彩烟凝，日落云收叠翠屏。
<br>应谓焦桐堪采斫，不知谁是柳吴兴。
<br>
<br>
<br>
<br>&nbsp;&nbsp; 卷479_37 【青岙山】张又新 
<br>
<br>灵海泓澄匝翠峰，昔贤心赏已成空。
<br>今朝亭馆无遗制，积水沧浪一望中。
<br>
<br>
<br>
<br>&nbsp;&nbsp; 卷479_38 【孤屿】张又新 
<br>
<br>碧水逶迤浮翠巘，绿萝蒙密媚晴江。
<br>不知谁与名孤屿，其实中川是一双。
<br>
<br>
<br>
<br>&nbsp;&nbsp; 卷479_39 【春草池】张又新 
<br>
<br>谢公梦草一差微，谪宦当时道不机。
<br>且谓飞霞游赏地，池塘烟柳亦依依。
<br>
<br>
<br>
<br>&nbsp;&nbsp; 卷479_40 【春色满皇州】封敖 
<br>
<br>帝里春光正，葱茏喜气浮。锦铺仙禁侧，镜写曲江头。 
<br>红萼开萧阁，黄丝拂御楼。千门歌吹动，九陌绮罗游。 
<br>日近风先满，仁深泽共流。应非憔悴质，辛苦在神州。
<br>
<br>
<br>
<br>&nbsp;&nbsp; 卷479_41 【题西隐寺】封敖 
<br>
<br>三年未到九华山，终日披图一室间。秋寺喜因晴后赏， 
<br>灵峰看待足时还。猿从有性留僧坐，云霭无心伴客闲。 
<br>胜事倘能销岁月，已co名利不相关。
<br>
<br>
<br>
<br>&nbsp;&nbsp; 卷479_42 【奉和白敏中圣道和平致兹休运岁终功就合咏盛明呈上】马植 
<br>
<br>舜德尧仁化犬戎，许提河陇款皇风。指挥貙武皆神算， 
<br>恢拓乾坤是圣功。四帅有征无汗马，七关虽戍已弢弓。 
<br>天留此事还英主，不在他年在大中。
<br>
<br>
<br>
<br>&nbsp;&nbsp; 卷479_43 【夏日途中】李廓 
<br>
<br>树夹炎风路，行人正午稀。初蝉数声起，戏蝶一团飞。 
<br>日色欺清镜，槐膏点白衣。无成归故里，自觉少光辉。
<br>
<br>
<br>
<br>&nbsp;&nbsp; 卷479_44 【长安少年行】李廓 
<br>
<br>金紫少年郎，绕街鞍马光。身从左中尉，官属右春坊。 
<br>刬戴扬州帽，重薰异国香。垂鞭踏青草，来去杏园芳。
<br>
<br>追逐轻薄伴，闲游不著绯。长拢出猎马，数换打球衣。 
<br>晓日寻花去，春风带酒归。青楼无昼夜，歌舞歇时稀。
<br>
<br>日高春睡足，帖马赏年华。倒插银鱼袋，行随金犊车。 
<br>还携新市酒，远醉曲江花。几度归侵黑，金吾送到家。
<br>
<br>好胜耽长夜，天明烛满楼。留人看独脚，赌马换偏头。 
<br>乐奏曾无歇，杯巡不暂休。时时遥冷笑，怪客有春愁。
<br>
<br>遨游携艳妓，装束似男儿。杯酒逢花住，笙歌簇马吹。 
<br>莺声催曲急，春色送归迟。不以闻街鼓，华筵待月移。
<br>
<br>赏春惟逐胜，大宅可曾归。不乐还逃席，多狂惯衩衣。 
<br>歌人踏日起，语燕卷帘飞。妇好唯相妒，倡楼不醉稀。
<br>
<br>戟门连日闭，苦饮惜残春。开锁通新客，教姬屈醉人。 
<br>倩歌牵白马，自舞踏红茵。时辈皆相许，平生不负身。
<br>
<br>新年高殿上，始见有光辉。玉雁排方带，金鹅立仗衣。 
<br>酒深和碗赐，马疾打珂飞。朝下人争看，香街意气归。
<br>
<br>游市慵骑马，随姬入坐车。楼边听歌吹，帘外见莺花。 
<br>乐眼从人闹，归心畏日斜。苍头来去报，饮伴到倡家。
<br>
<br>小妇教鹦鹉，头边唤醉醒。犬娇眠玉簟，鹰掣撼金铃。 
<br>碧地攒花障，红泥待客亭。虽然长按曲，不饮不曾听。
<br>
<br>
<br>
<br>&nbsp;&nbsp; 卷479_45 【鸡鸣曲】李廓 
<br>
<br>星稀月没入五更，胶胶角角鸡初鸣。征人牵马出门立， 
<br>辞妾欲向安西行。再鸣引颈檐头下，楼中角声催上马。 
<br>才分曙色第二鸣，旌旆红尘已出城。妇人上城乱招手， 
<br>夫婿不闻遥哭声。长恨鸡鸣别时苦，不遣鸡栖近窗户。
<br>
<br>
<br>
<br>&nbsp;&nbsp; 卷479_46 【镜听词（古之镜听，犹今之瓢卦也）】李廓 
<br>
<br>匣中取镜辞灶王，罗衣掩尽明月光。昔时长著照容色， 
<br>今夜潜将听消息。门前地黑人来稀，无人错道朝夕归。 
<br>更深弱体冷如铁，绣带菱花怀里热。铜片铜片如有灵， 
<br>愿照得见行人千里形。
<br>
<br>
<br>
<br>&nbsp;&nbsp; 卷479_47 【猛士行】李廓 
<br>
<br>战鼓惊沙恶天色，猛士虬髯眼前黑。单于衣锦日行兵， 
<br>阵头走马生擒得。幽并少年不敢轻，虎狼窟里空手行。
<br>
<br>
<br>
<br>&nbsp;&nbsp; 卷479_48 【送振武将军】李廓 
<br>
<br>叶叶归边骑，风头万里干。金装腰带重，铁缝耳衣寒。 
<br>芦酒烧蓬暖，霜鸿捻箭看。黄河古戍道，秋雪白漫漫。
<br>
<br>
<br>
<br>&nbsp;&nbsp; 卷479_49 【落第】李廓 
<br>
<br>榜前潜制泪，众里自嫌身。气味如中酒，情怀似别人。 
<br>暖风张乐席，晴日看花尘。尽是添愁处，深居乞过春。
<br>
<br>
<br>
<br>&nbsp;&nbsp; 卷479_50 【赠商山东于岭僧】李廓 
<br>
<br>商岭东西路欲分，两间茅屋一溪云。
<br>师言耳重知师意，人是人非不欲闻。
<br>
<br>
<br>
<br>&nbsp;&nbsp; 卷479_51 【上令狐舍人】李廓 
<br>
<br>名利生愁地，贫居岁月移。买书添架上，断酒过花时。 
<br>宿客嫌吟苦，乖童恨睡迟。近来唯俭静，持此答深知。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷480_1 【南梁行】李绅 
<br>
<br>江城郁郁春草长，悠悠汉水浮青光。杂英飞尽空昼景， 
<br>绿杨重阴官舍静。此时醉客纵横书，公言可荐承明庐。 
<br>青天诏下宠光至，颁籍金闺征石渠。秭归山路烟岚隔， 
<br>山木幽深晚花拆。涧底红光夺火燃，摇风扇毒愁行客。 
<br>杜鹃啼咽花亦殷，声悲绝艳连空山。斜阳瞥映浅深树， 
<br>云雨翻迷崖谷间。山鸡锦质矜毛羽，透竹穿萝命俦侣。 
<br>乔木幽谿上下同，雄雌不惑飞栖处。望秦峰回过商颜， 
<br>浪叠云堆万簇山。行尽杳冥青嶂外，九重钟漏紫霄间。 
<br>元和列侍明光殿，谏草初焚市朝变。北阙趋承半隙尘， 
<br>南梁笑客皆飞霰。追思感叹却昏迷，霜鬓愁吟到晓鸡。 
<br>故箧岁深开断简，秋堂月曙掩遗题。呜呜晓角霞辉粲， 
<br>抚剑当应一长叹。刍狗无由学圣贤，空持感激终昏旦。
<br>
<br>
<br>&nbsp;&nbsp; 卷480_2 【趋翰苑遭诬构四十六韵】李绅 
<br>
<br>九五当乾德，三千应瑞符。纂尧昌圣历，宗禹盛丕图。 
<br>画象垂新令，消兵易旧谟。选贤方去智，招谏忽升愚。 
<br>大乐调元气，神功运化炉。脱鳞超沆瀣，翻翼集蓬壶。 
<br>捧日恩光别，抽毫顾问殊。凤形怜采笔，龙颔借骊珠。 
<br>掷地声名寡，摩天羽翮孤。洁身酬雨露，利口扇谗谀。 
<br>碧海同宸眷，鸿毛比贱躯。辨疑分黑白，举直牴朋徒。 
<br>庭兽方呈角，阶蓂始效莩。日倾乌掩魄，星落斗摧枢。 
<br>坠剑悲乔岳，号弓泣鼎湖。乱群逢害马，择肉纵狂貙。 
<br>胆为隳肝竭，心因沥血枯。满帆摧骇浪，征棹折危途。 
<br>燕客书方诈，尧门信未孚。谤兴金就铄，毁极玉生瘉。 
<br>砺吻矜先搏，张罗骋疾驱。地嫌稀魍魉，海恨止番禺。 
<br>瘴岭冲蛇入，蒸池蹑虺趋。望天收雪涕，看镜揽霜须。 
<br>草毒人惊剪，茅荒室未诛。火风晴处扇，山鬼雨中呼。 
<br>穷老乡关远，羁愁骨肉无。鹊灵窥牖户，龟瑞出泥途。 
<br>烟岛深千瘴，沧波淼四隅。海标传信使，江棹认妻孥。 
<br>到接三冬暮，来经六月徂。暗滩朝不怒，惊濑夜无虞。 
<br>俯首安羸业，齐眉慰病夫。涸鱼思雨润，僵燕望雷苏。 
<br>诏下因颁朔，恩移讵省辜。诳天犹指鹿，依社尚凭狐。 
<br>度岭瞻牛斗，浮江淬辘轳。未平人睚眦，谁惧鬼揶揄。 
<br>盆浦潮通楚，匡山地接吴。庾楼清桂满，远寺素莲敷。 
<br>仿佛皆停马，悲欢尽隙驹。旧交封宿草，衰鬓重生刍。 
<br>万戟分梁苑，双旌寄鲁儒。駸駸移岁月，冉冉近桑榆。 
<br>疲马愁千里，孤鸿念五湖。终当赋归去，那更学杨朱。
<br>
<br>
<br>
<br>&nbsp;&nbsp; 卷480_3 【忆春日太液池亭候对（长庆三年）】李绅 
<br>
<br>宫莺报晓瑞烟开，三岛灵禽拂水回。桥转彩虹当绮殿， 
<br>舰浮花鹢近蓬莱。草承香辇王孙长，桃艳仙颜阿母栽。 
<br>簪笔此时方侍从，却思金马笑邹枚。
<br>
<br>
<br>
<br>&nbsp;&nbsp; 卷480_4 【忆夜直金銮殿承旨】李绅 
<br>
<br>月当银汉玉绳低，深听箫韶碧落齐。门压紫垣高绮树， 
<br>阁连青琐近丹梯。墨宣外渥催飞诏，草布深恩促换题。 
<br>明日独归花路远，可怜人世隔云霓。
<br>
<br>
<br>
<br>&nbsp;&nbsp; 卷480_5 【忆春日曲江宴后许至芙蓉园】李绅 
<br>
<br>春风上苑开桃李，诏许看花入御园。香径草中回玉勒， 
<br>凤凰池畔泛金樽。绿丝垂柳遮风暗，红药低丛拂砌繁。 
<br>归绕曲江烟景晚，未央明月锁千门。
<br>
<br>
<br>
<br>&nbsp;&nbsp; 卷480_6 【新昌宅书堂前有药树一株今已盈拱前长庆中…名之天上树】李绅 
<br>
<br>白榆星底开红甲，珠树宫中长紫霄。丹彩结心才辨质， 
<br>碧枝抽叶乍成条。羽衣道士偷玄圃，金简真人护玉苗。 
<br>长带九天馀雨露，近来葱翠欲成乔。
<br>
<br>
<br>
<br>&nbsp;&nbsp; 卷480_7 【过荆门】李绅 
<br>
<br>荆江水阔烟波转，荆门路绕山葱蒨。帆势侵云灭又明， 
<br>山程背日昏还见。青青麦陇啼飞鸦，寂寞野径棠梨花。 
<br>行行驱马万里远，渐入烟岚危栈赊。林中有鸟飞出谷， 
<br>月上千岩一声哭。肠断思归不可闻，人言恨魄来巴蜀。 
<br>我听此鸟祝我魂，魂死莫学声衔冤。纵为羽族莫栖息， 
<br>直上青云呼帝阍。此时山月如衔镜，岩树参差互辉映。 
<br>皎洁深看入涧泉，分明细见樵人径。阴森鬼庙当邮亭， 
<br>鸡豚日宰闻膻腥。愚夫祸福自迷惑，魍魉凭何通百灵。 
<br>月低山晓问行客，已酹椒浆拜荒陌。惆怅忠贞徒自持， 
<br>谁祭山头望夫石。
<br>
<br>
<br>
<br>&nbsp;&nbsp; 卷480_8 【涉沅潇】李绅 
<br>
<br>屈原死处潇湘阴，沧浪淼淼云沉沉。蛟龙长怒虎长啸， 
<br>山木翛翛波浪深。烟横日落惊鸿起，山映馀霞杳千里。 
<br>鸿叫离离入暮天，霞消漠漠深云水。水灵江暗扬波涛， 
<br>鼋鼍动荡风骚骚。行人愁望待明月，星汉沉浮v0鬼号。 
<br>屈原尔为怀王没，水府通天化灵物。何不驱雷击电除奸邪， 
<br>可怜空作沈泉骨。举杯沥酒招尔魂，月影滉漾开乾坤。 
<br>波白水黑山隐见，汨罗之上遥昏昏。风帆候晓看五两， 
<br>戍鼓咚咚远山响。潮满江津猿鸟啼，荆夫楚语飞蛮桨。 
<br>潇湘岛浦无人居，风惊水暗惟鲛鱼。行来击棹独长叹， 
<br>问尔精魄何所如。
<br>
<br>
<br>
<br>&nbsp;&nbsp; 卷480_9 【逾岭峤止荒陬抵高要】李绅 
<br>
<br>天将南北分寒燠，北被羔裘南卉服。寒气凝为戎虏骄， 
<br>炎蒸结作虫虺毒。周王止化惟荆蛮，汉武凿远通孱颜。 
<br>南标铜柱限荒徼，五岭从兹穷险艰。衡山截断炎方北， 
<br>回雁峰南瘴烟黑。万壑奔伤溢作泷，湍飞浪激如绳直。 
<br>千崖傍耸猿啸悲，丹蛇玄虺潜蜲蛇。泷夫拟楫劈高浪， 
<br>瞥忽浮沉如电随。岭头刺竹蒙笼密，火拆红蕉焰烧日。 
<br>岭上泉分南北流，行人照水愁肠骨。阴森石路盘萦纡， 
<br>雨寒日暖常斯须。瘴云暂卷火山外，苍茫海气穷番禺。 
<br>鹧鸪猿鸟声相续，椎髻哓呼同戚促。百处谿滩异雨晴， 
<br>四时雷电迷昏旭。鱼肠雁足望缄封，地远三江岭万重。 
<br>鱼跃岂通清远峡，雁飞难渡漳江东。云蒸地热无霜霰， 
<br>桃李冬华匪时变。天际长垂饮涧虹，檐前不去衔泥燕。 
<br>幸逢雷雨荡妖昏，提挈悲欢出海门。西日眼明看少长， 
<br>北风身醒辨寒温。贾生谪去因前席，痛哭书成竟何益。 
<br>物忌忠良表是非，朝驱绛灌为雠敌。明皇圣德异文皇， 
<br>不使无辜困鬼方。汉日傅臣终委弃，如今衰叟重辉光。 
<br>高明白日恩深海，齿发虽残壮心在。空愧驽骀异一毛， 
<br>无令朽骨惭千载。
<br>
<br>
<br>
<br>&nbsp;&nbsp; 卷480_10 【移九江（效何水部。余自九江及今周一纪矣）】李绅 
<br>
<br>秋波入白水，帆去侵空小。五两剧奔星，樯乌疾飞鸟。 
<br>盆城依落日，盆浦看云眇。云眇更苍苍，匡山低夕阳。 
<br>楚客喜风水，秦人悲异乡。异乡秋思苦，江皋月华吐。 
<br>漾漾隐波亭，悠悠通月浦。津桥归候吏，竹巷开门户。 
<br>容膝有匡床，及肩才数堵。隙光非白驹，悬磬我无虞。 
<br>体瘦寡行立，家肥安啜哺。天书怜谴谪，重作朱轓客。 
<br>四座眼全青，一麾头半白。今来思往事，往事益凄然。 
<br>风月同今昔，悲欢异目前。四时嗟阅水，一纪换流年。 
<br>独有西庭鹤，孤鸣白露天。
<br>
<br>
<br>
<br>&nbsp;&nbsp; 卷480_11 【泛五湖（效谢惠连）】李绅 
<br>
<br>范子蜕冠履，扁舟逸霄汉。嗟予抱险艰，怵惕惊弥漫。 
<br>穷通泛滥劳，趣适殊昏旦。浴日荡层空，浮天淼无畔。 
<br>依滩落叶聚，立浦惊鸿散。浪叠雪峰连，山孤翠崖断。 
<br>风帆同巨壑，云矗成高岸。宇宙可东西，星辰沈粲烂。 
<br>霞生澒洞远，月吐青荧乱。岂复问津迷，休为吕梁叹。 
<br>漂沈自讵保，覆溺心长判。吴越郡异乡，婴童及为玩。 
<br>依稀占井邑，嘹唳同鹅鹳。举棹未宵分，维舟方日旰。 
<br>徵斯济川力，若鼓凌风翰。易狎当悔游，临深罔知难。
<br>
<br>
<br>
<br>&nbsp;&nbsp; 卷480_12 【过钟陵（余长庆三年除江西观察使，奉诏不之任）】李绅 
<br>
<br>龙沙江尾抱钟陵，水郭村桥晚景澄。江对楚山千里月， 
<br>郭连渔浦万家灯。省抛双旆辞荣宠，遽落丹霄起爱憎。 
<br>惆怅旧游同草露，却思恩顾一沾膺。
<br>
<br>
<br>
<br>&nbsp;&nbsp; 卷480_13 【溯西江】李绅 
<br>
<br>江风不定半晴阴，愁对花时尽日吟。孤棹自迟从蹭蹬， 
<br>乱帆争疾竞浮沉。一身累困怀千载，百口无虞贵万金。 
<br>空阔远看波浪息，楚山安稳过云岑。
<br>
<br>
<br>
<br>&nbsp;&nbsp; 卷480_14 【早发】李绅 
<br>
<br>沙洲月落宿禽惊，潮起风微晓雾生。黄鹤浪明知上信， 
<br>黑龙山暗避前程。火旗似辨吴门戍，水驿遥迷楚塞城。 
<br>萧索更看江叶下，两乡俱是宦游情。
<br>
<br>
<br>
<br>&nbsp;&nbsp; 卷480_15 【守滁阳深秋忆登郡城望琅琊】李绅 
<br>
<br>山城小阁临青嶂，红树莲宫接薜萝。斜日半岩开古殿， 
<br>野烟浮水掩轻波。菊迎秋节西风急，雁引砧声北思多。 
<br>深夜独吟还不寐，坐看凝露满庭莎。
<br>
<br>
<br>
<br>&nbsp;&nbsp; 卷480_16 【滁阳春日怀果园闲宴（园中杂树，多手植也）】李绅 
<br>
<br>西园到日栽桃李，红白低枝拂酒杯。繁艳只愁风处落， 
<br>醉筵多就月中开。劝人莫折怜芳早，把烛频看畏晓催。 
<br>闻道数年深草露，几株犹得近池台。
<br>
<br>
<br>
<br>&nbsp;&nbsp; 卷480_17 【悲善才】李绅 
<br>
<br>穆王夜幸蓬池曲，金銮殿开高秉烛。东头弟子曹善才， 
<br>琵琶请进新翻曲。翠蛾列坐层城女，笙笛参差齐笑语。 
<br>天颜静听朱丝弹，众乐寂然无敢举。衔花金凤当承拨， 
<br>转腕拢弦促挥抹，花翻凤啸天上来，裴回满殿飞春雪。 
<br>抽弦度曲新声发，金铃玉珮相瑳切。流莺子母飞上林， 
<br>仙鹤雌雄唳明月。此时奉诏侍金銮，别殿承恩许召弹。 
<br>三月曲江春草绿，九霄天乐下云端。紫髯供奉前屈膝， 
<br>尽弹妙曲当春日。寒泉注射陇水开，胡雁翻飞向天没。 
<br>日曛尘暗车马散，为惜新声有馀叹。明年冠剑闭桥山， 
<br>万里孤臣投海畔。笼禽铩翮尚还飞，白首生从五岭归。 
<br>闻道善才成朽骨，空馀弟子奉音徽。南谯寂寞三春晚， 
<br>有客弹弦独凄怨。静听深奏楚月光，忆昔初闻曲江宴。 
<br>心悲不觉泪阑干，更为调弦反覆弹。秋吹动摇神女佩， 
<br>月珠敲击水晶盘。自怜淮海同泥滓，恨魄凝心未能死。 
<br>惆怅追怀万事空，雍门感慨徒为尔。
<br>
<br>
<br>
<br>&nbsp;&nbsp; 卷480_18 【闻里谣效古歌】李绅 
<br>
<br>乡里儿，桑麻郁郁禾黍肥，冬有褴襦夏有絺。 
<br>兄锄弟耨妻在机，夜犬不吠开蓬扉。乡里儿，醉还饱， 
<br>浊醪初熟劝翁媪。鸣鸠拂羽知年好，齐和杨花踏春草。 
<br>劝年少，乐耕桑。使君为我剪荆棘，使君为我驱豺狼。 
<br>林中无虎山有鹿，水底无蛟鱼有鲂。父渔子猎日归暮， 
<br>月明处处舂黄粱。乡里儿，东家父老为尔言， 
<br>鼓腹那知生育恩？莫令太守驰朱轓，悬鼓一鸣卢鹊喧。 
<br>恶声主吏噪尔门，唧唧力力烹鸡豚。乡里儿，莫悲咤。 
<br>上有明王颁诏下，重选贤良恤孤寡。春日迟迟驱五马， 
<br>留犊投钱以为谢。乡里儿，终尔词。我无工巧唯无私， 
<br>举手一挥临路岐。
<br>
<br>
<br>
<br>&nbsp;&nbsp; 卷480_19 【转寿春守太和庚戌岁二月祗命寿阳时替裴…诗人之末云】李绅 
<br>
<br>未登崖谷寻丹灶，且历轩窗看壁题。那遇八公生羽翼， 
<br>空悲七子委尘泥。旧坛无复翔云鹤，废垒曾经振鼓鼙。 
<br>点检遗编尽朝菌，应难求望一刀圭。
<br>
<br>
<br>
<br>&nbsp;&nbsp; 卷480_20 【忆寿春废虎坑余以春二月至郡主吏举所职称霍…去郡三载】李绅 
<br>
<br>匪将履尾求兢惕，那效探雏所患争。当路绝群尝诫暴， 
<br>为猫驱獮亦先迎。每推至化宣余力，岂用潜机害尔生。 
<br>休逐豺狼止贪戾，好为仁兽答皇明。
<br>
<br>
<br>
<br>&nbsp;&nbsp; 卷480_21 【寿阳罢郡日有诗十首与追怀…物·肥河维舟阻冻祗待敕命】李绅 
<br>
<br>罢分符竹作闲官，舟冻肥河拟棹难。食蘗苦心甘处困， 
<br>饮冰持操敢辞寒。夜灯空应渔家火，朝食还依雁宿滩。 
<br>西奏血诚遥稽首，乞容归病老江干。
<br>
<br>淮阳效理空多病，疏受辞荣岂恋班。陈力不任趋北阙， 
<br>有家无处寄东山。疲骖岂念前程税，倦鸟安能待暮还。 
<br>珍重八公山下叟，不劳重泪更追攀。
<br>
<br>
<br>
<br>&nbsp;&nbsp; 卷480_22 【寿阳罢郡日有诗十首与追怀不殊今编…纪瑞物·别连理树】李绅 
<br>
<br>垂阴敢慕甘棠叶，附干将呈瑞木符。十步兰茶同秀彩， 
<br>万年枝叶表皇图。芟夷不及知无患，雨露曾沾自不枯。 
<br>好住孤根托桃李，莫令从此混樵苏。
<br>
<br>
<br>
<br>&nbsp;&nbsp; 卷480_23 【寿阳罢郡日有诗十首…不殊今编于后兼纪瑞物·虎不食人】李绅 
<br>
<br>南山白额同驯扰，亦变仁心去杀机。不竞牛甘令买患， 
<br>免遭狐假妄凭威。渡河岂适他邦害，据谷终无暴物非。 
<br>尔效驺虞护生草，岂徒柔伏在淮淝。
<br>
<br>
<br>
<br>&nbsp;&nbsp; 卷480_24 【寿阳罢郡日…瑞物·发寿阳分司敕到又遇新正感怀书事】李绅 
<br>
<br>休为建隼临淝守，转作垂丝入洛人。罢阅旧林三载籍， 
<br>又开新历四年春。云遮北雁愁行客，柳起东风慰病身。 
<br>渐喜雪霜消解尽，得随风水到天津。
<br>
<br>
<br>
<br>&nbsp;&nbsp; 卷480_25 【寿阳罢郡日有诗十首与追怀…兼纪瑞物物·初出淝口入淮】李绅 
<br>
<br>东风百里雪初晴，淝口冰开好濯缨。野老拥途知意重， 
<br>病夫抛郡喜身轻。人心莫厌如弦直，淮水长怜似镜清。 
<br>回首夕岚山翠远，楚郊烟树隐襄城。
<br>
<br>
<br>
<br>&nbsp;&nbsp; 卷480_26 【寿阳罢郡日有诗十首与追怀…兼纪瑞物物·入淮至盱眙】李绅 
<br>
<br>山凝翠黛孤峰迥，淮起银花五两高。天外绮霞迷海鹤， 
<br>日边红树艳仙桃。岸惊目眩同奔马，浦溢心疑睹抃鳌。 
<br>寄谢云帆疾飞鸟，莫夸回雁卷轻毛。
<br>
<br>
<br>
<br>&nbsp;&nbsp; 卷480_27 【寿阳罢郡日有诗十首与追怀…兼纪瑞物物·忆东湖】李绅 
<br>
<br>菱歌罢唱鹢舟回，雪鹭银鸥左右来。霞散浦边云锦截， 
<br>月升湖面镜波开。鱼惊翠羽金鳞跃，莲脱红衣紫菂摧。 
<br>淮口值春偏怅望，数株临水是寒梅。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
