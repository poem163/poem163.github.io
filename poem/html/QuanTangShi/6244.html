<HTML>
<HEAD>
<TITLE>全唐诗 卷820-823 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷820-823</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷820-823</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6244"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷820-823')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷820-823]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷820_1 【从军行五首】皎然 
<br>
<br>候骑出纷纷，元戎霍冠军。汉鞞秋聒地，羌火昼烧云。 
<br>万里戈城合，三边羽檄分。乌孙驱未尽，肯顾辽阳勋。
<br>
<br>韩旆拂丹霄，汉军新破辽。红尘驱卤簿，白羽拥嫖姚。 
<br>战苦军犹乐，功高将不骄。至今丁零塞，朔吹空萧萧。
<br>
<br>百万逐呼韩，频年不解鞍。兵屯绝漠暗，马饮浊河干。 
<br>破虏功未录，劳师力已殚。须防肘腋下，飞祸出无端。
<br>
<br>飞将下天来，奇谋阃外裁。水心龙剑动，地肺雁山开。 
<br>望气燕师锐，当锋虏阵摧。从今射雕骑，不敢过云堆。
<br>
<br>黄纸君王诏，青泥校尉书。誓师张虎落，选将擐犀渠。 
<br>雾暗津蒲失，天寒塞柳疏。横行十万骑，欲扫虏尘馀。
<br>
<br>
<br>&nbsp;&nbsp; 卷820_2 【陇头水二首】皎然 
<br>
<br>陇头水欲绝，陇水不堪闻。碎影摇枪垒，寒声咽幔军。 
<br>素从盐海积，绿带柳城分。日落天边望，逶迤入塞云。
<br>
<br>秦陇逼氐羌，征人去未央。如何幽咽水，并欲断君肠。 
<br>西注悲穷漠，东分忆故乡。旅魂声搅乱，无梦到咸阳。
<br>
<br>
<br>
<br>&nbsp;&nbsp; 卷820_3 【塞下曲二首】皎然 
<br>
<br>寒塞无因见落梅，胡人吹入笛声来。
<br>劳劳亭上春应度，夜夜城南战未回。
<br>
<br>都护今年破武威，胡沙万里鸟空飞。
<br>旄竿瀚海扫云出，毡骑天山蹋雪归。
<br>
<br>
<br>
<br>&nbsp;&nbsp; 卷820_4 【览史】皎然 
<br>
<br>黄绮皆皓发，秦时隐商山。嘉谋匡帝道，高步游天关。 
<br>不爱珪组绁，却思林壑还。放歌长松下，日与孤云闲。
<br>
<br>
<br>
<br>&nbsp;&nbsp; 卷820_5 【咏史】皎然 
<br>
<br>独负高世资，冥冥寄浮俗。卞子去不归，何人辩荆玉。 
<br>鬻舂意不浅，污迹身岂辱。鸾铩乐迍邅，虬蟠甘窘束。 
<br>五噫谲且正，可以见心曲。
<br>
<br>
<br>
<br>&nbsp;&nbsp; 卷820_6 【咏史】皎然 
<br>
<br>田氏门下客，冯公众中贱。一朝市义还，百代名独擅。 
<br>始知下客不可轻，能使主人功业成。借问高车与珠履， 
<br>何如卑贱一书生。
<br>
<br>
<br>
<br>&nbsp;&nbsp; 卷820_7 【读张曲江集】皎然 
<br>
<br>相公乃天盖，人文佐生成。立程正颓靡，绎思何纵横。 
<br>春杼弄缃绮，阳林敷玉英。飘然飞动姿，邈矣高简情。 
<br>后辈惊失步，前修敢争衡。始欣耳目远，再使机虑清。 
<br>体正力已全，理精识何妙。昔年歌阳春，徒推郢中调。 
<br>今朝听鸾凤，岂独羡门啸。帝命镇雄州，待济寄上流。 
<br>才兼荆衡秀，气助潇湘秋。逸荡子山匹，经奇文畅俦。 
<br>沈吟未终卷，变态纷难数。曜耳代明珰，袭衣同芳杜。 
<br>愔愔闻玉磬，寤寐在灵府。
<br>
<br>
<br>
<br>&nbsp;&nbsp; 卷820_8 【奉酬陆使君见过，各赋院中一物，得江蓠】皎然 
<br>
<br>江蓠生古砌，花每落禅床。嘉客未采掇，空门自馨香。 
<br>名因诗目见，色对道心忘。不遇陆内史，谁知殊众芳。
<br>
<br>
<br>
<br>&nbsp;&nbsp; 卷820_9 【赋得谢墅送王长史（其墅即昼七代祖吴兴守旧居）】皎然 
<br>
<br>世业西山墅，移家长我身。萧疏遗树老，寂寞废田春。 
<br>车巷伤前辙，篱沟忆旧邻。何堪再过日，更送北归人。
<br>
<br>
<br>
<br>&nbsp;&nbsp; 卷820_10 【夏日同崔使君论登城楼赋得远山】皎然 
<br>
<br>远山湖上小，青翠望依稀。才向窗中列，还从林表微。 
<br>色浓春草在，峰起夏云归。不是蓬莱岛，如何人去稀。
<br>
<br>
<br>
<br>&nbsp;&nbsp; 卷820_11 【咏数探得七】皎然 
<br>
<br>邹子谭天岁，黄童对日年。求真初作传，炼魄已成仙。 
<br>鹤驾迎缑岭，星桥下蜀川。逢君竹林客，相对弄清弦。
<br>
<br>
<br>
<br>&nbsp;&nbsp; 卷820_12 【奉同颜使君真卿送李侍御萼，赋得荻塘路】皎然 
<br>
<br>落日车遥遥，客心在归路。细草暗回塘，春泉萦古渡。 
<br>遗踪叹芜没，远道悲去住。寂寞荻花空，行人别无数。
<br>
<br>
<br>
<br>&nbsp;&nbsp; 卷820_13 【赋颜氏古今一事，得《晋仙传》，送颜逸】皎然 
<br>
<br>曾看颜氏传，多记晋时仙。却忆桐君老，俱还桂父年。 
<br>青春留鬓发，白日向云烟。远别赍遗简，囊中有几篇。
<br>
<br>
<br>
<br>&nbsp;&nbsp; 卷820_14 【赋得石梁泉送崔逵】皎然 
<br>
<br>架石通霞壁，悬崖散碧沙。天晴虹影渡，风细练文斜。 
<br>举陟幽期阻，沿洄客意赊。河梁非此路，别恨亦无涯。
<br>
<br>
<br>
<br>&nbsp;&nbsp; 卷820_15 【赋得夜雨滴空阶，送陆羽归龙山（同字）】皎然 
<br>
<br>闲阶夜雨滴，偏入别情中。断续清猿应，淋漓候馆空。 
<br>气令烦虑散，时与早秋同。归客龙山道，东来杂好风。
<br>
<br>
<br>
<br>&nbsp;&nbsp; 卷820_16 【赋得灯心送李侍御萼（光字）】皎然 
<br>
<br>灯心生众草，因有始知芳。彩妓窗偏丽，金桃动更香。 
<br>花惊春未尽，焰喜夜初长。别后空离室，何人借末光。
<br>
<br>
<br>
<br>&nbsp;&nbsp; 卷820_17 【赋得竹如意送详师赴讲（青字）】皎然 
<br>
<br>缥竹湘南美，吾师尚毁形。仍留负霜节，不变在林青。 
<br>每入杨枝手，因谈贝叶经。谁期沃州讲，持此别东亭。
<br>
<br>
<br>
<br>&nbsp;&nbsp; 卷820_18 【听素法师讲《法华经》】皎然 
<br>
<br>法子出西秦，名齐漆道人。才敷药草义，便见雪山春。 
<br>护讲龙来远，闻经鹤下频。应机如一雨，谁不涤心尘。
<br>
<br>
<br>
<br>&nbsp;&nbsp; 卷820_19 【咏敡上人座右画松】皎然 
<br>
<br>写得长松意，千寻数尺中。翠阴疑背日，寒色欲生风。 
<br>真树孤标在，高人立操同。一枝遥可折，吾欲问生公。
<br>
<br>
<br>
<br>&nbsp;&nbsp; 卷820_20 【夏日登观农楼和崔使君】皎然 
<br>
<br>片雨拂檐楹，烦襟四坐清。霏微过麦陇，萧散傍莎城。 
<br>静爱和花落，幽闻入竹声。朝观趣无限，高咏寄深情。
<br>
<br>
<br>
<br>&nbsp;&nbsp; 卷820_21 【妙喜寺逵公院赋得夜磬送吕评事】皎然 
<br>
<br>一磬寒山至，凝心转清越。细和虚籁尽，疏绕悬泉发。 
<br>在夜吟更长，停空韵难绝。幽僧悟深定，归客忘远别。 
<br>寂历无性中，真声何起灭。
<br>
<br>
<br>
<br>&nbsp;&nbsp; 卷820_22 【咏小瀑布】皎然 
<br>
<br>瀑布小更奇，潺湲二三尺。细脉穿乱沙，丛声咽危石。 
<br>初因智者赏，果会幽人迹。不向定中闻，那知我心寂。
<br>
<br>
<br>
<br>&nbsp;&nbsp; 卷820_23 【仙女台（得仙字）】皎然 
<br>
<br>寂寂旧桑田，谁家女得仙。应无鸡犬在，空有子孙传。 
<br>古木花犹发，荒台路未迁。暮来云一片，疑是欲归年。
<br>
<br>
<br>
<br>&nbsp;&nbsp; 卷820_24 【灵澈上人何山寺七贤石诗】皎然 
<br>
<br>七石配七贤，隐僧山上移。石性殊磊落，君子又高奇。 
<br>跂禅服宜坏，坐客冠可隳。夜倚月树影，昼倾风竹枝。 
<br>集质患追琢，表顽用磷缁。佚火玉亦害，块然长在兹。
<br>
<br>
<br>
<br>&nbsp;&nbsp; 卷820_25 【潘丞孩子】皎然 
<br>
<br>爱子性情奇，初生玉树枝。人曾天上见，名向月中知。 
<br>我识婴儿意，何须待佩觿。
<br>
<br>
<br>
<br>&nbsp;&nbsp; 卷820_26 【南池杂咏五首·水月】皎然 
<br>
<br>夜夜池上观，禅身坐月边。虚无色可取，皎洁意难传。 
<br>若向空心了，长如影正圆。
<br>
<br>
<br>
<br>&nbsp;&nbsp; 卷820_27 【南池杂咏五首·溪云】皎然 
<br>
<br>舒卷意何穷，萦流复带空。有形不累物，无迹去随风。 
<br>莫怪长相逐，飘然与我同。
<br>
<br>
<br>
<br>&nbsp;&nbsp; 卷820_28 【南池杂咏五首·虚舟】皎然 
<br>
<br>虚舟动又静，忽似去逢时。触物知无迕，为梁幸见遗。 
<br>因风到此岸，非有济川期。
<br>
<br>
<br>
<br>&nbsp;&nbsp; 卷820_29 【南池杂咏五首·寒山】皎然 
<br>
<br>侵空撩乱色，独爱我中峰。无事负轻策，闲行蹑幽踪。 
<br>众山摇落尽，寒翠更重重。
<br>
<br>
<br>
<br>&nbsp;&nbsp; 卷820_30 【南池杂咏五首·寒竹】皎然 
<br>
<br>袅袅孤生竹，独立山中雪。苍翠摇动风，婵娟带寒月。 
<br>狂花不相似，还共凌冬发。
<br>
<br>
<br>
<br>&nbsp;&nbsp; 卷820_31 【望远村】皎然 
<br>
<br>林杪不可分，水步遥难辨。一片山翠边，依稀见村远。
<br>
<br>
<br>
<br>&nbsp;&nbsp; 卷820_32 【惜暮景】皎然 
<br>
<br>疏阴花不动，片景松梢度。夏日旧来长，佳游何易暮。
<br>
<br>
<br>
<br>&nbsp;&nbsp; 卷820_33 【效古（天宝十四年）】皎然 
<br>
<br>日出天地正，煌煌辟晨曦。六龙驱群动，古今无尽时。 
<br>夸父亦何愚，竞走先自疲。饮干咸池水，折尽扶桑枝。 
<br>渴死化爝火，嗟嗟徒尔为。空留邓林在，折尽令人嗤。
<br>
<br>
<br>
<br>&nbsp;&nbsp; 卷820_34 【古别离（代人答阎士和）】皎然 
<br>
<br>太湖三山口，吴王在时道。寂寞千载心，无人见春草。 
<br>谁识缄怨者，持此伤怀抱。孤舟畏狂风，一点宿烟岛。 
<br>望所思兮若何，月荡漾兮空波。云离离兮北断， 
<br>鸿眇眇兮南多。身去兮天畔，心折兮湖岸。 
<br>春风胡为兮塞路，使我归梦兮撩乱。
<br>
<br>
<br>
<br>&nbsp;&nbsp; 卷820_35 【拟长安春词】皎然 
<br>
<br>春信在河源，春风荡妾魂。春歌杂鶗鴂，春梦绕轘辕。 
<br>春絮愁偏满，春丝闷更繁。春期不可定，春曲懒新翻。
<br>
<br>
<br>
<br>&nbsp;&nbsp; 卷820_36 【效古】皎然 
<br>
<br>思君转战度交河，强弄胡琴不成曲。日落应愁陇底难， 
<br>春来定梦江南数。万丈游丝是妾心，惹蝶萦花乱相续。
<br>
<br>
<br>
<br>&nbsp;&nbsp; 卷820_37 【昭君怨】皎然 
<br>
<br>自倚婵娟望主恩，谁知美恶忽相翻。
<br>黄金不买汉宫貌，青冢空埋胡地魂。
<br>
<br>
<br>
<br>&nbsp;&nbsp; 卷820_38 【铜雀妓】皎然 
<br>
<br>强开尊酒向陵看，忆得君王旧日欢。
<br>不觉馀歌悲自断，非关艳曲转声难。
<br>
<br>
<br>
<br>&nbsp;&nbsp; 卷820_39 【长门怨】皎然 
<br>
<br>春风日日闭长门，摇荡春心似梦魂。
<br>谁遣花开只笑妾，不如桃李正无言。
<br>
<br>
<br>
<br>&nbsp;&nbsp; 卷820_40 【哭吴县房耸明府】皎然 
<br>
<br>仁人迈厚德，可谓名实全。抚迹若疏旷，会心极精研。 
<br>履危节讵屈，著论识不偏。恨以荣级浅，嘉猷未及宣。 
<br>伊人期远大，志业难比肩。昭世既合并，吾君藉陶甄。 
<br>奈何明明理，与善徒空诠。征教或稽圣，穷源反问天。 
<br>一官自吴邑，六翮委江壖。始是牵丝日，翻成撤瑟年。 
<br>金膏果不就，玉珮长此捐。倚伏信冥昧，夭修惊后先。 
<br>安知忘情子，爱网素已褰。为有深仁感，遂令真性迁。 
<br>心悲空林下，泪洒秋景前。夫子寡兄弟，抚孤伤藐然。 
<br>倾云为惨结，吊鹤共联翩。割念命归驾，诀词向空筵。 
<br>树桃阴始合，爱客位常悬。幡然远行时，崇望归朝旋。 
<br>悟兹欢宴隔，哀被岁月延。书带变芳草，履痕移绿钱。 
<br>冥期傥可逢，生尽会无缘。幸愿示因业，代君运精专。 
<br>相思转寂寞，独往西林泉。欲见故人心，时阅所赠篇。 
<br>素高陶靖节，今重楚先贤。芳躅将遗爱，可为终古传。
<br>
<br>
<br>
<br>&nbsp;&nbsp; 卷820_41 【哭觉上人（时绊剡中）】皎然 
<br>
<br>忆君南适越，不作买山期。昨得耶溪信，翻为逝水悲。 
<br>神交如可见，生尽杳难思。白日东林下，空怀步影时。
<br>
<br>
<br>
<br>&nbsp;&nbsp; 卷820_42 【题馀不溪废寺】皎然 
<br>
<br>武原离乱后，真界积尘埃。残月生秋水，悲风起故台。 
<br>居人今已尽，栖鸽暝还来。不到无生理，应堪赋七哀。
<br>
<br>
<br>
<br>&nbsp;&nbsp; 卷820_43 【同李洗马入馀不溪经辛将军故城】皎然 
<br>
<br>惨惨寒城望，将军下世时。高墉暮草遍，大树野风悲。 
<br>壁垒今惟在，勋庸近可思。苍然古溪上，川逝共凄其。
<br>
<br>
<br>
<br>&nbsp;&nbsp; 卷820_44 【忆天台】皎然 
<br>
<br>箬溪朝雨散，云色似天台。应是东风便，吹从海上来。 
<br>灵山游汗漫，仙石过莓苔。误到人间世，经年不早回。
<br>
<br>
<br>
<br>&nbsp;&nbsp; 卷820_45 【万回寺】皎然 
<br>
<br>万里称逆化，愚蠢性亦全。紫绂拖身上，妖姬安膝前。 
<br>见他拘坐寂，故我是眠禅。吾知至人心，杳若青冥天。
<br>
<br>
<br>
<br>&nbsp;&nbsp; 卷820_46 【禅诗】皎然 
<br>
<br>万法出无门，纷纷使智昏。徒称谁氏子，独立天地元。 
<br>实际且何有，物先安可存。须知不动念，照出万重源。
<br>
<br>
<br>
<br>&nbsp;&nbsp; 卷820_47 【哀教】皎然 
<br>
<br>本师不得已，强为我著书。知尽百虑遣，名存万象拘。 
<br>如何工言子，终日论虚无。伊人独冥冥，时人以为愚。
<br>
<br>
<br>
<br>&nbsp;&nbsp; 卷820_48 【闻钟】皎然 
<br>
<br>古寺寒山上，远钟扬好风。声馀月树动，响尽霜天空。 
<br>永夜一禅子，泠然心境中。
<br>
<br>
<br>
<br>&nbsp;&nbsp; 卷820_49 【溪上月】皎然 
<br>
<br>秋水月娟娟，初生色界天。蟾光散浦溆，素影动沦涟。 
<br>何事无心见，亏盈向夜禅。
<br>
<br>
<br>
<br>&nbsp;&nbsp; 卷820_50 【山雪】皎然 
<br>
<br>夕阳在西峰，叠翠萦残雪。狂风卷絮回，惊猿攀玉折。 
<br>何意山中人，误报山花发。
<br>
<br>
<br>
<br>&nbsp;&nbsp; 卷820_51 【江上风】皎然 
<br>
<br>江风西复东，飘暴忽何穷。初生虚无际，稍起荡漾中。 
<br>应吹夏口樯竿折，定蹙湓城浪花咽。今朝莫怪沙岸明， 
<br>昨夜声狂卷成雪。
<br>
<br>
<br>
<br>&nbsp;&nbsp; 卷820_52 【山雨】皎然 
<br>
<br>一片雨，山半晴。长风吹落西山上，满树萧萧心耳清。 
<br>云鹤惊乱下，水香凝不然。风回雨定芭蕉湿， 
<br>一滴时时入昼禅。
<br>
<br>
<br>
<br>&nbsp;&nbsp; 卷820_53 【问遥山禅老】皎然 
<br>
<br>天与松子寿，独饮日月精。复令颜子贤，胡为夭其生。 
<br>吾将寻河源，上天问天何不平？吾将诘仙老， 
<br>大道无私谁强名？仙老难逢天不近，世人何人解应尽。 
<br>明朝欲向翅头山，问取禅公此义还。
<br>
<br>
<br>
<br>&nbsp;&nbsp; 卷820_54 【禅思】皎然 
<br>
<br>真我性无主，谁为尘识昏。奈何求其本，若拔大木根。 
<br>妄以一念动，势如千波翻。伤哉子桑扈，虫臂徒虚言。 
<br>神威兴外论，宗邪生异源。空何妨色在，妙岂废身存。 
<br>寂灭本非寂，喧哗曾未喧。嗟嗟世上禅，不共智者论。
<br>
<br>
<br>
<br>&nbsp;&nbsp; 卷820_55 【支公诗】皎然 
<br>
<br>支公养马复养鹤，率性无机多脱略。天生支公与凡异， 
<br>凡情不到支公地。得道由来天上仙，为僧却下人间寺， 
<br>道家诸子论自然，此公唯许逍遥篇。山阴诗友喧四座， 
<br>佳句纵横不废禅。
<br>
<br>
<br>
<br>&nbsp;&nbsp; 卷820_56 【述梦】皎然 
<br>
<br>梦中归见西陵雪，渺渺茫茫行路绝。觉来还在剡东峰， 
<br>乡心缭绕愁夜钟。寺北禅冈犹记得，梦归长见山重重。
<br>
<br>
<br>
<br>&nbsp;&nbsp; 卷820_57 【赤松（一作赤松涧）】皎然 
<br>
<br>缘岸蒙笼出见天，晴沙沥沥水溅溅。
<br>何处羽人长洗药，残花无数逐流泉。
<br>
<br>
<br>
<br>&nbsp;&nbsp; 卷820_58 【戏题松树】皎然 
<br>
<br>为爱松声听不足，每逢松树遂忘还。
<br>翛然此外更何事，笑向闲云似我闲。
<br>
<br>
<br>
<br>&nbsp;&nbsp; 卷820_59 【戏题二首】皎然 
<br>
<br>看饮逢歌日屡曛，我身何似系浮云。
<br>时人不解野僧意，归去溪头作鸟群。
<br>
<br>喧喧共在是非间，终日谁知我自闲。
<br>偶客狂歌何所为，欲于人事强相关。
<br>
<br>
<br>
<br>&nbsp;&nbsp; 卷820_60 【杂寓兴】皎然 
<br>
<br>嗟嗟号呶子，世称谪仙俦。媚俗被鲛绡，欺天荐昫修。 
<br>奔景谓可致，驰龄言易流。燕昭昧往事，嬴政亡前筹。 
<br>三山果不见，九仙忽悠悠。君看牛山乐，君见麋浦游。 
<br>昨日千金子，联绵成古丘。吾将揽明月，照尔生死流。 
<br>至乐享爰居，惭贻达者尤。冥冥光尘内，机丧成海沤。
<br>
<br>
<br>
<br>&nbsp;&nbsp; 卷820_61 【杂兴六首】皎然 
<br>
<br>吾观谈天客，工言丧其精。万物资广庇，此中何有情。 
<br>若为昧颜跖，修短怨太清。高论让邹子，放词征屈生。 
<br>请从象外推，至论尤明明。
<br>
<br>短龄役长世，扰扰悟不早。嫔女身后空，欢娱梦中好。 
<br>从教西陵树，千载伤怀抱。鹤驾何冥冥，鳌洲去浩浩。 
<br>柔颜感三花，凋发悲蔓草。月中伐桂人是谁， 
<br>翻使年年不衰老。
<br>
<br>谁高齐公子，泣听雍门琴。死且何足伤，殊非达人心。
<br>
<br>独高庭中鹤，意远贵氛埃。有时青冥游，顾我还下来。
<br>
<br>白云琅玕色，一片生虚无。此物若无心，若何卷还舒。
<br>
<br>疏散遂吾性，栖山更无机。寥寥高松下，独有闲云归。 
<br>精意不可道，冥然还掩扉。
<br>
<br>
<br>
<br>&nbsp;&nbsp; 卷820_62 【偶然五首】皎然 
<br>
<br>乐禅心似荡，吾道不相妨。独悟歌还笑，谁言老更狂。
<br>
<br>偶然寂无喧，吾了心性源。可嫌虫食木，不笑鸟能言。
<br>
<br>隐心不隐迹，却欲住人寰。欠树移春树，无山看画山。 
<br>居喧我未错，真意在其间。
<br>
<br>虏语嫌不学，胡音从不翻。说禅颠倒是，乐杀金王孙。
<br>
<br>真隐须无矫，忘名要似愚。只将两条事，空却汉潜夫。
<br>
<br>
<br>
<br>&nbsp;&nbsp; 卷820_63 【问天】皎然 
<br>
<br>天公何时有，谈者皆不经。谁道贤人死，今为傅说星。
<br>
<br>
<br>
<br>&nbsp;&nbsp; 卷820_64 【寓言】皎然 
<br>
<br>吾道本无我，未曾嫌世人。如今到城市，弥觉此心真。
<br>
<br>
<br>
<br>&nbsp;&nbsp; 卷820_65 【前溪作】皎然 
<br>
<br>春歌已寂寂，古水自涓涓。徒误时人辈，伤心作逝川。
<br>
<br>
<br>
<br>&nbsp;&nbsp; 卷820_66 【戏作】皎然 
<br>
<br>乞我百万金，封我异姓王。不如独悟时，大笑放清狂。
<br>
<br>
<br>
<br>&nbsp;&nbsp; 卷820_67 【浮云三章】皎然 
<br>
<br>浮云浮云，集于扶桑。扶桑茫茫，日暮之光。 
<br>匪日之暮，浮云之污。嗟我怀人，犹心如蠹。
<br>
<br>浮云浮云，集于咸池。咸池微微，日昃之时。 
<br>匪日之昃，浮云之惑。嗟我怀人，忧心如织。
<br>
<br>浮云浮云，集于高舂。高舂濛濛，日夕之容。 
<br>匪日之夕，浮云之积。嗟我怀人，忧心如惄。
<br>
<br>
<br>
<br>&nbsp;&nbsp; 卷820_68 【寓言】皎然 
<br>
<br>人生百年我过半，天生才定不可换。
<br>东海钓鳌鳌不食，南山坐石石欲烂。
<br>
<br>
<br>
<br>&nbsp;&nbsp; 卷820_69 【若邪春兴】皎然 
<br>
<br>春生若邪水，雨后漫流通。芳草行无尽，清源去不穷。 
<br>野烟迷极浦，斜日起微风。数处乘流望，依稀似剡中。
<br>
<br>
<br>
<br>&nbsp;&nbsp; 卷820_70 【晨登乐游原，望终南积雪】皎然 
<br>
<br>凌晨拥弊裘，径上古原头。雪霁山疑近，天高思若浮。 
<br>琼峰埋积翠，玉嶂掩飞流。曜彩含朝日，摇光夺寸眸。 
<br>寒空标瑞色，爽气袭皇州。清眺何人得，终当独再游。
<br>
<br>
<br>
<br>&nbsp;&nbsp; 卷820_71 【送商季皋】皎然 
<br>
<br>比来知尔有诗名，莫恨东归学未成。
<br>新丰有酒为我饮，消取故园伤别情。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷821_1 【吊灵均词】皎然 
<br>
<br>昧天道兮有无，听汨渚兮踌躇。期灵均兮若存， 
<br>问神理兮何如。愿君精兮为月，出孤影兮示予。 
<br>天独何兮有君，君在万兮不群。既冰心兮皎洁， 
<br>上问天兮胡不闻。天不闻，神莫睹，若云冥冥兮雷霆怒， 
<br>萧条杳眇兮馀草莽。古山春兮为谁，今猿哀兮何思。 
<br>风激烈兮楚竹死，国殇人悲兮雨飔飔。雨飔飔兮望君时， 
<br>光茫荡漾兮化为水，万古忠贞兮徒尔为。
<br>
<br>
<br>&nbsp;&nbsp; 卷821_2 【步虚词】皎然 
<br>
<br>予因览真诀，遂感西城君。玉笙下青冥，人间未曾闻。 
<br>日华炼精魄，皎皎无垢氛。谓我有仙骨，且令饵氤氲。 
<br>俯仰愧灵颜，愿随鸾鹄群。俄然动风驭，缥渺归青云。
<br>
<br>
<br>
<br>&nbsp;&nbsp; 卷821_3 【奉应颜尚书真卿观玄真子置酒张乐舞破阵画洞庭三山歌】皎然 
<br>
<br>道流迹异人共惊，寄向画中观道情。如何万象自心出， 
<br>而心澹然无所营。手援毫，足蹈节，披缣洒墨称丽绝。 
<br>石文乱点急管催，云态徐挥慢歌发。乐纵酒酣狂更好， 
<br>攒峰若雨纵横扫。尺波澶漫意无涯，片岭崚嶒势将倒。 
<br>盻睐方知造境难，象忘神遇非笔端。昨日幽奇湖上见， 
<br>今朝舒卷手中看。兴馀轻拂远天色，曾向峰东海边识。 
<br>秋空暮景飒飒容，翻疑是真画不得。颜公素高山水意， 
<br>常恨三山不可至。赏君狂画忘远游，不出轩墀坐苍翠。
<br>
<br>
<br>
<br>&nbsp;&nbsp; 卷821_4 【答韦山人隐起龙文药瓢歌】皎然 
<br>
<br>野人药瓢天下绝，全如浑金割如月。彪炳文章智使然， 
<br>生成在我不在天。若言有物不由物，何意中虚道性全。 
<br>韦生能诗兼好异，获此灵瓢远相遗。仙侯玉帖人漫传， 
<br>若士青囊世何秘。一捧一开如见君，药盛五色香氛氲。 
<br>背上骊龙蟠不睡，张鳞摆颔生风云。世人强知金丹道， 
<br>默仙不成秽仙老。年少纷如陌上尘，不见吾瓢尽枯槁。 
<br>聊将系肘步何轻，便有三山孤鹤情。东方小儿乏此物， 
<br>遂令仙籍独无名。
<br>
<br>
<br>
<br>&nbsp;&nbsp; 卷821_5 【桃花石枕歌赠康从事】皎然 
<br>
<br>卞山幽石产奇璞，荆人至死采不著。何人琢枕持赠君， 
<br>片片桃花开未落。剑工见兮可为剑，玉工辨兮知非石。 
<br>至宝由来览者稀，今君独鉴应欲惜。何辞售与章天真， 
<br>幸得提携近玉人。可中弃置君不顾，天生秀色徒璘玢。 
<br>四座喧喧争目悦，巧过造化称一绝。莫言昨日因错磨， 
<br>看取从来无点缺。六月江南暑未阑，一尺花冰试枕看。 
<br>高窗正午风飒变，室中不减春天寒。主人所重重枕德， 
<br>文章外饰徒相惑。更有坚贞不易心，与君天下为士则。
<br>
<br>
<br>
<br>&nbsp;&nbsp; 卷821_6 【张伯英草书歌】皎然 
<br>
<br>伯英死后生伯高，朝看手把山中毫。先贤草律我草狂， 
<br>风云阵发愁钟王。须臾变态皆自我，象形类物无不可。 
<br>阆风游云千万朵，惊龙蹴踏飞欲堕。更睹邓林花落朝， 
<br>狂风乱搅何飘飘。有时凝然笔空握，情在寥天独飞鹤。 
<br>有时取势气更高，忆得春江千里涛。张生奇绝难再遇， 
<br>草罢临风展轻素。阴惨阳舒如有道，鬼状魑容若可惧。 
<br>黄公酒垆兴偏入，阮籍不嗔嵇亦顾。长安酒榜醉后书， 
<br>此日骋君千里步。
<br>
<br>
<br>
<br>&nbsp;&nbsp; 卷821_7 【寒栖子歌（曾居庐山，欲有事罗浮之行）】皎然 
<br>
<br>君在庐山知不群，有疑是鹤又是云。生死尘埃污不得， 
<br>眼前荣利徒纷纷。今日惠然来访我，酒榼书囊肩背荷。 
<br>拂除衣上饵烟霞，昨夜胥门宿蔡家。天然不饮亦不食， 
<br>抛名换姓觅不得。且向人间作酒仙，不肯将身生羽翼。 
<br>停形为饵天地根，世人皆死我独存。洗虑因吞清明箓， 
<br>世人皆贪我常足。栖子妙今道已成，手把玄枢心运冥。 
<br>能令鬼哭神效灵，身如飘风不可绊。朝游崆峒夕汗漫， 
<br>向来坐客犹未散。忽忆罗浮欲去时，遥指孤云作路岐。 
<br>海上仙游不可见，人间日落空桑枝。
<br>
<br>
<br>
<br>&nbsp;&nbsp; 卷821_8 【翔隼歌送王端公】皎然 
<br>
<br>古人赏神骏，何如秋隼击。独立高标望霜翮， 
<br>应看天宇如咫尺。低回拂地凌风翔，鹏雏敢下雁断行。 
<br>晴空四顾忽不见，有时独出青霞傍。穷阴万里落寒日， 
<br>气杀草枯增奋逸。云塞斜飞搅叶迷，雪天直上穿花疾。 
<br>见君高情有所属，赠别因歌翔隼曲。离亭惨惨客散时， 
<br>歌尽路长意不足。
<br>
<br>
<br>
<br>&nbsp;&nbsp; 卷821_9 【白云歌寄陆中丞使君长源】皎然 
<br>
<br>一见西山云，使人情意远。凭高发咏何超遥， 
<br>道妙如君有舒卷。萦空叠景多丽容，众峰峰上自为峰。 
<br>洁白不由阴雨积，高明肯共杂烟重。万物有形皆有著， 
<br>白云有形无系缚。黄金被烁玉亦瑕，一片飘然污不著。 
<br>或逢天上或人间，人自营营云自闲。忽尔飞来暂为侣， 
<br>忽然飞去莫能攀。逸民对云效高致，禅子逢云增道意。 
<br>白云遇物无偏颇，自是人心见同异。阊阖天门宜曙看， 
<br>为缨作盖拥千官。从龙合沓临清暑，就日逶迤绕露寒。 
<br>谁怜西山云，亭亭处幽绝。坐石长看非我羁， 
<br>手中欲揽待君说。贞白先生那得知，只向空山自怡悦。
<br>
<br>
<br>
<br>&nbsp;&nbsp; 卷821_10 【裴端公使君清席，赋得青桂歌送徐长史】皎然 
<br>
<br>昔年攀桂为留人，今朝攀桂送归客。秋风桃李摇落尽， 
<br>为君青青伴松柏。谢公南楼送客还，高歌桂树凌寒山。 
<br>应怜独秀空林上，空赏敷华积雪间。昨夜一枝生在月， 
<br>婵娟可望不可折。若为天上堪赠行，徒使亭亭照离别。
<br>
<br>
<br>
<br>&nbsp;&nbsp; 卷821_11 【周长史昉画毗沙门天王歌】皎然 
<br>
<br>长史画神独感神，高步区中无两人。雅而逸，高且真， 
<br>形生虚无忽可亲。降魔大戟缩在手，倚天长剑横诸绅。 
<br>慈威示物虽凛凛，在德无秋唯有春。吾知真象本非色， 
<br>此中妙用君心得。苟能下笔合神造，误点一点亦为道。 
<br>写出霜缣可舒卷，何人应识此情远。秋斋清寂无外物， 
<br>盥手焚香聊自展。忆昔胡兵围未解，感得此神天上下。 
<br>至今云旗图我形，为君一顾烟尘清。
<br>
<br>
<br>
<br>&nbsp;&nbsp; 卷821_12 【奉和颜鲁公真卿落玄真子舴艋舟歌】皎然 
<br>
<br>沧浪子后玄真子，冥冥钓隐江之汜。刳木新成舴艋舟， 
<br>诸侯落舟自兹始。得道身不系，无机舟亦闲。 
<br>从水远逝兮任风还，朝五湖兮夕三山。停纶乍入芙蓉浦， 
<br>击汰时过明月湾。太公取璜我不取，龙伯钓鳌我不钓。 
<br>竹竿袅袅鱼簁簁，此中自得还自笑。汗漫一游何可期， 
<br>后来谁遇冰雪姿。上古初闻出尧世，今朝还见在尧时。
<br>
<br>
<br>
<br>&nbsp;&nbsp; 卷821_13 【郑容全成蛟形木机歌】皎然 
<br>
<br>万物贵天然，天然不可得。浑朴无劳剞劂工， 
<br>幽姿自可蛟龙质。欲腾未去何翩翩，扬袂争前谁敢拂。 
<br>可中风雨一朝至，还应不是池中物。苍山万重采一枝， 
<br>形如器车生意奇。风号雨喷心不折，众木千丛君独知。 
<br>高人心，多越格。有时就月吟春风，持来座右惊神客。 
<br>爱君开閤江之滨，白云黄鹤长相亲。南郭子綦我不识， 
<br>非君独是是何人。
<br>
<br>
<br>
<br>&nbsp;&nbsp; 卷821_14 【奉同颜使君真卿清风楼赋得洞庭歌送吴炼师归林屋洞】皎然 
<br>
<br>名山洞府到金庭，三十六洞称最灵。不有古仙启其秘， 
<br>今日安知灵宝经。中山炼师栖白云，道成仙秩号元君。 
<br>三千甲子朝玉帝，世上如今名始闻。吐纳青牙养肌发， 
<br>花冠玉舄何高洁。不闻天上来谪仙，自是人间授真诀。 
<br>吴兴太守道家流，仙师远放清风楼。应将内景还飞去， 
<br>且从分风当此留。湖之山兮楼上见，山冥冥兮水悠悠。 
<br>世人不到君自到，缥缈仙都谁与俦。黄鹤孤云天上物， 
<br>物外飘然自天匹。一别千年未可期，仙家不数人间日。
<br>
<br>
<br>
<br>&nbsp;&nbsp; 卷821_15 【戛铜碗为龙吟歌】皎然 
<br>
<br>逸僧戛碗为龙吟，世上未曾闻此音。一从太尉房公赏， 
<br>遂使秦人传至今。初戛徐徐声渐显，乐音不管何人辨。 
<br>似出龙泉万丈底，乍怪声来近而远。未必全由戛者功， 
<br>真生虚无非碗中。寥亮掩清笛，萦回凌细风。 
<br>遥闻不断在烟杪，万籁无声天境空。乍向天台宿华顶， 
<br>秋宵一吟更清迥。能令听者易常性，忧人忘忧躁人静。 
<br>今日铿锽江上闻，蛟螭奔飞如得群。声过阴岭恐成雨， 
<br>响驻晴天将起云。坐来吟尽空江碧，却寻向者听无迹。 
<br>人生万事将此同，暮贱朝荣动还寂。
<br>
<br>
<br>
<br>&nbsp;&nbsp; 卷821_16 【饮茶歌诮崔石使君】皎然 
<br>
<br>越人遗我剡溪茗，采得金牙爨金鼎。素瓷雪色缥沫香， 
<br>何似诸仙琼蕊浆。一饮涤昏寐，情来朗爽满天地。 
<br>再饮清我神，忽如飞雨洒轻尘。三饮便得道， 
<br>何须苦心破烦恼。此物清高世莫知，世人饮酒多自欺。 
<br>愁看毕卓瓮间夜，笑向陶潜篱下时。崔侯啜之意不已， 
<br>狂歌一曲惊人耳。孰知茶道全尔真，唯有丹丘得如此。
<br>
<br>
<br>
<br>&nbsp;&nbsp; 卷821_17 【买药歌送杨山人】皎然 
<br>
<br>华阴少年何所希，欲饵丹砂化骨飞。江南药少淮南有， 
<br>暂别胥门上京口。京口斜通江水流，斐回应上青山头。 
<br>夜惊潮没鸬鹚堰，朝看日出芙蓉楼。摇荡春风乱帆影， 
<br>片云无数是扬州。扬州喧喧卖药市，浮俗无由识仙子。 
<br>河间姹女直千金，紫阳夫人服不死。吾于此道复何如， 
<br>昨朝新得蓬莱书。
<br>
<br>
<br>
<br>&nbsp;&nbsp; 卷821_18 【薛卿教长行歌（时量移湖州别驾）】皎然 
<br>
<br>桂阳仙柳道家说，昔传苏君今是薛。聊将握槊偶时人， 
<br>便被人间称冠绝。黄杨文局龟螭蟠，琢成骰子双琅玕。 
<br>初疑月破云中堕，复怪星移指下攒。谁识兵奇势可保， 
<br>坐看将军上一道。有时彩王非所希，笑击单于出重围。 
<br>凫惊隼击疾若飞，左顾右盻生光辉。家本联姻汉戚里， 
<br>身是长安贵公子。名高艺绝何翩翩，几回决胜君王前。 
<br>扈游长乐与祈年，人望青云白日边。谪宦江南岁阴晚， 
<br>还将此道聊自遣。由来君子行最长，予亦知君寄心远。
<br>
<br>
<br>
<br>&nbsp;&nbsp; 卷821_19 【桃花石枕歌送安吉康丞】皎然 
<br>
<br>君吏桃州尚奇迹，桃州采得桃花石。烂疑朝日照已舒， 
<br>含似春风吹未坼。珪璋特达世所珍，吾知此物亦其伦。 
<br>应羡花开不凋悴，应嘉玉片无缁磷。立性坚刚平若砥， 
<br>君子偏将交道比。何人亦秉坚刚姿，吾见君心得如此。 
<br>君心所好我独知，别多见少长相思。从来赏玩安左右， 
<br>万里提携君莫辞。
<br>
<br>
<br>
<br>&nbsp;&nbsp; 卷821_20 【赋得吴王送女潮歌，送李判官之河中府】皎然 
<br>
<br>见说吴王送女时，行宫直到荆溪口。溪上千年送女潮， 
<br>为感吴王至今有。乃知昔人由志诚，流水无情翻有情。 
<br>平波忽起二三尺，此上疑与神仙宅。今人犹望荆之湄， 
<br>长令望者增所思。吴王已殁女不返，潮水无情那有期。 
<br>溪草何草号帝女，溪竹何竹号湘妃。灵涛旦暮自堪伤， 
<br>的烁婵娟又争发。客归千里自兹始，览古高歌感行子。 
<br>不知别后相见期，君意何如此潮水。
<br>
<br>
<br>
<br>&nbsp;&nbsp; 卷821_21 【观李中丞洪二美人唱歌轧筝歌（时量移湖州长史）】皎然 
<br>
<br>君家双美姬，善歌工筝人莫知。轧用蜀竹弦楚丝， 
<br>清哇宛转声相随。夜静酒阑佳月前，高张水引何渊渊。 
<br>美人矜名曲不误，蹙响时时如迸泉。赵琴素所嘉， 
<br>齐讴世称绝。筝歌一动凡音辍，凝弦且莫停金罍。 
<br>淫声已阕雅声来，游鱼噞喁鹤裴回。主人高情始为开， 
<br>高情放浪出常格。偶世有名道无迹，勋业先登上将科。 
<br>文章已冠诸人籍。每笑石崇无道情，轻身重色祸亦成。 
<br>君有佳人当禅伴，于中不废学无生。爱君天然性寡欲， 
<br>家贫禄薄常知足。谪官无愠如古人，交道忘言比前躅。 
<br>不意全家万里来，湖中再见春山绿。吴兴公舍幽且闲， 
<br>何妨寄隐在其间。时议名齐谢太傅，更看携妓似东山。
<br>
<br>
<br>
<br>&nbsp;&nbsp; 卷821_22 【陈氏童子草书歌】皎然 
<br>
<br>书家孺子有奇名，天然大草令人惊。僧虔老时把笔法， 
<br>孺子如今皆暗合。飙挥电洒眼不及，但觉毫端鸣飒飒。 
<br>有时作点险且能，太行片石看欲崩。偶然长掣浓入燥， 
<br>少室枯松欹不倒。夏室炎炎少人欢，山轩日色在阑干。 
<br>桐花飞尽子规思，主人高歌兴不至。浊醪不饮嫌昏沈， 
<br>欲玩草书开我襟。龙爪状奇鼠须锐，水笺白皙越人惠。 
<br>王家小令草最狂，为予洒出惊腾势。
<br>
<br>
<br>
<br>&nbsp;&nbsp; 卷821_23 【饮茶歌送郑容】皎然 
<br>
<br>丹丘羽人轻玉食，采茶饮之生羽翼。名藏仙府世空知， 
<br>骨化云宫人不识。云山童子调金铛，楚人茶经虚得名。 
<br>霜天半夜芳草折，烂漫缃花啜又生。赏君此茶祛我疾， 
<br>使人胸中荡忧栗。日上香炉情未毕，醉踏虎溪云， 
<br>高歌送君出。
<br>
<br>
<br>
<br>&nbsp;&nbsp; 卷821_24 【花石长枕歌答章居士赠】皎然 
<br>
<br>楚山有石郢人琢，琢成长枕知是玉。全疑冰片坐恐销， 
<br>间发花丛惊不足。赠予比之金琅玕，琼花烂熳浮席端。 
<br>吾师道吾不执宝，今日感君因执看。试叩铿然应清律， 
<br>纤尘不留蝇敢拂。万物皆因造化资，如何独负清贞质。 
<br>南山有云鹄在空，长松为我生凉风。高友朗咏乐其中， 
<br>行住四仪皆道意。不学小乘一曲士，唯将此物安座隅， 
<br>取次闲眠有禅味。
<br>
<br>
<br>
<br>&nbsp;&nbsp; 卷821_25 【观王右丞维沧洲图歌】皎然 
<br>
<br>沧洲误是真，萋萋忽盈视。便有春渚情，褰裳掇芳芷。 
<br>飒然风至草不动，始悟丹青得如此。丹青变化不可寻， 
<br>翻空作有移人心。犹言雨色斜拂座，乍似水凉来入襟。 
<br>沧洲说近三湘口，谁知卷得在君手。披图拥褐临水时， 
<br>翛然不异沧洲叟。
<br>
<br>
<br>
<br>&nbsp;&nbsp; 卷821_26 【洞庭山维谅上人院阶前孤生橘树歌】皎然 
<br>
<br>洞庭仙山但生橘，不生凡木与梨栗。真子无私自不栽， 
<br>感得一株阶下出。细叶繁枝委露新，四时常绿不关春。 
<br>若言此物无道性，何意孤生来就人。二月三月山初暖， 
<br>最爱低檐数枝短。白花不用乌衔来，自有风吹手中满。 
<br>九月十月争破颜，金实离离色殷殷，一夜天晴香满山。 
<br>天生珍木异于俗，俗士来逢不敢触。清阴独步禅起时， 
<br>徙倚前看看不足。
<br>
<br>
<br>
<br>&nbsp;&nbsp; 卷821_27 【春夜赋得漉水囊歌，送郑明府】皎然 
<br>
<br>吴缣楚练何白皙，居士持来遗禅客。禅客能裁漉水囊， 
<br>不用衣工秉刀尺。先师遗我式无缺，一滤一翻心敢赊。 
<br>夕望东峰思漱盥，曨曨斜月悬灯纱。徙倚花前漏初断， 
<br>白猿争啸惊禅伴。玉瓶徐泻赏涓涓，溅著莲衣水珠满。 
<br>因识仁人为宦情，还如漉水爱苍生。聊歌一曲与君别， 
<br>莫忘寒泉见底清。
<br>
<br>
<br>
<br>&nbsp;&nbsp; 卷821_28 【湛处士枸杞架歌】皎然 
<br>
<br>天生灵草生灵地，误生人间人不贵。独君井上有一根， 
<br>始觉人间众芳异。拖线垂丝宜曙看，裴回满架何珊珊。 
<br>春风亦解爱此物，袅袅时来傍香实。湿云缀叶摆不去， 
<br>翠羽衔花惊畏失。肯羡孤松不凋色，皇天正气肃不得。 
<br>我独全生异此辈，顺时荣落不相背。孤松自被斧斤伤， 
<br>独我柔枝保无害。黄油酒囊石棋局，吾羡湛生心出俗。 
<br>撷芳生影风洒怀，其致翛然此中足。
<br>
<br>
<br>
<br>&nbsp;&nbsp; 卷821_29 【观裴秀才松石障歌】皎然 
<br>
<br>谁工此松唯拂墨，巧思丹青营不得。初写松梢风正生， 
<br>此中势与真松争。高柯细叶动飒飒，乍听幽飗如有声。 
<br>左右双松更奇绝，龙鳞麈尾仍半折。经春寒色聚不散， 
<br>逼座阴阴将下雪。荆门石状凌玙璠，蹙成数片倚松根。 
<br>何年蒨蒨苔黏迹，几夜潺潺水击痕。裴生诗家后来客， 
<br>为我开图玩松石。对之自有高世心，何事劳君上山屐。
<br>
<br>
<br>
<br>&nbsp;&nbsp; 卷821_30 【送顾处士歌】皎然 
<br>
<br>吴门顾子予早闻，风貌真古谁似君。人中黄宪与颜子， 
<br>物表孤高将片云。性背时人高且逸，平生好古无俦匹。 
<br>醉书在箧称绝伦，神画开厨怕飞出。谢氏檀郎亦可俦， 
<br>道情还似我家流。安贫日日读书坐，不见将名干五侯。 
<br>知君别业长洲外，欲行秋田循畎浍。门前便取觳觫乘， 
<br>腰上还将鹿卢佩。禅子有情非世情，御荈贡馀聊赠行。 
<br>满道喧喧遇君别，争窥玉润与冰清。
<br>
<br>
<br>
<br>&nbsp;&nbsp; 卷821_31 【水精数珠歌】皎然 
<br>
<br>西方真人为行密，臂上记珠皎如日。佛名无著心亦空， 
<br>珠去珠来体常一。谁道佛身千万身，重重只向心中出。
<br>
<br>
<br>
<br>&nbsp;&nbsp; 卷821_32 【兵后西日溪行】皎然 
<br>
<br>一从清气上为天，仙叟何年见乾海。黄河几度浊复清， 
<br>此水如今未曾改。西寻仙人渚，误入桃花穴。 
<br>风吹花片使我迷，时时问山惊踏雪。石梁丹灶意更奇， 
<br>春草不生多故辙。我来隐道非隐身，如今世上无风尘。 
<br>路是武陵路，人非秦代人。饭松得高侣，濯足偶清津。 
<br>数片昔贤磐石在，几回并坐戴纶巾。
<br>
<br>
<br>
<br>&nbsp;&nbsp; 卷821_33 【姑苏行】皎然 
<br>
<br>古台不见秋草衰，却忆吴王全盛时。千年月照秋草上， 
<br>吴王在时几回望。至今月出君不还，世人空对姑苏山。 
<br>山中精灵安可睹，辙迹人踪麋鹿聚。婵娟西子倾国容， 
<br>化作寒陵一堆土。
<br>
<br>
<br>
<br>&nbsp;&nbsp; 卷821_34 【短歌行】皎然 
<br>
<br>古人若不死，吾亦何所悲。萧萧烟雨九原上， 
<br>白杨青松葬者谁。贵贱同一尘，死生同一指。 
<br>人生在世共如此，何异浮云与流水。短歌行， 
<br>短歌无穷日已倾。邺宫梁苑徒有名，春草秋风伤我情。 
<br>何为不学金仙侣，一悟空王无死生。
<br>
<br>
<br>
<br>&nbsp;&nbsp; 卷821_35 【山月行（一作关山月）】皎然 
<br>
<br>家家望秋月，不及秋山望。山中万境长寂寥， 
<br>夜夜孤明我山上。海人皆言生海东，山人自谓出山中。 
<br>忧虞欢乐皆占月，月本无心同不同。自从有月山不改， 
<br>古人望尽今人在。不知万世今夜时，孤月将□谁更待。
<br>
<br>
<br>
<br>&nbsp;&nbsp; 卷821_36 【顾渚行寄裴方舟】皎然 
<br>
<br>我有云泉邻渚山，山中茶事颇相关。鶗鴂鸣时芳草死， 
<br>山家渐欲收茶子。伯劳飞日芳草滋，山僧又是采茶时。 
<br>由来惯采无近远，阴岭长兮阳崖浅。大寒山下叶未生， 
<br>小寒山中叶初卷。吴婉携笼上翠微，蒙蒙香刺罥春衣。 
<br>迷山乍被落花乱，度水时惊啼鸟飞。家园不远乘露摘， 
<br>归时露彩犹滴沥。初看怕出欺玉英，更取煎来胜金液。 
<br>昨夜西峰雨色过，朝寻新茗复如何。女宫露涩青芽老， 
<br>尧市人稀紫笋多。紫笋青芽谁得识，日暮采之长太息。 
<br>清泠真人待子元，贮此芳香思何极。
<br>
<br>
<br>
<br>&nbsp;&nbsp; 卷821_37 【武源行赠丘卿岑】皎然 
<br>
<br>昔年群盗阻江东，吴山动摇楚泽空。齐人亦戴蜂虿毒， 
<br>美稷化为荆棘丛。汹汹四顾多窟穴，浮云白波名不同。 
<br>万人死地当虎口，一旦生涯悬彀中。昨日将军殉死节， 
<br>悉向生民陷成血。胸中豹略张阵云，握内蛇矛挥白雪。 
<br>长洲南去接孤城，居人散尽鼓噪惊。三春不见芳草色， 
<br>四面唯闻刁斗声。此时狂寇纷如市，君当要冲固深垒。 
<br>纵横计出皆获全，士卒身先每轻死。扫平氛祲望吴门， 
<br>人间岁美桑柘繁。比屋生全受君赐，连营罢战赖君恩。 
<br>如何弃置功不录，通籍无名滞江曲。灞亭不重李将军， 
<br>汉爵犹轻苏属国。荒营寂寂隐山椒，春意空惊故柳条。 
<br>野战攻城尽如此，即今谁是霍嫖姚。
<br>
<br>
<br>
<br>&nbsp;&nbsp; 卷821_38 【长安少年行】皎然 
<br>
<br>翠楼春酒虾蟆陵，长安少年皆共矜。
<br>纷纷半醉绿槐道，躞蹀花骢骄不胜。
<br>
<br>
<br>
<br>&nbsp;&nbsp; 卷821_39 【风入松】皎然 
<br>
<br>西岭松声落日秋，千枝万叶风飗飗。美人援琴弄成曲， 
<br>写得松间声断续。声断续，清我魂。流波坏陵安足论， 
<br>美人夜坐月明里。含少商兮点清徵，风何凄兮飘飘。 
<br>搅寒松兮又夜起。夜未央，曲何长，金徽更促声泱泱。 
<br>何人此时不得意，意苦弦悲闻客堂。
<br>
<br>
<br>
<br>&nbsp;&nbsp; 卷821_40 【陪卢中丞闲游山寺】皎然 
<br>
<br>野寺出人境，舍舟登远峰。林开明见月，万壑静闻钟。 
<br>拥烛明山翠，交麾动水容。如何股肱守，尘外得相逢。
<br>
<br>
<br>
<br>&nbsp;&nbsp; 卷821_41 【湖南草堂读书招李少府】皎然 
<br>
<br>削去僧家事，南池便隐居。为怜松子寿，还卜道家书。 
<br>药院常无客，茶樽独对余。有时招逸史，来饭野中蔬。
<br>
<br>
<br>
<br>&nbsp;&nbsp; 卷821_42 【答李季兰】皎然 
<br>
<br>天女来相试，将花欲染衣。禅心竟不起，还捧旧花归。
<br>
<br>
<br>
<br>&nbsp;&nbsp; 卷821_43 【酬郑判官湖上见赠】皎然 
<br>
<br>岁岁湖南隐已成，如何星使忽知名。
<br>沙鸥惯识无心客，今日逢君不解惊。
<br>
<br>
<br>
<br>&nbsp;&nbsp; 卷821_44 【送旻上人游天台】皎然 
<br>
<br>真心不废别，试看越溪清。知汝机忘尽，春山自有情。 
<br>月思华顶宿，云爱石门行。海近应须泛，无令鸥鹭惊。
<br>
<br>
<br>
<br>&nbsp;&nbsp; 卷821_45 【送别】皎然 
<br>
<br>闻说情人怨别情，霜天淅沥在寒城。
<br>长宵漫漫角声发，禅子无心恨亦生。
<br>
<br>
<br>
<br>&nbsp;&nbsp; 卷821_46 【与昂上人两字继合四句初字日】皎然 
<br>
<br>有一鸟雏，凌寒独宿。若逢云雨，两两相逐。
<br>
<br>
<br>
<br>&nbsp;&nbsp; 卷821_47 【次日】皎然 
<br>
<br>野外有一人，独立无四邻。彼见是我身，我见是彼身。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷822_1 【皇太子频赐存问，并索唱和新诗，因有陈谢】广宣 
<br>
<br>望苑招延后，禅扉访道馀。祗言俟文雅，何意及庸虚。 
<br>率性多非学，缘情偶自书。清风闻寺响，白日见心初。 
<br>重道逢轩后，崇儒过魏储。青宫列芳梓，玄圃积琼琚。 
<br>郑鼠宁容者，齐竽久舍诸。空怀受恩感，含思几踌躇。
<br>
<br>
<br>&nbsp;&nbsp; 卷822_2 【禁中法会应制】广宣 
<br>
<br>天上万年枝，人间不可窥。道场三教会，心地百王期。 
<br>侍读沾恩早，传香驻日迟。在筵还向道，通籍许言诗。 
<br>空愧陪仙列，何阶答圣慈。从今精至理，长愿契无为。
<br>
<br>
<br>
<br>&nbsp;&nbsp; 卷822_3 【降诞日内庭献寿应制】广宣 
<br>
<br>庆寿千龄远，敷仁万国通。登霄欣有路，捧日愧无功。 
<br>仙驾三山上，龙生二月中。修斋长乐殿，讲道大明宫。 
<br>此地人难到，诸天事不同。法筵花散后，空界满香风。
<br>
<br>
<br>
<br>&nbsp;&nbsp; 卷822_4 【寺中柿树一蒂四颗咏应制】广宣 
<br>
<br>珍木生奇亩，低枝拂梵宫。因开四界分，本自百花中。 
<br>当夏阴涵绿，临秋色变红。君看药草喻，何减太阳功。
<br>
<br>
<br>
<br>&nbsp;&nbsp; 卷822_5 【早秋降诞日献寿二首应制】广宣 
<br>
<br>秋蓂开六叶，元圣诞千年。绕殿祥风起，当空瑞日悬。 
<br>道光中国主，人识大罗仙。敢赞无疆寿，香花上法筵。
<br>
<br>万方瞻圣日，九土仰清光。磬地山河壮，弥天福寿长。 
<br>瑞烟薰法界，真偈启仁王。看献千秋乐，千秋乐未央。
<br>
<br>
<br>
<br>&nbsp;&nbsp; 卷822_6 【驾幸天长寺应制】广宣 
<br>
<br>天界宜春赏，禅门不掩关。宸游双阙外，僧引百花间。 
<br>车马喧长路，烟云净远山。观空复观俗，皇鉴此中闲。
<br>
<br>
<br>
<br>&nbsp;&nbsp; 卷822_7 【九月菊花咏应制（一作清江诗）】广宣 
<br>
<br>可讶东篱菊，能知节候芳。细枝青玉润，繁蕊碎金香。 
<br>爽气浮朝露，浓姿带夜霜。泛杯传寿酒，应共乐时康。
<br>
<br>
<br>
<br>&nbsp;&nbsp; 卷822_8 【驾幸圣容院应制】广宣 
<br>
<br>大唐国里千年圣，王舍城中百亿身。却指容颜非我相， 
<br>自言空色是吾真。深殿虔心随宝辇，广庭徐步引金轮。 
<br>古来贵重缘亲近，狂客惭为侍从臣。
<br>
<br>
<br>
<br>&nbsp;&nbsp; 卷822_9 【圣恩顾问，独游月磴阁，直书其事应制】广宣 
<br>
<br>禅居河畔无多地，来往寻春物正华。磴道上盘千亩竹， 
<br>栏干低压万人家。檐前施饭来飞鸟，林下行香踏落花。 
<br>自解刹那知佛性，不劳更喻几尘沙。
<br>
<br>
<br>
<br>&nbsp;&nbsp; 卷822_10 【安国寺随驾幸兴唐观应制】广宣 
<br>
<br>东林何殿是西邻，禅客垣墙接羽人。万乘游仙宗有道， 
<br>三车引路本无尘。初传宝诀长生术，已证金刚不坏身。 
<br>两地尽修天上事，共瞻銮驾重来巡。
<br>
<br>
<br>
<br>&nbsp;&nbsp; 卷822_11 【贺王起（一作贺王侍郎典贡放榜）】广宣 
<br>
<br>从辞凤阁掌丝纶，便向青云领贡宾。再辟文场无枉路， 
<br>两开金榜绝冤人。眼看龙化门前水，手放莺飞谷口春。 
<br>明日定归台席去，鶺鴒原上共陶钧。
<br>
<br>
<br>
<br>&nbsp;&nbsp; 卷822_12 【贺幸普济寺应制】广宣 
<br>
<br>南方宝界几由旬，八部同瞻一佛身。寺压山河天宇静， 
<br>楼悬日月镜光新。重城柳暗东风曙，复道花明上苑春。 
<br>向晚銮舆归凤阙，曲江池上动青蘋。
<br>
<br>
<br>
<br>&nbsp;&nbsp; 卷822_13 【红楼院应制（一作沈佺期诗）】广宣 
<br>
<br>红楼疑见白毫光，寺逼宸居福盛唐。支遁爱山情谩切， 
<br>昙摩泛海路空长。经声夜息闻天语，炉气晨飘接御香。 
<br>谁道此中难可到，自怜深院得徊翔。
<br>
<br>
<br>
<br>&nbsp;&nbsp; 卷822_14 【再入道场纪事应制（一作沈佺期诗）】广宣 
<br>
<br>南方归去再生天，内殿今年异昔年。见辟乾坤新定位， 
<br>看题日月更高悬。行随车辇登仙路，坐近炉烟讲法筵。 
<br>自喜恩深陪侍从，两朝长在圣人前。
<br>
<br>
<br>
<br>&nbsp;&nbsp; 卷822_15 【寺中赏花应制】广宣 
<br>
<br>东风万里送香来，上界千花向日开。
<br>却笑霞楼紫芝侣，桃源深洞访仙才。
<br>
<br>
<br>
<br>&nbsp;&nbsp; 卷822_16 【九月十五日夜宿郑尚书絪东亭，望月寄杜给事】广宣 
<br>
<br>霜天晴夜宿东斋，松竹交阴惬素怀。迥出风尘心得地， 
<br>可怜三五月当阶。清光满院恩情见，寒色临门笑语谐。 
<br>霄汉路殊从道合，往来人事不相乖。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷823_1 【酬卢仝见访不遇题壁】含曦 
<br>
<br>长寿寺石壁，卢公一首诗。渴读即不渴，饥读即不饥。 
<br>鲸吞海水尽，露出珊瑚枝。海神知贵不知价， 
<br>留向人间光照夜。
<br>
<br>
<br>&nbsp;&nbsp; 卷823_2 【旅中答喻军事问客情】善生 
<br>
<br>一自游他国，相逢少故人。纵然为客乐，争似在家贫。 
<br>畜恨霜侵鬓，搜诗病入神。若非怜片善，谁肯问风尘。
<br>
<br>
<br>
<br>&nbsp;&nbsp; 卷823_3 【赠卢逸人】善生 
<br>
<br>高眠岩野间，至艺敌应难。诗苦无多首，药灵惟一丸。 
<br>引泉鱼落釜，攀果露沾冠。已得嵇康趣，逢迎事每阑。
<br>
<br>
<br>
<br>&nbsp;&nbsp; 卷823_4 【送玉禅师】善生 
<br>
<br>飘然无定迹，迥与律乘违。入郭随缘住，思山破夏归。 
<br>盂擎数家饭，衲乞几人衣。洞了曹溪旨，宁输俗者机。
<br>
<br>
<br>
<br>&nbsp;&nbsp; 卷823_5 【送智光之南值雨】善生 
<br>
<br>结束衣囊了，炎州定去游。草堂方惜别，山雨为相留。 
<br>又得一宵话，免生千里愁。莫辞重卜日，后会必经秋。
<br>
<br>
<br>
<br>&nbsp;&nbsp; 卷823_6 【谢白乐天招】韬光 
<br>
<br>山僧野性好林泉，每向岩阿倚石眠。不解栽松陪玉勒， 
<br>惟能引水种金莲。白云乍可来青嶂，明月难教下碧天。 
<br>城市不能飞锡去，恐妨莺啭翠楼前。
<br>
<br>
<br>
<br>&nbsp;&nbsp; 卷823_7 【五岁咏花】知玄 
<br>
<br>花开满树红，花落万枝空。唯馀一孕在，明日定随风。
<br>
<br>
<br>
<br>&nbsp;&nbsp; 卷823_8 【祝尧诗】知玄 
<br>
<br>生天本自生天业，未必求仙便得仙。
<br>鹤背倾危龙背滑，君王且住一千年。
<br>
<br>
<br>
<br>&nbsp;&nbsp; 卷823_9 【答僧澈】知玄 
<br>
<br>观君法苑思冲虚，使我真乘刃有馀。若使龙光时可待， 
<br>应怜僧肇论成初。五车外典知谁敌，九趣多才恐不如。 
<br>萧寺讲轩横淡荡，帝乡云树正扶疏。几生曾得闍瑜意， 
<br>今日堪将贝叶书。一振微言冠千古，何人执卷问吾庐。
<br>
<br>
<br>
<br>&nbsp;&nbsp; 卷823_10 【月夜怀刘秀才】元孚 
<br>
<br>独夜相思但自劳，阮生吟罢梦云涛。
<br>此时小定未禅寂，古塔月中松磬高。
<br>
<br>
<br>
<br>&nbsp;&nbsp; 卷823_11 【送李四校书】元孚 
<br>
<br>朱丝写别鹤泠泠，诗满红笺月满庭。
<br>莫学楚狂隳姓字，知音还有子期听。
<br>
<br>
<br>
<br>&nbsp;&nbsp; 卷823_12 【边思】栖白 
<br>
<br>西北黄云暮，声声画角愁。阴山一夜雨，白草四郊秋。 
<br>乱雁鸣寒渡，飞沙入废楼。何时番色尽，此地见芳洲。
<br>
<br>
<br>
<br>&nbsp;&nbsp; 卷823_13 【八月十五夜玩月】栖白 
<br>
<br>寻常三五夜，不是不婵娟。及至中秋满，还胜别夜圆。 
<br>清光凝有露，皓魄爽无烟。自古人皆望，年来又一年。
<br>
<br>
<br>
<br>&nbsp;&nbsp; 卷823_14 【寻山僧真胜上人不遇】栖白 
<br>
<br>松下禅栖所，苔滋径莫分。青山春暮见，流水夜深闻。 
<br>不坐看心石，应随出定云。猿猱非可问，岩谷自空曛。
<br>
<br>
<br>
<br>&nbsp;&nbsp; 卷823_15 【赠李溟秀才】栖白 
<br>
<br>南居古庙深，高树宿山禽。明月上清汉，骚人动楚吟。 
<br>数篇正始韵，一片补亡心。孤悄欺何谢，云波不可寻。
<br>
<br>
<br>
<br>&nbsp;&nbsp; 卷823_16 【送石秀才】栖白 
<br>
<br>正是叹羁游，知音拜楚侯。何须辞远道，自可乐扁舟。 
<br>倚棹江洲雨，闻猿岛岫秋。谢家山水兴，终日待诗流。
<br>
<br>
<br>
<br>&nbsp;&nbsp; 卷823_17 【送造微上人游五台及礼本师】栖白 
<br>
<br>寒空金锡响，欲过渭阳津。极目多来雁，孤城少故人。 
<br>与师虽别久，于法本相亲。又对清凉月，中宵语宿因。
<br>
<br>
<br>
<br>&nbsp;&nbsp; 卷823_18 【送禅师宗极归玉峰】栖白 
<br>
<br>背郭去归宿，头陀意颇浓。鹤争栖远树，猿斗上孤峰。 
<br>夜戍经霜月，秋城过雨钟。由来无定止，何处访高踪。
<br>
<br>
<br>
<br>&nbsp;&nbsp; 卷823_19 【送僧归旧山】栖白 
<br>
<br>谈空与破邪，献寿复荣家。白日得何偈，青天落几花。 
<br>传灯皆有分，化俗独无涯。却入中峰寺，还知有聚沙。
<br>
<br>
<br>
<br>&nbsp;&nbsp; 卷823_20 【送圆仁三藏归本国】栖白 
<br>
<br>家山临晚日，海路信归桡。树灭浑无岸，风生只有潮。 
<br>岁穷程未尽，天末国仍遥。已入闽王梦，香花境外邀。
<br>
<br>
<br>
<br>&nbsp;&nbsp; 卷823_21 【送王炼师归嵩岳】栖白 
<br>
<br>飘然绿毛节，杳去洛城端。隔水见秋岳，兼霜扫石坛。 
<br>一溪松色古，半夜鹤声寒。迥与人寰别，劳生不可观。
<br>
<br>
<br>
<br>&nbsp;&nbsp; 卷823_22 【寿昌节赋得红云表夏日】栖白 
<br>
<br>景候融融阴气潜，如峰云共火相兼。霞光捧日登天上， 
<br>丹彩乘风入殿檐。行逐赤龙千岁出，明当朱夏万方瞻。 
<br>微臣多幸逢佳节，得赋殊祥近御帘。
<br>
<br>
<br>
<br>&nbsp;&nbsp; 卷823_23 【经废宫】栖白 
<br>
<br>终日河声咽暮空，烟愁此地昼濛濛。锦帆东去沙侵苑， 
<br>玉辇西来树满宫。鲁客望津天欲雪，朔鸿离岸苇生风。 
<br>那堪独立思前事，回首残阳雉堞红。
<br>
<br>
<br>
<br>&nbsp;&nbsp; 卷823_24 【赠识古法师】栖白 
<br>
<br>重城深寺讲初休，却忆家山访旧游。对月与君相送夜， 
<br>闻蛩教我独惊秋。云心杳杳难为别，鹤性萧萧不可留。 
<br>遥想孤舟清渭上，飘然帆影起离愁。
<br>
<br>
<br>
<br>&nbsp;&nbsp; 卷823_25 【月夜怀刘秀才（一作元孚诗）】栖白 
<br>
<br>独夜相思但自劳，阮生吟罢梦云涛。
<br>此时小定未禅寂，古塔月中松磬高。
<br>
<br>
<br>
<br>&nbsp;&nbsp; 卷823_26 【寄南山景禅师】栖白 
<br>
<br>一度林前见远公，静闻真语世情空。
<br>至今寂寞禅心在，任起桃花柳絮风。
<br>
<br>
<br>
<br>&nbsp;&nbsp; 卷823_27 【哭刘得仁】栖白 
<br>
<br>为爱诗名吟至死，风魂雪魄去难招。
<br>直须桂子落坟上，生得一枝冤始消。
<br>
<br>
<br>
<br>&nbsp;&nbsp; 卷823_28 【龙潭】应物 
<br>
<br>石激悬流雪满湾，五龙潜处野云闲。暂收雷电九峰下， 
<br>且饮溪潭一水间。浪引浮槎依北岸，波分晓日浸东山。 
<br>回瞻四面如看画，须信游人不欲还。
<br>
<br>
<br>
<br>&nbsp;&nbsp; 卷823_29 【题化城寺】应物 
<br>
<br>平高选处创莲宫，一水萦流处处通。画阁昼开迟日畔， 
<br>禅房夜掩碧云中。平川不见龙行雨，幽谷遥闻虎啸风。 
<br>偶与游人论法要，真元浩浩理无穷。
<br>
<br>
<br>
<br>&nbsp;&nbsp; 卷823_30 【戴云山吟】智亮 
<br>
<br>人间谩说上天梯，上万千回总是迷。
<br>曾似老人岩上坐，清风明月与心齐。
<br>
<br>戴云山顶白云齐，登顶方知世界低。
<br>异草奇花人不识，一池分作九条溪。
<br>
<br>
<br>
<br>&nbsp;&nbsp; 卷823_31 【答卢邺】良乂 
<br>
<br>风泉只向梦中闻，身外无馀可寄君。
<br>当户一轮惟晓月，挂檐数片是秋云。
<br>
<br>
<br>
<br>&nbsp;&nbsp; 卷823_32 【山居八咏】常达 
<br>
<br>身闲依祖寺，志僻性多慵。少室遗真旨，层楼起暮钟。 
<br>啜茶思好水，对月数诸峰。有问山中趣，庭前是古松。
<br>
<br>晚望虚庭物，心心见祖情。烟开分岳色，雨雾减泉声。 
<br>远树猿长啸，层岩日乍明。更堪论的意，林下笋新生。
<br>
<br>一室尘埃外，翛然祗么常。睡来开寝帐，钟动下禅床。 
<br>溪浸山光冷，秋凋木叶黄。时提祖师意，欹石看斜阳。
<br>
<br>西来真祖意，只在见闻中。寒雁一声过，疏林几叶空。 
<br>心闲怜水石，身老怯霜风。为报参玄者，山山月色同。
<br>
<br>真性寂无机，尘尘祖佛师。日明庭砌暖，霜苦药苗衰。 
<br>汲水和烟酌，栽松带雪移。好听玄旨处，猿啸岭南枝。
<br>
<br>古寺凭栏危，时闻举妙机。庭空月色净，夜迥磬声移。 
<br>漏转寒更急，灯残冷焰微。太虚同万象，相谓话玄微。
<br>
<br>胡僧论的旨，物物唱圆成。疏柳春来翠，幽窗日渐明。 
<br>禅心清石室，蝶翅覆花英。好听谈玄处，乔松鹤数声。
<br>
<br>祖祖唯心旨，春融日正长。霜轻莎草绿，风细药苗香。 
<br>月满真如净，花开觉树芳。庭前莺啭处，时听语圆常。
<br>
<br>
<br>
<br>&nbsp;&nbsp; 卷823_33 【苦热行】僧鸾 
<br>
<br>烛龙衔火飞天地，平陆无风海波沸。彤云叠叠耸奇峰， 
<br>焰焰流光热凝翠。烟岛抟鹏亸双翅，羲和赫怒强总辔。 
<br>饮流夸父毙长途，如见当中印王字。明明夜西朝又东， 
<br>古来有道仍再中。扶桑老叶蔽不得，辉华直欲凌苍空。 
<br>行人挥汗翻成雨，口燥喉干嗌尘土。西郊云色昼冥冥， 
<br>如何不救生灵苦。何山怪木藏蛟龙，缩鳞卷鬣为乖慵。 
<br>不发滂泽注天下，欲使风雷何所从。旱苗原上枯成焰， 
<br>岳灵徒祝无神验。豪家帘外唤清风，水纹明角铺长簟。 
<br>玉扇画堂凝夜秋，歌艳绕梁催莫愁。阳乌落尽酒不醒， 
<br>扶上西园当月楼。废田暍死非吾属，库有黄金仓有粟。
<br>
<br>
<br>
<br>&nbsp;&nbsp; 卷823_34 【赠李粲秀才（字辉用）】僧鸾 
<br>
<br>陇西辉用真才子，搜奇探险无伦比。笔下铦磨巨阙锋， 
<br>胸中静滟西江水。哀弦古乐清人耳，月露激寒哭秋鬼。 
<br>苔地无尘到晓吟，杉松老叶风干起。十轴示余三百篇， 
<br>金碧烂光烧蜀笺。雄芒逸气测不得，使我踯躅成狂颠。 
<br>大郊远阔空无边，凝明淡绿收馀烟。旷怀相对景何限， 
<br>落日乱峰青倚天。又惊大舶帆高悬，行涛劈浪凌飞仙。 
<br>回首瞥见五千仞，扑下香炉瀑布泉。何事古人夸八斗， 
<br>焉敢今朝定妍丑。飒风驱雷暂不停，始向场中称大手。 
<br>骏如健鹘鹗与雕，拏云猎野翻重霄。狐狸窜伏不敢动， 
<br>却下双鸣当迅飙。愁如湘灵哭湘浦，咽咽哀音隔云雾。 
<br>九嶷深翠转巍峨，仙骨寒消不知处。清同野客敲越瓯， 
<br>丁当急响涵清秋。鸾雏相引叫未定，霜结夜阑仍在楼。 
<br>高若太空露云物，片白激青皆仿佛。仙鹤闲从净碧飞， 
<br>巨鳌头戴蓬莱出。前辈歌诗惟翰林，神仙老格何高深。 
<br>鞭驰造化绕笔转，灿烂不为酸苦吟。梦乘明月清沈沈， 
<br>飞到天台天姥岑。倾湖涌海数百字，字字不朽长摐金。 
<br>此日多君可俦侣，堆珠叠玑满玄圃。终日并辔游昆仑， 
<br>十二楼中宴王母。
<br>
<br>
<br>
<br>&nbsp;&nbsp; 卷823_35 【和王季文题九华山】神颖 
<br>
<br>众岳雄分野，九华镇南朝。彩笔凝空远，崔嵬寄青霄。 
<br>龙潭古仙府，灵药今不凋。莹为沧海镜，烟霞作荒标。 
<br>造化心数奇，性状精气饶。玉树郁玲珑，天籁韵萧寥。 
<br>寂寂寻乳窦，兢兢行石桥。通泉漱云母，藉草萦香苕。 
<br>我住幽且深，君赏昏复朝。稀逢发清唱，片片霜凌飙。
<br>
<br>
<br>
<br>&nbsp;&nbsp; 卷823_36 【宿严陵钓台】神颖 
<br>
<br>寒谷荒台七里洲，贤人永逐水东流。
<br>独猿叫断青天月，千古冥冥潭树秋。
<br>
<br>
<br>
<br>&nbsp;&nbsp; 卷823_37 【效古】澹交 
<br>
<br>荣辱又荣辱，一何翻与覆。人生百岁中，孰肯死前足。 
<br>玄鬓忽如丝，青丛不再绿。自古争名徒，黄金是谁禄。
<br>
<br>
<br>
<br>&nbsp;&nbsp; 卷823_38 【病后作】澹交 
<br>
<br>未得忘身法，此身终未安。病肠犹可洗，瘦骨不禁寒。 
<br>药少心情饵，经无气力看。悠悠片云质，独对夕阳残。
<br>
<br>
<br>
<br>&nbsp;&nbsp; 卷823_39 【写真】澹交 
<br>
<br>图形期自见，自见却伤神。已是梦中梦，更逢身外身。 
<br>水花凝幻质，墨彩染空尘。堪笑予兼尔，俱为未了人。
<br>
<br>
<br>
<br>&nbsp;&nbsp; 卷823_40 【端午】文秀 
<br>
<br>节分端午自谁言，万古传闻为屈原。
<br>堪笑楚江空渺渺，不能洗得直臣冤。
<br>
<br>
<br>
<br>&nbsp;&nbsp; 卷823_41 【谢友人见访留诗】怀楚 
<br>
<br>轩车谁肯到，泉石自相亲。暮雨凋残寺，秋风怅望人。 
<br>庭新一片叶，衣故十年尘。赖有瑶华赠，清吟愈病身。
<br>
<br>
<br>
<br>&nbsp;&nbsp; 卷823_42 【送新平故人】怀楚 
<br>
<br>常听仓庚思旧友，又因蝴蝶梦生涯。一千馀里河连郭， 
<br>三十六峰寒到家。阴岛直分东虢雁，晴楼高入上阳鸦。 
<br>姜嫄庙北与君别，应笑薄寒悲落花。
<br>
<br>
<br>
<br>&nbsp;&nbsp; 卷823_43 【辞南平钟王召】耽章 
<br>
<br>摧残枯木倚寒林，几度逢春不变心。
<br>樵客见之犹不采，郢人何事苦搜寻。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
