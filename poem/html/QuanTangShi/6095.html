<HTML>
<HEAD>
<TITLE>全唐诗 卷223-225 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷223-225</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷223-225</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6095"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷223-225')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷223-225]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷223_1 【宿青溪驿奉怀张员外十五兄之绪】杜甫 
<br>
<br>漾舟千山内，日入泊枉渚。我生本飘飘，今复在何许。 
<br>石根青枫林，猿鸟聚俦侣。月明游子静，畏虎不得语。 
<br>中夜怀友朋，乾坤此深阻。浩荡前后间，佳期付荆楚。
<br>
<br>
<br>&nbsp;&nbsp; 卷223_2 【敬寄族弟唐十八使君】杜甫 
<br>
<br>与君陶唐后，盛族多其人。圣贤冠史籍，枝派罗源津。 
<br>在今气磊落，巧伪莫敢亲。介立实吾弟，济时肯杀身。 
<br>物白讳受玷，行高无污真。得罪永泰末，放之五溪滨。 
<br>鸾凤有铩翮，先儒曾抱麟。雷霆霹长松，骨大却生筋。 
<br>一失不足伤，念子孰自珍。泊舟楚宫岸，恋阙浩酸辛。 
<br>除名配清江，厥土巫峡邻。登陆将首途，笔札枉所申。 
<br>归朝跼病肺，叙旧思重陈。春风洪涛壮，谷转颇弥旬。 
<br>我能泛中流，搪突鼍獭瞋。长年已省柁，慰此贞良臣。
<br>
<br>
<br>
<br>&nbsp;&nbsp; 卷223_3 【忆昔行】杜甫 
<br>
<br>忆昔北寻小有洞，洪河怒涛过轻舸。辛勤不见华盖君， 
<br>艮岑青辉惨么麽。千崖无人万壑静，三步回头五步坐。 
<br>秋山眼冷魂未归，仙赏心违泪交堕。弟子谁依白茅室， 
<br>卢老独启青铜锁。巾拂香馀捣药尘，阶除灰死烧丹火。 
<br>悬圃沧洲莽空阔，金节羽衣飘婀娜。落日初霞闪馀映， 
<br>倏忽东西无不可。松风涧水声合时，青兕黄熊啼向我。 
<br>徒然咨嗟抚遗迹，至今梦想仍犹佐。秘诀隐文须内教， 
<br>晚岁何功使愿果。更讨衡阳董炼师，南浮早鼓潇湘柁。
<br>
<br>
<br>
<br>&nbsp;&nbsp; 卷223_4 【魏将军歌】杜甫 
<br>
<br>将军昔著从事衫，铁马驰突重两衔。披坚执锐略西极， 
<br>昆仑月窟东崭岩。君门羽林万猛士，恶若哮虎子所监。 
<br>五年起家列霜戟，一日过海收风帆。平生流辈徒蠢蠢， 
<br>长安少年气欲尽。魏侯骨耸精爽紧，华岳峰尖见秋隼。 
<br>星躔宝校金盘陀，夜骑天驷超天河。欃枪荧惑不敢动， 
<br>翠蕤云旓相荡摩。吾为子起歌都护，酒阑插剑肝胆露。 
<br>钩陈苍苍风玄武，万岁千秋奉明主，临江节士安足数。
<br>
<br>
<br>
<br>&nbsp;&nbsp; 卷223_5 【北风】杜甫 
<br>
<br>北风破南极，朱凤日威垂。洞庭秋欲雪，鸿雁将安归。 
<br>十年杀气盛，六合人烟稀。吾慕汉初老，时清犹茹芝。
<br>
<br>
<br>
<br>&nbsp;&nbsp; 卷223_6 【客从】杜甫 
<br>
<br>客从南溟来，遗我泉客珠。珠中有隐字，欲辨不成书。 
<br>缄之箧笥久，以俟公家须。开视化为血，哀今征敛无。
<br>
<br>
<br>
<br>&nbsp;&nbsp; 卷223_7 【白马】杜甫 
<br>
<br>白马东北来，空鞍贯双箭。可怜马上郎，意气今谁见。 
<br>近时主将戮，中夜商於战。丧乱死多门，呜呼泪如霰。
<br>
<br>
<br>
<br>&nbsp;&nbsp; 卷223_8 【白凫行】杜甫 
<br>
<br>君不见黄鹄高于五尺童，化为白凫似老翁。 
<br>故畦遗穗已荡尽，天寒岁暮波涛中。鳞介腥膻素不食， 
<br>终日忍饥西复东。鲁门鶢鶋亦蹭蹬，闻道如今犹避风。
<br>
<br>
<br>
<br>&nbsp;&nbsp; 卷223_9 【朱凤行】杜甫 
<br>
<br>君不见潇湘之山衡山高，山巅朱凤声嗷嗷。 
<br>侧身长顾求其群，翅垂口噤心甚劳。下愍百鸟在罗网， 
<br>黄雀最小犹难逃。愿分竹实及蝼蚁，尽使鸱枭相怒号。
<br>
<br>
<br>
<br>&nbsp;&nbsp; 卷223_10 【惜别行，送向卿进奉端午御衣之上都】杜甫 
<br>
<br>肃宗昔在灵武城，指挥猛将收咸京。向公泣血洒行殿， 
<br>佐佑卿相乾坤平。逆胡冥寞随烟烬，卿家兄弟功名震。 
<br>麒麟图画鸿雁行，紫极出入黄金印。尚书勋业超千古， 
<br>雄镇荆州继吾祖。裁缝云雾成御衣，拜跪题封向端午。 
<br>向卿将命寸心赤，青山落日江潮白。卿到朝廷说老翁， 
<br>漂零已是沧浪客。
<br>
<br>
<br>
<br>&nbsp;&nbsp; 卷223_11 【醉歌行，赠公安颜少府请顾八题壁】杜甫 
<br>
<br>神仙中人不易得，颜氏之子才孤标。天马长鸣待驾驭， 
<br>秋鹰整翮当云霄。君不见东吴顾文学， 
<br>君不见西汉杜陵老。诗家笔势君不嫌，词翰升堂为君扫。 
<br>是日霜风冻七泽，乌蛮落照衔赤壁。酒酣耳热忘头白， 
<br>感君意气无所惜，一为歌行歌主客。
<br>
<br>
<br>
<br>&nbsp;&nbsp; 卷223_12 【夜闻觱篥】杜甫 
<br>
<br>夜闻觱篥沧江上，衰年侧耳情所向。邻舟一听多感伤， 
<br>塞曲三更欻悲壮。积雪飞霜此夜寒，孤灯急管复风湍。 
<br>君知天地干戈满，不见江湖行路难。
<br>
<br>
<br>
<br>&nbsp;&nbsp; 卷223_13 【发刘郎浦（浦在石首县，昭烈纳吴女处）】杜甫 
<br>
<br>挂帆早发刘郎浦，疾风飒飒昏亭午。舟中无日不沙尘， 
<br>岸上空村尽豺虎。十日北风风未回，客行岁晚晚相催。 
<br>白头厌伴渔人宿，黄帽青鞋归去来。
<br>
<br>
<br>
<br>&nbsp;&nbsp; 卷223_14 【别董颋】杜甫 
<br>
<br>穷冬急风水，逆浪开帆难。士子甘旨阙，不知道里寒。 
<br>有求彼乐土，南适小长安。到我舟楫去，觉君衣裳单。 
<br>素闻赵公节，兼尽宾主欢。已结门庐望，无令霜雪残。 
<br>老夫缆亦解，脱粟朝未餐。飘荡兵甲际，几时怀抱宽。 
<br>汉阳颇宁静，岘首试考槃。当念著白帽，采薇青云端。
<br>
<br>
<br>
<br>&nbsp;&nbsp; 卷223_15 【送重表侄王砅评事使南海】杜甫 
<br>
<br>我之曾祖姑，尔之高祖母。尔祖未显时，归为尚书妇。 
<br>隋朝大业末，房杜俱交友。长者来在门，荒年自糊口。 
<br>家贫无供给，客位但箕帚。俄顷羞颇珍，寂寥人散后。 
<br>入怪鬓发空，吁嗟为之久。自陈翦髻鬟，鬻市充杯酒。 
<br>上云天下乱，宜与英俊厚。向窃窥数公，经纶亦俱有。 
<br>次问最少年，虬髯十八九。子等成大名，皆因此人手。 
<br>下云风云合，龙虎一吟吼。愿展丈夫雄，得辞儿女丑。 
<br>秦王时在坐，真气惊户牖。及乎贞观初，尚书践台斗。 
<br>夫人常肩舆，上殿称万寿。六宫师柔顺，法则化妃后。 
<br>至尊均嫂叔，盛事垂不朽。凤雏无凡毛，五色非尔曹。 
<br>往者胡作逆，乾坤沸嗷嗷。吾客左冯翊，尔家同遁逃。 
<br>争夺至徒步，块独委蓬蒿。逗留热尔肠，十里却呼号。 
<br>自下所骑马，右持腰间刀。左牵紫游缰，飞走使我高。 
<br>苟活到今日，寸心铭佩牢。乱离又聚散，宿昔恨滔滔。 
<br>水花笑白首，春草随青袍。廷评近要津，节制收英髦。 
<br>北驱汉阳传，南泛上泷舠。家声肯坠地，利器当秋毫。 
<br>番禺亲贤领，筹运神功操。大夫出卢宋，宝贝休脂膏。 
<br>洞主降接武，海胡舶千艘。我欲就丹砂，跋涉觉身劳。 
<br>安能陷粪土，有志乘鲸鳌。或骖鸾腾天，聊作鹤鸣皋。
<br>
<br>
<br>
<br>&nbsp;&nbsp; 卷223_16 【咏怀二首】杜甫 
<br>
<br>人生贵是男，丈夫重天机。未达善一身，得志行所为。 
<br>嗟余竟轗轲，将老逢艰危。胡雏逼神器，逆节同所归。 
<br>河雒化为血，公侯草间啼。西京复陷没，翠盖蒙尘飞。 
<br>万姓悲赤子，两宫弃紫微。倏忽向二纪，奸雄多是非。 
<br>本朝再树立，未及贞观时。日给在军储，上官督有司。 
<br>高贤迫形势，岂暇相扶持。疲苶苟怀策，栖屑无所施。 
<br>先王实罪己，愁痛正为兹。岁月不我与，蹉跎病于斯。 
<br>夜看丰城气，回首蛟龙池。齿发已自料，意深陈苦词。
<br>
<br>邦危坏法则，圣远益愁慕。飘飖桂水游，怅望苍梧暮。 
<br>潜鱼不衔钩，走鹿无反顾。皦皦幽旷心，拳拳异平素。 
<br>衣食相拘阂，朋知限流寓。风涛上春沙，千里侵江树。 
<br>逆行少吉日，时节空复度。井灶任尘埃，舟航烦数具。 
<br>牵缠加老病，琐细隘俗务。万古一死生，胡为足名数。 
<br>多忧污桃源，拙计泥铜柱。未辞炎瘴毒，摆落跋涉惧。 
<br>虎狼窥中原，焉得所历住。葛洪及许靖，避世常此路。 
<br>贤愚诚等差，自爱各驰骛。羸瘠且如何，魄夺针灸屡。 
<br>拥滞僮仆慵，稽留篙师怒。终当挂帆席，天意难告诉。 
<br>南为祝融客，勉强亲杖屦。结托老人星，罗浮展衰步。
<br>
<br>
<br>
<br>&nbsp;&nbsp; 卷223_17 【送顾八分文学适洪吉州】杜甫 
<br>
<br>中郎石经后，八分盖憔悴。顾侯运炉锤，笔力破馀地。 
<br>昔在开元中，韩蔡同赑屃。玄宗妙其书，是以数子至。 
<br>御札早流传，揄扬非造次。三人并入直，恩泽各不二。 
<br>顾于韩蔡内，辨眼工小字。分日示诸王，钩深法更秘。 
<br>文学与我游，萧疏外声利。追随二十载，浩荡长安醉。 
<br>高歌卿相宅，文翰飞省寺。视我扬马间，白首不相弃。 
<br>骅骝入穷巷，必脱黄金辔。一论朋友难，迟暮敢失坠。 
<br>古来事反覆，相见横涕泗。向者玉珂人，谁是青云器。 
<br>才尽伤形体，病渴污官位。故旧独依然，时危话颠踬。 
<br>我甘多病老，子负忧世志。胡为困衣食，颜色少称遂。 
<br>远作辛苦行，顺从众多意。舟楫无根蒂，蛟鼍好为祟。 
<br>况兼水贼繁，特戒风飙驶。崩腾戎马际，往往杀长吏。 
<br>子干东诸侯，劝勉防纵恣。邦以民为本，鱼饥费香饵。 
<br>请哀疮痍深，告诉皇华使。使臣精所择，进德知历试。 
<br>恻隐诛求情，固应贤愚异。列士恶苟得，俊杰思自致。 
<br>赠子猛虎行，出郊载酸鼻。
<br>
<br>
<br>
<br>&nbsp;&nbsp; 卷223_18 【上水遣怀】杜甫 
<br>
<br>我衰太平时，身病戎马后。蹭蹬多拙为，安得不皓首。 
<br>驱驰四海内，童稚日糊口。但遇新少年，少逢旧亲友。 
<br>低颜下色地，故人知善诱。后生血气豪，举动见老丑。 
<br>穷迫挫曩怀，常如中风走。一纪出西蜀，于今向南斗。 
<br>孤舟乱春华，暮齿依蒲柳。冥冥九疑葬，圣者骨亦朽。 
<br>蹉跎陶唐人，鞭挞日月久。中间屈贾辈，谗毁竟自取。 
<br>郁没二悲魂，萧条犹在否。崷崒清湘石，逆行杂林薮。 
<br>篙工密逞巧，气若酣杯酒。歌讴互激远，回斡明受授。 
<br>善知应触类，各藉颖脱手。古来经济才，何事独罕有。 
<br>苍苍众色晚，熊挂玄蛇吼。黄罴在树颠，正为群虎守。 
<br>羸骸将何适，履险颜益厚。庶与达者论，吞声混瑕垢。
<br>
<br>
<br>
<br>&nbsp;&nbsp; 卷223_19 【遣遇】杜甫 
<br>
<br>磬折辞主人，开帆驾洪涛。春水满南国，朱崖云日高。 
<br>舟子废寝食，飘风争所操。我行匪利涉，谢尔从者劳。 
<br>石间采蕨女，鬻菜输官曹。丈夫死百役，暮返空村号。 
<br>闻见事略同，刻剥及锥刀。贵人岂不仁，视汝如莠蒿。 
<br>索钱多门户，丧乱纷嗷嗷。奈何黠吏徒，渔夺成逋逃。 
<br>自喜遂生理，花时甘缊袍。
<br>
<br>
<br>
<br>&nbsp;&nbsp; 卷223_20 【解忧】杜甫 
<br>
<br>减米散同舟，路难思共济。向来云涛盘，众力亦不细。 
<br>呀坑瞥眼过，飞橹本无蒂。得失瞬息间，致远宜恐泥。 
<br>百虑视安危，分明曩贤计。兹理庶可广，拳拳期勿替。
<br>
<br>
<br>
<br>&nbsp;&nbsp; 卷223_21 【宿凿石浦（浦在湘潭县西）】杜甫 
<br>
<br>早宿宾从劳，仲春江山丽。飘风过无时，舟楫敢不系。 
<br>回塘澹暮色，日没众星嘒。缺月殊未生，青灯死分翳。 
<br>穷途多俊异，乱世少恩惠。鄙夫亦放荡，草草频卒岁。 
<br>斯文忧患馀，圣哲垂彖系。
<br>
<br>
<br>
<br>&nbsp;&nbsp; 卷223_22 【早行】杜甫 
<br>
<br>歌哭俱在晓，行迈有期程。孤舟似昨日，闻见同一声。 
<br>飞鸟数求食，潜鱼亦独惊。前王作网罟，设法害生成。 
<br>碧藻非不茂，高帆终日征。干戈未揖让，崩迫开其情。
<br>
<br>
<br>
<br>&nbsp;&nbsp; 卷223_23 【过津口】杜甫 
<br>
<br>南岳自兹近，湘流东逝深。和风引桂楫，春日涨云岑。 
<br>回首过津口，而多枫树林。白鱼困密网，黄鸟喧嘉音。 
<br>物微限通塞，恻隐仁者心。瓮馀不尽酒，膝有无声琴。 
<br>圣贤两寂寞，眇眇独开襟。
<br>
<br>
<br>
<br>&nbsp;&nbsp; 卷223_24 【次空灵岸】杜甫 
<br>
<br>沄沄逆素浪，落落展清眺。幸有舟楫迟，得尽所历妙。 
<br>空灵霞石峻，枫栝隐奔峭。青春犹无私，白日亦偏照。 
<br>可使营吾居，终焉托长啸。毒瘴未足忧，兵戈满边徼。 
<br>向者留遗恨，耻为达人诮。回帆觊赏延，佳处领其要。
<br>
<br>
<br>
<br>&nbsp;&nbsp; 卷223_25 【宿花石戍（长沙有渌口、花石二戍）】杜甫 
<br>
<br>午辞空灵岑，夕得花石戍。岸疏开辟水，木杂今古树。 
<br>地蒸南风盛，春热西日暮。四序本平分，气候何回互。 
<br>茫茫天造间，理乱岂恒数。系舟盘藤轮，策杖古樵路。 
<br>罢人不在村，野圃泉自注。柴扉虽芜没，农器尚牢固。 
<br>山东残逆气，吴楚守王度。谁能扣君门，下令减征赋。
<br>
<br>
<br>
<br>&nbsp;&nbsp; 卷223_26 【早发】杜甫 
<br>
<br>有求常百虑，斯文亦吾病。以兹朋故多，穷老驱驰并。 
<br>早行篙师怠，席挂风不正。昔人戒垂堂，今则奚奔命。 
<br>涛翻黑蛟跃，日出黄雾映。烦促瘴岂侵，颓倚睡未醒。 
<br>仆夫问盥栉，暮颜靦青镜。随意簪葛巾，仰惭林花盛。 
<br>侧闻夜来寇，幸喜囊中净。艰危作远客，干请伤直性。 
<br>薇蕨饿首阳，粟马资历聘。贱子欲适从，疑误此二柄。
<br>
<br>
<br>
<br>&nbsp;&nbsp; 卷223_27 【次晚洲】杜甫 
<br>
<br>参错云石稠，坡陀风涛壮。晚洲适知名，秀色固异状。 
<br>棹经垂猿把，身在度鸟上。摆浪散帙妨，危沙折花当。 
<br>羁离暂愉悦，羸老反惆怅。中原未解兵，吾得终疏放。
<br>
<br>
<br>
<br>&nbsp;&nbsp; 卷223_28 【望岳】杜甫 
<br>
<br>南岳配朱鸟，秩礼自百王。欻吸领地灵，鸿洞半炎方。 
<br>邦家用祀典，在德非馨香。巡守何寂寥，有虞今则亡。 
<br>洎吾隘世网，行迈越潇湘。渴日绝壁出，漾舟清光旁。 
<br>祝融五峰尊，峰峰次低昂。紫盖独不朝，争长嶪相望。 
<br>恭闻魏夫人，群仙夹翱翔。有时五峰气，散风如飞霜。 
<br>牵迫限修途，未暇杖崇冈。归来觊命驾，沐浴休玉堂。 
<br>三叹问府主，曷以赞我皇。牲璧忍衰俗，神其思降祥。
<br>
<br>
<br>
<br>&nbsp;&nbsp; 卷223_29 【湘江宴饯裴二端公赴道州】杜甫 
<br>
<br>白日照舟师，朱旗散广川。群公饯南伯，肃肃秩初筵。 
<br>鄙人奉末眷，佩服自早年。义均骨肉地，怀抱罄所宣。 
<br>盛名富事业，无取愧高贤。不以丧乱婴，保爱金石坚。 
<br>计拙百僚下，气苏君子前。会合苦不久，哀乐本相缠。 
<br>交游飒向尽，宿昔浩茫然。促觞激百虑，掩抑泪潺湲。 
<br>热云集曛黑，缺月未生天。白团为我破，华烛蟠长烟。 
<br>鸹鹖催明星，解袂从此旋。上请减兵甲，下请安井田。 
<br>永念病渴老，附书远山巅。
<br>
<br>
<br>
<br>&nbsp;&nbsp; 卷223_30 【清明】杜甫 
<br>
<br>著处繁花务是日，长沙千人万人出。渡头翠柳艳明眉， 
<br>争道朱蹄骄啮膝。此都好游湘西寺，诸将亦自军中至。 
<br>马援征行在眼前，葛强亲近同心事。金镫下山红粉晚， 
<br>牙樯捩柁青楼远。古时丧乱皆可知，人世悲欢暂相遣。 
<br>弟侄虽存不得书，干戈未息苦离居。逢迎少壮非吾道， 
<br>况乃今朝更祓除。
<br>
<br>
<br>
<br>&nbsp;&nbsp; 卷223_31 【风雨看舟前落花，戏为新句】杜甫 
<br>
<br>江上人家桃树枝，春寒细雨出疏篱。影遭碧水潜勾引， 
<br>风妒红花却倒吹。吹花困癫傍舟楫，水光风力俱相怯。 
<br>赤憎轻薄遮入怀，珍重分明不来接。湿久飞迟半日高， 
<br>萦沙惹草细于毛。蜜蜂蝴蝶生情性，偷眼蜻蜓避百劳。
<br>
<br>
<br>
<br>&nbsp;&nbsp; 卷223_32 【岳麓山道林二寺行】杜甫 
<br>
<br>玉泉之南麓山殊，道林林壑争盘纡。寺门高开洞庭野， 
<br>殿脚插入赤沙湖。五月寒风冷佛骨，六时天乐朝香炉。 
<br>地灵步步雪山草，僧宝人人沧海珠。塔劫宫墙壮丽敌， 
<br>香厨松道清凉俱。莲花交响共命鸟，金榜双回三足乌。 
<br>方丈涉海费时节，悬圃寻河知有无。暮年且喜经行近， 
<br>春日兼蒙暄暖扶。飘然斑白身奚适，傍此烟霞茅可诛。 
<br>桃源人家易制度，橘洲田土仍膏腴。潭府邑中甚淳古， 
<br>太守庭内不喧呼。昔遭衰世皆晦迹，今幸乐国养微躯。 
<br>依止老宿亦未晚，富贵功名焉足图。久为野客寻幽惯， 
<br>细学何颙免兴孤。一重一掩吾肺腑，山鸟山花吾友于。 
<br>宋公放逐曾题壁，物色分留与老夫。
<br>
<br>
<br>
<br>&nbsp;&nbsp; 卷223_33 【奉送魏六丈佑少府之交广】杜甫 
<br>
<br>贤豪赞经纶，功成空名垂。子孙不振耀，历代皆有之。 
<br>郑公四叶孙，长大常苦饥。众中见毛骨，犹是麒麟儿。 
<br>磊落贞观事，致君朴直词。家声盖六合，行色何其微。 
<br>遇我苍梧阴，忽惊会面稀。议论有馀地，公侯来未迟。 
<br>虚思黄金贵，自笑青云期。长卿久病渴，武帝元同时。 
<br>季子黑貂敝，得无妻嫂欺。尚为诸侯客，独屈州县卑。 
<br>南游炎海甸，浩荡从此辞。穷途仗神道，世乱轻土宜。 
<br>解帆岁云暮，可与春风归。出入朱门家，华屋刻蛟螭。 
<br>玉食亚王者，乐张游子悲。侍婢艳倾城，绡绮轻雾霏。 
<br>掌中琥珀钟，行酒双逶迤。新欢继明烛，梁栋星辰飞。 
<br>两情顾盼合，珠碧赠于斯。上贵见肝胆，下贵不相疑。 
<br>心事披写间，气酣达所为。错挥铁如意，莫避珊瑚枝。 
<br>始兼逸迈兴，终慎宾主仪。戎马暗天宇，呜呼生别离。
<br>
<br>
<br>
<br>&nbsp;&nbsp; 卷223_34 【别张十三建封】杜甫 
<br>
<br>尝读唐实录，国家草昧初。刘裴建首义，龙见尚踌躇。 
<br>秦王拨乱姿，一剑总兵符。汾晋为丰沛，暴隋竟涤除。 
<br>宗臣则庙食，后祀何疏芜。彭城英雄种，宜膺将相图。 
<br>尔惟外曾孙，倜傥汗血驹。眼中万少年，用意尽崎岖。 
<br>相逢长沙亭，乍问绪业馀。乃吾故人子，童丱联居诸。 
<br>挥手洒衰泪，仰看八尺躯。内外名家流，风神荡江湖。 
<br>范云堪晚友，嵇绍自不孤。择材征南幕，湖落回鲸鱼。 
<br>载感贾生恸，复闻乐毅书。主忧急盗贼，师老荒京都。 
<br>旧丘岂税驾，大厦倾宜扶。君臣各有分，管葛本时须。 
<br>虽当霰雪严，未觉栝柏枯。高义在云台，嘶鸣望天衢。 
<br>羽人扫碧海，功业竟何如。
<br>
<br>
<br>
<br>&nbsp;&nbsp; 卷223_35 【暮秋枉裴道州手札，率尔遣兴，寄近呈苏涣侍御】杜甫 
<br>
<br>久客多枉友朋书，素书一月凡一束。虚名但蒙寒温问， 
<br>泛爱不救沟壑辱。齿落未是无心人，舌存耻作穷途哭。 
<br>道州手札适复至，纸长要自三过读。盈把那须沧海珠， 
<br>入怀本倚昆山玉。拨弃潭州百斛酒，芜没潇岸千株菊。 
<br>使我昼立烦儿孙，令我夜坐费灯烛。忆子初尉永嘉去， 
<br>红颜白面花映肉。军符侯印取岂迟，紫燕騄耳行甚速。 
<br>圣朝尚飞战斗尘，济世宜引英俊人。黎元愁痛会苏息， 
<br>夷狄跋扈徒逡巡。授钺筑坛闻意旨，颓纲漏网期弥纶。 
<br>郭钦上书见大计，刘毅答诏惊群臣。他日更仆语不浅， 
<br>明公论兵气益振。倾壶箫管黑白发，舞剑霜雪吹青春。 
<br>宴筵曾语苏季子，后来杰出云孙比。茅斋定王城郭门， 
<br>药物楚老渔商市。市北肩舆每联袂，郭南抱瓮亦隐几。 
<br>无数将军西第成，早作丞相东山起。鸟雀苦肥秋粟菽， 
<br>蛟龙欲蛰寒沙水。天下鼓角何时休，阵前部曲终日死。 
<br>附书与裴因示苏，此生已愧须人扶。致君尧舜付公等， 
<br>早据要路思捐躯。
<br>
<br>
<br>
<br>&nbsp;&nbsp; 卷223_36 【奉赠李八丈判官（曛）】杜甫 
<br>
<br>我丈时英特，宗枝神尧后。珊瑚市则无，騄骥人得有。 
<br>早年见标格，秀气冲星斗。事业富清机，官曹正独守。 
<br>顷来树嘉政，皆已传众口。艰难体贵安，冗长吾敢取。 
<br>区区犹历试，炯炯更持久。讨论实解颐，操割纷应手。 
<br>箧书积讽谏，宫阙限奔走。入幕未展材，秉钧孰为偶。 
<br>所亲问淹泊，泛爱惜衰朽。垂白乱南翁，委身希北叟。 
<br>真成穷辙鲋，或似丧家狗。秋枯洞庭石，风飒长沙柳。 
<br>高兴激荆衡，知音为回首。
<br>
<br>
<br>
<br>&nbsp;&nbsp; 卷223_37 【岁晏行】杜甫 
<br>
<br>岁云暮矣多北风，潇湘洞庭白雪中。渔父天寒网罟冻， 
<br>莫徭射雁鸣桑弓。去年米贵阙军食，今年米贱大伤农。 
<br>高马达官厌酒肉，此辈杼轴茅茨空。楚人重鱼不重鸟， 
<br>汝休枉杀南飞鸿。况闻处处鬻男女，割慈忍爱还租庸。 
<br>往日用钱捉私铸，今许铅锡和青铜。刻泥为之最易得， 
<br>好恶不合长相蒙。万国城头吹画角，此曲哀怨何时终。
<br>
<br>
<br>
<br>&nbsp;&nbsp; 卷223_38 【追酬故高蜀州人日见寄】杜甫 
<br>
<br>自蒙蜀州人日作，不意清诗久零落。今晨散帙眼忽开， 
<br>迸泪幽吟事如昨。呜呼壮士多慷慨，合沓高名动寥廓。 
<br>叹我凄凄求友篇，感时郁郁匡君略。锦里春光空烂熳， 
<br>瑶墀侍臣已冥莫。潇湘水国傍鼋鼍，鄠杜秋天失雕鹗。 
<br>东西南北更谁论，白首扁舟病独存。遥拱北辰缠寇盗， 
<br>欲倾东海洗乾坤。边塞西蕃最充斥，衣冠南渡多崩奔。 
<br>鼓瑟至今悲帝子，曳裾何处觅王门。文章曹植波澜阔， 
<br>服食刘安德业尊。长笛谁能乱愁思，昭州词翰与招魂。
<br>
<br>
<br>
<br>&nbsp;&nbsp; 卷223_39 【苏大侍御访江浦，赋八韵记异】杜甫 
<br>
<br>庞公不浪出，苏氏今有之。再闻诵新作，突过黄初诗。 
<br>乾坤几反覆，扬马宜同时。今晨清镜中，胜食斋房芝。 
<br>余发喜却变，白间生黑丝。昨夜舟火灭，湘娥帘外悲。 
<br>百灵未敢散，风破寒江迟。
<br>
<br>
<br>
<br>&nbsp;&nbsp; 卷223_40 【题衡山县文宣王庙新学堂，呈陆宰】杜甫 
<br>
<br>旄头彗紫微，无复俎豆事。金甲相排荡，青衿一憔悴。 
<br>呜呼已十年，儒服弊于地。征夫不遑息，学者沦素志。 
<br>我行洞庭野，欻得文翁肆。侁侁胄子行，若舞风雩至。 
<br>周室宜中兴，孔门未应弃。是以资雅才，涣然立新意。 
<br>衡山虽小邑，首唱恢大义。因见县尹心，根源旧宫閟。 
<br>讲堂非曩构，大屋加涂墍。下可容百人，墙隅亦深邃。 
<br>何必三千徒，始压戎马气。林木在庭户，密干叠苍翠。 
<br>有井朱夏时，辘轳冻阶戺。耳闻读书声，杀伐灾仿佛。 
<br>故国延归望，衰颜减愁思。南纪改波澜，西河共风味。 
<br>采诗倦跋涉，载笔尚可记。高歌激宇宙，凡百慎失坠。
<br>
<br>
<br>
<br>&nbsp;&nbsp; 卷223_41 【入衡州】杜甫 
<br>
<br>兵革自久远，兴衰看帝王。汉仪甚照耀，胡马何猖狂。 
<br>老将一失律，清边生战场。君臣忍瑕垢，河岳空金汤。 
<br>重镇如割据，轻权绝纪纲。军州体不一，宽猛性所将。 
<br>嗟彼苦节士，素于圆凿方。寡妻从为郡，兀者安堵墙。 
<br>凋弊惜邦本，哀矜存事常。旌麾非其任，府库实过防。 
<br>恕己独在此，多忧增内伤。偏裨限酒肉，卒伍单衣裳。 
<br>元恶迷是似，聚谋泄康庄。竟流帐下血，大降湖南殃。 
<br>烈火发中夜，高烟焦上苍。至今分粟帛，杀气吹沅湘。 
<br>福善理颠倒，明征天莽茫。销魂避飞镝，累足穿豺狼。 
<br>隐忍枳棘刺，迁延胝趼疮。远归儿侍侧，犹乳女在旁。 
<br>久客幸脱免，暮年惭激昂。萧条向水陆，汩没随鱼商。 
<br>报主身已老，入朝病见妨。悠悠委薄俗，郁郁回刚肠。 
<br>参错走洲渚，舂容转林篁。片帆左郴岸，通郭前衡阳。 
<br>华表云鸟埤，名园花草香。旗亭壮邑屋，烽橹蟠城隍。 
<br>中有古刺史，盛才冠岩廊。扶颠待柱石，独坐飞风霜。 
<br>昨者间琼树，高谈随羽觞。无论再缱绻，已是安苍黄。 
<br>剧孟七国畏，马卿四赋良。门阑苏生在，勇锐白起强。 
<br>问罪富形势，凯歌悬否臧。氛埃期必扫，蚊蚋焉能当。 
<br>橘井旧地宅，仙山引舟航。此行厌暑雨，厥土闻清凉。 
<br>诸舅剖符近，开缄书札光。频繁命屡及，磊落字百行。 
<br>江总外家养，谢安乘兴长。下流匪珠玉，择木羞鸾皇。 
<br>我师嵇叔夜，世贤张子房。柴荆寄乐土，鹏路观翱翔。
<br>
<br>
<br>
<br>&nbsp;&nbsp; 卷223_42 【舟中苦热遣怀，奉呈阳中丞通简台省诸公】杜甫 
<br>
<br>愧为湖外客，看此戎马乱。中夜混黎氓，脱身亦奔窜。 
<br>平生方寸心，反掌帐下难。呜呼杀贤良，不叱白刃散。 
<br>吾非丈夫特，没齿埋冰炭。耻以风病辞，胡然泊湘岸。 
<br>入舟虽苦热，垢腻可溉灌。痛彼道边人，形骸改昏旦。 
<br>中丞连帅职，封内权得按。身当问罪先，县实诸侯半。 
<br>士卒既辑睦，启行促精悍。似闻上游兵，稍逼长沙馆。 
<br>怜好彼克修，天机自明断。南图卷云水，北拱戴霄汉。 
<br>美名光史臣，长策何壮观。驱驰数公子，咸愿同伐叛。 
<br>声节哀有馀，夫何激衰懦。偏裨表三上，卤莽同一贯。 
<br>始谋谁其间，回首增愤惋。宗英李端公，守职甚昭焕。 
<br>变通迫胁地，谋画焉得算。王室不肯微，凶徒略无惮。 
<br>此流须卒斩，神器资强干。扣寂豁烦襟，皇天照嗟叹。
<br>
<br>
<br>
<br>&nbsp;&nbsp; 卷223_43 【聂耒阳以仆阻水书致酒肉疗饥荒江诗得代怀…泊于方田】杜甫 
<br>
<br>耒阳驰尺素，见访荒江眇。义士烈女家，风流吾贤绍。 
<br>昨见狄相孙，许公人伦表。前期翰林后，屈迹县邑小。 
<br>知我碍湍涛，半旬获浩溔。麾下杀元戎，湖边有飞旐。 
<br>孤舟增郁郁，僻路殊悄悄。侧惊猿猱捷，仰羡鹳鹤矫。 
<br>礼过宰肥羊，愁当置清醥。人非西喻蜀，兴在北坑赵。 
<br>方行郴岸静，未话长沙扰。崔师乞已至，澧卒用矜少。 
<br>问罪消息真，开颜憩亭沼。
<br>
<br>
<br>
<br>
<br>
<br>&nbsp;&nbsp; 卷224_1 【冬日洛城北谒玄元皇帝庙】杜甫 
<br>
<br>配极玄都閟，凭虚禁御长。守祧严具礼，掌节镇非常。 
<br>碧瓦初寒外，金茎一气旁。山河扶绣户，日月近雕梁。 
<br>仙李盘根大，猗兰奕叶光。世家遗旧史，道德付今王。 
<br>画手看前辈，吴生远擅场。森罗移地轴，妙绝动宫墙。 
<br>五圣联龙衮，千官列雁行。冕旒俱秀发，旌旆尽飞扬。 
<br>翠柏深留景，红梨迥得霜。风筝吹玉柱，露井冻银床。 
<br>身退卑周室，经传拱汉皇。谷神如不死，养拙更何乡。
<br>
<br>
<br>&nbsp;&nbsp; 卷224_2 【赠韦左丞丈（济。天宝七年以韦济为河南尹迁尚书左丞）】杜甫 
<br>
<br>左辖频虚位，今年得旧儒。相门韦氏在，经术汉臣须。 
<br>时议归前烈，天伦恨莫俱。鴒原荒宿草，凤沼接亨衢。 
<br>有客虽安命，衰容岂壮夫。家人忧几杖，甲子混泥途。 
<br>不谓矜馀力，还来谒大巫。岁寒仍顾遇，日暮且踟蹰。 
<br>老骥思千里，饥鹰待一呼。君能微感激，亦足慰榛芜。
<br>
<br>
<br>
<br>&nbsp;&nbsp; 卷224_3 【投赠哥舒开府二十韵】杜甫 
<br>
<br>今代麒麟阁，何人第一功。君王自神武，驾驭必英雄。 
<br>开府当朝杰，论兵迈古风。先锋百胜在，略地两隅空。 
<br>青海无传箭，天山早挂弓。廉颇仍走敌，魏绛已和戎。 
<br>每惜河湟弃，新兼节制通。智谋垂睿想，出入冠诸公。 
<br>日月低秦树，乾坤绕汉宫。胡人愁逐北，宛马又从东。 
<br>受命边沙远，归来御席同。轩墀曾宠鹤，畋猎旧非熊。 
<br>茅土加名数，山河誓始终。策行遗战伐，契合动昭融。 
<br>勋业青冥上，交亲气概中。未为珠履客，已见白头翁。 
<br>壮节初题柱，生涯独转蓬。几年春草歇，今日暮途穷。 
<br>军事留孙楚，行间识吕蒙。防身一长剑，将欲倚崆峒。
<br>
<br>
<br>
<br>&nbsp;&nbsp; 卷224_4 【上韦左相二十韵（见素）】杜甫 
<br>
<br>凤历轩辕纪，龙飞四十春。八荒开寿域，一气转洪钧。 
<br>霖雨思贤佐，丹青忆老臣。应图求骏马，惊代得麒麟。 
<br>沙汰江河浊，调和鼎鼐新。韦贤初相汉，范叔已归秦。 
<br>盛业今如此，传经固绝伦。豫樟深出地，沧海阔无津。 
<br>北斗司喉舌，东方领搢绅。持衡留藻鉴，听履上星辰。 
<br>独步才超古，馀波德照邻。聪明过管辂，尺牍倒陈遵。 
<br>岂是池中物，由来席上珍。庙堂知至理，风俗尽还淳。 
<br>才杰俱登用，愚蒙但隐沦。长卿多病久，子夏索居频。 
<br>回首驱流俗，生涯似众人。巫咸不可问，邹鲁莫容身。 
<br>感激时将晚，苍茫兴有神。为公歌此曲，涕泪在衣巾。
<br>
<br>
<br>
<br>&nbsp;&nbsp; 卷224_5 【奉赠太常张卿二十韵（均）】杜甫 
<br>
<br>方丈三韩外，昆仑万国西。建标天地阔，诣绝古今迷。 
<br>气得神仙迥，恩承雨露低。相门清议众，儒术大名齐。 
<br>轩冕罗天阙，琳琅识介珪。伶官诗必诵，夔乐典犹稽。 
<br>健笔凌鹦鹉，铦锋莹鸊鹈。友于皆挺拔，公望各端倪。 
<br>通籍逾青琐，亨衢照紫泥。灵虬传夕箭，归马散霜蹄。 
<br>能事闻重译，嘉谟及远黎。弼谐方一展，斑序更何跻。 
<br>适越空颠踬，游梁竟惨凄。谬知终画虎，微分是醯鸡。 
<br>萍泛无休日，桃阴想旧蹊。吹嘘人所羡，腾跃事仍睽。 
<br>碧海真难涉，青云不可梯。顾深惭锻炼，才小辱提携。 
<br>槛束哀猿叫，枝惊夜鹊栖。几时陪羽猎，应指钓璜溪。
<br>
<br>
<br>
<br>&nbsp;&nbsp; 卷224_6 【敬赠郑谏议十韵】杜甫 
<br>
<br>谏官非不达，诗义早知名。破的由来事，先锋孰敢争。 
<br>思飘云物外，律中鬼神惊。毫发无遗恨，波澜独老成。 
<br>野人宁得所，天意薄浮生。多病休儒服，冥搜信客旌。 
<br>筑居仙缥缈，旅食岁峥嵘。使者求颜阖，诸公厌祢衡。 
<br>将期一诺重，欻使寸心倾。君见途穷哭，宜忧阮步兵。
<br>
<br>
<br>
<br>&nbsp;&nbsp; 卷224_7 【奉赠鲜于京兆二十韵（鲜于仲通，天宝末为京兆尹）】杜甫 
<br>
<br>王国称多士，贤良复几人。异才应间出，爽气必殊伦。 
<br>始见张京兆，宜居汉近臣。骅骝开道路，雕鹗离风尘。 
<br>侯伯知何等，文章实致身。奋飞超等级，容易失沈沦。 
<br>脱略磻溪钓，操持郢匠斤。云霄今已逼，台衮更谁亲。 
<br>凤穴雏皆好，龙门客又新。义声纷感激，败绩自逡巡。 
<br>途远欲何向，天高难重陈。学诗犹孺子，乡赋念嘉宾。 
<br>不得同晁错，吁嗟后郄诜。计疏疑翰墨，时过忆松筠。 
<br>献纳纡皇眷，中间谒紫宸。且随诸彦集，方觊薄才伸。 
<br>破胆遭前政，阴谋独秉钧。微生沾忌刻，万事益酸辛。 
<br>交合丹青地，恩倾雨露辰。有儒愁饿死，早晚报平津。
<br>
<br>
<br>
<br>&nbsp;&nbsp; 卷224_8 【赠特进汝阳王二十韵】杜甫 
<br>
<br>特进群公表，天人夙德升。霜蹄千里骏，风翮九霄鹏。 
<br>服礼求毫发，惟忠忘寝兴。圣情常有眷，朝退若无凭。 
<br>仙醴来浮蚁，奇毛或赐鹰。清关尘不杂，中使日相乘。 
<br>晚节嬉游简，平居孝义称。自多亲棣萼，谁敢问山陵。 
<br>学业醇儒富，辞华哲匠能。笔飞鸾耸立，章罢凤鶱腾。 
<br>精理通谈笑，忘形向友朋。寸长堪缱绻，一诺岂骄矜。 
<br>已忝归曹植，何知对李膺。招要恩屡至，崇重力难胜。 
<br>披雾初欢夕，高秋爽气澄。尊罍临极浦，凫雁宿张灯。 
<br>花月穷游宴，炎天避郁蒸。研寒金井水，檐动玉壶冰。 
<br>瓢饮唯三径，岩栖在百层。且持蠡测海，况挹酒如渑。 
<br>鸿宝宁全秘，丹梯庶可凌。淮王门有客，终不愧孙登。
<br>
<br>
<br>
<br>&nbsp;&nbsp; 卷224_9 【郑驸马宅宴洞中】杜甫 
<br>
<br>主家阴洞细烟雾，留客夏簟清琅玕。春酒杯浓琥珀薄， 
<br>冰浆碗碧玛瑙寒。误疑茅堂过江麓，已入风磴霾云端。 
<br>自是秦楼压郑谷，时闻杂佩声珊珊。
<br>
<br>
<br>
<br>&nbsp;&nbsp; 卷224_10 【李监宅】杜甫 
<br>
<br>尚觉王孙贵，豪家意颇浓。屏开金孔雀，褥隐绣芙蓉。 
<br>且食双鱼美，谁看异味重。门阑多喜色，女婿近乘龙。
<br>
<br>
<br>
<br>&nbsp;&nbsp; 卷224_11 【重题郑氏东亭（在新安界）】杜甫 
<br>
<br>华亭入翠微，秋日乱清晖。崩石欹山树，清涟曳水衣。 
<br>紫鳞冲岸跃，苍隼护巢归。向晚寻征路，残云傍马飞。
<br>
<br>
<br>
<br>&nbsp;&nbsp; 卷224_12 【题张氏隐居二首】杜甫 
<br>
<br>春山无伴独相求，伐木丁丁山更幽。涧道馀寒历冰雪， 
<br>石门斜日到林丘。不贪夜识金银气，远害朝看麋鹿游。 
<br>乘兴杳然迷出处，对君疑是泛虚舟。
<br>
<br>之子时相见，邀人晚兴留。霁潭鳣发发，春草鹿呦呦。 
<br>杜酒偏劳劝，张梨不外求。前村山路险，归醉每无愁。
<br>
<br>
<br>
<br>&nbsp;&nbsp; 卷224_13 【天宝初南曹小司寇舅于我太夫人堂下累土为山…而作是诗】杜甫 
<br>
<br>一匮功盈尺，三峰意出群。望中疑在野，幽处欲生云。 
<br>慈竹春阴覆，香炉晓势分。惟南将献寿，佳气日氛氲。
<br>
<br>
<br>
<br>&nbsp;&nbsp; 卷224_14 【龙门（即伊阙）】杜甫 
<br>
<br>龙门横野断，驿树出城来。气色皇居近，金银佛寺开。 
<br>往还时屡改，川水日悠哉。相阅征途上，生涯尽几回。
<br>
<br>
<br>
<br>&nbsp;&nbsp; 卷224_15 【奉寄河南韦尹丈人】杜甫 
<br>
<br>有客传河尹，逢人问孔融。青囊仍隐逸，章甫尚西东。 
<br>鼎食分门户，词场继国风。尊荣瞻地绝，疏放忆途穷。 
<br>浊酒寻陶令，丹砂访葛洪。江湖漂短褐，霜雪满飞蓬。 
<br>牢落乾坤大，周流道术空。谬惭知蓟子，真怯笑扬雄。 
<br>盘错神明惧，讴歌德义丰。尸乡馀土室，难说祝鸡翁。
<br>
<br>
<br>
<br>&nbsp;&nbsp; 卷224_16 【赠李白】杜甫 
<br>
<br>秋来相顾尚飘蓬，未就丹砂愧葛洪。
<br>痛饮狂歌空度日，飞扬跋扈为谁雄。
<br>
<br>
<br>
<br>&nbsp;&nbsp; 卷224_17 【与任城许主簿游南池（池在济宁州境）】杜甫 
<br>
<br>秋水通沟洫，城隅进小船。晚凉看洗马，森木乱鸣蝉。 
<br>菱熟经时雨，蒲荒八月天。晨朝降白露，遥忆旧青毡。
<br>
<br>
<br>
<br>&nbsp;&nbsp; 卷224_18 【登兖州城楼】杜甫 
<br>
<br>东郡趋庭日，南楼纵目初。浮云连海岳，平野入青徐。 
<br>孤嶂秦碑在，荒城鲁殿馀。从来多古意，临眺独踌躇。
<br>
<br>
<br>
<br>&nbsp;&nbsp; 卷224_19 【刘九法曹、郑瑕丘石门宴集】杜甫 
<br>
<br>秋水清无底，萧然静客心。掾曹乘逸兴，鞍马去相寻。 
<br>能吏逢联璧，华筵直一金。晚来横吹好，泓下亦龙吟。
<br>
<br>
<br>
<br>&nbsp;&nbsp; 卷224_20 【暂如临邑，至gh山湖亭奉怀李员外率尔成兴】杜甫 
<br>
<br>野亭逼湖水，歇马高林间。鼍吼风奔浪，鱼跳日映山。 
<br>暂游阻词伯，却望怀青关。霭霭生云雾，唯应促驾还。
<br>
<br>
<br>
<br>&nbsp;&nbsp; 卷224_21 【对雨书怀，走邀许十一簿公】杜甫 
<br>
<br>东岳云峰起，溶溶满太虚。震雷翻幕燕，骤雨落河鱼。 
<br>座对贤人酒，门听长者车。相邀愧泥泞，骑马到阶除。
<br>
<br>
<br>
<br>&nbsp;&nbsp; 卷224_22 【巳上人茅斋】杜甫 
<br>
<br>巳公茅屋下，可以赋新诗。枕簟入林僻，茶瓜留客迟。 
<br>江莲摇白羽，天棘梦青丝。空忝许询辈，难酬支遁词。
<br>
<br>
<br>
<br>&nbsp;&nbsp; 卷224_23 【房兵曹胡马诗】杜甫 
<br>
<br>胡马大宛名，锋棱瘦骨成。竹批双耳峻，风入四蹄轻。 
<br>所向无空阔，真堪托死生。骁腾有如此，万里可横行。
<br>
<br>
<br>
<br>&nbsp;&nbsp; 卷224_24 【画鹰】杜甫 
<br>
<br>素练风霜起，苍鹰画作殊。身思狡兔，侧目似愁胡。 
<br>绦镟光堪擿，轩楹势可呼。何当击凡鸟，毛血洒平芜。
<br>
<br>
<br>
<br>&nbsp;&nbsp; 卷224_25 【与李十二白同寻范十隐居（李白集有寻鲁城北范居士诗）】杜甫 
<br>
<br>李侯有佳句，往往似阴铿。余亦东蒙客，怜君如弟兄。 
<br>醉眠秋共被，携手日同行。更想幽期处，还寻北郭生。 
<br>入门高兴发，侍立小童清。落景闻寒杵，屯云对古城。 
<br>向来吟橘颂，谁欲讨莼羹。不愿论簪笏，悠悠沧海情。
<br>
<br>
<br>
<br>&nbsp;&nbsp; 卷224_26 【临邑舍弟书至苦雨黄河泛溢堤防之患簿领所忧…用宽其意】杜甫 
<br>
<br>二仪积风雨，百谷漏波涛。闻道洪河坼，遥连沧海高。 
<br>职思忧悄悄，郡国诉嗷嗷。舍弟卑栖邑，防川领簿曹。 
<br>尺书前日至，版筑不时操。难假鼋鼍力，空瞻乌鹊毛。 
<br>燕南吹畎亩，济上没蓬蒿。螺蚌满近郭，蛟螭乘九皋。 
<br>徐关深水府，碣石小秋毫。白屋留孤树，青天矢万艘。 
<br>吾衰同泛梗，利涉想蟠桃。倚赖天涯钓，犹能掣巨鳌。
<br>
<br>
<br>
<br>&nbsp;&nbsp; 卷224_27 【过宋员外之问旧庄】杜甫 
<br>
<br>宋公旧池馆，零落守阳阿。枉道祗从入，吟诗许更过。 
<br>淹留问耆老，寂寞向山河。更识将军树，悲风日暮多。
<br>
<br>
<br>
<br>&nbsp;&nbsp; 卷224_28 【夜宴左氏庄】杜甫 
<br>
<br>风林纤月落，衣露净琴张。暗水流花径，春星带草堂。 
<br>检书烧烛短，看剑引杯长。诗罢闻吴咏，扁舟意不忘。
<br>
<br>
<br>
<br>&nbsp;&nbsp; 卷224_29 【送蔡希曾都尉还陇右，因寄高三十五书记】杜甫 
<br>
<br>蔡子勇成癖，弯弓西射胡。健儿宁斗死，壮士耻为儒。 
<br>官是先锋得，材缘挑战须。身轻一鸟过，枪急万人呼。 
<br>云幕随开府，春城赴上都。马头金狎帢，驼背锦模糊。 
<br>咫尺云山路，归飞青海隅。上公犹宠锡，突将且前驱。 
<br>汉使黄河远，凉州白麦枯。因君问消息，好在阮元瑜。
<br>
<br>
<br>
<br>&nbsp;&nbsp; 卷224_30 【春日忆李白】杜甫 
<br>
<br>白也诗无敌，飘然思不群。清新庾开府，俊逸鲍参军。 
<br>渭北春天树，江东日暮云。何时一尊酒，重与细论文。
<br>
<br>
<br>
<br>&nbsp;&nbsp; 卷224_31 【赠陈二补阙】杜甫 
<br>
<br>世儒多汩没，夫子独声名。献纳开东观，君王问长卿。 
<br>皂雕寒始急，天马老能行。自到青冥里，休看白发生。
<br>
<br>
<br>
<br>&nbsp;&nbsp; 卷224_32 【寄高三十五书记（適）】杜甫 
<br>
<br>叹惜高生老，新诗日又多。美名人不及，佳句法如何。 
<br>主将收才子，崆峒足凯歌。闻君已朱绂，且得慰蹉跎。
<br>
<br>
<br>
<br>&nbsp;&nbsp; 卷224_33 【送裴二虬作尉永嘉】杜甫 
<br>
<br>孤屿亭何处，天涯水气中。故人官就此，绝境兴谁同。 
<br>隐吏逢梅福，游山忆谢公。扁舟吾已就，把钓待秋风。
<br>
<br>
<br>
<br>&nbsp;&nbsp; 卷224_34 【城西陂泛舟（即渼陂）】杜甫 
<br>
<br>青蛾皓齿在楼船，横笛短箫悲远天。春风自信牙樯动， 
<br>迟日徐看锦缆牵。鱼吹细浪摇歌扇，燕蹴飞花落舞筵。 
<br>不有小舟能荡桨，百壶那送酒如泉。
<br>
<br>
<br>
<br>&nbsp;&nbsp; 卷224_35 【赠田九判官（梁丘）】杜甫 
<br>
<br>崆峒使节上青霄，河陇降王款圣朝。宛马总肥春苜蓿， 
<br>将军只数汉嫖姚。陈留阮瑀谁争长，京兆田郎早见招。 
<br>麾下赖君才并入，独能无意向渔樵。
<br>
<br>
<br>
<br>&nbsp;&nbsp; 卷224_36 【赠献纳使起居田舍人（澄）】杜甫 
<br>
<br>献纳司存雨露边，地分清切任才贤。舍人退食收封事， 
<br>宫女开函近御筵。晓漏追飞青琐闼，晴窗点检白云篇。 
<br>扬雄更有河东赋，唯待吹嘘送上天。
<br>
<br>
<br>
<br>&nbsp;&nbsp; 卷224_37 【送韦书记赴安西】杜甫 
<br>
<br>夫子欻通贵，云泥相望悬。白头无藉在，朱绂有哀怜。 
<br>书记赴三捷，公车留二年。欲浮江海去，此别意苍然。
<br>
<br>
<br>
<br>&nbsp;&nbsp; 卷224_38 【陪郑广文游何将军山林十首（山林在韦曲西塔陂）】杜甫 
<br>
<br>不识南塘路，今知第五桥。名园依绿水，野竹上青霄。 
<br>谷口旧相得，濠梁同见招。平生为幽兴，未惜马蹄遥。
<br>
<br>百顷风潭上，千重夏木清。卑枝低结子，接叶暗巢莺。 
<br>鲜鲫银丝脍，香芹碧涧羹。翻疑柁楼底，晚饭越中行。
<br>
<br>万里戎王子，何年别月支。异花开绝域，滋蔓匝清池。 
<br>汉使徒空到，神农竟不知。露翻兼雨打，开坼日离披。
<br>
<br>旁舍连高竹，疏篱带晚花。碾涡深没马，藤蔓曲藏蛇。 
<br>词赋工无益，山林迹未赊。尽捻书籍卖，来问尔东家。
<br>
<br>剩水沧江破，残山碣石开。绿垂风折笋，红绽雨肥梅。 
<br>银甲弹筝用，金鱼换酒来。兴移无洒扫，随意坐莓苔。
<br>
<br>风磴吹阴雪，云门吼瀑泉。酒醒思卧簟，衣冷欲装绵。 
<br>野老来看客，河鱼不取钱。只疑淳朴处，自有一山川。
<br>
<br>棘树寒云色，茵蔯春藕香。脆添生菜美，阴益食单凉。 
<br>野鹤清晨出，山精白日藏。石林蟠水府，百里独苍苍。
<br>
<br>忆过杨柳渚，走马定昆池。醉把青荷叶，狂遗白接z5。
<br>刺船思郢客，解水乞吴儿。坐对秦山晚，江湖兴颇随。
<br>
<br>床上书连屋，阶前树拂云。将军不好武，稚子总能文。 
<br>醒酒微风入，听诗静夜分。絺衣挂萝薜，凉月白纷纷。
<br>
<br>幽意忽不惬，归期无奈何。出门流水注，回首白云多。 
<br>自笑灯前舞，谁怜醉后歌。祗应与朋好，风雨亦来过。
<br>
<br>
<br>
<br>&nbsp;&nbsp; 卷224_45 【重过何氏五首】杜甫 
<br>
<br>问讯东桥竹，将军有报书。倒衣还命驾，高枕乃吾庐。 
<br>花妥莺捎蝶，溪喧獭趁鱼。重来休沐地，真作野人居。
<br>
<br>山雨尊仍在，沙沈榻未移。犬迎曾宿客，鸦护落巢儿。 
<br>云薄翠微寺，天清黄子陂。向来幽兴极，步屣过东篱。
<br>
<br>落日平台上，春风啜茗时。石阑斜点笔，桐叶坐题诗。 
<br>翡翠鸣衣桁，蜻蜓立钓丝。自今幽兴熟，来往亦无期。
<br>
<br>颇怪朝参懒，应耽野趣长。雨抛金锁甲，苔卧绿沈枪。 
<br>手自移蒲柳，家才足稻粱。看君用幽意，白日到羲皇。
<br>
<br>到此应常宿，相留可判年。蹉跎暮容色，怅望好林泉。 
<br>何路沾微禄，归山买薄田。斯游恐不遂，把酒意茫然。
<br>
<br>
<br>
<br>&nbsp;&nbsp; 卷224_46 【冬日有怀李白】杜甫 
<br>
<br>寂寞书斋里，终朝独尔思。更寻嘉树传，不忘角弓诗。 
<br>短褐风霜入，还丹日月迟。未因乘兴去，空有鹿门期。
<br>
<br>
<br>
<br>&nbsp;&nbsp; 卷224_47 【杜位宅守岁】杜甫 
<br>
<br>守岁阿戎家，椒盘已颂花。盍簪喧枥马，列炬散林鸦。 
<br>四十明朝过，飞腾暮景斜。谁能更拘束，烂醉是生涯。
<br>
<br>
<br>
<br>&nbsp;&nbsp; 卷224_48 【与鄠县源大少府宴渼陂（得寒字）】杜甫 
<br>
<br>应为西陂好，金钱罄一餐。饭抄云子白，瓜嚼水精寒。 
<br>无计回船下，空愁避酒难。主人情烂熳，持答翠琅玕。
<br>
<br>
<br>
<br>&nbsp;&nbsp; 卷224_49 【崔驸马山亭宴集（京城东有崔惠童驸马山池）】杜甫 
<br>
<br>萧史幽栖地，林间蹋凤毛。洑流何处入，乱石闭门高。 
<br>客醉挥金碗，诗成得绣袍。清秋多宴会，终日困香醪。
<br>
<br>
<br>
<br>&nbsp;&nbsp; 卷224_50 【九日杨奉先会白水崔明府】杜甫 
<br>
<br>今日潘怀县，同时陆浚仪。坐开桑落酒，来把菊花枝。 
<br>天宇清霜净，公堂宿雾披。晚酣留客舞，凫舄共差池。
<br>
<br>
<br>
<br>&nbsp;&nbsp; 卷224_51 【赠翰林张四学士】杜甫 
<br>
<br>翰林逼华盖，鲸力破沧溟。天上张公子，宫中汉客星。 
<br>赋诗拾翠殿，佐酒望云亭。紫诰仍兼绾，黄麻似六经。 
<br>内分金带赤，恩与荔枝青。无复随高凤，空馀泣聚萤。 
<br>此生任春草，垂老独漂萍。倘忆山阳会，悲歌在一听。
<br>
<br>
<br>
<br>&nbsp;&nbsp; 卷224_52 【送张二十参军赴蜀州，因呈杨五侍御】杜甫 
<br>
<br>好去张公子，通家别恨添。两行秦树直，万点蜀山尖。 
<br>御史新骢马，参军旧紫髯。皇华吾善处，于汝定无嫌。
<br>
<br>
<br>
<br>&nbsp;&nbsp; 卷224_53 【陪诸贵公子丈八沟携妓纳凉，晚际遇雨二首】杜甫 
<br>
<br>落日放船好，轻风生浪迟。竹深留客处，荷净纳凉时。 
<br>公子调冰水，佳人雪藕丝。片云头上黑，应是雨催诗。
<br>
<br>雨来沾席上，风急打船头。越女红裙湿，燕姬翠黛愁。 
<br>缆侵堤柳系，幔宛浪花浮。归路翻萧飒，陂塘五月秋。
<br>
<br>
<br>
<br>&nbsp;&nbsp; 卷224_54 【白水明府舅宅喜雨（得过字）】杜甫 
<br>
<br>吾舅政如此，古人谁复过。碧山晴又湿，白水雨偏多。 
<br>精祷既不昧，欢娱将谓何。汤年旱颇甚，今日醉弦歌。
<br>
<br>
<br>
<br>&nbsp;&nbsp; 卷224_55 【陪李金吾花下饮】杜甫 
<br>
<br>胜地初相引，余行得自娱。见轻吹鸟毳，随意数花须。 
<br>细草称偏坐，香醪懒再酤。醉归应犯夜，可怕李金吾。
<br>
<br>
<br>
<br>&nbsp;&nbsp; 卷224_56 【赠高式颜】杜甫 
<br>
<br>昔别是何处，相逢皆老夫。故人还寂寞，削迹共艰虞。 
<br>自失论文友，空知卖酒垆。平生飞动意，见尔不能无。
<br>
<br>
<br>
<br>&nbsp;&nbsp; 卷224_57 【赠比部萧郎中十兄（甫从姑子也）】杜甫 
<br>
<br>有美生人杰，由来积德门。汉朝丞相系，梁日帝王孙。 
<br>蕴藉为郎久，魁梧秉哲尊。词华倾后辈，风雅蔼孤鶱。 
<br>宅相荣姻戚，儿童惠讨论。见知真自幼，谋拙丑诸昆。 
<br>漂荡云天阔，沈埋日月奔。致君时已晚，怀古意空存。 
<br>中散山阳锻，愚公野谷村。宁纡长者辙，归老任乾坤。
<br>
<br>
<br>
<br>&nbsp;&nbsp; 卷224_58 【九日曲江】杜甫 
<br>
<br>缀席茱萸好，浮舟菡萏衰。季秋时欲半，九日意兼悲。 
<br>江水清源曲，荆门此路疑。晚来高兴尽，摇荡菊花期。
<br>
<br>
<br>
<br>&nbsp;&nbsp; 卷224_59 【承沈八丈东美除膳部员外，阻雨未遂驰贺，奉寄此诗】杜甫 
<br>
<br>今日西京掾，多除内省郎。通家惟沈氏，谒帝似冯唐。 
<br>诗律群公问，儒门旧史长。清秋便寓直，列宿顿辉光。 
<br>未暇申宴慰，含情空激扬。司存何所比，膳部默凄伤。 
<br>贫贱人事略，经过霖潦妨。礼同诸父长，恩岂布衣忘。 
<br>天路牵骐骥，云台引栋梁。徒怀贡公喜，飒飒鬓毛苍。
<br>
<br>
<br>
<br>&nbsp;&nbsp; 卷224_60 【奉留赠集贤院崔、于二学士（国辅、休烈）】杜甫 
<br>
<br>昭代将垂白，途穷乃叫阍。气冲星象表，词感帝王尊。 
<br>天老书题目，春官验讨论。倚风遗鶂路，随水到龙门。 
<br>竟与蛟螭杂，空闻燕雀喧。青冥犹契阔，陵厉不飞翻。 
<br>儒术诚难起，家声庶已存。故山多药物，胜概忆桃源。 
<br>欲整还乡旆，长怀禁掖垣。谬称三赋在，难述二公恩。
<br>
<br>
<br>
<br>&nbsp;&nbsp; 卷224_61 【故武卫将军挽歌三首】杜甫 
<br>
<br>严警当寒夜，前军落大星。壮夫思感决，哀诏惜精灵。 
<br>王者今无战，书生已勒铭。封侯意疏阔，编简为谁青。
<br>
<br>舞剑过人绝，鸣弓射兽能。铦锋行惬顺，猛噬失蹻腾。 
<br>赤羽千夫膳，黄河十月冰。横行沙漠外，神速至今称。
<br>
<br>哀挽青门去，新阡绛水遥。路人纷雨泣，天意飒风飘。 
<br>部曲精仍锐，匈奴气不骄。无由睹雄略，大树日萧萧。
<br>
<br>
<br>
<br>&nbsp;&nbsp; 卷224_62 【官定后戏赠（时免河西尉，为右卫率府兵曹）】杜甫 
<br>
<br>不作河西尉，凄凉为折腰。老夫怕趋走，率府且逍遥。 
<br>耽酒须微禄，狂歌托圣朝。故山归兴尽，回首向风飙。
<br>
<br>
<br>
<br>&nbsp;&nbsp; 卷224_63 【九日蓝田崔氏庄】杜甫 
<br>
<br>老去悲秋强自宽，兴来今日尽君欢。羞将短发还吹帽， 
<br>笑倩旁人为正冠。蓝水远从千涧落，玉山高并两峰寒。 
<br>明年此会知谁健，醉把茱萸子细看。
<br>
<br>
<br>
<br>&nbsp;&nbsp; 卷224_64 【崔氏东山草堂】杜甫 
<br>
<br>爱汝玉山草堂静，高秋爽气相鲜新。有时自发钟磬响， 
<br>落日更见渔樵人。盘剥白鸦谷口栗，饭煮青泥坊底芹。 
<br>何为西庄王给事，柴门空闭锁松筠。
<br>
<br>
<br>
<br>&nbsp;&nbsp; 卷224_65 【对雪】杜甫 
<br>
<br>战哭多新鬼，愁吟独老翁。乱云低薄暮，急雪舞回风。 
<br>瓢弃尊无绿，炉存火似红。数州消息断，愁坐正书空。
<br>
<br>
<br>
<br>&nbsp;&nbsp; 卷224_66 【月夜】杜甫 
<br>
<br>今夜鄜州月，闺中只独看。遥怜小儿女，未解忆长安。 
<br>香雾云鬟湿，清辉玉臂寒。何时倚虚幌，双照泪痕干。
<br>
<br>
<br>
<br>&nbsp;&nbsp; 卷224_67 【遣兴】杜甫 
<br>
<br>骥子好男儿，前年学语时。问知人客姓，诵得老夫诗。 
<br>世乱怜渠小，家贫仰母慈。鹿门携不遂，雁足系难期。 
<br>天地军麾满，山河战角悲。傥归免相失，见日敢辞迟。
<br>
<br>
<br>
<br>&nbsp;&nbsp; 卷224_68 【元日寄韦氏妹】杜甫 
<br>
<br>近闻韦氏妹，迎在汉钟离。郎伯殊方镇，京华旧国移。 
<br>春城回北斗，郢树发南枝。不见朝正使，啼痕满面垂。
<br>
<br>
<br>
<br>&nbsp;&nbsp; 卷224_69 【春望】杜甫 
<br>
<br>国破山河在，城春草木深。感时花溅泪，恨别鸟惊心。 
<br>烽火连三月，家书抵万金。白头搔更短，浑欲不胜簪。
<br>
<br>
<br>
<br>&nbsp;&nbsp; 卷224_70 【忆幼子（字骥子，时隔绝在鄜州）】杜甫 
<br>
<br>骥子春犹隔，莺歌暖正繁。别离惊节换，聪慧与谁论。 
<br>涧水空山道，柴门老树村。忆渠愁只睡，炙背俯晴轩。
<br>
<br>
<br>
<br>&nbsp;&nbsp; 卷224_71 【一百五日夜对月】杜甫 
<br>
<br>无家对寒食，有泪如金波。斫却月中桂，清光应更多。 
<br>仳离放红蕊，想像嚬青蛾。牛女漫愁思，秋期犹渡河。
<br>
<br>
<br>
<br>
<br>
<br>
<br>&nbsp;&nbsp; 卷225_1 【喜达行在所三首（原注：自京窜至凤翔）】杜甫 
<br>
<br>西忆岐阳信，无人遂却回。眼穿当落日，心死著寒灰。 
<br>雾树行相引，莲峰望忽开。所亲惊老瘦，辛苦贼中来。
<br>
<br>愁思胡笳夕，凄凉汉苑春。生还今日事，间道暂时人。 
<br>司隶章初睹，南阳气已新。喜心翻倒极，呜咽泪沾巾。
<br>
<br>死去凭谁报，归来始自怜。犹瞻太白雪，喜遇武功天。 
<br>影静千官里，心苏七校前。今朝汉社稷，新数中兴年。
<br>
<br>
<br>&nbsp;&nbsp; 卷225_2 【得家书】杜甫 
<br>
<br>去凭游客寄，来为附家书。今日知消息，他乡且旧居。 
<br>熊儿幸无恙，骥子最怜渠。临老羁孤极，伤时会合疏。 
<br>二毛趋帐殿，一命侍鸾舆。北阙妖氛满，西郊白露初。 
<br>凉风新过雁，秋雨欲生鱼。农事空山里，眷言终荷锄。
<br>
<br>
<br>
<br>&nbsp;&nbsp; 卷225_3 【奉赠严八阁老】杜甫 
<br>
<br>扈圣登黄阁，明公独妙年。蛟龙得云雨，雕鹗在秋天。 
<br>客礼容疏放，官曹可接联。新诗句句好，应任老夫传。
<br>
<br>
<br>
<br>&nbsp;&nbsp; 卷225_4 【奉送郭中丞兼太仆卿充陇右节度使三十韵（郭英乂）】杜甫 
<br>
<br>诏发西山将，秋屯陇右兵。凄凉馀部曲，燀赫旧家声。 
<br>雕鹗乘时去，骅骝顾主鸣。艰难须上策，容易即前程。 
<br>斜日当轩盖，高风卷旆旌。松悲天水冷，沙乱雪山清。 
<br>和虏犹怀惠，防边不敢惊。古来于异域，镇静示专征。 
<br>燕蓟奔封豕，周秦触骇鲸。中原何惨黩，馀孽尚纵横。 
<br>箭入昭阳殿，笳吟细柳营。内人红袖泣，王子白衣行。 
<br>宸极祅星动，园陵杀气平。空馀金碗出，无复穗帷轻。 
<br>毁庙天飞雨，焚宫火彻明。罘罳朝共落，棆桷夜同倾。 
<br>三月师逾整，群胡势就烹。疮痍亲接战，勇决冠垂成。 
<br>妙誉期元宰，殊恩且列卿。几时回节钺，戮力扫欃枪。 
<br>圭窦三千士，云梯七十城。耻非齐说客，只似鲁诸生。 
<br>通籍微班忝，周行独坐荣。随肩趋漏刻，短发寄簪缨。 
<br>径欲依刘表，还疑厌祢衡。渐衰那此别，忍泪独含情。 
<br>废邑狐狸语，空村虎豹争。人频坠涂炭，公岂忘精诚。 
<br>元帅调新律，前军压旧京。安边仍扈从，莫作后功名。
<br>
<br>
<br>
<br>&nbsp;&nbsp; 卷225_5 【送杨六判官使西蕃】杜甫 
<br>
<br>送远秋风落，西征海气寒。帝京氛祲满，人世别离难。 
<br>绝域遥怀怒，和亲愿结欢。敕书怜赞普，兵甲望长安。 
<br>宣命前程急，惟良待士宽。子云清自守，今日起为官。 
<br>垂泪方投笔，伤时即据鞍。儒衣山鸟怪，汉节野童看。 
<br>边酒排金醆，夷歌捧玉盘。草轻蕃马健，雪重拂庐干。 
<br>慎尔参筹画，从兹正羽翰。归来权可取，九万一朝抟。
<br>
<br>
<br>
<br>&nbsp;&nbsp; 卷225_6 【月】杜甫 
<br>
<br>天上秋期近，人间月影清。入河蟾不没，捣药兔长生。 
<br>只益丹心苦，能添白发明。干戈知满地，休照国西营。
<br>
<br>
<br>
<br>&nbsp;&nbsp; 卷225_7 【留别贾严二阁老两院补阙（得云字）】杜甫 
<br>
<br>田园须暂往，戎马惜离群。去远留诗别，愁多任酒醺。 
<br>一秋常苦雨，今日始无云。山路时吹角，那堪处处闻。
<br>
<br>
<br>
<br>&nbsp;&nbsp; 卷225_8 【晚行口号】杜甫 
<br>
<br>三川不可到，归路晚山稠。落雁浮寒水，饥乌集戍楼。 
<br>市朝今日异，丧乱几时休。远愧梁江总，还家尚黑头。
<br>
<br>
<br>
<br>&nbsp;&nbsp; 卷225_9 【独酌成诗】杜甫 
<br>
<br>灯花何太喜，酒绿正相亲。醉里从为客，诗成觉有神。 
<br>兵戈犹在眼，儒术岂谋身。共被微官缚，低头愧野人。
<br>
<br>
<br>
<br>&nbsp;&nbsp; 卷225_10 【行次昭陵】杜甫 
<br>
<br>旧俗疲庸主，群雄问独夫。谶归龙凤质，威定虎狼都。 
<br>天属尊尧典，神功协禹谟。风云随绝足，日月继高衢。 
<br>文物多师古，朝廷半老儒。直词宁戮辱，贤路不崎岖。 
<br>往者灾犹降，苍生喘未苏。指麾安率土，荡涤抚洪炉。 
<br>壮士悲陵邑，幽人拜鼎湖。玉衣晨自举，铁马汗常趋。 
<br>松柏瞻虚殿，尘沙立暝途。寂寥开国日，流恨满山隅。
<br>
<br>
<br>
<br>&nbsp;&nbsp; 卷225_11 【重经昭陵】杜甫 
<br>
<br>草昧英雄起，讴歌历数归。风尘三尺剑，社稷一戎衣。 
<br>翼亮贞文德，丕承戢武威。圣图天广大，宗祀日光辉。 
<br>陵寝盘空曲，熊罴守翠微。再窥松柏路，还见五云飞。
<br>
<br>
<br>
<br>&nbsp;&nbsp; 卷225_12 【喜闻官军已临贼境二十韵】杜甫 
<br>
<br>胡虏潜京县，官军拥贼壕。鼎鱼犹假息，穴蚁欲何逃。 
<br>帐殿罗玄冕，辕门照白袍。秦山当警跸，汉苑入旌旄。 
<br>路失羊肠险，云横雉尾高。五原空壁垒，八水散风涛。 
<br>今日看天意，游魂贷尔曹。乞降那更得，尚诈莫徒劳。 
<br>元帅归龙种，司空握豹韬。前军苏武节，左将吕虔刀。 
<br>兵气回飞鸟，威声没巨鳌。戈鋋开雪色，弓矢尚秋毫。 
<br>天步艰方尽，时和运更遭。谁云遗毒螫，已是沃腥臊。 
<br>睿想丹墀近，神行羽卫牢。花门腾绝漠，拓羯渡临洮。 
<br>此辈感恩至，羸俘何足操。锋先衣染血，骑突剑吹毛。 
<br>喜觉都城动，悲怜子女号。家家卖钗钏，只待献春醪。
<br>
<br>
<br>
<br>&nbsp;&nbsp; 卷225_13 【收京三首】杜甫 
<br>
<br>仙仗离丹极，妖星照玉除。须为下殿走，不可好楼居。 
<br>暂屈汾阳驾，聊飞燕将书。依然七庙略，更与万方初。
<br>
<br>生意甘衰白，天涯正寂寥。忽闻哀痛诏，又下圣明朝。 
<br>羽翼怀商老，文思忆帝尧。叨逢罪己日，沾洒望青霄。
<br>
<br>汗马收宫阙，春城铲贼壕。赏应歌杕杜，归及荐樱桃。 
<br>杂虏横戈数，功臣甲第高。万方频送喜，无乃圣躬劳。
<br>
<br>
<br>
<br>&nbsp;&nbsp; 卷225_14 【腊日】杜甫 
<br>
<br>腊日常年暖尚遥，今年腊日冻全消。侵陵雪色还萱草， 
<br>漏泄春光有柳条。纵酒欲谋良夜醉，还家初散紫宸朝。 
<br>口脂面药随恩泽，翠管银罂下九霄。
<br>
<br>
<br>
<br>&nbsp;&nbsp; 卷225_15 【紫宸殿退朝口号】杜甫 
<br>
<br>户外昭容紫袖垂，双瞻御座引朝仪。香飘合殿春风转， 
<br>花覆千官淑景移。昼漏希闻高阁报，天颜有喜近臣知。 
<br>宫中每出归东省，会送夔龙集凤池。
<br>
<br>
<br>
<br>&nbsp;&nbsp; 卷225_16 【曲江二首】杜甫 
<br>
<br>一片花飞减却春，风飘万点正愁人。且看欲尽花经眼， 
<br>莫厌伤多酒入唇。江上小堂巢翡翠，花边高冢卧麒麟。 
<br>细推物理须行乐，何用浮名绊此身。
<br>
<br>朝回日日典春衣，每日江头尽醉归。酒债寻常行处有， 
<br>人生七十古来稀。穿花蛱蝶深深见，点水蜻蜓款款飞。 
<br>传语风光共流转，暂时相赏莫相违。
<br>
<br>
<br>
<br>&nbsp;&nbsp; 卷225_17 【曲江对酒】杜甫 
<br>
<br>苑外江头坐不归，水精春殿转霏微。桃花细逐杨花落， 
<br>黄鸟时兼白鸟飞。纵饮久判人共弃，懒朝真与世相违。 
<br>吏情更觉沧洲远，老大悲伤未拂衣。
<br>
<br>
<br>
<br>&nbsp;&nbsp; 卷225_18 【曲江对雨】杜甫 
<br>
<br>城上春云覆苑墙，江亭晚色静年芳。林花著雨燕脂落， 
<br>水荇牵风翠带长。龙武新军深驻辇，芙蓉别殿谩焚香。 
<br>何时诏此金钱会，暂醉佳人锦瑟旁。
<br>
<br>
<br>
<br>&nbsp;&nbsp; 卷225_19 【奉和贾至舍人早朝大明宫】杜甫 
<br>
<br>五夜漏声催晓箭，九重春色醉仙桃。旌旗日暖龙蛇动， 
<br>宫殿风微燕雀高。朝罢香烟携满袖，诗成珠玉在挥毫。 
<br>欲知世掌丝纶美，池上于今有凤毛。
<br>
<br>
<br>
<br>&nbsp;&nbsp; 卷225_20 【宣政殿退朝晚出左掖（掖门在两旁如人之臂掖）】杜甫 
<br>
<br>天门日射黄金榜，春殿晴曛赤羽旗。宫草微微承委佩， 
<br>炉烟细细驻游丝。云近蓬莱常好色，雪残鳷鹊亦多时。 
<br>侍臣缓步归青琐，退食从容出每迟。
<br>
<br>
<br>
<br>&nbsp;&nbsp; 卷225_21 【题省中院壁】杜甫 
<br>
<br>掖垣竹埤梧十寻，洞门对霤常阴阴。落花游丝白日静， 
<br>鸣鸠乳燕青春深。腐儒衰晚谬通籍，退食迟回违寸心。 
<br>衮职曾无一字补，许身愧比双南金。
<br>
<br>
<br>
<br>&nbsp;&nbsp; 卷225_22 【春宿左省】杜甫 
<br>
<br>花隐掖垣暮，啾啾栖鸟过。星临万户动，月傍九霄多。 
<br>不寝听金钥，因风想玉珂。明朝有封事，数问夜如何。
<br>
<br>
<br>
<br>&nbsp;&nbsp; 卷225_23 【送翰林张司马南海勒碑（相国制文）】杜甫 
<br>
<br>冠冕通南极，文章落上台。诏从三殿去，碑到百蛮开。 
<br>野馆浓花发，春帆细雨来。不知沧海上，天遣几时回。
<br>
<br>
<br>
<br>&nbsp;&nbsp; 卷225_24 【晚出左掖】杜甫 
<br>
<br>昼刻传呼浅，春旗簇仗齐。退朝花底散，归院柳边迷。 
<br>楼雪融城湿，宫云去殿低。避人焚谏草，骑马欲鸡栖。
<br>
<br>
<br>
<br>&nbsp;&nbsp; 卷225_25 【曲江陪郑八丈南史饮】杜甫 
<br>
<br>雀啄江头黄柳花，鸂鶒满晴沙。自知白发非春事， 
<br>且尽芳尊恋物华。近侍即今难浪迹，此身那得更无家。 
<br>丈人文力犹强健，岂傍青门学种瓜。
<br>
<br>
<br>
<br>&nbsp;&nbsp; 卷225_26 【送贾阁老出汝州】杜甫 
<br>
<br>西掖梧桐树，空留一院阴。艰难归故里，去住损春心。 
<br>宫殿青门隔，云山紫逻深。人生五马贵，莫受二毛侵。
<br>
<br>
<br>
<br>&nbsp;&nbsp; 卷225_27 【郑驸马池台喜遇郑广文同饮】杜甫 
<br>
<br>不谓生戎马，何知共酒杯。然脐郿坞败，握节汉臣回。 
<br>白发千茎雪，丹心一寸灰。别离经死地，披写忽登台。 
<br>重对秦箫发，俱过阮宅来。留连春夜舞，泪落强裴回。
<br>
<br>
<br>
<br>&nbsp;&nbsp; 卷225_28 【送郑十八虔贬台州司户伤其临老陷贼之故阙…别情见于诗】杜甫 
<br>
<br>郑公樗散鬓成丝，酒后常称老画师。万里伤心严谴日， 
<br>百年垂死中兴时。苍惶已就长途往，邂逅无端出饯迟。 
<br>便与先生应永诀，九重泉路尽交期。
<br>
<br>
<br>
<br>&nbsp;&nbsp; 卷225_29 【题郑十八著作虔】杜甫 
<br>
<br>台州地阔海冥冥，云水长和岛屿青。乱后故人双别泪， 
<br>春深逐客一浮萍。酒酣懒舞谁相拽，诗罢能吟不复听。 
<br>第五桥东流恨水，皇陂岸北结愁亭。贾生对鵩伤王傅， 
<br>苏武看羊陷贼庭。可念此翁怀直道，也沾新国用轻刑。 
<br>祢衡实恐遭江夏，方朔虚传是岁星。穷巷悄然车马绝， 
<br>案头干死读书萤。
<br>
<br>
<br>
<br>&nbsp;&nbsp; 卷225_30 【端午日赐衣】杜甫 
<br>
<br>宫衣亦有名，端午被恩荣。细葛含风软，香罗叠雪轻。 
<br>自天题处湿，当暑著来清。意内称长短，终身荷圣情。
<br>
<br>
<br>
<br>&nbsp;&nbsp; 卷225_31 【赠毕四（曜）】杜甫 
<br>
<br>才大今诗伯，家贫苦宦卑。饥寒奴仆贱，颜状老翁为。 
<br>同调嗟谁惜，论文笑自知。流传江鲍体，相顾免无儿。
<br>
<br>
<br>
<br>&nbsp;&nbsp; 卷225_32 【酬孟云卿】杜甫 
<br>
<br>乐极伤头白，更长爱烛红。相逢难衮衮，告别莫匆匆。 
<br>但恐天河落，宁辞酒盏空。明朝牵世务，挥泪各西东。
<br>
<br>
<br>
<br>&nbsp;&nbsp; 卷225_33 【奉赠王中允（维）】杜甫 
<br>
<br>中允声名久，如今契阔深。共传收庾信，不比得陈琳。 
<br>一病缘明主，三年独此心。穷愁应有作，试诵白头吟。
<br>
<br>
<br>
<br>&nbsp;&nbsp; 卷225_34 【奉陪郑驸马韦曲二首】杜甫 
<br>
<br>韦曲花无赖，家家恼杀人。绿尊虽尽日，白发好禁春。 
<br>石角钩衣破，藤枝刺眼新。何时占丛竹，头戴小乌巾。
<br>
<br>野寺垂杨里，春畦乱水间。美花多映竹，好鸟不归山。 
<br>城郭终何事，风尘岂驻颜。谁能共公子，薄暮欲俱还。
<br>
<br>
<br>
<br>&nbsp;&nbsp; 卷225_35 【奉答岑参补阙见赠】杜甫 
<br>
<br>窈窕清禁闼，罢朝归不同。君随丞相后，我往日华东。 
<br>冉冉柳枝碧，娟娟花蕊红。故人得佳句，独赠白头翁。
<br>
<br>
<br>
<br>&nbsp;&nbsp; 卷225_36 【送许八拾遗归江宁觐省甫昔时尝客游此县…图样志诸篇末】杜甫 
<br>
<br>诏许辞中禁，慈颜赴北堂。圣朝新孝理，祖席倍辉光。 
<br>内帛擎偏重，宫衣著更香。淮阴清夜驿，京口渡江航。 
<br>春隔鸡人昼，秋期燕子凉。赐书夸父老，寿酒乐城隍。 
<br>看画曾饥渴，追踪恨淼茫。虎头金粟影，神妙独难忘。
<br>
<br>
<br>
<br>&nbsp;&nbsp; 卷225_37 【因许八奉寄江宁旻上人】杜甫 
<br>
<br>不见旻公三十年，封书寄与泪潺湲。旧来好事今能否， 
<br>老去新诗谁与传。棋局动随寻涧竹，袈裟忆上泛湖船。 
<br>闻君话我为官在，头白昏昏只醉眠。
<br>
<br>
<br>
<br>&nbsp;&nbsp; 卷225_38 【至德二载甫自京金光门出问道归凤翔乾元初…有悲往事】杜甫 
<br>
<br>此道昔归顺，西郊胡正繁。至今残破胆，应有未招魂。 
<br>近得归京邑，移官岂至尊。无才日衰老，驻马望千门。
<br>
<br>
<br>
<br>&nbsp;&nbsp; 卷225_39 【寄高三十五詹事】杜甫 
<br>
<br>安稳高詹事，兵戈久索居。时来如宦达，岁晚莫情疏。 
<br>天上多鸿雁，池中足鲤鱼。相看过半百，不寄一行书。
<br>
<br>
<br>
<br>&nbsp;&nbsp; 卷225_40 【路逢襄阳杨少府入城，戏呈杨员外绾】杜甫 
<br>
<br>寄语杨员外，山寒少茯苓。归来稍暄暖，当为劚青冥。 
<br>翻动神仙窟，封题鸟兽形。兼将老藤杖，扶汝醉初醒。
<br>
<br>
<br>
<br>&nbsp;&nbsp; 卷225_41 【题郑县亭子（郑县游春亭在西溪上一名西溪亭）】杜甫 
<br>
<br>郑县亭子涧之滨，户牖凭高发兴新。云断岳莲临大路， 
<br>天晴宫柳暗长春。巢边野雀群欺燕，花底山蜂远趁人。 
<br>更欲题诗满青竹，晚来幽独恐伤神。
<br>
<br>
<br>
<br>&nbsp;&nbsp; 卷225_42 【早秋苦热，堆案相仍（时任华州司功）】杜甫 
<br>
<br>七月六日苦炎热，对食暂餐还不能。每愁夜中自足蝎， 
<br>况乃秋后转多蝇。束带发狂欲大叫，簿书何急来相仍。 
<br>南望青松架短壑，安得赤脚蹋层冰。
<br>
<br>
<br>
<br>&nbsp;&nbsp; 卷225_43 【望岳】杜甫 
<br>
<br>西岳崚嶒竦处尊，诸峰罗立如儿孙。安得仙人九节杖， 
<br>拄到玉女洗头盆。车箱入谷无归路，箭栝通天有一门。 
<br>稍待西风凉冷后，高寻白帝问真源。
<br>
<br>
<br>
<br>&nbsp;&nbsp; 卷225_44 【至日遣兴，奉寄北省旧阁老两院故人二首】杜甫 
<br>
<br>去岁兹辰捧御床，五更三点入鹓行。欲知趋走伤心地， 
<br>正想氛氲满眼香。无路从容陪语笑，有时颠倒著衣裳。 
<br>何人错忆穷愁日，愁日愁随一线长。
<br>
<br>忆昨逍遥供奉班，去年今日侍龙颜。麒麟不动炉烟上， 
<br>孔雀徐开扇影还。玉几由来天北极，朱衣只在殿中间。 
<br>孤城此日堪肠断，愁对寒云雪满山。
<br>
<br>
<br>
<br>&nbsp;&nbsp; 卷225_45 【得弟消息二首】杜甫 
<br>
<br>近有平阴信，遥怜舍弟存。侧身千里道，寄食一家村。 
<br>烽举新酣战，啼垂旧血痕。不知临老日，招得几人魂。
<br>
<br>汝懦归无计，吾衰往未期。浪传乌鹊喜，深负鶺鴒诗。 
<br>生理何颜面，忧端且岁时。两京三十口，虽在命如丝。
<br>
<br>
<br>
<br>&nbsp;&nbsp; 卷225_46 【忆弟二首（时归在南陆浑庄）】杜甫 
<br>
<br>丧乱闻吾弟，饥寒傍济州。人稀吾不到，兵在见何由。 
<br>忆昨狂催走，无时病去忧。即今千种恨，惟共水东流。
<br>
<br>且喜河南定，不问邺城围。百战今谁在，三年望汝归。 
<br>故园花自发，春日鸟还飞。断绝人烟久，东西消息稀。
<br>
<br>
<br>
<br>&nbsp;&nbsp; 卷225_47 【得舍弟消息】杜甫 
<br>
<br>乱后谁归得，他乡胜故乡。直为心厄苦，久念与存亡。 
<br>汝书犹在壁，汝妾已辞房。旧犬知愁恨，垂头傍我床。
<br>
<br>
<br>
<br>&nbsp;&nbsp; 卷225_48 【秦州杂诗二十首】杜甫 
<br>
<br>满目悲生事，因人作远游。迟回度陇怯，浩荡及关愁。 
<br>水落鱼龙夜，山空鸟鼠秋。西征问烽火，心折此淹留。
<br>
<br>秦州山北寺，胜迹隗嚣宫。苔藓山门古，丹青野殿空。 
<br>月明垂叶露，云逐渡溪风。清渭无情极，愁时独向东。
<br>
<br>州图领同谷，驿道出流沙。降虏兼千帐，居人有万家。 
<br>马骄珠汗落，胡舞白蹄斜。年少临洮子，西来亦自夸。
<br>
<br>鼓角缘边郡，川原欲夜时。秋听殷地发，风散入云悲。 
<br>抱叶寒蝉静，归来独鸟迟。万方声一概，吾道竟何之。
<br>
<br>南使宜天马，由来万匹强。浮云连阵没，秋草遍山长。 
<br>闻说真龙种，仍残老骕骦。哀鸣思战斗，迥立向苍苍。
<br>
<br>城上胡笳奏，山边汉节归。防河赴沧海，奉诏发金微。 
<br>士苦形骸黑，旌疏鸟兽稀。那闻往来戍，恨解邺城围。
<br>
<br>莽莽万重山，孤城山谷间。无风云出塞，不夜月临关。 
<br>属国归何晚，楼兰斩未还。烟尘独长望，衰飒正摧颜。
<br>
<br>闻道寻源使，从天此路回。牵牛去几许，宛马至今来。 
<br>一望幽燕隔，何时郡国开。东征健儿尽，羌笛暮吹哀。
<br>
<br>今日明人眼，临池好驿亭。丛篁低地碧，高柳半天青。 
<br>稠叠多幽事，喧呼阅使星。老夫如有此，不异在郊坰。
<br>
<br>云气接昆仑，涔涔塞雨繁。羌童看渭水，使客向河源。 
<br>烟火军中幕，牛羊岭上村。所居秋草净，正闭小蓬门。
<br>
<br>萧萧古塞冷，漠漠秋云低。黄鹄翅垂雨，苍鹰饥啄泥。 
<br>蓟门谁自北，汉将独征西。不意书生耳，临衰厌鼓鼙。
<br>
<br>山头南郭寺，水号北流泉。老树空庭得，清渠一邑传。 
<br>秋花危石底，晚景卧钟边。俯仰悲身世，溪风为飒然。
<br>
<br>传道东柯谷，深藏数十家。对门藤盖瓦，映竹水穿沙。 
<br>瘦地翻宜粟，阳坡可种瓜。船人近相报，但恐失桃花。
<br>
<br>万古仇池穴，潜通小有天。神鱼人不见，福地语真传。 
<br>近接西南境，长怀十九泉。何时一茅屋，送老白云边。
<br>
<br>未暇泛沧海，悠悠兵马间。塞门风落木，客舍雨连山。 
<br>阮籍行多兴，庞公隐不还。东柯遂疏懒，休镊鬓毛斑。
<br>
<br>东柯好崖谷，不与众峰群。落日邀双鸟，晴天养片云。 
<br>野人矜险绝，水竹会平分。采药吾将老，儿童未遣闻。
<br>
<br>边秋阴易久，不复辨晨光。檐雨乱淋幔，山云低度墙。 
<br>鸬鹚窥浅井，蚯蚓上深堂。车马何萧索，门前百草长。
<br>
<br>地僻秋将尽，山高客未归。塞云多断续，边日少光辉。 
<br>警急烽常报，传闻檄屡飞。西戎外甥国，何得迕天威。
<br>
<br>凤林戈未息，鱼海路常难。候火云烽峻，悬军幕井干。 
<br>风连西极动，月过北庭寒。故老思飞将，何时议筑坛。
<br>
<br>唐尧真自圣，野老复何知。晒药能无妇，应门幸有儿。 
<br>藏书闻禹穴，读记忆仇池。为报鸳行旧，鹪鹩在一枝。
<br>
<br>
<br>
<br>&nbsp;&nbsp; 卷225_49 【月夜忆舍弟】杜甫 
<br>
<br>戍鼓断人行，秋边一雁声。露从今夜白，月是故乡明。 
<br>有弟皆分散，无家问死生。寄书长不避，况乃未休兵。
<br>
<br>
<br>
<br>&nbsp;&nbsp; 卷225_50 【宿赞公房（京中大云寺主谪此安置）】杜甫 
<br>
<br>杖锡何来此，秋风已飒然。雨荒深院菊，霜倒半池莲。 
<br>放逐宁违性，虚空不离禅。相逢成夜宿，陇月向人圆。
<br>
<br>
<br>
<br>&nbsp;&nbsp; 卷225_51 【东楼】杜甫 
<br>
<br>万里流沙道，西征过北门。但添新战骨，不返旧征魂。 
<br>楼角临风迥，城阴带水昏。传声看驿使，送节向河源。
<br>
<br>
<br>
<br>&nbsp;&nbsp; 卷225_52 【雨晴（一作秋霁）】杜甫 
<br>
<br>天水秋云薄，从西万里风。今朝好晴景，久雨不妨农。 
<br>塞柳行疏翠，山梨结小红。胡笳楼上发，一雁入高空。
<br>
<br>
<br>
<br>&nbsp;&nbsp; 卷225_53 【寓目】杜甫 
<br>
<br>一县蒲萄熟，秋山苜蓿多。关云常带雨，塞水不成河。 
<br>羌女轻烽燧，胡儿制骆驼。自伤迟暮眼，丧乱饱经过。
<br>
<br>
<br>
<br>&nbsp;&nbsp; 卷225_54 【山寺】杜甫 
<br>
<br>野寺残僧少，山园细路高。麝香眠石竹，鹦鹉啄金桃。 
<br>乱石通人过，悬崖置屋牢。上方重阁晚，百里见秋毫。
<br>
<br>
<br>
<br>&nbsp;&nbsp; 卷225_55 【即事】杜甫 
<br>
<br>闻道花门破，和亲事却非。人怜汉公主，生得渡河归。 
<br>秋思抛云髻，腰支胜宝衣。群凶犹索战，回首意多违。
<br>
<br>
<br>
<br>&nbsp;&nbsp; 卷225_56 【遣怀】杜甫 
<br>
<br>愁眼看霜露，寒城菊自花。天风随断柳，客泪堕清笳。 
<br>水净楼阴直，山昏塞日斜。夜来归鸟尽，啼杀后栖鸦。
<br>
<br>
<br>
<br>&nbsp;&nbsp; 卷225_57 【天河】杜甫 
<br>
<br>常时任显晦，秋至辄分明。纵被微云掩，终能永夜清。 
<br>含星动双阙，伴月照边城。牛女年年渡，何曾风浪生。
<br>
<br>
<br>
<br>&nbsp;&nbsp; 卷225_58 【初月】杜甫 
<br>
<br>光细弦岂上，影斜轮未安。微升古塞外，已隐暮云端。 
<br>河汉不改色，关山空自寒。庭前有白露，暗满菊花团。
<br>
<br>
<br>
<br>&nbsp;&nbsp; 卷225_59 【归燕】杜甫 
<br>
<br>不独避霜雪，其如俦侣稀。四时无失序，八月自知归。 
<br>春色岂相访，众雏还识机。故巢傥未毁，会傍主人飞。
<br>
<br>
<br>
<br>&nbsp;&nbsp; 卷225_60 【捣衣】杜甫 
<br>
<br>亦知戍不返，秋至拭清砧。已近苦寒月，况经长别心。 
<br>宁辞捣熨倦，一寄塞垣深。用尽闺中力，君听空外音。
<br>
<br>
<br>
<br>&nbsp;&nbsp; 卷225_61 【促织】杜甫 
<br>
<br>促织甚微细，哀音何动人。草根吟不稳，床下夜相亲。 
<br>久客得无泪，放妻难及晨。悲丝与急管，感激异天真。
<br>
<br>
<br>
<br>&nbsp;&nbsp; 卷225_62 【萤火】杜甫 
<br>
<br>幸因腐草出，敢近太阳飞。未足临书卷，时能点客衣。 
<br>随风隔幔小，带雨傍林微。十月清霜重，飘零何处归。
<br>
<br>
<br>
<br>&nbsp;&nbsp; 卷225_63 【蒹葭】杜甫 
<br>
<br>摧折不自守，秋风吹若何。暂时花戴雪，几处叶沉波。 
<br>体弱春风早，丛长夜露多。江湖后摇落，亦恐岁蹉跎。
<br>
<br>
<br>
<br>&nbsp;&nbsp; 卷225_64 【苦竹】杜甫 
<br>
<br>青冥亦自守，软弱强扶持。味苦夏虫避，丛卑春鸟疑。 
<br>轩墀曾不重，翦伐欲无辞。幸近幽人屋，霜根结在兹。
<br>
<br>
<br>
<br>&nbsp;&nbsp; 卷225_65 【除架】杜甫 
<br>
<br>束薪已零落，瓠叶转萧疏。幸结白花了，宁辞青蔓除。 
<br>秋虫声不去，暮雀意何如。寒事今牢落，人生亦有初。
<br>
<br>
<br>
<br>&nbsp;&nbsp; 卷225_66 【废畦】杜甫 
<br>
<br>秋蔬拥霜露，岂敢惜凋残。暮景数枝叶，天风吹汝寒。 
<br>绿沾泥滓尽，香与岁时阑。生意春如昨，悲君白玉盘。
<br>
<br>
<br>
<br>&nbsp;&nbsp; 卷225_67 【夕烽】杜甫 
<br>
<br>夕烽来不近，每日报平安。塞上传光小，云边落点残。 
<br>照秦通警急，过陇自艰难。闻道蓬莱殿，千门立马看。
<br>
<br>
<br>
<br>&nbsp;&nbsp; 卷225_68 【秋笛】杜甫 
<br>
<br>清商欲尽奏，奏苦血沾衣。他日伤心极，征人白骨归。 
<br>相逢恐恨过，故作发声微。不见秋云动，悲风稍稍飞。
<br>
<br>
<br>
<br>&nbsp;&nbsp; 卷225_69 【送远】杜甫 
<br>
<br>带甲满天地，胡为君远行。亲朋尽一哭，鞍马去孤城。 
<br>草木岁月晚，关河霜雪清。别离已昨日，因见古人情。
<br>
<br>
<br>
<br>&nbsp;&nbsp; 卷225_70 【观兵】杜甫 
<br>
<br>北庭送壮士，貔虎数尤多。精锐旧无敌，边隅今若何。 
<br>妖氛拥白马，元帅待雕戈。莫守邺城下，斩鲸辽海波。
<br>
<br>
<br>
<br>&nbsp;&nbsp; 卷225_71 【不归】杜甫 
<br>
<br>河间尚征伐，汝骨在空城。从弟人皆有，终身恨不平。 
<br>数金怜俊迈，总角爱聪明。面上三年土，春风草又生。
<br>
<br>
<br>
<br>&nbsp;&nbsp; 卷225_72 【天末怀李白】杜甫 
<br>
<br>凉风起天末，君子意如何。鸿雁几时到，江湖秋水多。 
<br>文章憎命达，魑魅喜人过。应共冤魂语，投诗赠汨罗。
<br>
<br>
<br>
<br>&nbsp;&nbsp; 卷225_73 【独立】杜甫 
<br>
<br>空外一鸷鸟，河间双白鸥。飘飖搏击便，容易往来游。 
<br>草露亦多湿，蛛丝仍未收。天机近人事，独立万端忧。
<br>
<br>
<br>
<br>&nbsp;&nbsp; 卷225_74 【日暮】杜甫 
<br>
<br>日落风亦起，城头鸟尾讹。黄云高未动，白水已扬波。 
<br>羌妇语还哭，胡儿行且歌。将军别换马，夜出拥雕戈。
<br>
<br>
<br>
<br>&nbsp;&nbsp; 卷225_75 【空囊】杜甫 
<br>
<br>翠柏苦犹食，晨霞高可餐。世人共卤莽，吾道属艰难。 
<br>不爨井晨冻，无衣床夜寒。囊空恐羞涩，留得一钱看。
<br>
<br>
<br>
<br>&nbsp;&nbsp; 卷225_76 【病马】杜甫 
<br>
<br>乘尔亦已久，天寒关塞深。尘中老尽力，岁晚病伤心。 
<br>毛骨岂殊众，驯良犹至今。物微意不浅，感动一沉吟。
<br>
<br>
<br>
<br>&nbsp;&nbsp; 卷225_77 【蕃剑】杜甫 
<br>
<br>致此自僻远，又非珠玉装。如何有奇怪，每夜吐光芒。 
<br>虎气必腾踔，龙身宁久藏。风尘苦未息，持汝奉明王。
<br>
<br>
<br>
<br>&nbsp;&nbsp; 卷225_78 【铜瓶】杜甫 
<br>
<br>乱后碧井废，时清瑶殿深。铜瓶未失水，百丈有哀音。 
<br>侧想美人意，应非寒甃沉。蛟龙半缺落，犹得折黄金。
<br>
<br>
<br>
<br>&nbsp;&nbsp; 卷225_79 【观安西兵过赴关中待命二首】杜甫 
<br>
<br>四镇富精锐，摧锋皆绝伦。还闻献士卒，足以静风尘。 
<br>老马夜知道，苍鹰饥著人。临危经久战，用急始如神。
<br>
<br>奇兵不在众，万马救中原。谈笑无河北，心肝奉至尊。 
<br>孤云随杀气，飞鸟避辕门。竟日留欢乐，城池未觉喧。
<br>
<br>
<br>
<br>&nbsp;&nbsp; 卷225_80 【送人从军】杜甫 
<br>
<br>弱水应无地，阳关已近天。今君渡沙碛，累月断人烟。 
<br>好武宁论命，封侯不计年。马寒防失道，雪没锦鞍鞯。
<br>
<br>
<br>
<br>&nbsp;&nbsp; 卷225_81 【野望】杜甫 
<br>
<br>清秋望不极，迢递起曾阴。远水兼天净，孤城隐雾深。 
<br>叶稀风更落，山迥日初沈。独鹤归何晚，昏鸦已满林。
<br>
<br>
<br>
<br>&nbsp;&nbsp; 卷225_82 【示侄佐（佐草堂在东柯谷）】杜甫 
<br>
<br>多病秋风落，君来慰眼前。自闻茅屋趣，只想竹林眠。 
<br>满谷山云起，侵篱涧水悬。嗣宗诸子侄，早觉仲容贤。
<br>
<br>
<br>
<br>&nbsp;&nbsp; 卷225_83 【佐还山后寄三首】杜甫 
<br>
<br>山晚浮云合，归时恐路迷。涧寒人欲到，村黑鸟应栖。 
<br>野客茅茨小，田家树木低。旧谙疏懒叔，须汝故相携。
<br>
<br>白露黄粱熟，分张素有期。已应舂得细，颇觉寄来迟。 
<br>味岂同金菊，香宜配绿葵。老人他日爱，正想滑流匙。
<br>
<br>几道泉浇圃，交横落慢坡。葳蕤秋叶少，隐映野云多。 
<br>隔沼连香芰，通林带女萝。甚闻霜薤白，重惠意如何。
<br>
<br>
<br>
<br>&nbsp;&nbsp; 卷225_84 【从人觅小胡孙许寄】杜甫 
<br>
<br>人说南州路，山猿树树悬。举家闻若骇，为寄小如拳。 
<br>预哂愁胡面，初调见马鞭。许求聪慧者，童稚捧应癫。
<br>
<br>
<br>
<br>&nbsp;&nbsp; 卷225_85 【秋日阮隐居致薤三十束】杜甫 
<br>
<br>隐者柴门内，畦蔬绕舍秋。盈筐承露薤，不待致书求。 
<br>束比青刍色，圆齐玉箸头。衰年关鬲冷，味暖并无忧。
<br>
<br>
<br>
<br>&nbsp;&nbsp; 卷225_86 【秦州见敕目薛三璩授司议郎毕四曜除监察与二…凡三十韵】杜甫 
<br>
<br>大雅何寥阔，斯人尚典刑。交期余潦倒，材力尔精灵。 
<br>二子声同日，诸生困一经。文章开穾奥，迁擢润朝廷。 
<br>旧好何由展，新诗更忆听。别来头并白，相见眼终青。 
<br>伊昔贫皆甚，同忧心不宁。栖遑分半菽，浩荡逐流萍。 
<br>俗态犹猜忌，妖氛忽杳冥。独惭投汉阁，俱议哭秦庭。 
<br>还蜀只无补，囚梁亦固扃。华夷相混合，宇宙一膻腥。 
<br>帝力收三统，天威总四溟。旧都俄望幸，清庙肃惟馨。 
<br>杂种虽高垒，长驱甚建瓴。焚香淑景殿，涨水望云亭。 
<br>法驾初还日，群公若会星。宫臣仍点染，柱史正零丁。 
<br>官忝趋栖凤，朝回叹聚萤。唤人看騕褭，不嫁惜娉婷。 
<br>掘剑知埋狱，提刀见发硎。侏儒应共饱，渔父忌偏醒。 
<br>旅泊穷清渭，长吟望浊泾。羽书还似急，烽火未全停。 
<br>师老资残寇，戎生及近坰。忠臣辞愤激，烈士涕飘零。 
<br>上将盈边鄙，元勋溢鼎铭。仰思调玉烛，谁定握青萍。 
<br>陇俗轻鹦鹉，原情类鶺鴒。秋风动关塞，高卧想仪形。
<br>
<br>
<br>
<br>&nbsp;&nbsp; 卷225_87 【寄彭州高三十五使君適、虢州岑二十七长史参三十韵】杜甫 
<br>
<br>故人何寂寞，今我独凄凉。老去才难尽，秋来兴甚长。 
<br>物情尤可见，辞客未能忘。海内知名士，云端各异方。 
<br>高岑殊缓步，沈鲍得同行。意惬关飞动，篇终接混茫。 
<br>举天悲富骆，近代惜卢王。似尔官仍贵，前贤命可伤。 
<br>诸侯非弃掷，半刺已翱翔。诗好几时见，书成无信将。 
<br>男儿行处是，客子斗身强。羁旅推贤圣，沈绵抵咎殃。 
<br>三年犹疟疾，一鬼不销亡。隔日搜脂髓，增寒抱雪霜。 
<br>徒然潜隙地，有靦屡鲜妆。何太龙钟极，于今出处妨。 
<br>无钱居帝里，尽室在边疆。刘表虽遗恨，庞公至死藏。 
<br>心微傍鱼鸟，肉瘦怯豺狼。陇草萧萧白，洮云片片黄。 
<br>彭门剑阁外，虢略鼎湖旁。荆玉簪头冷，巴笺染翰光。 
<br>乌麻蒸续晒，丹橘露应尝。岂异神仙宅，俱兼山水乡。 
<br>竹斋烧药灶，花屿读书床。更得清新否，遥知对属忙。 
<br>旧官宁改汉，淳俗本归唐。济世宜公等，安贫亦士常。 
<br>蚩尤终戮辱，胡羯漫猖狂。会待袄氛静，论文暂裹粮。
<br>
<br>
<br>
<br>&nbsp;&nbsp; 卷225_88 【寄岳州贾司马六丈、巴州严八使君两阁老五十韵】杜甫 
<br>
<br>衡岳啼猿里，巴州鸟道边。故人俱不利，谪宦两悠然。 
<br>开辟乾坤正，荣枯雨露偏。长沙才子远，钓濑客星悬。 
<br>忆昨趋行殿，殷忧捧御筵。讨胡愁李广，奉使待张骞。 
<br>无复云台仗，虚修水战船。苍茫城七十，流落剑三千。 
<br>画角吹秦晋，旄头俯涧瀍。小儒轻董卓，有识笑苻坚。 
<br>浪作禽填海，那将血射天。万方思助顺，一鼓气无前。 
<br>阴散陈仓北，晴熏太白巅。乱麻尸积卫，破竹势临燕。 
<br>法驾还双阙，王师下八川。此时沾奉引，佳气拂周旋。 
<br>貔虎开金甲，麒麟受玉鞭。侍臣谙入仗，厩马解登仙。 
<br>花动朱楼雪，城凝碧树烟。衣冠心惨怆，故老泪潺湲。 
<br>哭庙悲风急，朝正霁景鲜。月分梁汉米，春得水衡钱。 
<br>内蕊繁于缬，宫莎软胜绵。恩荣同拜手，出入最随肩。 
<br>晚著华堂醉，寒重绣被眠。辔齐兼秉烛，书枉满怀笺。 
<br>每觉升元辅，深期列大贤。秉钧方咫尺，铩翮再联翩。 
<br>禁掖朋从改，微班性命全。青蒲甘受戮，白发竟谁怜。 
<br>弟子贫原宪，诸生老伏虔。师资谦未达，乡党敬何先。 
<br>旧好肠堪断，新愁眼欲穿。翠干危栈竹，红腻小湖莲。 
<br>贾笔论孤愤，严诗赋几篇。定知深意苦，莫使众人传。 
<br>贝锦无停织，朱丝有断弦。浦鸥防碎首，霜鹘不空拳。 
<br>地僻昏炎瘴，山稠隘石泉。且将棋度日，应用酒为年。 
<br>典郡终微眇，治中实弃捐。安排求傲吏，比兴展归田。 
<br>去去才难得，苍苍理又玄。古人称逝矣，吾道卜终焉。 
<br>陇外翻投迹，渔阳复控弦。笑为妻子累，甘与岁时迁。 
<br>亲故行稀少，兵戈动接联。他乡饶梦寐，失侣自屯邅。 
<br>多病加淹泊，长吟阻静便。如公尽雄俊，志在必腾鶱。
<br>
<br>
<br>
<br>&nbsp;&nbsp; 卷225_89 【寄张十二山人彪三十韵】杜甫 
<br>
<br>独卧嵩阳客，三违颍水春。艰难随老母，惨澹向时人。 
<br>谢氏寻山屐，陶公漉酒巾。群凶弥宇宙，此物在风尘。 
<br>历下辞姜被，关西得孟邻。早通交契密，晚接道流新。 
<br>静者心多妙，先生艺绝伦。草书何太苦，诗兴不无神。 
<br>曹植休前辈，张芝更后身。数篇吟可老，一字买堪贫。 
<br>将恐曾防寇，深潜托所亲。宁闻倚门夕，尽力洁飧晨。 
<br>疏懒为名误，驱驰丧我真。索居犹寂寞，相遇益悲辛。 
<br>流转依边徼，逢迎念席珍。时来故旧少，乱后别离频。 
<br>世祖修高庙，文公赏从臣。商山犹入楚，源水不离秦。 
<br>存想青龙秘，骑行白鹿驯。耕岩非谷口，结草即河滨。 
<br>肘后符应验，囊中药未陈。旅怀殊不惬，良觌渺无因。 
<br>自古皆悲恨，浮生有屈伸。此邦今尚武，何处且依仁。 
<br>鼓角凌天籁，关山信月轮。官场罗镇碛，贼火近洮岷。 
<br>萧索论兵地，苍茫斗将辰。大军多处所，馀孽尚纷纶。 
<br>高兴知笼鸟，斯文起获麟。穷秋正摇落，回首望松筠。
<br>
<br>
<br>
<br>&nbsp;&nbsp; 卷225_90 【寄李十二白二十韵】杜甫 
<br>
<br>昔年有狂客，号尔谪仙人。笔落惊风雨，诗成泣鬼神。 
<br>声名从此大，汩没一朝伸。文彩承殊渥，流传必绝伦。 
<br>龙舟移棹晚，兽锦夺袍新。白日来深殿，青云满后尘。 
<br>乞归优诏许，遇我宿心亲。未负幽栖志，兼全宠辱身。 
<br>剧谈怜野逸，嗜酒见天真。醉舞梁园夜，行歌泗水春。 
<br>才高心不展，道屈善无邻。处士祢衡俊，诸生原宪贫。 
<br>稻粱求未足，薏苡谤何频。五岭炎蒸地，三危放逐臣。 
<br>几年遭鵩鸟，独泣向麒麟。苏武先还汉，黄公岂事秦。 
<br>楚筵辞醴日，梁狱上书辰。已用当时法，谁将此义陈。 
<br>老吟秋月下，病起暮江滨。莫怪恩波隔，乘槎与问津。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
