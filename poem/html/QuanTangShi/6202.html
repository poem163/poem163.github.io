<HTML>
<HEAD>
<TITLE>全唐诗 卷650-653 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷650-653</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷650-653</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-04&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6202"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷650-653')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷650-653]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷650_1 【元日】方干 
<br>
<br>晨鸡两遍报更阑，刁斗无声晓漏干。暖日映山调正气， 
<br>东风入树舞残寒。轩车欲识人间感，献岁须来帝里看。 
<br>才酌屠苏定年齿，坐中惟笑鬓毛斑。
<br>
<br>
<br>&nbsp;&nbsp; 卷650_2 【别从兄郜】方干 
<br>
<br>展翅开帆只待风，吹嘘成事古今同。已呼断雁归行里， 
<br>全胜枯鳞在辙中。若许死前恩少报，终期言下命潜通。 
<br>临岐再拜无馀事，愿取文章达圣聪。
<br>
<br>
<br>
<br>&nbsp;&nbsp; 卷650_3 【寄江陵王少府】方干 
<br>
<br>分手频曾变寒暑，迢迢远意各何如。波涛一阻两乡梦， 
<br>岁月无过双鲤鱼。吟处落花藏笔砚，睡时斜雨湿图书。 
<br>此来俗辈皆疏我，唯有故人心不疏。
<br>
<br>
<br>
<br>&nbsp;&nbsp; 卷650_4 【题睦州乌龙山禅居】方干 
<br>
<br>曙后月华犹冷湿，自知坐卧逼天宫。晨鸡未暇鸣山底， 
<br>早日先来照屋东。人世驱驰方丈内，海波摇动一杯中。 
<br>伴师长住应难住，归去仍须入俗笼。
<br>
<br>
<br>
<br>&nbsp;&nbsp; 卷650_5 【寄杭州于郎中】方干 
<br>
<br>虽云圣代识贤明，自是山河应数生。大雅篇章无弟子， 
<br>高门世业有公卿。入楼早月中秋色，绕郭寒潮半夜声。 
<br>白屋青云至悬阔，愚儒肝胆若为倾。
<br>
<br>
<br>
<br>&nbsp;&nbsp; 卷650_6 【寄灵武胡常侍】方干 
<br>
<br>青云直上路初通，已在明君倚注中。欲遣为霖安九有， 
<br>先令作相赞东宫。自从忠谠承天眷，更用文篇续国风。 
<br>最是何人感恩德，谢敷星下钓渔翁。
<br>
<br>
<br>
<br>&nbsp;&nbsp; 卷650_7 【上张舍人】方干 
<br>
<br>海内芳声谁可并，承家三代相门深。剖符已副东人望， 
<br>援笔曾传圣主心。此地清廉惟饮水，四方焦热待为霖。 
<br>他年莫学鸱夷子，远泛扁舟用铸金。
<br>
<br>
<br>
<br>&nbsp;&nbsp; 卷650_8 【题慈溪张丞壁】方干 
<br>
<br>因君贰邑蓝溪上，遣我维舟红叶时。共向乡中非半面， 
<br>俱惊鬓里有新丝。伫看孤洁成三考，应笑愚疏舍一枝。 
<br>貌似故人心尚喜，相逢况是旧相知。
<br>
<br>
<br>
<br>&nbsp;&nbsp; 卷650_9 【赠邻居袁明府】方干 
<br>
<br>隔竹每呼皆得应，二心亲熟更如何。文章锻炼犹相似， 
<br>年齿参差不校多。雨后卷帘看越岭，更深欹枕听湖波。 
<br>朝昏幸得同醒醉，遮莫光阴自下坡。
<br>
<br>
<br>
<br>&nbsp;&nbsp; 卷650_10 【孙氏林亭】方干 
<br>
<br>池亭才有二三亩，风景胜于千万家。瑟瑟林排全巷竹， 
<br>猩猩血染半园花。并床欹枕逢春尽，援笔持杯到日斜。 
<br>丱角相知成白首，而今欢笑莫咨嗟。
<br>
<br>
<br>
<br>&nbsp;&nbsp; 卷650_11 【漳州阳亭言事寄于使君】方干 
<br>
<br>谢守登城对远峰，金英泛泛满金钟。楼头风景八九月， 
<br>床下水云千万重。红旆朝昏虽许近，清才今古定难逢。 
<br>鲤鱼纵是凡鳞鬣，得在膺门合作龙。
<br>
<br>
<br>
<br>&nbsp;&nbsp; 卷650_12 【别胡中丞】方干 
<br>
<br>二年朝夜见双旌，心魄知恩梦亦惊。幽贱粗能分菽麦， 
<br>从容岂合遇公卿。吹嘘若自毫端出，羽翼应从肉上生。 
<br>却恨此身唯一死，空将一死报犹轻。
<br>
<br>
<br>
<br>&nbsp;&nbsp; 卷650_13 【游张公洞寄陶校书】方干 
<br>
<br>步步势穿江底去，此中危滑转身难。下蒸阴气松萝湿， 
<br>外制温风杖屦寒。数里烟云方觉异，前程世界更应宽。 
<br>由来委曲寻仙路，不似先生换骨丹。
<br>
<br>
<br>
<br>&nbsp;&nbsp; 卷650_14 【题睦州郡中千峰榭】方干 
<br>
<br>岂知平地似天台，朱户深沈别径开。曳响露蝉穿树去， 
<br>斜行沙鸟向池来。窗中早月当琴榻，墙上秋山入酒杯。 
<br>何事此中如世外，应缘羊祜是仙才。
<br>
<br>
<br>
<br>&nbsp;&nbsp; 卷650_15 【登新城县楼赠蔡明府】方干 
<br>
<br>杨震东来是宦游，政成登此自消忧。草中白道穿村去， 
<br>树里清溪照郭流。纵目四山宜永日，开襟五月似高秋。 
<br>不知县籍添新户，但见川原桑柘稠。
<br>
<br>
<br>
<br>&nbsp;&nbsp; 卷650_16 【和于中丞登扶风亭】方干 
<br>
<br>避石攀萝去不迷，行时举步似丹梯。东轩海日已先照， 
<br>下界晨鸡犹未啼。郭里云山全占寺，村前竹树半藏溪。 
<br>谢公吟望多来此，此地应将岘首齐。
<br>
<br>
<br>
<br>&nbsp;&nbsp; 卷650_17 【赠信州高员外】方干 
<br>
<br>溪势盘回绕郡流，饶阳春色满溪楼。岂唯啼鸟催人醉， 
<br>更有繁花笑客愁。蹇拙命中迷直道，仁慈风里驻扁舟。 
<br>膺门若感深恩去，终杀微躯未足酬。
<br>
<br>
<br>
<br>&nbsp;&nbsp; 卷650_18 【漳州于使君罢郡如之任漳南去上国二十四州…亲故】方干 
<br>
<br>漳南罢郡如之任，二十四州相次迎。泊岸旗幡邮吏拜， 
<br>连山风雨探人行。月中倚棹吟渔浦，花底垂鞭醉凤城。 
<br>圣主此时思共理，又应何处救苍生。
<br>
<br>
<br>
<br>&nbsp;&nbsp; 卷650_19 【送弟子伍秀才赴举】方干 
<br>
<br>天遣相门延积庆，今同太庙荐嘉宾。柳条此日同谁折， 
<br>桂树明年为尔春。倚棹寒吟渔浦月，垂鞭醉入凤城尘。 
<br>由来不要文章得，要且文章出众人。
<br>
<br>
<br>
<br>&nbsp;&nbsp; 卷650_20 【贻高谠】方干 
<br>
<br>都缘相府有宗兄，却恐妨君正路行。石上长松自森秀， 
<br>雪中孤玉更凝明。西陵晓月中秋色，北固军鼙半夜声。 
<br>幸有清才与洪笔，何愁高节不公卿。
<br>
<br>
<br>
<br>&nbsp;&nbsp; 卷650_21 【题长洲陈明府小亭】方干 
<br>
<br>坐看孤峭却劳神，还是微吟到日曛。松鹤认名呼得下， 
<br>沙蝉飞处听犹闻。夜阑亦似深山月，雨后唯关满屋云。 
<br>便此消遥应不易，朱衣红旆未容君。
<br>
<br>
<br>
<br>&nbsp;&nbsp; 卷650_22 【送朱二十赴涟水】方干 
<br>
<br>到县却应嫌水阔，离家终是见山疏。笙歌不驻难辞酒， 
<br>舟楫将行负担书。为政必能安楚老，向公犹可钓淮鱼。 
<br>鸾凰取便多如此，掠地斜飞上太虚。
<br>
<br>
<br>
<br>&nbsp;&nbsp; 卷650_23 【德政上睦州胡中丞】方干 
<br>
<br>上德由来合动天，旌旗到日是丰年。群书已熟无人似， 
<br>五字研成举世传。莫道政声同宇宙，须知紫气满山川。 
<br>岂唯里巷皆苏息，犹有恩波及钓船。
<br>
<br>
<br>
<br>&nbsp;&nbsp; 卷650_24 【袁明府以家酝寄余余以山梅答赠非唯四韵兼亦双关】方干 
<br>
<br>封匏寄酒提携远，织笼盛梅答赠迟。九度搅和谁用法， 
<br>四边窥摘自攀枝。樽罍泛蚁堪尝日，童稚驱禽欲熟时。 
<br>毕卓醉狂潘氏少，倾来掷去恰相宜。
<br>
<br>
<br>
<br>&nbsp;&nbsp; 卷650_25 【上杭州姚郎中】方干 
<br>
<br>能除疾瘼似良医，一郡乡风当日移。身贵久离行药伴， 
<br>才高独作后人师。春游下马皆成宴，吏散看山即有诗。 
<br>借问公方与文道，而今中夏更传谁。
<br>
<br>
<br>
<br>&nbsp;&nbsp; 卷650_26 【送叶秀才赴举兼呈吕少监】方干 
<br>
<br>君辞旧里一年期，艺至心身亦自知。尊尽离人看北斗， 
<br>月寒惊鹊绕南枝。书回册市砧应绝，棹出村潭菊未衰。 
<br>与尔相逢终不远，昨闻秘监在台墀。
<br>
<br>
<br>
<br>&nbsp;&nbsp; 卷650_27 【自缙云赴郡溪流百里轻棹一发曾不崇朝…段郎中】方干 
<br>
<br>激箭溪湍势莫凭，飘然一叶若为乘。仰瞻青壁开天罅， 
<br>斗转寒湾避石棱。巢鸟夜惊离岛树，啼猿昼怯下岩藤。 
<br>此中明日寻知己，恐似龙门不易登。
<br>
<br>
<br>
<br>&nbsp;&nbsp; 卷650_28 【胡中丞早梅】方干 
<br>
<br>不独闲花不共时，一株寒艳尚参差。凌晨未喷含霜朵， 
<br>应候先开亚水枝。芬郁合将兰并茂，凝明应与雪相宜。 
<br>谢公吟赏愁飘落，可得更拈长笛吹。
<br>
<br>
<br>
<br>&nbsp;&nbsp; 卷650_29 【牡丹】方干 
<br>
<br>借问庭芳早晚栽，座中疑展画屏开。花分浅浅胭脂脸， 
<br>叶堕殷殷腻粉腮。红砌不须夸芍药，白蘋何用逞重台。 
<br>殷勤为报看花客，莫学游蜂日日来。
<br>
<br>
<br>
<br>&nbsp;&nbsp; 卷650_30 【观项信水墨】方干 
<br>
<br>险峭虽从笔下成，精能皆自意中生。倚云孤桧知无朽， 
<br>挂壁高泉似有声。转扇惊波连岸动，回灯落日向山明。 
<br>小年师祖过今祖，异域应传项信名。
<br>
<br>
<br>
<br>&nbsp;&nbsp; 卷650_31 【书桃花坞周处士壁】方干 
<br>
<br>醉吟雪月思深苦，思苦神劳华发生。自学古贤修静节， 
<br>唯应野鹤识高情。细泉出石飞难尽，孤烛和云湿不明。 
<br>何事懒于嵇叔夜，更无书札答公卿。
<br>
<br>
<br>
<br>&nbsp;&nbsp; 卷650_32 【题桐庐谢逸人江居】方干 
<br>
<br>少小高眠无一事，五侯勋盛欲如何。湖边倚杖寒吟苦， 
<br>石上横琴夜醉多。鸟自树梢随果落，人从窗外卸帆过。 
<br>由来朝市为真隐，可要栖身向薜萝。
<br>
<br>
<br>
<br>&nbsp;&nbsp; 卷650_33 【叙雪寄喻凫】方干 
<br>
<br>密片无声急复迟，纷纷犹胜落花时。从容不觉藏苔径， 
<br>宛转偏宜傍柳丝。透室虚明非月照，满空回散是风吹。 
<br>高人坐卧才方逸，援笔应成六出词。
<br>
<br>
<br>
<br>&nbsp;&nbsp; 卷650_34 【叙雪寄喻凫（一作杜荀鹤）】方干 
<br>
<br>密片繁声旋不销，萦风杂霰转飘飖。澄江莫蔽长流色， 
<br>衰柳难黏自动条。湿气添寒酤酒夜，素花迎曙卷帘朝。 
<br>此时明径无行迹，唯望徽之问寂寥。
<br>
<br>
<br>
<br>&nbsp;&nbsp; 卷650_35 【哭秘书姚少监】方干 
<br>
<br>寒空此夜落文星，星落文留万古名。入室几人成弟子， 
<br>为儒是处哭先生。家无谏草逢明代，国有遗篇续正声。 
<br>晓向平原陈葬礼，悲风吹雨湿铭旌。
<br>
<br>
<br>
<br>&nbsp;&nbsp; 卷650_36 【送人宰永泰】方干 
<br>
<br>北人虽泛南流水，称意南行莫恨赊。道路先经毛竹岭， 
<br>风烟渐近刺桐花。舟停渔浦犹为客，县入樵溪似到家。 
<br>下马政声王事少，应容闲吏日高衙。
<br>
<br>
<br>
<br>&nbsp;&nbsp; 卷650_37 【旅次洋州寓居郝氏林亭】方干 
<br>
<br>举目纵然非我有，思量似在故山时。鹤盘远势投孤屿， 
<br>蝉曳残声过别枝。凉月照窗欹枕倦，澄泉绕石泛觞迟。 
<br>青云未得平行去，梦到江南身旅羁。
<br>
<br>
<br>
<br>&nbsp;&nbsp; 卷650_38 【茅山赠洪拾遗】方干 
<br>
<br>圣代谏臣停谏舌，求归故里傲云霞。溪头讲树缆渔艇， 
<br>箧里朝衣输酒家。但爱身闲辞禄俸，那嫌岁计在桑麻。 
<br>我来幸与诸生异，问答时容近绛纱。
<br>
<br>
<br>
<br>&nbsp;&nbsp; 卷650_39 【睦州吕郎中郡中环溪亭】方干 
<br>
<br>为是仙才登望处，风光便似武陵春。闲花半落犹迷蝶， 
<br>白鸟双飞不避人。树影兴馀侵枕簟，荷香坐久著衣巾。 
<br>暂来此地非多日，明主那容借寇恂。
<br>
<br>
<br>
<br>&nbsp;&nbsp; 卷650_40 【赠华阴隐者】方干 
<br>
<br>少微夜夜当仙掌，更有何人在此居。花月旧应看浴鹤， 
<br>松萝本自伴删书。素琴醉去经宵枕，衰发寒来向日梳。 
<br>故国多年归未遂，因逢此地忆吾庐。
<br>
<br>
<br>
<br>&nbsp;&nbsp; 卷650_41 【上杭州杜中丞】方干 
<br>
<br>昔用雄才登上第，今将重德合明君。苦心多为安民术， 
<br>援笔皆成出世文。寒角细吹孤峤月，秋涛横卷半江云。 
<br>掠天逸势应非久，一鹗那栖众鸟群。
<br>
<br>
<br>
<br>&nbsp;&nbsp; 卷650_42 【赠处州段郎中】方干 
<br>
<br>幸见仙才领郡初，郡城孤峭似仙居。杉萝色里游亭榭， 
<br>瀑布声中阅簿书。德重自将天子合，情高元与世人疏。 
<br>寒潭是处清连底，宾席何心望食鱼。
<br>
<br>
<br>
<br>&nbsp;&nbsp; 卷650_43 【书法华寺上方禅壁】方干 
<br>
<br>砌下松巅有鹤栖，孤猿亦在鹤边啼。卧闻雷雨归岩早， 
<br>坐见星辰去地低。一径穿缘应就郭，千花掩映似无溪。 
<br>是非生死多忧恼，此日蒙师为破迷。
<br>
<br>
<br>
<br>&nbsp;&nbsp; 卷650_44 【书吴道隐林亭】方干 
<br>
<br>藓榭莎亭萝筱阴，依稀气象似山林。橘枝亚路黄苞重， 
<br>井脉牵湖碧甃深。稚子遮门留熟客，惊蝉入座避游禽。 
<br>四邻不见孤高处，翻笑腾腾只醉吟。
<br>
<br>
<br>
<br>&nbsp;&nbsp; 卷650_45 【陪王大夫泛湖】方干 
<br>
<br>去去凌晨回见星，木兰舟稳画桡轻。白波潭上鱼龙气， 
<br>红树林中鸡犬声。蜜炬烧残银汉昃，羽觞飞急玉山倾。 
<br>此时检点诸名士，却是渔翁无姓名。
<br>
<br>
<br>
<br>&nbsp;&nbsp; 卷650_46 【赠会稽张少府】方干 
<br>
<br>高节何曾似任官，药苗香洁备常餐。一分酒户添犹得， 
<br>五字诗名隐即难。笑我无媒生鹤发，知君有意忆渔竿。 
<br>明年莫便还家去，镜里云山且共看。
<br>
<br>
<br>
<br>&nbsp;&nbsp; 卷650_47 【送郑台处士归绛岩】方干 
<br>
<br>荣启先生挟琴去，厌寻灵胜忆岩栖。白猿垂树窗边月， 
<br>红鲤惊钩竹外溪。惯采药苗供野馔，曾书蕉叶寄新题。 
<br>古贤犹怆河梁别，未可匆匆便解携。
<br>
<br>
<br>
<br>&nbsp;&nbsp; 卷650_48 【因话天台胜异仍送罗道士】方干 
<br>
<br>积翠千层一径开，遥盘山腹到琼台。藕花飘落前岩去， 
<br>桂子流从别洞来。石上丛林碍星斗，窗边瀑布走风雷。 
<br>纵云孤鹤无留滞，定恐烟萝不放回。
<br>
<br>
<br>
<br>&nbsp;&nbsp; 卷650_49 【哭喻凫先辈】方干 
<br>
<br>日夜役神多损寿，先生下世未中年。撰碑纵托登龙伴， 
<br>营奠应支卖鹤钱。孤垄阴风吹细草，空窗湿气渍残篇。 
<br>人间别更无冤事，到此谁能与问天。
<br>
<br>
<br>
<br>&nbsp;&nbsp; 卷650_50 【湖北有茅斋湖西有松岛轻棹往返颇谐素心因成四韵】方干 
<br>
<br>湖北湖西往复还，朝昏只处自由间。暑天移榻就深竹， 
<br>月夜乘舟归浅山。绕砌紫鳞欹枕钓，垂檐野果隔窗攀。 
<br>古贤暮齿方如此，多笑愚儒鬓未斑。
<br>
<br>
<br>
<br>&nbsp;&nbsp; 卷650_51 【鉴湖西岛言事】方干 
<br>
<br>慵拙幸便荒僻地，纵听猿鸟亦何愁。偶斟药酒欺梅雨， 
<br>却著寒衣过麦秋。岁计有时添橡实，生涯一半在渔舟。 
<br>世人若便无知己，应向此溪成白头。
<br>
<br>
<br>
<br>&nbsp;&nbsp; 卷650_52 【山中言事】方干 
<br>
<br>欹枕亦吟行亦醉，卧吟行醉更何营。贫来犹有故琴在， 
<br>老去不过新发生。山鸟踏枝红果落，家童引钓白鱼惊。 
<br>潜夫自有孤云侣，可要王侯知姓名。
<br>
<br>
<br>
<br>&nbsp;&nbsp; 卷650_53 【赠萧山彭少府】方干 
<br>
<br>作尉孜孜更寒苦，操心至癖不为清。虽将剑鹤支残债， 
<br>犹有歌篇取盛名。尽拟勤求为弟子，皆将疑义问先生。 
<br>与君相识因儒术，岁月弥多别有情。
<br>
<br>
<br>
<br>&nbsp;&nbsp; 卷650_54 【赠式上人】方干 
<br>
<br>纵居鼙角喧阗处，亦共云溪邃僻同。万虑全离方寸内， 
<br>一生多在五言中。芰荷叶上难停雨，松桧枝间自有风。 
<br>莫笑旅人终日醉，吾将大醉与禅通。
<br>
<br>
<br>
<br>&nbsp;&nbsp; 卷650_55 【赠钱塘湖上唐处士】方干 
<br>
<br>我爱君家似洞庭，冲湾泼岸夜波声。蟾蜍影里清吟苦， 
<br>舴艋舟中白发生。常共酒杯为伴侣，复闻纱帽见公卿。 
<br>莫言举世无知己，自有孤云识此情。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷651_1 【山中言事】方干 
<br>
<br>日与村家事渐同，烧松啜茗学邻翁。池塘月撼芙蕖浪， 
<br>窗户凉生薜荔风。书幌昼昏岚气里，巢枝俯折雪声中。 
<br>山阴钓叟无知己，窥镜撏多鬓欲空。
<br>
<br>
<br>&nbsp;&nbsp; 卷651_2 【题陶详校书阳羡隐居】方干 
<br>
<br>芸香署里从容步，阳羡山中啸傲情。竿底紫鳞输钓伴， 
<br>花边白犬吠流莺。长潭五月含冰气，孤桧中宵学雨声。 
<br>便泛扁舟应未得，鸱夷弃相始垂名。
<br>
<br>
<br>
<br>&nbsp;&nbsp; 卷651_3 【秋晚林中寄宾幕】方干 
<br>
<br>八月萧条九月时，沙蝉海燕各分飞。杯盂未称尝生酒， 
<br>砧杵先催试熟衣。泉漱玉声冲石窦，橘垂朱实压荆扉。 
<br>无过纵有家山思，印绶留连争得归。
<br>
<br>
<br>
<br>&nbsp;&nbsp; 卷651_4 【与乡人鉴休上人别】方干 
<br>
<br>此日因师话乡里，故乡风土我偏谙。一枝竹叶如溪北， 
<br>半树梅花似岭南。山夜猎徒多信犬，雨天村舍未催蚕。 
<br>如今休作还家意，两须垂丝已不堪。
<br>
<br>
<br>
<br>&nbsp;&nbsp; 卷651_5 【送王霖赴举】方干 
<br>
<br>自古主司看荐士，明年应是不参差。须凭吉梦为先兆， 
<br>必恐长才偶盛时。北阙上书冲雪早，西陵中酒趁潮迟。 
<br>郄诜可要真消息，只向春前便得知。
<br>
<br>
<br>
<br>&nbsp;&nbsp; 卷651_6 【思越中旧游寄友】方干 
<br>
<br>甸外山川无越国，依稀只似剑门西。镜中叠浪摇星斗， 
<br>城上繁花咽鼓鼙。断臂青猿啼玉笥，成行白鸟下耶溪。 
<br>此中曾是同游处，迢递寻君梦不迷。
<br>
<br>
<br>
<br>&nbsp;&nbsp; 卷651_7 【陪胡中丞泛湖】方干 
<br>
<br>仙舟仙乐醉行春，上界稀逢下界人。绮绣峰前闻野鹤， 
<br>旌旗影里见游鳞。澄潭彻底齐心镜，杂树含芳让锦茵。 
<br>凡许从容谁不幸，就中光显是州民。
<br>
<br>
<br>
<br>&nbsp;&nbsp; 卷651_8 【叙雪献员外】方干 
<br>
<br>纷纭宛转更堪看，压竹摧巢井径漫。风柳细条黏不得， 
<br>春溪绿色蔽应难。清辉直认中庭月，湿气偏添半夜寒。 
<br>谢守来吟才更逸，郢词先至彩毫端。
<br>
<br>
<br>
<br>&nbsp;&nbsp; 卷651_9 【王将军】方干 
<br>
<br>大志无心守章句，终怀上略致殊功。保宁帝业青萍在， 
<br>投弃儒书绛帐空。密雪曙连葱岭道，青松夜起柳营风。 
<br>将星依旧当文座，应念愚儒命未通。
<br>
<br>
<br>
<br>&nbsp;&nbsp; 卷651_10 【阳亭言事献漳州于使君】方干 
<br>
<br>重叠山前对酒樽，腾腾兀兀度朝昏。平明疏磬白云寺， 
<br>遥夜孤砧红叶村。去鸟岂知烟树远，惊鱼应觉露荷翻。 
<br>旅人寄食逢黄菊，每见故人思故园。
<br>
<br>
<br>
<br>&nbsp;&nbsp; 卷651_11 【海石榴】方干 
<br>
<br>亭际夭妍日日看，每朝颜色一般般。满枝犹待春风力， 
<br>数朵先欺腊雪寒。舞蝶似随歌拍转，游人只怕酒杯干。 
<br>久长年少应难得，忍不丛边到夜观。
<br>
<br>
<br>
<br>&nbsp;&nbsp; 卷651_12 【嘉兴许明府】方干 
<br>
<br>檇李转闻风教好，重门夜不上重关。腰悬墨绶三年外， 
<br>身去青云一步间。勤苦字人酬帝力，从容对客问家山。 
<br>升沈路别情犹在，不忘乡中旧往还。
<br>
<br>
<br>
<br>&nbsp;&nbsp; 卷651_13 【再题路支使南亭】方干 
<br>
<br>行处避松兼碍石，即须门径落斜开。爱邀旧友看渔钓， 
<br>贪听新禽驻酒杯。树影不随明月去，溪声常送落花来。 
<br>睡时分得江淹梦，五色毫端弄逸才。
<br>
<br>
<br>
<br>&nbsp;&nbsp; 卷651_14 【路支使小池】方干 
<br>
<br>广狭偶然非制定，犹将方寸像沧溟。一泓春水无多浪， 
<br>数尺晴天几个星。露满玉盘当半夜，匣开金镜在中庭。 
<br>主人垂钓常来此，虽把鱼竿醉未醒。
<br>
<br>
<br>
<br>&nbsp;&nbsp; 卷651_15 【哭江西处士陈陶】方干 
<br>
<br>寿尽天年命不通，钓溪吟月便成翁。虽云挂剑来坟上， 
<br>亦恐藏书在壁中。巢父精灵归大夜，客儿才调振遗风。 
<br>南华至理须齐物，生死即应无异同。
<br>
<br>
<br>
<br>&nbsp;&nbsp; 卷651_16 【越中言事二首（咸通八年琅琊公到任后作）】方干 
<br>
<br>异术闲和合圣明，湖光浩气共澄清。郭中云吐啼猿寺， 
<br>山上花藏调角城。香起荷湾停棹饮，丝垂柳陌约鞭行。 
<br>游人今日又明日，不觉镜中新发生。
<br>
<br>云霞水木共苍苍，元化分功秀一方。百里湖波轻撼月， 
<br>五更军角慢吹霜。沙边贾客喧鱼市，岛上潜夫醉笋庄。 
<br>终岁逍遥仁术内，无名甘老买臣乡。
<br>
<br>
<br>
<br>&nbsp;&nbsp; 卷651_17 【题龙瑞观兼呈徐尊师】方干 
<br>
<br>或雨或云常不定，地灵云雨自无时。世人莫识神方字， 
<br>仙鸟偏栖药树枝。远壑度年如晦暝，阴溪入夏有凌澌。 
<br>此中唯有师知我，未得寻师即梦师。
<br>
<br>
<br>
<br>&nbsp;&nbsp; 卷651_18 【送陈秀才将游霅上便议北归】方干 
<br>
<br>婆娑恋酒山花尽，绕缭还家水路通。转楫拟从青草岸， 
<br>吹帆犹是白蘋风。淮边欲暝军鼙急，洛下先寒苑树空。 
<br>诗句因余更孤峭，书题不合忘江东。
<br>
<br>
<br>
<br>&nbsp;&nbsp; 卷651_19 【送吴彦融赴举】方干 
<br>
<br>用心精至自无疑，千万人中似汝稀。上国才将五字去， 
<br>全家便待一枝归。西陵柳路摇鞭尽，北固潮程挂席飞。 
<br>想见明年榜前事，当时分散著来衣。
<br>
<br>
<br>
<br>&nbsp;&nbsp; 卷651_20 【同萧山陈长官县楼登望】方干 
<br>
<br>坐看南北与西东，远近无非礼义中。一县繁花香送雨， 
<br>五株垂柳绿牵风。寒涛背海喧还静，驿路穿林断复通。 
<br>仲叔受恩多感恋，裴回却怕酒壶空。
<br>
<br>
<br>
<br>&nbsp;&nbsp; 卷651_21 【送何道者】方干 
<br>
<br>何事忽来还忽去，孤云不定鹤情高。真经与术添年寿， 
<br>灵药分功入鬓毛。必拟一身生羽翼，终看陆地作波涛。 
<br>遍寻岩洞求仙者，即恐无人似尔曹。
<br>
<br>
<br>
<br>&nbsp;&nbsp; 卷651_22 【酬将作于少监】方干 
<br>
<br>由来至宝出毫端，五色炎光照室寒。仰望孤峰知耸峻， 
<br>前临积水见波澜。冰丝织络经心久，瑞玉雕磨措手难。 
<br>不是散斋兼拭目，寻常未便借人看。
<br>
<br>
<br>
<br>&nbsp;&nbsp; 卷651_23 【雪中寄殷道士】方干 
<br>
<br>大片纷纷小片轻，雨和风击更纵横。园林入夜寒光动， 
<br>窗户凌晨湿气生。蔽野吞村飘未歇，摧巢压竹密无声。 
<br>山阴道士吟多兴，六出花边五字成。
<br>
<br>
<br>
<br>&nbsp;&nbsp; 卷651_24 【宋从事】方干 
<br>
<br>出众仙才是谪仙，裁霞曳绣一篇篇。虽将洁白酬知己， 
<br>自有风流助少年。欹枕卧吟荷叶雨，持杯坐醉菊花天。 
<br>冥搜太苦神应乏，心在虚无更那边。
<br>
<br>
<br>
<br>&nbsp;&nbsp; 卷651_25 【出山寄苏从事】方干 
<br>
<br>寸心似火频求荐，两鬓如霜始息机。隔岸鸡鸣春耨去， 
<br>邻家犬吠夜渔归。倚松长啸宜疏拙，拂石欹眠绝是非。 
<br>多谢元瑜怜野贱，时回车马发光辉。
<br>
<br>
<br>
<br>&nbsp;&nbsp; 卷651_26 【送杭州李员外】方干 
<br>
<br>政成何用满三年，上界群仙待谪仙。便赴新恩归紫禁， 
<br>还从旧路上青天。笙歌怨咽当离席，更漏丁东在画船。 
<br>必恐驻班留立位，前程一步是炉烟。
<br>
<br>
<br>
<br>&nbsp;&nbsp; 卷651_27 【赠李支使】方干 
<br>
<br>药成平地是寥天，三十人中最少年。白雪振声来辇下， 
<br>青云开路到床前。公卿位近应翘足，荀宋才微可拍肩。 
<br>一等孔门为弟子，愚儒独自赋归田。
<br>
<br>
<br>
<br>&nbsp;&nbsp; 卷651_28 【卢卓山人画水】方干 
<br>
<br>常闻画石不画水，画水至难君得名。海色未将蓝汁染， 
<br>笔锋犹傍墨花行。散吞高下应无岸，斜蹙东南势欲倾。 
<br>坐久神迷不能决，却疑身在小蓬瀛。
<br>
<br>
<br>
<br>&nbsp;&nbsp; 卷651_29 【废宅】方干 
<br>
<br>主人何处独裴回，流水自流花自开。若见故交皆散去， 
<br>即应新燕不归来。入门缭绕穿荒竹，坐石逡巡染绿苔。 
<br>应是曾经恶风雨，修桐半折损琴材。
<br>
<br>
<br>
<br>&nbsp;&nbsp; 卷651_30 【题宝林山禅院】方干 
<br>
<br>山捧亭台郭绕山，遥盘苍翠到山巅。岩中古井虽通海， 
<br>窟里阴云不上天。罗列众星依木末，周回万室在檐前。 
<br>我来可要归禅老，一寸寒灰已达玄。
<br>
<br>
<br>
<br>&nbsp;&nbsp; 卷651_31 【题越州袁秀才林亭】方干 
<br>
<br>清邃林亭指画开，幽岩别派像天台。坐牵蕉叶题诗句， 
<br>醉触藤花落酒杯。白鸟不归山里去，红鳞多自镜中来。 
<br>终年此地为吟伴，早起寻君薄暮回。
<br>
<br>
<br>
<br>&nbsp;&nbsp; 卷651_32 【题龟山穆上人院】方干 
<br>
<br>修持百法过半百，日往月来心更坚。床上水云随坐夏， 
<br>林西山月伴行禅。寒蜩远韵来窗里，白鸟斜行起砌边。 
<br>我爱寻师师访我，只应寻访是因缘。
<br>
<br>
<br>
<br>&nbsp;&nbsp; 卷651_33 【赠美人四首】方干 
<br>
<br>直缘多艺用心劳，心路玲珑格调高。舞袖低徊真蛱蝶， 
<br>朱唇深浅假樱桃。粉胸半掩疑晴雪，醉眼斜回小样刀。 
<br>才会雨云须别去，语惭不及琵琶槽。
<br>
<br>严冬忽作看花日，盛暑翻为见雪时。坐上弄娇声不转， 
<br>尊前掩笑意难知。含歌媚盼如桃叶，妙舞轻盈似柳枝。 
<br>年几未多犹怯在，些些私语怕人疑。
<br>
<br>酒蕴天然自性灵，人间有艺总关情。剥葱十指转筹疾， 
<br>舞柳细腰随拍轻。常恐胸前春雪释，惟愁座上庆云生。 
<br>若教梅尉无仙骨，争得仙娥驻玉京。
<br>
<br>昔日仙人今玉人，深冬相见亦如春。倍酬金价微含笑， 
<br>才发歌声早动尘。昔岁曾为萧史伴，今朝应作宋家邻。 
<br>百年别后知谁在，须遣丹青画取真。
<br>
<br>
<br>
<br>&nbsp;&nbsp; 卷651_34 【听段处士弹琴】方干 
<br>
<br>几年调弄七条丝，元化分功十指知。泉迸幽音离石底， 
<br>松含细韵在霜枝。窗中顾兔初圆夜，竹上寒蝉尽散时。 
<br>唯有此时心更静，声声可作后人师。
<br>
<br>
<br>
<br>&nbsp;&nbsp; 卷651_35 【初归镜中寄陈端公】方干 
<br>
<br>去岁离家今岁归，孤帆梦向鸟前飞。必知芦笋侵沙井， 
<br>兼被藤花占石矶。云岛采茶常失路，雪龛中酒不关扉。 
<br>故交若问逍遥事，玄冕何曾胜苇衣。
<br>
<br>
<br>
<br>&nbsp;&nbsp; 卷651_36 【再题龙泉寺上方】方干 
<br>
<br>牛斗正齐群木末，鸟行横截众山腰。路盘砌下兼穿竹， 
<br>井在岩头亦统潮。海岸四更看日出，石房三月任花烧。 
<br>未能割得繁华去，难向此中甘寂寞。
<br>
<br>
<br>
<br>&nbsp;&nbsp; 卷651_37 【于秀才小池】方干 
<br>
<br>一泓潋滟复澄明，半日功夫劚小庭。占地未过四五尺， 
<br>浸天唯入两三星。鹢舟草际浮霜叶，渔火沙边驻小萤。 
<br>才见规模识方寸，知君立意象沧溟。
<br>
<br>
<br>
<br>&nbsp;&nbsp; 卷651_38 【叙钱塘异胜】方干 
<br>
<br>暖景融融寒景清，越台风送晓钟声。四郊远火烧烟月， 
<br>一道惊波撼郡城。夜雪未知东岸绿，春风犹放半江晴。 
<br>谢公吟处依稀在，千古无人继盛名。
<br>
<br>
<br>
<br>&nbsp;&nbsp; 卷651_39 【赠中岩王处士】方干 
<br>
<br>垂杨袅袅草芊芊，气象清深似洞天。援笔便成鹦鹉赋， 
<br>洗花须用桔槔泉。商於避世堪同日，渭曲逢时必有年。 
<br>直恐刚肠闲未得，醉吟争奈被才牵。
<br>
<br>
<br>
<br>&nbsp;&nbsp; 卷651_40 【初归故里献侯郎中】方干 
<br>
<br>常思旧里欲归难，已作归心即自宽。此日早知无爵位， 
<br>当时便合把渔竿。朝昏入闰春将逼，城邑多山夏却寒。 
<br>不是幽愚望荣忝，君侯异礼亦何安。
<br>
<br>
<br>
<br>&nbsp;&nbsp; 卷651_41 【归睦州中路寄侯郎中】方干 
<br>
<br>颜巷萧条知命后，膺门感激受恩初。却容鹤发还蜗舍， 
<br>犹梦渔竿从隼旟。新定暮云吞故国，会稽春草入贫居。 
<br>乡中自古为儒者，谁得公侯降尺书。
<br>
<br>
<br>
<br>&nbsp;&nbsp; 卷651_42 【题报恩寺上方】方干 
<br>
<br>来来先上上方看，眼界无穷世界宽。岩溜喷空晴似雨， 
<br>林萝碍日夏多寒。众山迢递皆相叠，一路高低不记盘。 
<br>清峭关心惜归去，他时梦到亦难判。
<br>
<br>
<br>
<br>&nbsp;&nbsp; 卷651_43 【送永嘉王令之任二首】方干 
<br>
<br>定拟孜孜化海边，须判素发侮流年。波涛不应双溪水， 
<br>分野长如二月天。浮客若容开荻地，钓翁应免税苔田。 
<br>前贤未必全堪学，莫读当时归去篇。
<br>
<br>虽展县图如到县，五程犹入缙云东。山间阁道盘岩底， 
<br>海界孤峰在浪中。礼法未闻离汉制，土宜多说似吴风。 
<br>字人若用非常术，唯要旬时便立功。
<br>
<br>
<br>
<br>&nbsp;&nbsp; 卷651_44 【盐官王长官新创瑞隐亭】方干 
<br>
<br>指画便分元化力，周回秀绝自清机。孤云恋石寻常住， 
<br>落絮萦风特地飞。雏鸟啼花催酿酒，惊鱼溅水误沾衣。 
<br>明年秩满难将去，何似先教画取归。
<br>
<br>
<br>
<br>&nbsp;&nbsp; 卷651_45 【李户曹小妓天得善击越器以成曲章】方干 
<br>
<br>越器敲来曲调成，腕头匀滑自轻清。随风摇曳有馀韵， 
<br>测水浅深多泛声。昼漏丁当相续滴，寒蝉计会一时鸣。 
<br>若教进上梨园去，众乐无由更擅名。
<br>
<br>
<br>
<br>&nbsp;&nbsp; 卷651_46 【岁晚言事寄乡中亲友】方干 
<br>
<br>急景苍茫昼若昏，夜风干峭触前轩。寒威半入龙蛇窟， 
<br>暖气全归草树根。蜡烬凝来多碧焰，香醪滴处有冰痕。 
<br>尺书未达年应老，先被新春入故园。
<br>
<br>
<br>
<br>&nbsp;&nbsp; 卷651_47 【赠孙百篇】方干 
<br>
<br>御题百首思纵横，半日功夫举世名。羽翼便从吟处出， 
<br>珠玑续向笔头生。莫嫌黄绶官资小，必料青云道路平。 
<br>才子风流复年少，无愁高卧不公卿。
<br>
<br>
<br>
<br>&nbsp;&nbsp; 卷651_48 【赠夏侯评事】方干 
<br>
<br>傍窥盛德与高节，缅想应无前后人。讲论参同深到骨， 
<br>停腾姹女立成银。棋功过却杨玄宝，易义精于梅子真。 
<br>朱紫侯门犹不见，可知岐路有风尘。
<br>
<br>
<br>
<br>&nbsp;&nbsp; 卷651_49 【送郑端公】方干 
<br>
<br>圣主伫知宣室事，岂容才子滞长沙。随珠此去方酬德， 
<br>赵璧当时误指瑕。骢马将离江浦月，绣衣却照禁中花。 
<br>应怜寂寞沧洲客，烟汉尘泥相去赊。
<br>
<br>
<br>
<br>&nbsp;&nbsp; 卷651_50 【题故人废宅二首】方干 
<br>
<br>举目凄凉入破门，鲛人一饭尚知恩。闲花旧识犹含笑， 
<br>怪石无情更不言。樵叟和巢伐桃李，牧童兼草踏兰荪。 
<br>壶觞笑咏随风去，唯有声声蜀帝魂。
<br>
<br>寒莎野树入荒庭，风雨萧萧不掩扃。旧径已知无孟竹， 
<br>前溪应不浸荀星。精灵消散归寥廓，功业传留在志铭。 
<br>薄暮停车更凄怆，山阳邻笛若为听。
<br>
<br>
<br>
<br>&nbsp;&nbsp; 卷651_51 【寄于少监】方干 
<br>
<br>修持清苦振佳声，众鸟那知一鹗情。蹑履三千皆后学， 
<br>抟风九万即前程。名将日月同时朽，身是山河应数生。 
<br>从此云泥更悬阔，渔翁不合见公卿。
<br>
<br>
<br>
<br>&nbsp;&nbsp; 卷651_52 【和剡县陈明府登县楼】方干 
<br>
<br>郭里人家如掌上，檐前树木映窗棂。烟霞若接天台地， 
<br>分野应侵婺女星。驿路古今通北阙，仙溪日夜入东溟。 
<br>彩衣才子多吟啸，公退时时见画屏。
<br>
<br>
<br>
<br>&nbsp;&nbsp; 卷651_53 【项洙处士画水墨钓台】方干 
<br>
<br>画石画松无两般，犹嫌瀑布画声难。虽云智惠生灵府， 
<br>要且功夫在笔端。泼处便连阴洞黑，添来先向朽枝干。 
<br>我家曾寄双台下，往往开图尽日看。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷652_1 【赠天台叶尊师】方干 
<br>
<br>莫见平明离少室，须知薄暮入天台。常时爱缩山川去， 
<br>有夜自携星月来。灵药不知何代得，古松应是长年栽。 
<br>先生暗笑看棋者，半局棋边白发催。
<br>
<br>
<br>&nbsp;&nbsp; 卷652_2 【寄台州孙从事百篇（登第初授华亭尉）】方干 
<br>
<br>圣世科名酬志业，仙州秀色助神机。梅真入仕提雄笔， 
<br>阮瑀从军著彩衣。昼寝不知山雪积，春游应趁夜潮归。 
<br>相思莫讶音书晚，鸟去犹须叠日飞。
<br>
<br>
<br>
<br>&nbsp;&nbsp; 卷652_3 【送睦州侯郎中赴阙】方干 
<br>
<br>昔著政声闻国外，今留儒术化江东。青云旧路归仙掖， 
<br>白凤新词入圣聪。弦管未知银烛晓，旌旗已侍锦帆风。 
<br>郡人难议酬恩德，遍在三年礼遇中。
<br>
<br>
<br>
<br>&nbsp;&nbsp; 卷652_4 【朱秀才庭际蔷薇】方干 
<br>
<br>绣难相似画难真，明媚鲜妍绝比伦。露压盘条方到地， 
<br>风吹艳色欲烧春。断霞转影侵西壁，浓麝分香入四邻。 
<br>看取后时归故里，庭花应让锦衣新。
<br>
<br>
<br>
<br>&nbsp;&nbsp; 卷652_5 【登龙瑞观北岩】方干 
<br>
<br>纵目下看浮世事，方知峭崿与天通。湖边风力归帆上， 
<br>岭顶云根在雪中。促韵寒钟催落照，斜行白鸟入遥空。 
<br>前人去后后人至，今古异时登眺同。
<br>
<br>
<br>
<br>&nbsp;&nbsp; 卷652_6 【送婺州许录事】方干 
<br>
<br>之官便是还乡路，白日堂堂著锦衣。八咏遗风资逸兴， 
<br>二溪寒色助清威。曙星没尽提纲去，暝角吹残锁印归。 
<br>笑我中年更愚僻，醉醒多在钓渔矶。
<br>
<br>
<br>
<br>&nbsp;&nbsp; 卷652_7 【题龙泉寺绝顶】方干 
<br>
<br>未明先见海底日，良久远鸡方报晨。古树含风长带雨， 
<br>寒岩四月始知春。中天气爽星河近，下界时丰雷雨匀。 
<br>前后登临思无尽，年年改换去来人。
<br>
<br>
<br>
<br>&nbsp;&nbsp; 卷652_8 【赠上虞胡少府百篇】方干 
<br>
<br>求仙不在炼金丹，轻举由来别有门。日晷未移三十刻， 
<br>风骚已及四千言。宏才尚遣居卑位，公道何曾雪至冤。 
<br>敛板尘中无恨色，应缘利禄副晨昏。
<br>
<br>
<br>
<br>&nbsp;&nbsp; 卷652_9 【上郑员外】方干 
<br>
<br>为郡至公兼至察，古今能有几多人。忧民一似清吟苦， 
<br>守节还如未达贫。利刃从前堪切玉，澄潭到底不容尘。 
<br>潜夫岂合干旌旆，甘棹渔舟下钓纶。
<br>
<br>
<br>
<br>&nbsp;&nbsp; 卷652_10 【桐庐江阁】方干 
<br>
<br>风烟百变无定态，缅想画人虚损心。卷箔槛前沙鸟散， 
<br>垂钩床下锦鳞沈。白云野寺凌晨磬，红树孤村遥夜砧。 
<br>此地四时抛不得，非唯盛暑事开襟。
<br>
<br>
<br>
<br>&nbsp;&nbsp; 卷652_11 【题澄圣塔院上方】方干 
<br>
<br>地灵直是饶风雨，杉桧老于云雨间。只讶窗中常见海， 
<br>方知砌下更多山。远泉势曲犹须引，野果枝低可要攀。 
<br>若把重门谕玄寂，何妨善闭却无关。
<br>
<br>
<br>
<br>&nbsp;&nbsp; 卷652_12 【僧院小泉井】方干 
<br>
<br>亦恐浅深同禹穴，兼云制度象污樽。窥寻未见泉来路， 
<br>缅想应穿石裂痕。片段似冰犹可把，澄清如镜不曾昏。 
<br>欲知到底无尘染，堪与吾师比性源。
<br>
<br>
<br>
<br>&nbsp;&nbsp; 卷652_13 【过姚监故居（一作经陆补阙故居）】方干 
<br>
<br>不敢要君徵亦起，致君全得似唐虞。谠言昨叹离天听， 
<br>新冢今闻入县图。琴锁坏窗风自触，鹤归乔木月难呼。 
<br>学书弟子何人在，检点犹逢谏草无。
<br>
<br>
<br>
<br>&nbsp;&nbsp; 卷652_14 【陪李郎中夜宴】方干 
<br>
<br>间世星郎夜宴时，丁丁寒漏滴声稀。琵琶弦促千般语， 
<br>鹦鹉杯深四散飞。遍请玉容歌白雪，高烧红蜡照朱衣。 
<br>人间有此荣华事，争遣渔翁恋钓矶。
<br>
<br>
<br>
<br>&nbsp;&nbsp; 卷652_15 【狂寇后上刘尚书】方干 
<br>
<br>孙武倾心与万夫，削平妖孽在斯须。才施偃月行军令， 
<br>便见台星逼座隅。独柱支天寰海正，雄名盖世古今无。 
<br>圣君争不酬功业，仗下高悬破贼图。
<br>
<br>
<br>
<br>&nbsp;&nbsp; 卷652_16 【尚书新创敌楼二首】方干 
<br>
<br>下马政成无一事，应须胜地过朝昏。笙歌引出桃花洞， 
<br>罗绣拥来金谷园。十里水云吞半郭，九秋山月入千门。 
<br>常闻大厦堪栖息，燕雀心知不敢言。
<br>
<br>异境永为欢乐地，歌钟夜夜复年年。平明旭日生床底， 
<br>薄暮残霞落酒边。虽向槛前窥下界，不知窗里是中天。 
<br>直须分付丹青手，画出旌幢绕谪仙。
<br>
<br>
<br>
<br>&nbsp;&nbsp; 卷652_17 【赠李郢端公】方干 
<br>
<br>非唯孤峭与世绝，吟处斯须能变通。物外搜罗归大雅， 
<br>毫端剪削有馀功。山川正气侵灵府，雪月清辉引思风。 
<br>别得人间上升术，丹霄路在五言中。
<br>
<br>
<br>
<br>&nbsp;&nbsp; 卷652_18 【送孙百篇游天台】方干 
<br>
<br>东南云路落斜行，入树穿村见赤城。远近常时皆药气， 
<br>高低无处不泉声。映岩日向床头没，湿烛云从柱底生。 
<br>更有仙花与灵鸟，恐君多半未知名。
<br>
<br>
<br>
<br>&nbsp;&nbsp; 卷652_19 【陆山人画水】方干 
<br>
<br>毫末用功成一水，水源山脉固难寻。逡巡便可见波浪， 
<br>咫尺不能知浅深。但有片云生海口，终无明月在潭心。 
<br>我来拟学磻溪叟，白首钓璜非陆沈。
<br>
<br>
<br>
<br>&nbsp;&nbsp; 卷652_20 【郭中山居】方干 
<br>
<br>莫见一瓢离树上，犹须四壁在林间。沈吟不寐先闻角， 
<br>屈曲登高自有山。溅石迸泉听未足，亚窗红果卧堪攀。 
<br>公卿若便遗名姓，却与禽鱼作往还。
<br>
<br>
<br>
<br>&nbsp;&nbsp; 卷652_21 【雪中寄李知诲判官】方干 
<br>
<br>聚散联翩急复迟，解将华发两相欺。虽云竹重先藏路， 
<br>却讶巢倾不损枝。入户便从风起后，照窗翻似月明时。 
<br>此时门巷无行迹，尘满尊罍谁得知。
<br>
<br>
<br>
<br>&nbsp;&nbsp; 卷652_22 【途中言事寄居远上人】方干 
<br>
<br>举目时时似故园，乡心自动向谁言。白云晓湿寒山寺， 
<br>红叶夜飞明月村。震泽风帆归橘岸，钱塘水府抵城根。 
<br>羡师了达无牵束，竹径生苔掩竹门。
<br>
<br>
<br>
<br>&nbsp;&nbsp; 卷652_23 【雪中寄薛郎中】方干 
<br>
<br>野禽未觉巢枝仄，稚子先忧径竹摧。半夜忽明非月午， 
<br>前庭旋释被春催。碎花若入樽中去，清气应归笔底来。 
<br>深拥红炉听仙乐，忍教愁坐画寒灰。
<br>
<br>
<br>
<br>&nbsp;&nbsp; 卷652_24 【题盛令新亭】方干 
<br>
<br>举目岂知新智慧，存思便是小天台。偶尝嘉果求枝去， 
<br>因问名花寄种来。春物诱才归健笔，夜歌牵醉入丛杯。 
<br>此中难遇逍遥事，计日应为印绶催。
<br>
<br>
<br>
<br>&nbsp;&nbsp; 卷652_25 【赠郑仁规】方干 
<br>
<br>一石雄才独占难，应分二斗借人寰。澄心不出风骚外， 
<br>落笔全归教化间。莲幕未来须更聘，桂枝才去即先攀。 
<br>可怜丽句能飞动，荀宋精灵亦厚颜。
<br>
<br>
<br>
<br>&nbsp;&nbsp; 卷652_26 【送缙陵王少府赴举】方干 
<br>
<br>相看不忍尽离觞，五两牵风速去樯。远驿新砧应弄月， 
<br>初程残角未吹霜。越山直下分吴苑，淮水横流入楚乡。 
<br>珍重郄家好兄弟，明年禄位在何方。
<br>
<br>
<br>
<br>&nbsp;&nbsp; 卷652_27 【路入剡中作】方干 
<br>
<br>截湾冲濑片帆通，高枕微吟到剡中。掠草并飞怜燕子， 
<br>停桡独饮学渔翁。波涛漫撼长潭月，杨柳斜牵一岸风。 
<br>便拟乘槎应去得，仙源直恐接星东。
<br>
<br>
<br>
<br>&nbsp;&nbsp; 卷652_28 【东山瀑布】方干 
<br>
<br>遥夜看来疑月照，平明失去被云迷。挂岩远势穿松岛， 
<br>击石残声注稻畦。素色喷成三伏雪，馀波流作万年溪。 
<br>不缘真宰能开决，应向前山杂淤泥。
<br>
<br>
<br>
<br>&nbsp;&nbsp; 卷652_29 【水墨松石】方干 
<br>
<br>三世精能举世无，笔端狼藉见功夫。添来势逸阴崖黑， 
<br>泼处痕轻灌木枯。垂地寒云吞大漠，过江春雨入全吴。 
<br>兰堂坐久心弥惑，不道山川是画图。
<br>
<br>
<br>
<br>&nbsp;&nbsp; 卷652_30 【献浙东王大夫二首】方干 
<br>
<br>出镇当时移越俗，致君何日不尧年。到来唯饮长溪水， 
<br>归去应将一个钱。吟处美人擎笔砚，行时飞鸟避旌旃。 
<br>四方皆是分忧寄，独有东南戴二天。
<br>
<br>王臣夷夏仰清名，领镇犹为失意行。已见玉璜曾上钓， 
<br>何愁金鼎不和羹。誉将星月同时朽，身应山河满数生。 
<br>泥滓云霄至悬阔，渔翁不合见公卿。
<br>
<br>
<br>
<br>&nbsp;&nbsp; 卷652_31 【越州使院竹】方干 
<br>
<br>莫见凌风飘粉箨，须知碍石作盘根。细看枝上蝉吟处， 
<br>犹是笋时虫蚀痕。月送绿阴斜上砌，露凝寒色湿遮门。 
<br>列仙终日逍遥地，鸟雀潜来不敢喧。
<br>
<br>
<br>
<br>&nbsp;&nbsp; 卷652_32 【题赠李校书】方干 
<br>
<br>名场失手一年年，月桂尝闻到手边。谁道高情偏似鹤， 
<br>自云长啸不如蝉。众花交艳多成实，深井通潮半杂泉。 
<br>却是偶然行未到，元来有路上寥天。
<br>
<br>
<br>
<br>&nbsp;&nbsp; 卷652_33 【送王侍郎浙东入朝】方干 
<br>
<br>自将苦节酬清秩，肯要庞眉一个钱。恩爱已苏句践国， 
<br>程途却上大罗天。鱼池菊岛还公署，沙鹤松栽入画船。 
<br>密奏无非经济术，从容几刻在炉烟。
<br>
<br>
<br>
<br>&nbsp;&nbsp; 卷652_34 【赠黄处士】方干 
<br>
<br>闭户先生无是非，竹湾松树藕苗衣。愁吟密雪思难尽， 
<br>醉倒残花扶不归。若出薜萝迎鹤简，应抛舴艋别渔矶。 
<br>到头苦节终何益，空改文星作少微。
<br>
<br>
<br>
<br>&nbsp;&nbsp; 卷652_35 【献王大夫二首】方干 
<br>
<br>都缘声价振皇州，高卧中条不自由。早副急征来凤沼， 
<br>常陪内宴醉龙楼。锵金五字能援笔，钓玉三年信直钩。 
<br>必恐借留终不遂，越人相顾已先愁。
<br>
<br>功成犹自更行春，塞路旌旗十里尘。只用篇章为教化， 
<br>不知夷夏望陶钧。金章照耀浮光动，玉面生狞细步匀。 
<br>历任圣朝清峻地，至今依是少年身。
<br>
<br>
<br>
<br>&nbsp;&nbsp; 卷652_36 【赠五牙山人洗修白】方干 
<br>
<br>变通唯在片时间，此事全由一粒丹。若取寿长延至易， 
<br>如嫌地远缩何难。先生阔别能轻举，弟子才来学不餐。 
<br>箧里生尘是闲药，外沾犹可救衰残。
<br>
<br>
<br>
<br>&nbsp;&nbsp; 卷652_37 【处州献卢员外】方干 
<br>
<br>才下轺车即岁丰，方知盛德与天通。清声渐出寰瀛外， 
<br>喜气全归教化中。落地遗金终日在，经年滞狱当时空。 
<br>直缘后学无功业，不虑文翁不至公。
<br>
<br>
<br>
<br>&nbsp;&nbsp; 卷652_38 【石门瀑布】方干 
<br>
<br>奔倾漱石亦喷苔，此是便随元化来。长片挂岩轻似练， 
<br>远声离洞咽于雷。气含松桂千枝润，势画云霞一道开。 
<br>直是银河分派落，兼闻碎滴溅天台。
<br>
<br>
<br>
<br>&nbsp;&nbsp; 卷652_39 【题仙岩瀑布呈陈明府】方干 
<br>
<br>方知激蹙与喷飞，直恐古今同一时。远壑流来多石脉， 
<br>寒空扑碎作凌澌。谢公岩上冲云去，织女星边落地迟。 
<br>聚向山前更谁测，深沉见底是澄漪。
<br>
<br>
<br>
<br>&nbsp;&nbsp; 卷652_40 【赠山阴崔明府】方干 
<br>
<br>用心何况两衙间，退食孜孜亦不闲。压酒晒书犹检点， 
<br>修琴取药似交关。笙歌入夜舟中月，花木知春县里山。 
<br>平叔正堪汤饼试，风流不合问年颜。
<br>
<br>
<br>
<br>&nbsp;&nbsp; 卷652_41 【山井】方干 
<br>
<br>滟滟湿光凌竹树，寥寥清气袭衣襟。不知测穴通潮信， 
<br>却讶轻涟动镜心。夜久即疑星影过，早来犹见石痕深。 
<br>辘轳用智终何益，抱瓮遗名亦至今。
<br>
<br>
<br>
<br>&nbsp;&nbsp; 卷652_42 【偶作】方干 
<br>
<br>直为篇章非动众，遂令轩盖不经过。未妨溪上泛渔艇， 
<br>又为门前张雀罗。夜学事须凭雪照，朝厨争奈绝烟何。 
<br>若于岩洞求伦类，今古疏愚似我多。
<br>
<br>
<br>
<br>&nbsp;&nbsp; 卷652_43 【贼退后赠刘将军】方干 
<br>
<br>非唯吴起与穰苴，今古推排尽不如。白马知无髀上肉， 
<br>黄巾泣向箭头书。二年战地成桑茗，千里荒榛作比闾。 
<br>功业更多身转贵，伫看幢节引戎车。
<br>
<br>
<br>
<br>&nbsp;&nbsp; 卷652_44 【感时三首】方干 
<br>
<br>不觉年华似箭流，朝看春色暮逢秋。正嗟新冢垂青草， 
<br>便见故交梳白头。虽道了然皆是梦，应还达者即无愁。 
<br>破除生死须齐物，谁向穹苍问事由。
<br>
<br>日乌往返无休息，朝出扶桑暮却回。夜雨旋驱残热去， 
<br>江风吹送早寒来。才怜饮处飞花片，又见书边聚雪堆。 
<br>莫恃少年欺白首，须臾还被老相催。
<br>
<br>世途扰扰复憧憧，真恐华夷事亦同。岁月自消寒暑内， 
<br>荣枯尽在是非中。今朝犹作青襟子，明日还成白首翁。 
<br>堪笑愚夫足纷竞，不知流水去无穷。
<br>
<br>
<br>
<br>&nbsp;&nbsp; 卷652_45 【牡丹】方干 
<br>
<br>不逢盛暑不冲寒，种子成丛用法难。醉眼若为抛去得， 
<br>狂心更拟折来看。凌霜烈火吹无艳，裛露阴霞晒不干。 
<br>莫道娇红怕风雨，经时犹自未凋残。
<br>
<br>
<br>
<br>&nbsp;&nbsp; 卷652_46 【赠进士章碣】方干 
<br>
<br>织锦虽云用旧机，抽梭起样更新奇。何如且破望中叶， 
<br>未可便攀低处枝。藉地落花春半后，打窗斜雪夜深时。 
<br>此时才子吟应苦，吟苦鬼神知不知。
<br>
<br>
<br>
<br>&nbsp;&nbsp; 卷652_47 【与桐庐郑明府】方干 
<br>
<br>字人心苦达神明，何止重门夜不扃。莫道耕田全种秫， 
<br>兼闻退食亦逢星。映林顾兔停琴望，隔水寒猿驻笔听。 
<br>却恐南山尽无石，南山有石合为铭。
<br>
<br>
<br>
<br>&nbsp;&nbsp; 卷652_48 【谢王大夫奏表】方干 
<br>
<br>非唯言下变荣衰，大海可倾山可移。如剖夜光归暗室， 
<br>似驱春气入寒枝。死灰到底翻腾焰，朽骨随头却长肥。 
<br>便杀微躬复何益，生成恩重报无期。
<br>
<br>
<br>
<br>&nbsp;&nbsp; 卷652_49 【送道人归旧岩】方干 
<br>
<br>旧岩终副却归期，岩下有人应识师。目睹婴孩成老叟， 
<br>手栽松柏有枯枝。前山低校无多地，东海浅于初去时。 
<br>若把古今相比类，姓丁仙鹤亦如斯。
<br>
<br>
<br>
<br>&nbsp;&nbsp; 卷652_50 【送钱特卿赴职天台】方干 
<br>
<br>路入仙溪气象清，垂鞭树石罅中行。雾昏不见西陵岸， 
<br>风急先闻瀑布声。山下县寮张乐送，海边津吏棹舟迎。 
<br>诗家弟子无多少，唯只于余别有情。
<br>
<br>
<br>
<br>&nbsp;&nbsp; 卷652_51 【题新竹】方干 
<br>
<br>青苔劚破植贞坚，细碧竿排郁眼鲜。小凤凰声吹嫩叶， 
<br>短蛟龙尾袅轻烟。节环腻色端匀粉，根拔秋光暗长鞭。 
<br>怪得入门肌骨冷，缀风黏月满庭前。
<br>
<br>
<br>
<br>&nbsp;&nbsp; 卷652_52 【哭王大夫】方干 
<br>
<br>俗人皆嫉谢临川，果中常情□□□。为政旧规方利国， 
<br>降生直性已归天。岘亭惋咽知无极，渭曲馨香莫计年。 
<br>从此心丧应毕世，忍看坟草读残篇。
<br>
<br>
<br>
<br>&nbsp;&nbsp; 卷652_53 【赠乾素上人】方干 
<br>
<br>苦用贞心传弟子，即应低眼看公卿。水中明月无踪迹， 
<br>风里浮云可计程。庭际孤松随鹤立，窗间清磬学蝉鸣。 
<br>料师多劫长如此，岂算前生与后生。
<br>
<br>
<br>
<br>&nbsp;&nbsp; 卷652_54 【题应天寺上方兼呈谦上人】方干 
<br>
<br>中天坐卧见人寰，峭石垂藤不易攀。晴卷风雷归故壑， 
<br>夜和猿鸟锁寒山。势横绿野苍茫外，影落平湖潋滟间。 
<br>师在西岩最高处，路寻之字见禅关。
<br>
<br>
<br>
<br>&nbsp;&nbsp; 卷652_55 【题法华寺绝顶禅家壁】方干 
<br>
<br>苍翠岧峣逼窅冥，下方雷雨上方晴。飞流便向砌边挂， 
<br>片月影从窗外行。驯鹿不知谁结侣，野禽都是自呼名。 
<br>只应禅者无来去，坐看千山白发生。
<br>
<br>
<br>
<br>&nbsp;&nbsp; 卷652_56 【春日】方干 
<br>
<br>春去春来似有期，日高添睡是归时。虽将细雨催芦笋， 
<br>却用东风染柳丝。重雾已应吞海色，轻霜犹自剉花枝。 
<br>此时野客因花醉，醉卧花间应不知。
<br>
<br>
<br>
<br>&nbsp;&nbsp; 卷652_57 【上越州杨严中丞】方干 
<br>
<br>连枝棣萼世无双，未秉鸿钧拥大邦。折桂早闻推独步， 
<br>分忧暂辍过重江。晴寻凤沼云中树，思绕稽山枕上窗。 
<br>试把十年辛苦志，问津求拜碧油幢。
<br>
<br>
<br>
<br>&nbsp;&nbsp; 卷652_58 【月】方干 
<br>
<br>桂轮秋半出东方，巢鹊惊飞夜未央。海上风云摇皓影， 
<br>空中露气湿流光。斜临户牖通宵烛，回照阶墀到晓霜。 
<br>庾亮恃才高更逸，方闻墨翰已成章。
<br>
<br>
<br>
<br>&nbsp;&nbsp; 卷652_59 【早春】方干 
<br>
<br>运行元化不参差，四极中华共一时。正气才随灰律变， 
<br>残寒便被柳条欺。冰融大泽朝阳觉，草绿陈根夜雨知。 
<br>不信风光疾于箭，年来年去变霜髭。
<br>
<br>
<br>
<br>&nbsp;&nbsp; 卷652_60 【对花】方干 
<br>
<br>清晓入花如步障，恋花行步步迟迟。含风欲绽中心朵， 
<br>似火应烧外面枝。野客须拚终日醉，流莺自有隔年期。 
<br>使君坐处笙歌合，便是列仙身不知。
<br>
<br>
<br>
<br>&nbsp;&nbsp; 卷652_61 【除夜】方干 
<br>
<br>玉漏斯须即达晨，四时吹转任风轮。寒灯短烬方烧腊， 
<br>画角残声已报春。明日便为经岁客，昨朝犹是少年人。 
<br>新正定数随年减，浮世惟应百遍新。
<br>
<br>
<br>
<br>&nbsp;&nbsp; 卷652_62 【题松江驿】方干 
<br>
<br>便向中流出太阳，兼疑大岸逼浮桑。门前白道通丹阙， 
<br>浪里青山占几乡。帆势落斜依浦溆，钟声断续在沧茫。 
<br>古今悉不知天意，偏把云霞媚一方。
<br>
<br>
<br>
<br>&nbsp;&nbsp; 卷652_63 【思桐庐旧居便送鉴上人】方干 
<br>
<br>莫道东南路不赊，思归一步是天涯。林中夜半双台月， 
<br>洲上春深九里花。绿树绕村含细雨，寒潮背郭卷平沙。 
<br>闻师却到乡中去，为我殷勤谢酒家。
<br>
<br>
<br>
<br>&nbsp;&nbsp; 卷652_64 【送僧归日本】方干 
<br>
<br>四极虽云共二仪，晦明前后即难知。西方尚在星辰下， 
<br>东域已过寅卯时。大海浪中分国界，扶桑树底是天涯。 
<br>满帆若有归风便，到岸犹须隔岁期。
<br>
<br>
<br>
<br>&nbsp;&nbsp; 卷652_65 【宁国寺（新城县）】方干 
<br>
<br>深僻孤高无四邻，白云明月自相亲。海中日出山先晓， 
<br>世上寒轻谷未春。窗逼野溪闻唳鹤，林通村径见樵人。 
<br>此时惟有雷居士，不厌篮舆去住频。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷653_1 【山中寄吴磻十韵】方干 
<br>
<br>莫问终休否，林中事已成。盘餐怜火种，岁计付刀耕。 
<br>掬水皆花气，听松似雨声。书空翘足卧，避险侧身行。 
<br>果傍闲轩落，蒲连湿岸生。禅生知见理，妻子笑无名。 
<br>更拟教诗苦，何曾待酒清。石溪鱼不大，月树鹊多惊。 
<br>砌下通樵路，窗间见县城。云山任重叠，难隔故交情。
<br>
<br>
<br>&nbsp;&nbsp; 卷653_2 【嘉兴县内池阁】方干 
<br>
<br>指画应心成，周回气象清。床前沙鸟语，案下锦鳞惊。 
<br>细柳风吹旋，新荷露压倾。微芳缘岸落，迸笋入波生。 
<br>舴艋舟中醉，莓苔径上行。高人莫归去，此处胜蓬瀛。
<br>
<br>
<br>
<br>&nbsp;&nbsp; 卷653_3 【镜湖西岛言事寄陶校书】方干 
<br>
<br>樵猎两三户，凋疏是近邻。风雷前壑雨，花木后岩春。 
<br>文字不得力，桑麻难救贫。山禽欺稚子，夜犬吠渔人。 
<br>未必圣明代，长将云水亲。知音不延荐，何路出泥尘。
<br>
<br>
<br>
<br>&nbsp;&nbsp; 卷653_4 【赠赵崇侍御（一作赠赵常六韵）】方干 
<br>
<br>贵达合逢明圣日，风流又及少年时。才因出众人皆嫉， 
<br>势欲摩霄自不知。正直早年闻苦节，从容此日见清规。 
<br>却教鹦鹉呼桃叶，便遣婵娟唱竹枝。闲话篇章停烛久， 
<br>醉迷歌舞出花迟。云鸿别有回翔便，应笑啁啾燕雀卑。
<br>
<br>
<br>
<br>&nbsp;&nbsp; 卷653_5 【叙龙瑞观胜异寄于尊师】方干 
<br>
<br>混元融结致功难，山下平湖湖上山。万倾涵虚寒潋滟， 
<br>千寻耸翠秀孱颜。芰荷香入琴棋处，雷雨声离栋牖间。 
<br>但有五云依鹤岭，曾无陆路向人寰。夜溪漱玉常堪听， 
<br>仙树垂珠可要攀。若弃荣名便居此，自然浮浊不相关。
<br>
<br>
<br>
<br>&nbsp;&nbsp; 卷653_6 【侯郎中新置西湖】方干 
<br>
<br>远近利民因智力，周回润物像心源。菰蒲纵感生成惠， 
<br>鳣鲔那知广大恩。潋滟清辉吞半郭，萦纡别派入遥村。 
<br>砂泉绕石通山脉，岸木黏萍是浪痕。已见澄来连镜底， 
<br>兼知极处浸云根。波涛不起时方泰，舟楫徐行日易昏。 
<br>烟雾未应藏岛屿，凫鹥亦解避旌幡。虽云桃叶歌还醉， 
<br>却被荷花笑不言。孤鹤必应思凤诏，凡鱼岂合在龙门。 
<br>能将盛事添元化，一夕机谟万古存。
<br>
<br>
<br>
<br>&nbsp;&nbsp; 卷653_7 【许员外新阳别业】方干 
<br>
<br>兰汀橘岛映亭台，不是经心即手栽。满阁白云随雨去， 
<br>一池寒月逐潮来。小松出屋和巢长，新径通村避笋开。 
<br>柳絮风前欹枕卧，荷花香里棹舟回。园中认叶封林草， 
<br>檐下攀枝落野梅。莫恣高情求逸思，须防急诏用长材。 
<br>若因萤火终残卷，便把渔歌送几杯。多谢郢中贤太守， 
<br>常时谈笑许追陪。
<br>
<br>
<br>
<br>&nbsp;&nbsp; 卷653_8 【李侍御上虞别业】方干 
<br>
<br>满目亭台嘉木繁，燕蝉吟语不为喧。昼潮势急吞诸岛， 
<br>暑雨声回露半村。真为援毫方掩卷，常因按曲便开尊。 
<br>若将明月为俦侣，应把清风遗子孙。绣羽惊弓离果上， 
<br>红鳞见饵出蒲根。寻君未要先敲竹，且棹渔舟入大门。
<br>
<br>
<br>
<br>&nbsp;&nbsp; 卷653_9 【题悬溜岩隐者居】方干 
<br>
<br>世人如要问生涯，满架堆床是五车。谷鸟暮蝉声四散， 
<br>修篁灌木势交加。蒲葵细织团圆扇，薤叶平铺合遝花。 
<br>却用水荷苞绿李，兼将寒井浸甘瓜。惯缘嶮峭收松粉， 
<br>常趁芳鲜掇茗芽。池上树阴随浪动，窗前月影被巢遮。 
<br>坐云独酌杯盘湿，穿竹微吟路径斜。见说公卿访遗逸， 
<br>逢迎亦是戴乌纱。
<br>
<br>
<br>
<br>&nbsp;&nbsp; 卷653_10 【山中言事八韵寄李支使】方干 
<br>
<br>岂知经史深相误，两鬓垂丝百事休。受业几多为弟子， 
<br>成名一半作公侯。前时射鹄徒抛箭，此日求鱼未上钩。 
<br>竹里断云来枕上，岩边片月在床头。过庭急雨和花落， 
<br>绕舍澄泉带叶流。缅想远书聆鹊喜，窥寻嘉果觉猿偷。 
<br>旧诗改处空留韵，新酝尝来不满篘。阮瑀如能问寒馁， 
<br>风光当日入沧洲。
<br>
<br>
<br>
<br>&nbsp;&nbsp; 卷653_11 【山中言事寄赠苏判官】方干 
<br>
<br>寸心似火频求荐，两鬓如霜始息机。隔岸鸡鸣春耨去， 
<br>邻家犬吠夜渔归。倚松长啸成疏拙，拂石欹眠绝是非。 
<br>执爨纵曾炊橡实，纫针曾解补荷衣。常凭早月来张烛， 
<br>亦假清风为掩扉。多是元瑜怜野贱，时回车马发光辉。
<br>
<br>
<br>
<br>&nbsp;&nbsp; 卷653_12 【献王大夫】方干 
<br>
<br>高情不与俗人知，耻学诸生取桂枝。荀宋五言行世早， 
<br>巢由三诏出溪迟。操心已在精微域，落笔皆成典诰词。 
<br>一鹗难成燕雀伍，非熊本是帝王师。贤臣虽蕴经邦术， 
<br>明主终无谏猎时。莫道百僚忧礼绝，兼闻七郡怕天移。 
<br>直缘材力头头赡，专被文星步步随。不信重言通造化， 
<br>须臾便可变荣衰。
<br>
<br>
<br>
<br>&nbsp;&nbsp; 卷653_13 【浅井】方干 
<br>
<br>夜入明河星似少，曙摇澄碧扇风翻。
<br>细泉细脉难来到，应觉添瓶耗旧痕。
<br>
<br>
<br>
<br>&nbsp;&nbsp; 卷653_14 【与徐温话别】方干 
<br>
<br>去去何时却见君，悠悠烟水似天津。
<br>明年今夜有明月，不是今年看月人。
<br>
<br>
<br>
<br>&nbsp;&nbsp; 卷653_15 【出东阳道中作】方干 
<br>
<br>马首寒山黛色浓，一重重尽一重重。
<br>醉醒已在他人界，犹忆东阳昨夜钟。
<br>
<br>
<br>
<br>&nbsp;&nbsp; 卷653_16 【酬孙发】方干 
<br>
<br>锦价转高花更巧，能将旧手弄新梭。
<br>从来一字为褒贬，二十八言犹太多。
<br>
<br>
<br>
<br>&nbsp;&nbsp; 卷653_17 【送乡中故人】方干 
<br>
<br>少小与君情不疏，听君细话胜家书。
<br>如今若到乡中去，道我垂钩不钓鱼。
<br>
<br>
<br>
<br>&nbsp;&nbsp; 卷653_18 【思江南】方干 
<br>
<br>昨日草枯今日青，羁人又动望乡情。
<br>夜来有梦登归路，不到桐庐已及明。
<br>
<br>
<br>
<br>&nbsp;&nbsp; 卷653_19 【题宝林寺禅者壁（山名飞来峰）】方干 
<br>
<br>邃岩乔木夏藏寒，床下云溪枕上看。
<br>台殿渐多山更重，却令飞去即应难。
<br>
<br>
<br>
<br>&nbsp;&nbsp; 卷653_20 【过李群玉故居】方干 
<br>
<br>讦直上书难遇主，衔冤下世未成翁。
<br>琴尊剑鹤谁将去，惟锁山斋一树风。
<br>
<br>
<br>
<br>&nbsp;&nbsp; 卷653_21 【题玉笥山强处士】方干 
<br>
<br>酒里藏身岩里居，删繁自是一家书。
<br>世人呼尔为渔叟，尔学钓璜非钓鱼。
<br>
<br>
<br>
<br>&nbsp;&nbsp; 卷653_22 【君不来】方干 
<br>
<br>远路东西欲问谁，寒来无处寄寒衣。
<br>去时初种庭前树，树已胜巢人未归。
<br>
<br>
<br>
<br>&nbsp;&nbsp; 卷653_23 【经旷禅师旧院】方干 
<br>
<br>谷鸟散啼如有恨，庭花含笑似无情。
<br>更名变貌难休息，去去来来第几生。
<br>
<br>
<br>
<br>&nbsp;&nbsp; 卷653_24 【江南闻新曲】方干 
<br>
<br>席上新声花下杯，一声声被拍声摧。
<br>乐工不识长安道，尽是书中寄曲来。
<br>
<br>
<br>
<br>&nbsp;&nbsp; 卷653_25 【经故侯郎中旧居】方干 
<br>
<br>一朝寂寂与冥冥，垄树未长坟草青。
<br>高节雄才向何处，夜阑空锁满池星。
<br>
<br>
<br>
<br>&nbsp;&nbsp; 卷653_26 【越中逢孙百篇】方干 
<br>
<br>上才乘酒到山阴，日日成篇字字金。
<br>镜水周回千万顷，波澜倒泻入君心。
<br>
<br>
<br>
<br>&nbsp;&nbsp; 卷653_27 【寄谢麟】方干 
<br>
<br>越国云溪秀发时，蒋京词赋谢麟诗。
<br>后来若要知优劣，学圃无过老圃知。
<br>
<br>
<br>
<br>&nbsp;&nbsp; 卷653_28 【与长洲陈子美长官】方干 
<br>
<br>枕上愁多百绪牵，常时睡觉在溪前。
<br>人前尽是交亲力，莫道升沈总信天。
<br>
<br>
<br>
<br>&nbsp;&nbsp; 卷653_29 【新安殷明府家乐方响】方干 
<br>
<br>葛溪铁片梨园调，耳底丁东十六声。
<br>彭泽主人怜妙乐，玉杯春暖许同倾。
<br>
<br>
<br>
<br>&nbsp;&nbsp; 卷653_30 【别殷明府】方干 
<br>
<br>许教门馆久踟蹰，仲叔怀恩对玉壶。
<br>唯有离心欲销客，空垂双泪不成珠。
<br>
<br>
<br>
<br>&nbsp;&nbsp; 卷653_31 【送水墨项处士归天台】方干 
<br>
<br>仙峤倍分元化功，揉蓝翠色一重重。
<br>还家莫更寻山水，自有云山在笔峰。
<br>
<br>
<br>
<br>&nbsp;&nbsp; 卷653_32 【赠会稽杨长官】方干 
<br>
<br>直钩终日竟无鱼，钟鼓声中与世疏。
<br>若向湖边访幽拙，萧条四壁是闲居。
<br>
<br>
<br>
<br>&nbsp;&nbsp; 卷653_33 【赠申长官】方干 
<br>
<br>言下随机见物情，看看狱路草还生。
<br>旅人莫怪无鱼食，直为寒江水至清。
<br>
<br>
<br>
<br>&nbsp;&nbsp; 卷653_34 【将归湖上留别陈宰】方干 
<br>
<br>归去春山逗晚晴，萦回树石罅中行。
<br>明时不是无知己，自忆湖边钓与耕。
<br>
<br>
<br>
<br>&nbsp;&nbsp; 卷653_35 【贻亮上人】方干 
<br>
<br>秋水一泓常见底，涧松千尺不生枝。
<br>人间学佛知多少，净尽心花只有师。
<br>
<br>
<br>
<br>&nbsp;&nbsp; 卷653_36 【贻曦上人】方干 
<br>
<br>四十年来多少人，一分零落九成尘。
<br>与师犹得重相见，亦是枯株勉强春。
<br>
<br>
<br>
<br>&nbsp;&nbsp; 卷653_37 【书原上鲍处士屋壁】方干 
<br>
<br>水阔坐看千万里，青芜盖地接天津。
<br>祢衡莫爱山中静，绕舍山多却碍人。
<br>
<br>
<br>
<br>&nbsp;&nbsp; 卷653_38 【别孙蜀】方干 
<br>
<br>吴越思君意易伤，别君添我鬓边霜。
<br>由来浙水偏堪恨，截断千山作两乡。
<br>
<br>
<br>
<br>&nbsp;&nbsp; 卷653_39 【赠江上老人】方干 
<br>
<br>潭底锦鳞多识钓，未投香饵即先知。
<br>欲教鱼目无分别，须学揉蓝染钓丝。
<br>
<br>
<br>
<br>&nbsp;&nbsp; 卷653_40 【赠东溪贫道】方干 
<br>
<br>非唯剑鹤独难留，触事皆闻被债收。
<br>赖是豪家念寒馁，却还渔岛与渔舟。
<br>
<br>
<br>
<br>&nbsp;&nbsp; 卷653_41 【咏花】方干 
<br>
<br>狂心醉眼共裴回，一半先开笑未开。
<br>此日不能偷折去，胡蜂直恐趁人来。
<br>
<br>
<br>
<br>&nbsp;&nbsp; 卷653_42 【路入金州江中作】方干 
<br>
<br>棹寻椒岸萦回去，数里时逢一两家。
<br>知是从来贡金处，江边牧竖亦披沙。
<br>
<br>
<br>
<br>&nbsp;&nbsp; 卷653_43 【夜会郑氏昆季林亭】方干 
<br>
<br>卷帘圆月照方塘，坐久尊空竹有霜。
<br>白犬吠风惊雁起，犹能一一旋成行。
<br>
<br>
<br>
<br>&nbsp;&nbsp; 卷653_44 【题黄山人庭前孤桂】方干 
<br>
<br>映窗孤桂非手植，子落月中闻落时。
<br>仙客此时头不白，看来看去有枯枝。
<br>
<br>
<br>
<br>&nbsp;&nbsp; 卷653_45 【送僧南游】方干 
<br>
<br>三秋万里五溪行，风里孤云不计程。
<br>若念猩猩解言语，放生先合放猩猩。
<br>
<br>
<br>
<br>&nbsp;&nbsp; 卷653_46 【惜花】方干 
<br>
<br>可怜妍艳正当时，刚被狂风一夜吹。
<br>今日流莺来旧处，百般言语殢空枝。
<br>
<br>
<br>
<br>&nbsp;&nbsp; 卷653_47 【题天柱观鱼尊师旧院】方干 
<br>
<br>早识吾师频到此，芝童药犬亦相迎。
<br>今师一去无来日，花洞石坛空月明。
<br>
<br>
<br>
<br>&nbsp;&nbsp; 卷653_48 【东阳道中作（一作寒食日）】方干 
<br>
<br>百花香气傍行人，花底垂鞭日易醺。
<br>野父不知寒食节，穿林转壑自烧云。
<br>
<br>
<br>
<br>&nbsp;&nbsp; 卷653_49 【题画建溪图】方干 
<br>
<br>六幅轻绡画建溪，刺桐花下路高低。
<br>分明记得曾行处，只欠猿声与鸟啼。
<br>
<br>
<br>
<br>&nbsp;&nbsp; 卷653_50 【蜀中】方干 
<br>
<br>游子去游多不归，春风酒味胜馀时。
<br>闲来却伴巴儿醉，豆蔻花边唱竹枝。
<br>
<br>
<br>
<br>&nbsp;&nbsp; 卷653_51 【衢州别李秀才】方干 
<br>
<br>千山红树万山云，把酒相看日又曛。
<br>一曲骊歌两行泪，更知何处再逢君。
<br>
<br>
<br>
<br>&nbsp;&nbsp; 卷653_52 【题君山】方干 
<br>
<br>曾于方外见麻姑，闻说君山自古无。
<br>元是昆仑山顶石，海风吹落洞庭湖。
<br>
<br>
<br>
<br>&nbsp;&nbsp; 卷653_53 【题严子陵祠二首（后首一作杜荀鹤诗）】方干 
<br>
<br>物色旁求至汉庭，一宵同寝见交情。
<br>先生不入云台像，赢得桐江万古名。
<br>
<br>苍翠云峰开俗眼，泓澄烟水浸尘心。
<br>惟将道业为芳饵，钓得高名直到今。
<br>
<br>
<br>
<br>&nbsp;&nbsp; 卷653_54 【失题】方干 
<br>
<br>十六声中运手轻，一声声似自然声。
<br>不缘精妙过流辈，争得江南别有名。
<br>
<br>
<br>
<br>&nbsp;&nbsp; 卷653_55 【句】方干 
<br>
<br>弟子已攀桂，先生犹卧云。（寄李频及第，见《鉴戒录》）
<br>
<br>把得新诗草里论。（干师徐凝，常刺凝云云， 
<br>反语为村里老也）
<br>
<br>枯井夜闻邻果落，废巢寒见别禽来。（贻天目中峰客， 
<br>以上见《纪事》）
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
