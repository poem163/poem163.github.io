<HTML>
<HEAD>
<TITLE>全唐诗 卷367-371 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷367-371</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷367-371</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6132"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷367-371')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷367-371]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷367_1 【缑山鹤】张仲素 
<br>
<br>羽客骖仙鹤，将飞驻碧山。映松残雪在，度岭片云还。 
<br>清唳因风远，高姿对水闲。笙歌忆天上，城郭叹人间。 
<br>几变霜毛洁，方殊藻质斑。迢迢烟路逸，奋翮讵能攀。
<br>
<br>
<br>&nbsp;&nbsp; 卷367_2 【夜闻洛滨吹笙】张仲素 
<br>
<br>王子千年后，笙音五夜闻。逶迤绕清洛，断续下仙云。 
<br>泄泄飘难定，啾啾曲未分。松风助幽律，波月动轻文。 
<br>凤管听何远，鸾声若在群。暗空思羽盖，馀气自氛氲。
<br>
<br>
<br>
<br>&nbsp;&nbsp; 卷367_3 【上元日听太清宫步虚】张仲素 
<br>
<br>仙客开金箓，元辰会玉京。灵歌宾紫府，雅韵出层城。 
<br>磬杂音徐彻，风飘响更清。纡馀空外尽，断续听中生。 
<br>舞鹤纷将集，流云住未行。谁知九陌上，尘俗仰遗声。
<br>
<br>
<br>
<br>&nbsp;&nbsp; 卷367_4 【玉绳低建章】张仲素 
<br>
<br>迢迢玉绳下，芒彩正阑干。稍复临鳷鹊，方疑近露寒。 
<br>微明连粉堞，的皪映仙盘。横接河流照，低将夜色残。 
<br>天榆随影没，宫树与光攒。遐想西垣客，长吟欲罢难。
<br>
<br>
<br>
<br>&nbsp;&nbsp; 卷367_5 【寒云轻重色】张仲素 
<br>
<br>佳期当可许，托思望云端。鳞影朝犹落，繁阴暮自寒。 
<br>因风方袅袅，间石已漫漫。隐映看鸿度，霏微觉树攒。 
<br>凝空多似黛，引素乍如纨。每向愁中览，含毫欲状难。
<br>
<br>
<br>
<br>&nbsp;&nbsp; 卷367_6 【圣明乐】张仲素 
<br>
<br>九陌祥烟合，千春瑞月明。宫花将苑柳，先发凤凰城。
<br>
<br>
<br>
<br>&nbsp;&nbsp; 卷367_7 【献寿词】张仲素 
<br>
<br>玉帛殊方至，歌钟比屋闻。华夷今一贯，同贺圣朝君。
<br>
<br>
<br>
<br>&nbsp;&nbsp; 卷367_8 【宫中乐五首】张仲素 
<br>
<br>网户交如绮，纱窗薄似烟。乐吹天上曲，人是月中仙。
<br>
<br>翠匣开寒镜，珠钗挂步摇。妆成只畏晓，更漏促春宵。
<br>
<br>红果瑶池实，金盘露井冰。甘泉将避暑，台殿晓光凝。
<br>
<br>月采浮鸾殿，砧声隔凤楼。笙歌临水槛，红烛乍迎秋。
<br>
<br>奇树留寒翠，神池结夕波。黄山一夜雪，渭水泻声多。
<br>
<br>
<br>
<br>&nbsp;&nbsp; 卷367_9 【春游曲三首】张仲素 
<br>
<br>烟柳飞轻絮，风榆落小钱。濛濛百花里，罗绮竞秋千。
<br>
<br>骋望登香阁，争高下砌台。林间踏青去，席上寄笺来。
<br>
<br>行乐三春节，林花百和香。当年重意气，先占斗鸡场。
<br>
<br>
<br>
<br>&nbsp;&nbsp; 卷367_10 【春闺思】张仲素 
<br>
<br>袅袅城边柳，青青陌上桑。提笼忘采叶，昨夜梦渔阳。
<br>
<br>
<br>
<br>&nbsp;&nbsp; 卷367_11 【春江曲二首】张仲素 
<br>
<br>家寄征河岸，征人几岁游。不如潮水信，每日到沙头。
<br>
<br>乘晓南湖去，参差叠浪横。前洲在何处，霜里雁嘤嘤。
<br>
<br>
<br>
<br>&nbsp;&nbsp; 卷367_12 【太平词】张仲素 
<br>
<br>圣德超千古，皇威静四方。苍生今息战，无事觉时良。
<br>
<br>
<br>
<br>&nbsp;&nbsp; 卷367_13 【陇上行】张仲素 
<br>
<br>行到黄云陇，唯闻羌戍鼙。不如山下水，犹得任东西。
<br>
<br>
<br>
<br>&nbsp;&nbsp; 卷367_14 【思君恩】张仲素 
<br>
<br>紫禁香如雾，青天月似霜。云韶何处奏，只是在朝阳。
<br>
<br>
<br>
<br>&nbsp;&nbsp; 卷367_15 【王昭君】张仲素 
<br>
<br>仙娥今下嫁，骄子自同和。剑戟归田尽，牛羊绕塞多。
<br>
<br>
<br>
<br>&nbsp;&nbsp; 卷367_16 【秋夜曲】张仲素 
<br>
<br>丁丁漏水夜何长，漫漫轻云露月光。
<br>秋逼暗虫通夕响，征衣未寄莫飞霜。
<br>
<br>
<br>
<br>&nbsp;&nbsp; 卷367_17 【秋思赠远】张仲素 
<br>
<br>博山沉燎绝馀香，兰烬金檠怨夜长。
<br>为问青青河畔草，几回经雨复经霜。
<br>
<br>
<br>
<br>&nbsp;&nbsp; 卷367_18 【塞上曲】张仲素 
<br>
<br>卷旆生风喜气新，早持龙节静边尘。
<br>汉家天子图麟阁，身是当今第一人。
<br>
<br>
<br>
<br>&nbsp;&nbsp; 卷367_19 【塞下曲五首】张仲素 
<br>
<br>三戍渔阳再渡辽，騂弓在臂剑横腰。
<br>匈奴似若知名姓，休傍阴山更射雕。
<br>
<br>猎马千行雁几双，燕然山下碧油幢。
<br>传声漠北单于破，火照旌旗夜受降。
<br>
<br>朔雪飘飘开雁门，平沙历乱卷蓬根。
<br>功名耻计擒生数，直斩楼兰报国恩。
<br>
<br>陇水潺湲陇树秋，征人到此泪双流。
<br>乡关万里无因见，西戍河源早晚休。
<br>
<br>阴碛茫茫塞草肥，桔槔烽上暮云飞。
<br>交河北望天连海，苏武曾将汉节归。
<br>
<br>
<br>
<br>&nbsp;&nbsp; 卷367_20 【秋思二首】张仲素 
<br>
<br>碧窗斜日蔼深晖，愁听寒螀泪湿衣。
<br>梦里分明见关塞，不知何路向金微。
<br>
<br>秋天一夜静无云，断续鸿声到晓闻。
<br>欲寄征衣问消息，居延城外又移军。
<br>
<br>
<br>
<br>&nbsp;&nbsp; 卷367_21 【汉苑行二首】张仲素 
<br>
<br>回雁高飞太液池，新花低发上林枝。
<br>年光到处皆堪赏，春色人间总不知。
<br>
<br>春风淡荡景悠悠，莺啭高枝燕入楼。
<br>千步回廊闻凤吹，珠帘处处上银钩。
<br>
<br>
<br>
<br>&nbsp;&nbsp; 卷367_22 【天马辞二首】张仲素 
<br>
<br>天马初从渥水来，郊歌曾唱得龙媒。
<br>不知玉塞沙中路，苜蓿残花几处开。
<br>
<br>躞蹀宛驹齿未齐，摐金喷玉向风嘶。
<br>来时欲尽金河道，猎猎轻风在碧蹄。
<br>
<br>
<br>
<br>&nbsp;&nbsp; 卷367_23 【燕子楼诗三首（一作关盻盻诗）】张仲素 
<br>
<br>楼上残灯伴晓霜，独眠人起合欢床。
<br>相思一夜情多少，地角天涯不是长。
<br>
<br>北邙松柏锁愁烟，燕子楼人思悄然。
<br>自埋剑履歌尘散，红袖香消已十年。
<br>
<br>适看鸿雁岳阳回，又睹玄禽逼社来。
<br>瑶瑟玉箫无意绪，任从蛛网任从灰。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷368_1 【赋得冬日可爱】庾承宣 
<br>
<br>宿雾开天霁，寒郊见初日。林疏照逾远，冰轻影微出。 
<br>岂假阳和气，暂忘玄冬律。愁抱望自宽，羁情就如失。 
<br>欣欣事几许，曈曈状非一。倾心倘知期，良愿自兹毕。
<br>
<br>
<br>&nbsp;&nbsp; 卷368_2 【赠毛仙翁】郑澣 
<br>
<br>至道无名，至人长生。爰观绘事，似挹真形。方口渥丹， 
<br>浓眉刷青。松姿本秀，鹤质自轻。道德神仙，内蕴心灵。 
<br>红肌丝发，外彰华精。色如含芳，貌若和光。胚浑造化， 
<br>含吐阴阳。吾闻安期，隐见不常。或在世间，或游上苍。 
<br>猗欤真人，得非后身。写此仙骨，久而不磷。皎皎明眸， 
<br>了然如新。蔼蔼童颜，的然如春。金石可并，丹青不泯。 
<br>通天台上，有见常人。俗士观瞻，方悟幽尘。君子图之， 
<br>敬兮如神。
<br>
<br>
<br>
<br>&nbsp;&nbsp; 卷368_3 【和李德裕游汉州房公湖二首】郑澣 
<br>
<br>太尉留琴地，时移重可寻。徽弦一掩抑，风月助登临。 
<br>荣驻青油骑，高张白雪音。祗言酬唱美，良史记王箴。
<br>
<br>静对烟波夕，犹思栋宇清。卧龙空有处，驯鸟独忘情。 
<br>顾步襟期远，参差物象横。自宜雕乐石，爽气际青城。
<br>
<br>
<br>
<br>&nbsp;&nbsp; 卷368_4 【中书相公任兵部侍郎日后阁植四松逾数年…此官因献拙什】郑澣 
<br>
<br>丞相当时植，幽襟对此开。人知舟楫器，天假栋梁材。 
<br>错落龙鳞出，褵褷鹤翅回。重阴罗武库，细响静山台。 
<br>得地公堂里，移根涧水隈。吴臣梦寐远，秦岳岁年摧。 
<br>转觉飞缨缪，何因继组来。几寻珠履迹，愿比角弓培。 
<br>柏悦犹依社，星高久照台。后凋应共操，无复问良媒。
<br>
<br>
<br>
<br>&nbsp;&nbsp; 卷368_5 【和李德裕房公旧竹亭闻琴】郑澣 
<br>
<br>石室寒飙骛，孙枝雅器裁。坐来山水操，弦断吊遗埃。
<br>
<br>
<br>
<br>&nbsp;&nbsp; 卷368_6 【句】郑澣 
<br>
<br>但虑彩色污，无虞臂胛肥。（段成式记，长安菩萨寺 
<br>有画维摩变，为俗讲僧文淑装之，笔迹尽矣，故兴元 
<br>郑尚书题句云云）。
<br>
<br>
<br>
<br>&nbsp;&nbsp; 卷368_7 【游栖霞寺】张汇 
<br>
<br>跻险入幽林，翠微含竹殿。泉声无休歇，山色时隐见。 
<br>潮来杂风雨，梅落成霜霰。一从方外游，顿觉尘心变。
<br>
<br>
<br>
<br>&nbsp;&nbsp; 卷368_8 【春风扇微和】张汇 
<br>
<br>木德生和气，微微入曙风。暗催南向叶，渐翥北归鸿。 
<br>澹荡侵冰谷，悠扬转蕙丛。拂尘回广路，泛籁过遥空。 
<br>暖上烟光际，云移律候中。扶摇如可借，从此戾苍穹。
<br>
<br>
<br>
<br>&nbsp;&nbsp; 卷368_9 【观藏冰】张汇 
<br>
<br>寒气方穷律，阴精正结冰。体坚风带壮，影素月临凝。 
<br>冬赋凌人掌，春期命妇升。凿来壶色彻，纳处镜光澄。 
<br>鲁史曾留问，豳诗旧见称。同观里射享，王道颂还兴。
<br>
<br>
<br>
<br>&nbsp;&nbsp; 卷368_10 【赋得春风扇微和】陈通方 
<br>
<br>习习和风扇，悠悠淑气微。阳升知候改，律应喜春归。 
<br>池柳晴初拆，林莺暖欲飞。川原浮彩翠，台馆动光辉。 
<br>泛艳摇丹阙，扬芳入粉闱。发生当有分，枯朽幸因依。
<br>
<br>
<br>
<br>&nbsp;&nbsp; 卷368_11 【金谷园怀古】陈通方 
<br>
<br>缓步洛城下，轸怀金谷园。昔人随水逝，旧树逐春繁。 
<br>冉冉摇风弱，菲菲裛露翻。歌台岂易见，舞袖乍如存。 
<br>戏蝶香中起，流莺暗处喧。徒闻施锦帐，此地拥行轩。
<br>
<br>
<br>
<br>&nbsp;&nbsp; 卷368_12 【句】陈通方 
<br>
<br>应念路傍憔悴翼，昔年乔木幸同迁。（《纪事》云：通方 
<br>登第，与王播同年。播年五十六，通方甚少。因期集， 
<br>抚播背曰：王老奉赠一第，言其日暮途远。及第同赠官 
<br>也，播恨之。后通方丁家艰，辛苦万状。播为正郎，判 
<br>盐铁。通方穷悴，求之，即不甚给。时李虚中为副使， 
<br>方以诗求为汲引云云。播不得已，荐为江西院官）
<br>
<br>
<br>
<br>&nbsp;&nbsp; 卷368_13 【立春日晓望三素云】李应 
<br>
<br>玄鸟初来日，灵仙望里分。冰容朝上界，玉辇拥朝云。 
<br>碧落流轻艳，红霓间彩文。带烟时缥缈，向斗更氤氲。 
<br>仿佛随风驭，迢遥出晓雰。兹辰三见后，希得从元君。
<br>
<br>
<br>
<br>&nbsp;&nbsp; 卷368_14 【立春日晓望三素云】陈师穆 
<br>
<br>晴晓初春日，高心望素云。彩光浮玉辇，紫气隐元君。 
<br>缥缈中天去，逍遥上界分。鸾骖攀不及，仙吹远难闻。 
<br>礼候于斯睹，明循在解纷。人归悬想处，霞色自氛氲。
<br>
<br>
<br>
<br>&nbsp;&nbsp; 卷368_15 【立春日晓望三素云】李季何 
<br>
<br>霭霭青春曙，飞仙驾五云。浮轮初缥缈，承盖下氤氲。 
<br>薄影随风度，殊容向日分。羽毛纷共远，环珮杳犹闻。 
<br>静合烟霞色，遥将鸾鹤群。年年瞻此节，应许从元君。
<br>
<br>
<br>
<br>&nbsp;&nbsp; 卷368_16 【春台晴望】李程 
<br>
<br>曲台送春目，景物丽新晴。霭霭烟收翠，忻忻木向荣。 
<br>静看迟日上，闲爱野云平。风慢游丝转，天开远水明。 
<br>登高尘虑息，观徼道心清。更有迁乔意，翩翩出谷莺。
<br>
<br>
<br>
<br>&nbsp;&nbsp; 卷368_17 【玉壶冰（一作咏冰壶）】李程 
<br>
<br>琢玉性惟坚，成壶体更圆。虚心含众象，应物受寒泉。 
<br>温润资天质，清贞禀自然。日融光乍散，雪照色逾鲜。 
<br>至鉴功宁宰，无私照岂偏。明将水镜对，白与粉闱连。 
<br>拂拭终为美，提携伫见传。勿令毫发累，遗恨鲍公篇。
<br>
<br>
<br>
<br>&nbsp;&nbsp; 卷368_18 【赋得竹箭有筠】李程 
<br>
<br>常爱凌寒竹，坚贞可喻人。能将先进礼，义与后凋邻。 
<br>冉冉犹全节，青青尚有筠。陶钧二仪内，柯叶四时春。 
<br>待凤花仍吐，停霜色更新。方持不易操，对此欲观身。
<br>
<br>
<br>
<br>&nbsp;&nbsp; 卷368_19 【观庆云图】李程 
<br>
<br>五云从表瑞，藻绘宛成图。柯叶何时改，丹青此不渝。 
<br>非烟色尚丽，似盖状应殊。渥彩看犹在，轻阴望已无。 
<br>方将遇翠幄，那羡起苍梧。欲识从龙处，今逢圣合符。
<br>
<br>
<br>
<br>&nbsp;&nbsp; 卷368_20 【赠毛仙翁】李程 
<br>
<br>茫茫尘累愧腥膻，强把蜉蝣望列仙。闲指紫霄峰下路， 
<br>却归白鹿洞中天。吹箫凤去经何代，茹玉方传得几年。 
<br>他日更来人世看，又应东海变桑田。
<br>
<br>
<br>
<br>&nbsp;&nbsp; 卷368_21 【省试春台晴望】高弁 
<br>
<br>层台聊一望，遍赏帝城春。风暖闻啼鸟，冰开见跃鳞。 
<br>晴山烟外翠，香蕊日边新。已变青门柳，初销紫陌尘。 
<br>金汤千里国，车骑万方人。此处云霄近，凭高愿致身。
<br>
<br>
<br>
<br>&nbsp;&nbsp; 卷368_22 【霜菊】席夔 
<br>
<br>时令忽已变，行看被霜菊。可怜后时秀，当此凛风肃。 
<br>淅沥翠枝翻，凄清金蕊馥。凝姿节堪重，澄艳景非淑。 
<br>宁祛青女威，愿盈君子掬。持来泛樽酒，永以照幽独。
<br>
<br>
<br>
<br>&nbsp;&nbsp; 卷368_23 【赋得竹箭有筠】席夔 
<br>
<br>共爱东南美，青青叹有筠。贞姿众木异，秀色四时均。 
<br>枝叶当无改，风霜岂惮频。虚心如待物，劲节自留春。 
<br>鲜润期栖凤，婵娟可并人。可怜初箨卷，粉泽更宜新。
<br>
<br>
<br>
<br>&nbsp;&nbsp; 卷368_24 【省试观庆云图】李行敏 
<br>
<br>缣素传休祉，丹青状庆云。非烟凝漠漠，似盖乍纷纷。 
<br>尚驻从龙意，全舒捧日文。光因五色起，影向九霄分。 
<br>裂素观嘉瑞，披图贺圣君。宁同窥汗漫，方此睹氛氲。
<br>
<br>
<br>
<br>&nbsp;&nbsp; 卷368_25 【赋得冬日可爱（一作张正元诗）】陈讽 
<br>
<br>寒日临清昼，寥天一望时。未消埋径雪，先暖读书帷。 
<br>属思光难驻，舒情影若遗。晋臣曾比德，谢客昔言诗。 
<br>散彩宁偏照，流阴信不追。馀辉如可就，回烛幸无私。
<br>
<br>
<br>
<br>&nbsp;&nbsp; 卷368_26 【郡斋三月下旬作（以下三首一作张又新诗）】崔护 
<br>
<br>春事日已歇，池塘旷幽寻。残红披独坠，嫩绿间浅深。 
<br>偃仰卷芳褥，顾步爱新阴。谋春未及竟，夏初遽见侵。
<br>
<br>
<br>
<br>&nbsp;&nbsp; 卷368_27 【五月水边柳】崔护 
<br>
<br>结根挺涯涘，垂影覆清浅。睡脸寒未开，懒腰晴更软。 
<br>摇空条已重，拂水带方展。似醉烟景凝，如愁月露泫。 
<br>丝长鱼误恐，枝弱禽惊践。长别几多情，含春任攀搴。
<br>
<br>
<br>
<br>&nbsp;&nbsp; 卷368_28 【三月五日陪裴大夫泛长沙东湖】崔护 
<br>
<br>上巳馀风景，芳辰集远坰。彩舟浮泛荡，绣毂下娉婷。 
<br>林树回葱蒨，笙歌入杳冥。湖光迷翡翠，草色醉蜻蜓。 
<br>鸟弄桐花日，鱼翻谷雨萍。从今留胜会，谁看画兰亭。
<br>
<br>
<br>
<br>&nbsp;&nbsp; 卷368_29 【山鸡舞石镜】崔护 
<br>
<br>庐峰开石镜，人说舞山鸡。物象纤无隐，禽情只自迷。 
<br>景当烟雾歇，心喜锦翎齐。宛转乌呈彩，婆娑凤欲栖。 
<br>何言资羽族，在地得天倪。应笑翰音者，终朝饮败醯。
<br>
<br>
<br>
<br>&nbsp;&nbsp; 卷368_30 【题都城南庄】崔护 
<br>
<br>去年今日此门中，人面桃花相映红。
<br>人面不知何处在，桃花依旧笑春风。
<br>
<br>
<br>
<br>&nbsp;&nbsp; 卷368_31 【晚鸡】崔护 
<br>
<br>黯黯严城罢鼓鼙，数声相续出寒栖。
<br>不嫌惊破纱窗梦，却恐为奴半夜啼。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷369_1 【赠药山高僧惟俨二首】李翱 
<br>
<br>练得身形似鹤形，千株松下两函经。
<br>我来问道无馀说，云在青霄水在瓶。
<br>
<br>选得幽居惬野情，终年无送亦无迎。
<br>有时直上孤峰顶，月下披云啸一声。
<br>
<br>
<br>&nbsp;&nbsp; 卷369_2 【赠毛仙翁】李翱 
<br>
<br>紫霄仙客下三山，因救生灵到世间。龟鹤计年承甲子， 
<br>冰霜为质驻童颜。韬藏休咎传真箓，变化荣枯试小还。 
<br>从此便教尘骨贵，九霄云路愿追攀。
<br>
<br>
<br>
<br>&nbsp;&nbsp; 卷369_3 【拜禹歌】李翱 
<br>
<br>惟天地之无穷兮，哀生人之常勤。往者吾弗及兮， 
<br>来者吾弗闻。已而，已而。
<br>
<br>
<br>
<br>&nbsp;&nbsp; 卷369_4 【广庆寺】李翱 
<br>
<br>传者不足信，见景胜如闻。一水远赴海，两山高入云。 
<br>鱼龙晴自戏，猿狖晚成群。醉酒斜阳下，离心草自薰。
<br>
<br>
<br>
<br>&nbsp;&nbsp; 卷369_5 【奉酬刘言史宴光风亭】李翱 
<br>
<br>闰馀春早景沉沉，禊饮风亭恣赏心。
<br>红袖青娥留永夕，汉阴宁肯羡山阴。
<br>
<br>
<br>
<br>&nbsp;&nbsp; 卷369_6 【戏赠诗】李翱 
<br>
<br>县君好砖渠，绕水恣行游。鄙性乐疏野，凿地便成沟。 
<br>两岸值芳草，中央漾清流。所尚既不同，砖凿可自修。 
<br>从他后人见，境趣谁为幽。
<br>
<br>
<br>
<br>&nbsp;&nbsp; 卷369_7 【题浯溪石】皇甫湜 
<br>
<br>次山有文章，可惋只在碎。然长于指叙，约洁有馀态。 
<br>心语适相应，出句多分外。于诸作者间，拔戟成一队。 
<br>中行虽富剧，粹美若可盖。子昂感遇佳，未若君雅裁。 
<br>退之全而神，上与千载对。李杜才海翻，高下非可概。 
<br>文与一气间，为物莫与大。先王路不荒，岂不仰吾辈。 
<br>石屏立衙衙，溪口扬素濑。我思何人知，徙倚如有待。
<br>
<br>
<br>
<br>&nbsp;&nbsp; 卷369_8 【石佛谷】皇甫湜 
<br>
<br>澶漫太行北，千里一块石。平腹有壑谷，深广数百尺。 
<br>土僧何为者，老草毛发白。寝处容身龛，足膝隐成迹。 
<br>金仙琢灵象，相好倚北壁。花座五云扶，玉毫六虚射。 
<br>文人留纪述，时事可辨析。鸟迹巧均分，龙骸极癯瘠。 
<br>枯松间槎枿，猛兽恣腾掷。蛣虫食纵，悬垂露凝滴。 
<br>精艺贯古今，穷岩谁爱惜。托师禅诵馀，勿使尘埃积。
<br>
<br>
<br>
<br>&nbsp;&nbsp; 卷369_9 【出世篇】皇甫湜 
<br>
<br>生当为大丈夫，断羁罗，出泥涂。四散号呶，俶扰无隅。 
<br>埋之深渊，飘然上浮。骑龙披青云，泛览游八区。 
<br>经太山，绝大海，一长吁。西摩月镜，东弄日珠。 
<br>上括天之门，直指帝所居。群仙来迎塞天衢， 
<br>凤凰鸾鸟灿金舆。音声嘈嘈满太虚，旨饮食兮照庖厨。 
<br>食之不饫饫不尽，使人不陋复不愚。旦旦狎玉皇， 
<br>夜夜御天姝。当御者几人，百千为番，宛宛舒舒， 
<br>忽不自知。支消体化膏露明，湛然无色茵席濡。 
<br>俄而散漫，斐然虚无。翕然复抟，抟久而苏。 
<br>精神如太阳，霍然照清都。四肢为琅玕，五脏为璠玙。 
<br>颜如芙蓉，顶为醍醐。与天地相终始，浩漫为欢娱。 
<br>下顾人间，溷粪蝇蛆。
<br>
<br>
<br>
<br>&nbsp;&nbsp; 卷369_10 【蜀绵州越王楼诗】樊宗师 
<br>
<br>危楼倚天门，如m6星辰宫。榱薄龙虎怪，洄洄绕雷风。 
<br>徂秋试登临，大霭屯乔空。不见西北路，考怀益雕穷。 
<br>石濑薄溅溅，上山杳穹穹。昔人创为逝，所适酡颜红。 
<br>今我兹之来，犹校成岁功。辍田植科亩，游圃歌芳丛。 
<br>地财无丛厚，人室安取丰。既乏富庶能，千万惭文翁。
<br>
<br>
<br>
<br>&nbsp;&nbsp; 卷369_11 【催妆】卢储 
<br>
<br>昔年将去玉京游，第一仙人许状头。
<br>今日幸为秦晋会，早教鸾凤下妆楼。
<br>
<br>
<br>
<br>&nbsp;&nbsp; 卷369_12 【官舍迎内子有庭花开】卢储 
<br>
<br>芍药斩新栽，当庭数朵开。东风与拘束，留待细君来。
<br>
<br>
<br>
<br>&nbsp;&nbsp; 卷369_13 【古松感兴】皇甫松 
<br>
<br>皇天后土力，使我向此生。贵贱不我均，若为天地情。 
<br>我家世道德，旨意匡文明。家集四百卷，独立天地经。 
<br>寄言青松姿，岂羡朱槿荣。昭昭大化光，共此遗芳馨。
<br>
<br>
<br>
<br>&nbsp;&nbsp; 卷369_14 【怨回纥歌】皇甫松 
<br>
<br>白首南朝女，愁听异域歌。收兵颉利国，饮马胡芦河。 
<br>毳布腥膻久，穹庐岁月多。雕巢城上宿，吹笛泪滂沱。
<br>
<br>
<br>
<br>&nbsp;&nbsp; 卷369_15 【江上送别】皇甫松 
<br>
<br>祖席驻征棹，开帆候信潮。隔筵桃叶泣，吹管杏花飘。 
<br>船去鸥飞阁，人归尘上桥。别离惆怅泪，江路湿红蕉。
<br>
<br>
<br>
<br>&nbsp;&nbsp; 卷369_16 【采莲子二首】皇甫松 
<br>
<br>菡萏香连十顷陂，小姑贪戏采莲迟。
<br>晚来弄水船头湿，更脱红裙裹鸭儿。
<br>
<br>船动湖光滟滟秋，贪看年少信船流。
<br>无端隔水抛莲子，遥被人知半日羞。
<br>
<br>
<br>
<br>&nbsp;&nbsp; 卷369_17 【抛球乐】皇甫松 
<br>
<br>红拨一声飘，轻球坠越绡。带翻金孔雀，香满绣蜂腰。 
<br>少少抛分数，花枝正索饶。
<br>
<br>金蹙花球小，真珠绣带垂。几回冲蜡烛，千度入春怀。 
<br>上客终须醉，觥杯自乱排。
<br>
<br>
<br>
<br>&nbsp;&nbsp; 卷369_18 【劝僧酒】皇甫松 
<br>
<br>劝僧一杯酒，共看青青山。酣然万象灭，不动心印闲。
<br>
<br>
<br>
<br>&nbsp;&nbsp; 卷369_19 【登郭隗台】皇甫松 
<br>
<br>燕相谋在兹，积金黄巍巍。上者欲何颜，使我千载悲。
<br>
<br>
<br>
<br>&nbsp;&nbsp; 卷369_20 【杨柳枝词二首】皇甫松 
<br>
<br>烂漫春归水国时，吴王宫殿柳丝垂。
<br>黄莺长叫空闺畔，西子无因更得知。
<br>
<br>春入行宫映翠微，玄宗侍女舞烟丝。
<br>如今柳向空城绿，玉笛何人更把吹。
<br>
<br>
<br>
<br>&nbsp;&nbsp; 卷369_21 【浪淘沙二首】皇甫松 
<br>
<br>滩头细草接疏林，浪恶罾船半欲沉。
<br>宿鹭眠洲非旧浦，去年沙觜是江心。
<br>
<br>蛮歌豆蔻北人愁，松雨蒲风野艇秋。
<br>浪起眠不得，寒沙细细入江流。
<br>
<br>
<br>
<br>&nbsp;&nbsp; 卷369_22 【句】皇甫松 
<br>
<br>夜入真珠室，朝游玳瑁宫。（《纪事》载：松为牛僧孺表 
<br>甥，不相荐举。因襄阳大水，极言诽谤。真珠乃牛爱姬也）
<br>
<br>
<br>
<br>&nbsp;&nbsp; 卷369_23 【送皇甫湜赴举】马异 
<br>
<br>马蹄声特特，去入天子国。借问去是谁，秀才皇甫湜。 
<br>吞吐一腹文，八音兼五色。主文有崔李，郁郁为朝德。 
<br>青铜镜必明，朱丝绳必直。称意太平年，愿子长相忆。
<br>
<br>
<br>
<br>&nbsp;&nbsp; 卷369_24 【贞元旱岁】马异 
<br>
<br>赤地炎都寸草无，百川水沸煮虫鱼。
<br>定应焦烂无人救，泪落三篇古尚书。
<br>
<br>
<br>
<br>&nbsp;&nbsp; 卷369_25 【暮春醉中寄李干秀才】马异 
<br>
<br>欢异且交亲，酒生开瓮春。不须愁犯卯，且乞醉过申。 
<br>折草为筹箸，铺花作锦裀。娇莺解言语，留客也殷勤。
<br>
<br>
<br>
<br>&nbsp;&nbsp; 卷369_26 【答卢仝结交诗】马异 
<br>
<br>有鸟自南翔，口衔一书扎，达我山之维。 
<br>开缄金玉焕陆离，乃是卢仝结交诗。此诗峭绝天边格， 
<br>力与文星色相射。长河拔作数条丝，太华磨成一拳石。 
<br>莫嗟独笑无往还，月中芳桂难追攀。况值乱邦不平年， 
<br>回陵倒谷如等闲。与君俯首大艰阻，喙长三尺不得语， 
<br>因君今日形章句。羡猕猴兮著衣裳，悲蚯蚓兮安翅羽。 
<br>上天不识察，仰我为辽天失所，将吾剑兮切淤泥， 
<br>使良骥兮捕老鼠。昨日脱身卑贱笼，卯星借与老人峰。 
<br>抱锄劚地芸芝朮，偃盖参天旧有松，术与松兮保身世。 
<br>卧居居兮起于于，漱潺潺兮聆嘒嘒。道在其中可终岁， 
<br>不教辜负尧为帝。烧我荷衣摧我身，回看天地如砥平。 
<br>钢刀剉骨不辞去，卑躬君子今明明。俯首辞山心惨恻， 
<br>白云虽好恋不得。看云且拟直须臾，疾风又卷西飞翼。 
<br>为报覃怀心结交，死生富贵存后凋。我心不畏朱公叔， 
<br>君意须防刘孝标。以胶投漆苦不早，就中相去万里道。 
<br>河水悠悠山之间，无由把袂摅怀抱。忆仝吟能文， 
<br>洽臭成兰薰。不知何处清风夕，拟使张华见陆云。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷370_1 【白云起封中诗（题中用韵，六十字成）】吕温 
<br>
<br>封开白云起，汉帝坐斋宫。望在泥金上，疑生秘玉中。 
<br>攒柯初缭绕，布叶渐蒙笼。日观祥光合，天门瑞气通。 
<br>无心已出岫，有势欲凌风。倘遣成膏泽，从兹遍大空。
<br>
<br>
<br>&nbsp;&nbsp; 卷370_2 【终南精舍月中闻磬声诗（题中用韵，六十字成）】吕温 
<br>
<br>月峰禅室掩，幽磬静昏氛。思入空门妙，声从觉路闻。 
<br>泠泠满虚壑，杳杳出寒云。天籁疑难辨，霜钟谁可分。 
<br>偶来游法界，便欲谢人群。竟夕听真响，尘心自解纷。
<br>
<br>
<br>
<br>&nbsp;&nbsp; 卷370_3 【青出蓝诗（题中有韵，限四十字成）】吕温 
<br>
<br>物有无穷好，蓝青又出青。朱研未比德，白受始成形。 
<br>袍袭宜从政，衿垂可问经。当时不采撷，作色几飘零。
<br>
<br>
<br>
<br>&nbsp;&nbsp; 卷370_4 【奉和李相公早朝于中书候传点偶书所怀奉呈门下…郑相公】吕温 
<br>
<br>禁门留骑吹，内省正衣冠。稍辨旂常色，尚闻钟漏残。 
<br>九天炉气暖，六月玉声寒。宿雾开霞观，晨光泛露盘。 
<br>致君期反朴，求友得如兰。政自同归理，言成共不刊。 
<br>准绳临百度，领袖映千官。卧鼓流沙静，飞航涨海安。 
<br>尽规酬主意，偕赋代交欢。雅韵人间满，多惭窃和难。
<br>
<br>
<br>
<br>&nbsp;&nbsp; 卷370_5 【奉和武中丞秋日台中寄怀简诸僚友】吕温 
<br>
<br>圣朝思纪律，宪府得中贤。指顾风行地，仪形月丽天。 
<br>不仁恒自远，为政复何先。虚室唯生白，闲情却草玄。 
<br>迎霜红叶早，过雨碧苔鲜。鱼乐翻秋水，乌声隔暮烟。 
<br>旧游多绝席，感物遂成篇。更许穷荒谷，追歌白雪前。
<br>
<br>
<br>
<br>&nbsp;&nbsp; 卷370_6 【吐蕃别馆和周十一郎中杨七录事望白水山作】吕温 
<br>
<br>纯精结奇状，皎皎天一涯。玉嶂拥清气，莲峰开白花。 
<br>半岩晦云雪，高顶澄烟霞。朝昏对宾馆，隐映如仙家。 
<br>夙闻蕴孤尚，终欲穷幽遐。暂因行役暇，偶得志所嘉。 
<br>明时无外户，胜境即中华。况今舅甥国，谁道隔流沙。
<br>
<br>
<br>
<br>&nbsp;&nbsp; 卷370_7 【奉和张舍人阁中直夜思闻雅琴因书事通简僚友】吕温 
<br>
<br>迢递天上直，寂寞丘中琴。忆尔山水韵，起予仁智心。 
<br>凝情在正始，超想疏烦襟。凉生子夜后，月照禁垣深。 
<br>远风霭兰气，微露清桐阴。方袭缁衣庆，永奉南薰吟。
<br>
<br>
<br>
<br>&nbsp;&nbsp; 卷370_8 【和舍弟惜花绝句（时蕃中使回）】吕温 
<br>
<br>去年无花看，今年未看花。更闻飘落尽，走马向谁家。
<br>
<br>
<br>
<br>&nbsp;&nbsp; 卷370_9 【和恭听晓笼中山鹊】吕温 
<br>
<br>掩抑中天意，凄怆触笼音。惊晓一闻处，伤春千里心。
<br>
<br>
<br>
<br>&nbsp;&nbsp; 卷370_10 【和舍弟让笼中鹰】吕温 
<br>
<br>未用且求安，无猜也不残。九天飞势在，六月目睛寒。 
<br>动触樊笼倦，闲消肉食难。主人憎恶鸟，试待一呼看。
<br>
<br>
<br>
<br>&nbsp;&nbsp; 卷370_11 【同恭夏日题寻真观李宽中秀才书院】吕温 
<br>
<br>闭院开轩笑语阑，江山并入一壶宽。微风但觉杉香满， 
<br>烈日方知竹气寒。披卷最宜生白室，吟诗好就步虚坛。 
<br>愿君此地攻文字，如炼仙家九转丹。
<br>
<br>
<br>
<br>&nbsp;&nbsp; 卷370_12 【同舍弟恭岁暮寄晋州李六协律三十韵】吕温 
<br>
<br>古人犹悲秋，况复岁暮时。急景迫流念，穷阴结长悲。 
<br>阳乌下西岭，月鹊惊南枝。揽衣步霜砌，倚杖临冰池。 
<br>怳怳若有失，悄悄良不怡。忽闻晨起吟，宛是同所思。 
<br>有美壮感激，无何远栖迟。摧藏变化用，掩抑扶摇姿。 
<br>时杰岂虚出，天道信可欺。巨川望汔济，寒谷待潜吹。 
<br>剑匣益精利，玉韬宁磷缁。戒哉轻沽诸，行矣自宠之。 
<br>伊我抱微尚，仲氏即心期。讨论自少小，形影相差池。 
<br>比来胸中气，欲耀天下奇。云雨沛萧艾，烟阁双萎蕤。 
<br>几年困方枘，一旦迷多岐。道因穷理悟，命以尽性知。 
<br>事去类绝弦，时来如转规。伊吕偶然得，孔墨徒尔为。 
<br>早行多露悔，强进触藩羸。功名岂身利，仁义非吾私。 
<br>万物自身化，一夫何驱驰。不如任行止，委命安所宜。 
<br>劝君休感叹，与予陶希夷。明年郊天后，庆泽岁华滋。 
<br>曲水杏花雪，香街青柳丝。良时且暂欢，樽酒聊共持。 
<br>闲过漆园叟，醉看五陵儿。寄言思隐处，不久来相追。
<br>
<br>
<br>
<br>&nbsp;&nbsp; 卷370_13 【青海西寄窦三端公】吕温 
<br>
<br>时同事弗同，穷节厉阴风。我役流沙外，君朝紫禁中。 
<br>从容非所羡，辛苦竟何功。但示酬恩路，浮生任转蓬。
<br>
<br>
<br>
<br>&nbsp;&nbsp; 卷370_14 【蕃中拘留岁馀回至陇石先寄城中亲故】吕温 
<br>
<br>蓬转星霜改，兰陔色养违。穷泉百死别，绝域再生归。 
<br>镜数成丝发，囊收抆血衣。酬恩有何力，只弃一毛微。
<br>
<br>
<br>
<br>&nbsp;&nbsp; 卷370_15 【吐蕃别馆卧病寄朝中诸友】吕温 
<br>
<br>星汉纵横车马喧，风摇玉佩烛花繁。
<br>岂知羸卧穷荒外，日满深山犹闭门。
<br>
<br>
<br>
<br>&nbsp;&nbsp; 卷370_16 【吐蕃别馆中和日寄朝中僚旧】吕温 
<br>
<br>清时令节千官会，绝域穷山一病夫。
<br>遥想满堂欢笑处，几人缘我向西隅。
<br>
<br>
<br>
<br>&nbsp;&nbsp; 卷370_17 【及第后答潼关主人】吕温 
<br>
<br>本欲云雨化，却随波浪翻。一沾太常第，十过潼关门。 
<br>志力且虚弃，功名谁复论。主人故相问，惭笑不能言。
<br>
<br>
<br>
<br>&nbsp;&nbsp; 卷370_18 【河中城南姚家浴后题赠主人】吕温 
<br>
<br>新浴振轻衣，满堂寒月色。主人有美酒，况是曾相识。
<br>
<br>
<br>
<br>&nbsp;&nbsp; 卷370_19 【看浑中丞山桃花初有他客不通晚方得入因有戏赠】吕温 
<br>
<br>朝来驻马香街里，风度遥闻语笑声。
<br>无事闭门教日晚，山桃落尽不胜情。
<br>
<br>
<br>
<br>&nbsp;&nbsp; 卷370_20 【赠友人】吕温 
<br>
<br>南山双乔松，擢本皆千寻。夕流膏露津，朝被青云阴。 
<br>负雪出深涧，摇风倚高岑。明堂久不构，云干何森森。 
<br>匠意方雕巧，时情正夸淫。生材会有用，天地岂无心。
<br>
<br>
<br>
<br>&nbsp;&nbsp; 卷370_21 【道州夏日郡内北桥新亭书怀赠何元二处士】吕温 
<br>
<br>结构池梁上，登临日几回。晴空交密叶，阴岸积苍苔。 
<br>爽气中央满，清风四面来。振衣生羽翰，高枕出尘埃。 
<br>齐物鱼何乐，忘机鸟不猜。闲销炎昼静，选胜火云开。 
<br>僻远宜孱性，优游赖废材。愿为长泛梗，莫作重然灰。 
<br>守道穷非过，先时动是灾。寄言徐孺子，宾榻且徘徊。
<br>
<br>
<br>
<br>&nbsp;&nbsp; 卷370_22 【道州弘道县主簿知县三年颇著廉慎秩满…赴衡州题其厅事】吕温 
<br>
<br>为理赖同力，陟明非所任。废田方垦草，新柘未成阴。 
<br>术浅功难就，人疲感易深。烦君驻归棹，与慰不欺心。
<br>
<br>
<br>
<br>&nbsp;&nbsp; 卷370_23 【道州将赴衡州酬别江华毛令】吕温 
<br>
<br>布帛精粗任土宜，疲人识信每先期。
<br>明朝别后无他嘱，虽是蒲鞭也莫施。
<br>
<br>
<br>
<br>&nbsp;&nbsp; 卷370_24 【道州夏日早访荀参军林园敬酬见赠】吕温 
<br>
<br>高眠日出始开门，竹径旁通到后园。陶亮横琴空有意， 
<br>任棠置水竟无言。松窗宿翠含风薄，槿援朝花带露繁。 
<br>山郡本来车马少，更容相访莫辞喧。
<br>
<br>
<br>
<br>&nbsp;&nbsp; 卷370_25 【道州敬酬何处士怀郡楼月夜之作】吕温 
<br>
<br>清质悠悠素彩融，长川迥陆合为空。
<br>佳人甚近山城闭，夏夜相望水镜中。
<br>
<br>
<br>
<br>&nbsp;&nbsp; 卷370_26 【道州敬酬何处士书情见赠】吕温 
<br>
<br>意气曾倾四国豪，偶来幽寺息尘劳。严陵钓处江初满， 
<br>梁甫吟时月正高。新识几人知杞梓，故园何岁长蓬蒿。 
<br>期君自致青云上，不用伤心叹二毛。
<br>
<br>
<br>
<br>&nbsp;&nbsp; 卷370_27 【戏赠灵澈上人】吕温 
<br>
<br>僧家亦有芳春兴，自是禅心无滞境。
<br>君看池水湛然时，何曾不受花枝影。
<br>
<br>
<br>
<br>&nbsp;&nbsp; 卷370_28 【二月一日是贞元旧节有感绝句寄黔南窦三洛阳卢七】吕温 
<br>
<br>同事先皇立玉墀，中和旧节又支离。
<br>今朝各自看花处，万里遥知掩泪时。
<br>
<br>
<br>
<br>&nbsp;&nbsp; 卷370_29 【初发道州答崔三连州题海阳亭见寄绝句】吕温 
<br>
<br>吏中习隐好跻攀，不扰疲人便自闲。
<br>闻说殷勤海阳事，令人转忆舜祠山。
<br>
<br>
<br>
<br>&nbsp;&nbsp; 卷370_30 【答段秀才】吕温 
<br>
<br>尽日看花君不来，江城半夜与君开。
<br>楼中共指南园火，红烬随花落碧苔。
<br>
<br>
<br>
<br>&nbsp;&nbsp; 卷370_31 【宗礼欲往桂州，苦雨因以戏赠】吕温 
<br>
<br>农人辛苦绿苗齐，正爱梅天水满堤。
<br>知汝使车行意速，但令骢马著鄣泥。
<br>
<br>
<br>
<br>&nbsp;&nbsp; 卷370_32 【道州奉寄襄阳裴相公】吕温 
<br>
<br>悠悠世路自浮沉，岂问仁贤待物心。
<br>最忆过时留宴处，艳歌催酒后亭深。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷371_1 【吐蕃别馆月夜】吕温 
<br>
<br>三五穷荒月，还应照北堂。回身向暗卧，不忍见圆光。
<br>
<br>
<br>&nbsp;&nbsp; 卷371_2 【望思台作】吕温 
<br>
<br>浸润成宫蛊，苍黄弄父兵。人情疑始变，天性感还生。 
<br>宇县犹能洽，闺门讵不平。空令千载后，凄怆望思名。
<br>
<br>
<br>
<br>&nbsp;&nbsp; 卷371_3 【孟冬蒲津关河亭作】吕温 
<br>
<br>息驾非穷途，未济岂迷津。独立大河上，北风来吹人。 
<br>雪霜自兹始，草木当更新。严冬不肃杀，何以见阳春。
<br>
<br>
<br>
<br>&nbsp;&nbsp; 卷371_4 【巩路感怀】吕温 
<br>
<br>马嘶白日暮，剑鸣秋气来。我心浩无际，河上空徘徊。
<br>
<br>
<br>
<br>&nbsp;&nbsp; 卷371_5 【题梁宣帝陵二首】吕温 
<br>
<br>即雠终自翦，覆国岂为雄。假号孤城里，何殊在甬东。
<br>
<br>祀夏功何薄，尊周义不成。凄凉庾信赋，千载共伤情。
<br>
<br>
<br>
<br>&nbsp;&nbsp; 卷371_6 【岳阳怀古】吕温 
<br>
<br>晨飙发荆州，落日到巴丘。方知刳剡利，可接鬼神游。 
<br>二湖豁南浸，九派驶东流。襟带三千里，尽在岳阳楼。 
<br>忆昔斗群雄，此焉争上游。吴昌屯虎旅，晋盛骛龙舟。 
<br>宋齐纷祸难，梁陈成寇雠。钟鼓长震耀，鱼龙不得休。 
<br>风雪一萧散，功业忽如浮。今日时无事，空江满白鸥。
<br>
<br>
<br>
<br>&nbsp;&nbsp; 卷371_7 【道州途中即事】吕温 
<br>
<br>零桂佳山水，荥阳旧自同。经途看不暇，遇境说难穷。 
<br>叠嶂青时合，澄湘漫处空。舟移明镜里，路入画屏中。 
<br>岩壑千家接，松萝一径通。渔烟生缥缈，犬吠隔笼葱。 
<br>戏鸟留馀翠，幽花吝晚红。光翻沙濑日，香散橘园风。 
<br>信美非吾土，分忧属贱躬。守愚资地僻，恤隐望年丰。 
<br>且保心能静，那求政必工。课终如免戾，归养洛城东。
<br>
<br>
<br>
<br>&nbsp;&nbsp; 卷371_8 【登少陵原望秦中诸川太原王至德妙用有水术因用感叹】吕温 
<br>
<br>少陵最高处，旷望极秋空。君山喷清源，脉散秦川中。 
<br>荷锸自成雨，由来非鬼工。如何盛明代，委弃伤豳风。 
<br>泾灞徒络绎，漆沮虚会同。东流滔滔去，沃野飞秋蓬。 
<br>大禹平水土，吾人得其宗。发机回地势，运思与天通。 
<br>早欲献奇策，丰财叙西戎。岂知年三十，未识大明宫。 
<br>卷尔出岫云，追吾入冥鸿。无为学惊俗，狂醉哭途穷。
<br>
<br>
<br>
<br>&nbsp;&nbsp; 卷371_9 【奉敕祭南岳十四韵】吕温 
<br>
<br>皇家礼赤帝，谬获司风域。致斋紫盖下，宿设祝融侧。 
<br>鸣涧惊宵寐，清猿递时刻。澡洁事夙兴，簪佩思尽饰。 
<br>危坛象岳趾，秘殿翘翚翼。登拜不遑愿，酌献皆累息。 
<br>赞道仪匪繁，祝史词甚直。忽觉心魂悸，如有精灵逼。 
<br>漠漠云气生，森森杉柏黑。风吹虚箫韵，露洗寒玉色。 
<br>寂寞有至公，馨香在明德。礼成谢邑吏，驾言归郡职。 
<br>憩桑访蚕事，遵畴课农力。所愿风雨时，回首瞻南极。
<br>
<br>
<br>
<br>&nbsp;&nbsp; 卷371_10 【经河源军汉村作】吕温 
<br>
<br>行行忽到旧河源，城外千家作汉村。樵采未侵征虏墓， 
<br>耕耘犹就破羌屯。金汤天险长全设，伏腊华风亦暗存。 
<br>暂驻单车空下泪，有心无力复何言。
<br>
<br>
<br>
<br>&nbsp;&nbsp; 卷371_11 【题河州赤岸桥】吕温 
<br>
<br>左南桥上见河州，遗老相依赤岸头。
<br>匝塞歌钟受恩者，谁怜被发哭东流。
<br>
<br>
<br>
<br>&nbsp;&nbsp; 卷371_12 【题阳人城】吕温 
<br>
<br>忠驱义感即风雷，谁道南方乏武才。
<br>天下起兵诛董卓，长沙子弟最先来。
<br>
<br>
<br>
<br>&nbsp;&nbsp; 卷371_13 【晋王龙骧墓】吕温 
<br>
<br>虎旗龙舰顺长风，坐引全吴入掌中。
<br>孙皓小儿何足取，便令千载笑争功。
<br>
<br>
<br>
<br>&nbsp;&nbsp; 卷371_14 【题石勒城二首】吕温 
<br>
<br>长驱到处积人头，大旆连营压上游。
<br>建业乌栖何足问，慨然归去王中州。
<br>
<br>天生杰异固难驯，应变摧枯若有神。
<br>夷甫自能疑倚啸，忍将虚诞误时人。
<br>
<br>
<br>
<br>&nbsp;&nbsp; 卷371_15 【刘郎浦口号】吕温 
<br>
<br>吴蜀成婚此水浔，明珠步障幄黄金。
<br>谁将一女轻天下，欲换刘郎鼎峙心。
<br>
<br>
<br>
<br>&nbsp;&nbsp; 卷371_16 【自江华之衡阳途中作】吕温 
<br>
<br>孤棹迟迟怅有违，沿湘数日逗晴晖。
<br>人生随分为忧喜，回雁峰南是北归。
<br>
<br>
<br>
<br>&nbsp;&nbsp; 卷371_17 【吐蕃别馆送杨七录事先归】吕温 
<br>
<br>愁云重拂地，飞雪乱遥程。莫虑前山暗，归人正眼明。
<br>
<br>
<br>
<br>&nbsp;&nbsp; 卷371_18 【奉送范司空赴朔方（得游字）】吕温 
<br>
<br>筑坛登上将，膝席委前筹。虏灭南侵迹，朝分北顾忧。 
<br>抗旌回广漠，抚剑动旄头。坐见黄云暮，行看白草秋。 
<br>山横旧秦塞，河绕古灵州。戍守如无事，惟应猎骑游。
<br>
<br>
<br>
<br>&nbsp;&nbsp; 卷371_19 【送文畅上人东游】吕温 
<br>
<br>随缘聊振锡，高步出东城。水止无恒地，云行不计程。 
<br>到时为彼岸，过处即前生。今日临岐别，吾徒自有情。
<br>
<br>
<br>
<br>&nbsp;&nbsp; 卷371_20 【喜俭北至送宗礼南行】吕温 
<br>
<br>洞庭舟始泊，桂江帆又开。魂从会处断，愁向笑中来。 
<br>惝怳看残景，殷勤祝此杯。衡阳刷羽待，成取一行回。
<br>
<br>
<br>
<br>&nbsp;&nbsp; 卷371_21 【送段九秀才归澧州】吕温 
<br>
<br>湘南孤白芷，幽托在清浔。岂有馨香发，空劳知处深。 
<br>摧贤路已隔，赈乏力不任。惭我一言分，贞君千里心。 
<br>寸义薄联组，片诚敌兼金。方期践冰雪，无使弱思侵。
<br>
<br>
<br>
<br>&nbsp;&nbsp; 卷371_22 【衡州送李十一兵曹赴浙东】吕温 
<br>
<br>慷慨视别剑，凄清泛离琴。前程楚塞断，此恨洞庭深。 
<br>文字已久废，循良非所任。期君碧云上，千里一扬音。
<br>
<br>
<br>
<br>&nbsp;&nbsp; 卷371_23 【临洮送袁七书记归朝（时袁生作僧，蕃人呼为袁师）】吕温 
<br>
<br>忆年十五在江湄，闻说平凉且半疑。
<br>岂料殷勤洮水上，却将家信托袁师。
<br>
<br>
<br>
<br>&nbsp;&nbsp; 卷371_24 【江陵酒中留别坐客】吕温 
<br>
<br>寻常纵恣倚青春，不契心期便不亲。
<br>今日烟波九疑去，相逢尽是眼中人。
<br>
<br>
<br>
<br>&nbsp;&nbsp; 卷371_25 【道州酬送何山人之容州】吕温 
<br>
<br>匣有青萍筒有书，何门不可曳长裾。
<br>应须定取真知者，遣对明君说子虚。
<br>
<br>
<br>
<br>&nbsp;&nbsp; 卷371_26 【道州送戴简处士往贺州谒杨侍郎】吕温 
<br>
<br>羸马孤童鸟道微，三千客散独南归。
<br>山公念旧偏知我，今日因君泪满衣。
<br>
<br>
<br>
<br>&nbsp;&nbsp; 卷371_27 【春日游郭驸马大安亭子】吕温 
<br>
<br>戚里容闲客，山泉若化成。寄游芳径好，借赏彩船轻。 
<br>春至花常满，年多水更清。此中如传舍，但自立功名。
<br>
<br>
<br>
<br>&nbsp;&nbsp; 卷371_28 【楚州追制后舍弟直长安县失囚花下共饮】吕温 
<br>
<br>天子收郡印，京兆责狱囚。狂兄与狂弟，不解对花愁。
<br>
<br>
<br>
<br>&nbsp;&nbsp; 卷371_29 【衡州岁前游合江亭见山樱蕊未折因赋含彩吝惊春】吕温 
<br>
<br>山樱先春发，红蕊满霜枝。幽处竟谁见，芳心空自知。 
<br>似夺朝日照，疑畏暖风吹。欲问含彩意，恐惊轻薄儿。
<br>
<br>
<br>
<br>&nbsp;&nbsp; 卷371_30 【衡州登楼望南馆临水花，呈房戴段李诸公】吕温 
<br>
<br>夭桃临方塘，暮色堪秋思。托根岂求润，照影非自媚。 
<br>罥挂青柳丝，零落绿钱地。佳期竟何许，时有幽禽至。
<br>
<br>
<br>
<br>&nbsp;&nbsp; 卷371_31 【合江亭槛前多高竹不见远岸花客命翦之感而成咏】吕温 
<br>
<br>吉凶岂前卜，人事何翻覆。缘看数日花，却翦凌霜竹。 
<br>常言契君操，今乃妨众目。自古病当门，谁言出幽独。
<br>
<br>
<br>
<br>&nbsp;&nbsp; 卷371_32 【道州春游欧阳家林亭】吕温 
<br>
<br>道州城北欧阳家，去郭一里占烟霞。主人虽朴甚有思， 
<br>解留满地红桃花。桃花成泥不须扫，明朝更访桃源老。 
<br>政成兴足告即归，门前便是家山道。
<br>
<br>
<br>
<br>&nbsp;&nbsp; 卷371_33 【衡州早春偶游黄溪口号】吕温 
<br>
<br>偶寻黄溪日欲没，早梅未尽山樱发。
<br>无事江城闭此身，不得坐待花间月。
<br>
<br>
<br>
<br>&nbsp;&nbsp; 卷371_34 【衡州夜后把火看花留客】吕温 
<br>
<br>红芳暗落碧池头，把火遥看且少留。
<br>半夜忽然风更起，明朝不复上南楼。
<br>
<br>
<br>
<br>&nbsp;&nbsp; 卷371_35 【夜后把火看花南园招李十一兵曹不至呈座上诸公】吕温 
<br>
<br>夭桃红烛正相鲜，傲吏闲斋困独眠。
<br>应是梦中飞作蝶，悠扬只在此花前。
<br>
<br>
<br>
<br>&nbsp;&nbsp; 卷371_36 【顺宗至德大圣大安孝皇帝挽歌词三首】吕温 
<br>
<br>遐视轻神宝，传归属圣猷。尧功终有待，文德本无忧。 
<br>坐受朝汾水，行看告岱丘。那知鼎成后，龙驭弗淹留。
<br>
<br>监抚垂三纪，声徽洽万方。礼因驰道著，明自垦田彰。 
<br>积渐承鸿业，从容守太康。更留园寝诏，恭听有馀芳。
<br>
<br>早秋同轨至，晨旆露华滋。挽度千夫咽，笳凝六马迟。 
<br>剑悲长闭日，衣望出游时。风起西陵树，凄凉满孝思。
<br>
<br>
<br>
<br>&nbsp;&nbsp; 卷371_37 【咏蜀客石琴枕】吕温 
<br>
<br>可怜他山石，几度负贞坚。推迁强为用，雕斫伤自然。 
<br>文含巴江浪，色起青城烟。更闻馀玉声，时入朱丝弦。
<br>
<br>
<br>
<br>&nbsp;&nbsp; 卷371_38 【河南府试赎帖，赋得乡饮酒诗】吕温 
<br>
<br>酌言修旧典，刈楚始登堂。百拜宾仪尽，三终乐奏长。 
<br>想同莺出谷，看似雁成行。礼罢知何适，随云入帝乡。
<br>
<br>
<br>
<br>&nbsp;&nbsp; 卷371_39 【赋得失群鹤】吕温 
<br>
<br>杳杳冲天鹤，风排势暂违。有心长自负，无伴可相依。 
<br>万里宁辞远，三山讵忆归。但令毛羽在，何处不翻飞。
<br>
<br>
<br>
<br>&nbsp;&nbsp; 卷371_40 【道州南楼换柱】吕温 
<br>
<br>鸿灾起无朕，有见非前知。蚁入不足恤，柱倾何可追。 
<br>良工操斤斧，沉吟方在斯。殚材事朽废，曷若新宏规。
<br>
<br>
<br>
<br>&nbsp;&nbsp; 卷371_41 【道州北池放鹅】吕温 
<br>
<br>我非好鹅癖，尔乏鸣雁姿。安得免沸鼎，澹然游清池。 
<br>见生不忍食，深情固在斯。能自远飞去，无念稻粱为。
<br>
<br>
<br>
<br>&nbsp;&nbsp; 卷371_42 【回风有怀】吕温 
<br>
<br>银宫翠岛烟霏霏，珠树玲珑朝日晖。
<br>神仙望见不得到，却逐回风何处归。
<br>
<br>
<br>
<br>&nbsp;&nbsp; 卷371_43 【蕃中答退浑词二首】吕温 
<br>
<br>退浑儿，退浑儿，朔风长在气何衰。 
<br>万群铁马从奴虏，强弱由人莫叹时。
<br>
<br>退浑儿，退浑儿，冰消青海草如丝。 
<br>明堂天子朝万国，神岛龙驹将与谁。
<br>
<br>
<br>
<br>&nbsp;&nbsp; 卷371_44 【上官昭容书楼歌】吕温 
<br>
<br>汉家婕妤唐昭容，工诗能赋千载同。自言才艺是天真， 
<br>不服丈夫胜妇人。歌阑舞罢闲无事，纵恣优游弄文字。 
<br>玉楼宝架中天居，缄奇秘异万卷馀。水精编帙绿钿轴， 
<br>云母捣纸黄金书。风吹花露清旭时，绮窗高挂红绡帷。 
<br>香囊盛烟绣结络，翠羽拂案青琉璃。吟披啸卷终无已， 
<br>皎皎渊机破研理。词萦彩翰紫鸾回，思耿寥天碧云起。 
<br>碧云起，心悠哉，境深转苦坐自摧。金梯珠履声一断， 
<br>瑶阶日夜生青苔。青苔秘空关，曾比群玉山。 
<br>神仙杳何许，遗逸满人间。君不见洛阳南市卖书肆， 
<br>有人买得研神记。纸上香多蠹不成，昭容题处犹分明， 
<br>令人惆怅难为情。
<br>
<br>
<br>
<br>&nbsp;&nbsp; 卷371_45 【闻砧有感】吕温 
<br>
<br>千门俨云端，此地富罗纨。秋月三五夜，砧声满长安。 
<br>幽人感中怀，静听泪汍澜。所恨捣衣者，不知天下寒。
<br>
<br>
<br>
<br>&nbsp;&nbsp; 卷371_46 【早觉有感】吕温 
<br>
<br>东方殊未明，暗室虫正飞。先觉忽先起，衣裳颠倒时。 
<br>严冬寒漏长，此夜如何其。不用思秉烛，扶桑有清晖。
<br>
<br>
<br>
<br>&nbsp;&nbsp; 卷371_47 【冬日病中即事】吕温 
<br>
<br>墙下长安道，嚣尘咫尺间。久牵身外役，暂得病中闲。 
<br>背喜朝阳满，心怜暮鸟还。吾庐在何处，南有白云山。
<br>
<br>
<br>
<br>&nbsp;&nbsp; 卷371_48 【病中自户部员外郎转司封】吕温 
<br>
<br>羸卧承新命，优容获所安。遣儿迎贺客，无力拂尘冠。 
<br>偃仰晴轩暖，支离晓镜寒。那堪报恩去，感激对衰兰。
<br>
<br>
<br>
<br>&nbsp;&nbsp; 卷371_49 【久病初朝衢中即事】吕温 
<br>
<br>沉疴旷十旬，还过直城闉。老马犹知路，羸童欲怕人。 
<br>久隳三径计，更强百年身。许国将何力，空生衣上尘。
<br>
<br>
<br>
<br>&nbsp;&nbsp; 卷371_50 【道州城北楼观李花】吕温 
<br>
<br>夜疑关山月，晓似沙场雪。曾使西域来，幽情望超越。 
<br>将念浩无际，欲言忘所说。岂是花感人，自怜抱孤节。
<br>
<br>
<br>
<br>&nbsp;&nbsp; 卷371_51 【道州秋夜南楼即事】吕温 
<br>
<br>谁念独坐愁，日暮此南楼。云去舜祠闭，月明潇水流。 
<br>猿声何处晓，枫叶满山秋。不分匣中镜，少年看白头。
<br>
<br>
<br>
<br>&nbsp;&nbsp; 卷371_52 【道州观野火】吕温 
<br>
<br>南风吹烈火，焰焰烧楚泽。阳景当昼迟，阴天半夜赤。 
<br>过处若彗扫，来时如电激。岂复辨萧兰，焉能分玉石。 
<br>虫蛇尽烁烂，虎兕出奔迫。积秽皆荡除，和气始融液。 
<br>尧时既敬授，禹稼斯肇迹。遍生合颖禾，大秀两岐麦。 
<br>家有京坻咏，人无沟壑戚。乃悟焚如功，来岁终受益。
<br>
<br>
<br>
<br>&nbsp;&nbsp; 卷371_53 【衡州早春二首】吕温 
<br>
<br>碧水何逶迤，东风吹沙草。烟波千万曲，不辨嵩阳道。
<br>
<br>病肺不饮酒，伤心不看花。惟惊望乡处，犹自隔长沙。
<br>
<br>
<br>
<br>&nbsp;&nbsp; 卷371_54 【郡内书怀寄刘连州窦夔州】吕温 
<br>
<br>朱邑何为者，桐乡有古祠。我心常所慕，二郡老人知。
<br>
<br>
<br>
<br>&nbsp;&nbsp; 卷371_55 【偶然作二首】吕温 
<br>
<br>栖栖复汲汲，忽觉年四十。今朝满衣泪，不是伤春泣。
<br>
<br>中夜兀然坐，无言空涕洟。丈夫志气事，儿女安得知。
<br>
<br>
<br>
<br>&nbsp;&nbsp; 卷371_56 【古兴】吕温 
<br>
<br>越欧百炼时，楚卞三泣地。二宝无人识，千龄皆弃置。 
<br>空岩起白虹，古狱生紫气。安得命世客，直来开奥秘。 
<br>剑任刜钟看，玉从投火试。必能绝疑惑，然后论奇异。
<br>
<br>
<br>
<br>&nbsp;&nbsp; 卷371_57 【风咏】吕温 
<br>
<br>微风生青蘋，习习出金塘。轻摇深林翠，静猎幽径芳。 
<br>掩抑时未来，鸿毛亦无伤。一朝乘严气，万里号清霜。 
<br>北走摧邓林，东去落扶桑。扫却垂天云，澄清无私光。 
<br>悠然返空寂，晏海通舟航。
<br>
<br>
<br>
<br>&nbsp;&nbsp; 卷371_58 【镜中叹白发】吕温 
<br>
<br>年过潘岳才三岁，还见星星两鬓中。
<br>纵使他时能早达，定知不作黑头公。
<br>
<br>
<br>
<br>&nbsp;&nbsp; 卷371_59 【友人邀听歌有感】吕温 
<br>
<br>文章抛尽爱功名，三十无成白发生。
<br>辜负壮心羞欲死，劳君贵买断肠声。
<br>
<br>
<br>
<br>&nbsp;&nbsp; 卷371_60 【贞元十四年旱甚，见权门移芍药花】吕温 
<br>
<br>绿原青垄渐成尘，汲井开园日日新。
<br>四月带花移芍药，不知忧国是何人。
<br>
<br>
<br>
<br>&nbsp;&nbsp; 卷371_61 【冬夜即事】吕温 
<br>
<br>百忧攒心起复卧，夜长耿耿不可过。
<br>风吹雪片似花落，月照冰文如镜破。
<br>
<br>
<br>
<br>&nbsp;&nbsp; 卷371_62 【道州郡斋卧疾寄东馆诸贤】吕温 
<br>
<br>东池送客醉年华，闻道风流胜习家。
<br>独卧郡斋寥落意，隔帘微雨湿梨花。
<br>
<br>
<br>
<br>&nbsp;&nbsp; 卷371_63 【读小弟诗有感，因口号以示之】吕温 
<br>
<br>忆吾未冠赏年华，二十年间在咄嗟。
<br>今来羡汝看花岁，似汝追思昨日花。
<br>
<br>
<br>
<br>&nbsp;&nbsp; 卷371_64 【读句践传】吕温 
<br>
<br>丈夫可杀不可羞，如何送我海西头。
<br>更生更聚终须报，二十年间死即休。
<br>
<br>
<br>
<br>&nbsp;&nbsp; 卷371_65 【道州月叹（追述蕃中事，与道州对言之）】吕温 
<br>
<br>别馆月，犁牛冰河金山雪。道州月，霜树子规啼是血。 
<br>壮心感此孤剑鸣，沉火在灰殊未灭。
<br>
<br>
<br>
<br>&nbsp;&nbsp; 卷371_66 【风叹】吕温 
<br>
<br>青海风，飞沙射面随惊蓬。洞庭风，危墙欲折身若空。 
<br>西驰南走有何事，会须一决百年中。
<br>
<br>
<br>
<br>&nbsp;&nbsp; 卷371_67 【道州感兴】吕温 
<br>
<br>当代知文字，先皇记姓名。七年天下立，万里海西行。 
<br>苦节终难辨，劳生竟自轻。今朝流落处，啸水绕孤城。
<br>
<br>
<br>
<br>&nbsp;&nbsp; 卷371_68 【和李使君三郎早秋城北亭宴崔司士因寄关中张评事】吕温 
<br>
<br>黄花古城路，上尽见青山。桑柘晴川口，牛羊落照间。 
<br>野情随卷幔，尘事隔重关。道合偏重赏，官微独不闲。 
<br>鹤分琴久罢，书到雁应还。为谢登临客，琼林寄一攀。
<br>
<br>
<br>
<br>&nbsp;&nbsp; 卷371_69 【题从叔园林】吕温 
<br>
<br>阮宅闲园暮，窗中见树阴。樵歌依野草，僧语过长林。 
<br>鸟向花间井，人弹竹里琴。自嫌身未老，已有住山心。
<br>
<br>
<br>
<br>&nbsp;&nbsp; 卷371_70 【送僧归漳州】吕温 
<br>
<br>几夏京城住，今朝独远归。修行四分律，护净七条衣。 
<br>溪寺黄橙熟，沙田紫芋肥。九龙潭上路，同去客应稀。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
