<HTML>
<HEAD>
<TITLE>全唐诗 卷216-219 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷216-219</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷216-219</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6093"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷216-219')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷216-219]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷216_1 【奉赠韦左丞丈二十二韵】杜甫 
<br>
<br>纨袴不饿死，儒冠多误身。丈人试静听，贱子请具陈。 
<br>甫昔少年日，早充观国宾。读书破万卷，下笔如有神。 
<br>赋料扬雄敌，诗看子建亲。李邕求识面，王翰愿卜邻。 
<br>自谓颇挺出，立登要路津。致君尧舜上，再使风俗淳。 
<br>此意竟萧条，行歌非隐沦。骑驴三十载，旅食京华春。 
<br>朝扣富儿门，暮随肥马尘。残杯与冷炙，到处潜悲辛。 
<br>主上顷见征，欻然欲求伸。青冥却垂翅，蹭蹬无纵鳞。 
<br>甚愧丈人厚，甚知丈人真。每于百僚上，猥诵佳句新。 
<br>窃效贡公喜，难甘原宪贫。焉能心怏怏，只是走踆踆。 
<br>今欲东入海，即将西去秦。尚怜终南山，回首清渭滨。 
<br>常拟报一饭，况怀辞大臣。白鸥没浩荡，万里谁能驯。
<br>
<br>
<br>&nbsp;&nbsp; 卷216_2 【送高三十五书记】杜甫 
<br>
<br>崆峒小麦熟，且愿休王师。请公问主将，焉用穷荒为。 
<br>饥鹰未饱肉，侧翅随人飞。高生跨鞍马，有似幽并儿。 
<br>脱身簿尉中，始与捶楚辞。借问今何官，触热向武威。 
<br>答云一书记，所愧国士知。人实不易知，更须慎其仪。 
<br>十年出幕府，自可持旌麾。此行既特达，足以慰所思。 
<br>男儿功名遂，亦在老大时。常恨结欢浅，各在天一涯。 
<br>又如参与商，惨惨中肠悲。惊风吹鸿鹄，不得相追随。 
<br>黄尘翳沙漠，念子何当归。边城有馀力，早寄从军诗。
<br>
<br>
<br>
<br>&nbsp;&nbsp; 卷216_3 【赠李白】杜甫 
<br>
<br>二年客东都，所历厌机巧。野人对膻腥，蔬食常不饱。 
<br>岂无青精饭，使我颜色好。苦乏大药资，山林迹如扫。 
<br>李侯金闺彦，脱身事幽讨。亦有梁宋游，方期拾瑶草。
<br>
<br>
<br>
<br>&nbsp;&nbsp; 卷216_4 【游龙门奉先寺（龙门即伊阙一名阙口在河南府北四十里）】杜甫 
<br>
<br>已从招提游，更宿招提境。阴壑生虚籁，月林散清影。 
<br>天阙象纬逼，云卧衣裳冷。欲觉闻晨钟，令人发深省。
<br>
<br>
<br>
<br>&nbsp;&nbsp; 卷216_5 【望岳】杜甫 
<br>
<br>岱宗夫如何，齐鲁青未了。造化钟神秀，阴阳割昏晓。 
<br>荡胸生曾云，决眦入归鸟。会当凌绝顶，一览众山小。
<br>
<br>
<br>
<br>&nbsp;&nbsp; 卷216_6 【陪李北海宴历下亭】杜甫 
<br>
<br>东藩驻皂盖，北渚凌青荷。海内此亭古，济南名士多。 
<br>云山已发兴，玉佩仍当歌。修竹不受暑，交流空涌波。 
<br>蕴真惬所遇，落日将如何。贵贱俱物役，从公难重过。
<br>
<br>
<br>
<br>&nbsp;&nbsp; 卷216_7 【同李太守登历下古城员外新亭，亭对鹊湖】杜甫 
<br>
<br>新亭结构罢，隐见清湖阴。迹籍台观旧，气溟海岳深。 
<br>圆荷想自昔，遗堞感至今。芳宴此时具，哀丝千古心。 
<br>主称寿尊客，筵秩宴北林。不阻蓬荜兴，得兼梁甫吟。
<br>
<br>
<br>
<br>&nbsp;&nbsp; 卷216_8 【玄都坛歌，寄元逸人】杜甫 
<br>
<br>故人昔隐东蒙峰，已佩含景苍精龙。故人今居子午谷， 
<br>独在阴崖结茅屋。屋前太古玄都坛，青石漠漠常风寒。 
<br>子规夜啼山竹裂，王母昼下云旗翻。知君此计成长往， 
<br>芝草琅玕日应长。铁锁高垂不可攀，致身福地何萧爽。
<br>
<br>
<br>
<br>&nbsp;&nbsp; 卷216_9 【今夕行（自齐赵西归至咸阳作）】杜甫 
<br>
<br>今夕何夕岁云徂，更长烛明不可孤。咸阳客舍一事无， 
<br>相与博塞为欢娱。冯陵大叫呼五白，袒跣不肯成枭卢。 
<br>英雄有时亦如此，邂逅岂即非良图。 
<br>君莫笑刘毅从来布衣愿，家无儋石输百万。
<br>
<br>
<br>
<br>&nbsp;&nbsp; 卷216_10 【贫交行】杜甫 
<br>
<br>翻手作云覆手雨，纷纷轻薄何须数。君不见管鲍贫时交， 
<br>此道今人弃如土。
<br>
<br>
<br>
<br>&nbsp;&nbsp; 卷216_11 【兵车行】杜甫 
<br>
<br>车辚辚，马萧萧，行人弓箭各在腰。耶娘妻子走相送， 
<br>尘埃不见咸阳桥。牵衣顿足阑道哭，哭声直上干云霄。 
<br>道傍过者问行人，行人但云点行频。或从十五北防河， 
<br>便至四十西营田。去时里正与裹头，归来头白还戍边。 
<br>边亭流血成海水，武皇开边意未已。 
<br>君不闻汉家山东二百州，千村万落生荆杞。 
<br>纵有健妇把锄犁，禾生陇亩无东西。况复秦兵耐苦战， 
<br>被驱不异犬与鸡。长者虽有问，役夫敢申恨。 
<br>且如今年冬，未休关西卒。县官急索租，租税从何出。 
<br>信知生男恶，反是生女好。生女犹是嫁比邻， 
<br>生男埋没随百草。君不见青海头，古来白骨无人收。 
<br>新鬼烦冤旧鬼哭，天阴雨湿声啾啾。
<br>
<br>
<br>
<br>&nbsp;&nbsp; 卷216_12 【高都护骢马行（高仙芝开元末为安西副都护）】杜甫 
<br>
<br>安西都护胡青骢，声价欻然来向东。此马临阵久无敌， 
<br>与人一心成大功。功成惠养随所致，飘飘远自流沙至。 
<br>雄姿未受伏枥恩，猛气犹思战场利。腕促蹄高如踣铁， 
<br>交河几蹴曾冰裂。五花散作云满身，万里方看汗流血。 
<br>长安壮儿不敢骑，走过掣电倾城知。青丝络头为君老， 
<br>何由却出横门道。
<br>
<br>
<br>
<br>&nbsp;&nbsp; 卷216_13 【天育骠骑歌（天育，厩名，未详所出）】杜甫 
<br>
<br>吾闻天子之马走千里，今之画图无乃是。 
<br>是何意态雄且杰，骏尾萧梢朔风起。毛为绿缥两耳黄， 
<br>眼有紫焰双瞳方。矫矫龙性合变化，卓立天骨森开张。 
<br>伊昔太仆张景顺，监牧攻驹阅清峻。遂令大奴守天育， 
<br>别养骥子怜神俊。当时四十万匹马，张公叹其材尽下。 
<br>故独写真传世人，见之座右久更新。年多物化空形影， 
<br>呜呼健步无由骋。如今岂无騕褭与骅骝， 
<br>时无王良伯乐死即休。
<br>
<br>
<br>
<br>&nbsp;&nbsp; 卷216_14 【白丝行】杜甫 
<br>
<br>缫丝须长不须白，越罗蜀锦金粟尺。象床玉手乱殷红， 
<br>万草千花动凝碧。已悲素质随时染，裂下鸣机色相射。 
<br>美人细意熨帖平，裁缝灭尽针线迹。春天衣著为君舞， 
<br>蛱蝶飞来黄鹂语。落絮游丝亦有情，随风照日宜轻举。 
<br>香汗轻尘污颜色，开新合故置何许。君不见才士汲引难， 
<br>恐惧弃捐忍羁旅。
<br>
<br>
<br>
<br>&nbsp;&nbsp; 卷216_15 【秋雨叹三首】杜甫 
<br>
<br>雨中百草秋烂死，阶下决明颜色鲜。著叶满枝翠羽盖， 
<br>开花无数黄金钱。凉风萧萧吹汝急，恐汝后时难独立。 
<br>堂上书生空白头，临风三嗅馨香泣。
<br>
<br>阑风长雨秋纷纷，四海八荒同一云。去马来牛不复辨， 
<br>浊泾清渭何当分。禾头生耳黍穗黑，农夫田妇无消息。 
<br>城中斗米换衾裯，相许宁论两相直。
<br>
<br>长安布衣谁比数，反锁衡门守环堵。老夫不出长蓬蒿， 
<br>稚子无忧走风雨。雨声飕飕催早寒，胡雁翅湿高飞难。 
<br>秋来未曾见白日，泥污后土何时干。
<br>
<br>
<br>
<br>&nbsp;&nbsp; 卷216_16 【叹庭前甘菊花】杜甫 
<br>
<br>檐前甘菊移时晚，青蕊重阳不堪摘。明日萧条醉尽醒， 
<br>残花烂熳开何益。篱边野外多众芳，采撷细琐升中堂。 
<br>念兹空长大枝叶，结根失所缠风霜。
<br>
<br>
<br>
<br>&nbsp;&nbsp; 卷216_17 【醉时歌（赠广文馆博士郑虔）】杜甫 
<br>
<br>诸公衮衮登台省，广文先生官独冷。甲第纷纷厌粱肉， 
<br>广文先生饭不足。先生有道出羲皇，先生有才过屈宋。 
<br>德尊一代常轗轲，名垂万古知何用。杜陵野客人更嗤， 
<br>被褐短窄鬓如丝。日籴太仓五升米，时赴郑老同襟期。 
<br>得钱即相觅，沽酒不复疑。忘形到尔汝，痛饮真吾师。 
<br>清夜沈沈动春酌，灯前细雨檐花落。但觉高歌有鬼神， 
<br>焉知饿死填沟壑。相如逸才亲涤器，子云识字终投阁。 
<br>先生早赋归去来，石田茅屋荒苍苔。儒术于我何有哉， 
<br>孔丘盗跖俱尘埃。不须闻此意惨怆，生前相遇且衔杯。
<br>
<br>
<br>
<br>&nbsp;&nbsp; 卷216_18 【醉歌行】杜甫 
<br>
<br>陆机二十作文赋，汝更小年能缀文。总角草书又神速， 
<br>世上儿子徒纷纷。骅骝作驹已汗血，鸷鸟举翮连青云。 
<br>词源倒流三峡水，笔阵独扫千人军。只今年才十六七， 
<br>射策君门期第一。旧穿杨叶真自知，暂蹶霜蹄未为失。 
<br>偶然擢秀非难取，会是排风有毛质。汝身已见唾成珠， 
<br>汝伯何由发如漆。春光澹沱秦东亭，渚蒲牙白水荇青。 
<br>风吹客衣日杲杲，树搅离思花冥冥。酒尽沙头双玉瓶， 
<br>众宾皆醉我独醒。乃知贫贱别更苦，吞声踯躅涕泪零。
<br>
<br>
<br>
<br>&nbsp;&nbsp; 卷216_19 【赠卫八处士】杜甫 
<br>
<br>人生不相见，动如参与商。今夕复何夕，共此灯烛光。 
<br>少壮能几时，鬓发各已苍。访旧半为鬼，惊呼热中肠。 
<br>焉知二十载，重上君子堂。昔别君未婚，儿女忽成行。 
<br>怡然敬父执，问我来何方。问答乃未已，儿女罗酒浆。 
<br>夜雨翦春韭，新炊间黄粱。主称会面难，一举累十觞。 
<br>十觞亦不醉，感子故意长。明日隔山岳，世事两茫茫。
<br>
<br>
<br>
<br>&nbsp;&nbsp; 卷216_20 【苦雨奉寄陇西公兼呈王征士】杜甫 
<br>
<br>今秋乃淫雨，仲月来寒风。群木水光下，万象云气中。 
<br>所思碍行潦，九里信不通。悄悄素浐路，迢迢天汉东。 
<br>愿腾六尺马，背若孤征鸿。划见公子面，超然欢笑同。 
<br>奋飞既胡越，局促伤樊笼。一饭四五起，凭轩心力穷。 
<br>嘉蔬没混浊，时菊碎榛丛。鹰隼亦屈猛，乌鸢何所蒙。 
<br>式瞻北邻居，取适南巷翁。挂席钓川涨，焉知清兴终。
<br>
<br>
<br>
<br>&nbsp;&nbsp; 卷216_21 【同诸公登慈恩寺塔】杜甫 
<br>
<br>高标跨苍天，烈风无时休。自非旷士怀，登兹翻百忧。 
<br>方知象教力，足可追冥搜。仰穿龙蛇窟，始出枝撑幽。 
<br>七星在北户，河汉声西流。羲和鞭白日，少昊行清秋。 
<br>秦山忽破碎，泾渭不可求。俯视但一气，焉能辨皇州。 
<br>回首叫虞舜，苍梧云正愁。惜哉瑶池饮，日晏昆仑丘。 
<br>黄鹄去不息，哀鸣何所投。君看随阳雁，各有稻粱谋。
<br>
<br>
<br>
<br>&nbsp;&nbsp; 卷216_22 【示从孙济（济字应物，官给事中、京兆尹）】杜甫 
<br>
<br>平明跨驴出，未知适谁门。权门多噂eR，且复寻诸孙。 
<br>诸孙贫无事，宅舍如荒村。堂前自生竹，堂后自生萱。 
<br>萱草秋已死，竹枝霜不蕃。淘米少汲水，汲多井水浑。 
<br>刈葵莫放手，放手伤葵根。阿翁懒惰久，觉儿行步奔。 
<br>所来为宗族，亦不为盘飧。小人利口实，薄俗难可论。 
<br>勿受外嫌猜，同姓古所敦。
<br>
<br>
<br>
<br>&nbsp;&nbsp; 卷216_23 【九日寄岑参（参，南阳人）】杜甫 
<br>
<br>出门复入门，两脚但如旧。所向泥活活，思君令人瘦。 
<br>沉吟坐西轩，饮食错昏昼。寸步曲江头，难为一相就。 
<br>吁嗟呼苍生，稼穑不可救。安得诛云师，畴能补天漏。 
<br>大明韬日月，旷野号禽兽。君子强逶迤，小人困驰骤。 
<br>维南有崇山，恐与川浸溜。是节东篱菊，纷披为谁秀。 
<br>岑生多新诗，性亦嗜醇酎。采采黄金花，何由满衣袖。
<br>
<br>
<br>
<br>&nbsp;&nbsp; 卷216_24 【送孔巢父谢病归游江东，兼呈李白】杜甫 
<br>
<br>巢父掉头不肯住，东将入海随烟雾。诗卷长留天地间， 
<br>钓竿欲拂珊瑚树。深山大泽龙蛇远，春寒野阴风景暮。 
<br>蓬莱织女回云车，指点虚无是征路。自是君身有仙骨， 
<br>世人那得知其故。惜君只欲苦死留，富贵何如草头露。 
<br>蔡侯静者意有馀，清夜置酒临前除。罢琴惆怅月照席， 
<br>几岁寄我空中书。南寻禹穴见李白，道甫问信今何如。
<br>
<br>
<br>
<br>&nbsp;&nbsp; 卷216_25 【饮中八仙歌】杜甫 
<br>
<br>知章骑马似乘船，眼花落井水底眠。汝阳三斗始朝天， 
<br>道逢麹车口流涎，恨不移封向酒泉。左相日兴费万钱， 
<br>饮如长鲸吸百川，衔杯乐圣称世贤。宗之潇洒美少年， 
<br>举觞白眼望青天，皎如玉树临风前。苏晋长斋绣佛前， 
<br>醉中往往爱逃禅。李白一斗诗百篇，长安市上酒家眠。 
<br>天子呼来不上船，自称臣是酒中仙。张旭三杯草圣传， 
<br>脱帽露顶王公前，挥毫落纸如云烟。焦遂五斗方卓然， 
<br>高谈雄辨惊四筵。
<br>
<br>
<br>
<br>&nbsp;&nbsp; 卷216_26 【曲江三章，章五句】杜甫 
<br>
<br>曲江萧条秋气高，菱荷枯折随风涛，游子空嗟垂二毛。 
<br>白石素沙亦相荡，哀鸿独叫求其曹。
<br>
<br>即事非今亦非古，长歌激越梢林莽，比屋豪华固难数。 
<br>吾人甘作心似灰，弟侄何伤泪如雨。
<br>
<br>自断此生休问天，杜曲幸有桑麻田，故将移住南山边。 
<br>短衣匹马随李广，看射猛虎终残年。
<br>
<br>
<br>
<br>&nbsp;&nbsp; 卷216_27 【丽人行】杜甫 
<br>
<br>三月三日天气新，长安水边多丽人。态浓意远淑且真， 
<br>肌理细腻骨肉匀。绣罗衣裳照暮春，蹙金孔雀银麒麟。 
<br>头上何所有，翠微zc叶垂鬓唇。背后何所见，
<br>珠压腰衱稳称身。就中云幕椒房亲，赐名大国虢与秦。 
<br>紫驼之峰出翠釜，水精之盘行素鳞。犀箸厌饫久未下， 
<br>銮刀缕切空纷纶。黄门飞鞚不动尘，御厨络绎送八珍。 
<br>箫鼓哀吟感鬼神，宾从杂遝实要津。后来鞍马何逡巡， 
<br>当轩下马入锦茵。杨花雪落覆白蘋，青鸟飞去衔红巾。 
<br>炙手可热势绝伦，慎莫近前丞相嗔。
<br>
<br>
<br>
<br>&nbsp;&nbsp; 卷216_17 【乐游园歌】杜甫 
<br>
<br>乐游古园崒森爽，烟绵碧草萋萋长。公子华筵势最高， 
<br>秦川对酒平如掌。长生木瓢示真率，更调鞍马狂欢赏。 
<br>青春波浪芙蓉园，白日雷霆夹城仗。阊阖晴开昳荡荡， 
<br>曲江翠幕排银榜。拂水低徊舞袖翻，缘云清切歌声上。 
<br>却忆年年人醉时，只今未醉已先悲。数茎白发那抛得， 
<br>百罚深杯亦不辞。圣朝亦知贱士丑，一物自荷皇天慈。 
<br>此身饮罢无归处，独立苍茫自咏诗。
<br>
<br>
<br>
<br>&nbsp;&nbsp; 卷216_18 【渼陂行（陂在鄠县西五里，周一十四里）】杜甫 
<br>
<br>岑参兄弟皆好奇，携我远来游渼陂。天地黤惨忽异色， 
<br>波涛万顷堆琉璃。琉璃汗漫泛舟入，事殊兴极忧思集。 
<br>鼍作鲸吞不复知，恶风白浪何嗟及。主人锦帆相为开， 
<br>舟子喜甚无氛埃。凫鹥散乱棹讴发，丝管啁啾空翠来。 
<br>沈竿续蔓深莫测，菱叶荷花静如拭。宛在中流渤澥清， 
<br>下归无极终南黑。半陂已南纯浸山，动影袅窕冲融间。 
<br>船舷暝戛云际寺，水面月出蓝田关。此时骊龙亦吐珠， 
<br>冯夷击鼓群龙趋。湘妃汉女出歌舞，金支翠旗光有无。 
<br>咫尺但愁雷雨至，苍茫不晓神灵意。少壮几时奈老何， 
<br>向来哀乐何其多。
<br>
<br>
<br>
<br>&nbsp;&nbsp; 卷216_19 【渼陂西南台】杜甫 
<br>
<br>高台面苍陂，六月风日冷。蒹葭离披去，天水相与永。 
<br>怀新目似击，接要心已领。仿像识鲛人，空蒙辨鱼艇。 
<br>错磨终南翠，颠倒白阁影。崷崒增光辉，乘陵惜俄顷。 
<br>劳生愧严郑，外物慕张邴。世复轻骅骝，吾甘杂蛙黾。 
<br>知归俗可忽，取适事莫并。身退岂待官，老来苦便静。 
<br>况资菱芡足，庶结茅茨迥。从此具扁舟，弥年逐清景。
<br>
<br>
<br>
<br>&nbsp;&nbsp; 卷216_20 【戏简郑广文虔，兼呈苏司业源明】杜甫 
<br>
<br>广文到官舍，系马堂阶下。醉则骑马归，颇遭官长骂。 
<br>才名四十年，坐客寒无毡。赖有苏司业，时时与酒钱。
<br>
<br>
<br>
<br>&nbsp;&nbsp; 卷216_21 【夏日李公见访】杜甫 
<br>
<br>远林暑气薄，公子过我游。贫居类村坞，僻近城南楼。 
<br>旁舍颇淳朴，所愿亦易求。隔屋唤西家，借问有酒不。 
<br>墙头过浊醪，展席俯长流。清风左右至，客意已惊秋。 
<br>巢多众鸟斗，叶密鸣蝉稠。苦道此物聒，孰谓吾庐幽。 
<br>水花晚色静，庶足充淹留。预恐尊中尽，更起为君谋。
<br>
<br>
<br>
<br>&nbsp;&nbsp; 卷216_22 【奉同郭给事汤东灵湫作（骊山温汤之东有龙湫）】杜甫 
<br>
<br>东山气鸿濛，宫殿居上头。君来必十月，树羽临九州。 
<br>阴火煮玉泉，喷薄涨岩幽。有时浴赤日，光抱空中楼。 
<br>阆风入辙迹，旷原延冥搜。沸天万乘动，观水百丈湫。 
<br>幽灵斯可佳，王命官属休。初闻龙用壮，擘石摧林丘。 
<br>中夜窟宅改，移因风雨秋。倒悬瑶池影，屈注苍江流。 
<br>味如甘露浆，挥弄滑且柔。翠旗澹偃蹇，云车纷少留。 
<br>箫鼓荡四溟，异香泱漭浮。鲛人献微绡，曾祝沈豪牛。 
<br>百祥奔盛明，古先莫能俦。坡陀金虾蟆，出见盖有由。 
<br>至尊顾之笑，王母不肯收。复归虚无底，化作长黄虬。 
<br>飘飘青琐郎，文彩珊瑚钩。浩歌渌水曲，清绝听者愁。
<br>
<br>
<br>
<br>&nbsp;&nbsp; 卷216_23 【夜听许十损诵诗爱而有作】杜甫 
<br>
<br>许生五台宾，业白出石壁。余亦师粲可，身犹缚禅寂。 
<br>何阶子方便，谬引为匹敌。离索晚相逢，包蒙欣有击。 
<br>诵诗浑游衍，四座皆辟易。应手看捶钩，清心听鸣镝。 
<br>精微穿溟涬，飞动摧霹雳。陶谢不枝梧，风骚共推激。 
<br>紫燕自超诣，翠驳谁剪剔。君意人莫知，人间夜寥阒。
<br>
<br>
<br>
<br>&nbsp;&nbsp; 卷216_24 【桥陵诗三十韵，因呈县内诸官】杜甫 
<br>
<br>先帝昔晏驾，兹山朝百灵。崇冈拥象设，沃野开天庭。 
<br>即事壮重险，论功超五丁。坡陀因厚地，却略罗峻屏。 
<br>云阙虚冉冉，风松肃泠泠。石门霜露白，玉殿莓苔青。 
<br>宫女晚知曙，祠官朝见星。空梁簇画戟，阴井敲铜瓶。 
<br>中使日夜继，惟王心不宁。岂徒恤备享，尚谓求无形。 
<br>孝理敦国政，神凝推道经。瑞芝产庙柱，好鸟鸣岩扃。 
<br>高岳前嵂崒，洪河左滢濙。金城蓄峻址，沙苑交回汀。 
<br>永与奥区固，川原纷眇冥。居然赤县立，台榭争岧亭。 
<br>官属果称是，声华真可听。王刘美竹润，裴李春兰馨。 
<br>郑氏才振古，啖侯笔不停。遣辞必中律，利物常发硎。 
<br>绮绣相展转，琳琅愈青荧。侧闻鲁恭化，秉德崔瑗铭。 
<br>太史候凫影，王乔随鹤翎。朝仪限霄汉，容思回林坰。 
<br>轗轲辞下杜，飘飖陵浊泾。诸生旧短褐，旅泛一浮萍。 
<br>荒岁儿女瘦，暮途涕泗零。主人念老马，廨署容秋萤。 
<br>流寓理岂惬，穷愁醉未醒。何当摆俗累，浩荡乘沧溟。
<br>
<br>
<br>
<br>&nbsp;&nbsp; 卷216_25 【沙苑行】杜甫 
<br>
<br>君不见左辅白沙如白水，缭以周墙百馀里。 
<br>龙媒昔是渥洼生，汗血今称献于此。苑中騋牝三千匹， 
<br>丰草青青寒不死。食之豪健西域无，每岁攻驹冠边鄙。 
<br>王有虎臣司苑门，入门天厩皆云屯。骕骦一骨独当御， 
<br>春秋二时归至尊。至尊内外马盈亿，伏枥在坰空大存。 
<br>逸群绝足信殊杰，倜傥权奇难具论。累累塠阜藏奔突， 
<br>往往坡陀纵超越。角壮翻同麋鹿游，浮深簸荡鼋鼍窟。 
<br>泉出巨鱼长比人，丹砂作尾黄金鳞。岂知异物同精气， 
<br>虽未成龙亦有神。
<br>
<br>
<br>
<br>&nbsp;&nbsp; 卷216_26 【骢马行】杜甫 
<br>
<br>邓公马癖人共知，初得花骢大宛种。夙昔传闻思一见， 
<br>牵来左右神皆竦。雄姿逸态何崷崒，顾影骄嘶自矜宠。 
<br>隅目青荧夹镜悬，肉骏碨礌连钱动。朝来久试华轩下， 
<br>未觉千金满高价。赤汗微生白雪毛，银鞍却覆香罗帕。 
<br>卿家旧赐公取之，天厩真龙此其亚。昼洗须腾泾渭深， 
<br>朝趋可刷幽并夜。吾闻良骥老始成，此马数年人更惊。 
<br>岂有四蹄疾于鸟，不与八骏俱先鸣。时俗造次那得致， 
<br>云雾晦冥方降精。近闻下诏喧都邑，肯使骐驎地上行。
<br>
<br>
<br>
<br>&nbsp;&nbsp; 卷216_27 【去矣行】杜甫 
<br>
<br>君不见鞲上鹰，一饱则飞掣。焉能作堂上燕， 
<br>衔泥附炎热。野人旷荡无靦颜，岂可久在王侯间。 
<br>未试囊中餐玉法，明朝且入蓝田山。
<br>
<br>
<br>
<br>&nbsp;&nbsp; 卷216_28 【自京赴奉先县咏怀五百字】杜甫 
<br>
<br>杜陵有布衣，老大意转拙。许身一何愚，窃比稷与契。 
<br>居然成濩落，白首甘契阔。盖棺事则已，此志常觊豁。 
<br>穷年忧黎元，叹息肠内热。取笑同学翁，浩歌弥激烈。 
<br>非无江海志，萧洒送日月。生逢尧舜君，不忍便永诀。 
<br>当今廊庙具，构厦岂云缺。葵藿倾太阳，物性固莫夺。 
<br>顾惟蝼蚁辈，但自求其穴。胡为慕大鲸，辄拟偃溟渤。 
<br>以兹悟生理，独耻事干谒。兀兀遂至今，忍为尘埃没。 
<br>终愧巢与由，未能易其节。沈饮聊自适，放歌颇愁绝。 
<br>岁暮百草零，疾风高冈裂。天衢阴峥嵘，客子中夜发。 
<br>霜严衣带断，指直不得结。凌晨过骊山，御榻在嵽嵲。 
<br>蚩尤塞寒空，蹴蹋崖谷滑。瑶池气郁律，羽林相摩戛。 
<br>君臣留欢娱，乐动殷樛嶱。赐浴皆长缨，与宴非短褐。 
<br>彤庭所分帛，本自寒女出。鞭挞其夫家，聚敛贡城阙。 
<br>圣人筐篚恩，实欲邦国活。臣如忽至理，君岂弃此物。 
<br>多士盈朝廷，仁者宜战栗。况闻内金盘，尽在卫霍室。 
<br>中堂舞神仙，烟雾散玉质。暖客貂鼠裘，悲管逐清瑟。 
<br>劝客驼蹄羹，霜橙压香橘。朱门酒肉臭，路有冻死骨。 
<br>荣枯咫尺异，惆怅难再述。北辕就泾渭，官渡又改辙。 
<br>群冰从西下，极目高崒兀。疑是崆峒来，恐触天柱折。 
<br>河梁幸未坼，枝撑声窸窣。行旅相攀援，川广不可越。 
<br>老妻寄异县，十口隔风雪。谁能久不顾，庶往共饥渴。 
<br>入门闻号咷，幼子饥已卒。吾宁舍一哀，里巷亦呜咽。 
<br>所愧为人父，无食致夭折。岂知秋未登，贫窭有仓卒。 
<br>生常免租税，名不隶征伐。抚迹犹酸辛，平人固骚屑。 
<br>默思失业徒，因念远戍卒。忧端齐终南，澒洞不可掇。
<br>
<br>
<br>
<br>&nbsp;&nbsp; 卷216_29 【奉先刘少府新画山水障歌】杜甫 
<br>
<br>堂上不合生枫树，怪底江山起烟雾。闻君扫却赤县图， 
<br>乘兴遣画沧洲趣。画师亦无数，好手不可遇。 
<br>对此融心神。知君重毫素。岂但祁岳与郑虔， 
<br>笔迹远过杨契丹。得非悬圃裂，无乃潇湘翻。 
<br>悄然坐我天姥下，耳边已似闻清猿。反思前夜风雨急， 
<br>乃是蒲城鬼神入。元气淋漓障犹湿，真宰上诉天应泣。 
<br>野亭春还杂花远，渔翁暝蹋孤舟立。沧浪水深青溟阔， 
<br>欹岸侧岛秋毫末。不见湘妃鼓瑟时，至今斑竹临江活。 
<br>刘侯天机精，爱画入骨髓。自有两儿郎，挥洒亦莫比。 
<br>大儿聪明到，能添老树巅崖里。小儿心孔开。 
<br>貌得山僧及童子。若耶溪，云门寺。 
<br>吾独胡为在泥滓，青鞋布袜从此始。
<br>
<br>
<br>
<br>&nbsp;&nbsp; 卷216_30 【白水县崔少府十九翁高斋三十韵】杜甫 
<br>
<br>客从南县来，浩荡无与适。旅食白日长，况当朱炎赫。 
<br>高斋坐林杪，信宿游衍阒。清晨陪跻攀，傲睨俯峭壁。 
<br>崇冈相枕带，旷野怀咫尺。始知贤主人，赠此遣愁寂。 
<br>危阶根青冥，曾冰生淅沥。上有无心云，下有欲落石。 
<br>泉声闻复急，动静随所击。鸟呼藏其身，有似惧弹射。 
<br>吏隐道性情，兹焉其窟宅。白水见舅氏，诸翁乃仙伯。 
<br>杖藜长松阴，作尉穷谷僻。为我炊雕胡，逍遥展良觌。 
<br>坐久风颇愁，晚来山更碧。相对十丈蛟，欻翻盘涡坼。 
<br>何得空里雷，殷殷寻地脉。烟氛蔼崷崒，魍魉森惨戚。 
<br>昆仑崆峒颠，回首如不隔。前轩颓反照，巉绝华岳赤。 
<br>兵气涨林峦，川光杂锋镝。知是相公军，铁马云雾积。 
<br>玉觞淡无味，胡羯岂强敌。长歌激屋梁，泪下流衽席。 
<br>人生半哀乐，天地有顺逆。慨彼万国夫，休明备征狄。 
<br>猛将纷填委，庙谋蓄长策。东郊何时开，带甲且来释。 
<br>欲告清宴罢，难拒幽明迫。三叹酒食旁，何由似平昔。
<br>
<br>
<br>
<br>&nbsp;&nbsp; 卷216_31 【三川观水涨二十韵】杜甫 
<br>
<br>我经华原来，不复见平陆。北上唯土山，连山走穷谷。 
<br>火云无时出，飞电常在目。自多穷岫雨，行潦相豗蹙。 
<br>蓊匌川气黄，群流会空曲。清晨望高浪，忽谓阴崖踣。 
<br>恐泥窜蛟龙，登危聚麋鹿。枯查卷拔树，礧磈共充塞。 
<br>声吹鬼神下，势阅人代速。不有万穴归，何以尊四渎。 
<br>及观泉源涨，反惧江海覆。漂沙坼岸去，漱壑松柏秃。 
<br>乘陵破山门，回斡裂地轴。交洛赴洪河，及关岂信宿。 
<br>应沈数州没，如听万室哭。秽浊殊未清，风涛怒犹蓄。 
<br>何时通舟车，阴气不黪黩。浮生有荡汩，吾道正羁束。 
<br>人寰难容身，石壁滑侧足。云雷此不已，艰险路更跼。 
<br>普天无川梁，欲济愿水缩。因悲中林士，未脱众鱼腹。 
<br>举头向苍天，安得骑鸿鹄。
<br>
<br>
<br>
<br>&nbsp;&nbsp; 卷216_32 【悲陈陶】杜甫 
<br>
<br>孟冬十郡良家子，血作陈陶泽中水。野旷天清无战声， 
<br>四万义军同日死。群胡归来血洗箭，仍唱胡歌饮都市。 
<br>都人回面向北啼，日夜更望官军至。
<br>
<br>
<br>
<br>&nbsp;&nbsp; 卷216_33 【悲青坂】杜甫 
<br>
<br>我军青坂在东门，天寒饮马太白窟。黄头奚儿日向西， 
<br>数骑弯弓敢驰突。山雪河冰野萧瑟，青是烽烟白人骨。 
<br>焉得附书与我军，忍待明年莫仓卒。
<br>
<br>
<br>
<br>&nbsp;&nbsp; 卷216_34 【哀江头】杜甫 
<br>
<br>少陵野老吞声哭，春日潜行曲江曲。江头宫殿锁千门， 
<br>细柳新蒲为谁绿。忆昔霓旌下南苑，苑中万物生颜色。 
<br>昭阳殿里第一人，同辇随君侍君侧。辇前才人带弓箭， 
<br>白马嚼啮黄金勒。翻身向天仰射云，一箭正坠双飞翼。 
<br>明眸皓齿今何在，血污游魂归不得。清渭东流剑阁深， 
<br>去住彼此无消息。人生有情泪沾臆，江水江花岂终极。 
<br>黄昏胡骑尘满城，欲往城南忘南北。
<br>
<br>
<br>
<br>&nbsp;&nbsp; 卷216_35 【哀王孙】杜甫 
<br>
<br>长安城头头白乌，夜飞延秋门上呼。又向人家啄大屋， 
<br>屋底达官走避胡。金鞭断折九马死。骨肉不待同驰驱。 
<br>腰下宝玦青珊瑚，可怜王孙泣路隅。问之不肯道姓名， 
<br>但道困苦乞为奴。已经百日窜荆棘，身上无有完肌肤。 
<br>高帝子孙尽隆准，龙种自与常人殊。豺狼在邑龙在野。 
<br>王孙善保千金躯。不敢长语临交衢，且为王孙立斯须。 
<br>昨夜东风吹血腥，东来橐驼满旧都。朔方健儿好身手， 
<br>昔何勇锐今何愚。窃闻天子已传位，圣德北服南单于。 
<br>花门kO面请雪耻，慎勿出口他人狙。哀哉王孙慎勿疏， 
<br>五陵佳气无时无。
<br>
<br>
<br>
<br>&nbsp;&nbsp; 卷216_36 【大云寺赞公房四首】杜甫 
<br>
<br>心在水精域，衣沾春雨时。洞门尽徐步，深院果幽期。 
<br>到扉开复闭，撞钟斋及兹。醍醐长发性，饮食过扶衰。 
<br>把臂有多日，开怀无愧辞。黄鹂度结构，紫鸽下罘罳。 
<br>愚意会所适，花边行自迟。汤休起我病，微笑索题诗。
<br>
<br>细软青丝履，光明白氎巾。深藏供老宿，取用及吾身。 
<br>自顾转无趣，交情何尚新。道林才不世，惠远德过人。 
<br>雨泻暮檐竹，风吹青井芹。天阴对图画，最觉润龙鳞。
<br>
<br>灯影照无睡，心清闻妙香。夜深殿突兀，风动金锒铛。 
<br>天黑闭春院，地清栖暗芳。玉绳回断绝，铁凤森翱翔。 
<br>梵放时出寺，钟残仍殷床。明朝在沃野，苦见尘沙黄。
<br>
<br>童儿汲井华，惯捷瓶上手。沾洒不濡地，扫除似无帚。 
<br>明霞烂复阁，霁雾搴高牖。侧塞被径花，飘飖委墀柳。 
<br>艰难世事迫，隐遁佳期后。晤语契深心，那能总箝口。 
<br>奉辞还杖策，暂别终回首。泱泱泥污人，听听国多狗。 
<br>既未免羁绊，时来憩奔走。近公如白雪，执热烦何有。
<br>
<br>
<br>
<br>
<br>
<br>&nbsp;&nbsp;卷217_1 【苏端、薛复筵简薛华醉歌】杜甫 
<br>
<br>文章有神交有道，端复得之名誉早。爱客满堂尽豪翰， 
<br>开筵上日思芳草。安得健步移远梅，乱插繁花向晴昊。 
<br>千里犹残旧冰雪，百壶且试开怀抱。垂老恶闻战鼓悲， 
<br>急觞为缓忧心捣。少年努力纵谈笑，看我形容已枯槁。 
<br>坐中薛华善醉歌，歌辞自作风格老。近来海内为长句， 
<br>汝与山东李白好。何刘沈谢力未工，才兼鲍昭愁绝倒。 
<br>诸生颇尽新知乐，万事终伤不自保。气酣日落西风来， 
<br>愿吹野水添金杯。如渑之酒常快意，亦知穷愁安在哉。 
<br>忽忆雨时秋井塌，古人白骨生青苔，如何不饮令心哀。
<br>
<br>
<br>&nbsp;&nbsp; 卷217_2 【晦日寻崔戢、李封】杜甫 
<br>
<br>朝光入瓮牖，尸寝惊敝裘。起行视天宇，春气渐和柔。 
<br>兴来不暇懒，今晨梳我头。出门无所待，徒步觉自由。 
<br>杖藜复恣意，免值公与侯。晚定崔李交，会心真罕俦。 
<br>每过得酒倾，二宅可淹留。喜结仁里欢，况因令节求。 
<br>李生园欲荒，旧竹颇修修。引客看扫除，随时成献酬。 
<br>崔侯初筵色，已畏空尊愁。未知天下士，至性有此不。 
<br>草牙既青出，蜂声亦暖游。思见农器陈，何当甲兵休。 
<br>上古葛天民，不贻黄屋忧。至今阮籍等，熟醉为身谋。 
<br>威凤高其翔，长鲸吞九洲。地轴为之翻，百川皆乱流。 
<br>当歌欲一放，泪下恐莫收。浊醪有妙理，庶用慰沈浮。
<br>
<br>
<br>
<br>&nbsp;&nbsp; 卷217_3 【雨过苏端（端置酒）】杜甫 
<br>
<br>鸡鸣风雨交，久旱云亦好。杖藜入春泥，无食起我早。 
<br>诸家忆所历，一饭迹便扫。苏侯得数过，欢喜每倾倒。 
<br>也复可怜人，呼儿具梨枣。浊醪必在眼，尽醉摅怀抱。 
<br>红稠屋角花，碧委墙隅草。亲宾纵谈谑，喧闹畏衰老。 
<br>况蒙霈泽垂，粮粒或自保。妻孥隔军垒，拨弃不拟道。
<br>
<br>
<br>
<br>&nbsp;&nbsp; 卷217_4 【喜晴（一作喜雨）】杜甫 
<br>
<br>皇天久不雨，既雨晴亦佳。出郭眺西郊，肃肃春增华。 
<br>青荧陵陂麦，窈窕桃李花。春夏各有实，我饥岂无涯。 
<br>干戈虽横放，惨澹斗龙蛇。甘泽不犹愈，且耕今未赊。 
<br>丈夫则带甲，妇女终在家。力难及黍稷，得种菜与麻。 
<br>千载商山芝，往者东门瓜。其人骨已朽，此道谁疵瑕。 
<br>英贤遇轗轲，远引蟠泥沙。顾惭昧所适，回首白日斜。 
<br>汉阴有鹿门，沧海有灵查。焉能学众口，咄咄空咨嗟。
<br>
<br>
<br>
<br>&nbsp;&nbsp; 卷217_5 【送率府程录事还乡】杜甫 
<br>
<br>鄙夫行衰谢，抱病昏妄集。常时往还人，记一不识十。 
<br>程侯晚相遇，与语才杰立。熏然耳目开，颇觉聪明入。 
<br>千载得鲍叔，末契有所及。意钟老柏青，义动修蛇蛰。 
<br>若人可数见，慰我垂白泣。告别无淹晷，百忧复相袭。 
<br>内愧突不黔，庶羞以赒给。素丝挈长鱼，碧酒随玉粒。 
<br>途穷见交态，世梗悲路涩。东风吹春冰，泱莽后土湿。 
<br>念君惜羽翮，既饱更思戢。莫作翻云鹘，闻呼向禽急。
<br>
<br>
<br>
<br>&nbsp;&nbsp; 卷217_6 【述怀一首（此已下自贼中窜归凤翔作）】杜甫 
<br>
<br>去年潼关破，妻子隔绝久。今夏草木长，脱身得西走。 
<br>麻鞋见天子，衣袖露两肘。朝廷愍生还，亲故伤老丑。 
<br>涕泪授拾遗，流离主恩厚。柴门虽得去，未忍即开口。 
<br>寄书问三川，不知家在否。比闻同罹祸，杀戮到鸡狗。 
<br>山中漏茅屋，谁复依户牖。摧颓苍松根，地冷骨未朽。 
<br>几人全性命，尽室岂相偶。嶔岑猛虎场，郁结回我首。 
<br>自寄一封书，今已十月后。反畏消息来，寸心亦何有。 
<br>汉运初中兴，生平老耽酒。沉思欢会处，恐作穷独叟。
<br>
<br>
<br>
<br>&nbsp;&nbsp; 卷217_7 【送长孙九侍御赴武威判官】杜甫 
<br>
<br>骢马新凿蹄，银鞍被来好。绣衣黄白郎，骑向交河道。 
<br>问君适万里，取别何草草。天子忧凉州，严程到须早。 
<br>去秋群胡反，不得无电扫。此行收遗甿，风俗方再造。 
<br>族父领元戎，名声国中老。夺我同官良，飘摇按城堡。 
<br>使我不能餐，令我恶怀抱。若人才思阔，溟涨浸绝岛。 
<br>尊前失诗流，塞上得国宝。皇天悲送远，云雨白浩浩。 
<br>东郊尚烽火，朝野色枯槁。西极柱亦倾，如何正穹昊。
<br>
<br>
<br>
<br>&nbsp;&nbsp; 卷217_8 【送樊二十三侍御赴汉中判官】杜甫 
<br>
<br>威弧不能弦，自尔无宁岁。川谷血横流，豺狼沸相噬。 
<br>天子从北来，长驱振凋敝。顿兵岐梁下，却跨沙漠裔。 
<br>二京陷未收，四极我得制。萧索汉水清，缅通淮湖税。 
<br>使者纷星散，王纲尚旒缀。南伯从事贤，君行立谈际。 
<br>生知七曜历，手画三军势。冰雪净聪明，雷霆走精锐。 
<br>幕府辍谏官，朝廷无此例。至尊方旰食，仗尔布嘉惠。 
<br>补阙暮征入，柱史晨征憩。正当艰难时，实藉长久计。 
<br>回风吹独树，白日照执袂。恸哭苍烟根，山门万重闭。 
<br>居人莽牢落，游子方迢递。裴回悲生离，局促老一世。 
<br>陶唐歌遗民，后汉更列帝。恨无匡复姿，聊欲从此逝。
<br>
<br>
<br>
<br>&nbsp;&nbsp; 卷217_9 【送从弟亚赴安西判官】杜甫 
<br>
<br>南风作秋声，杀气薄炎炽。盛夏鹰隼击，时危异人至。 
<br>令弟草中来，苍然请论事。诏书引上殿，奋舌动天意。 
<br>兵法五十家，尔腹为箧笥。应对如转丸，疏通略文字。 
<br>经纶皆新语，足以正神器。宗庙尚为灰，君臣俱下泪。 
<br>崆峒地无轴，青海天轩轾。西极最疮痍，连山暗烽燧。 
<br>帝曰大布衣，藉卿佐元帅。坐看清流沙，所以子奉使。 
<br>归当再前席，适远非历试。须存武威郡，为画长久利。 
<br>孤峰石戴驿，快马金缠辔。黄羊饫不膻，芦酒多还醉。 
<br>踊跃常人情，惨澹苦士志。安边敌何有，反正计始遂。 
<br>吾闻驾鼓车，不合用骐骥。龙吟回其头，夹辅待所致。
<br>
<br>
<br>
<br>&nbsp;&nbsp; 卷217_10 【送韦十六评事充同谷郡防御判官】杜甫 
<br>
<br>昔没贼中时，潜与子同游。今归行在所，王事有去留。 
<br>逼侧兵马间，主忧急良筹。子虽躯干小，老气横九州。 
<br>挺身艰难际，张目视寇雠。朝廷壮其节，奉诏令参谋。 
<br>銮舆驻凤翔，同谷为咽喉。西扼弱水道，南镇枹罕陬。 
<br>此邦承平日，剽劫吏所羞。况乃胡未灭，控带莽悠悠。 
<br>府中韦使君，道足示怀柔。令侄才俊茂，二美又何求。 
<br>受词太白脚，走马仇池头。古色沙土裂，积阴雪云稠。 
<br>羌父豪猪靴，羌儿青兕裘。吹角向月窟，苍山旌旆愁。 
<br>鸟惊出死树，龙怒拔老湫。古来无人境，今代横戈矛。 
<br>伤哉文儒士，愤激驰林丘。中原正格斗，后会何缘由。 
<br>百年赋命定，岂料沉与浮。且复恋良友，握手步道周。 
<br>论兵远壑净，亦可纵冥搜。题诗得秀句，札翰时相投。
<br>
<br>
<br>
<br>&nbsp;&nbsp; 卷217_11 【塞芦子（芦子关属夏州，北去塞门镇一十八里）】杜甫 
<br>
<br>五城何迢迢，迢迢隔河水。边兵尽东征，城内空荆杞。 
<br>思明割怀卫，秀岩西未已。回略大荒来，崤函盖虚尔。 
<br>延州秦北户，关防犹可倚。焉得一万人，疾驱塞芦子。 
<br>岐有薛大夫，旁制山贼起。近闻昆戎徒，为退三百里。 
<br>芦关扼两寇，深意实在此。谁能叫帝阍，胡行速如鬼。
<br>
<br>
<br>
<br>&nbsp;&nbsp; 卷217_12 【彭衙行（郃阳县西北有彭衙城）】杜甫 
<br>
<br>忆昔避贼初，北走经险艰。夜深彭衙道，月照白水山。 
<br>尽室久徒步，逢人多厚颜。参差谷鸟吟，不见游子还。 
<br>痴女饥咬我，啼畏虎狼闻。怀中掩其口，反侧声愈嗔。 
<br>小儿强解事，故索苦李餐。一旬半雷雨，泥泞相牵攀。 
<br>既无御雨备，径滑衣又寒。有时经契阔，竟日数里间。 
<br>野果充糇粮，卑枝成屋椽。早行石上水，暮宿天边烟。 
<br>少留周家洼，欲出芦子关。故人有孙宰，高义薄曾云。 
<br>延客已曛黑，张灯启重门。暖汤濯我足，翦纸招我魂。 
<br>从此出妻孥，相视涕阑干。众雏烂熳睡，唤起沾盘餐。 
<br>誓将与夫子，永结为弟昆。遂空所坐堂，安居奉我欢。 
<br>谁肯艰难际，豁达露心肝。别来岁月周，胡羯仍构患。 
<br>何当有翅翎，飞去堕尔前。
<br>
<br>
<br>
<br>&nbsp;&nbsp; 卷217_13 【北征】杜甫 
<br>
<br>皇帝二载秋，闰八月初吉。杜子将北征，苍茫问家室。 
<br>维时遭艰虞，朝野少暇日。顾惭恩私被，诏许归蓬荜。 
<br>拜辞诣阙下，怵惕久未出。虽乏谏诤姿，恐君有遗失。 
<br>君诚中兴主，经纬固密勿。东胡反未已，臣甫愤所切。 
<br>挥涕恋行在，道途犹恍惚。乾坤含疮痍，忧虞何时毕。 
<br>靡靡逾阡陌，人烟眇萧瑟。所遇多被伤，呻吟更流血。 
<br>回首凤翔县，旌旗晚明灭。前登寒山重，屡得饮马窟。 
<br>邠郊入地底，泾水中荡潏。猛虎立我前，苍崖吼时裂。 
<br>菊垂今秋花，石戴古车辙。青云动高兴，幽事亦可悦。 
<br>山果多琐细，罗生杂橡栗。或红如丹砂，或黑如点漆。 
<br>雨露之所濡，甘苦齐结实。缅思桃源内，益叹身世拙。 
<br>坡陀望鄜畤，岩谷互出没。我行已水滨，我仆犹木末。 
<br>鸱鸟鸣黄桑，野鼠拱乱穴。夜深经战场，寒月照白骨。 
<br>潼关百万师，往者散何卒。遂令半秦民，残害为异物。 
<br>况我堕胡尘，及归尽华发。经年至茅屋，妻子衣百结。 
<br>恸哭松声回，悲泉共幽咽。平生所娇儿，颜色白胜雪。 
<br>见耶背面啼，垢腻脚不袜。床前两小女，补绽才过膝。 
<br>海图坼波涛，旧绣移曲折。天吴及紫凤，颠倒在裋褐。 
<br>老夫情怀恶，呕泄卧数日。那无囊中帛，救汝寒凛栗。 
<br>粉黛亦解苞，衾裯稍罗列。瘦妻面复光，痴女头自栉。 
<br>学母无不为，晓妆随手抹。移时施朱铅，狼藉画眉阔。 
<br>生还对童稚，似欲忘饥渴。问事竞挽须，谁能即嗔喝。 
<br>翻思在贼愁，甘受杂乱聒。新归且慰意，生理焉能说。 
<br>至尊尚蒙尘，几日休练卒。仰观天色改，坐觉祆气豁。 
<br>阴风西北来，惨澹随回鹘。其王愿助顺，其俗善驰突。 
<br>送兵五千人，驱马一万匹。此辈少为贵，四方服勇决。 
<br>所用皆鹰腾，破敌过箭疾。圣心颇虚伫，时议气欲夺。 
<br>伊洛指掌收，西京不足拔。官军请深入，蓄锐何俱发。 
<br>此举开青徐，旋瞻略恒碣。昊天积霜露，正气有肃杀。 
<br>祸转亡胡岁，势成擒胡月。胡命其能久，皇纲未宜绝。 
<br>忆昨狼狈初，事与古先别。奸臣竟菹醢，同恶随荡析。 
<br>不闻夏殷衰，中自诛褒妲。周汉获再兴，宣光果明哲。 
<br>桓桓陈将军，仗钺奋忠烈。微尔人尽非，于今国犹活。 
<br>凄凉大同殿，寂寞白兽闼。都人望翠华，佳气向金阙。 
<br>园陵固有神，扫洒数不缺。煌煌太宗业，树立甚宏达。
<br>
<br>
<br>
<br>&nbsp;&nbsp; 卷217_14 【得舍弟消息】杜甫 
<br>
<br>风吹紫荆树，色与春庭暮。花落辞故枝，风回返无处。 
<br>骨肉恩书重，漂泊难相遇。犹有泪成河，经天复东注。
<br>
<br>
<br>
<br>&nbsp;&nbsp; 卷217_15 【徒步归行】杜甫 
<br>
<br>明公壮年值时危，经济实藉英雄姿。国之社稷今若是， 
<br>武定祸乱非公谁。凤翔千官且饱饭，衣马不复能轻肥。 
<br>青袍朝士最困者，白头拾遗徒步归。人生交契无老少， 
<br>论交何必先同调。妻子山中哭向天，须公枥上追风骠。
<br>
<br>
<br>
<br>&nbsp;&nbsp; 卷217_16 【玉华宫】杜甫 
<br>
<br>溪回松风长，苍鼠窜古瓦。不知何王殿，遗构绝壁下。 
<br>阴房鬼火青，坏道哀湍泻。万籁真笙竽，秋色正萧洒。 
<br>美人为黄土，况乃粉黛假。当时侍金舆，故物独石马。 
<br>忧来藉草坐，浩歌泪盈把。冉冉征途间，谁是长年者。
<br>
<br>
<br>
<br>&nbsp;&nbsp; 卷217_17 【九成宫】杜甫 
<br>
<br>苍山入百里，崖断如杵臼。曾宫凭风回，岌嶪土囊口。 
<br>立神扶栋梁，凿翠开户牖。其阳产灵芝，其阴宿牛斗。 
<br>纷披长松倒，揭gG怪石走。哀猿啼一声，客泪迸林薮。 
<br>荒哉隋家帝，制此今颓朽。向使国不亡，焉为巨唐有。 
<br>虽无新增修，尚置官居守。巡非瑶水远，迹是雕墙后。 
<br>我行属时危，仰望嗟叹久。天王守太白，驻马更搔首。
<br>
<br>
<br>
<br>&nbsp;&nbsp; 卷217_18 【羌村】杜甫 
<br>
<br>峥嵘赤云西，日脚下平地。柴门鸟雀噪，归客千里至。 
<br>妻孥怪我在，惊定还拭泪。世乱遭飘荡，生还偶然遂。 
<br>邻人满墙头，感叹亦歔欷。夜阑更秉烛，相对如梦寐。
<br>
<br>晚岁迫偷生，还家少欢趣。娇儿不离膝，畏我复却去。 
<br>忆昔好追凉，故绕池边树。萧萧北风劲，抚事煎百虑。 
<br>赖知禾黍收，已觉糟床注。如今足斟酌，且用慰迟暮。
<br>
<br>群鸡正乱叫，客至鸡斗争。驱鸡上树木，始闻叩柴荆。 
<br>父老四五人，问我久远行。手中各有携，倾榼浊复清。 
<br>苦辞酒味薄，黍地无人耕。兵革既未息，儿童尽东征。 
<br>请为父老歌，艰难愧深情。歌罢仰天叹，四座泪纵横。
<br>
<br>
<br>
<br>&nbsp;&nbsp; 卷217_19 【逼仄行，赠毕曜（一作bX々行，一作赠毕四曜）】杜甫 
<br>
<br>逼仄何逼仄，我居巷南子巷北。可恨邻里间， 
<br>十日不一见颜色。自从官马送还官，行路难行涩如棘。 
<br>我贫无乘非无足，昔者相过今不得。实不是爱微躯， 
<br>又非关足无力。徒步翻愁官长怒，此心炯炯君应识。 
<br>晓来急雨春风颠，睡美不闻钟鼓传。东家蹇驴许借我， 
<br>泥滑不敢骑朝天。已令请急会通籍，男儿信命绝可怜。 
<br>焉能终日心拳拳，忆君诵诗神凛然。辛夷始花亦已落， 
<br>况我与子非壮年。街头酒价常苦贵，方外酒徒稀醉眠。 
<br>速宜相就饮一斗，恰有三百青铜钱。
<br>
<br>
<br>
<br>&nbsp;&nbsp; 卷217_20 【送李校书二十六韵】杜甫 
<br>
<br>代北有豪鹰，生子毛尽赤。渥洼骐骥儿，尤异是龙脊。 
<br>李舟名父子，清峻流辈伯。人间好少年，不必须白晰。 
<br>十五富文史，十八足宾客。十九授校书，二十声辉赫。 
<br>众中每一见，使我潜动魄。自恐二男儿，辛勤养无益。 
<br>乾元元年春，万姓始安宅。舟也衣彩衣，告我欲远适。 
<br>倚门固有望，敛衽就行役。南登吟白华，已见楚山碧。 
<br>蔼蔼咸阳都，冠盖日云积。何时太夫人，堂上会亲戚。 
<br>汝翁草明光，天子正前席。归期岂烂漫，别意终感激。 
<br>顾我蓬屋姿，谬通金闺籍。小来习性懒，晚节慵转剧。 
<br>每愁悔吝作，如觉天地窄。羡君齿发新，行己能夕惕。 
<br>临岐意颇切，对酒不能吃。回身视绿野，惨澹如荒泽。 
<br>老雁春忍饥，哀号待枯麦。时哉高飞燕，绚练新羽翮。 
<br>长云湿褒斜，汉水饶巨石。无令轩车迟，衰疾悲夙昔。
<br>
<br>
<br>
<br>&nbsp;&nbsp; 卷217_21 【洗兵马（收京后作）】杜甫 
<br>
<br>中兴诸将收山东，捷书日报清昼同。河广传闻一苇过， 
<br>胡危命在破竹中。祗残邺城不日得，独任朔方无限功。 
<br>京师皆骑汗血马，回纥喂肉葡萄宫。已喜皇威清海岱， 
<br>常思仙仗过崆峒。三年笛里关山月，万国兵前草木风。 
<br>成王功大心转小，郭相谋深古来少。司徒清鉴悬明镜， 
<br>尚书气与秋天杳。二三豪俊为时出，整顿乾坤济时了。 
<br>东走无复忆鲈鱼，南飞觉有安巢鸟。青春复随冠冕入， 
<br>紫禁正耐烟花绕。鹤禁通霄凤辇备，鸡鸣问寝龙楼晓。 
<br>攀龙附凤势莫当，天下尽化为侯王。汝等岂知蒙帝力， 
<br>时来不得夸身强。关中既留萧丞相，幕下复用张子房。 
<br>张公一生江海客，身长九尺须眉苍。征起适遇风云会， 
<br>扶颠始知筹策良。青袍白马更何有，后汉今周喜再昌。 
<br>寸地尺天皆入贡，奇祥异瑞争来送。不知何国致白环， 
<br>复道诸山得银瓮。隐士休歌紫芝曲，词人解撰河清颂。 
<br>田家望望惜雨干，布谷处处催春种。淇上健儿归莫懒， 
<br>城南思妇愁多梦。安得壮士挽天河，净洗甲兵长不用。
<br>
<br>
<br>
<br>&nbsp;&nbsp; 卷217_22 【留花门】杜甫 
<br>
<br>北门天骄子，饱肉气勇决。高秋马肥健，挟矢射汉月。 
<br>自古以为患，诗人厌薄伐。修德使其来，羁縻固不绝。 
<br>胡为倾国至，出入暗金阙。中原有驱除，隐忍用此物。 
<br>公主歌黄鹄，君王指白日。连云屯左辅，百里见积雪。 
<br>长戟鸟休飞，哀笳曙幽咽。田家最恐惧，麦倒桑枝折。 
<br>沙苑临清渭，泉香草丰洁。渡河不用船，千骑常撇烈。 
<br>胡尘逾太行，杂种抵京室。花门既须留，原野转萧瑟。
<br>
<br>
<br>
<br>&nbsp;&nbsp; 卷217_23 【病后遇王倚饮，赠歌】杜甫 
<br>
<br>麟角凤觜世莫识，煎胶续弦奇自见。尚看王生抱此怀， 
<br>在于甫也何由羡。且遇王生慰畴昔，素知贱子甘贫贱。 
<br>酷见冻馁不足耻，多病沈年苦无健。王生怪我颜色恶， 
<br>答云伏枕艰难遍，疟疠三秋孰可忍，寒热百日相交战。 
<br>头白眼暗坐有胝，肉黄皮皱命如线。惟生哀我未平复， 
<br>为我力致美肴膳。遣人向市赊香粳，唤妇出房亲自馔。 
<br>长安冬菹酸且绿，金城土酥静如练。兼求富豪且割鲜， 
<br>密沽斗酒谐终宴。故人情义晚谁似，令我手脚轻欲漩。 
<br>老马为驹信不虚，当时得意况深眷。但使残年饱吃饭， 
<br>只愿无事常相见。
<br>
<br>
<br>
<br>&nbsp;&nbsp; 卷217_24 【湖城东遇孟云卿，复归刘颢宅宿宴，饮散因为醉歌】杜甫 
<br>
<br>疾风吹尘暗河县，行子隔手不相见。湖城城南一开眼， 
<br>驻马偶识云卿面。向非刘颢为地主，懒回鞭辔成高宴。 
<br>刘侯叹我携客来，置酒张灯促华馔。且将款曲终今夕， 
<br>休语艰难尚酣战。照室红炉促曙光，萦窗素月垂文练。 
<br>天开地裂长安陌，寒尽春生洛阳殿。岂知驱车复同轨， 
<br>可惜刻漏随更箭。人生会合不可常，庭树鸡鸣泪如线。
<br>
<br>
<br>
<br>&nbsp;&nbsp; 卷217_25 【阌乡姜七少府设脍，戏赠长歌】杜甫 
<br>
<br>姜侯设脍当严冬，昨日今日皆天风。河冻未渔不易得， 
<br>凿冰恐侵河伯宫。饔人受鱼鲛人手，洗鱼磨刀鱼眼红。 
<br>无声细下飞碎雪，有骨已剁觜春葱。偏劝腹腴愧年少， 
<br>软炊香饭缘老翁。落砧何曾白纸湿，放箸未觉金盘空。 
<br>新欢便饱姜侯德，清觞异味情屡极。东归贪路自觉难， 
<br>欲别上马身无力。可怜为人好心事，于我见子真颜色。 
<br>不恨我衰子贵时，怅望且为今相忆。
<br>
<br>
<br>
<br>&nbsp;&nbsp; 卷217_26 【戏赠阌乡秦少公短歌】杜甫 
<br>
<br>去年行宫当太白，朝回君是同舍客。同心不减骨肉亲， 
<br>每语见许文章伯。今日时清两京道，相逢苦觉人情好。 
<br>昨夜邀欢乐更无，多才依旧能潦倒。
<br>
<br>
<br>
<br>&nbsp;&nbsp; 卷217_27 【李鄠县丈人胡马行】杜甫 
<br>
<br>丈人骏马名胡骝，前年避胡过金牛。回鞭却走见天子， 
<br>朝饮汉水暮灵州。自矜胡骝奇绝代，乘出千人万人爱。 
<br>一闻说尽急难材，转益愁向驽骀辈。头上锐耳批秋竹， 
<br>脚下高蹄削寒玉。始知神龙别有种，不比俗马空多肉。 
<br>洛阳大道时再清，累日喜得俱东行。凤臆龙鬐未易识， 
<br>侧身注目长风生。
<br>
<br>
<br>
<br>&nbsp;&nbsp; 卷217_28 【义鹘】杜甫 
<br>
<br>阴崖有苍鹰，养子黑柏颠。白蛇登其巢，吞噬恣朝餐。 
<br>雄飞远求食，雌者鸣辛酸。力强不可制，黄口无半存。 
<br>其父从西归，翻身入长烟。斯须领健鹘，痛愤寄所宣。 
<br>斗上捩孤影，噭哮来九天。修鳞脱远枝，巨颡坼老拳。 
<br>高空得蹭蹬，短草辞蜿蜒。折尾能一掉，饱肠皆已穿。 
<br>生虽灭众雏，死亦垂千年。物情有报复，快意贵目前。 
<br>兹实鸷鸟最，急难心炯然。功成失所往，用舍何其贤。 
<br>近经潏水湄，此事樵夫传。飘萧觉素发，凛欲冲儒冠。 
<br>人生许与分，只在顾盼间。聊为义鹘行，用激壮士肝。
<br>
<br>
<br>
<br>&nbsp;&nbsp; 卷217_29 【画鹘行（一作画雕）】杜甫 
<br>
<br>高堂见生鹘，飒爽动秋骨。初惊无拘挛，何得立突兀。 
<br>乃知画师妙，功刮造化窟。写作神骏姿，充君眼中物。 
<br>乌鹊满樛枝，轩然恐其出。侧脑看青霄，宁为众禽没。 
<br>长翮如刀剑，人寰可超越。乾坤空峥嵘，粉墨且萧瑟。 
<br>缅思云沙际，自有烟雾质。吾今意何伤，顾步独纡郁。
<br>
<br>
<br>
<br>&nbsp;&nbsp; 卷217_30 【瘦马行（一作老马）】杜甫 
<br>
<br>东郊瘦马使我伤，骨骼硉兀如堵墙。绊之欲动转欹侧， 
<br>此岂有意仍腾骧。细看六印带官字，众道三军遗路旁。 
<br>皮干剥落杂泥滓，毛暗萧条连雪霜。去岁奔波逐馀寇， 
<br>骅骝不惯不得将。士卒多骑内厩马，惆怅恐是病乘黄。 
<br>当时历块误一蹶，委弃非汝能周防。见人惨澹若哀诉， 
<br>失主错莫无晶光。天寒远放雁为伴，日暮不收乌啄疮。 
<br>谁家且养愿终惠，更试明年春草长。
<br>
<br>
<br>
<br>&nbsp;&nbsp; 卷217_31 【新安吏】杜甫 
<br>
<br>客行新安道，喧呼闻点兵。借问新安吏，县小更无丁。 
<br>府帖昨夜下，次选中男行。中男绝短小，何以守王城。 
<br>肥男有母送，瘦男独伶俜。白水暮东流，青山犹哭声。 
<br>莫自使眼枯，收汝泪纵横。眼枯即见骨，天地终无情。 
<br>我军取相州，日夕望其平。岂意贼难料，归军星散营。 
<br>就粮近故垒，练卒依旧京。掘壕不到水，牧马役亦轻。 
<br>况乃王师顺，抚养甚分明。送行勿泣血，仆射如父兄。
<br>
<br>
<br>
<br>&nbsp;&nbsp; 卷217_32 【潼关吏】杜甫 
<br>
<br>士卒何草草，筑城潼关道。大城铁不如，小城万丈馀。 
<br>借问潼关吏，修关还备胡。要我下马行，为我指山隅。 
<br>连云列战格，飞鸟不能逾。胡来但自守，岂复忧西都。 
<br>丈人视要处，窄狭容单车。艰难奋长戟，万古用一夫。 
<br>哀哉桃林战，百万化为鱼。请嘱防关将，慎勿学哥舒。
<br>
<br>
<br>
<br>&nbsp;&nbsp; 卷217_33 【石壕吏（陕县有石壕镇）】杜甫 
<br>
<br>暮投石壕村，有吏夜捉人。老翁逾墙走，老妇出门看。 
<br>吏呼一何怒，妇啼一何苦。听妇前致词，三男邺城戍。 
<br>一男附书至，二男新战死。存者且偷生，死者长已矣。 
<br>室中更无人，惟有乳下孙。有孙母未去，出入无完裙。 
<br>老妪力虽衰，请从吏夜归。急应河阳役，犹得备晨炊。 
<br>夜久语声绝，如闻泣幽咽。天明登前途，独与老翁别。
<br>
<br>
<br>
<br>&nbsp;&nbsp; 卷217_34 【新婚别】杜甫 
<br>
<br>兔丝附蓬麻，引蔓故不长。嫁女与征夫，不如弃路旁。 
<br>结发为妻子，席不暖君床。暮婚晨告别，无乃太匆忙。 
<br>君行虽不远，守边赴河阳。妾身未分明，何以拜姑嫜。 
<br>父母养我时，日夜令我藏。生女有所归，鸡狗亦得将。 
<br>君今往死地，沈痛迫中肠。誓欲随君去，形势反苍黄。 
<br>勿为新婚念，努力事戎行。妇人在军中，兵气恐不扬。 
<br>自嗟贫家女，久致罗襦裳。罗襦不复施，对君洗红妆。 
<br>仰视百鸟飞，大小必双翔。人事多错迕，与君永相望。
<br>
<br>
<br>
<br>&nbsp;&nbsp; 卷217_35 【垂老别】杜甫 
<br>
<br>四郊未宁静，垂老不得安。子孙阵亡尽，焉用身独完。 
<br>投杖出门去，同行为辛酸。幸有牙齿存，所悲骨髓干。 
<br>男儿既介胄，长揖别上官。老妻卧路啼，岁暮衣裳单。 
<br>孰知是死别，且复伤其寒。此去必不归，还闻劝加餐。 
<br>土门壁甚坚，杏园度亦难。势异邺城下，纵死时犹宽。 
<br>人生有离合，岂择衰老端。忆昔少壮日，迟回竟长叹。 
<br>万国尽征戍，烽火被冈峦。积尸草木腥，流血川原丹。 
<br>何乡为乐土，安敢尚盘桓。弃绝蓬室居，塌然摧肺肝。
<br>
<br>
<br>
<br>&nbsp;&nbsp; 卷217_36 【无家别】杜甫 
<br>
<br>寂寞天宝后，园庐但蒿藜。我里百馀家，世乱各东西。 
<br>存者无消息，死者为尘泥。贱子因阵败，归来寻旧蹊。 
<br>人行见空巷，日瘦气惨凄。但对狐与狸，竖毛怒我啼。 
<br>四邻何所有，一二老寡妻。宿鸟恋本枝，安辞且穷栖。 
<br>方春独荷锄，日暮还灌畦。县吏知我至，召令习鼓鞞。 
<br>虽从本州役，内顾无所携。近行止一身，远去终转迷。 
<br>家乡既荡尽，远近理亦齐。永痛长病母，五年委沟谿。 
<br>生我不得力，终身两酸嘶。人生无家别，何以为烝黎。
<br>
<br>
<br>
<br>&nbsp;&nbsp; 卷217_37 【夏日叹】杜甫 
<br>
<br>夏日出东北，陵天经中街。朱光彻厚地，郁蒸何由开。 
<br>上苍久无雷，无乃号令乖。雨降不濡物，良田起黄埃。 
<br>飞鸟苦热死，池鱼涸其泥。万人尚流冗，举目唯蒿莱。 
<br>至今大河北，化作虎与豺。浩荡想幽蓟，王师安在哉。 
<br>对食不能餐，我心殊未谐。眇然贞观初，难与数子偕。
<br>
<br>
<br>
<br>&nbsp;&nbsp; 卷217_38 【夏夜叹】杜甫 
<br>
<br>永日不可暮，炎蒸毒我肠。安得万里风，飘飖吹我裳。 
<br>昊天出华月，茂林延疏光。仲夏苦夜短，开轩纳微凉。 
<br>虚明见纤毫，羽虫亦飞扬。物情无巨细，自适固其常。 
<br>念彼荷戈士，穷年守边疆。何由一洗濯，执热互相望。 
<br>竟夕击刁斗，喧声连万方。青紫虽被体，不如早还乡。 
<br>北城悲笳发，鹳鹤号且翔。况复烦促倦，激烈思时康。
<br>
<br>
<br>
<br>&nbsp;&nbsp; 卷217_39 【立秋后题】杜甫 
<br>
<br>日月不相饶，节序昨夜隔。玄蝉无停号，秋燕已如客。 
<br>平生独往愿，惆怅年半百。罢官亦由人，何事拘形役。
<br>
<br>
<br>
<br>
<br>
<br>
<br>&nbsp;&nbsp; 卷218_1 【贻阮隐居】杜甫 
<br>
<br>陈留风俗衰，人物世不数。塞上得阮生，迥继先父祖。 
<br>贫知静者性，自益毛发古。车马入邻家，蓬蒿翳环堵。 
<br>清诗近道要，识子用心苦。寻我草径微，褰裳蹋寒雨。 
<br>更议居远村，避喧甘猛虎。足明箕颍客，荣贵如粪土。
<br>
<br>
<br>&nbsp;&nbsp; 卷218_2 【遣兴三首】杜甫 
<br>
<br>下马古战场，四顾但茫然。风悲浮云去，黄叶坠我前。 
<br>朽骨穴蝼蚁，又为蔓草缠。故老行叹息，今人尚开边。 
<br>汉虏互胜负，封疆不常全。安得廉耻将，三军同晏眠。
<br>
<br>高秋登塞山，南望马邑州。降虏东击胡，壮健尽不留。 
<br>穹庐莽牢落，上有行云愁。老弱哭道路，愿闻甲兵休。 
<br>邺中事反覆，死人积如丘。诸将已茅土，载驱谁与谋。
<br>
<br>丰年孰云迟，甘泽不在早。耕田秋雨足，禾黍已映道。 
<br>春苗九月交，颜色同日老。劝汝衡门士，忽悲尚枯槁。 
<br>时来展材力，先后无丑好。但讶鹿皮翁，忘机对芳草。
<br>
<br>
<br>
<br>&nbsp;&nbsp; 卷218_3 【昔游】杜甫 
<br>
<br>昔谒华盖君，深求洞宫脚。玉棺已上天，白日亦寂寞。 
<br>暮升艮岑顶，巾几犹未却。弟子四五人，入来泪俱落。 
<br>余时游名山，发轫在远壑。良觌违夙愿，含凄向寥廓。 
<br>林昏罢幽磬，竟夜伏石阁。王乔下天坛，微月映皓鹤。 
<br>晨溪向虚駃，归径行已昨。岂辞青鞋胝，怅望金匕药。 
<br>东蒙赴旧隐，尚忆同志乐。休事董先生，于今独萧索。 
<br>胡为客关塞，道意久衰薄。妻子亦何人，丹砂负前诺。 
<br>虽悲鬒发变，未忧筋力弱。扶藜望清秋，有兴入庐霍。
<br>
<br>
<br>
<br>&nbsp;&nbsp; 卷218_4 【幽人】杜甫 
<br>
<br>孤云亦群游，神物有所归。麟凤在赤霄，何当一来仪。 
<br>往与惠荀辈，中年沧洲期。天高无消息，弃我忽若遗。 
<br>内惧非道流，幽人见瑕疵。洪涛隐语笑，鼓枻蓬莱池。 
<br>崔嵬扶桑日，照耀珊瑚枝。风帆倚翠盖，暮把东皇衣。 
<br>咽漱元和津，所思烟霞微。知名未足称，局促商山芝。 
<br>五湖复浩荡，岁暮有馀悲。
<br>
<br>
<br>
<br>&nbsp;&nbsp; 卷218_5 【佳人】杜甫 
<br>
<br>绝代有佳人，幽居在空谷。自云良家子，零落依草木。 
<br>关中昔丧败，兄弟遭杀戮。官高何足论，不得收骨肉。 
<br>世情恶衰歇，万事随转烛。夫婿轻薄儿，新人已如玉。 
<br>合昏尚知时，鸳鸯不独宿。但见新人笑，那闻旧人哭。 
<br>在山泉水清，出山泉水浊。侍婢卖珠回，牵萝补茅屋。 
<br>摘花不插发，采柏动盈掬。天寒翠袖薄，日暮倚修竹。
<br>
<br>
<br>
<br>&nbsp;&nbsp; 卷218_6 【赤谷西崦人家】杜甫 
<br>
<br>跻险不自喧，出郊已清目。溪回日气暖，径转山田熟。 
<br>鸟雀依茅茨，藩篱带松菊。如行武陵暮，欲问桃花宿。
<br>
<br>
<br>
<br>&nbsp;&nbsp; 卷218_7 【西枝村寻置草堂地，夜宿赞公土室二首】杜甫 
<br>
<br>出郭眄细岑，披榛得微路。溪行一流水，曲折方屡渡。 
<br>赞公汤休徒，好静心迹素。昨枉霞上作，盛论岩中趣。 
<br>怡然共携手，恣意同远步。扪萝涩先登，陟巘眩反顾。 
<br>要求阳冈暖，苦陟阴岭沍。惆怅老大藤，沈吟屈蟠树。 
<br>卜居意未展，杖策回且暮。层巅馀落日，早蔓已多露。
<br>
<br>天寒鸟已归，月出人更静。土室延白光，松门耿疏影。 
<br>跻攀倦日短，语乐寄夜永。明燃林中薪，暗汲石底井。 
<br>大师京国旧，德业天机秉。从来支许游，兴趣江湖迥。 
<br>数奇谪关塞，道广存箕颍。何知戎马间，复接尘事屏。 
<br>幽寻岂一路，远色有诸岭。晨光稍曚曨，更越西南顶。
<br>
<br>
<br>
<br>&nbsp;&nbsp; 卷218_8 【寄赞上人】杜甫 
<br>
<br>一昨陪锡杖，卜邻南山幽。年侵腰脚衰，未便阴崖秋。 
<br>重冈北面起，竟日阳光留。茅屋买兼土，斯焉心所求。 
<br>近闻西枝西，有谷杉黍稠。亭午颇和暖，石田又足收。 
<br>当期塞雨干，宿昔齿疾瘳。裴回虎穴上，面势龙泓头。 
<br>柴荆具茶茗，径路通林丘。与子成二老，来往亦风流。
<br>
<br>
<br>
<br>&nbsp;&nbsp; 卷218_9 【太平寺泉眼】杜甫 
<br>
<br>招提凭高冈，疏散连草莽。出泉枯柳根，汲引岁月古。 
<br>石间见海眼，天畔萦水府。广深丈尺间，宴息敢轻侮。 
<br>青白二小蛇，幽姿可时睹。如丝气或上，烂熳为云雨。 
<br>山头到山下，凿井不尽土。取供十方僧，香美胜牛乳。 
<br>北风起寒文，弱藻舒翠缕。明涵客衣净，细荡林影趣。 
<br>何当宅下流，馀润通药圃。三春湿黄精，一食生毛羽。
<br>
<br>
<br>
<br>&nbsp;&nbsp; 卷218_10 【梦李白二首】杜甫 
<br>
<br>死别已吞声，生别常恻恻。江南瘴疠地，逐客无消息。 
<br>故人入我梦，明我长相忆。恐非平生魂，路远不可测。 
<br>魂来枫叶青，魂返关塞黑。君今在罗网，何以有羽翼。 
<br>落月满屋梁，犹疑照颜色。水深波浪阔，无使皎龙得。
<br>
<br>浮云终日行，游子久不至。三夜频梦君，情亲见君意。 
<br>告归常局促，苦道来不易。江湖多风波，舟楫恐失坠。 
<br>出门搔白首，若负平生志。冠盖满京华，斯人独憔悴。 
<br>孰云网恢恢，将老身反累。千秋万岁名，寂寞身后事。
<br>
<br>
<br>
<br>&nbsp;&nbsp; 卷218_11 【有怀台州郑十八司户（虔）】杜甫 
<br>
<br>天台隔三江，风浪无晨暮。郑公纵得归，老病不识路。 
<br>昔如水上鸥，今如罝中兔。性命由他人，悲辛但狂顾。 
<br>山鬼独一脚，蝮蛇长如树。呼号傍孤城，岁月谁与度。 
<br>从来御魑魅，多为才名误。夫子嵇阮流，更被时俗恶。 
<br>海隅微小吏，眼暗发垂素。黄帽映青袍，非供折腰具。 
<br>平生一杯酒，见我故人遇。相望无所成，乾坤莽回互。
<br>
<br>
<br>
<br>&nbsp;&nbsp; 卷218_12 【遣兴五首】杜甫 
<br>
<br>蛰龙三冬卧，老鹤万里心。昔时贤俊人，未遇犹视今。 
<br>嵇康不得死，孔明有知音。又如垄底松，用舍在所寻。 
<br>大哉霜雪干，岁久为枯林。
<br>
<br>昔者庞德公，未曾入州府。襄阳耆旧间，处士节独苦。 
<br>岂无济时策，终竟畏罗罟。林茂鸟有归，水深鱼知聚。 
<br>举家依鹿门，刘表焉得取。
<br>
<br>我今日夜忧，诸弟各异方。不知死与生，何况道路长。 
<br>避寇一分散，饥寒永相望。岂无柴门归，欲出畏虎狼。 
<br>仰看云中雁，禽鸟亦有行。
<br>
<br>蓬生非无根，漂荡随高风。天寒落万里，不复归本丛。 
<br>客子念故宅，三年门巷空。怅望但烽火，戎车满关东。 
<br>生涯能几何，常在羁旅中。
<br>
<br>昔在洛阳时，亲友相追攀。送客东郊道，遨游宿南山。 
<br>烟尘阻长河，树羽成皋间。回首载酒地，岂无一日还。 
<br>丈夫贵壮健，惨戚非朱颜。
<br>
<br>
<br>
<br>&nbsp;&nbsp; 卷218_13 【遣兴五首】杜甫 
<br>
<br>朔风飘胡雁，惨澹带砂砾。长林何萧萧，秋草萋更碧。 
<br>北里富熏天，高楼夜吹笛。焉知南邻客，九月犹絺绤。
<br>
<br>长陵锐头儿，出猎待明发。騂弓金爪镝，白马蹴微雪。 
<br>未知所驰逐，但见暮光灭。归来悬两狼，门户有旌节。
<br>
<br>漆有用而割，膏以明自煎。兰摧白露下，桂折秋风前。 
<br>府中罗旧尹，沙道尚依然。赫赫萧京兆，今为时所怜。
<br>
<br>猛虎凭其威，往往遭急缚。雷吼徒咆哮，枝撑已在脚。 
<br>忽看皮寝处，无复睛闪烁。人有甚于斯，足以劝元恶。
<br>
<br>朝逢富家葬，前后皆辉光。共指亲戚大，缌麻百夫行。 
<br>送者各有死，不须羡其强。君看束练去，亦得归山冈。
<br>
<br>
<br>
<br>&nbsp;&nbsp; 卷218_14 【遣兴五首】杜甫 
<br>
<br>天用莫如龙，有时系扶桑。顿辔海徒涌，神人身更长。 
<br>性命苟不存，英雄徒自强。吞声勿复道，真宰意茫茫。
<br>
<br>地用莫如马，无良复谁记。此日千里鸣，追风可君意。 
<br>君看渥洼种，态与驽骀异。不杂蹄啮间，逍遥有能事。
<br>
<br>陶潜避俗翁，未必能达道。观其著诗集，颇亦恨枯槁。 
<br>达生岂是足，默识盖不早。有子贤与愚，何其挂怀抱。
<br>
<br>贺公雅吴语，在位常清狂。上疏乞骸骨，黄冠归故乡。 
<br>爽气不可致，斯人今则亡。山阴一茅宇，江海日凄凉。
<br>
<br>吾怜孟浩然，裋褐即长夜。赋诗何必多，往往凌鲍谢。 
<br>清江空旧鱼，春雨馀甘蔗。每望东南云，令人几悲吒。
<br>
<br>
<br>
<br>&nbsp;&nbsp; 卷218_15 【前出塞九首】杜甫 
<br>
<br>戚戚去故里，悠悠赴交河。公家有程期，亡命婴祸罗。 
<br>君已富土境，开边一何多。弃绝父母恩，吞声行负戈。
<br>
<br>出门日已远，不受徒旅欺。骨肉恩岂断，男儿死无时。 
<br>走马脱辔头，手中挑青丝。捷下万仞冈，俯身试搴旗。
<br>
<br>磨刀呜咽水，水赤刃伤手。欲轻肠断声，心绪乱已久。 
<br>丈夫誓许国，愤惋复何有。功名图骐驎，战骨当速朽。 
<br>送徒既有长，远戍亦有身。生死向前去，不劳吏怒嗔。 
<br>路逢相识人，附书与六亲。哀哉两决绝，不复同苦辛。
<br>
<br>迢迢万馀里，领我赴三军。军中异苦乐，主将宁尽闻。 
<br>隔河见胡骑，倏忽数百群。我始为奴仆，几时树功勋。
<br>
<br>挽弓当挽强，用箭当用长。射人先射马，擒贼先擒王。 
<br>杀人亦有限，列国自有疆。苟能制侵陵，岂在多杀伤。
<br>
<br>驱马天雨雪，军行入高山。径危抱寒石，指落曾冰间。 
<br>已去汉月远，何时筑城还。浮云暮南征，可望不可攀。
<br>
<br>单于寇我垒，百里风尘昏。雄剑四五动，彼军为我奔。 
<br>虏其名王归，系颈授辕门。潜身备行列，一胜何足论。
<br>
<br>从军十年馀，能无分寸功。众人贵苟得，欲语羞雷同。 
<br>中原有斗争，况在狄与戎。丈夫四方志，安可辞固穷。
<br>
<br>
<br>
<br>&nbsp;&nbsp; 卷218_16 【后出塞五首】杜甫 
<br>
<br>男儿生世间，及壮当封侯。战伐有功业，焉能守旧丘。 
<br>召募赴蓟门，军动不可留。千金买马鞭，百金装刀头。 
<br>闾里送我行，亲戚拥道周。斑白居上列，酒酣进庶羞。 
<br>少年别有赠，含笑看吴钩。
<br>
<br>朝进东门营，暮上河阳桥。落日照大旗，马鸣风萧萧。 
<br>平沙列万幕，部伍各见招。中天悬明月，令严夜寂寥。 
<br>悲笳数声动，壮士惨不骄。借问大将谁，恐是霍嫖姚。
<br>
<br>古人重守边，今人重高勋。岂知英雄主，出师亘长云。 
<br>六合已一家，四夷且孤军。遂使貔虎士，奋身勇所闻。 
<br>拔剑击大荒，日收胡马群。誓开玄冥北，持以奉吾君。
<br>
<br>献凯日继踵，两蕃静无虞。渔阳豪侠地，击鼓吹笙竽。 
<br>云帆转辽海，粳稻来东吴。越罗与楚练，照耀舆台躯。 
<br>主将位益崇，气骄凌上都。边人不敢议，议者死路衢。
<br>
<br>我本良家子，出师亦多门。将骄益愁思，身贵不足论。 
<br>跃马二十年，恐辜明主恩。坐见幽州骑，长驱河洛昏。 
<br>中夜间道归，故里但空村。恶名幸脱免，穷老无儿孙。
<br>
<br>
<br>
<br>&nbsp;&nbsp; 卷218_17 【别赞上人】杜甫 
<br>
<br>百川日东流，客去亦不息。我生苦漂荡，何时有终极。 
<br>赞公释门老，放逐来上国。还为世尘婴，颇带憔悴色。 
<br>杨枝晨在手，豆子雨已熟。是身如浮云，安可限南北。 
<br>异县逢旧友，初忻写胸臆。天长关塞寒，岁暮饥冻逼。 
<br>野风吹征衣，欲别向曛黑。马嘶思故枥，归鸟尽敛翼。 
<br>古来聚散地，宿昔长荆棘。相看俱衰年，出处各努力。
<br>
<br>
<br>
<br>&nbsp;&nbsp; 卷218_18 【万丈潭】杜甫 
<br>
<br>青溪合冥莫，神物有显晦。龙依积水蟠，窟压万丈内。 
<br>跼步凌垠堮，侧身下烟霭。前临洪涛宽，却立苍石大。 
<br>山色一径尽，崖绝两壁对。削成根虚无，倒影垂澹瀩。 
<br>黑如湾澴底，清见光炯碎。孤云倒来深，飞鸟不在外。 
<br>高萝成帷幄，寒木累旌旆。远川曲通流，嵌窦潜泄濑。 
<br>造幽无人境，发兴自我辈。告归遗恨多，将老斯游最。 
<br>闭藏修鳞蛰，出入巨石碍。何事暑天过，快意风雨会。
<br>
<br>
<br>
<br>&nbsp;&nbsp; 卷218_19 【两当县吴十侍御江上宅】杜甫 
<br>
<br>寒城朝烟澹，山谷落叶赤。阴风千里来，吹汝江上宅。 
<br>鹍鸡号枉渚，日色傍阡陌。借问持斧翁，几年长沙客。 
<br>哀哀失木狖，矫矫避弓翮。亦知故乡乐，未敢思夙昔。 
<br>昔在凤翔都，共通金闺籍。天子犹蒙尘，东郊暗长戟。 
<br>兵家忌间谍，此辈常接迹。台中领举劾，君必慎剖析。 
<br>不忍杀无辜，所以分白黑。上官权许与，失意见迁斥。 
<br>仲尼甘旅人，向子识损益。朝廷非不知，闭口休叹息。 
<br>余时忝诤臣，丹陛实咫尺。相看受狼狈，至死难塞责。 
<br>行迈心多违，出门无与适。于公负明义，惆怅头更白。
<br>
<br>
<br>
<br>&nbsp;&nbsp; 卷218_20 【发秦州（乾元二年自秦州赴同谷县纪行）】杜甫 
<br>
<br>我衰更懒拙，生事不自谋。无食问乐土，无衣思南州。 
<br>汉源十月交，天气凉如秋。草木未黄落，况闻山水幽。 
<br>栗亭名更佳，下有良田畴。充肠多薯蓣，崖蜜亦易求。 
<br>密竹复冬笋，清池可方舟。虽伤旅寓远，庶遂平生游。 
<br>此邦俯要冲，实恐人事稠。应接非本性，登临未销忧。 
<br>谿谷无异石，塞田始微收。岂复慰老夫，惘然难久留。 
<br>日色隐孤戍，乌啼满城头。中宵驱车去，饮马寒塘流。 
<br>磊落星月高，苍茫云雾浮。大哉乾坤内，吾道长悠悠。
<br>
<br>
<br>
<br>&nbsp;&nbsp; 卷218_21 【赤谷】杜甫 
<br>
<br>天寒霜雪繁，游子有所之。岂但岁月暮，重来未有期。 
<br>晨发赤谷亭，险艰方自兹。乱石无改辙，我车已载脂。 
<br>山深苦多风，落日童稚饥。悄然村墟迥，烟火何由追。 
<br>贫病转零落，故乡不可思。常恐死道路，永为高人嗤。
<br>
<br>
<br>
<br>&nbsp;&nbsp; 卷218_22 【铁堂峡（铁堂山在天水县东五里，峡有铁堂庄）】杜甫 
<br>
<br>山风吹游子，缥缈乘险绝。峡形藏堂隍，壁色立积铁。 
<br>径摩穹苍蟠，石与厚地裂。修纤无垠竹，嵌空太始雪。 
<br>威迟哀壑底，徒旅惨不悦。水寒长冰横，我马骨正折。 
<br>生涯抵弧矢，盗贼殊未灭。飘蓬逾三年，回首肝肺热。
<br>
<br>
<br>
<br>&nbsp;&nbsp; 卷218_23 【盐井（盐井在成州长道县，有盐官故城）】杜甫 
<br>
<br>卤中草木白，青者官盐烟。官作既有程，煮盐烟在川。 
<br>汲井岁榾榾，出车日连连。自公斗三百，转致斛六千。 
<br>君子慎止足，小人苦喧阗。我何良叹嗟，物理固自然。
<br>
<br>
<br>
<br>&nbsp;&nbsp; 卷218_24 【寒硖】杜甫 
<br>
<br>行迈日悄悄，山谷势多端。云门转绝岸，积阻霾天寒。 
<br>寒硖不可度，我实衣裳单。况当仲冬交，溯沿增波澜。 
<br>野人寻烟语，行子傍水餐。此生免荷殳，未敢辞路难。
<br>
<br>
<br>
<br>&nbsp;&nbsp; 卷218_25 【法镜寺】杜甫 
<br>
<br>身危适他州，勉强终劳苦。神伤山行深，愁破崖寺古。 
<br>婵娟碧鲜净，萧摵寒箨聚。回回山根水，冉冉松上雨。 
<br>泄云蒙清晨，初日翳复吐。朱甍半光炯，户牖粲可数。 
<br>拄策忘前期，出萝已亭午。冥冥子规叫，微径不复取。
<br>
<br>
<br>
<br>&nbsp;&nbsp; 卷218_26 【青阳峡】杜甫 
<br>
<br>塞外苦厌山，南行道弥恶。冈峦相经亘，云水气参错。 
<br>林迥硖角来，天窄壁面削。溪西五里石，奋怒向我落。 
<br>仰看日车侧，俯恐坤轴弱。魑魅啸有风，霜霰浩漠漠。 
<br>昨忆逾陇坂，高秋视吴岳。东笑莲华卑，北知崆峒薄。 
<br>超然侔壮观，已谓殷寥廓。突兀犹趁人，及兹叹冥莫。
<br>
<br>
<br>
<br>&nbsp;&nbsp; 卷218_27 【龙门镇（龙门镇在成县东后改府城镇）】杜甫 
<br>
<br>细泉兼轻冰，沮洳栈道湿。不辞辛苦行，迫此短景急。 
<br>石门雪云隘，古镇峰峦集。旌竿暮惨澹，风水白刃涩。 
<br>胡马屯成皋，防虞此何及。嗟尔远戍人，山寒夜中泣。
<br>
<br>
<br>
<br>&nbsp;&nbsp; 卷218_28 【石龛】杜甫 
<br>
<br>熊罴哮我东，虎豹号我西。我后鬼长啸，我前狨又啼。 
<br>天寒昏无日，山远道路迷。驱车石龛下，仲冬见虹霓。 
<br>伐竹者谁子，悲歌上云梯。为官采美箭，五岁供梁齐。 
<br>苦云直簳尽，无以充提携。奈何渔阳骑，飒飒惊烝黎。
<br>
<br>
<br>
<br>&nbsp;&nbsp; 卷218_29 【积草岭（同谷县界）】杜甫 
<br>
<br>连峰积长阴，白日递隐见。飕飕林响交，惨惨石状变。 
<br>山分积草岭，路异明水县。旅泊吾道穷，衰年岁时倦。 
<br>卜居尚百里，休驾投诸彦。邑有佳主人，情如已会面。 
<br>来书语绝妙，远客惊深眷。食蕨不愿馀，茅茨眼中见。
<br>
<br>
<br>
<br>&nbsp;&nbsp; 卷218_30 【泥功山（贞元五年于同谷西境泥公山权置行成州）】杜甫 
<br>
<br>朝行青泥上，暮在青泥中。泥泞非一时，版筑劳人功。 
<br>不畏道途永，乃将汩没同。白马为铁骊，小儿成老翁。 
<br>哀猿透却坠，死鹿力所穷。寄语北来人，后来莫匆匆。
<br>
<br>
<br>
<br>&nbsp;&nbsp; 卷218_31 【凤凰台】杜甫 
<br>
<br>亭亭凤凰台，北对西康州。西伯今寂寞，凤声亦悠悠。 
<br>山峻路绝踪，石林气高浮。安得万丈梯，为君上上头。 
<br>恐有无母雏，饥寒日啾啾。我能剖心出，饮啄慰孤愁。 
<br>心以当竹实，炯然无外求。血以当醴泉，岂徒比清流。 
<br>所贵王者瑞，敢辞微命休。坐看彩翮长，举意八极周。 
<br>自天衔瑞图，飞下十二楼。图以奉至尊，凤以垂鸿猷。 
<br>再光中兴业，一洗苍生忧。深衷正为此，群盗何淹留。
<br>
<br>
<br>
<br>&nbsp;&nbsp; 卷218_32 【乾元中寓居同谷县，作歌七首】杜甫 
<br>
<br>有客有客字子美，白头乱发垂过耳。岁拾橡栗随狙公， 
<br>天寒日暮山谷里。中原无书归不得，手脚冻皴皮肉死。 
<br>呜呼一歌兮歌已哀，悲风为我从天来。
<br>
<br>长镵长镵白木柄，我生托子以为命。黄精无苗山雪盛， 
<br>短衣数挽不掩胫。此时与子空归来，男呻女吟四壁静。 
<br>呜呼二歌兮歌始放，邻里为我色惆怅。
<br>
<br>有弟有弟在远方，三人各瘦何人强。生别展转不相见， 
<br>胡尘暗天道路长。东飞鴐鹅后鹙鶬，安得送我置汝旁。 
<br>呜呼三歌兮歌三发，汝归何处收兄骨。
<br>
<br>有妹有妹在钟离，良人早殁诸孤痴。长淮浪高蛟龙怒， 
<br>十年不见来何时。扁舟欲往箭满眼，杳杳南国多旌旗。 
<br>呜呼四歌兮歌四奏，林猿为我啼清昼。
<br>
<br>四山多风溪水急，寒雨飒飒枯树湿。黄蒿古城云不开， 
<br>白狐跳梁黄狐立。我生何为在穷谷，中夜起坐万感集。 
<br>呜呼五歌兮歌正长，魂招不来归故乡。
<br>
<br>南有龙兮在山湫，古木巃嵸枝相樛。木叶黄落龙正蛰， 
<br>蝮蛇东来水上游。我行怪此安敢出，拔剑欲斩且复休。 
<br>呜呼六歌兮歌思迟，溪壑为我回春姿。
<br>
<br>男儿生不成名身已老，三年饥走荒山道。长安卿相多少年， 
<br>富贵应须致身早。山中儒生旧相识，但话宿昔伤怀抱。 
<br>呜呼七歌兮悄终曲，仰视皇天白日速。
<br>
<br>
<br>
<br>&nbsp;&nbsp; 卷218_33 【发同谷县（乾元二年十二月一日自陇右赴剑南纪行）】杜甫 
<br>
<br>贤有不黔突，圣有不暖席。况我饥愚人，焉能尚安宅。 
<br>始来兹山中，休驾喜地僻。奈何迫物累，一岁四行役。 
<br>忡忡去绝境，杳杳更远适。停骖龙潭云，回首白崖石。 
<br>临岐别数子，握手泪再滴。交情无旧深，穷老多惨戚。 
<br>平生懒拙意，偶值栖遁迹。去住与愿违，仰惭林间翮。
<br>
<br>
<br>
<br>&nbsp;&nbsp; 卷218_34 【木皮岭】杜甫 
<br>
<br>首路栗亭西，尚想凤凰村。季冬携童稚，辛苦赴蜀门。 
<br>南登木皮岭，艰险不易论。汗流被我体，祁寒为之暄。 
<br>远岫争辅佐，千岩自崩奔。始知五岳外，别有他山尊。 
<br>仰干塞大明，俯入裂厚坤。再闻虎豹斗，屡跼风水昏。 
<br>高有废阁道，摧折如短辕。下有冬青林，石上走长根。 
<br>西崖特秀发，焕若灵芝繁。润聚金碧气，清无沙土痕。 
<br>忆观昆仑图，目击悬圃存。对此欲何适，默伤垂老魂。
<br>
<br>
<br>
<br>&nbsp;&nbsp; 卷218_35 【白沙渡（属剑州）】杜甫 
<br>
<br>畏途随长江，渡口下绝岸。差池上舟楫，杳窕入云汉。 
<br>天寒荒野外，日暮中流半。我马向北嘶，山猿饮相唤。 
<br>水清石礧礧，沙白滩漫漫。迥然洗愁辛，多病一疏散。 
<br>高壁抵嶔崟，洪涛越凌乱。临风独回首，揽辔复三叹。
<br>
<br>
<br>
<br>&nbsp;&nbsp; 卷218_36 【水会渡】杜甫 
<br>
<br>山行有常程，中夜尚未安。微月没已久，崖倾路何难。 
<br>大江动我前，汹若溟渤宽。篙师暗理楫，歌笑轻波澜。 
<br>霜浓木石滑，风急手足寒。入舟已千忧，陟巘仍万盘。 
<br>迥眺积水外，始知众星乾。远游令人瘦，衰疾惭加餐。
<br>
<br>
<br>
<br>&nbsp;&nbsp; 卷218_37 【飞仙阁】杜甫 
<br>
<br>土门山行窄，微径缘秋毫。栈云阑干峻，梯石结构牢。 
<br>万壑欹疏林，积阴带奔涛。寒日外澹泊，长风中怒号。 
<br>歇鞍在地底，始觉所历高。往来杂坐卧，人马同疲劳。 
<br>浮生有定分，饥饱岂可逃。叹息谓妻子，我何随汝曹。
<br>
<br>
<br>
<br>&nbsp;&nbsp; 卷218_38 【五盘（七盘岭在广元县北一名五盘栈道盘曲有五重）】杜甫 
<br>
<br>五盘虽云险，山色佳有馀。仰凌栈道细，俯映江木疏。 
<br>地僻无网罟，水清反多鱼。好鸟不妄飞，野人半巢居。 
<br>喜见淳朴俗，坦然心神舒。东郊尚格斗，巨猾何时除。 
<br>故乡有弟妹，流落随丘墟。成都万事好，岂若归吾庐。
<br>
<br>
<br>
<br>&nbsp;&nbsp; 卷218_39 【龙门阁】杜甫 
<br>
<br>清江下龙门，绝壁无尺土。长风驾高浪，浩浩自太古。 
<br>危途中萦盘，仰望垂线缕。滑石欹谁凿，浮梁袅相拄。 
<br>目眩陨杂花，头风吹过雨。百年不敢料，一坠那得取。 
<br>饱闻经瞿塘，足见度大庾。终身历艰险，恐惧从此数。
<br>
<br>
<br>
<br>&nbsp;&nbsp; 卷218_40 【石柜阁】杜甫 
<br>
<br>季冬日已长，山晚半天赤。蜀道多早花，江间饶奇石。 
<br>石柜曾波上，临虚荡高壁。清晖回群鸥，暝色带远客。 
<br>羁栖负幽意，感叹向绝迹。信甘孱懦婴，不独冻馁迫。 
<br>优游谢康乐，放浪陶彭泽。吾衰未自安，谢尔性所适。
<br>
<br>
<br>
<br>&nbsp;&nbsp; 卷218_41 【桔柏渡（在昭化县）】杜甫 
<br>
<br>青冥寒江渡，驾竹为长桥。竿湿烟漠漠，江永风萧萧。 
<br>连笮动袅娜，征衣飒飘飖。急流鸨鹢散，绝岸鼋鼍骄。 
<br>西辕自兹异，东逝不可要。高通荆门路，阔会沧海潮。 
<br>孤光隐顾眄，游子怅寂寥。无以洗心胸，前登但山椒。
<br>
<br>
<br>
<br>&nbsp;&nbsp; 卷218_42 【剑门】杜甫 
<br>
<br>惟天有设险，剑门天下壮。连山抱西南，石角皆北向。 
<br>两崖崇墉倚，刻画城郭状。一夫怒临关，百万未可傍。 
<br>珠玉走中原，岷峨气凄怆。三皇五帝前，鸡犬各相放。 
<br>后王尚柔远，职贡道已丧。至今英雄人，高视见霸王。 
<br>并吞与割据，极力不相让。吾将罪真宰，意欲铲叠嶂。 
<br>恐此复偶然，临风默惆怅。
<br>
<br>
<br>
<br>&nbsp;&nbsp; 卷218_43 【鹿头山（山上有关，在德阳县治北）】杜甫 
<br>
<br>鹿头何亭亭，是日慰饥渴。连山西南断，俯见千里豁。 
<br>游子出京华，剑门不可越。及兹险阻尽，始喜原野阔。 
<br>殊方昔三分，霸气曾间发。天下今一家，云端失双阙。 
<br>悠然想扬马，继起名硉兀。有文令人伤，何处埋尔骨。 
<br>纡馀脂膏地，惨澹豪侠窟。仗钺非老臣，宣风岂专达。 
<br>冀公柱石姿，论道邦国活。斯人亦何幸，公镇逾岁月。
<br>
<br>
<br>
<br>&nbsp;&nbsp; 卷218_44 【成都府】杜甫 
<br>
<br>翳翳桑榆日，照我征衣裳。我行山川异，忽在天一方。 
<br>但逢新人民，未卜见故乡。大江东流去，游子去日长。 
<br>曾城填华屋，季冬树木苍。喧然名都会，吹箫间笙簧。 
<br>信美无与适，侧身望川梁。鸟雀夜各归，中原杳茫茫。 
<br>初月出不高，众星尚争光。自古有羁旅，我何苦哀伤。
<br>
<br>
<br>
<br>
<br>
<br>&nbsp;&nbsp;卷219_1 【石笋行】杜甫 
<br>
<br>君不见益州城西门，陌上石笋双高蹲。古来相传是海眼， 
<br>苔藓蚀尽波涛痕。雨多往往得瑟瑟，此事恍惚难明论。 
<br>恐是昔时卿相墓，立石为表今仍存。惜哉俗态好蒙蔽， 
<br>亦如小臣媚至尊。政化错迕失大体，坐看倾危受厚恩。 
<br>嗟尔石笋擅虚名，后来未识犹骏奔。安得壮士掷天外， 
<br>使人不疑见本根。
<br>
<br>
<br>&nbsp;&nbsp; 卷219_2 【石犀行】杜甫 
<br>
<br>君不见秦时蜀太守，刻石立作三犀牛。自古虽有厌胜法， 
<br>天生江水向东流。蜀人矜夸一千载，泛溢不近张仪楼。 
<br>今年灌口损户口，此事或恐为神羞。终藉堤防出众力， 
<br>高拥木石当清秋。先王作法皆正道，鬼怪何得参人谋。 
<br>嗟尔三犀不经济，缺讹只与长川逝。但见元气常调和， 
<br>自免洪涛恣凋瘵。安得壮士提天纲，再平水土犀奔茫。
<br>
<br>
<br>
<br>&nbsp;&nbsp; 卷219_3 【杜鹃行】杜甫 
<br>
<br>君不见昔日蜀天子，化作杜鹃似老乌。寄巢生子不自啄， 
<br>群鸟至今与哺雏。虽同君臣有旧礼，骨肉满眼身羁孤。 
<br>业工窜伏深树里，四月五月偏号呼。其声哀痛口流血， 
<br>所诉何事常区区。尔岂摧残始发愤，羞带羽翮伤形愚。 
<br>苍天变化谁料得，万事反覆何所无。万事反覆何所无， 
<br>岂忆当殿群臣趋。
<br>
<br>
<br>
<br>&nbsp;&nbsp; 卷219_4 【赠蜀僧闾丘师兄】杜甫 
<br>
<br>大师铜梁秀，籍籍名家孙。呜呼先博士，炳灵精气奔。 
<br>惟昔武皇后，临轩御乾坤。多士尽儒冠，墨客蔼云屯。 
<br>当时上紫殿，不独卿相尊。世传闾丘笔，峻极逾昆仑。 
<br>凤藏丹霄暮，龙去白水浑。青荧雪岭东，碑碣旧制存。 
<br>斯文散都邑，高价越玙璠。晚看作者意，妙绝与谁论。 
<br>吾祖诗冠古，同年蒙主恩。豫章夹日月，岁久空深根。 
<br>小子思疏阔，岂能达词门。穷愁一挥泪，相遇即诸昆。 
<br>我住锦官城，兄居祇树园。地近慰旅愁，往来当丘樊。 
<br>天涯歇滞雨，粳稻卧不翻。漂然薄游倦，始与道侣敦。 
<br>景晏步修廊，而无车马喧。夜阑接软语，落月如金盆。 
<br>漠漠世界黑，驱车争夺繁。惟有摩尼珠，可照浊水源。
<br>
<br>
<br>
<br>&nbsp;&nbsp; 卷219_5 【泛溪】杜甫 
<br>
<br>落景下高堂，进舟泛回溪。谁谓筑居小，未尽乔木西。 
<br>远郊信荒僻，秋色有馀凄。练练峰上雪，纤纤云表霓。 
<br>童戏左右岸，罟弋毕提携。翻倒荷芰乱，指挥径路迷。 
<br>得鱼已割鳞，采藕不洗泥。人情逐鲜美，物贱事已睽。 
<br>吾村霭暝姿，异舍鸡亦栖。萧条欲何适，出处无可齐。 
<br>衣上见新月，霜中登故畦。浊醪自初熟，东城多鼓鼙。
<br>
<br>
<br>
<br>&nbsp;&nbsp; 卷219_6 【题壁画马歌（一作题壁上韦偃画歌。偃京兆人善画马）】杜甫 
<br>
<br>韦侯别我有所适，知我怜君画无敌。戏拈秃笔扫骅骝， 
<br>欻见骐驎出东壁。一匹龁草一匹嘶，坐看千里当霜蹄。 
<br>时危安得真致此，与人同生亦同死。
<br>
<br>
<br>
<br>&nbsp;&nbsp; 卷219_7 【戏题画山水图歌（一本题下有王宰二字。宰，蜀人）】杜甫 
<br>
<br>十日画一水，五日画一石。能事不受相促迫， 
<br>王宰始肯留真迹。壮哉昆仑方壶图，挂君高堂之素壁。 
<br>巴陵洞庭日本东，赤岸水与银河通，中有云气随飞龙。 
<br>舟人渔子入浦溆，山木尽亚洪涛风。尤工远势古莫比， 
<br>咫尺应须论万里。焉得并州快剪刀，翦取吴松半江水。
<br>
<br>
<br>
<br>&nbsp;&nbsp; 卷219_8 【题李尊师松树障子歌】杜甫 
<br>
<br>老夫清晨梳白头，玄都道士来相访。握发呼儿延入户， 
<br>手提新画青松障。障子松林静杳冥，凭轩忽若无丹青。 
<br>阴崖却承霜雪干，偃盖反走虬龙形。老夫平生好奇古， 
<br>对此兴与精灵聚。已知仙客意相亲，更觉良工心独苦。 
<br>松下丈人巾屦同，偶坐似是商山翁。怅望聊歌紫芝曲， 
<br>时危惨澹来悲风。
<br>
<br>
<br>
<br>&nbsp;&nbsp; 卷219_9 【戏为双松图歌（韦偃画）】杜甫 
<br>
<br>天下几人画古松，毕宏已老韦偃少。绝笔长风起纤末， 
<br>满堂动色嗟神妙。两株惨裂苔藓皮，屈铁交错回高枝。 
<br>白摧朽骨龙虎死，黑入太阴雷雨垂，松根胡僧憩寂寞， 
<br>庞眉皓首无住著。偏袒右肩露双脚，叶里松子僧前落。 
<br>韦侯韦侯数相见，我有一匹好东绢，重之不减锦绣段。 
<br>已令拂拭光凌乱，请公放笔为直干。
<br>
<br>
<br>
<br>&nbsp;&nbsp; 卷219_10 【投简成、华两县诸子】杜甫 
<br>
<br>赤县官曹拥材杰，软裘快马当冰雪。长安苦寒谁独悲， 
<br>杜陵野老骨欲折。南山豆苗早荒秽，青门瓜地新冻裂。 
<br>乡里儿童项领成，朝廷故旧礼数绝。自然弃掷与时异， 
<br>况乃疏顽临事拙。饥卧动即向一旬，敝裘何啻联百结。 
<br>君不见空墙日色晚，此老无声泪垂血。
<br>
<br>
<br>
<br>&nbsp;&nbsp; 卷219_11 【徐卿二子歌】杜甫 
<br>
<br>君不见徐卿二子生绝奇，感应吉梦相追随。 
<br>孔子释氏亲抱送，并是天上麒麟儿。大儿九龄色清澈， 
<br>秋水为神玉为骨。小儿五岁气食牛，满堂宾客皆回头。 
<br>吾知徐公百不忧，积善衮衮生公侯。 
<br>丈夫生儿有如此二雏者，名位岂肯卑微休。
<br>
<br>
<br>
<br>&nbsp;&nbsp; 卷219_12 【病柏】杜甫 
<br>
<br>有柏生崇冈，童童状车盖。偃蹙龙虎姿，主当风云会。 
<br>神明依正直，故老多再拜。岂知千年根，中路颜色坏。 
<br>出非不得地，蟠据亦高大。岁寒忽无凭，日夜柯叶改。 
<br>丹凤领九雏，哀鸣翔其外。鸱鸮志意满，养子穿穴内。 
<br>客从何乡来，伫立久吁怪。静求元精理，浩荡难倚赖。
<br>
<br>
<br>
<br>&nbsp;&nbsp; 卷219_13 【病橘】杜甫 
<br>
<br>群橘少生意，虽多亦奚为。惜哉结实小，酸涩如棠梨。 
<br>剖之尽蠹虫，采掇爽其宜。纷然不适口，岂只存其皮。 
<br>萧萧半死叶，未忍别故枝。玄冬霜雪积，况乃回风吹。 
<br>尝闻蓬莱殿，罗列潇湘姿。此物岁不稔，玉食失光辉。 
<br>寇盗尚凭陵，当君减膳时。汝病是天意，吾谂罪有司。 
<br>忆昔南海使，奔腾献荔支。百马死山谷，到今耆旧悲。
<br>
<br>
<br>
<br>&nbsp;&nbsp; 卷219_14 【枯棕】杜甫 
<br>
<br>蜀门多棕榈，高者十八九。其皮割剥甚，虽众亦易朽。 
<br>徒布如云叶，青黄岁寒后。交横集斧斤，凋丧先蒲柳。 
<br>伤时苦军乏，一物官尽取。嗟尔江汉人，生成复何有。 
<br>有同枯棕木，使我沈叹久。死者即已休，生者何自守。 
<br>啾啾黄雀啅，侧见寒蓬走。念尔形影干，摧残没藜莠。
<br>
<br>
<br>
<br>&nbsp;&nbsp; 卷219_15 【枯楠】杜甫 
<br>
<br>楩楠枯峥嵘，乡党皆莫记。不知几百岁，惨惨无生意。 
<br>上枝摩皇天，下根蟠厚地。巨围雷霆坼，万孔虫蚁萃。 
<br>冻雨落流胶，冲风夺佳气。白鹄遂不来，天鸡为愁思。 
<br>犹含栋梁具，无复霄汉志。良工古昔少，识者出涕泪。 
<br>种榆水中央，成长何容易。截承金露盘，袅袅不自畏。
<br>
<br>
<br>
<br>&nbsp;&nbsp; 卷219_16 【丽春】杜甫 
<br>
<br>百草竞春华，丽春应最胜。少须好颜色，多漫枝条剩。 
<br>纷纷桃李枝，处处总能移。如何贵此重，却怕有人知。
<br>
<br>
<br>
<br>&nbsp;&nbsp; 卷219_17 【丈人山（山在青城县北，黄帝封青城山为五岳丈人）】杜甫 
<br>
<br>自为青城客，不唾青城地。为爱丈人山，丹梯近幽意。 
<br>丈人祠西佳气浓，缘云拟住最高峰。扫除白发黄精在， 
<br>君看他时冰雪容。
<br>
<br>
<br>
<br>&nbsp;&nbsp; 卷219_18 【百忧集行（王筠诗百忧俱集断人肠）】杜甫 
<br>
<br>忆年十五心尚孩，健如黄犊走复来。庭前八月梨枣熟， 
<br>一日上树能千回。即今倏忽已五十，坐卧只多少行立。 
<br>强将笑语供主人，悲见生涯百忧集。入门依旧四壁空， 
<br>老妻睹我颜色同。痴儿未知父子礼，叫怒索饭啼门东。
<br>
<br>
<br>
<br>&nbsp;&nbsp; 卷219_19 【戏作花卿歌】杜甫 
<br>
<br>成都猛将有花卿，学语小儿知姓名。用如快鹘风火生， 
<br>见贼唯多身始轻。绵州副使著柘黄，我卿扫除即日平。 
<br>子章髑髅血模糊，手提掷还崔大夫。李侯重有此节度， 
<br>人道我卿绝世无。既称绝世无，天子何不唤取守京都。
<br>
<br>
<br>
<br>&nbsp;&nbsp; 卷219_20 【入奏行，赠西山检察使窦侍御】杜甫 
<br>
<br>窦侍御，骥之子，凤之雏。年未三十忠义俱，骨鲠绝代无。 
<br>炯如一段清冰出万壑，置在迎风寒露之玉壶。 
<br>蔗浆归厨金碗冻，洗涤烦热足以宁君躯。 
<br>政用疏通合典则，戚联豪贵耽文儒。兵革未息人未苏， 
<br>天子亦念西南隅。吐蕃凭陵气颇粗，窦氏检察应时须。 
<br>运粮绳桥壮士喜，斩木火井穷猿呼。八州刺史思一战， 
<br>三城守边却可图。此行入奏计未小，密奉圣旨恩宜殊。 
<br>绣衣春当霄汉立，彩服日向庭闱趋。省郎京尹必俯拾， 
<br>江花未落还成都。江花未落还成都，肯访浣花老翁无。 
<br>为君酤酒满眼酤，与奴白饭马青刍。
<br>
<br>
<br>
<br>&nbsp;&nbsp; 卷219_21 【楠树为风雨所拔叹】杜甫 
<br>
<br>倚江楠树草堂前，故老相传二百年。诛茅卜居总为此， 
<br>五月仿佛闻寒蝉。东南飘风动地至，江翻石走流云气。 
<br>干排雷雨犹力争，根断泉源岂天意。沧波老树性所爱， 
<br>浦上童童一青盖。野客频留惧雪霜，行人不过听竽籁。 
<br>虎倒龙颠委榛棘，泪痕血点垂胸臆。我有新诗何处吟， 
<br>草堂自此无颜色。
<br>
<br>
<br>
<br>&nbsp;&nbsp; 卷219_22 【茅屋为秋风所破歌】杜甫 
<br>
<br>八月秋高风怒号，卷我屋上三重茅。茅飞度江洒江郊， 
<br>高者挂罥长林梢，下者飘转沉塘坳。南村群童欺我老无力， 
<br>忍能对面为盗贼，公然抱茅入竹去。唇焦口燥呼不得， 
<br>归来倚杖自叹息。俄顷风定云墨色，秋天漠漠向昏黑。 
<br>布衾多年冷似铁，骄儿恶卧踏里裂。床床屋漏无干处， 
<br>雨脚如麻未断绝。自经丧乱少睡眠，长夜沾湿何由彻。 
<br>安得广厦千万间，大庇天下寒士俱欢颜，风雨不动安如山。 
<br>呜呼何时眼前突兀见此屋，吾庐独破受冻死亦足。
<br>
<br>
<br>
<br>&nbsp;&nbsp; 卷219_23 【大雨】杜甫 
<br>
<br>西蜀冬不雪，春农尚嗷嗷。上天回哀眷，朱夏云郁陶。 
<br>执热乃沸鼎，纤絺成缊袍。风雷飒万里，霈泽施蓬蒿。 
<br>敢辞茅苇漏，已喜黍豆高。三日无行人，二江声怒号。 
<br>流恶邑里清，矧兹远江皋。荒庭步鹳鹤，隐几望波涛。 
<br>沉疴聚药饵，顿忘所进劳。则知润物功，可以贷不毛。 
<br>阴色静陇亩，劝耕自官曹。四邻耒耜出，何必吾家操。
<br>
<br>
<br>
<br>&nbsp;&nbsp; 卷219_24 【溪涨】杜甫 
<br>
<br>当时浣花桥，溪水才尺馀。白石明可把，水中有行车。 
<br>秋夏忽泛溢，岂惟入吾庐。蛟龙亦狼狈，况是鳖与鱼。 
<br>兹晨已半落，归路跬步疏。马嘶未敢动，前有深填淤。 
<br>青青屋东麻，散乱床上书。不意远山雨，夜来复何如。 
<br>我游都市间，晚憩必村墟。乃知久行客，终日思其居。
<br>
<br>
<br>
<br>&nbsp;&nbsp; 卷219_25 【戏赠友二首】杜甫 
<br>
<br>元年建巳月，郎有焦校书。自夸足膂力，能骑生马驹。 
<br>一朝被马踏，唇裂版齿无。壮心不肯已，欲得东擒胡。
<br>
<br>元年建巳月，官有王司直。马惊折左臂，骨折面如墨。 
<br>驽骀漫深泥，何不避雨色。劝君休叹恨，未必不为福。
<br>
<br>
<br>
<br>&nbsp;&nbsp; 卷219_26 【遭田父泥饮美严中丞】杜甫 
<br>
<br>步屟随春风，村村自花柳。田翁逼社日，邀我尝春酒。 
<br>酒酣夸新尹，畜眼未见有。回头指大男，渠是弓弩手。 
<br>名在飞骑籍，长番岁时久。前日放营农，辛苦救衰朽。 
<br>差科死则已，誓不举家走。今年大作社，拾遗能住否。 
<br>叫妇开大瓶，盆中为吾取。感此气扬扬，须知风化首。 
<br>语多虽杂乱，说尹终在口。朝来偶然出，自卯将及酉。 
<br>久客惜人情，如何拒邻叟。高声索果栗，欲起时被肘。 
<br>指挥过无礼，未觉村野丑。月出遮我留，仍嗔问升斗。
<br>
<br>
<br>
<br>&nbsp;&nbsp; 卷219_27 【喜雨】杜甫 
<br>
<br>春旱天地昏，日色赤如血。农事都已休，兵戈况骚屑。 
<br>巴人困军须，恸哭厚土热。沧江夜来雨，真宰罪一雪。 
<br>谷根小苏息，沴气终不灭。何由见宁岁，解我忧思结。 
<br>峥嵘群山云，交会未断绝。安得鞭雷公，滂沱洗吴越。
<br>
<br>
<br>
<br>&nbsp;&nbsp; 卷219_28 【渔阳】杜甫 
<br>
<br>渔阳突骑犹精锐，赫赫雍王都节制。猛将飘然恐后时， 
<br>本朝不入非高计。禄山北筑雄武城，旧防败走归其营。 
<br>系书请问燕耆旧，今日何须十万兵。
<br>
<br>
<br>
<br>&nbsp;&nbsp; 卷219_29 【天边行】杜甫 
<br>
<br>天边老人归未得，日暮东临大江哭。陇右河源不种田， 
<br>胡骑羌兵入巴蜀。洪涛滔天风拔木，前飞秃鹙后鸿鹄。 
<br>九度附书向洛阳，十年骨肉无消息。
<br>
<br>
<br>
<br>&nbsp;&nbsp; 卷219_30 【大麦行】杜甫 
<br>
<br>大麦干枯小麦黄，妇女行泣夫走藏。东至集壁西梁洋， 
<br>问谁腰镰胡与羌。岂无蜀兵三千人，部领辛苦江山长。 
<br>安得如鸟有羽翅，托身白云还故乡。
<br>
<br>
<br>
<br>&nbsp;&nbsp; 卷219_31 【苦战行】杜甫 
<br>
<br>苦战身死马将军，自云伏波之子孙。干戈未定失壮士， 
<br>使我叹恨伤精魂。去年江南讨狂贼，临江把臂难再得。 
<br>别时孤云今不飞，时独看云泪横臆。
<br>
<br>
<br>
<br>&nbsp;&nbsp; 卷219_32 【去秋行】杜甫 
<br>
<br>去秋涪江木落时，臂枪走马谁家儿。到今不知白骨处， 
<br>部曲有去皆无归。遂州城中汉节在，遂州城外巴人稀。 
<br>战场冤魂每夜哭，空令野营猛士悲。
<br>
<br>
<br>
<br>&nbsp;&nbsp; 卷219_33 【述古三首】杜甫 
<br>
<br>赤骥顿长缨，非无万里姿。悲鸣泪至地，为问驭者谁。 
<br>凤凰从东来，何意复高飞。竹花不结实，念子忍朝饥。 
<br>古时君臣合，可以物理推。贤人识定分，进退固其宜。
<br>
<br>市人日中集，于利竞锥刀。置膏烈火上，哀哀自煎熬。 
<br>农人望岁稔，相率除蓬蒿。所务谷为本，邪赢无乃劳。 
<br>舜举十六相，身尊道何高。秦时任商鞅，法令如牛毛。
<br>
<br>汉光得天下，祚永固有开。岂惟高祖圣，功自萧曹来。 
<br>经纶中兴业，何代无长才。吾慕寇邓勋，济时信良哉。 
<br>耿贾亦宗臣，羽翼共裴回。休运终四百，图画在云台。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
