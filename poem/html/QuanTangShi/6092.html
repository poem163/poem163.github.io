<HTML>
<HEAD>
<TITLE>全唐诗 卷212-215 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷212-215</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷212-215</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6092"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷212-215')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷212-215]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷212_1 【宋中遇林虑杨十七山人，因而有别】高適 
<br>
<br>昔余涉漳水，驱车行邺西。遥见林虑山，苍苍戛天倪。 
<br>邂逅逢尔曹，说君彼岩栖。萝径垂野蔓，石房倚云梯。 
<br>秋韭何青青，药苗数百畦。栗林隘谷口，栝树森回谿。 
<br>耕耘有山田，纺绩有山妻。人生苟如此，何必组与珪。 
<br>谁谓远相访，曩情殊不迷。檐前举醇醪，灶下烹只鸡。 
<br>朔风忽振荡，昨夜寒螀啼。游子益思归，罢琴伤解携。 
<br>出门尽原野，白日黯已低。始惊道路难，终念言笑暌。 
<br>因声谢岑壑，岁暮一攀跻。
<br>
<br>
<br>&nbsp;&nbsp; 卷212_2 【酬别薛三、蔡大，留简韩十四主簿】高適 
<br>
<br>迢递辞京华，辛勤异乡县。登高俯沧海，回首泪如霰。 
<br>同人久离别，失路还相见。薛侯怀直道，德业应时选。 
<br>蔡子负清才，当年擢宾荐。韩公有奇节，词赋凌群彦。 
<br>读书嵩岑间，作吏沧海甸。伊余寡栖托，感激多愠见。 
<br>纵诞非尔情，飘沦任疵贱。忽枉琼瑶作，乃深平生眷。 
<br>始谓吾道存，终嗟客游倦。归心无昼夜，别事除言宴。 
<br>复值凉风时，苍茫夏云变。
<br>
<br>
<br>
<br>&nbsp;&nbsp; 卷212_3 【送虞城刘明府谒魏郡苗太守】高適 
<br>
<br>天官苍生望，出入承明庐。肃肃领旧藩，皇皇降玺书。 
<br>茂宰多感激，良将复吹嘘。永怀一言合，谁谓千里疏。 
<br>对酒忽命驾，兹情何起予。炎天昼如火，极目无行车。 
<br>长路出雷泽，浮云归孟诸。魏郡十万家，歌钟喧里闾。 
<br>传道贤君至，闭关常晏如。君将挹高论，定是问樵渔。 
<br>今日逢明圣，吾为陶隐居。
<br>
<br>
<br>
<br>&nbsp;&nbsp; 卷212_4 【途中酬李少府赠别之作】高適 
<br>
<br>西上逢节换，东征私自怜。故人今卧疾，欲别还留连。 
<br>举酒临南轩，夕阳满中筵。宁知江上兴，乃在河梁偏。 
<br>行李多光辉，札翰忽相鲜。谁谓岁月晚，交情尚贞坚。 
<br>终嗟州县劳，官谤复迍邅。虽负忠信美，其如方寸悬。 
<br>连帅扇清风，千里犹眼前。曾是趋藻镜，不应翻弃捐。 
<br>日来知自强，风气殊未痊。可以加药物，胡为辄忧煎。 
<br>驱马出大梁，原野一悠然。柳色感行客，云阴愁远天。 
<br>皇明烛幽遐，德泽普照宣。鹓鸿列霄汉，燕雀何翩翩。 
<br>余亦惬所从，渔樵十二年。种瓜漆园里，凿井卢门边。 
<br>去去勿重陈，生涯难勉旃。或期遇春事，与尔复周旋。 
<br>投报空回首，狂歌谢比肩。
<br>
<br>
<br>
<br>&nbsp;&nbsp; 卷212_5 【睢阳酬别畅大判官】高適 
<br>
<br>吾友遇知己，策名逢圣朝。高才擅白雪，逸翰怀青霄。 
<br>承诏选嘉宾，慨然即驰轺。清昼下公馆，尺书忽相邀。 
<br>留欢惜别离，毕景驻行镳。言及沙漠事，益令胡马骄。 
<br>丈夫拔东蕃，声冠霍嫖姚。兜鍪冲矢石，铁甲生风飙。 
<br>诸将出冷陉，连营济石桥。酋豪尽俘馘，子弟输征徭。 
<br>边庭绝刁斗，战地成渔樵。榆关夜不扃，塞口长萧萧。 
<br>降胡满蓟门，一一能射雕。军中多宴乐，马上何轻趫。 
<br>戎狄本无厌，羁縻非一朝。饥附诚足用，饱飞安可招。 
<br>李牧制儋蓝，遗风岂寂寥。君还谢幕府，慎勿轻刍荛。
<br>
<br>
<br>
<br>&nbsp;&nbsp; 卷212_6 【宴韦司户山亭院】高適 
<br>
<br>人幽想灵山，意惬怜远水。习静务为适，所居还复尔。 
<br>汲流涨华池，开酌宴君子。苔径试窥践，石屏可攀倚。 
<br>入门见中峰，携手如万里。横琴了无事，垂钓应有以。 
<br>高馆何沉沉，飒然凉风起。
<br>
<br>
<br>
<br>&nbsp;&nbsp; 卷212_7 【同诸公登慈恩寺浮图】高適 
<br>
<br>香界泯群有，浮图岂诸相。登临骇孤高，披拂欣大壮。 
<br>言是羽翼生，迥出虚空上。顿疑身世别，乃觉形神王。 
<br>宫阙皆户前，山河尽檐向。秋风昨夜至，秦塞多清旷。 
<br>千里何苍苍，五陵郁相望。盛时惭阮步，末宦知周防。 
<br>输效独无因，斯焉可游放。
<br>
<br>
<br>
<br>&nbsp;&nbsp; 卷212_8 【同薛司直诸公秋霁曲江俯见南山作】高適 
<br>
<br>南山郁初霁，曲江湛不流。若临瑶池前，想望昆仑丘。 
<br>回首见黛色，眇然波上秋。深沉俯峥嵘，清浅延阻修。 
<br>连潭万木影，插岸千岩幽。杳霭信难测，渊沦无暗投。 
<br>片云对渔父，独鸟随虚舟。我心寄青霞，世事惭白鸥。 
<br>得意在乘兴，忘怀非外求。良辰自多暇，欣与数子游。
<br>
<br>
<br>
<br>&nbsp;&nbsp; 卷212_9 【登广陵栖灵寺塔】高適 
<br>
<br>淮南富登临，兹塔信奇最。直上造云族，凭虚纳天籁。 
<br>迥然碧海西，独立飞鸟外。始知高兴尽，适与赏心会。 
<br>连山黯吴门，乔木吞楚塞。城池满窗下，物象归掌内。 
<br>远思驻江帆，暮时结春霭。轩车疑蠢动，造化资大块。 
<br>何必了无身，然后知所退。
<br>
<br>
<br>
<br>&nbsp;&nbsp; 卷212_10 【登百丈峰二首】高適 
<br>
<br>朝登百丈峰，遥望燕支道。汉垒青冥间，胡天白如扫。 
<br>忆昔霍将军，连年此征讨。匈奴终不灭，寒山徒草草。 
<br>唯见鸿雁飞，令人伤怀抱。
<br>
<br>晋武轻后事，惠皇终已昏。豺狼塞瀍洛，胡羯争乾坤。 
<br>四海如鼎沸，五原徒自尊。而今白庭路，犹对青阳门。 
<br>朝市不足问，君臣随草根。
<br>
<br>
<br>
<br>&nbsp;&nbsp; 卷212_11 【同群公秋登琴台】高適 
<br>
<br>古迹使人感，琴台空寂寥。静然顾遗尘，千载如昨朝。 
<br>临眺自兹始，群贤久相邀。德与形神高，孰知天地遥。 
<br>四时何倏忽，六月鸣秋蜩。万象归白帝，平川横赤霄。 
<br>犹是对夏伏，几时有凉飙。燕雀满檐楹，鸿鹄抟扶摇。 
<br>物性各自得，我心在渔樵。兀然还复醉，尚握尊中瓢。
<br>
<br>
<br>
<br>&nbsp;&nbsp; 卷212_12 【同群公出猎海上】高適 
<br>
<br>畋猎自古昔，况伊心赏俱。偶与群公游，旷然出平芜。 
<br>层阴涨溟海，杀气穷幽都。鹰隼何翩翩，驰骤相传呼。 
<br>豺狼窜榛莽，麋鹿罹艰虞。高鸟下騂弓，困兽斗匹夫。 
<br>尘惊大泽晦，火燎深林枯。失之有馀恨，获者无全驱。 
<br>咄彼工拙间，恨非指踪徒。犹怀老氏训，感叹此欢娱。
<br>
<br>
<br>
<br>&nbsp;&nbsp; 卷212_13 【同群公题郑少府田家（此公昔任白马尉，今寄住滑台）】高適 
<br>
<br>郑侯应凄惶，五十头尽白。昔为南昌尉，今作东郡客。 
<br>与语多远情，论心知所益。秋林既清旷，穷巷空淅沥。 
<br>蝶舞园更闲，鸡鸣日云夕。男儿未称意，其道固无适。 
<br>劝君且杜门，勿叹人事隔。
<br>
<br>
<br>
<br>&nbsp;&nbsp; 卷212_14 【同群公题中山寺】高適 
<br>
<br>平原十里外，稍稍云岩深。遂及清净所，都无人世心。 
<br>名僧既礼谒，高阁复登临。石壁倚松径，山田多栗林。 
<br>超遥尽巘崿，逼侧仍岖嶔。吾欲休世事，于焉聊自任。
<br>
<br>
<br>
<br>&nbsp;&nbsp; 卷212_15 【同群公宿开善寺，赠陈十六所居】高適 
<br>
<br>驾车出人境，避暑投僧家。裴回龙象侧，始见香林花。 
<br>读书不及经，饮酒不胜茶。知君悟此道，所未搜袈裟。 
<br>谈空忘外物，持诫破诸邪。则是无心地，相看唯月华。
<br>
<br>
<br>
<br>&nbsp;&nbsp; 卷212_16 【同韩四、薛三东亭玩月】高適 
<br>
<br>远游怅不乐，兹赏吾道存。款曲故人意，辛勤清夜言。 
<br>东亭何寥寥，佳境无朝昏。阶墀近洲渚，户牖当郊原。 
<br>矧乃穷周旋，游时怡讨论。树阴荡瑶瑟，月气延清尊。 
<br>明河带飞雁，野火连荒村。对此更愁予，悠哉怀故园。
<br>
<br>
<br>
<br>&nbsp;&nbsp; 卷212_17 【同敬八、卢五泛河间清河】高適 
<br>
<br>清川在城下，沿泛多所宜。同济惬数公，玩物欣良时。 
<br>飘飖波上兴，燕婉舟中词。昔陟乃平原，今来忽涟漪。 
<br>东流达沧海，西流延滹池。云树共晦明，井邑相逶迤。 
<br>稍随归月帆，若与沙鸥期。渔父更留我，前潭水未滋。
<br>
<br>
<br>
<br>&nbsp;&nbsp; 卷212_18 【同房侍御山园新亭与邢判官同游】高適 
<br>
<br>隐隐春城外，朦胧陈迹深。君子顾榛莽，兴言伤古今。 
<br>决河导新流，疏径踪旧林。开亭俯川陆，时景宜招寻。 
<br>肃穆逢使轩，夤缘事登临。忝游芝兰室，还对桃李阴。 
<br>岸远白波来，气喧黄鸟吟。因睹歌颂作，始知经济心。 
<br>灌坛有遗风，单父多鸣琴。谁为久州县，苍生怀德音。
<br>
<br>
<br>
<br>&nbsp;&nbsp; 卷212_19 【同马太守听九思法师讲金刚经】高適 
<br>
<br>吾师晋阳宝，杰出山河最。途经世谛间，心到空王外。 
<br>鸣钟山虎伏，说法天龙会。了义同建瓴，梵法若吹籁。 
<br>深知亿劫苦，善喻恒沙大。舍施割肌肤，攀缘去亲爱。 
<br>招提何清净，良牧驻轻盖。露冕众香中，临人觉苑内。 
<br>心持佛印久，标割魔军退。愿开初地因，永奉弥天对。
<br>
<br>
<br>
<br>&nbsp;&nbsp; 卷212_20 【涟上题樊氏水亭】高適 
<br>
<br>涟上非所趣，偶为世务牵。经时驻归棹，日夕对平川。 
<br>莫论行子愁，且得主人贤。亭上酒初熟，厨中鱼每鲜。 
<br>自说宦游来，因之居住偏。煮盐沧海曲，种稻长淮边。 
<br>四时常晏如，百口无饥年。菱芋藩篱下，渔樵耳目前。 
<br>异县少朋从，我行复迍邅。向不逢此君，孤舟已言旋。 
<br>明日又分首，风涛还眇然。
<br>
<br>
<br>
<br>&nbsp;&nbsp; 卷212_21 【同吕判官从哥舒大夫破洪济城回登积石军多福七级浮图】高適 
<br>
<br>塞口连浊河，辕门对山寺。宁知鞍马上，独有登临事。 
<br>七级凌太清，千崖列苍翠。飘飘方寓目，想像见深意。 
<br>高兴殊未平，凉风飒然至。拔城阵云合，转旆胡星坠。 
<br>大将何英灵，官军动天地。君怀生羽翼，本欲附骐骥。 
<br>款段苦不前，青冥信难致。一歌阳春后，三叹终自愧。
<br>
<br>
<br>
<br>&nbsp;&nbsp; 卷212_22 【三君咏·魏郑公（徵）】高適 
<br>
<br>郑公经纶日，隋氏风尘昏。济代取高位，逢时敢直言。 
<br>道光先帝业，义激旧君恩。寂寞卧龙处，英灵千载魂。
<br>
<br>
<br>
<br>&nbsp;&nbsp; 卷212_23 【三君咏·郭代公（元振）】高適 
<br>
<br>代公实英迈，津涯浩难识。拥兵抗矫征，仗节归有德。 
<br>纵横负才智，顾盼安社稷。流落勿重陈，怀哉为凄恻。
<br>
<br>
<br>
<br>&nbsp;&nbsp; 卷212_24 【三君咏·狄梁公（仁杰）】高適 
<br>
<br>梁公乃贞固，勋烈垂竹帛。昌言太后朝，潜运储君策。 
<br>待贤开相府，共理登方伯。至今青云人，犹是门下客。
<br>
<br>
<br>
<br>&nbsp;&nbsp; 卷212_25 【宓公琴台诗三首】高適 
<br>
<br>宓子昔为政，鸣琴登此台。琴和人亦闲，千载称其才。 
<br>临眺忽凄怆，人琴安在哉。悠悠此天壤，唯有颂声来。
<br>
<br>邦伯感遗事，慨然建琴堂。乃知静者心，千载犹相望。 
<br>入室想其人，出门何茫茫。唯见白云合，东临邹鲁乡。
<br>
<br>皤皤邑中老，自夸邑中理。何必升君堂，然后知君美。 
<br>开门无犬吠，早卧常晏起。昔人不忍欺，今我还复尔。
<br>
<br>
<br>
<br>&nbsp;&nbsp; 卷212_26 【李云南征蛮诗】高適 
<br>
<br>圣人赫斯怒，诏伐西南戎。肃穆庙堂上，深沉节制雄。 
<br>遂令感激士，得建非常功。料死不料敌，顾恩宁顾终。 
<br>鼓行天海外，转战蛮夷中。梯巘近高鸟，穿林经毒虫。 
<br>鬼门无归客，北户多南风。蜂虿隔万里，云雷随九攻。 
<br>长驱大浪破，急击群山空。饷道忽已远，悬军垂欲穷。 
<br>精诚动白日，愤薄连苍穹。野食掘田鼠，晡餐兼僰僮。 
<br>收兵列亭堠，拓地弥西东。临事耻苟免，履危能饬躬。 
<br>将星独照耀，边色何溟濛。泸水夜可涉，交州今始通。 
<br>归来长安道，召见甘泉宫。廉蔺若未死，孙吴知暗同。 
<br>相逢论意气，慷慨谢深衷。
<br>
<br>
<br>
<br>&nbsp;&nbsp; 卷212_27 【题尉迟将军新庙】高適 
<br>
<br>周室既板荡，贼臣立婴儿。将军独激昂，誓欲酬恩私。 
<br>孤城日无援，高节终可悲。家国共沦亡，精魂空在斯。 
<br>沉沉积冤气，寂寂无人知。良牧怀深仁，与君建明祠。 
<br>父子俱血食，轩车每逶迤。我来荐蘋蘩，感叹兴此词。 
<br>晨光上阶闼，杀气翻旌旗。明明幽冥理，至诚信莫欺。 
<br>唯夫二千石，多庆方自兹。
<br>
<br>
<br>
<br>&nbsp;&nbsp; 卷212_28 【观李九少府翥树宓子贱神祠碑】高適 
<br>
<br>吾友吏兹邑，亦尝怀宓公。安知梦寐间，忽与精灵通。 
<br>一见兴永叹，再来激深衷。宾从何逶迤，二十四老翁。 
<br>于焉建层碑，突兀长林东。作者无愧色，行人感遗风。 
<br>坐令高岸尽，独对秋山空。片石勿谓轻，斯言固难穷。 
<br>龙盘色丝外，鹊顾偃波中。形胜驻群目，坚贞指苍穹。 
<br>我非王仲宣，去矣徒发蒙。
<br>
<br>
<br>
<br>&nbsp;&nbsp; 卷212_29 【同观陈十六史兴碑】高適 
<br>
<br>荆衡气偏秀，江汉流不歇。此地多精灵，有时生才杰。 
<br>伊人今独步，逸思能间发。永怀掩风骚，千载常矻矻。 
<br>新碑亦崔嵬，佳句悬日月。则是刊石经，终然继梼杌。 
<br>我来观雅制，慷慨变毛发。季主尽荒淫，前王徒贻厥。 
<br>东周既削弱，两汉更沦没。西晋何披猖，五胡相唐突。 
<br>作歌乃彰善，比物仍恶讦。感叹将谓谁，对之空咄咄。
<br>
<br>
<br>
<br>&nbsp;&nbsp; 卷212_30 【宋中十首】高適 
<br>
<br>梁王昔全盛，宾客复多才。悠悠一千年，陈迹唯高台。 
<br>寂寞向秋草，悲风千里来。
<br>
<br>朝临孟诸上，忽见芒砀间。赤帝终已矣，白云长不还。 
<br>时清更何有，禾黍遍空山。
<br>
<br>景公德何广，临变莫能欺。三请皆不忍，妖星终自移。 
<br>君心本如此，天道岂无知。
<br>
<br>梁苑白日暮，梁山秋草时。君王不可见，修竹令人悲。 
<br>九月桑叶尽，寒风鸣树枝。
<br>
<br>登高临旧国，怀古对穷秋。落日鸿雁度，寒城砧杵愁。 
<br>昔贤不复有，行矣莫淹留。
<br>
<br>出门望终古，独立悲且歌。忆昔鲁仲尼，凄凄此经过。 
<br>众人不可向，伐树将如何。
<br>
<br>逍遥漆园吏，冥没不知年。世事浮云外，闲居大道边。 
<br>古来同一马，今我亦忘筌。
<br>
<br>五霸递征伐，宋人无战功。解围幸奇说，易子伤吾衷。 
<br>唯见卢门外，萧条多转蓬。
<br>
<br>常爱宓子贱，鸣琴能自亲。邑中静无事，岂不由其身。 
<br>何意千年后，寂寞无此人。
<br>
<br>阏伯去已久，高丘临道傍。人皆有兄弟，尔独为参商。 
<br>终古犹如此。而今安可量。
<br>
<br>
<br>
<br>&nbsp;&nbsp; 卷212_31 【蓟中作】高適 
<br>
<br>策马自沙漠，长驱登塞垣。边城何萧条，白日黄云昏。 
<br>一到征战处，每愁胡虏翻。岂无安边书，诸将已承恩。 
<br>惆怅孙吴事，归来独闭门。
<br>
<br>
<br>
<br>&nbsp;&nbsp; 卷212_32 【自淇涉黄河途中作十三首】高適 
<br>
<br>川上常极目，世情今已闲。去帆带落日，征路随长山。 
<br>亲友若云霄，可望不可攀。于兹任所惬，浩荡风波间。
<br>
<br>清晨泛中流，羽族满汀渚。黄鹄何处来，昂藏寡俦侣。 
<br>飞鸣无人见，饮啄岂得所。云汉尔固知，胡为不轻举。
<br>
<br>野人头尽白，与我忽相访。手持青竹竿，日暮淇水上。 
<br>虽老美容色，虽贫亦闲放。钓鱼三十年，中心无所向。
<br>
<br>南登滑台上，却望河淇间。竹树夹流水，孤城对远山。 
<br>念兹川路阔，羡尔沙鸥闲。长想别离处，犹无音信还。
<br>
<br>东入黄河水，茫茫泛纡直。北望太行山，峨峨半天色。 
<br>山河相映带，深浅未可测。自昔有贤才，相逢不相识。
<br>
<br>秋日登滑台，台高秋已暮。独行既未惬，怀土怅无趣。 
<br>晋宋何萧条，羌胡散驰鹜。当时无战略，此地即边戍。 
<br>兵革徒自勤，山河孰云固。乘闲喜临眺，感物伤游寓。 
<br>惆怅落日前，飘飖远帆处。北风吹万里，南雁不知数。 
<br>归意方浩然，云沙更回互。
<br>
<br>乱流自兹远，倚楫时一望。遥见楚汉城，崔嵬高山上。 
<br>天道昔未测，人心无所向。屠钓称侯王，龙蛇争霸王。 
<br>缅怀多杀戮，顾此生惨怆。圣代休甲兵，吾其得闲放。
<br>
<br>兹川方悠邈，云沙无前后。古堰对河壖，长林出淇口。 
<br>独行非吾意，东向日已久。忧来谁得知，且酌尊中酒。
<br>
<br>朝从北岸来，泊船南河浒。试共野人言，深觉农夫苦。 
<br>去秋虽薄熟，今夏犹未雨。耕耘日勤劳，租税兼舄卤。 
<br>园蔬空寥落，产业不足数。尚有献芹心，无因见明主。
<br>
<br>茫茫浊河注，怀古临河滨。禹功本豁达，汉迹方因循。 
<br>坎德昔滂沱，冯夷胡不仁。激潏陵堤防，东郡多悲辛。 
<br>天子忽惊悼，从官皆负薪。畚筑岂无谋，祈祷如有神。 
<br>宣房今安在，高岸空嶙峋。
<br>
<br>我行倦风湍，辍棹将问津。空传歌瓠子，感慨独愁人。 
<br>孟夏桑叶肥，秾阴夹长津。蚕农有时节，田野无闲人。 
<br>临水狎渔樵，望山怀隐沦。谁能去京洛，憔悴对风尘。
<br>
<br>朝景入平川，川长复垂柳。遥看魏公墓，突兀前山后。 
<br>忆昔大业时，群雄角奔走。伊人何电迈，独立风尘首。 
<br>传檄举敖仓，拥兵屯洛口。连营一百万，六合如可有。 
<br>方项终比肩，乱隋将假手。力争固难恃，骄战曷能久。 
<br>若使学萧曹，功名当不朽。
<br>
<br>皤皤河滨叟，相遇似有耻。辍榜聊问之，答言尽终始。 
<br>一生虽贫贱，九十年未死。且喜对儿孙，弥惭远城市。 
<br>结庐黄河曲，垂钓长河里。漫漫望云沙，萧条听风水。 
<br>所思强饭食，永愿在乡里。万事吾不知，其心只如此。
<br>
<br>
<br>
<br>&nbsp;&nbsp; 卷212_33 【宋中遇陈二】高適 
<br>
<br>常忝鲍叔义，所期王佐才。如何守苦节，独此无良媒。 
<br>离别十年外，飘飖千里来。安知罢官后，惟见柴门开。 
<br>穷巷隐东郭，高堂咏南陔。篱根长花草，井上生莓苔。 
<br>伊昔望霄汉，于今倦蒿莱。男儿命未达，且尽手中杯。
<br>
<br>
<br>
<br>&nbsp;&nbsp; 卷212_34 【宋中遇刘书记有别】高適 
<br>
<br>何代无秀士，高门生此才。森然睹毛发，若见河山来。 
<br>几载困常调，一朝时运催。白身谒明主，待诏登云台。 
<br>相逢梁宋间，与我醉蒿莱。寒楚眇千里，雪天昼不开。 
<br>末路终离别，不能强悲哀。男儿争富贵，劝尔莫迟回。
<br>
<br>
<br>
<br>&nbsp;&nbsp; 卷212_35 【鲁郡途中遇徐十八录事（时此公学王书嗟别）】高適 
<br>
<br>谁谓嵩颍客，遂经邹鲁乡。前临少昊墟，始觉东蒙长。 
<br>独行岂吾心，怀古激中肠。圣人久已矣，游夏遥相望。 
<br>裴回野泽间，左右多悲伤。日出见阙里，川平知汶阳。 
<br>弱冠负高节，十年思自强。终然不得意，去去任行藏。
<br>
<br>
<br>
<br>&nbsp;&nbsp; 卷212_36 【遇冲和先生】高適 
<br>
<br>冲和生何代，或谓游东溟。三命谒金殿，一言拜银青。 
<br>自云多方术，往往通神灵。万乘亲问道，六宫无敢听。 
<br>昔去限霄汉，今来睹仪形。头戴鹖鸟冠，手摇白鹤翎。 
<br>终日饮醇酒，不醉复不醒。常忆鸡鸣山，每诵西升经。 
<br>拊背念离别，依然出户庭。莫见今如此，曾为一客星。
<br>
<br>
<br>
<br>&nbsp;&nbsp; 卷212_37 【鲁西至东平】高適 
<br>
<br>沙岸拍不定，石桥水横流。问津见鲁俗，怀古伤家丘。 
<br>寥落千载后，空传褒圣侯。
<br>
<br>
<br>
<br>&nbsp;&nbsp; 卷212_38 【东平路作三首】高適 
<br>
<br>南图适不就，东走岂吾心。索索凉风动，行行秋水深。 
<br>蝉鸣木叶落，兹夕更愁霖。
<br>
<br>明时好画策，动欲干王公。今日无成事，依依亲老农。 
<br>扁舟向何处，吾爱汶阳中。
<br>
<br>清旷凉夜月，裴回孤客舟。渺然风波上，独爱前山秋。 
<br>秋至复摇落，空令行者愁。
<br>
<br>
<br>
<br>&nbsp;&nbsp; 卷212_39 【东平路中遇大水】高適 
<br>
<br>天灾自古有，昏垫弥今秋。霖霪溢川原，澒洞涵田畴。 
<br>指途适汶阳，挂席经芦洲。永望齐鲁郊，白云何悠悠。 
<br>傍沿钜野泽，大水纵横流。虫蛇拥独树，麋鹿奔行舟。 
<br>稼穑随波澜，西成不可求。室居相枕藉，蛙黾声啾啾。 
<br>仍怜穴蚁漂，益羡云禽游。农夫无倚著，野老生殷忧。 
<br>圣主当深仁，庙堂运良筹。仓廪终尔给，田租应罢收。 
<br>我心胡郁陶，征旅亦悲愁。纵怀济时策，谁肯论吾谋。
<br>
<br>
<br>
<br>&nbsp;&nbsp; 卷212_40 【登垄】高適 
<br>
<br>垄头远行客，垄上分流水。流水无尽期，行人未云已。 
<br>浅才登一命，孤剑通万里。岂不思故乡，从来感知己。
<br>
<br>
<br>
<br>&nbsp;&nbsp; 卷212_41 【苦雪四首】高適 
<br>
<br>二月犹北风，天阴雪冥冥。寥落一室中，怅然惭百龄。 
<br>苦愁正如此，门柳复青青。
<br>
<br>惠连发清兴，袁安念高卧。余故非斯人，为性兼懒惰。 
<br>赖兹尊中酒，终日聊自过。
<br>
<br>濛濛洒平陆，淅沥至幽居。且喜润群物，焉能悲斗储。 
<br>故交久不见，鸟雀投吾庐。
<br>
<br>孰云久闲旷，本自保知寡。穷巷独无成，春条只盈把。 
<br>安能羡鹏举，且欲歌牛下。乃知古时人，亦有如我者。
<br>
<br>
<br>
<br>&nbsp;&nbsp; 卷212_42 【哭单父梁九少府】高適 
<br>
<br>开箧泪沾臆，见君前日书。夜台今寂寞，独是子云居。 
<br>畴昔探云奇，登临赋山水。同舟南浦下，望月西江里。 
<br>契阔多别离，绸缪到生死。九原即何处，万事皆如此。 
<br>晋山徒峨峨，斯人已冥冥。常时禄且薄，殁后家复贫。 
<br>妻子在远道，弟兄无一人。十上多苦辛，一官恒自哂。 
<br>青云将可致，白日忽先尽。唯有身后名，空留无远近。
<br>
<br>
<br>
<br>&nbsp;&nbsp; 卷212_43 【哭裴少府】高適 
<br>
<br>世人谁不死，嗟君非生虑。扶病适到官，田园在何处。 
<br>公才群吏感，葬事他人助。余亦未识君，深悲哭君去。
<br>
<br>
<br>
<br>
<br>
<br>
<br>&nbsp;&nbsp;卷213_1 【行路难二首】高適 
<br>
<br>长安少年不少钱，能骑骏马鸣金鞭。五侯相逢大道边， 
<br>美人弦管争留连。黄金如斗不敢惜，片言如山莫弃捐。 
<br>安知憔悴读书者，暮宿灵台私自怜。
<br>
<br>君不见富家翁，旧时贫贱谁比数。一朝金多结豪贵， 
<br>万事胜人健如虎。子孙成行满眼前，妻能管弦妾能舞。 
<br>自矜一身忽如此，却笑傍人独愁苦。东邻少年安所如， 
<br>席门穷巷出无车。有才不肯学干谒，何用年年空读书。
<br>
<br>
<br>&nbsp;&nbsp; 卷213_2 【秋胡行（一作鲁秋胡）】高適 
<br>
<br>妾本邯郸未嫁时，容华倚翠人未知。一朝结发从君子， 
<br>将妾迢迢东鲁陲。时逢大道无艰阻，君方游宦从陈汝。 
<br>蕙楼独卧频度春，彩阁辞君几徂暑。三月垂杨蚕未眠， 
<br>携笼结侣南陌边。道逢行子不相识，赠妾黄金买少年。 
<br>妾家夫婿经离久，寸心誓与长相守。愿言行路莫多情， 
<br>道妾贞心在人口。日暮蚕饥相命归，携笼端饰来庭闱。 
<br>劳心苦力终无恨，所冀君恩即可依。闻说行人已归止， 
<br>乃是向来赠金子。相看颜色不复言，相顾怀惭有何已。 
<br>从来自隐无疑背，直为君情也相会。如何咫尺仍有情， 
<br>况复迢迢千里外。誓将顾恩不顾身，念君此日赴河津。 
<br>莫道向来不得意，故欲留规诫后人。
<br>
<br>
<br>
<br>&nbsp;&nbsp; 卷213_3 【古大梁行】高適 
<br>
<br>古城莽苍饶荆榛，驱马荒城愁杀人。魏王宫观尽禾黍， 
<br>信陵宾客随灰尘。忆昨雄都旧朝市，轩车照耀歌钟起。 
<br>军容带甲三十万，国步连营一千里。全盛须臾那可论， 
<br>高台曲池无复存。遗墟但见狐狸迹，古地空馀草木根。 
<br>暮天摇落伤怀抱，倚剑悲歌对秋草。侠客犹传朱亥名， 
<br>行人尚识夷门道。白璧黄金万户侯，宝刀骏马填山丘。 
<br>年代凄凉不可问，往来唯有水东流。
<br>
<br>
<br>
<br>&nbsp;&nbsp; 卷213_4 【邯郸少年行】高適 
<br>
<br>邯郸城南游侠子，自矜生长邯郸里。千场纵博家仍富， 
<br>几度报仇身不死。宅中歌笑日纷纷，门外车马常如云。 
<br>未知肝胆向谁是，令人却忆平原君。君不见今人交态薄， 
<br>黄金用尽还疏索。以兹感叹辞旧游，更于时事无所求。 
<br>且与少年饮美酒，往来射猎西山头。
<br>
<br>
<br>
<br>&nbsp;&nbsp; 卷213_5 【燕歌行】高適 
<br>
<br>汉家烟尘在东北，汉将辞家破残贼。男儿本自重横行， 
<br>天子非常赐颜色。摐金伐鼓下榆关，旌旆逶迤碣石间。 
<br>校尉羽书飞瀚海，单于猎火照狼山。山川萧条极边土， 
<br>胡骑凭陵杂风雨。战士军前半死生，美人帐下犹歌舞。 
<br>大漠穷秋塞草腓，孤城落日斗兵稀。身当恩遇恒轻敌， 
<br>力尽关山未解围。铁衣远戍辛勤久，玉箸应啼别离后。 
<br>少妇城南欲断肠，征人蓟北空回首。边庭飘飖那可度， 
<br>绝域苍茫更何有。杀气三时作阵云，寒声一夜传刁斗。 
<br>相看白刃血纷纷，死节从来岂顾勋。君不见沙场征战苦， 
<br>至今犹忆李将军。
<br>
<br>
<br>
<br>&nbsp;&nbsp; 卷213_6 【古歌行】高適 
<br>
<br>君不见汉家三叶从代至，高皇旧臣多富贵。 
<br>天子垂衣方晏如，庙堂拱手无馀议。苍生偃卧休征战， 
<br>露台百金以为费。田舍老翁不出门，洛阳少年莫论事。
<br>
<br>
<br>
<br>&nbsp;&nbsp; 卷213_7 【人日寄杜二拾遗】高適 
<br>
<br>人日题诗寄草堂，遥怜故人思故乡。柳条弄色不忍见， 
<br>梅花满枝空断肠。身在远藩无所预，心怀百忧复千虑。 
<br>今年人日空相忆，明年人日知何处。一卧东山三十春， 
<br>岂知书剑老风尘。龙钟还忝二千石，愧尔东西南北人。
<br>
<br>
<br>
<br>&nbsp;&nbsp; 卷213_8 【九日酬颜少府】高適 
<br>
<br>檐前白日应可惜，篱下黄花为谁有。行子迎霜未授衣， 
<br>主人得钱始沽酒。苏秦憔悴人多厌，蔡泽栖迟世看丑。 
<br>纵使登高只断肠，不如独坐空搔首。
<br>
<br>
<br>
<br>&nbsp;&nbsp; 卷213_9 【留别郑三、韦九兼洛下诸公】高適 
<br>
<br>忆昨相逢论久要，顾君哂我轻常调。羁旅虽同白社游， 
<br>诗书已作青云料。蹇质蹉跎竟不成，年过四十尚躬耕。 
<br>长歌达者杯中物，大笑前人身后名。幸逢明盛多招隐， 
<br>高山大泽征求尽。此时亦得辞渔樵，青袍裹身荷圣朝。 
<br>犁牛钓竿不复见，县人邑吏来相邀。远路鸣蝉秋兴发， 
<br>华堂美酒离忧销。不知何日更携手，应念兹晨去折腰。
<br>
<br>
<br>
<br>&nbsp;&nbsp; 卷213_10 【送杨山人归嵩阳】高適 
<br>
<br>不到嵩阳动十年，旧时心事已徒然。一二故人不复见， 
<br>三十六峰犹眼前。夷门二月柳条色，流莺数声泪沾臆。 
<br>凿井耕田不我招，知君以此忘帝力。山人好去嵩阳路， 
<br>惟余眷眷长相忆。
<br>
<br>
<br>
<br>&nbsp;&nbsp; 卷213_11 【送别】高適 
<br>
<br>昨夜离心正郁陶，三更白露西风高。萤飞木落何淅沥， 
<br>此时梦见西归客。曙钟寥亮三四声，东邻嘶马使人惊。 
<br>揽衣出户一相送，唯见归云纵复横。
<br>
<br>
<br>
<br>&nbsp;&nbsp; 卷213_12 【赠别晋三处士】高適 
<br>
<br>有人家住清河源，渡河问我游梁园。手持道经注已毕， 
<br>心知内篇口不言。卢门十年见秋草，此心惆怅谁能道。 
<br>知己从来不易知，慕君为人与君好。别时九月桑叶疏， 
<br>出门千里无行车。爱君且欲君先达，今上求贤早上书。
<br>
<br>
<br>
<br>&nbsp;&nbsp; 卷213_13 【送浑将军出塞】高適 
<br>
<br>将军族贵兵且强，汉家已是浑邪王。子孙相承在朝野， 
<br>至今部曲燕支下。控弦尽用阴山儿，登阵常骑大宛马。 
<br>银鞍玉勒绣蝥弧，每逐嫖姚破骨都。李广从来先将士， 
<br>卫青未肯学孙吴。传有沙场千万骑，昨日边庭羽书至。 
<br>城头画角三四声，匣里宝刀昼夜鸣。意气能甘万里去， 
<br>辛勤判作一年行。黄云白草无前后，朝建旌旄夕刁斗。 
<br>塞下应多侠少年，关西不见春杨柳。从军借问所从谁， 
<br>击剑酣歌当此时。远别无轻绕朝策，平戎早寄仲宣诗。
<br>
<br>
<br>
<br>&nbsp;&nbsp; 卷213_14 【送蔡山人】高適 
<br>
<br>东山布衣明古今，自言独未逢知音。识者阅见一生事， 
<br>到处豁然千里心。看书学剑长辛苦，近日方思谒明主。 
<br>斗酒相留醉复醒，悲歌数年泪如雨。丈夫遭遇不可知， 
<br>买臣主父皆如斯。我今蹭蹬无所似，看尔崩腾何若为。
<br>
<br>
<br>
<br>&nbsp;&nbsp; 卷213_15 【封丘作】高適 
<br>
<br>我本渔樵孟诸野，一生自是悠悠者。乍可狂歌草泽中， 
<br>宁堪作吏风尘下。只言小邑无所为，公门百事皆有期。 
<br>拜迎官长心欲碎，鞭挞黎庶令人悲。归来向家问妻子， 
<br>举家尽笑今如此。生事应须南亩田，世情付与东流水。 
<br>梦想旧山安在哉，为衔君命且迟回。乃知梅福徒为尔， 
<br>转忆陶潜归去来。
<br>
<br>
<br>
<br>&nbsp;&nbsp; 卷213_16 【题李别驾壁】高適 
<br>
<br>去乡不远逢知己，握手相欢得如此。礼乐遥传鲁伯禽， 
<br>宾客争过魏公子。酒筵暮散明月上，枥马长鸣春风起。 
<br>一生称意能几人，今日从君问终始。
<br>
<br>
<br>
<br>&nbsp;&nbsp; 卷213_17 【寄宿田家】高適 
<br>
<br>田家老翁住东陂，说道平生隐在兹。鬓白未曾记日月， 
<br>山青每到识春时。门前种柳深成巷，野谷流泉添入池。 
<br>牛壮日耕十亩地，人闲常扫一茅茨。客来满酌清尊酒， 
<br>感兴平吟才子诗。岩际窟中藏鼹鼠，潭边竹里隐鸬鹚。 
<br>村墟日落行人少，醉后无心怯路歧。今夜只应还寄宿， 
<br>明朝拂曙与君辞。
<br>
<br>
<br>
<br>&nbsp;&nbsp; 卷213_18 【别韦参军】高適 
<br>
<br>二十解书剑，西游长安城。举头望君门，屈指取公卿。 
<br>国风冲融迈三五，朝廷欢乐弥寰宇。白璧皆言赐近臣， 
<br>布衣不得干明主。归来洛阳无负郭，东过梁宋非吾土。 
<br>兔苑为农岁不登，雁池垂钓心长苦。世人遇我同众人， 
<br>唯君于我最相亲。且喜百年有交态，未尝一日辞家贫。 
<br>弹棋击筑白日晚，纵酒高歌杨柳春。欢娱未尽分散去， 
<br>使我惆怅惊心神。丈夫不作儿女别，临歧涕泪沾衣巾。
<br>
<br>
<br>
<br>&nbsp;&nbsp; 卷213_19 【送田少府贬苍梧】高適 
<br>
<br>沉吟对迁客，惆怅西南天。昔为一官未得意， 
<br>今向万里令人怜。念兹斗酒成暌间，停舟叹君日将晏。 
<br>远树应怜北地春，行人却羡南归雁。丈夫穷达未可知， 
<br>看君不合长数奇。江山到处堪乘兴，杨柳青青那足悲。
<br>
<br>
<br>
<br>&nbsp;&nbsp; 卷213_20 【平台夜遇李景参有别】高適 
<br>
<br>离心忽怅然，策马对秋天。孟诸薄暮凉风起， 
<br>归客相逢渡睢水。昨时携手已十年，今日分途各千里。 
<br>岁物萧条满路歧，此行浩荡令人悲。家贫羡尔有微禄， 
<br>欲往从之何所之。
<br>
<br>
<br>
<br>&nbsp;&nbsp; 卷213_21 【送郭处士往莱芜，兼寄苟山人】高適 
<br>
<br>君为东蒙客，往来东蒙畔。云卧临峄阳，山行穷日观。 
<br>少年词赋皆可听，秀眉白面风清泠。身上未曾染名利， 
<br>口中犹未知膻腥。今日还山意无极，岂辞世路多相识。 
<br>归见莱芜九十翁，为论别后长相忆。
<br>
<br>
<br>
<br>&nbsp;&nbsp; 卷213_22 【赋得还山吟，送沈四山人】高適 
<br>
<br>还山吟，天高日暮寒山深，送君还山识君心。 
<br>人生老大须恣意，看君解作一生事，山间偃仰无不至。 
<br>石泉淙淙若风雨，桂花松子常满地。卖药囊中应有钱， 
<br>还山服药又长年。白云劝尽杯中物，明月相随何处眠。 
<br>眠时忆问醒时事，梦魂可以相周旋。
<br>
<br>
<br>
<br>&nbsp;&nbsp; 卷213_23 【崔司录宅燕大理李卿】高適 
<br>
<br>多雨殊未已，秋云更沉沉。洛阳故人初解印， 
<br>山东小吏来相寻。上卿才大名不朽，早朝至尊暮求友。 
<br>豁达常推海内贤，殷勤但酌尊中酒。饮醉欲言归剡溪， 
<br>门前驷马光照衣。路傍观者徒唧唧，我公不以为是非。
<br>
<br>
<br>
<br>&nbsp;&nbsp; 卷213_24 【同鲜于洛阳于毕员外宅观画马歌】高適 
<br>
<br>知君爱鸣琴，仍好千里马。永日恒思单父中， 
<br>有时心到宛城下。遇客丹青天下才，白生胡雏控龙媒。 
<br>主人娱宾画障开，只言骐骥西极来。半壁zazb势不住，
<br>满堂风飘飒然度。家僮愕视欲先鞭，枥马惊嘶还屡顾。 
<br>始知物妙皆可怜，燕昭市骏岂徒然。纵令剪拂无所用， 
<br>犹胜驽骀在眼前。
<br>
<br>
<br>
<br>&nbsp;&nbsp; 卷213_37 【同河南李少尹毕员外宅夜饮时洛阳告捷遂作春酒歌】高適 
<br>
<br>故人美酒胜浊醪，故人清词合风骚。长歌满酌惟吾曹， 
<br>高谈正可挥麈毛。半醉忽然持蟹螯，洛阳告捷倾前后。 
<br>武侯腰间印如斗，郎官无事时饮酒。杯中绿蚁吹转来， 
<br>瓮上飞花拂还有。前年持节将楚兵，去年留司在东京， 
<br>今年复拜二千石，盛夏五月西南行。彭门剑门蜀山里， 
<br>昨逢军人劫夺我，到家但见妻与子。 
<br>赖得饮君春酒数十杯，不然令我愁欲死。
<br>
<br>
<br>
<br>&nbsp;&nbsp; 卷213_38 【同李九士曹观壁画云作】高適 
<br>
<br>始知帝乡客，能画苍梧云。秋天万里一片色， 
<br>只疑飞尽犹氛氲。
<br>
<br>
<br>
<br>&nbsp;&nbsp; 卷213_39 【见薛大臂鹰作（一作李白）】高適 
<br>
<br>寒楚十二月，苍鹰八九毛。寄言燕雀莫相啅， 
<br>自有云霄万里高。
<br>
<br>
<br>
<br>&nbsp;&nbsp; 卷213_40 【画马篇（同诸公宴睢阳李太守，各赋一物）】高適 
<br>
<br>君侯枥上骢，貌在丹青中。马毛连钱蹄铁色， 
<br>图画光辉骄玉勒。马行不动势若来，权奇蹴踏无尘埃。 
<br>感兹绝代称妙手，遂令谈者不容口。麒麟独步自可珍， 
<br>驽骀万匹知何有。终未如他枥上骢，载华毂，骋飞鸿。 
<br>荷君剪拂与君用，一日千里如旋风。
<br>
<br>
<br>
<br>&nbsp;&nbsp; 卷213_41 【咏马鞭】高適 
<br>
<br>龙竹养根凡几年，工人截之为长鞭，一节一目皆天然。 
<br>珠重重，星连连。绕指柔，纯金坚。绳不直，规不圆。 
<br>把向空中捎一声，良马有心日驰千。
<br>
<br>
<br>
<br>&nbsp;&nbsp; 卷213_42 【塞下曲（贺兰作）】高適 
<br>
<br>君不见芳树枝，春花落尽蜂不窥。君不见梁上泥， 
<br>秋风始高燕不栖。荡子从军事征战，蛾眉婵娟守空闺。 
<br>独宿自然堪下泪，况复时闻鸟夜啼。
<br>
<br>
<br>
<br>&nbsp;&nbsp; 卷213_43 【渔父歌】高適 
<br>
<br>曲岸深潭一山叟，驻眼看钩不移手。世人欲得知姓名， 
<br>良久问他不开口。笋皮笠子荷叶衣，心无所营守钓矶。 
<br>料得孤舟无定止，日暮持竿何处归。
<br>
<br>
<br>
<br>
<br>
<br>
<br> 卷214_1 【部落曲】高適 
<br>
<br>蕃军傍塞游，代马喷风秋。老将垂金甲，阏支著锦裘。 
<br>雕戈蒙豹尾，红旆插狼头。日暮天山下，鸣笳汉使愁。
<br>
<br>
<br>&nbsp;&nbsp; 卷214_2 【赠杜二拾遗】高適 
<br>
<br>传道招提客，诗书自讨论。佛香时入院，僧饭屡过门。 
<br>听法还应难，寻经剩欲翻。草玄今已毕，此外复何言。
<br>
<br>
<br>
<br>&nbsp;&nbsp; 卷214_3 【醉后赠张九旭】高適 
<br>
<br>世上谩相识，此翁殊不然。兴来书自圣，醉后语尤颠。 
<br>白发老闲事，青云在目前。床头一壶酒，能更几回眠。
<br>
<br>
<br>
<br>&nbsp;&nbsp; 卷214_4 【途中寄徐录事（比以王书见赠）】高適 
<br>
<br>落日风雨至，秋天鸿雁初。离忧不堪比，旅馆复何如。 
<br>君又几时去，我知音信疏。空多箧中赠，长见右军书。
<br>
<br>
<br>
<br>&nbsp;&nbsp; 卷214_5 【酬卫八雪中见寄】高適 
<br>
<br>季冬忆淇上，落日归山樊。旧宅带流水，平田临古村。 
<br>雪中望来信，醉里开衡门。果得希代宝，缄之那可论。
<br>
<br>
<br>
<br>&nbsp;&nbsp; 卷214_6 【送白少府送兵之陇右】高適 
<br>
<br>践更登陇首，远别指临洮。为问关山事，何如州县劳。 
<br>军容随赤羽，树色引青袍。谁断单于臂，今年太白高。
<br>
<br>
<br>
<br>&nbsp;&nbsp; 卷214_7 【河西送李十七】高適 
<br>
<br>边城多远别，此去莫徒然。问礼知才子，登科及少年。 
<br>出门看落日，驱马向秋天。高价人争重，行当早著鞭。
<br>
<br>
<br>
<br>&nbsp;&nbsp; 卷214_8 【送张瑶贬五谿尉】高適 
<br>
<br>他日维桢干，明时悬镆铘。江山遥去国，妻子独还家。 
<br>离别无嫌远，沉浮勿强嗟。南登有词赋，知尔吊长沙。
<br>
<br>
<br>
<br>&nbsp;&nbsp; 卷214_9 【别韦五】高適 
<br>
<br>徒然酌杯酒，不觉散人愁。相识仍远别，欲归翻旅游。 
<br>夏云满郊甸，明月照河洲。莫恨征途远，东看漳水流。
<br>
<br>
<br>
<br>&nbsp;&nbsp; 卷214_10 【别刘大校书】高適 
<br>
<br>昔日京华去，知君才望新。应犹作赋好，莫叹在官贫。 
<br>且复伤远别，不然愁此身。清风几万里，江上一归人。
<br>
<br>
<br>
<br>&nbsp;&nbsp; 卷214_11 【宋中别司功叔，各赋一物得商丘】高適 
<br>
<br>商丘试一望，隐隐带秋天。地与辰星在，城将大路迁。 
<br>干戈悲昔事，墟落对穷年。即此伤离绪，凄凄赋酒筵。
<br>
<br>
<br>
<br>&nbsp;&nbsp; 卷214_12 【送蔡十二之海上（时在卫中）】高適 
<br>
<br>黯然何所为，相对但悲酸。季弟念离别，贤兄救急难。 
<br>河流冰处尽，海路雪中寒。尚有南飞雁，知君不忍看。
<br>
<br>
<br>
<br>&nbsp;&nbsp; 卷214_13 【别韦兵曹】高適 
<br>
<br>离别长千里，相逢数十年。此心应不变，他事已徒然。 
<br>惆怅春光里，蹉跎柳色前。逢时当自取，看尔欲先鞭。
<br>
<br>
<br>
<br>&nbsp;&nbsp; 卷214_14 【独孤判官部送兵】高適 
<br>
<br>饯君嗟远别，为客念周旋。征路今如此，前军犹眇然。 
<br>出关逢汉壁，登陇望胡天。亦是封侯地，期君早着鞭。
<br>
<br>
<br>
<br>&nbsp;&nbsp; 卷214_15 【别从甥万盈】高適 
<br>
<br>诸生曰万盈，四十乃知名。宅相予偏重，家丘人莫轻。 
<br>美才应自料，苦节岂无成。莫以山田薄，今春又不耕。
<br>
<br>
<br>
<br>&nbsp;&nbsp; 卷214_16 【别崔少府】高適 
<br>
<br>知君少得意，汶上掩柴扉。寒食仍留火，春风未授衣。 
<br>皆言黄绶屈，早向青云飞。借问他乡事，今年归不归。
<br>
<br>
<br>
<br>&nbsp;&nbsp; 卷214_17 【别冯判官】高適 
<br>
<br>碣石辽西地，渔阳蓟北天。关山唯一道，雨雪尽三边。 
<br>才子方为客，将军正渴贤。遥知幕府下，书记日翩翩。
<br>
<br>
<br>
<br>&nbsp;&nbsp; 卷214_18 【淇上送韦司仓往滑台】高適 
<br>
<br>饮酒莫辞醉，醉多适不愁。孰知非远别，终念对穷秋。 
<br>滑台门外见，淇水眼前流。君去应回首，风波满渡头。
<br>
<br>
<br>
<br>&nbsp;&nbsp; 卷214_19 【送崔功曹赴越】高適 
<br>
<br>传有东南别，题诗报客居。江山知不厌，州县复何如。 
<br>莫恨吴歈曲，尝看越绝书。今朝欲乘兴，随尔食鲈鱼。
<br>
<br>
<br>
<br>&nbsp;&nbsp; 卷214_20 【送蹇秀才赴临洮】高適 
<br>
<br>怅望日千里，如何今二毛。犹思阳谷去，莫厌陇山高。 
<br>倚马见雄笔，随身唯宝刀。料君终自致，勋业在临洮。
<br>
<br>
<br>
<br>&nbsp;&nbsp; 卷214_21 【广陵别郑处士】高適 
<br>
<br>落日知分手，春风莫断肠。兴来无不惬，才在亦何伤。 
<br>溪水堪垂钓，江田耐插秧。人生只为此，亦足傲羲皇。
<br>
<br>
<br>
<br>&nbsp;&nbsp; 卷214_22 【别孙訢】高適 
<br>
<br>离人去复留，白马黑貂裘。屈指论前事，停鞭惜旧游。 
<br>帝乡那可忘，旅馆日堪愁。谁念无知己，年年睢水流。
<br>
<br>
<br>
<br>&nbsp;&nbsp; 卷214_23 【送刘评事充朔方判官，赋得征马嘶】高適 
<br>
<br>征马向边州，萧萧嘶不休。思深应带别，声断为兼秋。 
<br>歧路风将远，关山月共愁。赠君从此去，何日大刀头。
<br>
<br>
<br>
<br>&nbsp;&nbsp; 卷214_24 【送魏八】高適 
<br>
<br>更沽淇上酒，还泛驿前舟。为惜故人去，复怜嘶马愁。 
<br>云山行处合，风雨兴中秋。此路无知己，明珠莫暗投。
<br>
<br>
<br>
<br>&nbsp;&nbsp; 卷214_25 【赠别褚山人】高適 
<br>
<br>携手赠将行，山人道姓名。光阴蓟子训，才术褚先生。 
<br>墙上梨花白，尊中桂酒清。洛阳无二价，犹是慕风声。
<br>
<br>
<br>
<br>&nbsp;&nbsp; 卷214_26 【别王八】高適 
<br>
<br>征马嘶长路，离人挹佩刀。客来东道远，归去北风高。 
<br>时候何萧索，乡心正郁陶。传君遇知己，行日有绨袍。
<br>
<br>
<br>
<br>&nbsp;&nbsp; 卷214_27 【送董判官】高適 
<br>
<br>逢君说行迈，倚剑别交亲。幕府为才子，将军作主人。 
<br>近关多雨雪，出塞有风尘。长策须当用，男儿莫顾身。
<br>
<br>
<br>
<br>&nbsp;&nbsp; 卷214_28 【送郑侍御谪闽中】高適 
<br>
<br>谪去君无恨，闽中我旧过。大都秋雁少，只是夜猿多。 
<br>东路云山合，南天瘴疠和。自当逢雨露，行矣慎风波。
<br>
<br>
<br>
<br>&nbsp;&nbsp; 卷214_29 【送李侍御赴安西】高適 
<br>
<br>行子对飞蓬，金鞭指铁骢。功名万里外，心事一杯中。 
<br>虏障燕支北，秦城太白东。离魂莫惆怅，看取宝刀雄。
<br>
<br>
<br>
<br>&nbsp;&nbsp; 卷214_30 【送裴别将之安西】高適 
<br>
<br>绝域眇难跻，悠然信马蹄。风尘经跋涉，摇落怨暌携。 
<br>地出流沙外，天长甲子西。少年无不可，行矣莫凄凄。
<br>
<br>
<br>
<br>&nbsp;&nbsp; 卷214_31 【宴郭校书，因之有别】高適 
<br>
<br>彩服趋庭训，分交载酒过。芸香名早著，蓬转事仍多。 
<br>苦战知机息，穷愁奈别何。云霄莫相待，年鬓已蹉跎。
<br>
<br>
<br>
<br>&nbsp;&nbsp; 卷214_32 【同李太守北池泛舟，宴高平郑太守】高適 
<br>
<br>每揖龚黄事，还陪李郭舟。云从四岳起，水向百城流。 
<br>幽意随登陟，嘉言即献酬。乃知缝掖贵，今日对诸侯。
<br>
<br>
<br>
<br>&nbsp;&nbsp; 卷214_33 【同崔员外、綦毋拾遗九日宴京兆府李士曹】高適 
<br>
<br>今日好相见，群贤仍废曹。晚晴催翰墨，秋兴引风骚。 
<br>绛叶拥虚砌，黄花随浊醪。闭门无不可，何事更登高。
<br>
<br>
<br>
<br>&nbsp;&nbsp; 卷214_34 【同群公十月朝宴李太守宅】高適 
<br>
<br>良牧征高赏，褰帷问考槃。岁时当正月，甲子入初寒。 
<br>已听甘棠颂，欣陪旨酒欢。仍怜门下客，不作布衣看。
<br>
<br>
<br>
<br>&nbsp;&nbsp; 卷214_35 【武威同诸公过杨七山人，得藤字】高適 
<br>
<br>幕府日多暇，田家岁复登。相知恨不早，乘兴乃无恒。 
<br>穷巷在乔木，深斋垂古藤。边城唯有醉，此外更何能。
<br>
<br>
<br>
<br>&nbsp;&nbsp; 卷214_36 【同群公登濮阳圣佛寺阁】高適 
<br>
<br>落日登临处，悠然意不穷。佛因初地识，人觉四天空。 
<br>来雁清霜后，孤帆远树中。裴回伤寓目，萧索对寒风。
<br>
<br>
<br>
<br>&nbsp;&nbsp; 卷214_37 【同卫八题陆少府书斋】高適 
<br>
<br>知君薄州县，好静无冬春。散帙至栖鸟，明灯留故人。 
<br>深房腊酒熟，高院梅花新。若是周旋地，当令风义亲。
<br>
<br>
<br>
<br>&nbsp;&nbsp; 卷214_38 【淇上别业】高適 
<br>
<br>依依西山下，别业桑林边。庭鸭喜多雨，邻鸡知暮天。 
<br>野人种秋菜，古老开原田。且向世情远，吾今聊自然。
<br>
<br>
<br>
<br>&nbsp;&nbsp; 卷214_39 【入昌松东界山行】高適 
<br>
<br>鸟道几登顿，马蹄无暂闲。崎岖出长坂，合沓犹前山。 
<br>石激水流处，天寒松色间。王程应未尽，且莫顾刀环。
<br>
<br>
<br>
<br>&nbsp;&nbsp; 卷214_40 【使青夷军入居庸三首】高適 
<br>
<br>匹马行将久，征途去转难。不知边地别，只讶客衣单。 
<br>溪冷泉声苦，山空木叶干。莫言关塞极，云雪尚漫漫。
<br>
<br>古镇青山口，寒风落日时。岩峦鸟不过，冰雪马堪迟。 
<br>出塞应无策，还家赖有期。东山足松桂，归去结茅茨。
<br>
<br>登顿驱征骑，栖迟愧宝刀。远行今若此，微禄果徒劳。 
<br>绝坂水连下，群峰云共高。自堪成白首，何事一青袍。
<br>
<br>
<br>
<br>&nbsp;&nbsp; 卷214_41 【自蓟北归】高適 
<br>
<br>驱马蓟门北，北风边马哀。苍茫远山口，豁达胡天开。 
<br>五将已深入，前军止半回。谁怜不得意，长剑独归来。
<br>
<br>
<br>
<br>&nbsp;&nbsp; 卷214_42 【东平别前卫县李寀少府】高適 
<br>
<br>黄鸟翩翩杨柳垂，春风送客使人悲。怨别自惊千里外， 
<br>论交却忆十年时。云开汶水孤帆远，路绕梁山匹马迟。 
<br>此地从来可乘兴，留君不住益凄其。
<br>
<br>
<br>
<br>&nbsp;&nbsp; 卷214_43 【夜别韦司士，得城字】高適 
<br>
<br>高馆张灯酒复清，夜钟残月雁归声。只言啼鸟堪求侣， 
<br>无那春风欲送行。黄河曲里沙为岸，白马津边柳向城。 
<br>莫怨他乡暂离别，知君到处有逢迎。
<br>
<br>
<br>
<br>&nbsp;&nbsp; 卷214_44 【送李少府贬峡中，王少府贬长沙】高適 
<br>
<br>嗟君此别意何如，驻马衔杯问谪居。巫峡啼猿数行泪， 
<br>衡阳归雁几封书。青枫江上秋天远，白帝城边古木疏。 
<br>圣代即今多雨露，暂时分手莫踌躇。
<br>
<br>
<br>
<br>&nbsp;&nbsp; 卷214_45 【同陈留崔司户早春宴蓬池】高適 
<br>
<br>同官载酒出郊圻，晴日东驰雁北飞。隔岸春云邀翰墨， 
<br>傍檐垂柳报芳菲。池边转觉虚无尽，台上偏宜酩酊归。 
<br>州县徒劳那可度，后时连骑莫相违。
<br>
<br>
<br>
<br>&nbsp;&nbsp; 卷214_46 【金城北楼】高適 
<br>
<br>北楼西望满晴空，积水连山胜画中。湍上急流声若箭， 
<br>城头残月势如弓。垂竿已羡磻溪老，体道犹思塞上翁。 
<br>为问边庭更何事，至今羌笛怨无穷。
<br>
<br>
<br>
<br>&nbsp;&nbsp; 卷214_47 【同颜六少府旅宦秋中之作】高適 
<br>
<br>传君昨夜怅然悲，独坐新斋木落时。逸气旧来凌燕雀， 
<br>高才何得混妍媸。迹留黄绶人多叹，心在青云世莫知。 
<br>不是鬼神无正直，从来州县有瑕疵。
<br>
<br>
<br>
<br>&nbsp;&nbsp; 卷214_48 【重阳】高適 
<br>
<br>节物惊心两鬓华，东篱空绕未开花。百年将半仕三已， 
<br>五亩就荒天一涯。岂有白衣来剥啄，一从乌帽自欹斜。 
<br>真成独坐空搔首，门柳萧萧噪暮鸦。
<br>
<br>
<br>
<br>&nbsp;&nbsp; 卷214_49 【古乐府飞龙曲，留上陈左相（陈希烈）】高適 
<br>
<br>德以精灵降，时膺梦寐求。苍生谢安石，天子富平侯。 
<br>尊俎资高论，岩廊挹大猷。相门连户牖，卿族嗣弓裘。 
<br>豁达云开霁，清明月映秋。能为吉甫颂，善用子房筹。 
<br>阶砌思攀陟，门阑尚阻修。高山不易仰，大匠本难投。 
<br>迹与松乔合，心缘启沃留。公才山吏部，书癖杜荆州。 
<br>幸沐千年圣，何辞一尉休。折腰知宠辱，回首见沉浮。 
<br>天地庄生马，江湖范蠡舟。逍遥堪自乐，浩荡信无忧。 
<br>去此从黄绶，归欤任白头。风尘与霄汉，瞻望日悠悠。
<br>
<br>
<br>
<br>&nbsp;&nbsp; 卷214_50 【留上李右相（一作奉赠李右相林甫）】高適 
<br>
<br>风俗登淳古，君臣挹大庭。深沉谋九德，密勿契千龄。 
<br>独立调元气，清心豁窅冥。本枝连帝系，长策冠生灵。 
<br>傅说明殷道，萧何律汉刑。钧衡持国柄，柱石总朝经。 
<br>隐轸江山藻，氛氲鼎鼐铭。兴中皆白雪，身外即丹青。 
<br>江海呼穷鸟，诗书问聚萤。吹嘘成羽翼，提握动芳馨。 
<br>倚伏悲还笑，栖迟醉复醒。恩荣初就列，含育忝宵形。 
<br>有窃丘山惠，无时枕席宁。壮心瞻落景，生事感浮萍。 
<br>莫以才难用，终期善易听。未为门下客，徒谢少微星。
<br>
<br>
<br>
<br>&nbsp;&nbsp; 卷214_51 【同李员外贺哥舒大夫破九曲之作】高適 
<br>
<br>遥传副丞相，昨日破西蕃。作气群山动，扬军大旆翻。 
<br>奇兵邀转战，连孥绝归奔。泉喷诸戎血，风驱死虏魂。 
<br>头飞攒万戟，面缚聚辕门。鬼哭黄埃暮，天愁白日昏。 
<br>石城与岩险，铁骑皆云屯。长策一言决，高踪百代存。 
<br>威棱慑沙漠，忠义感乾坤。老将黯无色，儒生安敢论。 
<br>解围凭庙算，止杀报君恩。唯有关河渺，苍茫空树墩。
<br>
<br>
<br>
<br>&nbsp;&nbsp; 卷214_52 【信安王幕府诗】高適 
<br>
<br>云纪轩皇代，星高太白年。庙堂咨上策，幕府制中权。 
<br>盘石藩维固，升坛礼乐先。国章荣印绶，公服贵貂蝉。 
<br>乐善旌深德，输忠格上玄。剪桐光宠锡，题剑美贞坚。 
<br>圣祚雄图广，师贞武德虔。雷霆七校发，旌旆五营连。 
<br>华省征群乂，霜台举二贤。岂伊公望远，曾是茂才迁。 
<br>并秉韬钤术，兼该翰墨筵。帝思麟阁像，臣献柏梁篇。 
<br>振玉登辽甸，摐金历蓟壖。度河飞羽檄，横海泛楼船。 
<br>北伐声逾迈，东征务以专。讲戎喧涿野，料敌静居延。 
<br>军势持三略，兵戎自九天。朝瞻授钺去，时听偃戈旋。 
<br>大漠风沙里，长城雨雪边。云端临碣石，波际隐朝鲜。 
<br>夜壁冲高斗，寒空驻彩旃。倚弓玄兔月，饮马白狼川。 
<br>庶物随交泰，苍生解倒悬。四郊增气象，万里绝风烟。 
<br>关塞鸿勋著，京华甲第全。落梅横吹后，春色凯歌前。 
<br>直道常兼济，微才独弃捐。曳裾诚已矣，投笔尚凄然。 
<br>作赋同元淑，能诗匪仲宣。云霄不可望，空欲仰神仙。
<br>
<br>
<br>
<br>&nbsp;&nbsp; 卷214_53 【东平旅游，奉赠薛太守二十四韵】高適 
<br>
<br>颂美驰千古，钦贤仰大猷。晋公标逸气，汾水注长流。 
<br>神与公忠节，天生将相俦。青云本自负，赤县独推尤。 
<br>御史风逾劲，郎官草屡修。鹓鸾粉署起，鹰隼柏台秋。 
<br>出入交三事，飞鸣揖五侯。军书陈上策，廷议借前筹。 
<br>肃肃趋朝列，雍雍引帝求。一麾俄出守，千里再分忧。 
<br>不改任棠水，仍传晏子裘。歌谣随举扇，旌旆逐鸣驺。 
<br>郡国长河绕，川原大野幽。地连尧泰岳，山向禹青州。 
<br>汶上春帆渡，秦亭晚日愁。遗墟当少昊，悬象逼奎娄。 
<br>即此逢清鉴，终然喜暗投。叨承解榻礼，更得问缣游。 
<br>高兴陪登陟，嘉言忝献酬。观棋知战胜，探象会冥搜。 
<br>眺听情何限，冲融惠勿休。只应齐语默，宁肯问沉浮。 
<br>然诺长怀季，栖遑辄累丘。平生感知己，方寸岂悠悠。
<br>
<br>
<br>
<br>&nbsp;&nbsp; 卷214_54 【真定即事，奉赠韦使君二十八韵】高適 
<br>
<br>飘泊怀书客，迟回此路隅。问津惊弃置，投刺忽踟蹰。 
<br>方伯恩弥重，苍生咏已苏。郡称廉叔度，朝议管夷吾。 
<br>乃继三台侧，仍将四岳俱。江山澄气象，崖谷倚冰壶。 
<br>诏宠金门策，官荣叶县凫。擢才登粉署，飞步蹑云衢。 
<br>起草征调墨，焚香即宴娱。光华扬盛矣，霄汉在兹乎。 
<br>隐轸推公望，逶迤协帝俞。轩车辞魏阙，旌节副幽都。 
<br>始佩仙郎印，俄兼太守符。尤多蜀郡理，更得颍川谟。 
<br>城邑推雄镇，山川列简图。旧燕当绝漠，全赵对平芜。 
<br>旷野何弥漫，长亭复郁纡。始泉遗俗近，活水战场无。 
<br>月换思乡陌，星回记斗枢。岁容归万象，和气发鸿炉。 
<br>沦落而谁遇，栖遑有是夫。不才羞拥肿，干禄谢侏儒。 
<br>契阔惭行迈，羁离忆友于。田园同季子，储蓄异陶朱。 
<br>方欲呈高义，吹嘘揖大巫。永怀吐肝胆，犹惮阻荣枯。 
<br>解榻情何限，忘言道未殊。从来贵缝掖，应是念穷途。
<br>
<br>
<br>
<br>&nbsp;&nbsp; 卷214_55 【和窦侍御登凉州七级浮图之作】高適 
<br>
<br>化塔屹中起，孤高宜上跻。铁冠雄赏眺，金界宠招携。 
<br>空色在轩户，边声连鼓鼙。天寒万里北，地豁九州西。 
<br>清兴揖才彦，峻风和端倪。始知阳春后，具物皆筌蹄。
<br>
<br>
<br>
<br>&nbsp;&nbsp; 卷214_56 【酬河南节度使贺兰大夫见赠之作】高適 
<br>
<br>高阁凭栏槛，中军倚旆旌。感时常激切，于己即忘情。 
<br>河华屯妖气，伊瀍有战声。愧无戡难策，多谢出师名。 
<br>秉钺知恩重，临戎觉命轻。股肱瞻列岳，唇齿赖长城。 
<br>隐隐摧锋势，光光弄印荣。鲁连真义士，陆逊岂书生。 
<br>直道宁殊智，先鞭忽抗行。楚云随去马，淮月尚连营。 
<br>抚剑堪投分，悲歌益不平。从来重然诺，况值欲横行。
<br>
<br>
<br>
<br>&nbsp;&nbsp; 卷214_57 【奉酬睢阳路太守见赠之作】高適 
<br>
<br>盛才膺命代，高价动良时。帝简登藩翰，人和发咏思。 
<br>神仙去华省，鹓鹭忆丹墀。清净能无事，优游即赋诗。 
<br>江山纷想像，云物共萎蕤。逸气刘公幹，玄言向子期。 
<br>多惭汲引速，翻愧激昂迟。相马知何限，登龙反自疑。 
<br>风尘吏道迫，行迈旅心悲。拙疾徒为尔，穷愁欲问谁。 
<br>秋庭一片叶，朝镜数茎丝。州县甘无取，丘园悔莫追。 
<br>琼瑶生箧笥，光景借茅茨。他日青霄里，犹应访所知。
<br>
<br>
<br>
<br>&nbsp;&nbsp; 卷214_58 【奉酬睢阳李太守】高適 
<br>
<br>公族称王佐，朝经允帝求。本枝疆我李，盘石冠诸刘。 
<br>礼乐光辉盛，山河气象幽。系高周柱史，名重晋阳秋。 
<br>华省膺推择，青云宠宴游。握兰多具美，前席有嘉谋。 
<br>赋得黄金赐，言皆白璧酬。著鞭驱驷马，操刃解全牛。 
<br>出镇兼方伯，承家复列侯。朝瞻孔北海，时用杜荆州。 
<br>广固才登陟，毗陵忽阻修。三台冀入梦，四岳尚分忧。 
<br>郡邑连京口，山川望石头。海门当建节，江路引鸣驺。 
<br>俗见中兴理，人逢至道休。先移白额横，更息赭衣偷。 
<br>梁国歌来晚，徐方怨不留。岂伊齐政术，将以变浇浮。 
<br>讼简知能吏，刑宽察要囚。坐堂风偃草，行县雨随輈。 
<br>地是蒙庄宅，城遗阏伯丘。孝王馀井径，微子故田畴。 
<br>冬至招摇转，天寒螮蝀收。猿岩飞雨雪，兔苑落梧楸。 
<br>列戟霜侵户，褰帏月在钩。好贤常解榻，乘兴每登楼。 
<br>逸足横千里，高谈注九流。诗题青玉案，衣赠黑貂裘。 
<br>穷巷轩车静，闲斋耳目愁。未能方管乐，翻欲慕巢由。 
<br>讲德良难敌，观风岂易俦。寸心仍有适，江海一扁舟。
<br>
<br>
<br>
<br>&nbsp;&nbsp; 卷214_59 【送柴司户充刘卿判官之岭外】高適 
<br>
<br>岭外资雄镇，朝端宠节旄。月卿临幕府，星使出词曹。 
<br>海对羊城阔，山连象郡高。风霜驱瘴疠，忠信涉波涛。 
<br>别恨随流水，交情脱宝刀。有才无不适，行矣莫徒劳。
<br>
<br>
<br>
<br>&nbsp;&nbsp; 卷214_60 【送蔡少府赴登州推事】高適 
<br>
<br>胶东连即墨，莱水入沧溟。国小常多事，人讹屡抵刑。 
<br>公才征郡邑，诏使出郊坰。标格谁当犯，风谣信可听。 
<br>峥嵘大岘口，逦迤汶阳亭。地迥云偏白，天秋山更青。 
<br>祖筵方卜昼，王事急侵星。劝尔将为德，斯言盖有听。
<br>
<br>
<br>
<br>&nbsp;&nbsp; 卷214_61 【秦中送李九赴越】高適 
<br>
<br>携手望千里，于今将十年。如何每离别，心事复迍邅。 
<br>适越虽有以，出关终耿然。愁霖不可向，长路或难前。 
<br>吴会独行客，山阴秋夜船。谢家征故事，禹穴访遗编。 
<br>镜水君所忆，莼羹余旧便。归来莫忘此，兼示济江篇。
<br>
<br>
<br>
<br>&nbsp;&nbsp; 卷214_62 【饯宋八充彭中丞判官之岭南】高適 
<br>
<br>睹君济时略，使我气填膺。长策竟不用，高才徒见称。 
<br>一朝知己达，累日诏书征。羽翮忽然就，风飙谁敢凌。 
<br>举鞭趋岭峤，屈指冒炎蒸。北雁送驰驿，南人思饮冰。 
<br>彼邦本倔强，习俗多骄矜。翠羽干平法，黄金挠直绳。 
<br>若将除害马，慎勿信苍蝇。魑魅宁无患，忠贞适有凭。 
<br>猿啼山不断，鸢跕路难登。海岸出交趾，江城连始兴。 
<br>绣衣当节制，幕府盛威棱。勿惮九嶷险，须令百越澄。 
<br>立谈多感激，行李即严凝。离别胡为者，云霄迟尔升。
<br>
<br>
<br>
<br>&nbsp;&nbsp; 卷214_63 【陪窦侍御泛灵云池】高適 
<br>
<br>白露时先降，清川思不穷。江湖仍塞上，舟楫在军中。 
<br>舞换临津树，歌饶向迥风。夕阳连积水，边色满秋空。 
<br>乘兴宜投辖，邀欢莫避骢。谁怜持弱羽，犹欲伴鹓鸿。
<br>
<br>
<br>
<br>&nbsp;&nbsp; 卷214_64 【陪窦侍御灵云南亭宴，诗得雷字】高適 
<br>
<br>人幽宜眺听，目极喜亭台。风景知愁在，关山忆梦回。 
<br>只言殊语默，何意忝游陪。连唱波澜动，冥搜物象开。 
<br>新秋归远树，残雨拥轻雷。檐外长天尽，尊前独鸟来。 
<br>常吟塞下曲，多谢幕中才。河汉徒相望，嘉期安在哉。
<br>
<br>
<br>
<br>&nbsp;&nbsp; 卷214_65 【同熊少府题卢主簿茅斋（庐兼有人伦）】高適 
<br>
<br>虚院野情在，茅斋秋兴存。孝廉趋下位，才子出高门。 
<br>乃继幽人静，能令学者尊。江山归谢客，神鬼下刘根。 
<br>阶树时攀折，窗书任讨论。自堪成独往，何必武陵源。
<br>
<br>
<br>
<br>&nbsp;&nbsp; 卷214_66 【同朱五题卢使君义井】高適 
<br>
<br>高义唯良牧，深仁自下车。宁知凿井处，还是饮冰馀。 
<br>地即泉源久，人当汲引初。体清能鉴物，色洞每含虚。 
<br>上善滋来往，中和浃里闾。济时应未竭，怀惠复何如。
<br>
<br>
<br>
<br>&nbsp;&nbsp; 卷214_67 【同郭十题杨主簿新厅】高適 
<br>
<br>华馆曙沈沈，惟良正在今。用材兼柱石，闻物象高深。 
<br>更得芝兰地，兼营枳棘林。向风扃戟户，当署近棠阴。 
<br>勿改安卑节，聊闲理剧心。多君有知己，一和郢中吟。
<br>
<br>
<br>
<br>&nbsp;&nbsp; 卷214_68 【秋日作】高適 
<br>
<br>端居值秋节，此日更愁辛。寂寞无一事，蒿莱通四邻。 
<br>闭门生白发，回首忆青春。岁月不相待，交游随众人。 
<br>云霄何处托，愚直有谁亲。举酒聊自劝，穷通信尔身。
<br>
<br>
<br>
<br>&nbsp;&nbsp; 卷214_69 【辟阳城】高適 
<br>
<br>荒城在高岸，凌眺俯清淇。传道汉天子，而封审食其。 
<br>奸淫且不戮，茅土孰云宜。何得英雄主，返令儿女欺。 
<br>母仪良已失，臣节岂如斯。太息一朝事，乃令人所嗤。
<br>
<br>
<br>
<br>&nbsp;&nbsp; 卷214_70 【赴彭州山行之作】高適 
<br>
<br>峭壁连崆峒，攒峰叠翠微。鸟声堪驻马，林色可忘机。 
<br>怪石时侵径，轻萝乍拂衣。路长愁作客，年老更思归。 
<br>且悦岩峦胜，宁嗟意绪违。山行应未尽，谁与玩芳菲。
<br>
<br>
<br>
<br>&nbsp;&nbsp; 卷214_71 【咏史】高適 
<br>
<br>尚有绨袍赠，应怜范叔寒。不知天下士，犹作布衣看。
<br>
<br>
<br>
<br>&nbsp;&nbsp; 卷214_72 【送兵到蓟北】高適 
<br>
<br>积雪与天迥，屯军连塞愁。谁知此行迈，不为觅封侯。
<br>
<br>
<br>
<br>&nbsp;&nbsp; 卷214_73 【同群公题张处士菜园】高適 
<br>
<br>耕地桑柘间，地肥菜常熟。为问葵藿资，何如庙堂肉。
<br>
<br>
<br>
<br>&nbsp;&nbsp; 卷214_74 【逢谢偃】高適 
<br>
<br>红颜怆为别，白发始相逢。唯馀昔时泪，无复旧时容。
<br>
<br>
<br>
<br>&nbsp;&nbsp; 卷214_75 【田家春望】高適 
<br>
<br>出门何所见，春色满平芜。可叹无知己，高阳一酒徒。
<br>
<br>
<br>
<br>&nbsp;&nbsp; 卷214_76 【闲居】高適 
<br>
<br>柳色惊心事，春风厌索居。方知一杯酒，犹胜百家书。
<br>
<br>
<br>
<br>&nbsp;&nbsp; 卷214_77 【封丘作】高適 
<br>
<br>州县才难适，云山道欲穷。揣摩惭黠吏，栖隐谢愚公。
<br>
<br>
<br>
<br>&nbsp;&nbsp; 卷214_78 【九曲词三首】高適 
<br>
<br>许国从来彻庙堂，连年不为在疆场。
<br>将军天上封侯印，御史台上异姓王。
<br>
<br>万骑争歌杨柳春，千场对舞绣骐驎。
<br>到处尽逢欢洽事，相看总是太平人。
<br>
<br>铁骑横行铁岭头，西看逻逤取封侯。
<br>青海只今将饮马，黄河不用更防秋。
<br>
<br>
<br>
<br>&nbsp;&nbsp; 卷214_79 【营州歌】高適 
<br>
<br>营州少年厌原野，狐裘蒙茸猎城下。
<br>虏酒千钟不醉人，胡儿十岁能骑马。
<br>
<br>
<br>
<br>&nbsp;&nbsp; 卷214_80 【玉真公主歌】高適 
<br>
<br>常言龙德本天仙，谁谓仙人每学仙。
<br>更道玄元指李日，多于王母种桃年。
<br>
<br>仙宫仙府有真仙，天宝天仙秘莫传。
<br>为问轩皇三百岁，何如大道一千年。
<br>
<br>
<br>
<br>&nbsp;&nbsp; 卷214_81 【和王七玉门关听吹笛（一作塞上闻笛）】高適 
<br>
<br>胡人吹笛戍楼间，楼上萧条海月闲。
<br>借问落梅凡几曲，从风一夜满关山。
<br>
<br>
<br>
<br>&nbsp;&nbsp; 卷214_82 【别董大二首】高適 
<br>
<br>十里黄云白日曛，北风吹雁雪纷纷。
<br>莫愁前路无知己，天下谁人不识君。
<br>
<br>六翮飘飖私自怜，一离京洛十馀年。
<br>丈夫贫践应未足，今日相逢无酒钱。
<br>
<br>
<br>
<br>&nbsp;&nbsp; 卷214_83 【送桂阳孝廉】高適 
<br>
<br>桂阳年少西入秦，数经甲科犹白身。
<br>即今江海一归客，他日云霄万里人。
<br>
<br>
<br>
<br>&nbsp;&nbsp; 卷214_84 【送李少府，时在客舍作】高適 
<br>
<br>相逢旅馆意多违，暮雪初晴候雁飞。
<br>主人酒尽君未醉，薄暮途遥归不归。
<br>
<br>
<br>
<br>&nbsp;&nbsp; 卷214_85 【听张立本女吟】高適 
<br>
<br>危冠广袖楚宫妆，独步闲庭逐夜凉。
<br>自把玉钗敲砌竹，清歌一曲月如霜。
<br>
<br>
<br>
<br>&nbsp;&nbsp; 卷214_86 【初至封丘作】高適 
<br>
<br>可怜薄暮宦游子，独卧虚斋思无已。
<br>去家百里不得归，到官数日秋风起。
<br>
<br>
<br>
<br>&nbsp;&nbsp; 卷214_87 【除夜作】高適 
<br>
<br>旅馆寒灯独不眠，客心何事转凄然。
<br>故乡今夜思千里，愁鬓明朝又一年。
<br>
<br>
<br>
<br>
<br>
<br>
<br>
<br>&nbsp;&nbsp; 卷215_1 【剑池】李岘 
<br>
<br>阖闾葬日劳人力，嬴政穿来役鬼功。
<br>澄碧尚疑神物在，等闲雷雨起潭中。
<br>
<br>
<br>&nbsp;&nbsp; 卷215_2 【张公洞】李栖筠 
<br>
<br>一径深窈窕，上升翠微中。忽然灵洞前，日月开仙宫。 
<br>道士十二人，往还驭清风。焚香入深洞，巨石如虚空。 
<br>夙夜备蘋藻，诏书祠张公。五云何裴回，玄鹤下苍穹。 
<br>我本道门子，愿言出尘笼。扫除方寸间，几与神灵通。 
<br>宿昔勤梦想，契之在深衷。迟回将不还，章绶系我躬。 
<br>稽首谢真侣，辞满归崆峒。
<br>
<br>
<br>
<br>&nbsp;&nbsp; 卷215_3 【投宋大夫】李栖筠 
<br>
<br>十处投人九处违，家乡万里又空归。
<br>严霜昨夜侵人骨，谁念高堂未授衣。
<br>
<br>
<br>
<br>&nbsp;&nbsp; 卷215_4 【宝林寺作】徐浩 
<br>
<br>兹山昔飞来，远自琅琊台。孤岫龟形在，深泉鳗井开。 
<br>越王屡登陟，何相传词才。塔庙崇其巅，规模称壮哉。 
<br>禅堂清溽润，高阁无恢炱。照耀珠吐月，铿轰钟隐雷。 
<br>揆余久缨弁，末路遭邅回。一弃沧海曲，六年稽岭隈。 
<br>逝川惜东驶，驰景怜西颓。腰带愁疾减，容颜衰悴催。 
<br>赖居兹寺中，法士多瑰能。洗心听经论，礼足蠲凶灾。 
<br>永愿依胜侣，清江乘度杯。
<br>
<br>
<br>
<br>&nbsp;&nbsp; 卷215_5 【谒禹庙】徐浩 
<br>
<br>亩浍敷四海，川源涤九州。既膺九命锡，乃建洪范畴。 
<br>鼎革固天启，运兴匪人谋。肇开宅土业，永庇昏垫忧。 
<br>山足灵庙在，门前清镜流。象筵陈玉帛，容卫俨戈矛。 
<br>探穴图书朽，卑宫堂殿修。梅梁今不坏，松祏古仍留。 
<br>负责故乡近，朅来申俎羞。为鱼知造化，叹凤仰徽猷。 
<br>不复闻夏乐，唯馀奏楚幽。婆娑非舞羽，镗鞳异鸣球。 
<br>盛德吾无间，高功谁与俦。灾淫破凶慝，祚圣拥神休。 
<br>出谷莺初语，空山猿独愁。春晖生草树，柳色暖汀州。 
<br>恩贷题舆重，荣殊衣锦游。宦情同械系，生理任桴浮。 
<br>地极临沧海，天遥过斗牛。精诚如可谅，他日寄冥搜。
<br>
<br>
<br>
<br>&nbsp;&nbsp; 卷215_6 【自悼】薛令之 
<br>
<br>朝日上团团，照见先生盘。盘中何所有，苜蓿长阑干。 
<br>饭涩匙难绾，羹稀箸易宽。只可谋朝夕，何由保岁寒。
<br>
<br>
<br>
<br>&nbsp;&nbsp; 卷215_7 【灵岩寺】薛令之 
<br>
<br>草堂栖在灵山谷，勤苦诗书向灯烛。
<br>柴门半掩寂无人，惟有白云相伴宿。
<br>
<br>
<br>
<br>&nbsp;&nbsp; 卷215_8 【湘夫人】邹绍先 
<br>
<br>枫叶下秋渚，二妃愁渡湘。疑山空杳蔼，何处望君王。 
<br>日落水云里，悠悠心自伤。
<br>
<br>
<br>
<br>&nbsp;&nbsp; 卷215_9 【寄妻父刘长卿（一作严维诗，题作发桐庐寄刘员外）】李穆 
<br>
<br>处处云山无尽时，桐庐南望转参差。
<br>舟人莫道新安近，欲上潺湲行自迟。
<br>
<br>
<br>
<br>&nbsp;&nbsp; 卷215_10 【短歌行】冯著 
<br>
<br>寂寞草中兰，亭亭山上松。贞芳日有分，生长耐相容。 
<br>结根各得地，幸沾雨露功。参辰无停泊，且顾一西东。 
<br>君但开怀抱，猜恨莫匆匆。
<br>
<br>
<br>
<br>&nbsp;&nbsp; 卷215_11 【洛阳道】冯著 
<br>
<br>洛阳宫中花柳春，洛阳道上无行人。皮裘毡帐不相识， 
<br>万户千门闭春色。春色深，春色深，君王一去何时寻。 
<br>春雨洒，春雨洒，周南一望堪泪下。蓬莱殿中寝胡人， 
<br>鳷鹊楼前放胡马。闻君欲行西入秦，君行不用过天津。 
<br>天津桥上多胡尘，洛阳道上愁杀人。
<br>
<br>
<br>
<br>&nbsp;&nbsp; 卷215_12 【行路难】冯著 
<br>
<br>男儿轗轲徒搔首，入市脱衣且沽酒。行路难， 
<br>权门慎勿干，平人争路相摧残。春秋四气更回换， 
<br>人事何须再三叹。君不见雀为鸽，鹰为鸠， 
<br>东海成田谷为岸。负薪客，归去来。龟反顾，鹤裴回， 
<br>黄河岸上起尘埃。相逢未相识，何用强相猜。行路难， 
<br>故山应不改，茅舍汉中在。白酒杯中聊一歌， 
<br>苍蝇苍蝇奈尔何。
<br>
<br>
<br>
<br>&nbsp;&nbsp; 卷215_13 【燕衔泥】冯著 
<br>
<br>双燕碌碌飞入屋，屋中老人喜燕归，裴回绕我床头飞。 
<br>去年为尔逐黄雀，雨多屋漏泥土落。尔莫厌老翁茅屋低， 
<br>梁头作窠梁下栖。尔不见东家黄鷇鸣啧啧， 
<br>蛇盘瓦沟鼠穿壁。豪家大屋尔莫居，骄儿少妇采尔雏。 
<br>井旁写水泥自足，衔泥上屋随尔欲。
<br>
<br>
<br>
<br>&nbsp;&nbsp; 卷215_14 【同孟浩然宴赋（一作题壁歌）】王迥 
<br>
<br>屈宋英声今止已，江山继嗣多才子。作者于今尽相似， 
<br>聚宴王家其乐矣。共赋新诗发宫徵，书于屋壁彰厥美。
<br>
<br>
<br>
<br>&nbsp;&nbsp; 卷215_15 【尚书都堂瓦松】李晔2 
<br>
<br>华省秘仙踪，高堂露瓦松。叶因春后长，花为雨来浓。 
<br>影混鸳鸯色，光含翡翠容。天然斯所寄，地势太无从。 
<br>接栋临双阙，连甍近九重。宁知深涧底，霜雪岁兼封。
<br>
<br>
<br>
<br>&nbsp;&nbsp; 卷215_16 【省试七月流火】敬括 
<br>
<br>前庭一叶下，言念忽悲秋。变节金初至，分寒火正流。 
<br>气含凉夜早，光拂夏云收。助月微明散，沿河丽景浮。 
<br>礼标时令爽，诗兴国风幽。自此观邦正，深知王业休。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
