<HTML>
<HEAD>
<TITLE>全唐诗 卷812-815 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷812-815</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷812-815</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6242"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷812-815')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷812-815]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷812_1 【早发陕州途中赠严秘书】清江 
<br>
<br>此身虽不系，忧道亦劳生。万里江湖梦，千山雨雪行。 
<br>人家依旧垒，关路闭层城。未尽交河虏，犹屯细柳兵。 
<br>艰难嗟远客，栖托赖深情。贫病吾将有，精修许少卿。
<br>
<br>
<br>&nbsp;&nbsp; 卷812_2 【早春书情寄河南崔少府】清江 
<br>
<br>春日春风至，阳和似不均。病身空益老，愁鬓不知春。 
<br>宇宙成遗物，光阴促幻身。客游伤末路，心事向行人。 
<br>道薄犹怀土，时难欲厌贫。微才如可寄，赤县有乡亲。
<br>
<br>
<br>
<br>&nbsp;&nbsp; 卷812_3 【春游司直城西鸬鹚谿别业】清江 
<br>
<br>别墅军城下，闲喧未可齐。春深花蝶梦，晓隔柳烟鞞。 
<br>韶景浮寒水，疏杨映绿堤。沿洄看竹色，来往听莺啼。 
<br>久慢持生术，多亲种药畦。家贫知素行，心苦见清溪。 
<br>越客初投分，南枝得寄栖。禅机空寂寞，雅趣赖招携。 
<br>本寺重江外，游方二室西。裴回恋知己，日夕草萋萋。
<br>
<br>
<br>
<br>&nbsp;&nbsp; 卷812_4 【夕次襄邑】清江 
<br>
<br>何处戒吾道，经年远路中。客心犹向北，河水自归东。 
<br>古戍鸣寒角，疏林振夕风。轻舟惟载月，那与故人同。
<br>
<br>
<br>
<br>&nbsp;&nbsp; 卷812_5 【宿严维宅简章八元（一作宿严秘书宅）】清江 
<br>
<br>佳期曾不远，甲第即南邻。惠爱偏相及，经过岂厌频。 
<br>秋寒林叶动，夕霁月华新。莫话羁栖事，平原是主人。
<br>
<br>
<br>
<br>&nbsp;&nbsp; 卷812_6 【赠淮西贾兵马使】清江 
<br>
<br>破虏功成百战场，天书新拜汉中郎。映门旌旆春风起， 
<br>对客弦歌白日长。阶下斗鸡花乍发，营南试马柳初黄。 
<br>由来吴楚多同调，感激逢君共异乡。
<br>
<br>
<br>
<br>&nbsp;&nbsp; 卷812_7 【送坚上人归杭州天竺寺】清江 
<br>
<br>十年劳负笈，经论化中朝。流水知乡近，和风惜别遥。 
<br>云山零夜雨，花岸上春潮。归卧南天竺，禅心更寂寥。
<br>
<br>
<br>
<br>&nbsp;&nbsp; 卷812_8 【送赞律师归嵩山（一作无可诗）】清江 
<br>
<br>禅意归心急，山深定易安。清贫修道苦，孝友别家难。 
<br>雪路侵溪转，花宫映岳看。到时瞻塔暮，松月向人寒。
<br>
<br>
<br>
<br>&nbsp;&nbsp; 卷812_9 【上都酬章十八兄】清江 
<br>
<br>每叹经年别，人生有几年。关河长问道，风雨独随缘。 
<br>寓蝶成庄梦，怀人识祢贤。徽猷不及此，空愧白华篇。
<br>
<br>
<br>
<br>&nbsp;&nbsp; 卷812_10 【登楼望月寄凤翔李少尹】清江 
<br>
<br>陌上凉风槐叶凋，夕阳秋露湿寒条。登楼望月楚山上， 
<br>月到楼南山独遥。心送秦人趋凤阙，月随阳雁极烟霄。 
<br>轩车不重无名客，此地谁能访寂寥。
<br>
<br>
<br>
<br>&nbsp;&nbsp; 卷812_11 【湘川怀古】清江 
<br>
<br>潇湘连汨罗，复对九嶷河。浪势屈原冢，竹声渔父歌。 
<br>地荒征骑少，天暖浴禽多。脉脉东流水，古今同奈何。
<br>
<br>
<br>
<br>&nbsp;&nbsp; 卷812_12 【七夕】清江 
<br>
<br>七夕景迢迢，相逢只一宵。月为开帐烛，云作渡河桥。 
<br>映水金冠动，当风玉珮摇。惟愁更漏促，离别在明朝。
<br>
<br>
<br>
<br>&nbsp;&nbsp; 卷812_13 【长安卧病】清江 
<br>
<br>身世足堪悲，空房卧病时。卷帘花雨滴，扫石竹阴移。 
<br>已觉生如梦，堪嗟寿不知。未能通法性，讵可免支离。
<br>
<br>
<br>
<br>&nbsp;&nbsp; 卷812_14 【送婆罗门（一作可止诗）】清江 
<br>
<br>雪岭金河独向东，吴山楚泽意无穷。
<br>如今白首乡心尽，万里归程在梦中。
<br>
<br>
<br>
<br>&nbsp;&nbsp; 卷812_15 【喜皇甫大夫同宿大梁驿】清江 
<br>
<br>江头旌旆去，花外卷帘空。夜色临城月，春声渡水风。 
<br>也知行李别，暂喜话言同。若问庐山事，终身愧远公。
<br>
<br>
<br>
<br>&nbsp;&nbsp; 卷812_16 【酬姚补阙南仲云溪馆中戏题随书见寄】清江 
<br>
<br>寺溪临使府，风景借仁祠。补衮周官贵，能名汉主慈。 
<br>卧云知独处，望月忆同时。忽枉缄中赠，琼瑶满手持。
<br>
<br>
<br>
<br>&nbsp;&nbsp; 卷812_17 【喜严侍御蜀还赠严秘书】清江 
<br>
<br>往年分首出咸秦，木落花开秋又春。江客不曾知蜀路， 
<br>旅魂何处访情人。当时望月思文友，今日迎骢见近臣。 
<br>多羡二龙同汉代，绣衣芸阁共荣亲。
<br>
<br>
<br>
<br>&nbsp;&nbsp; 卷812_18 【送韦参军江陵（一作戴叔伦诗）】清江 
<br>
<br>槐花落尽柳阴清，萧索凉天楚客情。海上旧山无的信， 
<br>东门归路不堪行。身随幻境劳多事，迹学禅心厌有名。 
<br>公子道存知不弃，欲依刘表住南荆。
<br>
<br>
<br>
<br>&nbsp;&nbsp; 卷812_19 【月夜有怀黄端公兼简朱孙二判官】清江 
<br>
<br>月照疏林惊鹊飞，羁人此夜共无依。青门旅寓身空老， 
<br>白首头陀力渐微。屡向曲池陪逸少，几回戎幕接玄晖。 
<br>四科弟子称文学，五马诸侯是绣衣。江雁往来曾不定， 
<br>野云摇曳本无机。修行未尽身将尽，欲向东山掩旧扉。
<br>
<br>
<br>
<br>&nbsp;&nbsp; 卷812_20 【精舍遇雨（一作可止诗）】清江 
<br>
<br>空门寂寂淡吾身，溪雨微微洗客尘。
<br>卧向白云情未尽，任他黄鸟醉芳春。
<br>
<br>
<br>
<br>&nbsp;&nbsp; 卷812_21 【小雪（一作可止诗）】清江 
<br>
<br>落雪临风不厌看，更多还恐蔽林峦。
<br>愁人正在书窗下，一片飞来一片寒。
<br>
<br>
<br>
<br>&nbsp;&nbsp; 卷812_22 【句】清江 
<br>
<br>万木无一叶，客心悲此时。（秋日晚泊，见《吟窗杂录》）
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷813_1 【送吕郎中赴沧州】无可 
<br>
<br>出守沧州去，西风送旆旌。路遥经几郡，地尽到孤城。 
<br>拜庙千山绿，登楼遍海清。何人共东望，日向积涛生。
<br>
<br>
<br>&nbsp;&nbsp; 卷813_2 【书马如文石门居】无可 
<br>
<br>别业逸高情，暮泉喧客亭。林回天阙近，雨过石门青。 
<br>野果谁来拾，山禽独卧听。要迎文会友，时复扫柴扃。
<br>
<br>
<br>
<br>&nbsp;&nbsp; 卷813_3 【送章正字秩满东归】无可 
<br>
<br>朝衣登别席，春色满秦关。芸阁吏谁替，海门身又还。 
<br>寻僧流水僻，见月远林闲。虽是忘机者，难齐去住间。
<br>
<br>
<br>
<br>&nbsp;&nbsp; 卷813_4 【赋得望远山送客归】无可 
<br>
<br>遥山寒雨过，正向暮天横。隐隐凌云出，苍苍与水平。 
<br>何时凝厚地，几处映孤城。归客秋风里，回看伤别情。
<br>
<br>
<br>
<br>&nbsp;&nbsp; 卷813_5 【送宜春裴宰是将军旻之孙】无可 
<br>
<br>垂白方为县，徒知大父雄。山春南去棹，楚夜北飞鸿。 
<br>叠嶂和云灭，孤城与岭通。谁知持惠化，一境动清风。
<br>
<br>
<br>
<br>&nbsp;&nbsp; 卷813_6 【送朴山人归日本】无可 
<br>
<br>海霁晚帆开，应无乡信催。水从荒外积，人指日边回。 
<br>望国乘风久，浮天绝岛来。傥因华夏使，书札转悠哉。
<br>
<br>
<br>
<br>&nbsp;&nbsp; 卷813_7 【送姚宰任吉州安福县（一作送王明府之任安福）】无可 
<br>
<br>落絮满衣裳，携琴问酒乡。挂帆南入楚，到县半浮湘。 
<br>吏散翠禽下，庭闲斑竹长。人安宜远泛，沙上蕙兰香。
<br>
<br>
<br>
<br>&nbsp;&nbsp; 卷813_8 【送李少府之任临邛】无可 
<br>
<br>邛南方作尉，调补一何卑。发论唯公干，承家乃帝枝。 
<br>山长风袅栈，江荫石和澌。旧井王孙宅，还寻独有期。
<br>
<br>
<br>
<br>&nbsp;&nbsp; 卷813_9 【游山寺】无可 
<br>
<br>千峰路盘尽，林寺昔何名。步步入山影，房房闻水声。 
<br>多年人迹断，残照石阴清。自可求居止，安闲过此生。
<br>
<br>
<br>
<br>&nbsp;&nbsp; 卷813_10 【酬姚员外见过林下】无可 
<br>
<br>扫苔迎五马，莳药过申钟。鹤共林僧见，云随野客逢。 
<br>入楼山隔水，滴旆露垂松。日暮题诗去，空知雅调重。
<br>
<br>
<br>
<br>&nbsp;&nbsp; 卷813_11 【寄华州马戴（一作秋中闻马戴游华山因寄）】无可 
<br>
<br>三峰待秋上，鸟外挂衣巾。犹见无穷景，应非暂往身。 
<br>水寒仙掌路，山远华阳人。欲问坛边月，寻思阙复新。
<br>
<br>
<br>
<br>&nbsp;&nbsp; 卷813_12 【秋夜寄青龙寺空贞二上人】无可 
<br>
<br>夜来思道侣，木叶向人飘。精舍池边古，秋山树下遥。 
<br>磬寒彻几里，云白已经宵。未得同居止，萧然自寂寥。
<br>
<br>
<br>
<br>&nbsp;&nbsp; 卷813_13 【过杏溪寺寄姚员外】无可 
<br>
<br>门径众峰头，盘岩复转沟。云僧随树老，杏水落江流。 
<br>峡狖有时到，秦人今日游。谢公多晚眺，此景在南楼。
<br>
<br>
<br>
<br>&nbsp;&nbsp; 卷813_14 【送僧归中条（一作送觉法师往中条旧隐）】无可 
<br>
<br>夜叶动飘飘，寒来话数宵。卷经归鸟外，转雪过山椒。 
<br>旧长松杉大，难行水石遥。元戎宗内学，应就白云招。
<br>
<br>
<br>
<br>&nbsp;&nbsp; 卷813_15 【送人罢举东游】无可 
<br>
<br>东堂今已负，况此远行难。兼雨风声过，连天草色干。 
<br>鸿嘶荒垒闭，兵烧广川寒。若向龙门宿，悬知拭泪看。
<br>
<br>
<br>
<br>&nbsp;&nbsp; 卷813_16 【金州冬月陪太守游池（一作林下对雪送僧归草堂寺）】无可 
<br>
<br>残腊雪纷纷，林间起送君。苦吟行迥野，投迹向寒云。 
<br>绝顶晴多去，幽泉冻不闻。唯应草堂寺，高枕脱人群。
<br>
<br>
<br>
<br>&nbsp;&nbsp; 卷813_17 【寄青龙寺原上人（一作冬日寄僧友）】无可 
<br>
<br>敛屦入寒竹，安禅过漏声。高杉残子落，深井冻痕生。 
<br>罢磬风枝动，悬灯雪屋明。何当招我宿，乘月上方行。
<br>
<br>
<br>
<br>&nbsp;&nbsp; 卷813_18 【秋寄从兄贾岛（一作秋夜宿西林寄贾岛）】无可 
<br>
<br>暝虫喧暮色，默思坐西林。听雨寒更彻，开门落叶深。 
<br>昔因京邑病，并起洞庭心。亦是吾兄事，迟回共至今。
<br>
<br>
<br>
<br>&nbsp;&nbsp; 卷813_19 【新年】无可 
<br>
<br>燃灯朝复夕，渐作长年身。紫阁未归日，青门又见春。 
<br>掩关寒过尽，开定草生新。自有林中趣，谁惊岁去频。
<br>
<br>
<br>
<br>&nbsp;&nbsp; 卷813_20 【夏日送崔秀才游南】无可 
<br>
<br>南方山水地，念子为贫游。纵是逢佳景，那能缓旅愁。 
<br>夕阳行远道，烦暑在孤舟。莫向巴江过，猿啼促泪流。
<br>
<br>
<br>
<br>&nbsp;&nbsp; 卷813_21 【晚秋酬姚合见寄】无可 
<br>
<br>新命起高眠，江湖空浩然。木衰犹有菊，燕去即无蝉。 
<br>分察千官内，孤怀远岳边。萧条人外寺，暌阻又经年。
<br>
<br>
<br>
<br>&nbsp;&nbsp; 卷813_22 【暮秋宿友人居】无可 
<br>
<br>招我郊居宿，开门但苦吟。秋眠山烧尽，暮歇竹园深。 
<br>寒浦鸿相叫，风窗月欲沈。翻嫌坐禅石，不在此松阴。
<br>
<br>
<br>
<br>&nbsp;&nbsp; 卷813_23 【送李骑曹之武宁（一作送威武李骑曹之灵武宁省）】无可 
<br>
<br>一岁一归宁，凉天数骑行。河来当塞曲，山远与沙平。 
<br>纵猎旗风卷，听笳帐月生。新鸿引寒色，回日满京城。
<br>
<br>
<br>
<br>&nbsp;&nbsp; 卷813_24 【秋日寄厉玄先辈】无可 
<br>
<br>杨柳起秋色，故人犹未还。别离俱自苦，少壮岂能闲。 
<br>夜雨吟残烛，秋城忆远山。何当一相见，语默此林间。
<br>
<br>
<br>
<br>&nbsp;&nbsp; 卷813_25 【冬晚与诸文士会太仆田卿宅】无可 
<br>
<br>从容启华馆，馔玉复烧兰。是岁兹旬尽，良宵几刻残。 
<br>风回松竹动，人息斗牛寒。此后思良集，须期月再圆。
<br>
<br>
<br>
<br>&nbsp;&nbsp; 卷813_26 【赠诗僧】无可 
<br>
<br>寒山对水塘，竹叶影侵堂。洗药冰生岸，开门月满床。 
<br>病多身又老，枕倦夜兼长。来谒吾曹者，呈诗问否臧。
<br>
<br>
<br>
<br>&nbsp;&nbsp; 卷813_27 【寒夜过睿川师院】无可 
<br>
<br>长生推献寿，法坐四朝登。问难无强敌，声名掩古僧。 
<br>绝尘苔积地，栖竹鸟惊灯。语默俱忘寐，残窗半月棱。
<br>
<br>
<br>
<br>&nbsp;&nbsp; 卷813_28 【送颢法师往太原讲兼呈李司徒】无可 
<br>
<br>近腊辞精舍，并州谒尚公。路长山忽尽，塞广雪无穷。 
<br>讲席开晴垒，禅衣涉远风。闻经诸弟子，应满此门中。
<br>
<br>
<br>
<br>&nbsp;&nbsp; 卷813_29 【冬日诸禅自商山礼正师真塔回见访】无可 
<br>
<br>久思今忽来，双屦污青苔。拂雪从山起，过房礼塔回。 
<br>偈留闲夜作，禅请暂时开。欲作孤云去，赋诗余不才。
<br>
<br>
<br>
<br>&nbsp;&nbsp; 卷813_30 【题青龙寺纵公房】无可 
<br>
<br>从谁得法印，不离上方传。夕磬城霜下，寒房竹月圆。 
<br>烟残衰木畔，客住积云边。未隐沧洲去，时来于此禅。
<br>
<br>
<br>
<br>&nbsp;&nbsp; 卷813_31 【赠圭峰禅师（一作寄圭峰宗密师）】无可 
<br>
<br>绝壑禅床底，泉分落石层。雾交高顶草，云隐下方灯。 
<br>朝满倾心客，溪连学道僧。半旬持一食，此事有谁能。
<br>
<br>
<br>
<br>&nbsp;&nbsp; 卷813_32 【陪姚合游金州南池（一作金州夏晚陪姚合员外游南池）】无可 
<br>
<br>柳暗清波涨，冲萍复漱苔。张筵白鸟起，扫岸使君来。 
<br>洲岛秋应没，荷花晚尽开。高城吹角绝，驺驭尚裴回。
<br>
<br>
<br>
<br>&nbsp;&nbsp; 卷813_33 【金州别姚合】无可 
<br>
<br>日日西亭上，春留到夏残。言之离别易，勉以道途难。 
<br>山出一千里，溪行三百滩。松间楼里月，秋入五陵看。
<br>
<br>
<br>
<br>&nbsp;&nbsp; 卷813_34 【夏日送田中丞赴蔡州】无可 
<br>
<br>出守汝南城，应多恋阙情。地遥人久望，风起旆初行。 
<br>楚庙繁蝉断，淮田细雨生。赏心知有处，蒋宅古津平。
<br>
<br>
<br>
<br>&nbsp;&nbsp; 卷813_35 【菊】无可 
<br>
<br>东篱摇落后，密艳被寒催。夹雨惊新拆，经霜忽尽开。 
<br>野香盈客袖，禁蕊泛天杯。不共春兰并，悠扬远蝶来。
<br>
<br>
<br>
<br>&nbsp;&nbsp; 卷813_36 【松】无可 
<br>
<br>枝干怪鳞皴，烟梢出涧新。屈盘高极目，苍翠远惊人。 
<br>待鹤移阴过，听风落子频。青青寒木外，自与九霄邻。
<br>
<br>
<br>
<br>&nbsp;&nbsp; 卷813_37 【兰】无可 
<br>
<br>兰色结春光，氛氲掩众芳。过门阶露叶，寻泽径连香。 
<br>畹静风吹乱，亭秋雨引长。灵均曾采撷，纫珮挂荷裳。
<br>
<br>
<br>
<br>&nbsp;&nbsp; 卷813_38 【陨叶】无可 
<br>
<br>绕巷夹溪红，萧条逐北风。别林遗宿鸟，浮水载鸣虫。 
<br>石小埋初尽，枝长落未终。带霜书丽什，闲读白云中。
<br>
<br>
<br>
<br>&nbsp;&nbsp; 卷813_39 【李常侍书堂】无可 
<br>
<br>结构因坟籍，檐前竹未生。涂油窗日早，阅椠幌风轻。 
<br>息架蛩惊客，垂灯雨过城。已应穷古史，师律孰齐名。
<br>
<br>
<br>
<br>&nbsp;&nbsp; 卷813_40 【寄和蔡州田郎中（一作寄和蔡州中丞题蒋亭）】无可 
<br>
<br>遗迹仍留蔡，幽人出汉朝。门深荒径在，台迥数峰遥。 
<br>岸石欹相倚，窗松偃未凋。寻思方一去，岂待使君招。
<br>
<br>
<br>
<br>&nbsp;&nbsp; 卷813_41 【经贞女祠】无可 
<br>
<br>朝赛暮还祈，开唐复历隋。精诚山雨至，岁月庙松衰。 
<br>窥穴龙潭黑，过门鸟道危。不同巫峡女，来往楚王祠。
<br>
<br>
<br>
<br>&nbsp;&nbsp; 卷813_42 【行汉水晚次神滩阻风】无可 
<br>
<br>惊风山半起，舟子忽停桡。岸荻吹先乱，滩声落更跳。 
<br>听松今欲暮，过岛或明朝。若尽平生趣，东浮看石桥。
<br>
<br>
<br>
<br>&nbsp;&nbsp; 卷813_43 【送田中丞使西戎（同用旗字）】无可 
<br>
<br>朝元下赤墀，玉节使西夷。关陇风回首，河湟雪洒旗。 
<br>碛砂行几月，戎帐到何时。应尽平生志，高全大国仪。
<br>
<br>
<br>
<br>&nbsp;&nbsp; 卷813_44 【送董正字归觐毗陵】无可 
<br>
<br>暂辞雠校去，未发见新鸿。路入江波上，人归楚邑东。 
<br>山遥晴出树，野极暮连空。何以念兄弟，应思洁膳同。
<br>
<br>
<br>
<br>&nbsp;&nbsp; 卷813_45 【送邵锡及第归湖州】无可 
<br>
<br>春关鸟罢啼，归庆浙烟西。郡守招延重，乡人慕仰齐。 
<br>橘青逃暑寺，茶长隔湖溪。乘暇知高眺，微应辨会稽。
<br>
<br>
<br>
<br>&nbsp;&nbsp; 卷813_46 【送薛重中丞充太原副使】无可 
<br>
<br>中司出华省，副相晋阳行。书答偏州启，筹参上将营。 
<br>踏沙夜马细，吹雨晓笳清。正报胡尘灭，桃花汾水生。
<br>
<br>
<br>
<br>&nbsp;&nbsp; 卷813_47 【送灵武李侍御】无可 
<br>
<br>灵州天一涯，幕客似还家。地得江南壤，程分碛里砂。 
<br>禁盐调上味，麦穗结秋花。前席因筹画，清吟塞日斜。
<br>
<br>
<br>
<br>&nbsp;&nbsp; 卷813_48 【冬夜姚侍御宅送李廓少府】无可 
<br>
<br>王事圭峰下，将还禁漏馀。偶欢新岁近，惜别后期疏。 
<br>雪罢见来吏，川昏聊整车。独吟多暇日，应寄柏台书。
<br>
<br>
<br>
<br>&nbsp;&nbsp; 卷813_49 【送喻凫及第归阳羡】无可 
<br>
<br>姓字载科名，无过子最荣。宗中初及第，江上觐难兄。 
<br>月向波涛没，茶连洞壑生。石桥高思在，且为看东坑。
<br>
<br>
<br>
<br>&nbsp;&nbsp; 卷813_50 【送沅江宋明府即开府璟之孙】无可 
<br>
<br>初闻从事日，鄂渚动芳菲。一遂钧衡荐，今为长吏归。 
<br>人临沅水望，雁映楚山飞。唯有传声政，家风重发挥。
<br>
<br>
<br>
<br>&nbsp;&nbsp; 卷813_51 【送薛秀才游河中兼投任郎中留后】无可 
<br>
<br>诗古赋纵横，令人畏后生。驾言游禹迹，知己在蒲城。 
<br>日射云烟散，风吹草木荣。孤吟临寇境，莫问请长缨。
<br>
<br>
<br>
<br>&nbsp;&nbsp; 卷813_52 【寄姚谏议】无可 
<br>
<br>鸣鞭静路尘，籍籍谏垣臣。函疏辞专密，炉香立独亲。 
<br>箧多临水作，窗宿卧云人。危坐开寒纸，灯前起草频。
<br>
<br>
<br>
<br>&nbsp;&nbsp; 卷813_53 【大理正任二十和江淹拟古诗二十章寄示】无可 
<br>
<br>不啻回青眼，应疑似碧云。古风真往哲，雅道滥朝闻。 
<br>活狱威豪右，销时赖典坟。如何经济意，未克致吾君。
<br>
<br>
<br>
<br>&nbsp;&nbsp; 卷813_54 【寄殿院薛侍御】无可 
<br>
<br>名高意本闲，浮俗自难攀。佐蜀连钱出，朝天獬豸还。 
<br>回翔历清院，弹奏迥离班。休浣通玄旨，留僧昼掩关。
<br>
<br>
<br>
<br>&nbsp;&nbsp; 卷813_55 【禅林寺】无可 
<br>
<br>台山朝佛陇，胜地绝埃氛。冷色石桥月，素光华顶云。 
<br>远泉和雪溜，幽磬带松闻。终断游方念，炉香继此焚。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷814_1 【奉和裴舍人春日杜城旧事】无可 
<br>
<br>早晚辞纶綍，观农下杜西。草新池似镜，麦暖土如泥。 
<br>鹓鹭依川宿，骅骝向野嘶。春来诗更苦，松韵亦含凄。
<br>
<br>
<br>&nbsp;&nbsp; 卷814_2 【酬厉侍御秋中思归树石所居见寄】无可 
<br>
<br>三峰居接近，数里蹑云行。深去通仙境，思归厌宦名。 
<br>月从高掌出，泉向乱松鸣。坐石眠霞侣，秋来短褐成。
<br>
<br>
<br>
<br>&nbsp;&nbsp; 卷814_3 【奉和段著作山居呈诸同志三首次本韵】无可 
<br>
<br>香花怀道侣，巾舄立双童。解印鸳鸿内，抽毫水石中。 
<br>履温行烧地，衣赤动霞风。又似朝天去，诸僧不可同。
<br>
<br>官辞中秘府，疏放野麋齐。偃仰青霄近，登临白日低。 
<br>折腰窥乳窦，定足涉冰溪。染翰挥岚翠，僧名几处题。
<br>
<br>暂收丹陛迹，独往乱山居。入雪知人远，眠云觉俗虚。 
<br>足垂岩顶石，缨濯洞中渠。只见僧酬答，新归绝壑书。
<br>
<br>
<br>
<br>&nbsp;&nbsp; 卷814_4 【春日送丽处士归龙山】无可 
<br>
<br>爱弟直霜台，家山羡独回。出门时返顾，何日更西来。 
<br>柳亦临关发，花应到越开。渔舟谁伴上，依旧恣沿洄。
<br>
<br>
<br>
<br>&nbsp;&nbsp; 卷814_5 【寄兴善寺崔律师】无可 
<br>
<br>沐浴前朝像，深秋白发师。从来居此寺，未省有东池。 
<br>幽石丛圭片，孤松动雪枝。顷曾听道话，别起远山思。
<br>
<br>
<br>
<br>&nbsp;&nbsp; 卷814_6 【送清散游太白山】无可 
<br>
<br>卷经归太白，蹑藓别萝龛。若履浮云上，须看积翠南。 
<br>倚身松入汉，瞑目月离潭。此境堪长往，尘中事可谙。
<br>
<br>
<br>
<br>&nbsp;&nbsp; 卷814_7 【冬晚姚谏议宅会送元绪上人归南山】无可 
<br>
<br>禅客诗家见，凝寒忽告还。分题回谏笔，留偈在商关。 
<br>盘径缘高雪，闲房在半山。自知麋鹿性，亦欲离人间。
<br>
<br>
<br>
<br>&nbsp;&nbsp; 卷814_8 【送契公自桂阳赴南海】无可 
<br>
<br>南行登岭首，与俗洗烦埃。磬罢孤舟发，禅移积瘴开。 
<br>中餐湘鸟下，朝讲海人来。莫便将经卷，炎方去不回。
<br>
<br>
<br>
<br>&nbsp;&nbsp; 卷814_9 【冬中与诸公会宿姚端公宅，怀永乐殷侍御】无可 
<br>
<br>柱史静开筵，所思何地偏。故人为县吏，五老远峰前。 
<br>宾榻寒侵树，公庭夜落泉。会当随假务，一就白云禅。
<br>
<br>
<br>
<br>&nbsp;&nbsp; 卷814_10 【同刘秀才宿见赠】无可 
<br>
<br>浮云流水心，只是爱山林。共恨多年别，相逢一夜吟。 
<br>既能持苦节，勿谓少知音。忆就西池宿，月圆松竹深。
<br>
<br>
<br>
<br>&nbsp;&nbsp; 卷814_11 【官池上】无可 
<br>
<br>迥疏城阙内，寒泻出云波。岸广山鱼到，汀闲海鹭过。 
<br>泛沟侵道急，流叶入宫多。移舸浮中沚，清宵彻晓河。
<br>
<br>
<br>
<br>&nbsp;&nbsp; 卷814_12 【中秋月】无可 
<br>
<br>蟾宜天地静，三五对阶蓂。照耀超诸夜，光芒掩众星。 
<br>影寒池更澈，露冷树销青。枉值中秋半，长乖宿洞庭。
<br>
<br>
<br>
<br>&nbsp;&nbsp; 卷814_13 【雪】无可 
<br>
<br>松亚竹珊珊，心知万井欢。山明迷旧径，溪满涨新澜。 
<br>客醉瑶台曙，兵防玉塞寒。红楼知有酒，谁肯学袁安。
<br>
<br>
<br>
<br>&nbsp;&nbsp; 卷814_14 【宿西岳白石院】无可 
<br>
<br>白石上嵌空，寒云西复东。瀑流悬住处，雏鹤失禅中。 
<br>岳壁松多古，坛基雪不通。未能亲近去，拥褐愧相同。
<br>
<br>
<br>
<br>&nbsp;&nbsp; 卷814_15 【送僧】无可 
<br>
<br>四海无拘系，行心兴自浓。百年三事衲，万里一枝筇。 
<br>夜减当晴影，春消过雪踪。白云深处去，知宿在何峰。
<br>
<br>
<br>
<br>&nbsp;&nbsp; 卷814_16 【送赞律师归嵩山（一作清江诗）】无可 
<br>
<br>禅意归心急，山深定易安。清贫修道苦，孝友别家难。 
<br>雪路寻溪转，花宫映岳看。到时孤塔暮，松月向人寒。
<br>
<br>
<br>
<br>&nbsp;&nbsp; 卷814_17 【春晚喜悟禅师自琉璃上方见过】无可 
<br>
<br>琉璃师到城，谈性外诸经。下岭雪霜在，近人林木清。 
<br>苔痕深草履，瀑布滴铜瓶。乐问山中事，宵言彻晓星。
<br>
<br>
<br>
<br>&nbsp;&nbsp; 卷814_18 【秋暮与诸文士集宿姚端公所居】无可 
<br>
<br>宵清月复圆，共集侍臣筵。独寡区中学，空论树下禅。 
<br>风多秋晚竹，云尽夜深天。此会东西去，堪愁又隔年。
<br>
<br>
<br>
<br>&nbsp;&nbsp; 卷814_19 【客中闻从兄岛游蒲绛因寄】无可 
<br>
<br>遥遥行李心，苍野入寒深。吟待黄河雪，眠听绛郡砧。 
<br>差期逢缺月，访信出空林。何处孤灯下，只闻嘹唳禽。
<br>
<br>
<br>
<br>&nbsp;&nbsp; 卷814_20 【送李长吉之任东井】无可 
<br>
<br>江盘栈转虚，候吏拜行车。家世维城后，官资宰邑初。 
<br>市饶黄犊卖，田蹑白云鉏。万里千山路，何因欲寄书。
<br>
<br>
<br>
<br>&nbsp;&nbsp; 卷814_21 【宿安国简公院（一作安国寺静居法师故院）】无可 
<br>
<br>雨后清凉境，因还欲不回。井甘桐有露，竹迸地多苔。 
<br>幡映宫墙动，香从御苑来。青龙旧经疏，寥落有谁开。
<br>
<br>
<br>
<br>&nbsp;&nbsp; 卷814_22 【京口别崔固】无可 
<br>
<br>积雨晴时近，西风叶满泉。相逢嵩岳客，共听楚城蝉。 
<br>宿馆横秋岛，归帆张远田。别君还寂寞，不似剡中年。
<br>
<br>
<br>
<br>&nbsp;&nbsp; 卷814_23 【中秋夜陇州徐常侍座中咏月】无可 
<br>
<br>陇城秋月满，太守待停歌。与鹤来松杪，开烟出海波。 
<br>气笼星欲尽，光满露初多。若遣山僧说，高明不可过。
<br>
<br>
<br>
<br>&nbsp;&nbsp; 卷814_24 【中秋江驿示韦益】无可 
<br>
<br>莫惜三更坐，难销万里情。同看一片月，俱在广州城。 
<br>泪逐金波满，魂随夜鹊惊。支颐乡思断，无语到鸡鸣。
<br>
<br>
<br>
<br>&nbsp;&nbsp; 卷814_25 【中秋台看月】无可 
<br>
<br>海雨洗烟埃，月从空碧来。水光笼草树，练影挂楼台。 
<br>皓耀迷鲸口，晶荧失蚌胎。宵分凭栏望，应合见蓬莱。
<br>
<br>
<br>
<br>&nbsp;&nbsp; 卷814_26 【中秋夜南楼寄友人】无可 
<br>
<br>海月出白浪，湖光射高楼。朗吟无绿酒，贱价买清秋。 
<br>气冷鱼龙寂，轮高星汉幽。他乡此夜客，对酌经多愁。
<br>
<br>
<br>
<br>&nbsp;&nbsp; 卷814_27 【吊从兄岛】无可 
<br>
<br>尽日叹沉沦，孤高碣石人。诗名从盖代，谪宦竟终身。 
<br>蜀集重编否，巴仪薄葬新。青门临旧卷，欲见永无因。
<br>
<br>
<br>
<br>&nbsp;&nbsp; 卷814_28 【题崔驸马林亭】无可 
<br>
<br>宫花野药半相和，藤蔓参差惜不科。纤草连门留径细， 
<br>高楼出树见山多。洞中避暑青苔满，池上吟诗白鸟过。 
<br>更买太湖千片石，叠成云顶绿嵾峨。
<br>
<br>
<br>
<br>&nbsp;&nbsp; 卷814_29 【送韩校书赴江西】无可 
<br>
<br>车马东门别，扬帆过楚津。花繁期到幕，雪在已离秦。 
<br>吟落江沙月，行飞驿骑尘。猿声孤岛雨，草色五湖春。 
<br>折苇鸣风岸，遥烟起暮蘋。鄱江连郡府，高兴寄何人。
<br>
<br>
<br>
<br>&nbsp;&nbsp; 卷814_30 【送姚中丞赴陕州】无可 
<br>
<br>二陕周分地，恩除左掖臣。门阑开幕重，枪甲下天新。 
<br>夹道行霜骑，迎风满草人。河流银汉水，城赛铁牛神。 
<br>意气思高谢，依违许上陈。何妨向红旆，自与白云亲。
<br>
<br>
<br>
<br>&nbsp;&nbsp; 卷814_31 【送李使君赴琼州兼五州招讨使】无可 
<br>
<br>分竹雄兼使，南方到海行。临门双旆引，隔岭五州迎。 
<br>猿鹤同枝宿，兰蕉夹道生。云垂前骑失，山豁去帆轻。 
<br>雨雾蒸秋岸，浪涛震夜城。政闲开迥阁，欹枕岛风清。
<br>
<br>
<br>
<br>&nbsp;&nbsp; 卷814_32 【送姚明府赴招义县】无可 
<br>
<br>濠梁古县城，结束赴王程。道路携家去，波涛隔月行。 
<br>车临芳草下，吏踏落花迎。暮郭山遥见，春洲鸟不惊。 
<br>风烟谯国远，桑柘楚田平。何以书能化，长淮彻海清。
<br>
<br>
<br>
<br>&nbsp;&nbsp; 卷814_33 【送杜司马再游蜀中】无可 
<br>
<br>为客应非愿，愁成欲别时。还游蜀国去，不惜杜陵期。 
<br>剑水啼猿在，关林转栈迟。日光低峡口，雨势出蛾眉。 
<br>山迥逢残角，云开识远夷。勿令双鬓发，并向锦城衰。
<br>
<br>
<br>
<br>&nbsp;&nbsp; 卷814_34 【赠王将军】无可 
<br>
<br>勋高绝少年，分卫玉阶前。雄勇明王重，温恭执友贤。 
<br>功书唐史满，名到虏庭偏。剑彩浮龙影，衣香袭御烟。 
<br>搜书秋霁阁，走马夕阳田。急兔投深草，瞋鹰下半天。 
<br>野人盈邸第，朝客醉盘筵。位在将军列，官随宪府迁。 
<br>刻心思报国，吁气欲开边。选帅如公议，须知少比肩。
<br>
<br>
<br>
<br>&nbsp;&nbsp; 卷814_35 【寄羽林卢大夫将军】无可 
<br>
<br>将军直禁闱，绣服耀金羁。羽卫九天静，英豪四塞知。 
<br>望云回朔雁，隔水射宫麋。旧国无归思，秋堂梦战时。 
<br>门风荀氏敌，剑艺霍家推。计日旌旄下，萧萧万马随。
<br>
<br>
<br>
<br>&nbsp;&nbsp; 卷814_36 【书事寄万年厉员外】无可 
<br>
<br>帝城皆剧县，令尹美居东。遂拜赵张下，暂离星象中。 
<br>拥归从北阙，送上动南宫。举起盆中日，驱行草上风。 
<br>不惊卢犬吠，渐见夏台空。紫禁黄山绕，沧溟素浐通。 
<br>封疆亲日月，邑里出王公。逐盗千门启，兴祥五稼丰。 
<br>胥徒迎晓集，赋税共秋终。条教关天道，歌谣入圣聪。 
<br>土膏寒麦覆，人海昼尘蒙。廨宇松连翠，朝街日散红。 
<br>文场新桂茂，粉署旧兰崇。留客把盈爵，抽毫咏早鸿。 
<br>前驺潘岳贵，故里邵平穷。劝隐莲峰久，期耕树谷同。 
<br>凫飞将去叶，剑气尚埋丰。何必华阴土，方垂拂拭功。
<br>
<br>
<br>
<br>&nbsp;&nbsp; 卷814_37 【小雪】无可 
<br>
<br>片片互玲珑，飞扬玉漏终。乍微全满地，渐密更无风。 
<br>集物圆方别，连云远近同。作膏凝瘠土，呈瑞下深宫。 
<br>气射重衣透，花窥小隙通。飘秦增旧岭，发汉揽长空。 
<br>迥冒巢松鹤，孤鸣穴岛虫。过三知腊尽，盈尺贺年丰。 
<br>委积休闻竹，稀疏渐见鸿。盖沙资澶漫，洒海助冲融。 
<br>草木潜加润，山河更益雄。因知天地力，覆育有全功。
<br>
<br>
<br>
<br>&nbsp;&nbsp; 卷814_38 【和宾客相国咏雪诗】无可 
<br>
<br>近腊千岩白，迎春四气催。云阴连海起，风急度山来。 
<br>尽日隋堤絮，经冬越岭梅。艳疑歌处散，轻似舞时回。 
<br>道蕴诗传丽，相如赋骋才。霁添松筱媚，寒积蕙兰猜。 
<br>暗涨宫池水，平封辇路埃。烛龙初照耀，巢鹤乍裴回。 
<br>檐日琼先挂，墙风粉旋摧。五门环玉垒，双阙对瑶台。 
<br>绮席陵寒坐，珠帘远曙开。灵芝霜下秀，仙桂月中栽。 
<br>卷幌书千帙，援琴酒百杯。垂休编太史，呈瑞表中台。 
<br>皓夜迷三径，浮光彻九垓。兹辰是丰岁，歌咏属良哉。
<br>
<br>
<br>
<br>&nbsp;&nbsp; 卷814_39 【中秋夜君山脚下看月】无可 
<br>
<br>汹涌吹苍雾，朦朣吐玉盘。雨师清滓秽，川后扫波澜。 
<br>气射繁星灭，光笼八表寒。来驱云涨晚，路上碧霄宽。 
<br>熠耀游何在，蟾蜍食渐难。棹飞银电碎，林映白虹攒。 
<br>水魄连空合，霜辉压树干。夜深高不动，天下仰头看。
<br>
<br>
<br>
<br>&nbsp;&nbsp; 卷814_40 【哭张籍司业】无可 
<br>
<br>先生抱衰疾，不起茂陵间。夕临诸孤少，荒居吊客还。 
<br>遗文禅东岳，留语葬乡山。多雨铭旌故，残灯素帐闲。 
<br>乐章谁与集，垄树即堪攀。神理今难问，予将叫帝关。
<br>
<br>
<br>
<br>&nbsp;&nbsp; 卷814_41 【寄题庐山二林寺】无可 
<br>
<br>庐岳东南秀，香花惠远踪。名齐松岭峻，气比沃州浓。 
<br>积岫连何处，幽崖越几重。双流湓隐隐，九派棹憧憧。 
<br>山限东西寺，林交旦暮钟。半天倾瀑溜，数郡见炉峰。 
<br>岩并金绳道，潭分玉像容。江微匡俗路，日杲晋朝松。 
<br>棕径新苞拆，梅篱故叶壅。岚光生叠砌，霞焰发高墉。 
<br>窗籁虚闻狖，庭烟黑过龙。定僧仙峤起，逋客虎溪逢。 
<br>濩落垂杨户，荒凉种杏封。塔留红舍利，池吐白芙蓉。 
<br>画壁披云见，禅衣对鹤缝。喧经泉滴沥，没履草丰茸。 
<br>翠窦欹攀乳，苔桥侧杖筇。探奇盈梦想，搜峭涤心胸。 
<br>冥奥终难尽，登临惜未从。上方薇蕨满，归去养乖慵。
<br>
<br>
<br>
<br>&nbsp;&nbsp; 卷814_42 【御沟水】无可 
<br>
<br>鉴禁疏云数道开，垂风岸柳拂青苔。
<br>银波玉沫空池去，曾历千岩万壑来。
<br>
<br>
<br>
<br>&nbsp;&nbsp; 卷814_43 【中秋月彩如昼，寄上南海从翁侍御】无可 
<br>
<br>海静天高景气殊，鲸睛失彩蚌潜珠。
<br>不知今夜越台上，望见瀛洲方丈无。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷815_1 【奉酬于中丞使君郡斋卧病见示一首】皎然 
<br>
<br>宿昔祖师教，了空无不可。枯槁未死身，理心寄行坐。 
<br>仁公施春令，和风来泽我。生成一草木，大道无负荷。 
<br>论入空王室，明月开心胸。性起妙不染，心行寂无踪。 
<br>若非禅中侣，君为雷次宗。比闻朝端名，今贻郡斋作。 
<br>真思凝瑶瑟，高情属云鹤。抉得骊龙珠，光彩曜掌握。 
<br>若作诗中友，君为谢康乐。盘薄西山气，贮在君子衿。 
<br>澄澹秋水影，用为字人心。群物如凫鹥，游翱爱清深。 
<br>格居第一品，高步凌前躅。精义究天人，四坐听不足。 
<br>伊昔柳太守，曾赏汀洲蘋。如何五百年，重见江南春。 
<br>公每省往事，咏歌怀昔辰。以兹得高卧，任物化自淳。 
<br>还因访禅隐，知有雪山人。
<br>
<br>
<br>&nbsp;&nbsp; 卷815_2 【赠李中丞洪一首】皎然 
<br>
<br>深沈阃外略，奕世当荣寄。地裂大将封，家传介珪瑞。 
<br>至今漳河俗，犹受仁人赐。公初镇惟邢，决胜无精兵。 
<br>重围逼大敌，六月守孤城。政用仁恕立，恩由赏罚明。 
<br>遂令麾下士，感德不顾生。于时闻王师，诸将兵颇黩。 
<br>天子狩南汉，烟尘满函谷。纯臣独耿介，下士多反覆。 
<br>明公仗忠节，一言感万夫。物性如蒺藜，化作春兰敷。 
<br>见说金被烁，终期玉有瑜。移官万里道，君子情何如。 
<br>伊昔避事心，乃是方袍客。顿了空王旨，仍高致君策。 
<br>安知七十年，一朝值宗伯。言如及清风，醒然开我怀。 
<br>宴息与游乐，不将衣褐乖。海底取明月，鲸波不可度。 
<br>上有巨蟒吞，下有毒龙护。一与吾师言，乃于中心悟。 
<br>咄哉冥冥子，胡为自尘污。
<br>
<br>
<br>
<br>&nbsp;&nbsp; 卷815_3 【杼山禅居寄赠东溪吴处士冯一首】皎然 
<br>
<br>青云何润泽，下有贤人隐。路入菱湖深，迹与黄鹤近。 
<br>野风吹白芷，山月摇清轸。诗祖吴叔庠，致君名不尽。 
<br>身当青山秀，文体多郢声。澄澈湘水碧，泬寥楚山青。 
<br>时人格不同，至今罕知名。昔贤敦师友，此道君独行。 
<br>既得庐霍趣，乃高雷远情。别时春风多，扫尽雪山雪。 
<br>为君中夜起，孤坐石上月。悠然遗尘想，邈矣达性说。 
<br>故人不在兹，幽桂惜未结。
<br>
<br>
<br>
<br>&nbsp;&nbsp; 卷815_4 【妙喜寺高房期灵澈上人不至，重招之一首】皎然 
<br>
<br>晨起峰顶心，怀人望空碧。扫雪开寺门，洒水净僧席。 
<br>言笑形外阻，风仪想中觌。驰心惊叶动，倾耳闻泉滴。 
<br>岂虑咆虎逢，乍疑崩湍隔。前期或不顾，知尔隳常格。 
<br>如今谁山下，秋霖步淅沥。吾亦聊自得，行禅荷轻策。 
<br>松声畅幽情，山意导遐迹。举目无世人，题诗足奇石。 
<br>贫山何所有，特此邀来客。
<br>
<br>
<br>
<br>&nbsp;&nbsp; 卷815_5 【奉和薛员外谊赠汤评事衡反招隐之迹兼见寄十二韵】皎然 
<br>
<br>喜友称高儒，旷怀美无度。近为东田诱，遂耽西山趣。 
<br>庭有介隐心，得无云泉误。府公中司贵，频贻咫尺素。 
<br>郡佐仙省高，亦赠琼瑶句。诮兹长往志，纡彼独游步。 
<br>禅子方外期，梦想山中路。艰难亲稼穑，晨夕苦烟雾。 
<br>曷若孟尝门，日荣国士遇。铿锵聆绮瑟，攀折迩琼树。 
<br>幽践随鹿麋，久期怨蟾兔。情同不系舟，有迹道所恶。
<br>
<br>
<br>
<br>&nbsp;&nbsp; 卷815_6 【答黎士曹黎生前适越后之楚】皎然 
<br>
<br>楚木纷如麻，高松自孤直。愿得苦寒枝，与君比颜色。 
<br>故乡眇天末，羁旅沧江隅。委质在忠信，苦心无变渝。 
<br>何繇表名义，赠君金辘轳。何以美知才，投我悬黎珠。 
<br>遽为千里别，南风思越绝。爱君随海鸥，倚棹宿沙月。 
<br>不栖恶木上，肯蹈巴蛇穴。一上萧然峰，拟踪幽人辙。 
<br>晨兴独西望，郢水期溯沿。夜到洞庭月，秋经云梦天。 
<br>黎生知吾道，此地不潸然。欲寄楚人住，学拏渔子船。 
<br>奈何北风至，搅我窗中弦。游子动归思，江蓠亦绵绵。 
<br>箧中封禅书，欲献无由缘。岂乏晨风翼，翻飞到日边。
<br>
<br>
<br>
<br>&nbsp;&nbsp; 卷815_7 【答豆卢次方】皎然 
<br>
<br>吾爱道交论，为高贵世名。昔称柴桑令，今闻豆卢生。 
<br>彼生清淮气，独钟文中彩。近作公宴诗，如逢何柳在。 
<br>吾用古人耳，采君四坐珍。贤士胜朝晖，温温无冬春。 
<br>朝晖烁我肌，贤士清我神。微尔与云鹄，幽怀何由申。 
<br>别来秋风至，独坐楚山碧。高月当清冥，禅心正寂历。 
<br>增波徒相骇，人远情不隔。有书遗琼什，以代貂襜褕。 
<br>风教凌越绝，声名掩吴趋。悬璧安可酬，徙倚还踟蹰。
<br>
<br>
<br>
<br>&nbsp;&nbsp; 卷815_8 【答苏州韦应物郎中】皎然 
<br>
<br>诗教殆沦缺，庸音互相倾。忽观风骚韵，会我夙昔情。 
<br>荡漾学海资，郁为诗人英。格将寒松高，气与秋江清。 
<br>何必邺中作，可为千载程。受辞分虎竹，万里临江城。 
<br>到日扫烦政，况今休黩兵。应怜禅家子，林下寂无营。 
<br>迹隳世上华，心得道中精。脱略文字累，免为外物撄。 
<br>书衣流埃积，砚石驳藓生。恨未识君子，空传手中琼。 
<br>安可诱我性，始愿愆素诚。为无鸑鷟音，继公云和笙。 
<br>吟之向禅薮，反愧幽松声。
<br>
<br>
<br>
<br>&nbsp;&nbsp; 卷815_9 【答郑方回】皎然 
<br>
<br>独禅外念入，中夜不成定。顾我憔悴容，泽君阳春咏。 
<br>词贞思且逸，琼彩何晖映。如聆云和音，况睹声名盛。 
<br>琴语掩为闻，山心声宜听。是时寒光澈，万境澄以净。 
<br>高秋日月清，中气天地正。远情偶兹夕，道用增寥夐。 
<br>思君处虚空，一操不可更。时美城北徐，家承谷口郑。 
<br>轩车未有辙，蒿兰且同径。庄生诫近名，夫子罕言命。 
<br>是以耕楚田，旷然殊独行。萎蕤鸾凤彩，特达珪璋性。 
<br>通隐嘉黄绮，高儒重荀孟。世污我未起，道蹇吾犹病。 
<br>逸翮思冥冥，潜鳞乐游泳。宗师许学外，恨不逢孔圣。 
<br>说诗迷颓靡，偶俗伤趋竞。此道谁共诠，因君情欲罄。
<br>
<br>
<br>
<br>&nbsp;&nbsp; 卷815_10 【答俞校书冬夜】皎然 
<br>
<br>夜闲禅用精，空界亦清迥。子真仙曹吏，好我如宗炳。 
<br>一宿觌幽胜，形清烦虑屏。新声殊激楚，丽句同歌郢。 
<br>遗此感予怀，沈吟忘夕永。月彩散瑶碧，示君禅中境。 
<br>真思在杳冥，浮念寄形影。遥得四明心，何须蹈岑岭。 
<br>诗情聊作用，空性惟寂静。若许林下期，看君辞簿领。
<br>
<br>
<br>
<br>&nbsp;&nbsp; 卷815_11 【妙喜寺达公禅斋寄李司直公孙、房都曹德裕…四十二韵】皎然 
<br>
<br>我祖传六经，精义思朝彻。方舟颇周览，逸书亦备阅。 
<br>墨家伤刻薄，儒氏知优劣。弱植庶可凋，苦心未尝辍。 
<br>中年慕仙术，永愿传其诀。岁驻若木景，日餐琼禾屑。 
<br>婵娟羡门子，斯语岂徒设。天上生白榆，葳蕤信好折。 
<br>实可反柔颜，花堪养玄发。求之性分外，业弃金亦竭。 
<br>药化成白云，形凋辞素穴。一闻西天旨，初禅已无热。 
<br>涓子非我宗，然公有真诀。却寻丘壑趣，始与缨绂别。 
<br>野饭敌膏粱，山楹代藻棁。与君北岩侣，游寓日常昳。 
<br>静对春谷泉，晴披阳林雪。境清觉神王，道胜知机灭。 
<br>诣寂长杳冥，忘归暂采撷。物生岂有心，丽容俟予别。 
<br>桂子何蓂苓，琪葩亦皎洁。此木生意高，亦与众芳列。 
<br>赏墨识屡换，省躬悟弥切。微尚若不亏，足以全吾节。 
<br>北风吹蕙带，萧寥闻蜻蛚。宿昔庐峰期，流芳已再歇。 
<br>不有清屏鉴，使我商弦绝。愿寄千里心，月高不可掇。 
<br>优游邦之直，远矣踵前烈。立俗忘毁誉，遇物遗巧拙。 
<br>真气独翛然，轩裳讵能绁。都曹风韵整，纲纪信明决。 
<br>于交必倾写，立行岂矜伐。政与清渭同，分流自澄澈。 
<br>裴侯资亮直，中诚岂徒说。古人比明义，清士愿交结。 
<br>温温躬珪彩，终始声不缺。颜生炯介士，有志不可越。 
<br>仗义冒险难，持操去淄涅。世论高二贤，贤贤继前哲。 
<br>四子遭明盛，裒然皆秀杰。理名虽殊迹，悟道宁异辙。 
<br>爱尔竹柏姿，为予寒不折。
<br>
<br>
<br>
<br>&nbsp;&nbsp; 卷815_12 【遥酬袁使君高春暮行县，过报德寺见怀】皎然 
<br>
<br>江春行求瘼，偶与真境期。见说三陵下，前朝开佛祠。 
<br>停舟仰丽刹，绣组发香墀。咫尺空界色，天人花落时。 
<br>盛游限羸疾，悚踊瞻旌旗。峰翠羡闲步，松声入遥思。 
<br>素高淮阳理，况负东山姿。迨此一登览，深情见新诗。
<br>
<br>
<br>
<br>&nbsp;&nbsp; 卷815_13 【冬日遥和卢使君幼平、綦毋居士游法华寺高顶临湖亭】皎然 
<br>
<br>仁坊标绝境，廉守蹑高踪。天晓才分刹，风传欲尽钟。 
<br>城中归路远，湖上碧山重。水照千花界，云开七叶峰。 
<br>寒芳艾绶满，空翠白纶浓。逸韵知难继，佳游恨不逢。 
<br>仍闻抚禅石，为我久从容。
<br>
<br>
<br>
<br>&nbsp;&nbsp; 卷815_14 【秋日遥和卢使君游何山寺宿敡上人房论涅槃经义】皎然 
<br>
<br>江郡当秋景，期将道者同。迹高怜竹寺，夜静赏莲宫。 
<br>古磬清霜下，寒山晓月中。诗情缘境发，法性寄筌空。 
<br>翻译推南本，何人继谢公。
<br>
<br>
<br>
<br>&nbsp;&nbsp; 卷815_15 【酬秦山人系题赠】皎然 
<br>
<br>出斋步杉影，手自开禅扉。花满不污地，云多从触衣。 
<br>思山石藓净，款客露葵肥。果得宗居士，论心到极微。
<br>
<br>
<br>
<br>&nbsp;&nbsp; 卷815_16 【奉酬袁使君高寺院新亭对雨（其亭即使君所创）】皎然 
<br>
<br>兹亭迹素浅，胜事并随公。法界飘香雨，禅窗洒竹风。 
<br>浮烟披夕景，高鹤下秋空。冥寂四山久，宁期此会同。
<br>
<br>
<br>
<br>&nbsp;&nbsp; 卷815_17 【奉酬颜使君真卿见过郭中寺寺无山水之赏…以答焉】皎然 
<br>
<br>州西柳家寺，禅舍隐人间。证性轻观水，栖心不买山。 
<br>履声知客贵，云影悟身闲。彦会前贤事，方今可得攀。
<br>
<br>
<br>
<br>&nbsp;&nbsp; 卷815_18 【酬乌程杨明府华雨后小亭对月见呈】皎然 
<br>
<br>夜凉喜无讼，霁色摇闲情。暑退不因雨，陶家风自清。 
<br>凝弦停片景，发咏静秋声。何事禅中隐，诗题忽记名。
<br>
<br>
<br>
<br>&nbsp;&nbsp; 卷815_19 【自苏州访医回酬卢士关判官见赠】皎然 
<br>
<br>寻医初疾理，忽忆故山云。远访桑公子，还依柳使君。 
<br>周旋承惠爱，佩服比兰薰。从事因高唱，秋风起处闻。
<br>
<br>
<br>
<br>&nbsp;&nbsp; 卷815_20 【题沈道士新亭】皎然 
<br>
<br>何处好攀跻，新亭俯旧溪。坐中千里近，檐下四山低。 
<br>小浦依林曲，回塘绕郭西。桃花春满地，归路莫相迷。
<br>
<br>
<br>
<br>&nbsp;&nbsp; 卷815_21 【送卢仲舒移家海陵】皎然 
<br>
<br>世故多离散，东西不可嗟。小秦非本国，楚塞复移家。 
<br>海岛无邻里，盐居少物华。山中吟夜月，相送在天涯。
<br>
<br>
<br>
<br>&nbsp;&nbsp; 卷815_22 【陪卢使君登楼送方巨之还京】皎然 
<br>
<br>万里汀洲上，东楼欲别离。春风潮水漫，正月柳条寒。 
<br>旅逸逢渔浦，清高爱鸟冠。云山宁不起，今日向长安。
<br>
<br>
<br>
<br>&nbsp;&nbsp; 卷815_23 【同裴录事楼上望】皎然 
<br>
<br>退食高楼上，湖山向晚晴。桐花落万井，月影出重城。 
<br>水竹凉风起，帘帏暑气清。萧萧独无事，因见莅人情。
<br>
<br>
<br>
<br>&nbsp;&nbsp; 卷815_24 【寓兴】皎然 
<br>
<br>天下生白榆，白榆直上连天根。高枝不知几万丈， 
<br>世人仰望徒攀援。谁能上天采其子，种向人间笑桃李。 
<br>因问老仙求种法，老仙咍我愚不答。始知此道无所成， 
<br>还如瞽夫学长生。
<br>
<br>
<br>
<br>&nbsp;&nbsp; 卷815_25 【寄常一上人】皎然 
<br>
<br>雁塞五山临汗漫，云州一路出青冥。
<br>何因请住嘉祥寺，内史新修湖上亭。
<br>
<br>
<br>
<br>&nbsp;&nbsp; 卷815_26 【送秘上人游京】皎然 
<br>
<br>共君方异路，山伴与谁同。日冷行人少，时清古镇空。 
<br>暖瓶和雪水，鸣锡带江风。撩乱终南色，遥应入梦中。
<br>
<br>
<br>
<br>&nbsp;&nbsp; 卷815_27 【赋得啼猿送客】皎然 
<br>
<br>万里巴江外，三声月峡深。何年有此路，几客共沾襟。 
<br>断壁分垂影，流泉入苦吟。凄凉离别后，闻此更伤心。
<br>
<br>
<br>
<br>&nbsp;&nbsp; 卷815_28 【南楼望月】皎然 
<br>
<br>夜月家家望，亭亭爱此楼。纤云溪上断，疏柳影中秋。 
<br>渐映千峰出，遥分万派流。关山谁复见，应独起边愁。
<br>
<br>
<br>
<br>&nbsp;&nbsp; 卷815_29 【寻陆鸿渐不遇】皎然 
<br>
<br>移家虽带郭，野径入桑麻。近种篱边菊，秋来未著花。 
<br>扣门无犬吠，欲去问西家。报道山中去，归时每日斜。
<br>
<br>
<br>
<br>&nbsp;&nbsp; 卷815_30 【怀旧山（一作沧浩诗，题云留别嘉兴知己）】皎然 
<br>
<br>一坐西林寺，从来未下山。不因寻长者，无事到人间。 
<br>宿雨愁为客，寒花笑未还。空怀旧山月，童子念经闲。
<br>
<br>
<br>
<br>&nbsp;&nbsp; 卷815_31 【宿吴匡山破寺】皎然 
<br>
<br>双峰百战后，真界满尘埃。蔓草缘空壁，悲风起故台。 
<br>野花寒更发，山月暝还来。何事池中水，东流独不回。
<br>
<br>
<br>
<br>&nbsp;&nbsp; 卷815_32 【九月十日】皎然 
<br>
<br>爱杀柴桑隐，名溪近讼庭。扫沙开野步，摇舸出闲汀。 
<br>宿简邀诗伴，馀花在酒瓶。悠然南望意，自有岘山情。
<br>
<br>
<br>
<br>&nbsp;&nbsp; 卷815_33 【秋晚宿破山寺】皎然 
<br>
<br>秋风落叶满空山，古寺残灯石壁间。
<br>昔日经行人去尽，寒云夜夜自飞还。
<br>
<br>
<br>
<br>&nbsp;&nbsp; 卷815_34 【青阳上人院说金陵故事】皎然 
<br>
<br>君说南朝全盛日，秣陵才子更多人。
<br>千年秋色古池馆，谁见齐王西邸春。
<br>
<br>
<br>
<br>&nbsp;&nbsp; 卷815_35 【送僧之京师】皎然 
<br>
<br>绵绵渺渺楚云繁，万里西归望国门。
<br>禅子初心易凄断，秋风莫上少陵原。
<br>
<br>
<br>
<br>&nbsp;&nbsp; 卷815_36 【送许丞还洛阳】皎然 
<br>
<br>剡茗情来亦好斟，空门一别肯沾襟。
<br>悲风不动罢瑶轸，忘却洛阳归客心。
<br>
<br>
<br>
<br>&nbsp;&nbsp; 卷815_37 【题湖上草堂】皎然 
<br>
<br>山居不买剡中山，湖上千峰处处闲。
<br>芳草白云留我住，世人何事得相关。
<br>
<br>
<br>
<br>&nbsp;&nbsp; 卷815_38 【酬李司直纵诸公冬日游妙喜寺题照、昱二上人房…述】皎然 
<br>
<br>达贤贵贞隐，常惧迹不灭。遂与永公期，遗身坐林樾。 
<br>华轩何辚辚，为我到幽绝。心境寒草花，空门青山月。 
<br>潘生独不见，清景屡盈缺。林下常寂寥，人间自离别。 
<br>何时解轻佩，来税丘中辙。
<br>
<br>
<br>
<br>&nbsp;&nbsp; 卷815_39 【赠乌程李明府伯宜、沈兵曹仲昌】皎然 
<br>
<br>水国苦凋瘵，东皋岂遗黍。云阴无尽时，日出常带雨。 
<br>昨夜西溪涨，扁舟入檐庑。野人同鸟巢，暴客若蜂聚。 
<br>岁晏无斗粟，寄身欲何所。空羡鸾鹤姿，翩翩自轻举。
<br>
<br>
<br>
<br>&nbsp;&nbsp; 卷815_40 【奉酬颜使君真卿、王员外圆宿寺兼送员外使回】皎然 
<br>
<br>鲁公邀省客，贫寺人过少。锦帐惟野花，竹屏有窗筱。 
<br>朝行石色净，夜听泉声小。释事情已高，依禅境无扰。 
<br>超遥长路首，怅望空林杪。离思从此生，还将此心了。
<br>
<br>
<br>
<br>&nbsp;&nbsp; 卷815_41 【杼山上峰和颜使君真卿、袁侍御五韵赋得印字…之会】皎然 
<br>
<br>道情寄远岳，放旷临千仞。香路延绛驺，华泉写金印。 
<br>日欹诸天近，雨过三华润。留客云外心，忘机松中韵。 
<br>灵嘉早晚期，为布东山信。
<br>
<br>
<br>
<br>&nbsp;&nbsp; 卷815_42 【同薛员外谊喜雨诗兼上杨使君】皎然 
<br>
<br>积旱忽飞澍，烝民心亦倾。郊云不待族，雨色飞江城。 
<br>燋稼濯又发，败荷滋更荣。时随雾縠重，乍集柳丝轻。 
<br>一宿恐鱼飞，数朝征鹳鸣。毒暑澄为冷，高尘涤还清。 
<br>乃知阴骘数，制在造化情。及此接欢贺，临风闻颂声。
<br>
<br>
<br>
<br>&nbsp;&nbsp; 卷815_43 【南湖春泛有客自北至说友人岑元…叙相思之志以寄焉】皎然 
<br>
<br>故人隔楚水，日夕望芳洲。春草思眇眇，征云暮悠悠。 
<br>心期无形影，迹旷成阻修。有客江上至，知君佐雄州。 
<br>铿锵佩苍玉，躞蹀驱绛驺。伊昔中峰心，从来非此流。 
<br>资予长生诀，希彼高山俦。此情今如何，宿昔师吾谋。 
<br>别年谒禅老，更添石室筹。深见人间世，飘如水上沤。 
<br>蝉号齐王邸，月苦隋帝楼。声华尽冥寞，麋鹿徒呦呦。 
<br>我有一字教，坐然遗此忧。何烦脱珪组，不用辞王侯。 
<br>只在名位中，空门兼可游。
<br>
<br>
<br>
<br>&nbsp;&nbsp; 卷815_44 【同薛员外谊久旱感怀寄兼呈上杨使君】皎然 
<br>
<br>皇天鉴不昧，愐想何亢极。丝雨久愆期，绮霞徒相惑。 
<br>阴云舒又卷，濯枝安可得。涸井不累瓶，干溪一凭轼。 
<br>赤地芳草死，飙尘惊四塞。戎冠夜刺闺，民荒岁伤国。 
<br>赖以王猷盛，中原无凶慝。杨公当此晨，省灾常旰食。 
<br>独感下堂雨，偏嘉越境域。秋郊天根见，我疆看稼穑。 
<br>请回云汉诗，为君歌乐职。
<br>
<br>
<br>
<br>&nbsp;&nbsp; 卷815_45 【兵后早春登故鄣南楼望昆山寺白鹤观示清道人并沈道士】皎然 
<br>
<br>新阳故楼上，眇眇伤遐眷。违世情易忘，羁时得无倦。 
<br>春归华柳发，世故陵谷变。扰扰陌上心，悠悠梦中见。 
<br>苍林有灵境，杳映遥可羡。春日倚东峰，华泉落西甸。 
<br>钟声在空碧，幡影摇葱蒨。缅想山中人，神期如会面。 
<br>别离芳月积，岐路浮云偏。正□入空门，仙君依苦县。 
<br>隳形舍簪绂，烹玉思精炼。事外宜我心，人间岂予恋。 
<br>身遗世自薄，道胜名必贱。耳目何所娱，白云与黄卷。
<br>
<br>
<br>
<br>&nbsp;&nbsp; 卷815_46 【酬乌程杨明府华将赴渭北对月见怀】皎然 
<br>
<br>释印及秋夜，身闲境亦清。风襟自潇洒，月意何高明。 
<br>闻说武安君，万里驱妖精。开府集秀士，先招士林英。 
<br>晋家用元凯，亦是鲁诸生。北望抚长剑，感君知已行。 
<br>边尘昏玉帐，杀气凝金镫。大敌折齐俎，一书下聊城。 
<br>翻飞青云路，宿昔沧洲情。
<br>
<br>
<br>
<br>&nbsp;&nbsp; 卷815_47 【酬邢端公济春日苏台有呈袁州李使君…辛阳王三侍御】皎然 
<br>
<br>大贤当佐世，尧时难退身。如何丹霄侣，却在沧江滨。 
<br>柳色变又遍，莺声闻亦频。赖逢宜春守，共赏南湖春。 
<br>营道知止足，饰躬无缁磷。家将诗流近，迹与禅僧亲。 
<br>放旷临海门，翱翔望云津。虽高空王说，不久山中人。
<br>
<br>
<br>
<br>&nbsp;&nbsp; 卷815_48 【奉和裴使君清春夜南堂听陈山人弹白雪】皎然 
<br>
<br>春宵凝丽思，闲坐开南围。郢客弹白雪，纷纶发金徽。 
<br>散从天上至，集向琼台飞。弦上凝飒飒，虚中想霏霏。 
<br>通幽鬼神骇，合道精鉴稀。变态风更入，含情月初归。 
<br>方知阮太守，一听识其微。
<br>
<br>
<br>
<br>&nbsp;&nbsp; 卷815_49 【答孟秀才】皎然 
<br>
<br>羸疾依小院，空闲趣自深。蹑苔怜静色，扫树共芳阴。 
<br>物外好风至，意中佳客寻。虚名谁欲累，世事我无心。 
<br>投赠荷君芷，馨香满幽襟。
<br>
<br>
<br>
<br>&nbsp;&nbsp; 卷815_50 【酬崔侍御见赠】皎然 
<br>
<br>买得东山后，逢君小隐时。五湖游不厌，柏署迹如遗。 
<br>市隐何妨道，禅栖不废诗。与君为此说，长破小乘疑。
<br>
<br>
<br>
<br>&nbsp;&nbsp; 卷815_51 【赠柳喜得嵩山法门自号嵩山老（一作赠柳先生）】皎然 
<br>
<br>一见嵩山老，吾生恨太迟。问君年几许，曾出上皇时。
<br>
<br>
<br>
<br>&nbsp;&nbsp; 卷815_52 【酬李补阙纾】皎然 
<br>
<br>不住东林寺，云泉处处行。近臣那得识，禅客本无名。
<br>
<br>
<br>
<br>&nbsp;&nbsp; 卷815_53 【湖南兰若示大乘诸公】皎然 
<br>
<br>未到无为岸，空怜不系舟。东山白云意，岁晚尚悠悠。
<br>
<br>
<br>
<br>&nbsp;&nbsp; 卷815_54 【兵后经永安法空寺寄悟禅师（其寺贼所焚）】皎然 
<br>
<br>常说人间法自空，何言出世法还同。微踪旧是香林下， 
<br>馀烬今成火宅中。后夜池心生素月，春天树色起悲风。 
<br>吾知世代相看尽，谁悟浮生似影公。
<br>
<br>
<br>
<br>&nbsp;&nbsp; 卷815_55 【春日杼山寄赠李员外纵】皎然 
<br>
<br>南山唯与北山邻，古树连拳伴我身。黄鹤有心多不住， 
<br>白云无事独相亲。闲持竹锡深看水，懒系麻衣出见人。 
<br>欲掇幽芳聊赠远，郎官那赏石门春。
<br>
<br>
<br>
<br>&nbsp;&nbsp; 卷815_56 【酬秦山人赠别二首】皎然 
<br>
<br>知君高隐占贤星，卷叶时时注佛经。姓被名公题旧里， 
<br>诗将丽句号新亭。来观新月依清室，欲漱香泉护触瓶。 
<br>我有主人江太守，如何相伴住禅灵。
<br>
<br>谁知卧病不妨禅，迹寄诗流性似偏。叶示黄金童子爱， 
<br>书题青字古人传。时高独鹤来云外，每羡闲花在眼前。 
<br>对此留君还欲别，应思石de访春泉。
<br>
<br>
<br>
<br>&nbsp;&nbsp; 卷815_57 【山居示灵澈上人】皎然 
<br>
<br>晴明路出山初暖，行踏春芜看茗归。乍削柳枝聊代札， 
<br>时窥云影学裁衣。身闲始觉隳名是，心了方知苦行非。 
<br>外物寂中谁似我，松声草色共无机。
<br>
<br>
<br>
<br>&nbsp;&nbsp; 卷815_58 【遥和康录事李侍御萼小寒食夜重集康氏园林】皎然 
<br>
<br>习家寒食会何频，应恐流芳不待人。已爱治书诗句逸， 
<br>更闻从事酒名新。庭芜暗积承双履，林花雷飞洒幅巾。 
<br>谁见柰园时节共，还持绿茗赏残春。
<br>
<br>
<br>
<br>&nbsp;&nbsp; 卷815_59 【释裴循春愁】皎然 
<br>
<br>蝶舞莺歌喜岁芳，柳丝袅袅蕙带长。
<br>江南春色共君有，何事君心独自伤。
<br>
<br>
<br>
<br>&nbsp;&nbsp; 卷815_60 【西白溪期裴方舟不至】皎然 
<br>
<br>望君不见复何情，野草闲云处处生。
<br>应向秦时武陵路，花间寂历一人行。
<br>
<br>
<br>
<br>&nbsp;&nbsp; 卷815_61 【劳山忆栖霞寺道素上人久期不至】皎然 
<br>
<br>远寺萧萧独坐心，山情自得趣何深。泉声稍滴芙蓉漏， 
<br>月影才分鹦鹉林。满地云轻长碍屣，绕松风近每吹襟。 
<br>贪闲不记前心偈，念别聊为出世吟。更待花开遍山雪， 
<br>山山相似若为寻。
<br>
<br>
<br>
<br>&nbsp;&nbsp; 卷815_62 【酬秦山人出山见呈】皎然 
<br>
<br>手携酒榼共书帏，回语长松我即归。
<br>若是出山机已息，岭云何事背君飞。
<br>
<br>
<br>
<br>&nbsp;&nbsp; 卷815_63 【酬秦山人见寻】皎然 
<br>
<br>左右香童不识君，担簦访我领鸥群。
<br>山僧待客无俗物，唯有窗前片碧云。
<br>
<br>
<br>
<br>&nbsp;&nbsp; 卷815_64 【宿法华寺简灵澈上人】皎然 
<br>
<br>至道无机但杳冥，孤灯寒竹自青荧。
<br>不知何处小乘客，一夜风来闻诵经。
<br>
<br>
<br>
<br>&nbsp;&nbsp; 卷815_65 【潜别离】皎然 
<br>
<br>乌头虽黑白有时，唯有潜离与暗别，彼此甘心无后期。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
