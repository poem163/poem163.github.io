<HTML>
<HEAD>
<TITLE>全唐诗 卷502-506 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷502-506</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷502-506</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6164"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷502-506')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷502-506]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷502_1 【和李补阙曲江看莲花】姚合 
<br>
<br>露荷迎曙发，灼灼复田田。乍见神应骇，频来眼尚颠。 
<br>光凝珠有蒂，焰起火无烟。粉腻黄丝蕊，心重碧玉钱。 
<br>日浮秋转丽，雨洒晚弥鲜。醉艳酣千朵，愁红思一川。 
<br>绿茎扶萼正，翠菂满房圆。淡晕还殊众，繁英得自然。 
<br>高名犹不厌，上客去争先。景逸倾芳酒，怀浓习彩笺。 
<br>海霞宁有态，蜀锦不成妍。客至应消病，僧来欲破禅。 
<br>晓多临水立，夜只傍堤眠。金似明沙渚，灯疑宿浦船。 
<br>风惊丛乍密，鱼戏影微偏。秾彩烧晴雾，殷姿缬碧泉。 
<br>画工投粉笔，宫女弃花钿。鸟恋惊难起，蜂偷困不前。 
<br>绕行香烂熳，折赠意缠绵。谁计江南曲，风流合管弦。
<br>
<br>
<br>&nbsp;&nbsp; 卷502_2 【和王郎中召看牡丹】姚合 
<br>
<br>葩叠萼相重，烧栏复照空。妍姿朝景里，醉艳晚烟中。 
<br>乍怪霞临砌，还疑烛出笼。绕行惊地赤，移坐觉衣红。 
<br>殷丽开繁朵，香浓发几丛。裁绡样岂似，染茜色宁同。 
<br>嫩畏人看损，鲜愁日炙融。婵娟涵宿露，烂熳抵春风。 
<br>纵赏襟情合，闲吟景思通。客来归尽懒，莺恋语无穷。 
<br>万物珍那比，千金买不充。如今难更有，纵有在仙宫。
<br>
<br>
<br>
<br>&nbsp;&nbsp; 卷502_3 【咏南池嘉莲】姚合 
<br>
<br>芙蓉池里叶田田，一本双花出碧泉。浓淡共妍香各散， 
<br>东西分艳蒂相连。自知政术无他异，纵是祯祥亦偶然。 
<br>四野人闻皆尽喜，争来入郭看嘉莲。
<br>
<br>
<br>
<br>&nbsp;&nbsp; 卷502_4 【种苇】姚合 
<br>
<br>欲种数茎苇，出门来往频。近陂收本土，选地问幽人。 
<br>静看唯思长，初移未觉匀。坐中寻竹客，将去更逡巡。
<br>
<br>
<br>
<br>&nbsp;&nbsp; 卷502_5 【采松花】姚合 
<br>
<br>拟服松花无处学，嵩阳道士忽相教。
<br>今朝试上高枝采，不觉倾翻仙鹤巢。
<br>
<br>
<br>
<br>&nbsp;&nbsp; 卷502_6 【咏新菊】姚合 
<br>
<br>黄金色未足，摘取且尝新。若待重阳日，何曾异众人。
<br>
<br>
<br>
<br>&nbsp;&nbsp; 卷502_7 【杨柳枝词五首】姚合 
<br>
<br>黄金丝挂粉墙头，动似颠狂静似愁。
<br>游客见时心自醉，无因得见谢家楼。
<br>
<br>叶叶如眉翠色浓，黄莺偏恋语从容。
<br>桥边陌上无人识，雨湿烟和思万重。
<br>
<br>江上东西离别饶，旧条折尽折新条。
<br>亦知春色人将去，犹胜狂风取次飘。
<br>
<br>二月杨花触处飞，悠悠漠漠自东西。
<br>谢家咏雪徒相比，吹落庭前便作泥。
<br>
<br>江亭杨柳折还垂，月照深黄几树丝。
<br>见说隋堤枯已尽，年年行客怪春迟。
<br>
<br>
<br>
<br>&nbsp;&nbsp; 卷502_8 【郡中冬夜闻蛩】姚合 
<br>
<br>秋蛩声尚在，切切起苍苔。久是忘情者，今还有事来。 
<br>微霜风稍静，圆月雾初开。此思谁能遣，应须执酒杯。
<br>
<br>
<br>
<br>&nbsp;&nbsp; 卷502_9 【闻新蝉寄李馀】姚合 
<br>
<br>往年六月蝉应到，每到闻时骨欲惊。
<br>今日槐花还似发，却愁听尽更无声。
<br>
<br>
<br>
<br>&nbsp;&nbsp; 卷502_10 【闻蝉寄贾岛】姚合 
<br>
<br>秋来吟更苦，半咽半随风。禅客心应乱，愁人耳愿聋。 
<br>雨晴烟树里，日晚古城中。远思应难尽，谁当与我同。
<br>
<br>
<br>
<br>&nbsp;&nbsp; 卷502_11 【题鹤雏】姚合 
<br>
<br>羽毛生未齐，嶛峭丑于鸡。夜夜穿笼出，捣衣砧上栖。
<br>
<br>
<br>
<br>&nbsp;&nbsp; 卷502_12 【咏莺】姚合 
<br>
<br>春来深谷雪方消，莺别寒林傍翠条。到处为怜烟景好， 
<br>隔帘多爱语声娇。不同蜀魄啼残月，唯逐天鸡转诘朝。 
<br>少妇听时思旧曲，玉楼从此动云韶。
<br>
<br>
<br>
<br>&nbsp;&nbsp; 卷502_13 【老马】姚合 
<br>
<br>卧来扶不起，唯向主人嘶。惆怅东郊道，秋来雨作泥。
<br>
<br>
<br>
<br>&nbsp;&nbsp; 卷502_14 【咏镜】姚合 
<br>
<br>铸为明镜绝尘埃，翡翠窗前挂玉台。绣带共寻龙口出， 
<br>菱花争向匣中开。孤光常见鸾踪在，分处还因鹊影回。 
<br>好是照身宜谢女，嫦娥飞向玉宫来。
<br>
<br>
<br>
<br>&nbsp;&nbsp; 卷502_15 【咏破屏风（一作章孝标诗）】姚合 
<br>
<br>时人嫌古画，倚壁不曾收。露滴胶山断，风吹绢海秋。 
<br>残雪飞屋里，片水落床头。尚胜凡花鸟，君能补缀不。
<br>
<br>
<br>
<br>&nbsp;&nbsp; 卷502_16 【古碑】姚合 
<br>
<br>荒田一片石，文字满青苔。不是逢闲客，何人肯读来。
<br>
<br>
<br>
<br>&nbsp;&nbsp; 卷502_17 【拾得古砚】姚合 
<br>
<br>僻性爱古物，终岁求不获。昨朝得古砚，黄河滩之侧。 
<br>念此黄河中，应有昔人宅。宅亦作流水，斯砚未变易。 
<br>波澜所激触，背面生罅隙。质状朴且丑，今人作不得。 
<br>捧持且惊叹，不敢施笔墨。或恐先圣人，尝用修六籍。 
<br>置之洁净室，一日三磨拭。大喜豪贵嫌，久长得保惜。
<br>
<br>
<br>
<br>&nbsp;&nbsp; 卷502_18 【裴大夫见过】姚合 
<br>
<br>湖南谯国尽英髦，心事相期节义高。
<br>解下佩刀无所惜，新闻天子付三刀。
<br>
<br>
<br>
<br>&nbsp;&nbsp; 卷502_19 【谢韬光上人赠百龄藤杖】姚合 
<br>
<br>衰病近来行少力，光公乞我百龄藤。
<br>闲来杖此向何处，过水缘山只访僧。
<br>
<br>
<br>
<br>&nbsp;&nbsp; 卷502_20 【咏贵游】姚合 
<br>
<br>贵游多爱向深春，到处香凝数里尘。红杏花开连锦障， 
<br>绿杨阴合拂朱轮。凤凰尊畔飞金盏，丝竹声中醉玉人。 
<br>日暮垂鞭共归去，西园宾客附龙鳞。
<br>
<br>
<br>
<br>&nbsp;&nbsp; 卷502_21 【穷边词二首】姚合 
<br>
<br>将军作镇古汧洲，水腻山春节气柔。
<br>清夜满城丝管散，行人不信是边头。
<br>
<br>箭利弓调四镇兵，蕃人不敢近东行。
<br>沿边千里浑无事，唯见平安火入城。
<br>
<br>
<br>
<br>&nbsp;&nbsp; 卷502_22 【剑器词三首】姚合 
<br>
<br>圣朝能用将，破敌速如神。掉剑龙缠臂，开旗火满身。 
<br>积尸川没岸，流血野无尘。今日当场舞，应知是战人。
<br>
<br>昼渡黄河水，将军险用师。雪光偏著甲，风力不禁旗。 
<br>阵变龙蛇活，军雄鼓角知。今朝重起舞，记得战酣时。
<br>
<br>破虏行千里，三军意气粗。展旗遮日黑，驱马饮河枯。 
<br>邻境求兵略，皇恩索阵图。元和太平乐，自古恐应无。
<br>
<br>
<br>
<br>&nbsp;&nbsp; 卷502_23 【从军乐二首】姚合 
<br>
<br>每日寻兵籍，经年别酒徒。眼疼长不校，肺病且还无。 
<br>僮仆惊衣窄，亲情觉语粗。几时得归去，依旧作山夫。
<br>
<br>朝朝十指痛，唯署点兵符。贫贱依前在，颠狂一半无。 
<br>身惭山友弃，胆赖酒杯扶。谁道从军乐，年来镊白须。
<br>
<br>
<br>
<br>&nbsp;&nbsp; 卷502_24 【敬宗皇帝挽词三首】姚合 
<br>
<br>从谏停东幸，垂衣宝历昌。汉昭登位少，周代卜年长。 
<br>彩仗三清路，麻衣万国丧。玄宫今一闭，终古柏苍苍。
<br>
<br>晚色启重扉，旌旗路渐移。荆山鼎成日，湘浦竹斑时。 
<br>臣子终身感，山园七月期。金茎看尚在，承露复何为。
<br>
<br>紫陌起仙飙，川原共寂寥。灵輴万国护，仪殿百神朝。 
<br>漏滴秋风路，笳吟灞水桥。微臣空感咽，踊绝觉天遥。
<br>
<br>
<br>
<br>&nbsp;&nbsp; 卷502_25 【文宗皇帝挽词三首】姚合 
<br>
<br>垂拱开成化，愔愔雅乐全。千官方就日，四海忽无天。 
<br>尧舜非传子，殷周但卜年。圣功青史外，刊石在陵前。 
<br>代以无为理，车书万国同。继兄还付弟，授圣悉推公。 
<br>云雾疑无日，笳箫别起风。金茎难复见，寒露落空中。 
<br>龙归攀不得，髯在侍臣边。彻奠新阡起，登山吉从全。 
<br>关河佳气散，夷夏哭声连。寂寞玄宫闭，朝昏千万年。
<br>
<br>
<br>
<br>&nbsp;&nbsp; 卷502_26 【庄恪太子挽词二首】姚合 
<br>
<br>晓漏启严城，宫臣缟素行。灵仪先卤簿，新谥在铭旌。 
<br>云晦郊原色，风连霰雪声。凄凉望苑路，春草即应生。 
<br>寒日青宫闭，玄堂渭水滨。华夷笺乍绝，凶吉礼空新。 
<br>薤露歌连哭，泉扉夜作晨。吹笙今一去，千古在逡巡。
<br>
<br>
<br>
<br>&nbsp;&nbsp; 卷502_27 【哭费拾遗征君】姚合 
<br>
<br>服儒师道旨，粝食卧中林。谁识先生事，无身是本心。 
<br>空山流水远，故国白云深。日夕谁来哭，唯应猿鸟吟。
<br>
<br>
<br>
<br>&nbsp;&nbsp; 卷502_28 【哭砚山孙道士】姚合 
<br>
<br>修短皆由命，暗怀师出尘。岂知修道者，难免不亡身。 
<br>永秘黄庭诀，高悬漉酒巾。可怜白犬子，闲吠远行人。
<br>
<br>
<br>
<br>&nbsp;&nbsp; 卷502_29 【哭贾岛二首】姚合 
<br>
<br>白日西边没，沧波东去流。名虽千古在，身已一生休。 
<br>岂料文章远，那知瑞草秋。曾闻有书剑，应是别人收。 
<br>杳杳黄泉下，嗟君向此行。有名传后世，无子过今生。 
<br>新墓松三尺，空阶月二更。从今旧诗卷，人觅写应争。
<br>
<br>
<br>
<br>&nbsp;&nbsp; 卷502_30 【杨给事师皋哭亡爱姬英英窃闻诗人多赋因而继和】姚合 
<br>
<br>真珠为土玉为尘，未识遥闻鼻亦辛。天上还应收至宝， 
<br>世间难得是佳人。朱丝自断虚银烛，红粉潜销冷绣裀。 
<br>见说忘情唯有酒，夕阳对酒更伤神。
<br>
<br>
<br>
<br>&nbsp;&nbsp; 卷502_31 【喜览泾州卢侍御诗卷】姚合 
<br>
<br>新诗十九首，丽格出青冥。得处神应骇，成时力尽停。 
<br>正愁闻更喜，沈醉见还醒。自是天才健，非关笔砚灵。
<br>
<br>
<br>
<br>&nbsp;&nbsp; 卷502_32 【喜览裴中丞诗卷（一作寄裴使君）】姚合 
<br>
<br>新诗盈道路，清韵似敲金。调格江山峻，功夫日月深。 
<br>蜀笺方入写，越客始消吟。后辈难知处，朝朝枉用心。
<br>
<br>
<br>
<br>&nbsp;&nbsp; 卷502_33 【心怀霜】姚合 
<br>
<br>欲识为诗苦，秋霜若在心。神清方耿耿，气肃觉沈沈。 
<br>皓素中方委，严凝得更深。依稀轻夕渚，仿佛在寒林。 
<br>思劲凄孤韵，声酸激冷吟。还如饮冰士，励节望知音。
<br>
<br>
<br>
<br>&nbsp;&nbsp; 卷502_34 【听僧云端讲经】姚合 
<br>
<br>无生深旨诚难解，唯是师言得正真。
<br>远近持斋来谛听，酒坊鱼市尽无人。
<br>
<br>
<br>
<br>&nbsp;&nbsp; 卷502_35 【腊日猎】姚合 
<br>
<br>健夫结束执旌旗，晓度长江自合围。野外狐狸搜得尽， 
<br>天边鸿雁射来稀。苍鹰落日饥唯急，白马平川走似飞。 
<br>蜡节畋游非为己，莫惊刺史夜深归。
<br>
<br>
<br>
<br>&nbsp;&nbsp; 卷502_36 【闻魏州破贼】姚合 
<br>
<br>生灵苏息到元和，上将功成自执戈。烟雾扫开尊北岳， 
<br>蛟龙斩断净南河。旗回海眼军容壮，兵合天心杀气多。 
<br>从此四方无一事，朝朝雨露是恩波。
<br>
<br>
<br>
<br>&nbsp;&nbsp; 卷502_37 【下第】姚合 
<br>
<br>枉为乡里举，射鹄艺浑疏。归路羞人问，春城赁舍居。 
<br>闭门辞杂客，开箧读生书。以此投知己，还因胜自馀。
<br>
<br>
<br>
<br>&nbsp;&nbsp; 卷502_38 【得舍弟书】姚合 
<br>
<br>亲戚多离散，三年独在城。贫居深稳卧，晚学爱闲名。 
<br>小弟有书至，异乡无地行。悲欢相并起，何处说心情。
<br>
<br>
<br>
<br>&nbsp;&nbsp; 卷502_39 【病僧】姚合 
<br>
<br>三年病不出，苔藓满藤鞋。倚壁看经坐，闻钟吃药斋。 
<br>茶烟熏杀竹，檐雨滴穿阶。无暇频相访，秋风寂寞怀。
<br>
<br>
<br>
<br>&nbsp;&nbsp; 卷502_40 【成名后留别从兄】姚合 
<br>
<br>一辞山舍废躬耕，无事悠悠住帝城。为客衣裳多不稳， 
<br>和人诗句固难精。几年秋赋唯知病，昨日春闱偶有名。 
<br>却出关东悲复喜，归寻弟妹别仁兄。
<br>
<br>
<br>
<br>&nbsp;&nbsp; 卷502_41 【佛舍见胡子有嘲（一作嘲胡子小男）】姚合 
<br>
<br>明明复夜夜，胡子即成翁。唯是真知性，不来生灭中。
<br>
<br>
<br>
<br>&nbsp;&nbsp; 卷502_42 【白鼻騧】姚合 
<br>
<br>为底胡姬酒，长来白鼻騧。摘莲抛水上，郎意在浮花。
<br>
<br>
<br>
<br>&nbsp;&nbsp; 卷502_43 【崔少卿鹤】姚合 
<br>
<br>入门石径半高低，闲处无非是药畦。
<br>致得仙禽无去意，花间舞罢洞中栖。
<br>
<br>
<br>
<br>&nbsp;&nbsp; 卷502_44 【新昌里】姚合 
<br>
<br>旧客常乐坊，井泉浊而咸。新屋新昌里，井泉清而甘。 
<br>僮仆惯苦饮，食美翻憎嫌。朝朝忍饥行，戚戚如难堪。 
<br>中下无正性，所习便淫耽。一染不可变，甚于茜与蓝。 
<br>近贫日益廉，近富日益贪。以此当自警，慎勿信邪谗。
<br>
<br>
<br>
<br>&nbsp;&nbsp; 卷502_45 【塞下曲】姚合 
<br>
<br>碛露黄云下，凝寒鼓不鸣。战须移死地，军讳杀降兵。 
<br>印马秋遮虏，蒸沙夜筑城。旧乡归不得，都尉负功名。
<br>
<br>
<br>
<br>&nbsp;&nbsp; 卷502_46 【从军行】姚合 
<br>
<br>滥得进士名，才用苦不长。性癖艺亦独，十年作诗章。 
<br>六义虽粗成，名字犹未扬。将军俯招引，遣脱儒衣裳。 
<br>常恐虚受恩，不惯把刀枪。又无远筹略，坐使虏灭亡。 
<br>昨来发兵师，各各赴战场。顾我同老弱，不得随戎行。 
<br>丈夫生世间，职分贵所当。从军不出门，岂异病在床。 
<br>谁不恋其家，其家无风霜。鹰鹘念搏击，岂贵食满肠。
<br>
<br>
<br>
<br>&nbsp;&nbsp; 卷502_47 【杏园】姚合 
<br>
<br>江头数顷杏花开，车马争先尽此来。
<br>欲待无人连夜看，黄昏树树满尘埃。
<br>
<br>
<br>
<br>&nbsp;&nbsp; 卷502_48 【闲居】姚合 
<br>
<br>日日门长闭，怜家亦懒过。头风春饮苦，眼晕夜书多。 
<br>幽鸟偏栖竹，凡人笑种莎。近来难得酒，无计奈愁何。
<br>
<br>
<br>
<br>&nbsp;&nbsp; 卷502_49 【句】姚合 
<br>
<br>天遥来雁小，江阔去帆孤。（见《画苑》，郭熙取作画意）
<br>
<br>南陌游人回首去，东林道者杖藜归。（咏道旁亭子）
<br>
<br>萄藤洞庭头，引叶漾盈摇。皎洁钩高挂，玲珑影落寮。 
<br>阴烟压幽屋，濛密梦冥苗。清秋青且翠，冬到冻都凋。 
<br>（《蒲萄架》）
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷503_1 【留辞杭州姚合郎中】周贺 
<br>
<br>波涛千里隔，抱疾亦相寻。会宿逢高士，辞归值积霖。 
<br>丛桑山店迥，孤烛海船深。尚有重来约，知无省阁心。
<br>
<br>
<br>&nbsp;&nbsp; 卷503_2 【酬吴之问见赠（一作酬吴处士。一作寄朱庆馀）】周贺 
<br>
<br>已当鸣雁夜，多事不同居。故疾离城晚，秋霖见月疏。 
<br>趁风开静户，带叶卷残书。荡桨期南去，荒园久废锄。
<br>
<br>
<br>
<br>&nbsp;&nbsp; 卷503_3 【送分定归灵夏】周贺 
<br>
<br>南游多老病，见说讲经稀。塞寺几僧在，关城空自归。 
<br>带河衰草断，映日旱沙飞。却到禅斋后，边军识衲衣。
<br>
<br>
<br>
<br>&nbsp;&nbsp; 卷503_4 【与崔弇话别】周贺 
<br>
<br>归思缘平泽，幽斋夜话迟。人寻冯翊去，草向建康衰。 
<br>雨雪生中路，干戈阻后期。几年方见面，应是镊苍髭。
<br>
<br>
<br>
<br>&nbsp;&nbsp; 卷503_5 【题何氏池亭】周贺 
<br>
<br>信是虚闲地，亭高亦有苔。绕池逢石坐，穿竹引山回。 
<br>果落纤萍散，龟行细草开。主人偏好事，终不厌频来。
<br>
<br>
<br>
<br>&nbsp;&nbsp; 卷503_6 【送表兄东南游】周贺 
<br>
<br>山水叠层层，吾兄涉又登。挂帆春背雁，寻磬夜逢僧。 
<br>雪溜悬衡岳，江云盖秣陵。评文永不忘，此说是中兴。
<br>
<br>
<br>
<br>&nbsp;&nbsp; 卷503_7 【送康绍归建业】周贺 
<br>
<br>南朝秋色满，君去意如何。帝业空城在，民田坏冢多。 
<br>月圆台独上，栗绽寺频过。篱下西江阔，相思见白波。
<br>
<br>
<br>
<br>&nbsp;&nbsp; 卷503_8 【再过王辂原居纳凉】周贺 
<br>
<br>夏天多忆此，早晚得秋分。旧月来还见，新蝉坐忽闻。 
<br>扇风调病叶，沟水隔残云。别有微凉处，从容不似君。
<br>
<br>
<br>
<br>&nbsp;&nbsp; 卷503_9 【送耿山人归湖南（一作送耿逸人南归）】周贺 
<br>
<br>南行随越僧，别业几池菱。两鬓已垂白，五湖归挂罾。 
<br>夜涛鸣栅锁，寒苇露船灯。去此应无事，却来知不能。
<br>
<br>
<br>
<br>&nbsp;&nbsp; 卷503_10 【送省己上人归太原】周贺 
<br>
<br>惜别听边漏，窗灯落烬重。寒僧回绝塞，夕雪下穷冬。 
<br>出定闻残角，休兵见坏锋。何年更来此，老却倚阶松。
<br>
<br>
<br>
<br>&nbsp;&nbsp; 卷503_11 【宿甄山南溪昼公院（一作宿杼山昼公禅堂）】周贺 
<br>
<br>从作两河客，别离经半年。却来峰顶宿，知废甄南禅。 
<br>馀雾沉斜月，孤灯照落泉。何当闲事尽，相伴老溪边。
<br>
<br>
<br>
<br>&nbsp;&nbsp; 卷503_12 【相次寻举客寄住人（一作再经三叟居）】周贺 
<br>
<br>停桡因旧识，白发向波涛。以我往来倦，知君耕稼劳。 
<br>渚田临舍尽，坂路出檐高。游者还南去，终期伴尔曹。
<br>
<br>
<br>
<br>&nbsp;&nbsp; 卷503_13 【出关寄贾岛】周贺 
<br>
<br>旧乡无子孙，谁共老青门。迢递早秋路，别离深夜村。 
<br>伊流偕行客，岳响答啼猿。去后期招隐，何当复此言。
<br>
<br>
<br>
<br>&nbsp;&nbsp; 卷503_14 【暮冬长安旅舍】周贺 
<br>
<br>湖外谁相识，思归日日频。遍寻新住客，少见故乡人。 
<br>失计空知命，劳生耻为身。惟看洞庭树，即是旧山春。
<br>
<br>
<br>
<br>&nbsp;&nbsp; 卷503_15 【赠胡僧】周贺 
<br>
<br>瘦形无血色，草屦著行穿。闲话似持咒，不眠同坐禅。 
<br>背经来汉地，袒膊过冬天。情性人难会，游方应信缘。
<br>
<br>
<br>
<br>&nbsp;&nbsp; 卷503_16 【赠李主簿】周贺 
<br>
<br>税时兼主印，每日得闲稀。对酒妨料吏，为官亦典衣。 
<br>案迟吟坐待，宅近步行归。见说论诗道，应愁判是非。
<br>
<br>
<br>
<br>&nbsp;&nbsp; 卷503_17 【同朱庆馀宿翊西上人房】周贺 
<br>
<br>溪僧还共谒，相与坐寒天。屋雪凌高烛，山茶称远泉。 
<br>夜清更彻寺，空阔雁冲烟。莫怪多时话，重来又隔年。
<br>
<br>
<br>
<br>&nbsp;&nbsp; 卷503_18 【寄姚合郎中】周贺 
<br>
<br>转刺名山郡，连年别省曹。分题得客少，著价买书高。 
<br>晚柳蝉和角，寒城烛照涛。鄱溪卧疾久，未获后乘骚。
<br>
<br>
<br>
<br>&nbsp;&nbsp; 卷503_19 【休粮僧】周贺 
<br>
<br>一斋难过日，况是更休粮。养力时行道，闻钟不上堂。 
<br>唯留温药火，未写化金方。旧有山厨在，从僧请作房。
<br>
<br>
<br>
<br>&nbsp;&nbsp; 卷503_20 【怀西峰隐者】周贺 
<br>
<br>灌木藏岑色，天寒望即愁。高斋何日去，远瀑入城流。 
<br>腊近溪书绝，灯残夜雪稠。迩来相忆处，枕上苦吟休。
<br>
<br>
<br>
<br>&nbsp;&nbsp; 卷503_21 【赠柏岩禅师】周贺 
<br>
<br>野寺绝依念，灵山会遍行。老来披衲重，病后读经生。 
<br>乞食嫌村远，寻溪爱路平。多年柏岩住，不记柏岩名。
<br>
<br>
<br>
<br>&nbsp;&nbsp; 卷503_22 【旅怀】周贺 
<br>
<br>不觉月又尽，未归还到春。雪通庐岳梦，树匝草堂身。 
<br>泽雁和寒露，江槎带远薪。何年自此去，旧国复为邻。
<br>
<br>
<br>
<br>&nbsp;&nbsp; 卷503_23 【缑氏韦明府厅】周贺 
<br>
<br>贵邑清风满，谁同上宰心。杉松出郭外，雨电下嵩阴。 
<br>度雁方离垒，来僧始别岑。西池月才迥，会接一宵吟。
<br>
<br>
<br>
<br>&nbsp;&nbsp; 卷503_24 【送朱庆馀（一作广陵道逢方干）】周贺 
<br>
<br>野客行无定，全家在浦东。寄眠僧阁静，赠别橐金空。 
<br>旧里千山隔，归舟百计同。药资如有分，相约老吴中。
<br>
<br>
<br>
<br>&nbsp;&nbsp; 卷503_25 【宿开元寺楼】周贺 
<br>
<br>西峰残日落，谁见寂寥心。孤枕客眠久，两廊僧话深。 
<br>寒扉关雨气，风叶隐钟音。此爱东楼望，仍期别夜寻。
<br>
<br>
<br>
<br>&nbsp;&nbsp; 卷503_26 【送僧还南岳】周贺 
<br>
<br>辞僧下水栅，因梦岳钟声。远路独归寺，几时重到城。 
<br>风高寒叶落，雨绝夜堂清。自说深居后，邻州亦不行。
<br>
<br>
<br>
<br>&nbsp;&nbsp; 卷503_27 【秋思】周贺 
<br>
<br>杨柳已秋思，楚田仍刈禾。归心病起切，败叶夜来多。 
<br>细雨城蝉噪，残阳峤客过。旧山馀业在，杳隔洞庭波。
<br>
<br>
<br>
<br>&nbsp;&nbsp; 卷503_28 【旅情】周贺 
<br>
<br>黄叶下阶频，徐徐起病身。残秋萤出尽，独夜雁来新。 
<br>别业去千里，旧乡空四邻。孤舟寻几度，又识岳阳人。
<br>
<br>
<br>
<br>&nbsp;&nbsp; 卷503_29 【送灵应禅师（一作送禅师）】周贺 
<br>
<br>寒天仍远去，离寺雪霏霏。古迹曾重到，生涯不暂归。 
<br>坐禅山店暝，补衲夜灯微。巡礼何时住，相逢的是稀。
<br>
<br>
<br>
<br>&nbsp;&nbsp; 卷503_30 【送陆判官防秋（一作送防秋人）】周贺 
<br>
<br>匹马无穷地，三年逐大军。算程淮邑远，起帐夕阳曛。 
<br>瀑浪行时漱，边笳语次闻。要传书札去，应到碛东云。
<br>
<br>
<br>
<br>&nbsp;&nbsp; 卷503_31 【山居秋思】周贺 
<br>
<br>一从云水住，曾不下西岑。落木孤猿在，秋庭积雾深。 
<br>泉流通井脉，虫响出墙阴。夜静溪声彻，寒灯尚独吟。
<br>
<br>
<br>
<br>&nbsp;&nbsp; 卷503_32 【赠皎然上人】周贺 
<br>
<br>竹庭瓶水新，深称北窗人。讲罢见黄叶，诗成寻旧邻。 
<br>锡阴迷坐石，池影露斋身。苦作南行约，劳生始问津。
<br>
<br>
<br>
<br>&nbsp;&nbsp; 卷503_33 【春日山居寄友人】周贺 
<br>
<br>春居无俗喧，时立涧前村。路远少来客，山深多过猿。 
<br>带岩松色老，临水杏花繁。除忆文流外，何人更可言。
<br>
<br>
<br>
<br>&nbsp;&nbsp; 卷503_34 【留别南徐故人】周贺 
<br>
<br>三年蒙见待，此夕是前程。未断却来约，且伸临去情。 
<br>潮回滩鸟下，月上客船明。他日南徐道，缘君又重行。
<br>
<br>
<br>
<br>&nbsp;&nbsp; 卷503_35 【送僧归江南】周贺 
<br>
<br>洗足北林去，远途今已分。麻衣行岳色，竹杖带湘云。 
<br>饥鼠缘危壁，寒狸出坏坟。前峰一声磬，此夕不同闻。
<br>
<br>
<br>
<br>&nbsp;&nbsp; 卷503_36 【早春越中留故人（一作早秋别卢玄休）】周贺 
<br>
<br>此行经岁近，唯约半年回。野渡人初过，前山云未开。 
<br>雁群逢晓断，林色映川来。清夜芦中客，严家旧钓台。
<br>
<br>
<br>
<br>&nbsp;&nbsp; 卷503_37 【送友人】周贺 
<br>
<br>弹琴多去情，浮楫背潮行。人望丰壖宿，虫依蠹木鸣。 
<br>樯烟离浦色，芦雨入船声。如疾登云路，凭君寄此生。
<br>
<br>
<br>
<br>&nbsp;&nbsp; 卷503_38 【春日重到王依村居】周贺 
<br>
<br>野烟居舍在，曾约此重过。久雨初招客，新田未种禾。 
<br>夜虫鸣井浪，春鸟宿庭柯。莫为儿孙役，馀生能几何。
<br>
<br>
<br>
<br>&nbsp;&nbsp; 卷503_39 【入静隐寺途中作】周贺 
<br>
<br>乱云迷远寺，入路认青松。鸟道缘巢影，僧鞋印雪踪。 
<br>草烟连野烧，溪雾隔霜钟。更遇樵人问，犹言过数峰。
<br>
<br>
<br>
<br>&nbsp;&nbsp; 卷503_40 【送杨岳归巴陵】周贺 
<br>
<br>何处得乡信，告行当雨天。人离京口日，潮送岳阳船。 
<br>孤鸟背林色，远帆开浦烟。悲君唯此别，不肯话回年。
<br>
<br>
<br>
<br>&nbsp;&nbsp; 卷503_41 【赠朱庆馀校书】周贺 
<br>
<br>风泉尽结冰，寒梦彻西陵。越信楚城得，远怀中夜兴。 
<br>树停沙岛鹤，茶会石桥僧。寺阁边官舍，行吟过几层。
<br>
<br>
<br>
<br>&nbsp;&nbsp; 卷503_42 【逢播公】周贺 
<br>
<br>带病希相见，西城早晚来。衲衣风坏帛，香印雨沾灰。 
<br>坐久钟声尽，谈馀岳影回。却思同宿夜，高枕说天台。
<br>
<br>
<br>
<br>&nbsp;&nbsp; 卷503_43 【寻北冈韩处士】周贺 
<br>
<br>相过值早凉，松帚扫山床。坐石泉痕黑，登城藓色黄。 
<br>逆风沈寺磬，初日晒邻桑。几处逢僧说，期来宿北冈。
<br>
<br>
<br>
<br>&nbsp;&nbsp; 卷503_44 【哭闲霄上人】周贺 
<br>
<br>林径西风急，松枝讲钞馀。冻髭亡夜剃，遗偈病时书。 
<br>地燥焚身后，堂空著影初。吊来频落泪，曾忆到吾庐。
<br>
<br>
<br>
<br>&nbsp;&nbsp; 卷503_45 【城中秋作】周贺 
<br>
<br>已落关东叶，空悬浙右心。寒灯随故病，伏雨接秋霖。 
<br>客话曾谁和，虫声少我吟。蒹葭半波水，夜夜宿边禽。
<br>
<br>
<br>
<br>&nbsp;&nbsp; 卷503_46 【玉芝观王道士（一作章道士房）】周贺 
<br>
<br>四面杉萝合，空堂画老仙。蠹根停雪水，曲角积茶烟。 
<br>道至心极尽，宵晴瑟韵全。暂来还又去，未得坐经年。
<br>
<br>
<br>
<br>&nbsp;&nbsp; 卷503_47 【出关后寄贾岛】周贺 
<br>
<br>故国知何处，西风已度关。归人值落叶，远路入寒山。 
<br>多难喜相识，久贫宁自闲。唯将往来信，遥慰别离颜。
<br>
<br>
<br>
<br>&nbsp;&nbsp; 卷503_48 【题昼公院（一作四明兰若赠寂禅师）】周贺 
<br>
<br>丛木开风径，过从白昼寒。舍深原草合，茶疾竹薪干。 
<br>夕雨生眠兴，禅心少话端。频来觉无事，尽日坐相看。
<br>
<br>
<br>
<br>&nbsp;&nbsp; 卷503_49 【京口赠崔固】周贺 
<br>
<br>积雨晴时近，西风叶满泉。相逢嵩岳客，共听楚城蝉。 
<br>宿馆横秋岛，归帆涨远田。别多还寂寞，不似剡中年。
<br>
<br>
<br>
<br>&nbsp;&nbsp; 卷503_50 【书实上人房（一作送晏上人，一作寄林禅师）】周贺 
<br>
<br>绝顶言无伴，长怀剃发师。禅中灯落烬，讲次柏生枝。 
<br>沙井泉澄疾，秋钟韵尽迟。里闾还受请，空有向南期。
<br>
<br>
<br>
<br>&nbsp;&nbsp; 卷503_51 【送张諲之睦州】周贺 
<br>
<br>遥忆新安旧，扁舟往复还。浅深看水石，来往逐云山。 
<br>到县馀花在，过门五柳闲。东征随子去，俱隐薜萝间。
<br>
<br>
<br>
<br>&nbsp;&nbsp; 卷503_52 【赠王道士】周贺 
<br>
<br>药力资苍鬓，应非旧日身。一为嵩岳客，几葬洛阳人。 
<br>石缝瓢探水，云根斧斫薪。关西来往路，谁得水银银。
<br>
<br>
<br>
<br>&nbsp;&nbsp; 卷503_53 【冬日山居思乡】周贺 
<br>
<br>大野始严凝，云天晓色澄。树寒稀宿鸟，山迥少来僧。 
<br>背日收窗雪，开炉释砚冰。忽然归故国，孤想寓西陵。
<br>
<br>
<br>
<br>&nbsp;&nbsp; 卷503_54 【如空上人移居大云寺】周贺 
<br>
<br>竹溪人请住，何日向中峰。瓦舍山情少，斋身疾色浓。 
<br>夏高移坐次，菊浅露行踪。来往湓城下，三年两度逢。
<br>
<br>
<br>
<br>&nbsp;&nbsp; 卷503_55 【送幻群法师】周贺 
<br>
<br>北京一别后，吴楚几听砧。住久白发出，讲长枯叶深。 
<br>香连邻舍像，磬彻远巢禽。寂默应关道，何人见此心。
<br>
<br>
<br>
<br>&nbsp;&nbsp; 卷503_56 【春喜友人至山舍】周贺 
<br>
<br>鸟鸣春日晓，喜见竹门开。路自高岩出，人骑大马来。 
<br>折花林影断，移石洞阴回。更欲留深语，重城暮色催。
<br>
<br>
<br>
<br>&nbsp;&nbsp; 卷503_57 【春日重至南徐旧居】周贺 
<br>
<br>绿水阴空院，春深喜再来。独眠从草长，留酒看花开。 
<br>过雨还山出，向风孤鸟回。忽思秋夕事，云物却悠哉。
<br>
<br>
<br>
<br>&nbsp;&nbsp; 卷503_58 【早秋过郭涯书堂（一作郭劲书斋）】周贺 
<br>
<br>暑消冈舍清，闲语有馀情。涧水生茶味，松风灭扇声。 
<br>远分临海雨，静觉掩山城。此地秋吟苦，时来绕菊行。
<br>
<br>
<br>
<br>&nbsp;&nbsp; 卷503_59 【长安送人（一作送乡人）】周贺 
<br>
<br>上国多离别，年年渭水滨。空将未归意，说向欲行人。 
<br>雁度池塘月，山连井邑春。临岐惜分手，日暮一沾巾。
<br>
<br>
<br>
<br>&nbsp;&nbsp; 卷503_60 【寄宁海李明府】周贺 
<br>
<br>山县风光异，公门水石清。一官居外府，几载别东京。 
<br>故疾梅天发，新诗雪夜成。家贫思减选，时静忆归耕。 
<br>把疏寻书义，澄心得狱情。梦灵邀客解，剑古拣人呈。 
<br>守月通宵坐，寻花迥路行。从来爱知道，何虑白髭生。
<br>
<br>
<br>
<br>&nbsp;&nbsp; 卷503_61 【投江州张郎中】周贺 
<br>
<br>要地无闲日，仍容冒谒频。借山年涉闰，寝郡月逾旬。 
<br>驿径曾冲雪，方泉省涤尘。随行溪路细，接话草堂新。 
<br>减药痊馀癖，飞书苦问贫。噪蝉离宿壳，吟客寄秋身。 
<br>炼句贻箱箧，悬图见蜀岷。使君匡岳近，终作社中人。
<br>
<br>
<br>
<br>&nbsp;&nbsp; 卷503_62 【晚题江馆（一作晚秋江馆书事寄姚郎中）】周贺 
<br>
<br>病寄曲江居带城，傍门孤柳一蝉鸣。澄波月上见鱼掷， 
<br>晚径叶多闻犬行。越岛夜无侵阁色，寺钟凉有隔原声。 
<br>故园尽卖休官去，潮水秋来空自平。
<br>
<br>
<br>
<br>&nbsp;&nbsp; 卷503_63 【秋晚归庐山留别道友】周贺 
<br>
<br>病起陵阳思翠微，秋风动后著行衣。月生石齿人同见， 
<br>霜落木梢愁独归。已许衲僧修静社，便将樵叟对闲扉。 
<br>不嫌旧隐相随去，庐岳临天好息机。
<br>
<br>
<br>
<br>&nbsp;&nbsp; 卷503_64 【同徐处士秋怀少室旧居（一作秋日同朱庆馀怀少室旧隐）】周贺 
<br>
<br>曾居少室黄河畔，秋梦长悬未得回。扶病半年离水石， 
<br>思归一夜隔风雷。荒斋几遇僧眠后，晚菊频经鹿踏来。 
<br>灯下此心谁共说，傍松幽径已多栽。
<br>
<br>
<br>
<br>&nbsp;&nbsp; 卷503_65 【赠神遘上人】周贺 
<br>
<br>草履蒲团山意存，坐看庭木长桐孙。行斋罢讲仍香气， 
<br>布褐离床带雨痕。夏满寻医还出寺，晴来晒疏暂开门。 
<br>道情淡薄闲愁尽，霜色何因入鬓根。
<br>
<br>
<br>
<br>&nbsp;&nbsp; 卷503_66 【赠道人（一作赠李道士）】周贺 
<br>
<br>布褐高眠石窦春，迸泉多溅黑纱巾。摇头说易当朝客， 
<br>落手围棋对俗人。自算天年穷甲子，谁同雨夜守庚申。 
<br>拟归太华何时去，他日相寻乞药银。
<br>
<br>
<br>
<br>&nbsp;&nbsp; 卷503_67 【赠厉玄侍御】周贺 
<br>
<br>山松径与瀑泉通，巾舄行吟想越中。塞雁去经华顶末， 
<br>乡僧来自海涛东。关分河汉秋钟绝，露滴弥猴夜岳空。 
<br>抱疾因寻周柱史，杜陵寒叶落无穷。
<br>
<br>
<br>
<br>&nbsp;&nbsp; 卷503_68 【送韩评事（一作韩评事别业）】周贺 
<br>
<br>门枕平湖秋景好，水烟松色远相依。罢官馀俸租田种， 
<br>送客回舟载石归。离岸游鱼逢浪返。望巢寒鸟逆风飞。 
<br>嵩阳旧隐多时别，闭目闲吟忆翠微。
<br>
<br>
<br>
<br>&nbsp;&nbsp; 卷503_69 【宿隐静寺上人】周贺 
<br>
<br>一宿五峰杯度寺，虚廊中夜磬声分。疏林未落上方月， 
<br>深涧忽生平地云。幽鸟背泉栖静境，远人当烛想遗文。 
<br>暂来此地歇劳足，望断故山沧海濆。
<br>
<br>
<br>
<br>&nbsp;&nbsp; 卷503_70 【寄新头陀】周贺 
<br>
<br>见说北京寻祖后，瓶盂自挈绕穷边。相逢竹坞晦暝夜， 
<br>一别苕溪多少年。远洞省穿湖底过，断崖曾向壁中禅。 
<br>青城不得师同住，坐想沧江忆浩然。
<br>
<br>
<br>
<br>&nbsp;&nbsp; 卷503_71 【湘汉旅怀翁杰】周贺 
<br>
<br>一宿空江听急流，仍同贾客坐归舟。远书来隔巴陵雨， 
<br>衰鬓去经彭蠡秋。不拟为身谋旧业，终期断谷隐高丘。 
<br>吾宗尚作无憀者，中夜闲吟生旅愁。
<br>
<br>
<br>
<br>&nbsp;&nbsp; 卷503_72 【寄韩司兵（一作泗上逢韩司徒归北）】周贺 
<br>
<br>多病十年无旧识，沧州乱后只逢君。已知罢秩辞泷水， 
<br>相劝移家近岳云。泗上旅帆侵叠浪，雪中归路踏荒坟。 
<br>若为此别终期老，书札何因寄北军。
<br>
<br>
<br>
<br>&nbsp;&nbsp; 卷503_73 【寺居寄杨侍御】周贺 
<br>
<br>雨过北林空晚凉，院闲人去掩斜阳。十年多病度落叶， 
<br>万里乱愁生夜床。终欲返耕甘性拙，久惭他事与身忙。 
<br>还知谢客名先重，肯为诗篇问楚狂。
<br>
<br>
<br>
<br>&nbsp;&nbsp; 卷503_74 【上陕府姚中丞】周贺 
<br>
<br>此心长爱狎禽鱼，仍候登封独著书。领郡只嫌生药少， 
<br>在官长恨与山疏。成家尽是经纶后，得句应多谏诤馀。 
<br>见说养真求退静，溪南泉石许同居。
<br>
<br>
<br>
<br>&nbsp;&nbsp; 卷503_75 【赠僧】周贺 
<br>
<br>藩府十年为律业，南朝本寺往来新。辞归几别深山客， 
<br>赴请多从远处人。松吹入堂资讲力，野蔬供饭爽禅身。 
<br>他年更息登坛计，应与云泉作四邻。
<br>
<br>
<br>
<br>&nbsp;&nbsp; 卷503_76 【送石协律归吴】周贺 
<br>
<br>僧窗梦后忆归耕，水涉应多半月程。幕府罢来无药价， 
<br>纱巾带去有山情。夜随净渚离蛩语，早过寒潮背井行。 
<br>已让辟书称抱疾，沧洲便许白髭生。
<br>
<br>
<br>
<br>&nbsp;&nbsp; 卷503_77 【寄金陵僧】周贺 
<br>
<br>水石致身闲自得，平云竹阁少炎蒸。斋床几减供禽食， 
<br>禅径寒通照像灯。觅句当秋山落叶，临书近腊砚生冰。 
<br>行登总到诸山寺，坐听蝉声满四棱。
<br>
<br>
<br>
<br>&nbsp;&nbsp; 卷503_78 【送忍禅师归庐岳（一作送庐岳僧。一作朱庆馀诗）】周贺 
<br>
<br>浪匝湓城岳壁青，白头僧去扫禅扃。龛灯度雪补残衲， 
<br>山日上轩看旧经。泉水带冰寒溜涩，薜萝新雨曙烟腥。 
<br>已知身事非吾道，甘卧荒斋竹满庭。
<br>
<br>
<br>
<br>&nbsp;&nbsp; 卷503_79 【赠姚合郎中】周贺 
<br>
<br>望重来为守土臣，清高还似武功贫。道从会解唯求静， 
<br>诗造玄微不趁新。玉帛已知难挠思，云泉终是得闲身。 
<br>两衙向后长无事，门馆多逢请益人。
<br>
<br>
<br>
<br>&nbsp;&nbsp; 卷503_80 【宿李主簿（一作刘员外）】周贺 
<br>
<br>独树倚亭新月入，城墙四面锁山多。
<br>去年今夜还来此，坐见西风袅鹊窠。
<br>
<br>
<br>
<br>&nbsp;&nbsp; 卷503_81 【寄潘纬】周贺 
<br>
<br>杨柳垂丝与地连，归来一醉向溪边。
<br>相逢头白莫惆怅，世上无人长少年。
<br>
<br>
<br>
<br>&nbsp;&nbsp; 卷503_82 【浔阳与孙郎中宴回】周贺 
<br>
<br>别酒已酣春漏前，他人扶上北归船。
<br>浔阳渡口月未上，渔火照江仍独眠。
<br>
<br>
<br>
<br>&nbsp;&nbsp; 卷503_83 【送宗禅师（一作送僧归南岳）】周贺 
<br>
<br>衡阳到却十三春，行脚同来有几人。
<br>老大又思归岳里，当时来漆祖师身。
<br>
<br>
<br>
<br>&nbsp;&nbsp; 卷503_84 【送僧】周贺 
<br>
<br>草履初登南客船，铜瓶犹贮北山泉。
<br>衡阳旧寺秋归去，门锁寒潭几树蝉。
<br>
<br>
<br>
<br>&nbsp;&nbsp; 卷503_85 【送蜀僧】周贺 
<br>
<br>万里独行无弟子，惟赍筇竹与檀龛。
<br>看经更向吴中老，应是山川似剑南。
<br>
<br>
<br>
<br>&nbsp;&nbsp; 卷503_86 【过僧竹院】周贺 
<br>
<br>一生爱竹自未有，每到此房归不能。
<br>高人留宿话禅后，寂寞雨堂空夜灯。
<br>
<br>
<br>
<br>&nbsp;&nbsp; 卷503_87 【忆浔阳旧居兼感长孙郎中（一作寄长孙中丞）】周贺 
<br>
<br>浔阳却到是何日，此地今无旧使君。
<br>长忆穷冬宿庐岳，瀑泉冰折共僧闻。
<br>
<br>
<br>
<br>&nbsp;&nbsp; 卷503_88 【送郭秀才归金陵】周贺 
<br>
<br>夏后客堂黄叶多，又怀家国起悲歌。酒前欲别语难尽， 
<br>云际相思心若何。鸟下独山秋寺磬，人随大舸晚江波。 
<br>南徐旧业几时到，门掩残阳积翠萝。
<br>
<br>
<br>
<br>&nbsp;&nbsp; 卷503_89 【宿李枢书斋】周贺 
<br>
<br>小斋经暮雨，四面绝纤埃。眠客闻风觉，飞虫入烛来。 
<br>夜凉书读遍，月正户全开。住远稀相见，留连宿始回。
<br>
<br>
<br>
<br>&nbsp;&nbsp; 卷503_90 【杪秋登江楼（一作岳阳楼）】周贺 
<br>
<br>平楚起寒色，长沙犹未还。世情何处淡，湘水向人闲。 
<br>空翠隐高鸟，夕阳归远山。孤云万馀里，惆怅洞庭间。
<br>
<br>
<br>
<br>&nbsp;&nbsp; 卷503_91 【秋宿洞庭】周贺 
<br>
<br>洞庭初叶下，旅客不胜愁。明月天涯夜，青山江上秋。 
<br>一官成白首，万里寄沧洲。只被浮名系，宁无愧海鸥。
<br>
<br>
<br>
<br>&nbsp;&nbsp; 卷503_92 【重阳（一作九月九日）】周贺 
<br>
<br>云木疏黄秋满川，茱萸风里一樽前。几回为客逢佳节， 
<br>曾见何人再少年。霜报征衣冷针指，雁惊幽隐泣云泉。 
<br>古来醉乐皆难得，留取穷通委上天。
<br>
<br>
<br>
<br>&nbsp;&nbsp; 卷503_93 【送李亿东归】周贺 
<br>
<br>黄山远隔秦树，紫禁斜通渭城。别路青青柳发， 
<br>前溪漠漠花生。和风澹荡归客，落日殷勤早莺。 
<br>灞上金樽未饮，宴歌已有馀声。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷504_1 【泊灵溪馆】郑巢 
<br>
<br>孤吟疏雨绝，荒馆乱峰前。晓鹭栖危石，秋萍满败船。 
<br>溜从华顶落，树与赤城连。已有求闲意，相期在暮年。
<br>
<br>
<br>&nbsp;&nbsp; 卷504_2 【瀑布寺贞上人院】郑巢 
<br>
<br>林疏多暮蝉，师去宿山烟。古壁灯熏画，秋琴雨润弦。 
<br>竹间窥远鹤，岩上取寒泉。西岳沙房在，归期更几年。
<br>
<br>
<br>
<br>&nbsp;&nbsp; 卷504_3 【寄贞法师】郑巢 
<br>
<br>巡礼知难尽，幽人见亦稀。几年潭上过，何待雪中归。 
<br>远瀑穿经室，寒螀发定衣。无因寻道者，独坐对松扉。
<br>
<br>
<br>
<br>&nbsp;&nbsp; 卷504_4 【送灵溪李侍郎】郑巢 
<br>
<br>貂裘离阙下，初佐汉元勋。河偃流澌叠，沙晴远树分。 
<br>牛羊下暮霭，鼓角调寒云。中夕萧关宿，边声不可闻。
<br>
<br>
<br>
<br>&nbsp;&nbsp; 卷504_5 【送姚郎中罢郡游越】郑巢 
<br>
<br>逍遥方罢郡，高兴接东瓯。几处行杉径，何时宿石楼。 
<br>湘声穿古窦，华影在空舟。惆怅云门路，无因得从游。
<br>
<br>
<br>
<br>&nbsp;&nbsp; 卷504_6 【送魏校书赴夏口从事】郑巢 
<br>
<br>西风吹远蝉，驿路在云边。独梦诸山外，高谈大旆前。 
<br>夜灯分楚塞，秋角满湘船。郡邑多岩窦，何方便学仙。
<br>
<br>
<br>
<br>&nbsp;&nbsp; 卷504_7 【送衡州薛从事】郑巢 
<br>
<br>吟去望双旌，沧洲晚气清。遥分高岳色，乱出远蝉声。 
<br>楚霁云连寺，湘寒浪浸城。孤猿不可听，一听白髭生。
<br>
<br>
<br>
<br>&nbsp;&nbsp; 卷504_8 【送边使】郑巢 
<br>
<br>关河度几重，边色上离容。灞水方为别，沙场又入冬。 
<br>曙雕回大旆，夕雪没前峰。汉使多长策，须令远国从。
<br>
<br>
<br>
<br>&nbsp;&nbsp; 卷504_9 【送人赴举】郑巢 
<br>
<br>篇章动玉京，坠叶满前程。旧国与僧别，秋江罢钓行。 
<br>马过隋代寺，樯出楚山城。应近嵩阳宿，潜闻瀑布声。
<br>
<br>
<br>
<br>&nbsp;&nbsp; 卷504_10 【送袁肇归山阴】郑巢 
<br>
<br>论文意有违，寒雨洒行衣。南渡久谁语，后吟今独归。 
<br>河帆因树落，沙鸟背潮飞。若值云门侣，多因宿翠微。
<br>
<br>
<br>
<br>&nbsp;&nbsp; 卷504_11 【送李式】郑巢 
<br>
<br>潇湘路杳然，清兴起秋前。去寺多随磬，看山半在船。 
<br>绿云天外鹤，红树雨中蝉。莫使游华顶，逍遥更过年。
<br>
<br>
<br>
<br>&nbsp;&nbsp; 卷504_12 【送韦弇】郑巢 
<br>
<br>挂席曙钟初，家山半在吴。橹声过远寺，江色润秋芜。 
<br>陂鹤巢城木，边鸿宿岸芦。知君当永夜，独钓五湖隅。
<br>
<br>
<br>
<br>&nbsp;&nbsp; 卷504_13 【送人南游】郑巢 
<br>
<br>南京路悄然，欹石漱流泉。远寺寒云外，扬帆暑雨前。 
<br>雁行回晓岫，蜃色上湖田。更想清吟处，多同隐者眠。
<br>
<br>
<br>
<br>&nbsp;&nbsp; 卷504_14 【送省空上人归南岳】郑巢 
<br>
<br>又归衡岳寺，旧院树冥冥。坐石缝寒衲，寻龛补坏经。 
<br>峤云笼曙磬，潭草落秋萍。谁伴高窗宿，禅衣挂桂馨。
<br>
<br>
<br>
<br>&nbsp;&nbsp; 卷504_15 【送象上人还山中】郑巢 
<br>
<br>竹锡与袈裟，灵山笑暗霞。泉痕生净藓，烧力落寒花。 
<br>高户闲听雪，空窗静捣茶。终期宿华顶，须会说三巴。
<br>
<br>
<br>
<br>&nbsp;&nbsp; 卷504_16 【送僧归富春】郑巢 
<br>
<br>忆过僧禅处，遥山抱竹门。古房关藓色，秋径扫潮痕。 
<br>石净闻泉落，沙寒见鹤翻。终当从此望，更与道人言。
<br>
<br>
<br>
<br>&nbsp;&nbsp; 卷504_17 【送琇上人】郑巢 
<br>
<br>古殿焚香外，清羸坐石棱。茶烟开瓦雪，鹤迹上潭冰。 
<br>孤磬侵云动，灵山隔水登。白云归意远，旧寺在庐陵。
<br>
<br>
<br>
<br>&nbsp;&nbsp; 卷504_18 【哭虚海上人】郑巢 
<br>
<br>一化西风外，禅流稍稍分。买碑行暮雨，斫石葬寒云。 
<br>静户关松色，荒斋聚鸟群。朗吟声不倦，高传有遗文。
<br>
<br>
<br>
<br>&nbsp;&nbsp; 卷504_19 【和姚郎中题凝公院】郑巢 
<br>
<br>后房寒竹连，白昼坐冥然。片衲何山至，空堂几夜禅。 
<br>叶侵经上字，冰结砚中泉。雪夕谁同话，悬灯古像前。
<br>
<br>
<br>
<br>&nbsp;&nbsp; 卷504_20 【赠丘先生】郑巢 
<br>
<br>云泉心不爽，垂日坐柴关。砚取檐前雨，图开异国山。 
<br>原僧招过宿，沙鸟伴长闲。地与中峰近，残阳独不还。
<br>
<br>
<br>
<br>&nbsp;&nbsp; 卷504_21 【赠蛮僧】郑巢 
<br>
<br>南海何年过，中林一磬微。病逢秋雨发，心逐暮潮归。 
<br>久卧前山寺，犹逢故国衣。近来慵步履，石藓满柴扉。
<br>
<br>
<br>
<br>&nbsp;&nbsp; 卷504_22 【秋思】郑巢 
<br>
<br>寒蛩鸣不定，郭外水云幽。南浦雁来日，北窗人卧秋。 
<br>病身多在远，生计少于愁。薄暮西风急，清砧响未休。
<br>
<br>
<br>
<br>&nbsp;&nbsp; 卷504_23 【楚城秋夕】郑巢 
<br>
<br>故苑多愁夕，西风木叶黄。寒江浸雾月，晓角满城霜。 
<br>弟侄来书少，关河去路长。几时停桂楫，故国隔潇湘。
<br>
<br>
<br>
<br>&nbsp;&nbsp; 卷504_24 【秋日陪姚郎中登郡中南亭】郑巢 
<br>
<br>云水生寒色，高亭发远心。雁来疏角韵，槐落减秋阴。 
<br>隔石尝茶坐，当山抱瑟吟。谁知潇洒意，不似有朝簪。
<br>
<br>
<br>
<br>&nbsp;&nbsp; 卷504_25 【宿天竺寺】郑巢 
<br>
<br>暮过潭上寺，独宿白云间。钟磬遥连树，星河半隔山。 
<br>石中泉暗落，松外户初关。却忆终南里，前秋此夕还。
<br>
<br>
<br>
<br>&nbsp;&nbsp; 卷504_26 【陈氏园林】郑巢 
<br>
<br>当门三四峰，高兴几人同。寻鹤新泉外，留僧古木中。 
<br>蝉鸣槐叶雨，鱼散芰荷风。多喜陪幽赏，清吟绕石丛。
<br>
<br>
<br>
<br>&nbsp;&nbsp; 卷504_27 【题崔中丞北斋】郑巢 
<br>
<br>湖近草侵庭，秋来道兴生。寒潮添井味，远漏带松声。 
<br>放卷听泉坐，寻僧踏雪行。何年各无事，高论宿青城。
<br>
<br>
<br>
<br>&nbsp;&nbsp; 卷504_28 【题崔行先石室别墅】郑巢 
<br>
<br>山空水绕篱，几日此栖迟。采菊频秋醉，留僧拟夜棋。 
<br>桂阴生野菌，石缝结寒澌。更喜连幽洞，唯君与我知。
<br>
<br>
<br>
<br>&nbsp;&nbsp; 卷504_29 【题灵隐寺皖公院】郑巢 
<br>
<br>山寒叶满衣，孤鹤偶清羸。已在云房老，休为内殿期。 
<br>岚昏声磬早，果熟唤猿迟。未得终高论，明朝更别离。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷505_1 【题寺壁二首】吕群 
<br>
<br>路行三蜀尽，身及一阳生。赖有残灯火，相依坐到明。
<br>
<br>社后辞巢燕，霜前别蒂蓬。愿为蝴蝶梦，飞去觅关中。
<br>
<br>
<br>&nbsp;&nbsp; 卷505_2 【黄蜀葵】崔涯 
<br>
<br>野栏秋景晚，疏散两三枝。嫩碧浅轻态，幽香闲澹姿。 
<br>露倾金盏小，风引道冠欹。独立悄无语，清愁人讵知。
<br>
<br>
<br>
<br>&nbsp;&nbsp; 卷505_3 【咏春风】崔涯 
<br>
<br>动地经天物不伤，高情逸韵住何方。扶持燕雀连天去， 
<br>断送杨花尽日狂。绕桂月明过万户，弄帆晴晚渡三湘。 
<br>孤云虽是无心物，借便吹教到帝乡。
<br>
<br>
<br>
<br>&nbsp;&nbsp; 卷505_4 【竹】崔涯 
<br>
<br>领得溪风不放回，傍窗缘砌遍庭栽。须招野客为邻住， 
<br>看引山禽入郭来。幽院独惊秋气早，小门深向绿阴开。 
<br>谁怜翠色兼寒影，静落茶瓯与酒杯。
<br>
<br>
<br>
<br>&nbsp;&nbsp; 卷505_5 【侠士诗】崔涯 
<br>
<br>太行岭上二尺雪，崔涯袖中三尺铁。
<br>一朝若遇有心人，出门便与妻儿别。
<br>
<br>
<br>
<br>&nbsp;&nbsp; 卷505_6 【别妻】崔涯 
<br>
<br>陇上泉流陇下分，断肠呜咽不堪闻。
<br>嫦娥一入月中去，巫峡千秋空白云。
<br>
<br>
<br>
<br>&nbsp;&nbsp; 卷505_7 【杂嘲二首】崔涯 
<br>
<br>二年不到宋家东，阿母深居僻巷中。
<br>含泪向人羞不语，琵琶弦断倚屏风。
<br>
<br>日暮迎来香閤中，百年心事一宵同。
<br>寒鸡鼓翼纱窗外，已觉恩情逐晓风。
<br>
<br>
<br>
<br>&nbsp;&nbsp; 卷505_8 【悼妓】崔涯 
<br>
<br>赤板桥西小竹篱，槿花还似去年时。
<br>淡黄衫子浑无色，肠断丁香画雀儿。
<br>
<br>
<br>
<br>&nbsp;&nbsp; 卷505_9 【自苏州至望亭驿有作（一作李嘉祐诗）】郭良骥 
<br>
<br>南浦菰蒲绕白蘋，东吴黎庶逐黄巾。野棠自发空流水， 
<br>江燕初归不见人。远岫依依如送客，平田渺渺独伤春。 
<br>那堪回首长洲苑，烽火年年报虏尘。
<br>
<br>
<br>
<br>&nbsp;&nbsp; 卷505_10 【邺中行】郭良骥 
<br>
<br>年去年来秋更春，魏家园庙已成尘。
<br>只今惟有西陵在，无复当时歌舞人。
<br>
<br>
<br>
<br>&nbsp;&nbsp; 卷505_11 【公无渡河】王睿 
<br>
<br>浊波洋洋兮凝晓雾，公无渡河兮公竟渡。 
<br>风号水激兮呼不闻，提壶看入兮中流去。 
<br>浪摆衣裳兮随步没，沉尸深入兮蛟螭窟。 
<br>蛟螭尽醉兮君血干，推出黄沙兮泛君骨。 
<br>当时君死妾何适，遂就波涛合魂魄。愿持精卫衔石心， 
<br>穷取河源塞泉脉。
<br>
<br>
<br>
<br>&nbsp;&nbsp; 卷505_12 【松】王睿 
<br>
<br>寒松耸拔倚苍岑，绿叶扶疏自结阴。丁固梦时还有意， 
<br>秦王封日岂无心。常将正节栖孤鹤，不遣高枝宿众禽。 
<br>好是特凋群木后，护霜凌雪翠逾深。
<br>
<br>
<br>
<br>&nbsp;&nbsp; 卷505_13 【竹】王睿 
<br>
<br>庭竹森疏玉质寒，色包葱碧尽琅玕。翠筠不乐湘娥泪， 
<br>斑箨堪裁汉主冠。成韵含风已萧瑟，媚涟凝渌更檀栾。 
<br>此君引凤为龙日，耸节稍云直上看。
<br>
<br>
<br>
<br>&nbsp;&nbsp; 卷505_14 【解昭君怨】王睿 
<br>
<br>莫怨工人丑画身，莫嫌明主遣和亲。
<br>当时若不嫁胡虏，只是宫中一舞人。
<br>
<br>
<br>
<br>&nbsp;&nbsp; 卷505_15 【祠渔山神女歌二首】王睿 
<br>
<br>蓪草头花椰叶裙，蒲葵树下舞蛮云。
<br>引领望江遥滴酒，白蘋风起水生文。
<br>
<br>枨枨山响答琵琶，酒湿青莎肉饲鸦。
<br>树叶无声神去后，纸钱灰出木绵花。
<br>
<br>
<br>
<br>&nbsp;&nbsp; 卷505_16 【牡丹（一作王毂诗）】王睿 
<br>
<br>牡丹妖艳乱人心，一国如狂不惜金。
<br>曷若东园桃与李，果成无语自成阴。
<br>
<br>
<br>
<br>&nbsp;&nbsp; 卷505_17 【秋（一作王毂诗）】王睿 
<br>
<br>蝉噪古槐疏叶下，树衔斜日映孤城。
<br>欲知潘鬓愁多少，一夜新添白数茎。
<br>
<br>
<br>
<br>&nbsp;&nbsp; 卷505_18 【燕（一作王毂诗）】王睿 
<br>
<br>海燕双飞意若何，曲梁呕嘎语声多。
<br>茅檐不必嫌卑陋，犹胜吴宫爇尔窠。
<br>
<br>
<br>
<br>&nbsp;&nbsp; 卷505_19 【白云向空尽（一作周成诗）】焦郁 
<br>
<br>白云升远岫，摇曳入晴空。乘化随舒卷，无心任始终。 
<br>欲销仍带日，将断更因风。势薄飞难定，天高色易穷。 
<br>影收元气表，光灭太虚中。倘若从龙去，还施济物功。
<br>
<br>
<br>
<br>&nbsp;&nbsp; 卷505_20 【春雪】焦郁 
<br>
<br>散漫天涯色，乘春四望平。不分残照影，何处断鸿声。 
<br>缭绕先经塞，霏微近过城。因风低未敛，带雨重还轻。 
<br>干吕知时泰，如膏候岁成。小儒同品物，无以答皇明。
<br>
<br>春雪空濛帘外斜，霏微半入野人家。
<br>长天远树山山白，不辨梅花与柳花。
<br>
<br>
<br>
<br>&nbsp;&nbsp; 卷505_21 【赠去婢】崔郊 
<br>
<br>公子王孙逐后尘，绿珠垂泪滴罗巾。
<br>侯门一入深如海，从此萧郎是路人。
<br>
<br>
<br>
<br>&nbsp;&nbsp; 卷505_22 【江西投谒所知为典客所阻因赋】刘鲁风 
<br>
<br>万卷书生刘鲁风，烟波万里谒文翁。
<br>无钱乞与韩知客，名纸毛生不肯通。
<br>
<br>
<br>
<br>&nbsp;&nbsp; 卷505_23 【玉清行】柳泌 
<br>
<br>遥遥寒冬时，萧萧蹑太无。仰望蕊宫殿，横天临不虚。 
<br>下看白日流，上造真皇居。西牖日门开，南衢星宿疏。 
<br>王母来瑶池，庆云拥琼舆。嵬峨丹凤冠，摇曳紫霞裾。 
<br>照彻圣姿严，飘飖神步徐。仙郎执玉节，侍女捧金书。 
<br>灵香散彩烟，北阙路輧阗。龙马行无迹，歌钟声沸天。 
<br>驭风升宝座，郁景晏华筵。妙奏三春曲，高罗万古仙。 
<br>七珍飞满座，九液酌如泉。灵佩垂轩下，旗幡列帐前。 
<br>狮麟威赫赫，鸾凤影翩翩。顾盼乃须臾，已是数千年。
<br>
<br>
<br>
<br>&nbsp;&nbsp; 卷505_24 【琼台】柳泌 
<br>
<br>崖壁盘空天路回，白云行尽见琼台。
<br>洞门黯黯阴云闭，金阙曈曈日殿开。
<br>
<br>
<br>
<br>&nbsp;&nbsp; 卷505_25 【操莲曲】何希尧 
<br>
<br>锦莲浮处水粼粼，风外香生袜底尘。
<br>荷叶荷裙相映色，闻歌不见采莲人。
<br>
<br>
<br>
<br>&nbsp;&nbsp; 卷505_26 【一枝花】何希尧 
<br>
<br>几树晴葩映水开，乱红狼藉点苍苔。
<br>东风留得残枝在，为惜馀芳独看来。
<br>
<br>
<br>
<br>&nbsp;&nbsp; 卷505_27 【柳枝词】何希尧 
<br>
<br>大堤杨柳雨沈沈，万缕千条惹恨深。
<br>飞絮满天人去远，东风无力系春心。
<br>
<br>
<br>
<br>&nbsp;&nbsp; 卷505_28 【海棠】何希尧 
<br>
<br>著雨胭脂点点消，半开时节最妖娆。
<br>谁家更有黄金屋，深锁东风贮阿娇。
<br>
<br>
<br>
<br>&nbsp;&nbsp; 卷505_29 【遗临平监吏】朱冲和 
<br>
<br>三千里外布干戈，果得鲸鲵入网罗。
<br>今日宝刀无杀气，只缘君处受恩多。
<br>
<br>
<br>
<br>&nbsp;&nbsp; 卷505_30 【荻塘西庄赠房元垂】张光朝 
<br>
<br>门在荻塘西，塘高何联联。往昔分地利，远近无闲田。 
<br>水国信污下，霖霪即成川。苗稼尽淹没，兹乡独丰年。 
<br>家肥待亲懿，人乐思管弦。日晏始能起，盥漱看厨烟。 
<br>酝酒寒正熟，养鱼长食鲜。黄昏钟未鸣，偃息早已眠。 
<br>何意久城市，寂寥丘中缘。俯仰在颜色，区区人事间。 
<br>忆昔炎汉时，乃知绮季贤。静默不能仕，养老终南山。
<br>
<br>
<br>
<br>&nbsp;&nbsp; 卷505_31 【天门街西观荣王聘妃（荣王，宪宗幼子）】张光朝 
<br>
<br>仙媛来朱邸，名山出紫微。三周初展义，百两遂言归。 
<br>郑国通梁苑，天津接帝畿。桥成乌鹊助，盖转凤凰飞。 
<br>霜仗迎秋色，星缸满夜辉。从兹磐石固，应为得贤妃。
<br>
<br>
<br>
<br>&nbsp;&nbsp; 卷505_32 【天门街西观荣王聘妃】梁铉 
<br>
<br>帝子乘龙夜，三星照户前。两行宫火出，十里道铺筵。 
<br>罗绮明中识，箫韶暗里传。灯攒九华扇，帐撒五铢钱。 
<br>交颈文鸳合，和鸣彩凤连。欲知来日美，双拜紫微天。
<br>
<br>
<br>
<br>
<br>
<br>
<br>
<br>&nbsp;&nbsp;卷506_1 【上浙东元相】章孝标 
<br>
<br>婺女星边喜气频，越王台上坐诗人。雪晴山水勾留客， 
<br>风暖旌旗计会春。黎庶已同猗顿富，烟花却为相公贫。 
<br>何言禹迹无人继，万顷湖田又斩新。
<br>
<br>
<br>&nbsp;&nbsp; 卷506_2 【赠茅山高拾遗蔓】章孝标 
<br>
<br>人皆贪禄利，白首更营营。若见无为理，兼忘不朽名。 
<br>幽禽窥饭下，好药入篱生。梦觉幽泉滴，应疑禁漏声。
<br>
<br>
<br>
<br>&nbsp;&nbsp; 卷506_3 【次韵和光禄钱卿二首】章孝标 
<br>
<br>大隐严城内，闲门向水开。扇风知暑退，树影觉秋来。 
<br>望远云生海，行稀砌长苔。废兴今古事，何必叹池灰。
<br>
<br>闲论忧王室，愁眉仗酒开。方嗟三覆役，又喜四愁来。 
<br>晨起萤穿竹，晡餐鸟下苔。同期阳月至，灵室祝葭灰。
<br>
<br>
<br>
<br>&nbsp;&nbsp; 卷506_4 【赠庐山钱卿】章孝标 
<br>
<br>象魏抽簪早，匡庐筑室牢。宦情归去薄，天爵隐来高。 
<br>箧有新征诏，囊馀旧缊袍。何如舍麋鹿，明主仰风骚。
<br>
<br>
<br>
<br>&nbsp;&nbsp; 卷506_5 【山中送进士刘蟾赴举】章孝标 
<br>
<br>去住迹虽异，爱憎情不同。因君向帝里，使我厌山中。 
<br>故友多朝客，新文尽国风。艺精心更苦，何患不成功。
<br>
<br>
<br>
<br>&nbsp;&nbsp; 卷506_6 【送进士陈峣往睦州谒冯郎中】章孝标 
<br>
<br>孤帆几日程，投刺水边城。倚棹逢春老，登筵见月生。 
<br>饮酣杯有浪，棋散漏无声。太守怜才者，从容礼不轻。
<br>
<br>
<br>
<br>&nbsp;&nbsp; 卷506_7 【丰城剑池即事】章孝标 
<br>
<br>神物不复见，小池空在兹。因嫌冲斗夜，未是偃戈时。 
<br>岸古鱼藏穴，蒲凋翠立危。吾皇别有剑，何必铸金为。
<br>
<br>
<br>
<br>&nbsp;&nbsp; 卷506_8 【咏弓】章孝标 
<br>
<br>较量武艺论勋庸，曾发将军箭落鸿。握内从夸弯似月， 
<br>眼前还怕撇来风。只知击起穿雕镞，不解容和射鹄功。 
<br>得病自从杯里后，至今形状怕相逢。
<br>
<br>
<br>
<br>&nbsp;&nbsp; 卷506_9 【送无相禅师入关】章孝标 
<br>
<br>九衢车马尘，不染了空人。暂舍中峰雪，应看内殿春。 
<br>斋心无外事，定力见前身。圣主方崇教，深宜谒紫宸。
<br>
<br>
<br>
<br>&nbsp;&nbsp; 卷506_10 【赠匡山道者】章孝标 
<br>
<br>尝闻一粒功，足以反衰容。方寸如不达，此生安可逢。 
<br>寄书时态尽，忆语道情浓。争得携巾屦，同归鸟外峰。
<br>
<br>
<br>
<br>&nbsp;&nbsp; 卷506_11 【道者与金丹开合已失，因为二首，再有投掷】章孝标 
<br>
<br>木钻钻盘石，辛勤四十年。一朝才见物，五色互呈妍。 
<br>七魄憎阳盛，三彭恶命延。被他迷失却，叹息只潸然。
<br>
<br>阴阳曾作炭，造化亦分功。减自青囊里，收安玉合中。 
<br>凡材难度世，神物自归空。惆怅流年速，看成白首翁。
<br>
<br>
<br>
<br>&nbsp;&nbsp; 卷506_12 【思越州山水寄朱庆馀】章孝标 
<br>
<br>窗户潮头雪，云霞镜里天。岛桐秋送雨，江艇暮摇烟。 
<br>藕折莲芽脆，茶挑茗眼鲜。还将欧冶剑，更淬若耶泉。
<br>
<br>
<br>
<br>&nbsp;&nbsp; 卷506_13 【蜀中上王尚书】章孝标 
<br>
<br>梓桐花幕碧云浮，天许文星寄上头。武略剑峰环相府， 
<br>诗情锦浪浴仙洲。丁香风里飞笺草，邛竹烟中动酒钩。 
<br>自古名高闲不得，肯容王粲赋登楼。
<br>
<br>
<br>
<br>&nbsp;&nbsp; 卷506_14 【赠陆鬯浙西进诗除官】章孝标 
<br>
<br>帝城云物得阳春，水国烟花失主人。
<br>昨日天风吹乐府，六宫丝管一时新。
<br>
<br>
<br>
<br>&nbsp;&nbsp; 卷506_15 【古行宫】章孝标 
<br>
<br>瓦烟疏冷古行宫，寂寞朱门反锁空。残粉水银流砌下， 
<br>堕环秋月落泥中。莺传旧语娇春日，花学严妆妒晓风。 
<br>天子时清不巡幸，只应鸾凤集梧桐。
<br>
<br>
<br>
<br>&nbsp;&nbsp; 卷506_16 【题上皇观】章孝标 
<br>
<br>烟霞星盖七星坛，想像先朝驻禁銮。辇路已平栽药地， 
<br>皇风犹在步虚寒。楼台瑞气晴萧索，杉桧龙身老屈蟠。 
<br>翻感惠休并李郭，剑门空处望长安。
<br>
<br>
<br>
<br>&nbsp;&nbsp; 卷506_17 【鹰】章孝标 
<br>
<br>星眸未放瞥秋毫，频掣金铃试雪毛。会使老拳供口腹， 
<br>莫辞亲手啖腥臊。穿云自怪身如电，煞兔谁知吻胜刀。 
<br>可惜忍饥寒日暮，向人鵮断碧丝绦。
<br>
<br>
<br>
<br>&nbsp;&nbsp; 卷506_18 【方山寺松下泉】章孝标 
<br>
<br>石脉绽寒光，松根喷晓霜。注瓶云母滑，漱齿茯苓香。 
<br>野客偷煎茗，山僧惜净床。三禅不要问，孤月在中央。
<br>
<br>
<br>
<br>&nbsp;&nbsp; 卷506_19 【瀑布】章孝标 
<br>
<br>秋河溢长空，天洒万丈布。深雷隐云壑，孤电挂岩树。 
<br>沧溟晓喷寒，碧落晴荡素。非趋下流急，热使不得住。
<br>
<br>
<br>
<br>&nbsp;&nbsp; 卷506_20 【送张使君赴饶州（一作送饶州张蒙使君赴任）】章孝标 
<br>
<br>饶阳因富得州名，不独农桑别有营。日暖提筐依茗树， 
<br>天阴把酒入银坑。江寒鱼动枪旗影，山晚云和鼓角声。 
<br>太守能诗兼爱静，西楼见月几篇成。
<br>
<br>
<br>
<br>&nbsp;&nbsp; 卷506_21 【和滕迈先辈伤马】章孝标 
<br>
<br>浮云变化失龙儿，始忆嘶风喷沫时。蹄想尘中翻碧玉， 
<br>尾休烟里掉青丝。曾同客舍吞饥渴，久共名场踏嶮巇。 
<br>今日枥前兴一叹，不关行李乏金羁。
<br>
<br>
<br>
<br>&nbsp;&nbsp; 卷506_22 【省试骐骥长鸣】章孝标 
<br>
<br>有马骨堪惊，无人眼暂明。力穷吴坂峻，嘶苦朔风生。 
<br>逐逐怀良御，萧萧顾乐鸣。瑶池期弄影，天路拟飞声。 
<br>皎月谁知种，浮云莫问程。盐车今愿脱，千里为君行。
<br>
<br>
<br>
<br>&nbsp;&nbsp; 卷506_23 【鲤鱼】章孝标 
<br>
<br>眼似真珠鳞似金，时时动浪出还沈。
<br>河中得上龙门去，不叹江湖岁月深。
<br>
<br>
<br>
<br>&nbsp;&nbsp; 卷506_24 【饥鹰词】章孝标 
<br>
<br>遥想平原兔正肥，千回砺吻振毛衣。
<br>纵令啄解丝绦结，未得人呼不敢飞。
<br>
<br>
<br>
<br>&nbsp;&nbsp; 卷506_25 【归燕词辞工部侍郎（一作下第后献主司）】章孝标 
<br>
<br>旧垒危巢泥已落，今年故向社前归。
<br>连云大厦无栖处，更望谁家门户飞。
<br>
<br>
<br>
<br>&nbsp;&nbsp; 卷506_26 【归海上旧居】章孝标 
<br>
<br>乡路绕蒹葭，萦纡出海涯。人衣披蜃气，马迹印盐花。 
<br>草没题诗石，潮摧坐钓槎。还归旧窗里，凝思向馀霞。
<br>
<br>
<br>
<br>&nbsp;&nbsp; 卷506_27 【答友人惠牙簪】章孝标 
<br>
<br>牙簪不可忘，来处隔炎荒。截得半环月，磨成四寸霜。 
<br>晓辞梳齿腻，秋入发根凉。好是纱巾下，纤纤锥出囊。
<br>
<br>
<br>
<br>&nbsp;&nbsp; 卷506_28 【日者】章孝标 
<br>
<br>十指中央了五行，说人休咎见前生。
<br>我来本乞真消息，却怕呵钱卦欲成。
<br>
<br>
<br>
<br>&nbsp;&nbsp; 卷506_29 【送金可纪归新罗】章孝标 
<br>
<br>登唐科第语唐音，望日初生忆故林。鲛室夜眠阴火冷， 
<br>蜃楼朝泊晓霞深。风高一叶飞鱼背，潮净三山出海心。 
<br>想把文章合夷乐，蟠桃花里醉人参。
<br>
<br>
<br>
<br>&nbsp;&nbsp; 卷506_30 【闻角】章孝标 
<br>
<br>边秋画角怨金微，半夜对吹惊贼围。塞雁绕空秋不下， 
<br>胡云著草冻还飞。关头老马嘶看月，碛里疲兵泪湿衣。 
<br>馀韵袅空何处尽，戍天寥落晓星稀。
<br>
<br>
<br>
<br>&nbsp;&nbsp; 卷506_31 【梦乡】章孝标 
<br>
<br>家住吴王旧苑东，屋头山水胜屏风。
<br>寻常梦在秋江上，钓艇游扬藕叶中。
<br>
<br>
<br>
<br>&nbsp;&nbsp; 卷506_32 【织绫词】章孝标 
<br>
<br>去年蚕恶绫帛贵，官急无丝织红泪。残经脆纬不通梭， 
<br>鹊凤阑珊失头尾。今年蚕好缲白丝，鸟鲜花活人不知。 
<br>瑶台雪里鹤张翅，禁苑风前梅折枝。不学邻家妇慵懒， 
<br>蜡揩粉拭谩官眼。
<br>
<br>
<br>
<br>&nbsp;&nbsp; 卷506_33 【诸葛武侯庙】章孝标 
<br>
<br>木牛零落阵图残，山姥烧钱古柏寒。
<br>七纵七擒何处在，茅花枥叶盖神坛。
<br>
<br>
<br>
<br>&nbsp;&nbsp; 卷506_34 【长安秋夜】章孝标 
<br>
<br>田家无五行，水旱卜蛙声。牛犊乘春放，儿童候暖耕。 
<br>池塘烟未起，桑柘雨初晴。步晚香醪熟，村村自送迎。
<br>
<br>
<br>
<br>&nbsp;&nbsp; 卷506_35 【钱塘赠武翊黄】章孝标 
<br>
<br>曾将心剑作戈矛，一战名场造化愁。花锦文章开四面， 
<br>天人科第上三头。鸳鸿待侣飞清禁，山水缘情住外州。 
<br>时伴庾公看海月，好吟诗断望潮楼。
<br>
<br>
<br>
<br>&nbsp;&nbsp; 卷506_36 【风不鸣条（一作左牢诗）】章孝标 
<br>
<br>旭日悬清景，微风在绿条。入松声不发，过柳影空摇。 
<br>长养应潜变，扶疏每暗飘。有林时杳杳，无树暂萧萧。 
<br>慢逐清烟散，轻和瑞气饶。丰年知有待，歌咏美唐尧。
<br>
<br>
<br>
<br>&nbsp;&nbsp; 卷506_37 【贻美人】章孝标 
<br>
<br>诸侯帐下惯新妆，皆怯刘家薄媚娘。宝髻巧梳金翡翠， 
<br>罗裙宜著绣鸳鸯。轻轻舞汗初沾袖，细细歌声欲绕梁。 
<br>何事不归巫峡去，故来人世断人肠。
<br>
<br>
<br>
<br>&nbsp;&nbsp; 卷506_38 【闻云中唳鹤】章孝标 
<br>
<br>久在青田唳，天高忽暂闻。翩翩萦碧落，嘹唳入重云。 
<br>出谷莺何待，鸣岐凤欲群。九皋宁足道，此去透絪缊。
<br>
<br>
<br>
<br>&nbsp;&nbsp; 卷506_39 【柘枝】章孝标 
<br>
<br>柘枝初出鼓声招，花钿罗衫耸细腰。移步锦靴空绰约， 
<br>迎风绣帽动飘飖。亚身踏节鸾形转，背面羞人凤影娇。 
<br>只恐相公看未足，便随风雨上青霄。
<br>
<br>
<br>
<br>&nbsp;&nbsp; 卷506_40 【上太皇先生】章孝标 
<br>
<br>颢气贯精神，苍崖老姓名。烟霞空送景，水木苦无情。 
<br>劚药云根断，眠花石面平。折松开月色，决水放秋声。 
<br>颜为忘忧嫩，身缘绝粒轻。围棋看局势，对镜戮妖精。 
<br>过海量鲸力，归天算鹤程。露凝钟乳冷，风定玉箫清。 
<br>坐觉衣裳古，行疑羽翼生。应怜市朝客，开眼锁浮荣。
<br>
<br>
<br>
<br>&nbsp;&nbsp; 卷506_41 【破山水屏风（一作姚合诗）】章孝标 
<br>
<br>时人嫌古画，倚壁不曾收。雨滴胶山断，风吹绢海秋。 
<br>残云飞屋里，片水落床头。尚胜凡花鸟，君能补缀休。
<br>
<br>
<br>
<br>&nbsp;&nbsp; 卷506_42 【览杨校书文卷】章孝标 
<br>
<br>跪伸霜素剖琅玕，身堕瑶池魄暗寒。红锦晚开云母殿， 
<br>白珠秋写水精盘。情高鹤立昆仑峭，思壮鲸跳渤澥宽。 
<br>谁有轩辕古铜片，为持相并照妖看。
<br>
<br>
<br>
<br>&nbsp;&nbsp; 卷506_43 【送陈校书赴蔡州幕】章孝标 
<br>
<br>天假纵横入幕筹，东南顿减一方忧。行赍健笔辞天阁， 
<br>坐见妖星落蔡州。青草袍襟翻日脚，黄金马镫照旄头。 
<br>此行领取从军乐，莫虑功名不拜侯。
<br>
<br>
<br>
<br>&nbsp;&nbsp; 卷506_44 【少年行】章孝标 
<br>
<br>平明小猎出中军，异国名香满袖薰。画榼倒悬鹦鹉嘴， 
<br>花衫对舞凤凰文。手抬白马嘶春雪，臂竦青骹入暮云。 
<br>落日胡姬楼上饮，风吹箫管满楼闻。
<br>
<br>
<br>
<br>&nbsp;&nbsp; 卷506_45 【蜀中赠广上人】章孝标 
<br>
<br>曾持麈尾引金根，万乘前头草五言。疏讲青龙归禁苑， 
<br>歌抄白雪乞梨园。朝惊云气遮天阁，暮踏猿声入剑门。 
<br>今日西川无子美，诗风又起浣花村。
<br>
<br>
<br>
<br>&nbsp;&nbsp; 卷506_46 【和顾校书新开井】章孝标 
<br>
<br>霜锸破桐阴，青丝试浅深。月轮开地脉，镜面写天心。 
<br>碧甃花千片，香泉乳百寻。欲知争汲引，听取辘轳音。
<br>
<br>
<br>
<br>&nbsp;&nbsp; 卷506_47 【游云际寺】章孝标 
<br>
<br>衫袖拂青冥，推鞍上翠屏。尘埃辞马尾，城阙入窗棂。 
<br>云领浮名去，钟撞大梦醒。茫茫山下事，满眼送流萍。
<br>
<br>
<br>
<br>&nbsp;&nbsp; 卷506_48 【赠刘宽夫昆季（一作赠刘侍郎兄弟三人同时及第）】章孝标 
<br>
<br>文聚星辰衣彩霞，问谁兄弟是刘家。雁行云掺参差翼， 
<br>琼树风开次第花。天假声名悬日月，国凭骚雅变浮华。 
<br>曾穷晋汉儒林传，龙虎虽多未足夸。
<br>
<br>
<br>
<br>&nbsp;&nbsp; 卷506_49 【赠杭州严史君】章孝标 
<br>
<br>州青县白浙河濆，饱向苍龙阙下闻。鼓角自严寒海月， 
<br>旌旗不动湿江云。风骚处处文章主，井邑家家父母君。 
<br>长恐抱辕留不住，九天鸳鹭待成群。
<br>
<br>
<br>
<br>&nbsp;&nbsp; 卷506_50 【题朱秀城南亭子】章孝标 
<br>
<br>朱家亭子象悬匏，阶莹青莎栋剪茆。瘿挂眼开欺鸲鹆， 
<br>花缘网结妒螵蛸。有时风月输三虎，无壁琴书属四郊。 
<br>土木欲知精洁处，社天归燕怯安巢。
<br>
<br>
<br>
<br>&nbsp;&nbsp; 卷506_51 【上西川王尚书】章孝标 
<br>
<br>人人入蜀谒文翁，妍丑终须露镜中。诗景荒凉难道合， 
<br>客情疏密分当同。城南歌吹琴台月，江上旌旗锦水风。 
<br>下客低头来又去，暗堆冰炭在深衷。
<br>
<br>
<br>
<br>&nbsp;&nbsp; 卷506_52 【骆谷行】章孝标 
<br>
<br>扪云袅栈入青冥，鞿马铃骡傍日星。仰踏剑棱梯万仞， 
<br>下缘冰岫杳千寻。山花织锦时聊看，涧水弹琴不暇听。 
<br>若比争名求利处，寻思此路却安宁。
<br>
<br>
<br>
<br>&nbsp;&nbsp; 卷506_53 【初及第归酬孟元翊见赠】章孝标 
<br>
<br>六年衣破帝城尘，一日天池水脱鳞。未有片言惊后辈， 
<br>不无惭色见同人。每登公宴思来日，渐听乡音认本身。 
<br>何幸致诗相慰贺，东归花发杏桃春。
<br>
<br>
<br>
<br>&nbsp;&nbsp; 卷506_54 【淮南李相公绅席上赋春雪】章孝标 
<br>
<br>六出花飞处处飘，粘窗著砌上寒条。
<br>朱门到晓难盈尺，尽是三军喜气消。
<br>
<br>
<br>
<br>&nbsp;&nbsp; 卷506_55 【及第后寄广陵故人（一作寄淮南李相公绅）】章孝标 
<br>
<br>及第全胜十政官，金鞍镀了出长安。
<br>马头渐入扬州郭，为报时人洗眼看。
<br>
<br>
<br>
<br>&nbsp;&nbsp; 卷506_56 【小松】章孝标 
<br>
<br>爪叶鳞条龙不盘，梳风幕翠一庭寒。
<br>莫言只是人长短，须作浮云向上看。
<br>
<br>
<br>
<br>&nbsp;&nbsp; 卷506_57 【宫词】章孝标 
<br>
<br>明日銮舆欲向东，守宫金翠带愁红。
<br>九门佳气已西去，千里花开一夜风。
<br>
<br>
<br>
<br>&nbsp;&nbsp; 卷506_58 【题杭州樟亭驿】章孝标 
<br>
<br>樟亭驿上题诗客，一半寻为山下尘。
<br>世事日随流水去，红花还似白头人。
<br>
<br>
<br>
<br>&nbsp;&nbsp; 卷506_59 【刘侍中宅盘花紫蔷薇】章孝标 
<br>
<br>真宰偏饶丽景家，当春盘出带根霞。
<br>从开一朵朝衣色，免踏尘埃看杂花。
<br>
<br>
<br>
<br>&nbsp;&nbsp; 卷506_60 【题东林寺寄江州李员外】章孝标 
<br>
<br>山势棱层入杳冥，寺形高下趁山行。象牙床坐莲花佛， 
<br>玛瑙函盛贝叶经。日映砌阴移宝阁，风吹天乐动金铃。 
<br>门前更有清江水，便是浔阳太守厅。
<br>
<br>
<br>
<br>&nbsp;&nbsp; 卷506_61 【玄都观栽桃十韵】章孝标 
<br>
<br>驱使鬼神功，攒栽万树红。薰香丹凤阙，妆点紫琼宫。 
<br>宝帐重庶日，妖金遍累空。色然烧药火，影舞步虚风。 
<br>粉扑青牛过，枝惊白鹤冲。拜星春锦上，服食晚霞中。 
<br>棋局阴长合，箫声秘不通。艳阳迷俗客，幽邃失壶公。 
<br>根柢终盘石，桑麻自转蓬。求师饱灵药，他日访辽东。
<br>
<br>
<br>
<br>&nbsp;&nbsp; 卷506_62 【僧院小松】章孝标 
<br>
<br>抛杉背柏冷僧帘，锁月梳风出殿檐。
<br>还似天台新雨后，小峰云外碧尖尖。
<br>
<br>
<br>
<br>&nbsp;&nbsp; 卷506_63 【春原早望】章孝标 
<br>
<br>一忝乡书荐，长安未得回。年光逐渭水，春色上秦台。 
<br>燕掠平芜去，人冲细雨来。东风生故里，又过几花开。
<br>
<br>
<br>
<br>&nbsp;&nbsp; 卷506_64 【西山广福院】章孝标 
<br>
<br>野寺孤峰上，危楼耸翠微。卷帘沧海近，洗钵白云飞。 
<br>竹影临经案，松花点衲衣。日斜登望处，湖畔一僧归。
<br>
<br>
<br>
<br>&nbsp;&nbsp; 卷506_65 【游地肺】章孝标 
<br>
<br>市朝扰扰千古，林壑冥冥四贤。黄鹤不归丹灶， 
<br>白云自养芝田。溪滩永夜流月，羽翼清秋在天。 
<br>高迹无人更蹑，碧峰寥落孤烟。
<br>
<br>
<br>
<br>&nbsp;&nbsp; 卷506_66 【八月】章孝标 
<br>
<br>徙倚仙居绕翠楼，分明宫漏静兼秋。
<br>长安夜夜家家月，几处笙歌几处愁。
<br>
<br>
<br>
<br>&nbsp;&nbsp; 卷506_67 【题紫微山上方】章孝标 
<br>
<br>地势连沧海，山名号紫微。景闲僧坐久，路僻客来稀。 
<br>峡影云相照，河流石自围。尘喧都不到，安得此忘归。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
