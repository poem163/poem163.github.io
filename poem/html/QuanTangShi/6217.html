<HTML>
<HEAD>
<TITLE>全唐诗 卷705-708 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷705-708</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷705-708</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6217"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷705-708')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷705-708]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷705_1 【送林宽下第东归】黄滔 
<br>
<br>为君惆怅惜离京，年少无人有屈名。积雪未开移发日， 
<br>鸣蝉初急说来程。楚天去路过飞雁，灞岸归尘触锁城。 
<br>又得新诗几章别，烟村竹径海涛声。
<br>
<br>
<br>&nbsp;&nbsp; 卷705_2 【商山赠隐者】黄滔 
<br>
<br>谁不相逢话息机，九重城里自依依。蓬莱水浅有人说， 
<br>商洛山高无客归。数只珍禽寒月在，千株古木热时稀。 
<br>西窗昨夜鸣蛩尽，知梦芝翁起扣扉。
<br>
<br>
<br>
<br>&nbsp;&nbsp; 卷705_3 【送二友游湘中】黄滔 
<br>
<br>千里楚江新雨晴，同征肯恨迹如萍。孤舟泊处联诗句， 
<br>八月中旬宿洞庭。为客早悲烟草绿，移家晚失岳峰青。 
<br>今来无计相从去，归日汀洲乞画屏。
<br>
<br>
<br>
<br>&nbsp;&nbsp; 卷705_4 【塞下】黄滔 
<br>
<br>匹马萧萧去不前，平芜千里见穷边。关山色死秋深日， 
<br>鼓角声沈霜重天。荒骨或衔残铁露，惊风时掠暮沙旋。 
<br>陇头冤气无归处，化作阴云飞杳然。
<br>
<br>
<br>
<br>&nbsp;&nbsp; 卷705_5 【下第东归，留辞刑部郑郎中諴】黄滔 
<br>
<br>去违知己住违亲，欲发羸蹄进退频。万里家山归养志， 
<br>数年门馆受恩身。莺声历历秦城晓，柳色依依灞水春。 
<br>明日蓝田关外路，连天风雨一行人。
<br>
<br>
<br>
<br>&nbsp;&nbsp; 卷705_6 【寄怀南北故人】黄滔 
<br>
<br>秋风昨夜落芙蕖，一片离心到外区。南海浪高书堕水， 
<br>北州城破客降胡。玉窗挑凤佳人老，绮陌啼莺碧树枯。 
<br>岭上青岚陇头月，时通魂梦出来无。
<br>
<br>
<br>
<br>&nbsp;&nbsp; 卷705_7 【关中言怀】黄滔 
<br>
<br>事事朝朝委一尊，自知无复解趋奔。试期交后犹为客， 
<br>公道开时敢说冤。穷巷住来经积雨，故山归去见荒村。 
<br>举头尽到断肠处，何必秋风江上猿。
<br>
<br>
<br>
<br>&nbsp;&nbsp; 卷705_8 【闺怨】黄滔 
<br>
<br>寸心杳与马蹄随，如蜕形容在锦帷。江上月明船发后， 
<br>花间日暮信回时。五陵夜作酬恩计，四塞秋为破虏期。 
<br>待到乘轺入门处，泪珠流尽玉颜衰。
<br>
<br>
<br>
<br>&nbsp;&nbsp; 卷705_9 【旅怀】黄滔 
<br>
<br>未吃金丹看十洲，乃将身世作仇雠。羁游数地值兵乱， 
<br>宿在孤城闻雨秋。东越云山却思隐，西秦霜霰苦频留。 
<br>他人折尽月中桂，惆怅当年江上鸥。
<br>
<br>
<br>
<br>&nbsp;&nbsp; 卷705_10 【别友人】黄滔 
<br>
<br>已喜相逢又怨嗟，十年飘泊在京华。大朝多事还停举， 
<br>故国经荒未有家。鸟带夕阳投远树，人冲腊雪往边沙。 
<br>梦魂空系潇湘岸，烟水茫茫芦苇花。
<br>
<br>
<br>
<br>&nbsp;&nbsp; 卷705_11 【寄罗浮山道者二首】黄滔 
<br>
<br>天际双山压海濆，天漫绝顶海漫根。时闻雷雨惊樵客， 
<br>长有龙蛇护洞门。泉石暮含朱槿昼，烟霞冬闭木绵温。 
<br>林间学道如容我，今便辞他宠辱喧。
<br>
<br>有人曾见洞中仙，才到人间便越年。金鼎药成龙入海， 
<br>玉函书发鹤归天。楼开石脉千寻直，山拆鳌鳞一半膻。 
<br>谁到月明朝礼处，翠岩深锁荔枝烟。
<br>
<br>
<br>
<br>&nbsp;&nbsp; 卷705_12 【喜侯舍人蜀中新命三首】黄滔 
<br>
<br>八都词客漫喧然，谁解飞扬诰誓间。五色彩毫裁凤诏， 
<br>九重天子豁龙颜。巴山月在趋朝去，锦水烟生入阁还。 
<br>谋及中兴多少事，莫愁明月不收关。
<br>
<br>却搜文学起吾唐，暂失都城亦未妨。锦里幸为丹凤阙， 
<br>幕宾征出紫微郎。来时走马随中使，到日援毫定外方。 
<br>若以掌言看谏猎，相如从此病辉光。
<br>
<br>贾谊才承宣室召，左思唯预秘书流。赋家达者无过此， 
<br>翰苑今朝是独游。立被御炉烟气逼，吟经栈阁雨声秋。 
<br>内人未识江淹笔，竟问当时不早求。
<br>
<br>
<br>
<br>&nbsp;&nbsp; 卷705_13 【经安州感故郑郎中二首】黄滔 
<br>
<br>云梦江头见故城，人间四十载垂名。马蹄践处东风急， 
<br>鸡舌销时北阙惊。岳客出来寻古剑，野猿相聚叫孤茔。 
<br>腾身飞上凤凰阁，惆怅终乖吾党情。
<br>
<br>锦帐先生作牧州，干戈缺后见荒丘。兼无姓贾儿童在， 
<br>空有还珠烟水流。江句行人吟刻石，月肠是处象登楼。 
<br>旅魂频此归来否，千载云山属一游。
<br>
<br>
<br>
<br>&nbsp;&nbsp; 卷705_14 【出京别崔学士】黄滔 
<br>
<br>一从门馆遍投文，旋忝恩知骤出群。不道鹤鸡殊羽翼， 
<br>许依龙虎借风云。命奇未便乘东律，言重终期雪北军。 
<br>欲逐飘蓬向岐路，数宵垂泪恋清芬。
<br>
<br>
<br>
<br>&nbsp;&nbsp; 卷705_15 【雁】黄滔 
<br>
<br>楚岸花晴塞柳衰，年年南北去来期。江城日暮见飞处， 
<br>旅馆月明闻过时。万里风霜休更恨，满川烟草且须疑。 
<br>洞庭云水潇湘雨，好把寒更一一知。
<br>
<br>
<br>
<br>&nbsp;&nbsp; 卷705_16 【寄越从事林嵩侍御】黄滔 
<br>
<br>子虚词赋动君王，谁不期君入对扬。莫恋兔园留看雪， 
<br>已乘骢马合凌霜。路归天上行方别，道在人间久便香。 
<br>应念都城旧吟客，十年踪迹委沧浪。
<br>
<br>
<br>
<br>&nbsp;&nbsp; 卷705_17 【长安书事】黄滔 
<br>
<br>一年年课数千言，口祝心祠挈出门。孤进难时谁肯荐。 
<br>主司通处不须论。频秋入自边城雪，昨日听来岭树猿。 
<br>若有水田过十亩，早应归去狄江村。
<br>
<br>
<br>
<br>&nbsp;&nbsp; 卷705_18 【旅怀寄友人】黄滔 
<br>
<br>重叠愁肠只自知，苦于吞蘖乱于丝。一船风雨分襟处， 
<br>千里烟波回首时。故国田园经战后，穷荒日月逼秋期。 
<br>鸣蝉似会悠扬意，陌上声声怨柳衰。
<br>
<br>
<br>
<br>&nbsp;&nbsp; 卷705_19 【寄蒋先辈（在苏州）】黄滔 
<br>
<br>夫差宫苑悉苍苔，携客朝游夜未回。冢上题诗苏小见， 
<br>江头酹酒伍员来。秋风急处烟花落，明月中时水寺开。 
<br>千载三吴有高迹，虎丘山翠益崔嵬。
<br>
<br>
<br>
<br>&nbsp;&nbsp; 卷705_20 【旅怀】黄滔 
<br>
<br>雪貌潜凋雪发生，故园魂断弟兼兄。十年除夜在孤馆， 
<br>万里一身求大名。空有新诗高华岳，已无丹恳出秦城。 
<br>侯门莫问曾游处，槐柳影中肝胆倾。
<br>
<br>
<br>
<br>&nbsp;&nbsp; 卷705_21 【放榜日】黄滔 
<br>
<br>吾唐取士最堪夸，仙榜标名出曙霞。白马嘶风三十辔， 
<br>朱门秉烛一千家。郄诜联臂升天路，宣圣飞章奏日华。 
<br>岁岁人人来不得，曲江烟水杏园花。
<br>
<br>
<br>
<br>&nbsp;&nbsp; 卷705_22 【二月二日宴中贻同年封先辈渭】黄滔 
<br>
<br>帝尧城里日衔杯，每倚嵇康到玉颓。桂苑五更听榜后， 
<br>蓬山二月看花开。垂名入甲成龙去，列姓如丁作鹤来。 
<br>同戴大恩何处报，永言交道契陈雷。
<br>
<br>
<br>
<br>&nbsp;&nbsp; 卷705_23 【新野道中】黄滔 
<br>
<br>野堂如雪草如茵，光武城边一水滨。越客归遥春有雨， 
<br>杜鹃啼苦夜无人。东堂岁去衔杯懒，南浦期来落泪频。 
<br>莫道还家不惆怅，苏秦羁旅长卿贫。
<br>
<br>
<br>
<br>&nbsp;&nbsp; 卷705_24 【酬俞钧】黄滔 
<br>
<br>乡书一忝荐延恩，二纪三朝泣省门。虽忝立名经圣鉴， 
<br>敢期兴咏叠嘉言。莫论蟾月无梯接，大底龙津有浪翻。 
<br>今日朝廷推草泽，伫君承诏出云根。
<br>
<br>
<br>
<br>&nbsp;&nbsp; 卷705_25 【寄同年崔学士】黄滔 
<br>
<br>半因同醉杏花园，尘忝鸿炉与铸颜。已脱素衣酬素发， 
<br>敢持青桂爱青山。虽知珠树悬天上，终赖银河接世间。 
<br>毕使海涯能拔宅，三秦二十四畿寰。
<br>
<br>
<br>
<br>&nbsp;&nbsp; 卷705_26 【御试二首】黄滔 
<br>
<br>已表隋珠各自携，更从琼殿立丹梯。九华灯作三条烛， 
<br>万乘君悬四首题。灵凤敢期翻雪羽，洞箫应或讽金闺。 
<br>明朝莫惜场场醉，青桂新香有紫泥。
<br>
<br>六曹三省列簪裾，丹诏宣来试士初。不是玉皇疑羽客， 
<br>要教金榜带天书。词臣假寐题黄绢，宫女敲铜奏子虚。 
<br>御目四篇酬九百，敢从灯下略踌躇。
<br>
<br>
<br>
<br>&nbsp;&nbsp; 卷705_27 【寄陈侍御】黄滔 
<br>
<br>千年二相未全夸，犹阙闽城贺降麻。何必锦衣须太守， 
<br>别无莲幕胜王家。醴泉涌处休论水，黄菊开时独是花。 
<br>九级燕金满尊酒，却愁随诏谒承华。
<br>
<br>
<br>
<br>&nbsp;&nbsp; 卷705_28 【酬徐正字夤】黄滔 
<br>
<br>已免蹉跎负岁华，敢辞霜鬓雪呈花。名从两榜考升第， 
<br>官自三台追起家。匹马有期归辇毂，故山无计恋桑麻。 
<br>莫言蓬阁从容久，披处终知金在砂。
<br>
<br>
<br>
<br>&nbsp;&nbsp; 卷705_29 【辞相府（时蒙堂帖追赴阙）】黄滔 
<br>
<br>从汉至唐分五州，谁为将相作诸侯。闽江似镜正堪恋， 
<br>秦客如蓬难久留。匹马忍辞藩屏去，小才宁副庙堂求。 
<br>今朝拜别幡幢下，双泪如珠滴不休。
<br>
<br>
<br>
<br>&nbsp;&nbsp; 卷705_30 【寄罗郎中隐】黄滔 
<br>
<br>休向中兴雪至冤，钱塘江上看涛翻。三征不起时贤议， 
<br>九转终成道者言。绿酒千杯肠已烂，新诗数首骨犹存。 
<br>瑶蟾若使知人事，仙桂应遭蠹却根。
<br>
<br>
<br>
<br>&nbsp;&nbsp; 卷705_31 【江行遇王侍御】黄滔 
<br>
<br>数年分散秦吴隔，暂泊官船浦柳中。新草军书名更重， 
<br>久辞山径业应空。渡头潮落将行客，天际风高未宿鸿。 
<br>此日相逢魂合断，赖君身事渐飞冲。
<br>
<br>
<br>
<br>&nbsp;&nbsp; 卷705_32 【客舍秋晚夜怀故山】黄滔 
<br>
<br>寥寥深巷客中居，况值穷秋百事疏。孤枕忆山千里外， 
<br>破窗闻雨五更初。经年荒草侵幽径，几树西风锁弊庐。 
<br>长系寸心归未得，起挑残烛独踌躇。
<br>
<br>
<br>
<br>&nbsp;&nbsp; 卷705_33 【绛州郑尚书】黄滔 
<br>
<br>旌旗日日展东风，云稼连山雪刃空。剖竹已知垂凤食， 
<br>摘珠何必到龙宫。谏垣虚位期飞步，翰苑含毫待纪公。 
<br>谁谓唐城诸父老，今时得见蜀文翁。
<br>
<br>
<br>
<br>&nbsp;&nbsp; 卷705_34 【喜陈先辈及第（峤）】黄滔 
<br>
<br>今年春已到京华，天与吾曹雪怨嗟。甲乙中时公道复， 
<br>朝廷看处主司夸。飞离海浪从烧尾，咽却金丹定易牙。 
<br>不是驾前偏落羽，锦城争得杏园花。
<br>
<br>
<br>
<br>&nbsp;&nbsp; 卷705_35 【延福里居，和林宽、何绍馀酬寄】黄滔 
<br>
<br>长说愁吟逆旅中，一庭深雪一窗风。眼前道路无心觅， 
<br>象外烟霞有句通。几度相留侵鼓散，频闻会宿著僧同。 
<br>高情未以干时废，属和因知兴不穷。
<br>
<br>
<br>
<br>&nbsp;&nbsp; 卷705_36 【赠宿松杨明府】黄滔 
<br>
<br>溪上家家礼乐新，始知为政异常伦。若非似水清无底， 
<br>争得如冰凛拂人。月狖声和琴调咽，烟村景接柳条春。 
<br>宦游兼得逍遥趣，休忆三吴旧钓津。
<br>
<br>
<br>
<br>&nbsp;&nbsp; 卷705_37 【送僧】黄滔 
<br>
<br>才年七岁便从师，犹说辞家学佛迟。新劚松萝还不住， 
<br>爱寻云水拟何之。孤溪雪满维舟夜，叠嶂猿啼过寺时。 
<br>鸟道泷湫悉行后，岂将翻译负心期。
<br>
<br>
<br>
<br>&nbsp;&nbsp; 卷705_38 【赠郑明府】黄滔 
<br>
<br>庭罗衙吏眼看山，真恐风流是谪仙。垂柳五株春娅姹， 
<br>鸣琴一弄水潺湲。援毫断狱登殊考，驻乐题诗得出联。 
<br>莫起陶潜折腰叹，才高位下始称贤。
<br>
<br>
<br>
<br>&nbsp;&nbsp; 卷705_39 【江州夜宴献陈员外】黄滔 
<br>
<br>多少欢娱簇眼前，浔阳江上夜开筵。数枝红蜡啼香泪， 
<br>两面青娥拆瑞莲。清管彻时斟玉醑，碧筹回处掷金船。 
<br>因知往岁楼中月，占得风流是偶然。
<br>
<br>
<br>
<br>&nbsp;&nbsp; 卷705_40 【湘中赠张逸人】黄滔 
<br>
<br>羽衣零落帽欹斜，不自孤峰即海沙。曾为蜀山成寓迹， 
<br>又因湘水拟营家。鸣琴坐见燕鸿没，曳履吟忘野径赊。 
<br>更爱扁舟宿寒夜，独听风雨过芦花。
<br>
<br>
<br>
<br>&nbsp;&nbsp; 卷705_41 【寓题】黄滔 
<br>
<br>纷纷墨敕除官日，处处红旗打贼时。竿底得璜犹未用， 
<br>梦中吞鸟拟何为。损生莫若攀丹桂，免俗无过咏紫芝。 
<br>两岸芦花一江水，依前且把钓鱼丝。
<br>
<br>
<br>
<br>&nbsp;&nbsp; 卷705_42 【题陈山人居】黄滔 
<br>
<br>犹自莓苔马迹重，石嵌泉冷懒移峰。空垂凤食檐前竹， 
<br>漫拔龙形涧底松。隔岸青山秋见寺，半床明月夜闻钟。 
<br>谁能惆怅磻溪事，今古悠悠不再逢。
<br>
<br>
<br>
<br>&nbsp;&nbsp; 卷705_43 【宿李少府园林】黄滔 
<br>
<br>一壶浊酒百家诗，住此园林守选期。深院月凉留客夜， 
<br>古杉风细似泉时。尝频异茗尘心净，议罢名山竹影移。 
<br>明日绿苔浑扫后，石庭吟坐复容谁。
<br>
<br>
<br>
<br>&nbsp;&nbsp; 卷705_44 【送人明经及第东归】黄滔 
<br>
<br>十问九通离义床，今时登第信非常。亦从南院看新榜， 
<br>旋束春关归故乡。水到吴门方见海，树侵闽岭渐无霜。 
<br>知君已塞平生愿，日与交亲醉几场。
<br>
<br>
<br>
<br>&nbsp;&nbsp; 卷705_45 【断酒】黄滔 
<br>
<br>未老先为百病仍，醉杯无计接宾朋。免遭拽盏郎君谑， 
<br>还被簪花录事憎。丝管合时思索马，池塘晴后独留僧。 
<br>何因浇得离肠烂，南浦东门恨不胜。
<br>
<br>
<br>
<br>&nbsp;&nbsp; 卷705_46 【南海幕和段先辈送韦侍御赴阙】黄滔 
<br>
<br>树色川光入暮秋，使车西发不胜愁。璧连标格惊分散， 
<br>雪课篇章互唱酬。魏阙别当飞羽翼，燕台独且占风流。 
<br>满园歌管凉宵月，此后相思几上楼。
<br>
<br>
<br>
<br>&nbsp;&nbsp; 卷705_47 【寄南海黄尚书】黄滔 
<br>
<br>五羊城下驻行车，此事如今八载馀。燕颔已知飞食肉， 
<br>龙门犹自退为鱼。红楼入夜笙歌合，白社惊秋草木疏。 
<br>西望清光寄消息，万重烟水一封书。
<br>
<br>
<br>
<br>&nbsp;&nbsp; 卷705_48 【送人往苏州觐其兄】黄滔 
<br>
<br>阖闾城外越江头，两地烟涛一叶舟。到日荆枝应便茂， 
<br>别时珠泪不须流。迎欢酒醒山当枕，咏古诗成月在楼。 
<br>明日尊前若相问，为言今访赤松游。
<br>
<br>
<br>
<br>&nbsp;&nbsp; 卷705_49 【游东林寺】黄滔 
<br>
<br>长生犹自重无生，言让仙祠佛寺成。碑折谁忘康乐制， 
<br>山灵表得远公名。松形入汉藤萝短，僧语离经耳目清。 
<br>莫怪迟迟不归去，童年已梦绕林行。
<br>
<br>
<br>
<br>&nbsp;&nbsp; 卷705_50 【赠旌德吕明府】黄滔 
<br>
<br>渥洼步数太阿姿，争遣王侯不奉知。花作城池入官处， 
<br>锦随刀尺少年时。两衙断狱兼留客，三考论功合树碑。 
<br>须信隔帘看刺史，锦章朱绂已葳蕤。
<br>
<br>
<br>
<br>&nbsp;&nbsp; 卷705_51 【贺清源仆射新命】黄滔 
<br>
<br>虽言嵩岳秀崔嵬，少降连枝命世才。南史两荣唯百揆， 
<br>东闽双拜有三台。二天在顶家家咏，丹凤衔书岁岁来。 
<br>虚说古贤龙虎盛，谁攀荆树上金台。
<br>
<br>
<br>
<br>&nbsp;&nbsp; 卷705_52 【浙幕李端公泛建溪】黄滔 
<br>
<br>越城吴国结良姻，交发芙蓉幕内宾。自顾幽沈槐省迹， 
<br>得陪清显谏垣臣。分题晓并兰舟远，对坐宵听月狖频。 
<br>更爱延平津上过，一双神剑是龙鳞。
<br>
<br>
<br>
<br>&nbsp;&nbsp; 卷705_53 【贻宋评事】黄滔 
<br>
<br>河阳城里谢城中，入曳长裾出佩铜。燕国金台无别客， 
<br>陶家柳下有清风。数踪篆隶书新得，一灶屯蒙火细红。 
<br>时说三吴欲归处，绿波洲渚紫蒲丛。
<br>
<br>
<br>
<br>&nbsp;&nbsp; 卷705_54 【催妆】黄滔 
<br>
<br>北府迎尘南郡来，莫将芳意更迟回。虽言天上光阴别， 
<br>且被人间更漏催。烟树迥垂连蒂杏，彩童交捧合欢杯。 
<br>吹箫不是神仙曲，争引秦娥下凤台。
<br>
<br>
<br>
<br>&nbsp;&nbsp; 卷705_55 【寓题】黄滔 
<br>
<br>每忆家山即涕零，定须归老旧云扃。银河水到人间浊， 
<br>丹桂枝垂月里馨。霜雪不飞无翠竹，鲸鲵犹在有青萍。 
<br>三千九万平生事，却恨南华说北溟。
<br>
<br>
<br>
<br>&nbsp;&nbsp; 卷705_56 【伤蒋校书德山】黄滔 
<br>
<br>谁到双溪溪岸傍，与招魂魄上苍苍。世间无树胜青桂， 
<br>陇上有花唯白杨。秦苑火然新赋在，越城山秀故居荒。 
<br>如何万古雕龙手，独是相如识汉皇。
<br>
<br>
<br>
<br>&nbsp;&nbsp; 卷705_57 【寄杨赞图学士（学士与元昆俱以龙脑登选）】黄滔 
<br>
<br>东堂第一领春风，时怪关西小骥慵。华表柱头还有鹤， 
<br>华歆名下别无龙。君恩凤阁含毫数，诗景珠宫列肆供。 
<br>今日江南驻舟处，莫言归计为云峰。
<br>
<br>
<br>
<br>&nbsp;&nbsp; 卷705_58 【酬杨学士】黄滔 
<br>
<br>神仙簿上愧非夫，诏作疑丹两入炉。诗里几曾吟芍药， 
<br>花中方得见菖蒲。阳春唱后应无曲，明月圆来别是珠。 
<br>莫下蓬山不回首，东风犹待重抟扶。
<br>
<br>
<br>
<br>&nbsp;&nbsp; 卷705_59 【寄同年李侍郎龟正】黄滔 
<br>
<br>石门南面泪浪浪，自此东西失帝乡。昆璞要疑方卓绝， 
<br>大鹏须息始开张。已归天上趋双阙，忽喜人间捧八行。 
<br>莫道秋霜不滋物，菊花还借后时黄。
<br>
<br>
<br>
<br>&nbsp;&nbsp; 卷705_60 【钟陵故人】黄滔 
<br>
<br>滕王阁下昔相逢，此地今难访所从。唯爱金笼贮鹦鹉， 
<br>谁论铁柱锁蛟龙。荆榛翠是钱神染，河岳期须国士钟， 
<br>一箸鲈鱼千古美，后人终少继前踪。
<br>
<br>
<br>
<br>&nbsp;&nbsp; 卷705_61 【故山】黄滔 
<br>
<br>支颐默省旧林泉，石径茅堂到目前。衰碧鸣蛩莎有露， 
<br>浓阴歇鹿竹无烟。水从井底通沧海，山在窗中倚远天。 
<br>何事苍髯不归去，燕昭台上一年年。
<br>
<br>
<br>
<br>&nbsp;&nbsp; 卷705_62 【塞上】黄滔 
<br>
<br>塞门关外日光微，角怨单于雁驻飞。冲水路从冰解断， 
<br>逾城人到月明归。燕山腊雪销金甲，秦苑秋风脆锦衣。 
<br>欲吊昭君倍惆怅，汉家甥舅竟相违。
<br>
<br>
<br>
<br>&nbsp;&nbsp; 卷705_63 【乌石村（即林希刘故居）】黄滔 
<br>
<br>往日江村今物华，一回登览一悲嗟。故人殁后城头月， 
<br>新鸟啼来垄上花。卖剑钱销知绝俗，闻蝉诗苦即思家。 
<br>谢公古郡青山在，三尺孤坟扑海沙。
<br>
<br>
<br>
<br>&nbsp;&nbsp; 卷705_64 【寄同年卢员外】黄滔 
<br>
<br>听尽莺声出雍州，秦吴烟月十经秋。龙门在地从人上， 
<br>郎省连天须鹤游。休恋一台惟妙绝，已经三字入精求。 
<br>当年甲乙皆华显，应念槐宫今雪头。
<br>
<br>
<br>
<br>&nbsp;&nbsp; 卷705_65 【寄同年封舍人渭（时得来书）】黄滔 
<br>
<br>唐城接轸赴秦川，忧合欢离骤十年。龙颔摘珠同泳海， 
<br>凤衔辉翰别升天。八行真迹虽收拾，四户高扃奈隔悬。 
<br>能使丘门终始雪，莫教华发独潸然。
<br>
<br>
<br>
<br>&nbsp;&nbsp; 卷705_66 【遇罗员外衮】黄滔 
<br>
<br>灞陵桥外驻征辕，此一分飞十六年。豸角戴时垂素发， 
<br>鸡香含处隔青天。绮园难贮林栖意，班马须持笔削权。 
<br>可忘自初相识地，秋风明月客鄜延。
<br>
<br>
<br>
<br>&nbsp;&nbsp; 卷705_67 【送翁员外承赞】黄滔 
<br>
<br>谁言吾党命多奇，荣美如君历数稀。衣锦还乡翻是客， 
<br>回车谒帝却为归。凤旋北阙虚丹穴，星复南宫逼紫微。 
<br>已分十旬无急诏，天涯相送只沾衣。
<br>
<br>
<br>
<br>&nbsp;&nbsp; 卷705_68 【奉和翁文尧十九员外中谢日蒙恩赐金紫之什】黄滔 
<br>
<br>面蒙君赐自龙墀，谁是还乡一袭衣。三品易悬鳞鬣赫， 
<br>八丝展起彩章飞。夐为胜事垂千古，题作新诗启七微。 
<br>严助买臣精魄在，定应羞著昔年归。
<br>
<br>
<br>
<br>&nbsp;&nbsp; 卷705_69 【翁文尧员外捧金紫还乡之命雅发篇章将原交情…以质奖私】黄滔 
<br>
<br>抟将盛事更无馀，还向桥边看旧书。东越独推生竹箭， 
<br>北溟喜足贮鲲鱼。两回谁解归华表，午夜兼能荐子虚。 
<br>须把头冠弹尽日，怜君不与故人疏。
<br>
<br>
<br>
<br>&nbsp;&nbsp; 卷705_70 【奉和翁文尧员外经过七林书堂见寄之什】黄滔 
<br>
<br>朱旗引入昔茆堂，半日从容尽日忙。驷马宝车行锡礼， 
<br>金章紫绶带天香。山从南国添烟翠，龙起东溟认夜光。 
<br>定恐故园留不住，竹风松韵漫凄锵。
<br>
<br>
<br>
<br>&nbsp;&nbsp; 卷705_71 【奉酬翁文尧员外驻南台见寄之什】黄滔 
<br>
<br>人指南台山与川，大惊喜气异当年。花迎金册非时拆， 
<br>月对琼杯此夜圆。我爱藏冰从夏结，君怜修竹到冬鲜。 
<br>殷勤更抱鸣琴抚，为忆秦儿识断弦。
<br>
<br>
<br>
<br>&nbsp;&nbsp; 卷705_72 【翁文尧员外拥册礼之归一路有诗名昼锦集…五十六字】黄滔 
<br>
<br>六窠只佩诸侯印，争比从天拥册归。一轴郢人歌处雪， 
<br>两重朱氏著来衣。闽山秀已钟君尽，洛水波应溅我稀。 
<br>明日陪尘迎驷马，定淮斋沐看光辉。
<br>
<br>
<br>
<br>&nbsp;&nbsp; 卷705_73 【奉和翁文尧员外文秀、光贤、昼锦之什】黄滔 
<br>
<br>乡名里号一朝新，乃觉台恩重万钧。建水闽山无故事， 
<br>长卿严助是前身。清泉引入旁添润，嘉树移来别带春。 
<br>莫凭栏干剩留驻，内庭虚位待才臣。
<br>
<br>虽言闽越系生贤，谁是还家宠自天。山简槐兼诸郡命， 
<br>郑玄惭秉六经权。鸟行去没孤烟树，渔唱还从碧岛川。 
<br>休说迟回未能去，夜来新梦禁中泉。
<br>
<br>君王面赐紫还乡，金紫中推是甲裳。华构便将垂美号， 
<br>故山重更发清光。水澄此日兰宫镜，树忆当年柏署霜。 
<br>珍重朱栏兼翠拱，来来皆自读书堂。
<br>
<br>
<br>
<br>&nbsp;&nbsp; 卷705_74 【奉酬翁文尧员外神泉之游见寄嘉什】黄滔 
<br>
<br>含鸡假豸喜同游，野外嘶风并紫骝。松竹迥寻青障寺， 
<br>姓名题向白云楼。泉源出石清消暑，僧语离经妙破愁。 
<br>争奈爱山尤恋阙，古来能有几人休。
<br>
<br>
<br>
<br>&nbsp;&nbsp; 卷705_75 【辄吟七言四韵，攀寄翁文尧拾遗】黄滔 
<br>
<br>唐设高科表用文，吾曹谁作谏垣臣。甄山秀气旷千古， 
<br>凤阙华恩钟二人。起草便论天上事，如君不是世间身。 
<br>龙头龙尾前年梦，今日须怜应若神。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷706_1 【塞上】黄滔 
<br>
<br>掘地破重城，烧山搜伏兵。金徽互呜咽，玉笛自凄清。 
<br>使发西都耸，尘空北岳横。长河涉有路，旷野宿无程。 
<br>沙雨黄莺啭，辕门青草生。马归秦苑牧，人在虏云耕。 
<br>落日牛羊聚，秋风鼓角鸣。如何汉天子，青冢杳含情。
<br>
<br>
<br>&nbsp;&nbsp; 卷706_2 【寄献梓橦山侯侍御（时常拾遗谏诤）】黄滔 
<br>
<br>汉宫行庙略，簪笏落民间。直道三湘水，高情四皓山。 
<br>赐衣僧脱去，奏表主批还。地得松萝坞，泉通雨雪湾。 
<br>东门添故事，南省缺新班。片石秋从露，幽窗夜不关。 
<br>梦馀蟾隐映，吟次鸟绵蛮。可惜相如作，当时事悉闲。
<br>
<br>
<br>
<br>&nbsp;&nbsp; 卷706_3 【壬癸岁书情】黄滔 
<br>
<br>故园招隐客，应便笑无成。谒帝逢移国，投文值用兵。 
<br>孤松怜鹤在，疏柳恶蝉鸣。匹马迷归处，青云失曩情。 
<br>江头寒夜宿，垄上歉年耕。冠盖新人物，渔樵旧弟兄。 
<br>易生唯白发，难立是浮名。惆怅灞桥路，秋风谁入行。
<br>
<br>
<br>
<br>&nbsp;&nbsp; 卷706_4 【河南府试秋夕闻新雁】黄滔 
<br>
<br>湘南飞去日，蓟北乍惊秋。叫出陇云夜，闻为客子愁。 
<br>一声初触梦，半白已侵头。旅馆移欹枕，江城起倚楼。 
<br>馀灯依古壁，片月下沧洲。寂听良宵彻，踌躇感岁流。
<br>
<br>
<br>
<br>&nbsp;&nbsp; 卷706_5 【省试奉诏涨曲江池（以春字为韵。时乾符二年）】黄滔 
<br>
<br>地脉寒来浅，恩波住后新。引将诸派水，别贮大都春。 
<br>幽咽疏通处，清泠迸入辰。渐平连杏岸，旋阔映楼津。 
<br>沙没迷行径，洲宽恣跃鳞。愿当舟楫便，一附济川人。
<br>
<br>
<br>
<br>&nbsp;&nbsp; 卷706_6 【题宣一僧正院】黄滔 
<br>
<br>五级凌虚塔，三生落发师。都僧须有托，孤峤遂无期。 
<br>井邑焚香待，君侯减俸资。山衣随叠破，莱骨逐年羸。 
<br>茶取寒泉试，松于远涧移。吾曹来顶手，不合不题诗。
<br>
<br>
<br>
<br>&nbsp;&nbsp; 卷706_7 【和吴学士对春雪献韦令公次韵】黄滔 
<br>
<br>春雪下盈空，翻疑腊未穷。连天宁认月，堕地屡兼风。 
<br>忽误边沙上，应平火岭中。林间妨走兽，云际落飞鸿。 
<br>梁苑还吟客，齐都省创宫。掩扉皆墐北，移律愧居东。 
<br>书幌飘全湿，茶铛入旋融。奔川半留滞，叠树互玲珑。 
<br>出户行瑶砌，开园见粉丛。高才兴咏处，真宰答殊功。
<br>
<br>
<br>
<br>&nbsp;&nbsp; 卷706_8 【省试一一吹竽（乾符二年）】黄滔 
<br>
<br>齐竽今历试，真伪不难知。欲使声声别，须令个个吹。 
<br>后先无错杂，能否立参差。次第教单进，宫商乃异宜。 
<br>凡音皆窜迹，至艺始呈奇。以此论文学，终凭一一窥。
<br>
<br>
<br>
<br>&nbsp;&nbsp; 卷706_9 【明月照高楼】黄滔 
<br>
<br>月满长空朗，楼侵碧落横。波文流藻井，桂魄拂雕楹。 
<br>深鉴罗纨薄，寒搜户牖清。冰铺梁燕噤，霜覆瓦松倾。 
<br>卓午收全影，斜悬转半明。佳人当此夕，多少别离情。
<br>
<br>
<br>
<br>&nbsp;&nbsp; 卷706_10 【广州试越台怀古】黄滔 
<br>
<br>南越千年事，兴怀一旦来。歌钟非旧俗，烟月有层台。 
<br>北望人何在，东流水不回。吹窗风杂瘴，沾槛雨经梅。 
<br>壮气曾难揖，空名信可哀。不堪登览处，花落与花开。
<br>
<br>
<br>
<br>&nbsp;&nbsp; 卷706_11 【襄州试白云归帝乡】黄滔 
<br>
<br>杳杳复霏霏，应缘有所依。不言天路远，终望帝乡归。 
<br>高岳和霜过，遥关带月飞。渐怜双阙近，宁恨众山违。 
<br>阵触银河乱，光连粉署微。旅人随计日，自笑比麻衣。
<br>
<br>
<br>
<br>&nbsp;&nbsp; 卷706_12 【省试内出白鹿宣示百官（乾宁二年）】黄滔 
<br>
<br>上瑞何曾乏，毛群表色难。推于五灵少，宣示百寮观。 
<br>形夺场驹洁，光交月兔寒。已驯瑶草别，孤立雪花团。 
<br>戴豸惭端士，抽毫跃史官。贵臣歌咏日，皆作白麟看。
<br>
<br>
<br>
<br>&nbsp;&nbsp; 卷706_13 【出关言怀】黄滔 
<br>
<br>又乞书题出，关西谒列侯。寄家僧许岳，钓浦雨移洲。 
<br>卖马登长陆，沾衣逐胜游。菜肠终日馁，霜鬓度年秋。 
<br>诗苦无人爱，言公是世仇。却怜庭际草，中有号忘忧。
<br>
<br>
<br>
<br>&nbsp;&nbsp; 卷706_14 【壶公山（古老相传古仙姓陈名壶公于此山成道因而名焉）】黄滔 
<br>
<br>八面峰峦秀，孤高可偶然。数人游顶上，沧海见东边。 
<br>不信无灵洞，相传有古仙。橘如珠夏在，池象月垂穿。 
<br>仿佛尝闻乐，岧峣半插天。山寒彻三伏，松偃出千年。 
<br>樵牧时迷所，仓箱岁叠川。严祠风雨管，怪木薜萝缠。 
<br>青草方中药，苍苔石里钱。琼津流乳窦，春色驻芝田。 
<br>乌兔中时近，龙蛇蛰处膻。嘉名光列土，秀气产群贤。 
<br>瀑锁瑶台路，溪升钓浦船。鳌头擎恐没，地轴压应旋。 
<br>蠲疾寒甘露，藏珍起瑞烟。画工飞梦寐，诗客寄林泉。 
<br>掘地多云母，缘霜欠木绵。井通鳅吐脉，僧隔虎栖禅。 
<br>危磴千寻拔，奇花四季鲜。鹤归悬圃少，凤下碧梧偏。 
<br>桃易炎凉熟，茶推醉醒煎。村家蒙枣栗，俗骨爽猿蝉。 
<br>谷语升乔鸟，陂开共蒂莲。落枫丹叶舞，新蕨紫芽拳。 
<br>翠竹雕羌笛，悬藤煮蜀笺。白云长掩映，流水别潺湲。 
<br>作赋前儒阙，冲虚南国先。省郎求牧看，野老葺斋眠。 
<br>寺立兴衰创，碑须一二镌。清吟思却隐，簪绂奈萦牵。
<br>
<br>
<br>
<br>&nbsp;&nbsp; 卷706_15 【和王舍人、崔补阙题天王寺】黄滔 
<br>
<br>郭内青山寺，难论此崛奇。白云生院落，流水下城池。 
<br>石像雷霆启，江沙鼎鼐期。岳僧来坐夏，秦客会题诗。 
<br>冈转泉根滑，门升藓级危。紫微今日句，黄绢昔年碑。 
<br>歇鹤松低阁，鸣蛩径出篱。粉垣千堵束，金塔九层支。 
<br>啼鸟笙簧韵，开花锦绣姿。清斋奔井邑，玄发剃熊罴。 
<br>极浦征帆小，平芜落日迟。风篁清却暑，烟草绿无时。 
<br>信士三公作，灵踪四绝推。良游如不宿，明月拟何之。
<br>
<br>
<br>
<br>&nbsp;&nbsp; 卷706_16 【投翰长赵侍郎】黄滔 
<br>
<br>禹门西面逐飘蓬，忽喜仙都得入踪。贾氏许频趋季虎， 
<br>荀家因敢谒头龙。手扶日月重轮起，数是乾坤正气钟。 
<br>五色笔驱神出没，八花砖接帝从容。诗酬御制风骚古， 
<br>论似人情鼎鼐浓。岂有地能先凤掖，别无山更胜鳌峰。 
<br>攀鸿日浅魂飞越，为鲤年深势噞喁。泽国雨荒三径草， 
<br>秦关雪折一枝筇。吹成暖景犹葭律，引上纤萝在岳松。 
<br>愿向明朝荐幽滞，免教号泣触登庸。
<br>
<br>
<br>
<br>&nbsp;&nbsp; 卷706_17 【鄜畤李相公】黄滔 
<br>
<br>秦城择日发征辕，斋戒来投节制尊。分虎名高初命相， 
<br>攀龙迹下愧登门。夜听讴咏销尘梦，晓拜旌幢战旅魂。 
<br>华舍未开宁有碍，彩毫虽乏敢无言。生兼文武为人杰， 
<br>出应乾坤静帝阍。计吐六奇谁敢敌，学穷三略不须论。 
<br>功高马卸黄金甲，台迥宾欢白玉樽。九穗嘉禾垂绮陌， 
<br>四时甘雨带雕轩。推恩每觉东溟浅，吹律能令北陆暄。 
<br>青草连沙无血溅，黄榆锁塞有莺翻。笙歌合沓春风郭， 
<br>鸡犬连延碧岫村。游子不缘贪献赋，永依棠树托蓬根。
<br>
<br>
<br>
<br>&nbsp;&nbsp; 卷706_18 【成名后呈同年】黄滔 
<br>
<br>业诗攻赋荐乡书，二纪如鸿历九衢。待得至公搜草泽， 
<br>如从平陆到蓬壶。虽惭锦鲤成穿额，忝获骊龙不寐珠。 
<br>蒙楚数疑休下泣，师刘大喝已为卢。人间灰管供红杏， 
<br>天上烟花应白榆。一字连镳巡甲族，千般唱罚赏皇都。 
<br>名推颜柳题金塔，饮自燕秦索玉姝。退愧单寒终预此， 
<br>敢将恩岳怠斯须。
<br>
<br>
<br>
<br>&nbsp;&nbsp; 卷706_19 【投刑部裴郎中】黄滔 
<br>
<br>两榜驱牵别海涔，佗门不合觅知音。瞻恩虽隔云雷赐， 
<br>向主终知犬马心。礼闱后人窥作镜，庙堂前席待为霖。 
<br>已齐日月悬千古，肯误风尘使陆沉。拜首敢将诚吐血， 
<br>蜕形唯待诺如金。愁闻南院看期到，恐被东墙旧恨侵。 
<br>缁化衣空难抵雪，黑销头尽不胜簪。数行泪里依投志， 
<br>直比沧溟未是深。
<br>
<br>
<br>
<br>&nbsp;&nbsp; 卷706_20 【辇下寓题】黄滔 
<br>
<br>对酒何曾醉，寻僧未觉闲。无人不惆怅，终日见南山。
<br>
<br>
<br>
<br>&nbsp;&nbsp; 卷706_21 【寄题崔校书郊舍】黄滔 
<br>
<br>一片寒塘水，寻常立鹭鸶。主人贫爱客，沽酒往吟诗。
<br>
<br>
<br>
<br>&nbsp;&nbsp; 卷706_22 【秋思】黄滔 
<br>
<br>碧嶂猿啼夜，新秋雨霁天。谁人爱明月，露坐洞庭船。
<br>
<br>
<br>
<br>&nbsp;&nbsp; 卷706_23 【芳草】黄滔 
<br>
<br>泽国多芳草，年年长自春。应从屈平后，更苦不归人。
<br>
<br>
<br>
<br>&nbsp;&nbsp; 卷706_24 【辇下书事】黄滔 
<br>
<br>北阙新王业，东城入羽书。秋风满林起，谁道有鲈鱼。
<br>
<br>
<br>
<br>&nbsp;&nbsp; 卷706_25 【入关言怀】黄滔 
<br>
<br>背将踪迹向京师，出在先春入后时。
<br>落日灞桥飞雪里，已闻南院有看期。
<br>
<br>
<br>
<br>&nbsp;&nbsp; 卷706_26 【过长江】黄滔 
<br>
<br>曾搜景象恐通神，地下还应有主人。
<br>若把长江比湘浦，离骚不合自灵均。
<br>
<br>
<br>
<br>&nbsp;&nbsp; 卷706_27 【题灵峰僧院】黄滔 
<br>
<br>系马松间不忍归，数巡香茗一枰棋。
<br>拟登绝顶留人宿，犹待沧溟月满时。
<br>
<br>
<br>
<br>&nbsp;&nbsp; 卷706_28 【司马长卿】黄滔 
<br>
<br>一自梁园失意回，无人知有掞天才。
<br>汉宫不锁陈皇后，谁肯量金买赋来。
<br>
<br>
<br>
<br>&nbsp;&nbsp; 卷706_29 【归思】黄滔 
<br>
<br>蓟北风烟空汉月，湘南云水半蛮边。
<br>寒为旅雁暖还去，秦越离家可十年。
<br>
<br>
<br>
<br>&nbsp;&nbsp; 卷706_30 【东林寺贯休上人篆隶题诗】黄滔 
<br>
<br>师名自越彻秦中，秦越难寻师所从。
<br>墨迹两般诗一首，香炉峰下似相逢。
<br>
<br>
<br>
<br>&nbsp;&nbsp; 卷706_31 【寓江州李使君】黄滔 
<br>
<br>使君曾被蝉声苦，每见词文即为愁。
<br>况是楚江鸿到后，可堪西望发孤舟。
<br>
<br>
<br>
<br>&nbsp;&nbsp; 卷706_32 【游南寓题】黄滔 
<br>
<br>江山节被雪霜遗，毒草过秋未拟衰。
<br>天不当时命邹衍，亦将寒律入南吹。
<br>
<br>
<br>
<br>&nbsp;&nbsp; 卷706_33 【和同年赵先辈观文】黄滔 
<br>
<br>玉兔轮中方是树，金鳌顶上别无山。
<br>虽然回首见烟水，事主酬恩难便闲。
<br>
<br>
<br>
<br>&nbsp;&nbsp; 卷706_34 【出京别同年】黄滔 
<br>
<br>一枝仙桂已攀援，归去烟涛浦口村。
<br>虽恨别离还有意，槐花黄日出青门。
<br>
<br>
<br>
<br>&nbsp;&nbsp; 卷706_35 【木芙蓉三首】黄滔 
<br>
<br>黄鸟啼烟二月朝，若教开即牡丹饶。
<br>天嫌青帝恩光盛，留与秋风雪寂寥。
<br>
<br>却假青腰女剪成，绿罗囊绽彩霞呈。
<br>谁怜不及黄花菊，只遇陶潜便得名。
<br>
<br>须到露寒方有态，为经霜裛稍无香。
<br>移根若在秦宫里，多少佳人泣晓妆。
<br>
<br>
<br>
<br>&nbsp;&nbsp; 卷706_36 【九日】黄滔 
<br>
<br>阳数重时阴数残，露浓风硬欲成寒。
<br>莫言黄菊花开晚，独占樽前一日欢。
<br>
<br>
<br>
<br>&nbsp;&nbsp; 卷706_37 【夏州道中】黄滔 
<br>
<br>陇雁南飞河水流，秦城千里忍回头。
<br>征行浑与求名背，九月中旬往夏州。
<br>
<br>
<br>
<br>&nbsp;&nbsp; 卷706_38 【经慈州感谢郎中】黄滔 
<br>
<br>金声乃是古诗流，况有池塘春草俦。
<br>莫遣宣城独垂号，云山彼此谢公游。
<br>
<br>
<br>
<br>&nbsp;&nbsp; 卷706_39 【寓题】黄滔 
<br>
<br>吴中烟水越中山，莫把渔樵谩自宽。
<br>归泛扁舟可容易，五湖高士是抛官。
<br>
<br>
<br>
<br>&nbsp;&nbsp; 卷706_40 【寄宋明府】黄滔 
<br>
<br>北阙秋期南国身，重关烟月五溪云。
<br>风蝉已有数声急，赖在陶家柳下闻。
<br>
<br>
<br>
<br>&nbsp;&nbsp; 卷706_41 【灵均】黄滔 
<br>
<br>莫问灵均昔日游，江篱春尽岸枫秋。
<br>至今此事何人雪，月照楚山湘水流。
<br>
<br>
<br>
<br>&nbsp;&nbsp; 卷706_42 【马嵬】黄滔 
<br>
<br>锦江晴碧剑锋奇，合有千年降圣时。
<br>天意从来知幸蜀，不关胎祸自蛾眉。
<br>
<br>
<br>
<br>&nbsp;&nbsp; 卷706_43 【和陈先辈陪陆舍人春日游曲江】黄滔 
<br>
<br>刘超游召郄诜陪，为忆池亭旧赏来。
<br>红杏花旁见山色，诗成因触鼓声回。
<br>
<br>
<br>
<br>&nbsp;&nbsp; 卷706_44 【花】黄滔 
<br>
<br>莫道颜色如渥丹，莫道馨香过vK兰。
<br>东风吹绽还吹落，明日谁为今日看。
<br>
<br>
<br>
<br>&nbsp;&nbsp; 卷706_45 【卷帘】黄滔 
<br>
<br>绿鬟侍女手纤纤，新捧嫦娥出素蟾。
<br>卫玠官高难久立，莫辞双卷水精帘。
<br>
<br>
<br>
<br>&nbsp;&nbsp; 卷706_46 【启帐】黄滔 
<br>
<br>得人憎定绣芙蓉，爱锁嫦娥出月踪。
<br>侍女莫嫌抬素手，拨开珠翠待相逢。
<br>
<br>
<br>
<br>&nbsp;&nbsp; 卷706_47 【去扇】黄滔 
<br>
<br>城上风生蜡炬寒，锦帷开处露翔鸾。
<br>已知秦女升仙态，休把圆轻隔牡丹。
<br>
<br>
<br>
<br>&nbsp;&nbsp; 卷706_48 【别后】黄滔 
<br>
<br>梦里相逢无后期，烟中解珮杳何之。
<br>亏蟾便是陈宫镜，莫吐清光照别离。
<br>
<br>
<br>
<br>&nbsp;&nbsp; 卷706_49 【严陵钓台】黄滔 
<br>
<br>终向烟霞作野夫，一竿竹不换簪裾。
<br>直钩犹逐熊罴起，独是先生真钓鱼。
<br>
<br>
<br>
<br>&nbsp;&nbsp; 卷706_50 【马嵬二首】黄滔 
<br>
<br>铁马嘶风一渡河，泪珠零便作惊波。
<br>鸣泉亦感上皇意，流下陇头呜咽多。
<br>
<br>龙脑移香凤辇留，可能千古永悠悠。
<br>夜台若使香魂在，应作烟花出陇头。
<br>
<br>
<br>
<br>&nbsp;&nbsp; 卷706_51 【闰八月】黄滔 
<br>
<br>无人不爱今年闰，月看中秋两度圆。
<br>唯恐雨师风伯意，至时还夺上楼天。
<br>
<br>
<br>
<br>&nbsp;&nbsp; 卷706_52 【奉和翁文尧戏寄】黄滔 
<br>
<br>掘兰宫里数名郎，好是乘轺出帝乡。
<br>两度还家还未有，别论光彩向冠裳。
<br>
<br>
<br>
<br>&nbsp;&nbsp; 卷706_53 【奉和文尧对庭前千叶石榴】黄滔 
<br>
<br>一朵千英绽晓枝，彩霞堪与别为期。
<br>移根若在芙蓉苑，岂向当年有醒时。
<br>
<br>
<br>
<br>&nbsp;&nbsp; 卷706_54 【翁文尧以美疹暂滞令公大王益得异礼观今日…辄成一章】黄滔 
<br>
<br>滋赋諴文侯李盛，终求一袭锦衣难。
<br>如何两度还州里，兼借乡人更剩观。
<br>
<br>
<br>
<br>&nbsp;&nbsp; 卷706_55 【赠友人】黄滔 
<br>
<br>超达陶子性，留琴不设弦。觅句朝忘食，倾杯夜废眠。 
<br>爱月影为伴，吟风声自连。听此莺飞谷，心怀迷远川。
<br>
<br>
<br> 
<br> 
<br> 
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷707_1 【八月十五夜】殷文圭 
<br>
<br>万里无云镜九州，最团圆夜是中秋。满衣冰彩拂不落， 
<br>遍地水光凝欲流。华岳影寒清露掌，海门风急白潮头。 
<br>因君照我丹心事，减得愁人一夕愁。
<br>
<br>
<br>&nbsp;&nbsp; 卷707_2 【省试夜投献座主】殷文圭 
<br>
<br>辟开公道选时英，神镜高悬鉴百灵。混沌分来融间气， 
<br>欃枪灭处炫文星。烛然兰省三条白，山束龙门万仞青。 
<br>圣教中兴周礼在，不劳干羽舞明庭。
<br>
<br>
<br>
<br>&nbsp;&nbsp; 卷707_3 【观贺皇太子册命】殷文圭 
<br>
<br>嗣册储皇帝命行，万方臣妾跃欢声。鸾旃再立星辰正， 
<br>雉扇双开日月明。自有汉元争翊戴，不劳商皓定欹倾。 
<br>春宫保傅皆周召，致主何忧不太平。
<br>
<br>
<br>
<br>&nbsp;&nbsp; 卷707_4 【行朝早春侍师门宴西溪席上作】殷文圭 
<br>
<br>西溪水色净于苔，画鹢横风绛帐开。弦管旋飘蓬岛去， 
<br>公卿皆是蕊宫来。金鳞掷浪钱翻荇，玉爵粘香雪泛梅。 
<br>三榜生徒逾七十，岂期龙坂纳非才。
<br>
<br>
<br>
<br>&nbsp;&nbsp; 卷707_5 【贺同年第三人刘先辈咸辟命】殷文圭 
<br>
<br>甲门才子鼎科人，拂地蓝衫榜下新。脱俗文章笑鹦鹉， 
<br>凌云头角压麒麟。金壶藉草溪亭晚，玉勒穿花野寺春。 
<br>多愧受恩同阙里，不嫌师僻与颜贫。
<br>
<br>
<br>
<br>&nbsp;&nbsp; 卷707_6 【寄广南刘仆射】殷文圭 
<br>
<br>战国从今却尚文，品流才子作将军。画船清宴蛮溪雨， 
<br>粉阁闲吟瘴峤云。暴客卸戈归惠政，史官调笔待儒勋。 
<br>汉仪一化南人后，牧马无因更夜闻。
<br>
<br>
<br>
<br>&nbsp;&nbsp; 卷707_7 【题吴中陆龟蒙山斋】殷文圭 
<br>
<br>万卷图书千户贵，十洲烟景四时和。花心露洗猩猩血， 
<br>水面风披瑟瑟罗。庄叟静眠清梦永，客儿芳意小诗多。 
<br>天麟不触人间网，拟把公卿换得么。
<br>
<br>
<br>
<br>&nbsp;&nbsp; 卷707_8 【经李翰林墓】殷文圭 
<br>
<br>诗中日月酒中仙，平地雄飞上九天。身谪蓬莱金籍外， 
<br>宝装方丈玉堂前。虎靴醉索将军脱，鸿笔悲无令子传。 
<br>十字遗碑三尺墓，只应吟客吊秋烟。
<br>
<br>
<br>
<br>&nbsp;&nbsp; 卷707_9 【鹦鹉】殷文圭 
<br>
<br>丹觜如簧翠羽轻，随人呼物旋知名。金笼夜黯山西梦， 
<br>玉枕晓憎帘外声。才子爱奇吟不足，美人怜尔绣初成。 
<br>应缘是我邯郸客，相顾咬咬别有情。
<br>
<br>
<br>
<br>&nbsp;&nbsp; 卷707_10 【边将别】殷文圭 
<br>
<br>地角天涯倍苦辛，十年铅椠未酬身。朱门泣别同鲛客， 
<br>紫塞旅游随雁臣。汉将出师冲晓雪，胡儿奔马扑征尘。 
<br>行行独止干戈域，毳帐望谁为主人。
<br>
<br>
<br>
<br>&nbsp;&nbsp; 卷707_11 【江南秋日】殷文圭 
<br>
<br>水国由来称道情，野人经此顿神清。一篷秋雨睡初起， 
<br>半砚冷云吟未成。青笠渔儿筒钓没，蒨衣菱女画桡轻。 
<br>冰绡写上江南景，寄与金銮马长卿。
<br>
<br>
<br>
<br>&nbsp;&nbsp; 卷707_12 【题友人庭竹】殷文圭 
<br>
<br>丛篁萧瑟拂清阴，贵地栽成碧玉林。尽待花开添凤食， 
<br>可怜风击状龙吟。钿竿离立霜文静，锦箨飘零粉节深。 
<br>何事子猷偏寄赏，此君心似古人心。
<br>
<br>
<br>
<br>&nbsp;&nbsp; 卷707_13 【览陆龟蒙旧集】殷文圭 
<br>
<br>先生文价沸三吴，白雪千编酒一壶。吟去星辰笔下动， 
<br>醉来嵩华眼中无。峭如谢桧虬蟠活，清似缑山凤路孤。 
<br>身后独遗封禅草，何人寻得佐鸿图。
<br>
<br>
<br>
<br>&nbsp;&nbsp; 卷707_14 【玉仙道中】殷文圭 
<br>
<br>莼鲈方美别吴江，笔阵诗魔两未降。山势北蟠龙偃蹇， 
<br>泉声东漱玉琤瑽。古陂狐兔穿蛮冢，破寺荆榛拥佛幢。 
<br>信马冷吟迷路处，隔溪烟雨吠村厖。
<br>
<br>
<br>
<br>&nbsp;&nbsp; 卷707_15 【赵侍郎看红白牡丹，因寄杨状头赞图】殷文圭 
<br>
<br>迟开都为让群芳，贵地栽成对玉堂。红艳袅烟疑欲语， 
<br>素华映月只闻香。剪裁偏得东风意，淡薄似矜西子妆。 
<br>雅称花中为首冠，年年长占断春光。
<br>
<br>
<br>
<br>&nbsp;&nbsp; 卷707_16 【题胡州太学丘光庭博士幽居】殷文圭 
<br>
<br>舜轨尧文混九垓，明堂宏构集良材。江边云卧如龙稳， 
<br>天外泥书遣鹤来。五夜药苗滋沆瀣，四时花影荫莓苔。 
<br>草玄门似山中静，不是公卿到不开。
<br>
<br>
<br>
<br>&nbsp;&nbsp; 卷707_17 【初秋留别越中幕客】殷文圭 
<br>
<br>魂梦飘零落叶洲，北辕南柁几时休。月中青桂渐看老， 
<br>星畔白榆还报秋。鹤禁有知须强进，稽峰无事莫相留。 
<br>吴花越柳饶君醉，直待功成始举头。
<br>
<br>
<br>
<br>&nbsp;&nbsp; 卷707_18 【送道者朝见后归山】殷文圭 
<br>
<br>暂随蒲帛谒金銮，萧洒风仪傲汉官。天马难将朱索绊， 
<br>海鳌宁觉碧涛宽。松坛月作尊前伴，竹箧书为教外欢。 
<br>神鼎已乾龙虎伏，一条真气出云端。
<br>
<br>
<br>
<br>&nbsp;&nbsp; 卷707_19 【赠战将】殷文圭 
<br>
<br>绿沈枪利雪峰尖，犀甲军装称紫髯。威慑万人长凛凛， 
<br>礼延群客每谦谦。阵前战马黄金勒，架上兵书白玉签。 
<br>不为已为儒弟子，好依门下学韬钤。
<br>
<br>
<br>
<br>&nbsp;&nbsp; 卷707_20 【九华贺雨吟】殷文圭 
<br>
<br>陶公焦思念生灵，变旱为丰合杳冥。雷劈老松疑虎怒， 
<br>雨冲阴洞觉龙腥。万畦香稻蓬葱绿，九朵奇峰扑亚青。 
<br>吟贺西成饶旅兴，散丝飞洒满长亭。
<br>
<br>
<br>
<br>&nbsp;&nbsp; 卷707_21 【赠池州张太守】殷文圭 
<br>
<br>神珠无颣玉无瑕，七叶簪貂汉相家。阵面奔星破犀象， 
<br>笔头飞电跃龙蛇。绛帏夜坐穷三史，红旆春行到九华。 
<br>只怕池人留不住，别迁征镇拥高牙。
<br>
<br>
<br>
<br>&nbsp;&nbsp; 卷707_22 【中秋自宛陵寄池阳太守】殷文圭 
<br>
<br>出山三见月如眉，蝶梦终宵绕戟枝。旅客思归鸿去日， 
<br>贤侯行化子来时。郡楼遐想刘琨啸，相阁方窥谢傅棋。 
<br>按部况闻秋稼熟，马前迎拜羡并儿。
<br>
<br>
<br>
<br>&nbsp;&nbsp; 卷707_23 【次韵九华杜先辈重阳寄投宛陵丞相】殷文圭 
<br>
<br>日下飞声彻不毛，酒醒时得广离骚。先生鬓为吟诗白， 
<br>上相心因治国劳。千乘信回鱼榼重，九华秋迥凤巢高。 
<br>强酬小谢重阳句，沙恨无金尽日淘。
<br>
<br>
<br>
<br>&nbsp;&nbsp; 卷707_24 【寄贺杜荀鹤及第】殷文圭 
<br>
<br>一战平畴五字劳，昼归乡去锦为袍。大鹏出海翎犹湿， 
<br>骏马辞天气正豪。九子旧山增秀绝，二南新格变风骚。 
<br>由来稽古符公道，平地丹梯甲乙高。
<br>
<br>
<br>
<br>&nbsp;&nbsp; 卷707_25 【春草碧色】殷文圭 
<br>
<br>细草含愁碧，芊绵南浦滨。萋萋如恨别，苒苒共伤春。 
<br>疏雨烟华润，斜阳细彩匀。花粘繁斗锦，人藉软胜茵。 
<br>浅映宫池水，轻遮辇路尘。杜回如可结，誓作报恩身。
<br>
<br>
<br>
<br>&nbsp;&nbsp; 卷707_26 【和友人送衡尚书赴池阳副车】殷文圭 
<br>
<br>淮王上将例分忧，玉帐参承半列侯。次第选材如创厦， 
<br>别离排宴向藏舟。鲲鹏变化知难测，龙蠖升沈各有由。 
<br>躞蹀行牵金鋄重，婵娟立唱翠娥愁。筑头勋业谐三阵， 
<br>满腹诗书究九流。金海珠韬乘月读，肉芝牙茗拨云收。 
<br>赤鳞旆卷鸥汀晚，青雀船横雁阵秋。十字细波澄镜面， 
<br>九华残雪露峰头。醉沈北海千尊酒，吟上南荆百尺楼。 
<br>况是昭明食鱼郡，不妨闲掷钓璜钩。
<br>
<br>
<br>
<br>&nbsp;&nbsp; 卷707_27 【贻李南平】殷文圭 
<br>
<br>紫殿西头月欲斜，曾草临淮上相麻。
<br>润笔已曾经奏谢，更飞章句问张华。
<br>
<br>
<br>
<br>&nbsp;&nbsp; 卷707_28 【句】殷文圭 
<br>
<br>龙舒太守人中杰，风韵堂中心似月。（《方舆胜览》）
<br>
<br>众口声光夸汉将，筑头勋业佐淮王。（《贺池阳太守正命》， 
<br>《唐诗纪事》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷708_1 【钓台】徐夤 
<br>
<br>金门谁奉诏，碧岸独垂钩。旧友只樵叟，新交惟野鸥。 
<br>嘉名悬日月，深谷化陵丘。便可招巢父，长川好饮牛。
<br>
<br>
<br>&nbsp;&nbsp; 卷708_2 【旅次寓题】徐夤 
<br>
<br>胡为名利役，来往老关河。白发随梳少，青山入梦多。 
<br>途穷怜抱疾，世乱耻登科。却起渔舟念，春风钓绿波。
<br>
<br>
<br>
<br>&nbsp;&nbsp; 卷708_3 【赠严司直】徐夤 
<br>
<br>承家居阙下，避世出关东。有酒刘伶醉，无儿伯道穷。 
<br>新诗吟阁赏，旧业钓台空。雨雪还相访，心怀与我同。
<br>
<br>
<br>
<br>&nbsp;&nbsp; 卷708_4 【赠东方道士】徐夤 
<br>
<br>葫芦窗畔挂，是物在其间。雪色老人鬓，桃花童子颜。 
<br>祭星秋卜日，采药晓登山。旧放长生鹿，时衔瑞草还。
<br>
<br>
<br>
<br>&nbsp;&nbsp; 卷708_5 【题僧壁】徐夤 
<br>
<br>香厨流瀑布，独院锁孤峰。绀发青螺长，文茵紫豹重。 
<br>卵枯皆化燕，蜜老却成蜂。明月留人宿，秋声夜著松。
<br>
<br>
<br>
<br>&nbsp;&nbsp; 卷708_6 【和人经隋唐间战处】徐夤 
<br>
<br>孤军前度战，一败一成功。卷旆早归国，卧尸犹臂弓。 
<br>草间腥半在，沙上血残红。伤魄何为者，五湖垂钓翁。
<br>
<br>
<br>
<br>&nbsp;&nbsp; 卷708_7 【追和常建叹王昭君】徐夤 
<br>
<br>红颜如朔雪，日烁忽成空。泪尽黄云雨，尘消白草风。 
<br>君心争不悔，恨思竟何穷。愿化南飞燕，年年入汉宫。
<br>
<br>
<br>
<br>&nbsp;&nbsp; 卷708_8 【赠董先生】徐夤 
<br>
<br>寿岁过于百，时闲到上京。餐松双鬓嫩，绝粒四支轻。 
<br>雨雪思中岳，云霞梦赤城。来年期寿箓，何处待先生。
<br>
<br>
<br>
<br>&nbsp;&nbsp; 卷708_9 【河流】徐夤 
<br>
<br>洪流盘砥柱，淮济不同波。莫讶清时少，都缘曲处多。 
<br>远能通玉塞，高复接银河。大禹成门嶮，为龙始得过。
<br>
<br>
<br>
<br>&nbsp;&nbsp; 卷708_10 【题南寺】徐夤 
<br>
<br>久别猿啼寺，流年劫逝波。旧僧归塔尽，古瓦长松多。 
<br>壁藓昏题记，窗萤散薜萝。平生英壮节，何故旋消磨。
<br>
<br>
<br>
<br>&nbsp;&nbsp; 卷708_11 【北山秋晚】徐夤 
<br>
<br>十载衣裘尽，临寒隐薜萝。心闲缘事少，身老爱山多。 
<br>玉露催收菊，金风促剪禾。燕秦正戎马，林下好婆娑。
<br>
<br>
<br>
<br>&nbsp;&nbsp; 卷708_12 【昔游】徐夤 
<br>
<br>昔游红杏苑，今隐刺桐村。岁计悬僧债，科名负国恩。 
<br>不书胝渐稳，频镊鬓无根。惟有经邦事，年年志尚存。
<br>
<br>
<br>
<br>&nbsp;&nbsp; 卷708_13 【酒胡子】徐夤 
<br>
<br>红筵丝竹合，用尔作欢娱。直指宁偏党，无私绝觊觎。 
<br>当歌谁擐袖，应节渐轻躯。恰与真相似，毡裘满颔须。
<br>
<br>
<br>
<br>&nbsp;&nbsp; 卷708_14 【吊崔补阙】徐夤 
<br>
<br>近来吾道少，恸哭博陵君。直节岩前竹，孤魂岭上云。 
<br>缙绅传确论，丞相取遗文。废却中兴策，何由免用军。
<br>
<br>
<br>
<br>&nbsp;&nbsp; 卷708_15 【吊赤水李先生】徐夤 
<br>
<br>三年悲过隙，一室类销冰。妻病入仙观，子穷随岳僧。 
<br>荒丘寒有雨，古屋夜无灯。往日清猷著，金门几欲征。
<br>
<br>
<br>
<br>&nbsp;&nbsp; 卷708_16 【香鸭】徐夤 
<br>
<br>不假陶熔妙，谁教羽翼全。五金池畔质，百和口中烟。 
<br>觜钝鱼难啄，心空火自燃。御炉如有阙，须进圣君前。
<br>
<br>
<br>
<br>&nbsp;&nbsp; 卷708_17 【鸡】徐夤 
<br>
<br>名参十二属，花入羽毛深。守信催朝日，能鸣送晓阴。 
<br>峨冠装瑞璧，利爪削黄金。徒有稻粱感，何由报德音。
<br>
<br>
<br>
<br>&nbsp;&nbsp; 卷708_18 【白鸽】徐夤 
<br>
<br>举翼凌空碧，依人到大邦。粉翎栖画阁，雪影拂琼窗。 
<br>振鹭堪为侣，鸣鸠好作双。狎鸥归未得，睹尔忆晴江。
<br>
<br>
<br>
<br>&nbsp;&nbsp; 卷708_19 【龟】徐夤 
<br>
<br>行止竟何从，深溪与古峰。青荷巢瑞质，绿水返灵踪。 
<br>钻骨神明应，酬恩感激重。仙翁求一卦，何日脱龙钟。
<br>
<br>
<br>
<br>&nbsp;&nbsp; 卷708_20 【银结条冠子】徐夤 
<br>
<br>日下征良匠，宫中赠阿娇。瑞莲开二孕，琼缕织千条。 
<br>蝉翼轻轻结，花纹细细挑。舞时红袖举，纤影透龙绡。
<br>
<br>
<br>
<br>&nbsp;&nbsp; 卷708_21 【蜀葵】徐夤 
<br>
<br>剑门南面树，移向会仙亭。锦水饶花艳，岷山带叶青。 
<br>文君惭婉娩，神女让娉婷。烂熳红兼紫，飘香入绣扃。
<br>
<br>
<br>
<br>&nbsp;&nbsp; 卷708_22 【华清宫】徐夤 
<br>
<br>十二琼楼锁翠微，暮霞遗却六铢衣。桐枯丹穴凤何去， 
<br>天在鼎湖龙不归。帘影罢添新翡翠，露华犹湿旧珠玑。 
<br>君王魂断骊山路，且向蓬瀛伴贵妃。
<br>
<br>
<br>
<br>&nbsp;&nbsp; 卷708_23 【再幸华清宫】徐夤 
<br>
<br>肠断将军改葬归，锦囊香在忆当时。年来却恨相思树， 
<br>春至不生连理枝。雪女冢头瑶草合，贵妃池里玉莲衰。 
<br>霓裳旧曲飞霜殿，梦破魂惊绝后期。
<br>
<br>
<br>
<br>&nbsp;&nbsp; 卷708_24 【喜雨上主人尚书】徐夤 
<br>
<br>天皇攘袂敕神龙，雨我公田兆岁丰。几日淋漓侵暮角， 
<br>数宵滂沛彻晨钟。细如春雾笼平野，猛似秋风击古松。 
<br>门下十年耕稼者，坐来偏忆翠微峰。
<br>
<br>
<br>
<br>&nbsp;&nbsp; 卷708_25 【回文诗二首】徐夤 
<br>
<br>飞书一幅锦文回，恨写深情寄雁来。机上月残香阁掩， 
<br>树梢烟澹绿窗开。霏霏雨罢歌终曲，漠漠云深酒满杯。 
<br>归日几人行问卜，徽音想望倚高台。
<br>
<br>轻帆数点千峰碧，水接云山四望遥。晴日海霞红霭霭， 
<br>晓天江树绿迢迢。清波石眼泉当槛，小径松门寺对桥。 
<br>明月钓舟渔浦远，倾山雪浪暗随潮。
<br>
<br>
<br>
<br>&nbsp;&nbsp; 卷708_26 【不把渔竿】徐夤 
<br>
<br>不把渔竿不灌园，策筇吟绕绿芜村。得争野老眠云乐， 
<br>倍感闽王与善恩。鸟趁竹风穿静户，鱼吹烟浪喷晴轩。 
<br>何人买我安贫趣，百万黄金未可论。
<br>
<br>
<br>
<br>&nbsp;&nbsp; 卷708_27 【古往今来】徐夤 
<br>
<br>古往今来恨莫穷，不如沈醉卧春风。雀儿无角长穿屋， 
<br>鹦鹉能言却入笼。柳惠岂嫌居下位，朱云直去指三公。 
<br>闲思郭令长安宅，草没匡墙旧事空。
<br>
<br>
<br>
<br>&nbsp;&nbsp; 卷708_28 【十里烟笼】徐夤 
<br>
<br>十里烟笼一径分，故人迢递久离群。白云明月皆由我， 
<br>碧水青山忽赠君。浮世宦名浑似梦，半生勤苦谩为文。 
<br>北邙坡上青松下，尽是锵金佩玉坟。
<br>
<br>
<br>
<br>&nbsp;&nbsp; 卷708_29 【偶书】徐夤 
<br>
<br>巧者多为拙者资，良筹第一在乘时。市门逐利终身饱， 
<br>谷口躬耕尽日饥。琼玖鬻来燕石贵，蓬蒿芳处楚兰衰。 
<br>高皇冷笑重瞳客，盖世拔山何所为。
<br>
<br>
<br>
<br>&nbsp;&nbsp; 卷708_30 【润屋】徐夤 
<br>
<br>润屋丰家莫妄求，眼看多是与身雠。百禽罗得皆黄口， 
<br>四皓山居始白头。玉烁火光争肯变，草芳崎岸不曾秋。 
<br>朱门粉署何由到，空寄新诗谢列侯。
<br>
<br>
<br>
<br>&nbsp;&nbsp; 卷708_31 【退居】徐夤 
<br>
<br>鹤性松心合在山，五侯门馆怯趋攀。三年卧病不能免， 
<br>一日受恩方得还。明月送人沿驿路，白云随马入柴关。 
<br>笑他范蠡贪婪甚，相罢金多始退闲。
<br>
<br>
<br>
<br>&nbsp;&nbsp; 卷708_32 【闭门】徐夤 
<br>
<br>闭却闲门卧小窗。更何人与疗膏肓。一生有酒唯知醉， 
<br>四大无根可预量。骨冷欲针先觉痛，肉顽频灸不成疮。 
<br>漳滨伏枕文园渴，盗跖纵横似虎狼。
<br>
<br>
<br>
<br>&nbsp;&nbsp; 卷708_33 【开窗】徐夤 
<br>
<br>闭户开窗寝又兴，三更时节也如冰。长闲便是忘机者， 
<br>不出真如过夏僧。环堵岂惭蜗作舍，布衣宁假鹤为翎。 
<br>蔷薇花尽薰风起，绿叶空随满架藤。
<br>
<br>
<br>
<br>&nbsp;&nbsp; 卷708_34 【灯花】徐夤 
<br>
<br>点蜡烧银却胜栽，九华红艳吐玫瑰。独含冬夜寒光拆， 
<br>不傍春风暖处开。难见只因能送喜，莫挑唯恐堕成灰。 
<br>贪膏附热多相误，为报飞蛾罢拂来。
<br>
<br>
<br>
<br>&nbsp;&nbsp; 卷708_35 【东归出城留别知己】徐夤 
<br>
<br>韦蒙屈指许非才，三载长安共酒杯。欲别未攀杨柳赠， 
<br>相留拟待牡丹开。寒随御水波光散，暖逐衡阳雁影来。 
<br>他日因书问衰飒，东溪须访子陵台。
<br>
<br>
<br>
<br>&nbsp;&nbsp; 卷708_36 【咏怀】徐夤 
<br>
<br>愁花变出白髭须，半世辛勤一事无。道在或期君梦想， 
<br>贫来争奈鬼揶揄。马卿自愧长婴疾，颜子谁怜不是愚。 
<br>借取秦宫台上镜，为时开照汉妖狐。
<br>
<br>
<br>
<br>&nbsp;&nbsp; 卷708_37 【郊村独游】徐夤 
<br>
<br>岁闰堪怜历候迟，出门惟与野云期。惊鱼掷上绿荷芰， 
<br>栖鸟啄馀红荔枝。末路可能长薄命，修途应合有良时。 
<br>市头相者休相戏，蹙膝先生半自知。
<br>
<br>
<br>
<br>&nbsp;&nbsp; 卷708_38 【经故翰林杨左丞池亭】徐夤 
<br>
<br>八角红亭荫绿池，一朝青草盖遗基。蔷薇藤老开花浅， 
<br>翡翠巢空落羽奇。春榜几深门下客，乐章多取集中诗。 
<br>平生德义人间诵，身后何劳更立碑。
<br>
<br>
<br>
<br>&nbsp;&nbsp; 卷708_39 【经故广平员外旧宅】徐夤 
<br>
<br>门巷萧条引涕洟，遗孤三岁著麻衣。绿杨树老垂丝短， 
<br>翠竹林荒著笋稀。结社僧因秋朔吊，买书船近葬时归。 
<br>平生欲献匡君策，抱病犹言未息机。
<br>
<br>
<br>
<br>&nbsp;&nbsp; 卷708_40 【潘丞相旧宅】徐夤 
<br>
<br>绿树垂枝荫四邻，春风还似旧时春。年年燕是雕梁主， 
<br>处处花随落月尘。七贵竟为长逝客，五侯寻作不归人。 
<br>秋槐影薄蝉声尽，休谓龙门待化鳞。
<br>
<br>
<br>
<br>&nbsp;&nbsp; 卷708_41 【门外闲田数亩长有泉源因筑直堤分为两沼】徐夤 
<br>
<br>左右澄漪小槛前，直堤高筑古平川。十分春水双檐影， 
<br>一片秋空两月悬。前岸好山摇细浪，夹门嘉树合晴烟。 
<br>坐来暗起江湖思，速问溪翁买钓船。
<br>
<br>
<br>
<br>&nbsp;&nbsp; 卷708_42 【北园】徐夤 
<br>
<br>北园干叶旋空枝，兰蕙还将众草衰。笼鸟上天犹有待， 
<br>病龙兴雨岂无期。身闲不厌频来客，年老偏怜最小儿。 
<br>生事罢求名与利，一窗书策是年支。
<br>
<br>
<br>
<br>&nbsp;&nbsp; 卷708_43 【溪上要一只白簟扇盖头垂钓去年就节推…遂成拙句】徐夤 
<br>
<br>难求珍箑过炎天，远就金貂乞月圆。直在引风欹角枕， 
<br>且图遮日上渔船。但令织取无花簟，不用挑为饮露蝉。 
<br>莫道如今时较晚，也应留得到明年。
<br>
<br>
<br>
<br>&nbsp;&nbsp; 卷708_44 【招隐】徐夤 
<br>
<br>齿发那能敌岁华，早知休去避尘沙。鬼神只阚高明里， 
<br>倚伏不干栖隐家。陶景岂全轻组绶，留侯非独爱烟霞。 
<br>赠君吉语堪铭座，看取朝开暮落花。
<br>
<br>
<br>
<br>&nbsp;&nbsp; 卷708_45 【忆山中友人】徐夤 
<br>
<br>忆得当年接善邻，苦将闲事强夫君。斗开碧沼分明月， 
<br>各领青山占白云。近日药方多缮写，旧来诗草半烧焚。 
<br>金门几欲言西上，惆怅关河正用军。
<br>
<br>
<br>
<br>&nbsp;&nbsp; 卷708_46 【溪隐】徐夤 
<br>
<br>将名将利已无缘，深隐清溪拟学仙。绝却腥膻胜服药， 
<br>断除杯酒合延年。蜗牛壳漏宁同舍，榆荚花开不是钱。 
<br>鸾鹤久从笼槛闭，春风却放纸为鸢。
<br>
<br>
<br>
<br>&nbsp;&nbsp; 卷708_47 【酒醒】徐夤 
<br>
<br>酒醒欲得适闲情，骑马那胜策杖行。天暖天寒三月暮， 
<br>溪南溪北两村名。沙澄浅水鱼知钓，花落平田鹤见耕。 
<br>望断长安故交远，来书未说九河清。
<br>
<br>
<br>
<br>&nbsp;&nbsp; 卷708_48 【梦断】徐夤 
<br>
<br>梦断纱窗半夜雷，别君花落又花开。渔阳路远书难寄， 
<br>衡岳山高月不来。玄燕有情穿绣户，灵龟无应祝金杯。 
<br>人生若得长相对，萤火生烟草化灰。
<br>
<br>
<br>
<br>&nbsp;&nbsp; 卷708_49 【人事】徐夤 
<br>
<br>人事飘如一炷烟，且须求佛与求仙。丰年甲子春无雨， 
<br>良夜庚申夏足眠。颜氏岂嫌瓢里饮，孟光非取镜中妍。 
<br>平生生计何为者，三径苍苔十亩田。
<br>
<br>
<br>
<br>&nbsp;&nbsp; 卷708_50 【休说】徐夤 
<br>
<br>休说人间有陆沈，一樽闲待月明斟。时来不怕沧溟阔， 
<br>道大却忧潢潦深。白首钓鱼应是分，青云干禄已无心。 
<br>梓桐赋罢相如隐，谁为君前永夜吟。
<br>
<br>
<br>
<br>&nbsp;&nbsp; 卷708_51 【嘉运】徐夤 
<br>
<br>嘉运良时两阻修，钓竿蓑笠乐林丘。家无寸帛浑闲事， 
<br>身似浮云且自由。庭际鸟啼花旋落，潭心月在水空流。 
<br>晨炊一箸红银粒，忆著长安索米秋。
<br>
<br>
<br>
<br>&nbsp;&nbsp; 卷708_52 【绿鬓】徐夤 
<br>
<br>绿鬓先生自出林，孟光同乐野云深。躬耕为食古人操， 
<br>非织不衣贤者心。眼众岂能分瑞璧，舌多须信烁良金。 
<br>君看黄阁南迁客，一过泷州绝好音。
<br>
<br>
<br>
<br>&nbsp;&nbsp; 卷708_53 【骄侈】徐夤 
<br>
<br>骄侈阽危俭素牢，镜中形影岂能逃。石家恃富身还灭， 
<br>颜子非贫道不遭。蝙蝠亦能知日月，鸾凤那肯啄腥臊。 
<br>古今人事惟堪醉，好脱霜裘换绿醪。
<br>
<br>
<br>
<br>&nbsp;&nbsp; 卷708_54 【龙蛰二首】徐夤 
<br>
<br>龙蛰蛇蟠却待伸，和光何惜且同尘。伍员岂是吹箫者， 
<br>冀缺非同执耒人。神剑触星当变化，良金成器在陶钧。 
<br>穰侯休忌关东客，张禄先生竟相秦。
<br>
<br>休说雄才间代生，到头难与运相争。时通有诏征枚乘， 
<br>世乱无人荐祢衡。逐日莫矜驽马步，司晨谁要牝鸡鸣。 
<br>中林且作烟霞侣，尘满关河未可行。
<br>
<br>
<br>
<br>&nbsp;&nbsp; 卷708_55 【逐臭苍蝇】徐夤 
<br>
<br>逐臭苍蝇岂有为，清蝉吟露最高奇。多藏苟得何名富， 
<br>饱食嗟来未胜饥。穷寂不妨延寿考，贪狂总待算毫厘。 
<br>首阳山翠千年在，好奠冰壶吊伯夷。
<br>
<br>
<br>
<br>&nbsp;&nbsp; 卷708_56 【牡丹花二首】徐夤 
<br>
<br>看遍花无胜此花，剪云披雪蘸丹砂。开当青律二三月， 
<br>破却长安千万家。天纵秾华刳鄙吝，春教妖艳毒豪奢。 
<br>不随寒令同时放，倍种双松与辟邪。
<br>
<br>万万花中第一流，浅霞轻染嫩银瓯。能狂绮陌千金子， 
<br>也惑朱门万户侯。朝日照开携酒看，暮风吹落绕栏收。 
<br>诗书满架尘埃扑，尽日无人略举头。
<br>
<br>
<br>
<br>&nbsp;&nbsp; 卷708_57 【尚书座上赋牡丹花得轻字韵其花自越中移植】徐夤 
<br>
<br>流苏凝作瑞华精，仙阁开时丽日晴。霜月冷销银烛焰， 
<br>宝瓯圆印彩云英。娇含嫩脸春妆薄，红蘸香绡艳色轻。 
<br>早晚有人天上去，寄他将赠董双成。
<br>
<br>
<br>
<br>&nbsp;&nbsp; 卷708_58 【依韵和尚书再赠牡丹花】徐夤 
<br>
<br>烂银基地薄红妆，羞杀千花百卉芳。紫陌昔曾游寺看， 
<br>朱门今在绕栏望。龙分夜雨资娇态，天与春风发好香。 
<br>多著黄金何处买，轻桡挑过镜湖光。
<br>
<br>
<br>
<br>&nbsp;&nbsp; 卷708_59 【郡庭惜牡丹】徐夤 
<br>
<br>肠断东风落牡丹，为祥为瑞久留难。青春不驻堪垂泪， 
<br>红艳已空犹倚栏。积藓下销香蕊尽，晴阳高照露华干。 
<br>明年万叶千枝长，倍发芳菲借客看。
<br>
<br>
<br>
<br>&nbsp;&nbsp; 卷708_60 【追和白舍人咏白牡丹】徐夤 
<br>
<br>蓓蕾抽开素练囊，琼葩薰出白龙香。裁分楚女朝云片， 
<br>剪破姮娥夜月光。雪句岂须征柳絮，粉腮应恨帖梅妆。 
<br>槛边几笑东篱菊，冷折金风待降霜。
<br>
<br>
<br>
<br>&nbsp;&nbsp; 卷708_61 【忆牡丹】徐夤 
<br>
<br>绿树多和雪霰栽，长安一别十年来。王侯买得价偏重， 
<br>桃李落残花始开。宋玉邻边腮正嫩，文君机上锦初裁。 
<br>沧洲春暮空肠断，画看犹将劝酒杯。
<br>
<br>
<br>
<br>&nbsp;&nbsp; 卷708_62 【惜牡丹】徐夤 
<br>
<br>今日狂风揭锦筵，预愁吹落夕阳天。闲看红艳只须醉， 
<br>谩惜黄金岂是贤。南国好偷夸粉黛，汉宫宜摘赠神仙。 
<br>良时虽作莺花主，白马王孙恰少年。
<br>
<br>
<br>
<br>&nbsp;&nbsp; 卷708_63 【览柳浑汀洲采白蘋之什，因成一章】徐夤 
<br>
<br>采尽汀蘋恨别离，鸳鸯鸂鶒总双飞。月明南浦梦初断， 
<br>花落洞庭人未归。天远有书随驿使，夜长无烛照寒机。 
<br>年来泣泪知多少，重叠成痕在绣衣。
<br>
<br>
<br>
<br>&nbsp;&nbsp; 卷708_64 【司直巡官无诸移到玫瑰花】徐夤 
<br>
<br>芳菲移自越王台，最似蔷薇好并栽。秾艳尽怜胜彩绘， 
<br>嘉名谁赠作玫瑰。春藏锦绣风吹拆，天染琼瑶日照开。 
<br>为报朱衣早邀客，莫教零落委苍苔。
<br>
<br>
<br>
<br>&nbsp;&nbsp; 卷708_65 【梅花】徐夤 
<br>
<br>琼瑶初绽岭头葩，蕊粉新妆姹女家。举世更谁怜洁白， 
<br>痴心皆尽爱繁华。玄冥借与三冬景，谢氏输他六出花。 
<br>结实和羹知有日，肯随羌笛落天涯。
<br>
<br>
<br>
<br>&nbsp;&nbsp; 卷708_66 【荔枝二首】徐夤 
<br>
<br>朱弹星丸粲日光，绿琼枝散小香囊。龙绡壳绽红纹粟， 
<br>鱼目珠涵白膜浆。梅熟已过南岭雨，橘酸空待洞庭霜。 
<br>蛮山蹋晓和烟摘，拜捧金盘奉越王。
<br>
<br>日日熏风卷瘴烟，南园珍果荔枝先。灵鸦啄破琼津滴， 
<br>宝器盛来蚌腹圆。锦里只闻销醉客，蕊宫惟合赠神仙。 
<br>何人刺出猩猩血，深染罗纹遍壳鲜。
<br>
<br>
<br>
<br>&nbsp;&nbsp; 卷708_67 【菊花】徐夤 
<br>
<br>桓景登高事可寻，黄花开处绿畦深。消灾辟恶君须采， 
<br>冷露寒霜我自禁。篱物早荣还早谢，涧松同德复同心。 
<br>陶公岂是居贫者，剩有东篱万朵金。
<br>
<br>
<br>
<br>&nbsp;&nbsp; 卷708_68 【画松】徐夤 
<br>
<br>涧底阴森验笔精，笔闲开展觉神清。曾当月照还无影， 
<br>若许风吹合有声。枝偃只应玄鹤识，根深且与茯苓生。 
<br>天台道士频来见，说似株株倚赤城。
<br>
<br>
<br>
<br>&nbsp;&nbsp; 卷708_69 【草木】徐夤 
<br>
<br>草木无情亦可嗟，重开明镜照无涯。菊英空折罗含宅， 
<br>榆荚不生原宪家。天命岂凭医药石，世途还要辟虫沙。 
<br>仙翁乞取金盘露，洗却苍苍两鬓华。
<br>
<br>
<br>
<br>&nbsp;&nbsp; 卷708_70 【松】徐夤 
<br>
<br>涧底青松不染尘，未逢良匠竞谁分。龙盘劲节岩前见， 
<br>鹤唳翠梢天上闻。大厦可营谁择木，女萝相附欲凌云。 
<br>皇王自有增封日，修竹徒劳号此君。
<br>
<br>
<br>
<br>&nbsp;&nbsp; 卷708_71 【竹】徐夤 
<br>
<br>翠染琅玕粉渐开，东南移得会稽栽。游丝挂处渔竿去， 
<br>绿水夹时龙影来。风触有声含六律，露沾如洗绝浮埃。 
<br>王猷旧宅无人到，抱却清阴盖绿苔。
<br>
<br>
<br>
<br>&nbsp;&nbsp; 卷708_72 【尚书打球，小骢步骤最奇，因有所赠】徐夤 
<br>
<br>善价千金未可论，燕王新寄小龙孙。逐将白日驰青汉， 
<br>衔得流星入画门。步骤最能随手转，性灵多恐会人言。 
<br>桃花雪点多虽贵，全假当场一顾恩。
<br>
<br>
<br>
<br>&nbsp;&nbsp; 卷708_73 【尚书惠蜡面茶】徐夤 
<br>
<br>武夷春暖月初圆，采摘新芽献地仙。飞鹊印成香蜡片， 
<br>啼猿溪走木兰船。金槽和碾沈香末，冰碗轻涵翠缕烟。 
<br>分赠恩深知最异，晚铛宜煮北山泉。
<br>
<br>
<br>
<br>&nbsp;&nbsp; 卷708_74 【劝酒】徐夤 
<br>
<br>休向尊前诉羽觥，百壶清酌与君倾。身同绿树年年老， 
<br>事比红尘日日生。六国英雄徒反覆，九原松柏甚分明。 
<br>醉乡路与乾坤隔，岂信人间有利名。
<br>
<br>
<br>
<br>&nbsp;&nbsp; 卷708_75 【断酒】徐夤 
<br>
<br>因论沈湎觉前非，便碎金罍与羽卮。采茗早驰三蜀使， 
<br>看花甘负五侯期。窗间近火刘伶传，坐右新铭管仲辞。 
<br>此事十年前已说，匡庐山下老僧知。
<br>
<br>
<br>
<br>&nbsp;&nbsp; 卷708_76 【忆旧山】徐夤 
<br>
<br>涧竹岩云有旧期，二年频长鬓边丝。游鱼不爱金杯水， 
<br>栖鸟敢求琼树枝。陶景恋深松桧影，留侯抛却帝王师。 
<br>龙争虎攫皆闲事，数叠山光在梦思。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
