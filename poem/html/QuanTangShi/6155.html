<HTML>
<HEAD>
<TITLE>全唐诗 卷464-467 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷464-467</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷464-467</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6155"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷464-467')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷464-467]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷464_1 【和李校书雨中自秘省见访知早入朝便入集贤不遇诗】王起 
<br>
<br>台庭才子来款扉，典校初从天禄归。已惭陋巷回玉趾， 
<br>仍闻细雨沾彩衣。诘朝始趋凤阙去，此日遂愁鸡黍违。 
<br>忆昨谬官在乌府，喜君对门讨鱼鲁。直庐相望夜每阑， 
<br>高阁遥临月时吐。昔闻三入承明庐，今来重入中秘书。 
<br>校文复忝丞相属，博物更与张侯居。新冠峨峨不变铁， 
<br>旧泉脉脉犹在渠。忽枉情人吐芳讯，临风不羡潘锦舒。 
<br>忆见青天霞未卷，吟玩瑶华不知晚。自怜岂是风引舟， 
<br>如何渐与蓬山远。
<br>
<br>
<br>&nbsp;&nbsp; 卷464_2 【贡举人谒先师闻雅乐】王起 
<br>
<br>蔼蔼观光士，来同鹄鹭群。鞠躬遗像在，稽首雅歌闻。 
<br>度曲飘清汉，馀音遏晓云。两楹凄已合，九仞杳难分。 
<br>断续同清吹，洪纤入紫氛。长言听已罢，千载仰斯文。
<br>
<br>
<br>
<br>&nbsp;&nbsp; 卷464_3 【浊水求珠】王起 
<br>
<br>行潦沈明月，光辉也不浮。识珍能洞鉴，精宝此来求。 
<br>几被泥沙杂，常随混浊流。润川终自媚，照乘且何由。 
<br>的皪终难掩，晶荧愿见收。蛇行无胫至，饮德已闻酬。
<br>
<br>
<br>
<br>&nbsp;&nbsp; 卷464_4 【和周侍郎见寄】王起 
<br>
<br>贡院离来二十霜，谁知更忝主文场。杨叶纵能穿旧的， 
<br>桂枝何必爱新香。九重每忆同仙禁，六义初吟得夜光。 
<br>莫道相知不相见，莲峰之下欲征黄。
<br>
<br>
<br>
<br>&nbsp;&nbsp; 卷464_5 【赠毛仙翁】王起 
<br>
<br>冰霜肌骨称童年，羽驾何由到俗间。丹灶化金留秘诀， 
<br>仙宫嗽玉叩玄关。壶中世界青天近，洞里烟霞白日闲。 
<br>若许随师去尘网，愿陪鸾鹤向三山。
<br>
<br>
<br>
<br>&nbsp;&nbsp; 卷464_6 【赋花】王起 
<br>
<br>花。点缀，分葩。露初裛，月未斜。一枝曲水，千树山家。 
<br>戏蝶未成梦，娇莺语更夸。既见东园成径，何殊西子同车。 
<br>渐觉风飘轻似雪，能令醉者乱如麻。
<br>
<br>
<br>
<br>&nbsp;&nbsp; 卷464_7 【赋得浊水求珠】王损之 
<br>
<br>积水非澄彻，明珠不易求。依稀沈极浦，想像在中流。 
<br>瞪目思清浅，褰裳恨暗投。徒看川色媚，空爱夜光浮。 
<br>月入疑龙吐，星归似蚌游。终希识珍者，采掇冀冥搜。
<br>
<br>
<br>
<br>&nbsp;&nbsp; 卷464_8 【赋得行不由径】王炎 
<br>
<br>邪径趋时捷，端心恶此名。长衢贵高步，大路自规行。 
<br>且虑萦纡僻，将求坦荡情。讵同流俗好，方保立身贞。 
<br>远迹如违险，修仁在履平。始知夫子道，从此得坚诚。
<br>
<br>
<br>
<br>&nbsp;&nbsp; 卷464_9 【赋得行不由径（一作萧昕诗）】封孟绅 
<br>
<br>欲速意何成，康庄欲砥平。天衢皆利往，吾道泰方行。 
<br>不复由莱径，无由见蒋生。三条遵广达，九轨尚安贞。 
<br>紫陌悠悠去，芳尘步步清。澹台千载后，公正有遗名。
<br>
<br>
<br>
<br>&nbsp;&nbsp; 卷464_10 【题马侍中燧木香亭】邵楚苌 
<br>
<br>春日迟迟木香阁，窈窕佳人褰绣幕。淋漓玉露滴紫蕤， 
<br>绵蛮黄鸟窥朱萼。横汉碧云歌处断，满地花钿舞时落。 
<br>树影参差斜入檐，风动玲珑水晶箔。
<br>
<br>
<br>
<br>&nbsp;&nbsp; 卷464_11 【赋得玉水记方流】郑俞 
<br>
<br>积水綦文动，因知玉产幽。如天涵素色，侔地引方流。 
<br>潜润滋云起，荧华射浪浮。鱼龙泉不夜，草木岸无秋。 
<br>璧沼宁堪比，瑶池讵可俦。若非悬坐测，谁复寄冥搜。
<br>
<br>
<br>
<br>&nbsp;&nbsp; 卷464_12 【赋得玉水记方流】吴丹 
<br>
<br>玉泉何处记，四折水纹浮。润下宁逾矩，居方在上流。 
<br>映空虚漾漾，涵白净悠悠。影碎疑冲斗，光清耐触舟。 
<br>珪璋分辨状，沙砾共怀柔。愿赴朝宗日，萦回入御沟。
<br>
<br>
<br>
<br>&nbsp;&nbsp; 卷464_13 【赋得玉水记方流】王鉴 
<br>
<br>玉润在中洲，光临碕岸幽。氤氲冥瑞影，演漾度方流。 
<br>乍似轻涟合，还疑骇浪收。夤缘知有异，洞彻信无俦。 
<br>比德称殊赏，含辉处至柔。沉沦如见念，况乃属时休。
<br>
<br>
<br>
<br>&nbsp;&nbsp; 卷464_14 【赋得玉水记方流】陈昌言 
<br>
<br>明媚如怀玉，奇姿自托幽。白虹深不见，绿水折空流。 
<br>方珏清沙遍，纵横气色浮。类圭才有角，写月让成钩。 
<br>久处沉潜贵，希当特达收。滔滔在何许，揭厉愿从游。
<br>
<br>
<br>
<br>&nbsp;&nbsp; 卷464_15 【白日丽江皋（一作鲍溶诗）】陈昌言 
<br>
<br>迟景临遥水，晴空似不高。清明开晓镜，昭晰辨秋毫。 
<br>郁郁长堤土，离离浅渚毛。烟销占一候，风静拥千艘。 
<br>独媚青春柳，宜看白鹭涛。何年谢公赏，遗韵在江皋。
<br>
<br>
<br>
<br>&nbsp;&nbsp; 卷464_16 【赋得玉水记方流】杜元颖 
<br>
<br>重泉生美玉，积水异常流。始玩清堪赏，因知宝可求。 
<br>斗回虹气见，磬折紫光浮。中矩皆明德，同方叶至柔。 
<br>月华偏共映，风暖伫将游。遇鉴终无暗，逢时愿见收。
<br>
<br>
<br>
<br>&nbsp;&nbsp; 卷464_17 【太常观阅骠国新乐】胡直钧 
<br>
<br>异音来骠国，初被奉常人。才可宫商辨，殊惊节奏新。 
<br>转规回绣面，曲折度文身。舒散随鸾吹，喧呼杂鸟春。 
<br>襟衽怀旧识，丝竹变恒陈。何事留中夏，长令表化淳。
<br>
<br>
<br>
<br>&nbsp;&nbsp; 卷464_18 【行不由径】俞简 
<br>
<br>古人心有尚，乃是孔门生。为计安贫乐，当从大道行。 
<br>讵应流远迹，方欲料前程。捷径虽云易，长衢岂不平。 
<br>后来无枉路，先达擅前名。一示遵途意，微衷益自精。
<br>
<br>
<br>
<br>&nbsp;&nbsp; 卷464_19 【丁巳岁八月祭武侯祠堂，因题临淮公旧碑】杨嗣复 
<br>
<br>斋庄修祀事，旌旆出效闉。薙草轩墀狭，涂墙赭垩新。 
<br>谋猷期作圣，风俗奉为神。酹酒成坳泽，持兵列偶人。 
<br>非才膺宠任，异代揖芳尘。况是平津客，碑前泪满巾。
<br>
<br>
<br>
<br>&nbsp;&nbsp; 卷464_20 【仪凤】杨嗣复 
<br>
<br>八方该帝泽，威凤忽来宾。向日朱光动，迎风翠羽新。 
<br>低昂多异趣，饮啄迥无邻。郊薮今翔集，河图意等伦。 
<br>闻韶知鼓舞，偶圣愿逡巡。比屋初同俗，垂恩击壤人。
<br>
<br>
<br>
<br>&nbsp;&nbsp; 卷464_21 【赠毛仙翁】杨嗣复 
<br>
<br>天上玉郎骑白鹤，肘后金壶盛妙药。暂游下界傲五侯， 
<br>重看当时旧城郭。羽衣茸茸轻似雪，云上双童持绛节。 
<br>王母亲缝紫锦囊，令向怀中藏秘诀。令威子晋皆俦侣， 
<br>东岳同寻太真女。搜奇缀韵和阳春，文章不是人间语。 
<br>药成自固黄金骨，天地齐兮身不没。日月宫中便是家， 
<br>下视昆仑何突兀。童姿玉貌谁方比，玄发绿髯光弥弥。 
<br>满朝将相门弟子，随师尽愿抛尘滓。九转琅玕必有馀， 
<br>愿乞刀圭救生死。
<br>
<br>
<br>
<br>&nbsp;&nbsp; 卷464_22 【题李处士山居】杨嗣复 
<br>
<br>卧龙决起为时君，寂寞匡庐惟白云。
<br>今日仲容修故业，草堂焉敢更移文。
<br>
<br>
<br>
<br>&nbsp;&nbsp; 卷464_23 【谢寄新茶】杨嗣复 
<br>
<br>石上生芽二月中，蒙山顾渚莫争雄。
<br>封题寄与杨司马，应为前衔是相公。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷465_1 【卢十五竹亭送侄偁归山】杨衡 
<br>
<br>落叶寒拥壁，清霜夜沾石。正是忆山时，复送归山客。 
<br>殷勤一尊酒，晓月当窗白。
<br>
<br>
<br>&nbsp;&nbsp; 卷465_2 【旅次江亭】杨衡 
<br>
<br>扣舷不能寐，皓露清衣襟。弥伤孤舟夜，远结万里心。 
<br>幽兴惜瑶草，素怀寄鸣琴。三奏月初上，寂寥寒江深。
<br>
<br>
<br>
<br>&nbsp;&nbsp; 卷465_3 【赋得夜雨滴空阶送魏秀才】杨衡 
<br>
<br>委檐方滴滴，沾红复洒绿。醉听乍朦胧，愁闻多断续。 
<br>始兼泉向细，稍杂更声促。百虑自萦心，况有人如玉。
<br>
<br>
<br>
<br>&nbsp;&nbsp; 卷465_4 【征人】杨衡 
<br>
<br>西风屡鸣雁，东郊未升日。繁烟幕幕昏，暗骑萧萧出。 
<br>望云愁玉塞，眠月想蕙质。借问露沾衣，何如香满室。
<br>
<br>
<br>
<br>&nbsp;&nbsp; 卷465_5 【游陆先生故岩居】杨衡 
<br>
<br>独壑临万嶂，苍苔绝行迹。仰窥猿挂树，俯对鹤巢石。 
<br>上有一岩屋，相传灵人宅。深林无阳晖，幽水转鲜碧。 
<br>拾薪遇遗鼎，探穴得古籍。结念候云兴，烧香坐终夕。
<br>
<br>
<br>
<br>&nbsp;&nbsp; 卷465_6 【题玄和师仙药室】杨衡 
<br>
<br>山边萧寂室，石掩浮云扃。绕室微有路，松烟深冥冥。 
<br>入松汲寒水，对鹤问仙经。石几香未尽，水花风欲零。 
<br>何年去华表，几度穷苍冥。却顾宦游子，眇如霜中萤。
<br>
<br>
<br>
<br>&nbsp;&nbsp; 卷465_7 【宿陆氏斋赋得残灯诗】杨衡 
<br>
<br>殷勤照永夜，属思未成眠。馀辉含薄雾，落烬迸空筵。 
<br>谁比秦楼晓，缄愁别幌前。
<br>
<br>
<br>
<br>&nbsp;&nbsp; 卷465_8 【夷陵郡内叙别】杨衡 
<br>
<br>礼娶嗣明德，同牢夙所钦。况蒙生死契，岂顾蓬蒿心。 
<br>雁币任野薄，恩爱缘义深。同声若鼓瑟，合韵似鸣琴。 
<br>将迓空未立，就赘意难任。皎月托言誓，沧波信浮沉。 
<br>荆台理晨辙，巫渚疑宵襟。悯悯百虑起，回回万恨深。 
<br>候更促徒侣，先晓彻夜禽。灯彩凝寒风，蝉思噪密林。 
<br>留念同心带，赠远芙蓉簪。抚怀极投漆，感物重黄金。 
<br>分鸾岂遐阻，别剑念相寻。倘甘蓬户贱，愿俟故山岑。
<br>
<br>
<br>
<br>&nbsp;&nbsp; 卷465_9 【将之荆州南与张伯刚马惣钟陵夜别】杨衡 
<br>
<br>荆台别路长，密绪分离状。莫诉杯来促，更筹屡已倡。 
<br>烛花侵雾暗，瑟调寒风亮。谁念晓帆开，默睇参差浪。
<br>
<br>
<br>
<br>&nbsp;&nbsp; 卷465_10 【经端溪峡中】杨衡 
<br>
<br>阴岸东流水，上有微风生。素羽漾翠涧，碧苔敷丹英。 
<br>重林宿雨晦，远岫孤霞明。飞猱相攀牵，白云乱纵横。 
<br>有客溯轻楫，阅胜匪羁程。逍遥一息间，粪土五侯荣。 
<br>搴茗庶蠲热，漱泉聊析酲。寄言丝竹者，讵识松风声。
<br>
<br>
<br>
<br>&nbsp;&nbsp; 卷465_11 【南海苦雨，寄赠王四侍御】杨衡 
<br>
<br>炎风杂海气，暑雨每成霖。涂泥亲杖屦，苔藓渍衣襟。 
<br>念近剧怀远，涉浅定知深。暗沟夜滴滴，荒庭昼霪霪。 
<br>折简展离旷，理径俟招寻。处阴诚多惨，况乃触隅禽。
<br>
<br>
<br>
<br>&nbsp;&nbsp; 卷465_12 【秋夜闲居，即事寄庐山郑员外、蜀郡符处士】杨衡 
<br>
<br>忧思繁未整，良辰会无由。引领迟佳音，星纪屡以周。 
<br>蓬阆绝华耀，况乃处穷愁。坠叶寒拥砌，灯火夜悠悠。 
<br>开琴弄清弦，窥月俯澄流。冉冉鸿雁度，萧萧帷箔秋。 
<br>怅怀石门咏，缅慕碧鸡游。仿佛蒙颜色，崇兰隐芳洲。
<br>
<br>
<br>
<br>&nbsp;&nbsp; 卷465_13 【寄赠田仓曹湾】杨衡 
<br>
<br>芳兰媚庭除，灼灼红英舒。身为陋巷客，门有绛辕车。 
<br>朝览夷胡传，暮习颍阳书。盻云高羽翼，待贾蕴璠玙。 
<br>缨弁虽云阻，音尘岂复疏。若因风雨晦，应念寂寥居。
<br>
<br>
<br>
<br>&nbsp;&nbsp; 卷465_14 【咏春色】杨衡 
<br>
<br>霭霭复濛濛，非雾满晴空。密添宫柳翠，暗泄路桃红。 
<br>萦丝光乍失，缘隙影才通。夕迷鸳枕上，朝漫绮弦中。 
<br>促驷驰香陌，劳莺转艳丛。可怜肠断望，并在洛城东。
<br>
<br>
<br>
<br>&nbsp;&nbsp; 卷465_15 【送春】杨衡 
<br>
<br>三月三十日，春归日复暮。惆怅问春风，明朝应不住。 
<br>送春曲江上，眷眷东西顾。但见扑水花，纷纷不知数。 
<br>人生似行客，两足无停步。日日进前程，前程几多路。 
<br>兵刃与水火，尽可违之去。惟有老到来，人间无避处。 
<br>感时良未已，独倚池南树。今日送春心，心如别亲故。
<br>
<br>
<br>
<br>&nbsp;&nbsp; 卷465_16 【游峡山寺】杨衡 
<br>
<br>结构天南畔，胜绝固难俦。幸蒙时所漏，遂得恣闲游。 
<br>路石荫松盖，槛藤维鹤舟。雨霁花木润，风和景气柔。 
<br>宝殿敞丹扉，灵幡垂绛旒。照曜芙蓉壶，金人居上头。 
<br>翔禽拂危刹，落日避层楼。端溪弥漫驶，曲涧潺湲流。 
<br>高居何重沓，登览自夷犹。烟霞无隐态，岩洞讵遗幽。 
<br>奔驷非久耀，驰波肯暂留。会从香火缘，灭迹此山丘。
<br>
<br>
<br>
<br>&nbsp;&nbsp; 卷465_17 【宿陟岵寺云律师院】杨衡 
<br>
<br>像宇郁参差，宝林疏复密。中有弥天子，燃灯坐虚室。 
<br>心证红莲喻，迹羁青眼律。玉炉扬翠烟，金经开缥帙。 
<br>肆陈坚固学，破我梦幻质。碧水洒尘缨，凉扇当夏日。 
<br>宿禽讵相保，迸火烟欲失。愿回戚促劳，趋隅事休逸。
<br>
<br>
<br>
<br>&nbsp;&nbsp; 卷465_18 【秋夜桂州宴送郑十九侍御】杨衡 
<br>
<br>秋至触物愁，况当离别筵。短歌销夜烛，繁绪遍高弦。 
<br>桂水舟始泛，兰堂榻讵悬。一杯勾离阻，三载奉周旋。 
<br>鸦噪更漏飒，露濡风景鲜。斯须不共此，且为更留连。
<br>
<br>
<br>
<br>&nbsp;&nbsp; 卷465_19 【九日陪樊尚书龙山宴集】杨衡 
<br>
<br>孟嘉从宴地，千乘复登临。缘危陟高步，凭旷写幽襟。 
<br>黄花玩初馥，翠物喜盈斟。云杂组绣色，乐和山水音。 
<br>旆摇秋吹急，筵卷夕光沉。都人瞻骑火，犹知隔寺深。
<br>
<br>
<br>
<br>&nbsp;&nbsp; 卷465_20 【江陵送客归河北】杨衡 
<br>
<br>远客归故里，临路结裴回。山长水复阔，无因重此来。 
<br>聊将歌一曲，送子手中杯。
<br>
<br>
<br>
<br>&nbsp;&nbsp; 卷465_21 【送郑丞之罗浮中习业】杨衡 
<br>
<br>百年泛飘忽，万事系衰荣。高鸿脱矰缴，达士去簪缨。 
<br>始从天目游，复作罗浮行。云卧石林密，月窥花洞明。 
<br>全形在气和，习默凭境清。夙秘绛囊诀，屡投金简名。 
<br>钟管促离觞，烟霞随去程。何当真府内，重得款平生。
<br>
<br>
<br>
<br>&nbsp;&nbsp; 卷465_22 【送王秀才往安南】杨衡 
<br>
<br>君为蹈海客，客路谁谙悉。鲸度乍疑山，鸡鸣先见日。 
<br>所嗟回棹晚，倍结离情密。无贪合浦珠，念守江陵橘。
<br>
<br>
<br>
<br>&nbsp;&nbsp; 卷465_23 【送公孙器自桂林归蜀】杨衡 
<br>
<br>桂林浅复碧，潺湲半露石。将乘触物舟，暂驻飞空锡。 
<br>蜀乡异青眼，蓬户高朱戟。风度杳难寻，云飘讵留迹。 
<br>旧户闲花草，驯鸽傍檐隙。挥手共忘怀，日堕千山夕。
<br>
<br>
<br>
<br>&nbsp;&nbsp; 卷465_24 【赠罗浮易炼师】杨衡 
<br>
<br>海上多仙峤，灵人信长生。荣卫冰雪姿，咽嚼日月精。 
<br>默书绛符遍，晦步斗文成。翠发披肩长，金盖凌风轻。 
<br>晓籁息尘响，天鸡叱幽声。碧树来户阴，丹霞照窗明。 
<br>焚香叩虚寂，稽首回太清。鸾鹭振羽仪，飞翻拂旆旌。 
<br>左挹玉泉液，右搴云芝英。念得参龙驾，攀天度赤城。
<br>
<br>
<br>
<br>&nbsp;&nbsp; 卷465_25 【登紫霄峰赠黄仙师】杨衡 
<br>
<br>紫霄不可涉，灵峰信穹崇。下有琼树枝，上有翠发翁。 
<br>鸡鸣秋汉侧，日出红霞中。璨璨真仙子，执旄为侍童。 
<br>焚香杳忘言，默念合太空。世华徒熠耀，虚室自朦胧。 
<br>云飞琼瑶圃，龟息芝兰丛。玉箓掩不开，天窗微微风。 
<br>兹焉悟佳旨，尘境亦幽通。浩渺临广津，永用挹无穷。
<br>
<br>
<br>
<br>&nbsp;&nbsp; 卷465_26 【乌啼曲】杨衡 
<br>
<br>可怜杨叶复杨花，雪净烟深碧玉家。乌栖不定枝条弱， 
<br>城头夜半声哑哑。浮萍流荡门前水，任罥芙蓉莫浣纱。
<br>
<br>
<br>
<br>&nbsp;&nbsp; 卷465_27 【白纻歌二首】杨衡 
<br>
<br>玉缨翠佩杂轻罗，香汗微渍朱颜酡。为君起唱白纻歌， 
<br>清声袅云繁思多，凝笳哀瑟时相和。金壶半倾芳夜促， 
<br>梁尘霏霏暗红烛。令君安坐听终曲，坠叶飘花难再复。
<br>
<br>蹑珠履，步琼筵，轻身起舞红烛前。芳姿艳态妖且妍， 
<br>回眸转袖暗催弦。凉风萧萧漏水急，月华泛艳红莲湿， 
<br>牵裙揽带翻成泣。
<br>
<br>
<br>
<br>&nbsp;&nbsp; 卷465_28 【长门怨】杨衡 
<br>
<br>丝声繁兮管声急，珠帘不卷风吹入。万遍凝愁枕上听， 
<br>千回候命花间立。望望昭阳信不来。回眸独掩红巾泣。
<br>
<br>
<br>
<br>&nbsp;&nbsp; 卷465_29 【寄彻公】杨衡 
<br>
<br>北风吹霜霜月明，荷叶枯尽越水清。
<br>别来几度龙宫宿，雪山童子应相逐。
<br>
<br>
<br>
<br>&nbsp;&nbsp; 卷465_30 【哭李象】杨衡 
<br>
<br>白鸡黄犬不将去，寂寞空馀葬时路。草死花开年复年， 
<br>后人知是何人墓。忆君思君独不眠，夜寒月照青枫树。
<br>
<br>
<br>
<br>&nbsp;&nbsp; 卷465_31 【宿云溪观，赋得秋灯引送客】杨衡 
<br>
<br>云房寄宿秋夜客，一灯荧荧照虚壁。虫声呼客客未眠， 
<br>几人语话清景侧。不可离别愁纷多，秋灯秋灯奈别何。
<br>
<br>
<br>
<br>&nbsp;&nbsp; 卷465_32 【采莲曲】杨衡 
<br>
<br>凝鲜雾渚夕，阳艳绿波风。鱼游乍散藻，露重稍欹红。 
<br>楚客伤暮节，吴娃泣败丛。促令芳本固，宁望雪霜中。
<br>
<br>
<br>
<br>&nbsp;&nbsp; 卷465_33 【他乡七夕】杨衡 
<br>
<br>汉渚常多别，山桥忽重游。向云迎翠辇，当月拜珠旒。 
<br>寝幌凝宵态，妆奁闭晓愁。不堪鸣杼日，空对白榆秋。
<br>
<br>
<br>
<br>&nbsp;&nbsp; 卷465_34 【春日偶题】杨衡 
<br>
<br>何处春先到，桥东水北亭。冻花开未得，冷酒酌难醒。 
<br>就日移轻榻，遮风展小屏。更无人劝饮，莺语渐叮咛。
<br>
<br>
<br>
<br>&nbsp;&nbsp; 卷465_35 【题山寺】杨衡 
<br>
<br>千峰白露后，云壁挂残灯。曙色海边日，经声松下僧。 
<br>意闲门不闭，年去水空澄。稽首如何问，森罗尽一乘。
<br>
<br>
<br>
<br>&nbsp;&nbsp; 卷465_36 【广州石门寺重送李尚赴朝，时兼宗正卿】杨衡 
<br>
<br>象阙趋云陛，龙宫憩石门。清铙犹启路，黄发重攀辕。 
<br>藻变朝天服，珠怀委地言。那令蓬蒿客，兹席未离尊。
<br>
<br>
<br>
<br>&nbsp;&nbsp; 卷465_37 【送孔周之南海谒王尚书】杨衡 
<br>
<br>泛棹若流萍，桂寒山更青。望云生碧落，看日下沧溟。 
<br>潮尽收珠母，沙闲拾翠翎。自趋龙戟下，再为诵芳馨。
<br>
<br>
<br>
<br>&nbsp;&nbsp; 卷465_38 【冬夜举公房送崔秀才归南阳】杨衡 
<br>
<br>闻君动征棹，犯夜故来寻。强置一尊酒，重款百年心。 
<br>灯白霜气冷，室虚松韵深。南阳三顾地，幸偶价千金。
<br>
<br>
<br>
<br>&nbsp;&nbsp; 卷465_39 【送陈房谒抚州周使君】杨衡 
<br>
<br>匡山一亩宫，尚有桂兰丛。凿壁年虽异，穿杨志幸同。 
<br>貌羸缘塞苦，道蹇为囊空。去谒临川守，因怜鹤在笼。
<br>
<br>
<br>
<br>&nbsp;&nbsp; 卷465_40 【山斋独宿赠晏上人】杨衡 
<br>
<br>幢幢云树秋，黄叶下山头。虫响夜难度，梦闲神不游。 
<br>窗灯寒几尽，帘雨晓阶愁。何以禅栖客，灰心在沃州。
<br>
<br>
<br>
<br>&nbsp;&nbsp; 卷465_41 【桂州与陈羽念别】杨衡 
<br>
<br>惨戚损志抱，因君时解颜。重叹今夕会，复在几夕间。 
<br>碧桂水连海，苍梧云满山。茫茫从此去，何路入秦关。
<br>
<br>
<br>
<br>&nbsp;&nbsp; 卷465_42 【经赵处士居】杨衡 
<br>
<br>云居避世客，发白习儒经。有地水空绿，无人山自青。 
<br>废梁悲逝水，卧木思荒庭。向夕霏烟敛，徒看处士星。
<br>
<br>
<br>
<br>&nbsp;&nbsp; 卷465_43 【病中赴袁州次香馆】杨衡 
<br>
<br>病舆憩上馆，缭绕向山隅。荒葛漫欹壁，幽禽啄朽株。 
<br>力微怯升降，意欲结踟躇。谁能挹香水，一为濯烦纡。
<br>
<br>
<br>
<br>&nbsp;&nbsp; 卷465_44 【送人流雷州】杨衡 
<br>
<br>逐客指天涯，人间此路赊。地图经大庾，水驿过长沙。 
<br>腊月雷州雨，秋风桂岭花。不知荒徼外，何处有人家。
<br>
<br>
<br>
<br>&nbsp;&nbsp; 卷465_45 【送彻公】杨衡 
<br>
<br>白首年空度，幽居俗岂知。败蕉依晚日，孤鹤立秋墀。 
<br>久客何由造，禅门不可窥。会同尘外友，斋沐奉威仪。
<br>
<br>
<br>
<br>&nbsp;&nbsp; 卷465_46 【赠庐山道士】杨衡 
<br>
<br>寂寥高室古松寒，松下仙人字委鸾。头垂白发朝鸣磬， 
<br>手把青芝夜绕坛。物像自随尘外灭，真源长向性中看。 
<br>悠悠万古皆如此，秋比松枝春比兰。
<br>
<br>
<br>
<br>&nbsp;&nbsp; 卷465_47 【赋得直如朱丝弦】杨衡 
<br>
<br>寂寞瑶琴上，深知直者情。幸传朱鹭曲，那止素丝名。 
<br>瑞草人空仰，王言世久行。大方闻正位，乐府动清声。 
<br>文武音初合，宫商调屡更。谁能向机杼，终日泣无成。
<br>
<br>
<br>
<br>&nbsp;&nbsp; 卷465_48 【早春即事】杨衡 
<br>
<br>眼重朝眠足，头轻宿醉醒。阳光满前户，雪水半中庭。 
<br>候变随天气，春生逐地形。北檐梅晚白，东岸柳先青。 
<br>葱垄抽羊角，松巢堕鹤翎。老来诗更拙，吟罢少人听。
<br>
<br>
<br>
<br>&nbsp;&nbsp; 卷465_49 【题花树】杨衡 
<br>
<br>都无看花意，偶到树边来。可怜枝上色，一一为愁开。
<br>
<br>
<br>
<br>&nbsp;&nbsp; 卷465_50 【宿吉祥寺寄庐山隐者】杨衡 
<br>
<br>风鸣云外钟，鹤宿千年松。相思杳不见，月出山重重。
<br>
<br>
<br>
<br>&nbsp;&nbsp; 卷465_51 【边思】杨衡 
<br>
<br>苏武节旄尽，李陵音信稀。梅当陇上发，人向陇头归。
<br>
<br>
<br>
<br>&nbsp;&nbsp; 卷465_52 【夜半步次古城】杨衡 
<br>
<br>茫茫死复生，惟有古时城。夜半无鸟雀，花枝当月明。
<br>
<br>
<br>
<br>&nbsp;&nbsp; 卷465_53 【春梦】杨衡 
<br>
<br>空庭日照花如锦，红妆美人当昼寝。
<br>傍人不知梦中事，唯见玉钗时坠枕。
<br>
<br>
<br>
<br>&nbsp;&nbsp; 卷465_54 【宿青牛谷】杨衡 
<br>
<br>随云步入青牛谷，青牛道士留我宿。
<br>可怜夜久月明中，唯有坛边一枝竹。
<br>
<br>
<br>
<br>&nbsp;&nbsp; 卷465_55 【槿（一作戎昱诗）】杨衡 
<br>
<br>自用金钱买槿栽，二年方始一花开。
<br>怜红未许家人见，胡蝶争知早到来。
<br>
<br>
<br>
<br>&nbsp;&nbsp; 卷465_56 【九日】杨衡 
<br>
<br>黄菊紫菊傍篱落，摘菊泛酒爱芳新。
<br>不堪今日望乡意，强插茱萸随众人。
<br>
<br>
<br>
<br>&nbsp;&nbsp; 卷465_57 【仙女词】杨衡 
<br>
<br>玉京初侍紫皇君，金缕鸳鸯满绛裙。
<br>仙宫一闭无消息，遥结芳心向碧云。
<br>
<br>
<br>
<br>&nbsp;&nbsp; 卷465_58 【句】杨衡 
<br>
<br>贤人处霄汉，荒泽自耕耘。
<br>
<br>陇首降时雨，雷声出夏云。（答崔钱二补阙见《诗式》）
<br>
<br>一一鹤声飞上天。（见《纪事》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷466_1 【享太庙乐章】牛僧孺 
<br>
<br>湜湜颀颀，融昭德辉。不纽不舒，贯成九围。 
<br>武烈文经，敷施当宜。纂尧付启，亿万熙熙。
<br>
<br>
<br>&nbsp;&nbsp; 卷466_2 【乐天梦得有岁夜诗聊以奉和】牛僧孺 
<br>
<br>惜岁岁今尽，少年应不知。凄凉数流辈，欢喜见孙儿。 
<br>暗减一身力，潜添满鬓丝。莫愁花笑老，花自几多时。
<br>
<br>
<br>
<br>&nbsp;&nbsp; 卷466_3 【李苏州遗太湖石奇状绝伦因题二十韵奉呈梦得、乐天】牛僧孺 
<br>
<br>胚浑何时结，嵌空此日成。掀蹲龙虎斗，挟怪鬼神惊。 
<br>带雨新水静，轻敲碎玉鸣。搀叉锋刃簇，缕络钓丝萦。 
<br>近水摇奇冷，依松助澹清。通身鳞甲隐，透穴洞天明。 
<br>丑凸隆胡准，深凹刻兕觥。雷风疑欲变，阴黑讶将行。 
<br>噤z9微寒早，轮囷数片横。地祇愁垫压，鳌足困支撑。
<br>珍重姑苏守，相怜懒慢情。为探湖里物，不怕浪中鲸。 
<br>利涉馀千里，山河仅百程。池塘初展见，金玉自凡轻。 
<br>侧眩魂犹悚，周观意渐平。似逢三益友，如对十年兄。 
<br>旺兴添魔力，消烦破宿酲。媲人当绮皓，视秩即公卿。 
<br>念此园林宝，还须别识精。诗仙有刘白，为汝数逢迎。
<br>
<br>
<br>
<br>&nbsp;&nbsp; 卷466_3 【席上赠刘梦得】牛僧孺 
<br>
<br>粉署为郎四十春，今来名辈更无人。休论世上升沉事， 
<br>且斗樽前见在身。珠玉会应成咳唾，山川犹觉露精神。 
<br>莫嫌恃酒轻言语，曾把文章谒后尘。
<br>
<br>
<br>
<br>&nbsp;&nbsp; 卷466_4 【句】牛僧孺 
<br>
<br>但愁封寄去，魔物或惊禅。（《赠白乐天筝》）
<br>
<br>惟羡东都白居士，年年香积问禅师。（《赠白》，下同）
<br>
<br>不是道公狂不得，恨公逢我不教狂。
<br>
<br>地瘦草丛短。
<br>
<br>求人气色沮，凭酒意乃伸。
<br>
<br>
<br>
<br>&nbsp;&nbsp; 卷466_5 【赋得月照冰池】叶季良 
<br>
<br>霁夕云初敛，栖娥月未亏。圆光生碧海，素色满瑶池。 
<br>天迥轮空见，波凝影讵窥。浮霜玉比彩，照像镜同规。 
<br>皎洁寒偏净，裴回夜转宜。谁怜幽境在，长与赏心随。
<br>
<br>
<br>
<br>&nbsp;&nbsp; 卷466_6 【赋得琢玉成器】叶季良 
<br>
<br>片玉寄幽石，纷纶当代名。荆人献始遇，良匠琢初成。 
<br>冰映寒光动，虹开晚色明。雅容看更澈，馀响扣弥清。 
<br>自与琼瑶比，方随掌握荣。因知君有用，高价伫连城。
<br>
<br>
<br>
<br>&nbsp;&nbsp; 卷466_7 【省试吴宫教美人战】叶季良 
<br>
<br>强吴矜霸略，讲武在深宫。尽出娇娥妓，先观上将风。 
<br>挥戈罗袖卷，擐甲汗妆红。掩笑分旗下，含羞入队中。 
<br>鼓停行未正，刑举令才崇。自可威邻国，何劳逞战功。
<br>
<br>
<br>
<br>&nbsp;&nbsp; 卷466_8 【题历山司徒右长史祖宅】湛贲 
<br>
<br>隳官长史籍，高步历山椒。丽句传黄绢，香名播宋朝。 
<br>分能知止足，迹贵出尘嚣。松竹心长固，池台兴自饶。 
<br>龙宫欣访旧，莺谷忝迁乔。从事叨承乏，铜章愧在腰。
<br>
<br>
<br>
<br>&nbsp;&nbsp; 卷466_9 【伏览吕侍郎丘员外旧题十三代祖历山草堂诗因书记事】湛贲 
<br>
<br>名遂贵知己，道胜方晦迹。高居葺莲宫，遗文焕石壁。 
<br>桑田代已变，池草春犹碧。识曲遇周郎，知音荷宗伯。 
<br>调逸南平兆，风清建安迹。祖德今发扬，还同书史册。
<br>
<br>
<br>
<br>&nbsp;&nbsp; 卷466_10 【别慧山书堂】湛贲 
<br>
<br>卷帘晓望云平槛，下榻宵吟月半窗。
<br>病守未能依结社，更施何术去为邦。
<br>
<br>
<br>
<br>&nbsp;&nbsp; 卷466_11 【暮春自南台丞再除给事中（仍是本厅几榻杖履宛然如旧）】薛存诚 
<br>
<br>再入青锁闱，忝官诚自非。拂尘惊物在，开户似僧归。 
<br>积草渐无径，残花犹洒衣。禁垣偏日近，行坐是恩辉。
<br>
<br>
<br>
<br>&nbsp;&nbsp; 卷466_12 【御制段太尉碑（一作薛有诚诗）】薛存诚 
<br>
<br>葬仪从俭礼，刊石荷尧君。露迹垂繁字，天哀洒丽文。 
<br>诏深荣嗣子，海变记孤坟。宝思皆涵象，皇心永念勋。 
<br>雅词黄绢妙，渥泽紫泥分。青史应同久，芳名万古闻。
<br>
<br>
<br>
<br>&nbsp;&nbsp; 卷466_13 【御题国子监门】薛存诚 
<br>
<br>宸翰符玄造，荣题国子门。笔锋回日月，字势动乾坤。 
<br>檐下云光绝，梁间鹊影翻。张英圣莫拟，索靖妙难言。 
<br>为著盘龙迹，能彰舞凤蹲。更随垂露像，常以沐皇恩。
<br>
<br>
<br>
<br>&nbsp;&nbsp; 卷466_14 【御箭连中双兔】薛存诚 
<br>
<br>宸游经上苑，羽猎向闲田。狡兔初迷窟，纤骊讵著鞭。 
<br>三驱仍百步，一发遂双连。影射含霜草，魂消向月弦。 
<br>驩声动寒木，喜气满晴天。那似陈王意，空随乐府篇。
<br>
<br>
<br>
<br>&nbsp;&nbsp; 卷466_15 【太学创置石经】薛存诚 
<br>
<br>圣唐复古制，德义功无替。奥旨悦诗书，遗文分篆隶。 
<br>银钩互交映，石壁靡尘翳。永与乾坤期，不逐日月逝。 
<br>儒林道益广，学者心弥锐。从此理化成，恩光遍遐裔。
<br>
<br>
<br>
<br>&nbsp;&nbsp; 卷466_16 【观南郊回仗】薛存诚 
<br>
<br>传警千门寂，南郊彩仗回。但惊龙再见，谁识日双开。 
<br>德泽施云雨，恩光变烬灰。阅兵貔武振，听乐凤凰来。 
<br>候刻移宸辇，遵时集观台。多惭远臣贱，不得礼容陪。
<br>
<br>
<br>
<br>&nbsp;&nbsp; 卷466_17 【闻击壤】薛存诚 
<br>
<br>尧年听野老，击壤复何云。自谓欢由己，宁知德在君。 
<br>气平闲易畅，声贺作难分。耕凿方随日，恩威比望云。 
<br>篑桴均下调，和木等南薰。无落于吾事，谁将帝已闻。
<br>
<br>
<br>
<br>&nbsp;&nbsp; 卷466_18 【膏泽多丰年】薛存诚 
<br>
<br>帝德方多泽，莓莓井径同。八方甘雨布，四远报年丰。 
<br>廒庾千厢在，幽流万壑通。候时勤稼穑，击壤乐农功。 
<br>畎亩人无惰，田庐岁不空。何须忧伏腊，千载贺尧风。
<br>
<br>
<br>
<br>&nbsp;&nbsp; 卷466_19 【东都父老望幸】薛存诚 
<br>
<br>銮舆秦地久，羽卫洛阳空。彼土虽凭固，兹川乃得中。 
<br>龙颜觐白日，鹤发仰清风。望幸诚逾邈，怀来意不穷。 
<br>昔因封泰岳，今伫蹑维嵩。天地心无异，神祇理亦同。 
<br>翠华翔渭北，玉检候关东。众愿其难阻，明君早勒功。
<br>
<br>
<br>
<br>&nbsp;&nbsp; 卷466_20 【嵩山望幸】薛存诚 
<br>
<br>峻极位何崇，方知造化功。降灵逢圣主，望幸表维嵩。 
<br>隐映连青壁，嵯峨向碧空。象车因叶瑞，龙驾愿升中。 
<br>万岁声长在，千岩气转雄。东都歌盛事，西笑伫皇风。
<br>
<br>
<br>
<br>&nbsp;&nbsp; 卷466_21 【华清宫望幸】薛存诚 
<br>
<br>骊岫接新丰，岧峣驾碧空。凿山开秘殿，隐雾蔽仙宫。 
<br>绛阙犹栖凤，雕梁尚带虹。温泉曾浴日，华馆旧迎风。 
<br>肃穆瞻云辇，深沉闭绮栊。东郊望幸处，瑞气霭濛濛。
<br>
<br>
<br>
<br>&nbsp;&nbsp; 卷466_22 【谒见日将至双阙】薛存诚 
<br>
<br>晓色临双阙，微臣礼位陪。远惊龙凤睹，谁识冕旒开。 
<br>蔼蔼千年盛，颙颙万国来。天文标日月，时令布云雷。 
<br>迥出黄金殿，全分白玉台。雕虫竟何取，瞻恋不知回。
<br>
<br>
<br>
<br>&nbsp;&nbsp; 卷466_23 【南至日隔仗望含元殿炉香】裴次元 
<br>
<br>冕旒初负扆，卉服尽朝天。旸谷初移日，金炉渐起烟。 
<br>芬馨流远近，散漫入貂蝉。霜仗凝逾白，朱栏映转鲜。 
<br>始看浮阙在，稍见逐风迁。为沐皇家庆，来瞻羽卫前。
<br>
<br>
<br>
<br>&nbsp;&nbsp; 卷466_24 【律中应钟（一作裴元诗）】裴次元 
<br>
<br>律穷方数寸，室暗在三重。伶管灰先动，秦正节已逢。 
<br>商声辞玉笛，羽调入金钟。密叶翻霜彩，轻冰敛水容。 
<br>望鸿南去绝，迎气北来浓。愿托无凋性，寒林自比松。
<br>
<br>
<br>
<br>&nbsp;&nbsp; 卷466_25 【赋得亚父碎玉斗】裴次元 
<br>
<br>雄谋竟不决，宝玉将何爱。倏尔霜刃挥，飒然春冰碎。 
<br>飞光动旗帜，散响惊环珮。霜浓绣帐前，星流锦筵内。 
<br>图王业已失，为虏言空悔。独有青史中，英风冠千载。
<br>
<br>
<br>
<br>&nbsp;&nbsp; 卷466_26 【句】裴次元 
<br>
<br>积高依郡城，迥拔凌霄汉。（题望京山，见《闽志》）
<br>
<br>
<br>
<br>&nbsp;&nbsp; 卷466_27 【并州路（一作杨达诗，题云塞下作）】李宣远 
<br>
<br>秋日并州路，黄榆落故关。孤城吹角罢，数骑射雕还。 
<br>帐幕遥临水，牛羊自下山。征人正垂泪，烽火起云间。
<br>
<br>
<br>
<br>&nbsp;&nbsp; 卷466_28 【近无西耗（一作李敬方诗）】李宣远 
<br>
<br>远戎兵压境，迁客泪横襟。烽堠惊秦塞，囚居困越吟。 
<br>自怜牛马走，未识犬羊心。一月无消息，西看日又沉。
<br>
<br>
<br>
<br>&nbsp;&nbsp; 卷466_29 【曲江亭望慈恩寺杏园花发】李君何 
<br>
<br>春晴凭水轩，仙杏发南园。开蕊风初晓，浮香景欲暄。 
<br>光华临御陌，色相对空门。野雪遥添净，山烟近借繁。 
<br>地闲分鹿苑，景胜类桃源。况值新晴日，芳枝度彩鸳。
<br>
<br>
<br>
<br>&nbsp;&nbsp; 卷466_30 【除夜书情】周弘亮 
<br>
<br>何处风尘岁，云阳古驿前。三冬不再稔，晓日又明年。 
<br>春入江南柳，寒归塞北天。还伤知候客，花景对韦编。
<br>
<br>
<br>
<br>&nbsp;&nbsp; 卷466_31 【曲江亭望慈恩寺杏园花发】周弘亮 
<br>
<br>江亭闲望处，远近见秦源。古寺迟春景，新花发杏园。 
<br>萼中轻蕊密，枝上素姿繁。拂雨云初起，含风雪欲翻。 
<br>容辉明十地，香气遍千门。愿莫随桃李，芳菲不为言。
<br>
<br>
<br>
<br>&nbsp;&nbsp; 卷466_32 【故乡除夜】周弘亮 
<br>
<br>三百六十日云终，故乡还与异乡同。非唯律变情堪恨， 
<br>抑亦才疏命未通。何处夜歌销腊酒，谁家高烛候春风。 
<br>诗成始欲吟将看，早是去年牵课中。
<br>
<br>
<br>
<br>&nbsp;&nbsp; 卷466_33 【曲江亭望慈恩寺杏园花发】陈翥 
<br>
<br>曲江晴望好，近接梵王家。十亩开金地，千林发杏花。 
<br>映雪犹误雪，煦日欲成霞。紫陌传香远，红泉落影斜。 
<br>园中春尚早，亭上路非赊。芳景堪游处，其如惜物华。
<br>
<br>
<br>
<br>&nbsp;&nbsp; 卷466_34 【曲江亭望慈恩寺杏园花发】曹著 
<br>
<br>渚亭临净域，凭望一开轩。晚日分初地，东风发杏园。 
<br>异香飘九陌，丽色映千门。照灼瑶华散，葳蕤玉露繁。 
<br>未教游妓折，乍听早莺喧。谁复争桃李，含芳自不言。
<br>
<br>
<br>
<br>&nbsp;&nbsp; 卷466_35 【鱼上冰】王公亮 
<br>
<br>春生寒气减，稍动久潜鱼。乍喜东风至，来看曲岸初。 
<br>出冰朱鬣见，望日锦鳞舒。渐觉流澌近，还欣掉尾馀。 
<br>噞喁情自乐，沿溯意宁疏。倘得随鲲化，终能上太虚。
<br>
<br>
<br>
<br>&nbsp;&nbsp; 卷466_36 【赋得竹箭有筠】张仲方 
<br>
<br>东南生绿竹，独美有筠箭。枝叶讵曾凋，风霜孰云变。 
<br>偏宜林表秀，多向岁寒见。碧色乍葱茏，清光常蒨练。 
<br>皮开凤彩出，节劲龙文现。爱此守坚贞，含歌属时彦。
<br>
<br>
<br>
<br>&nbsp;&nbsp; 卷466_37 【赠毛仙翁】张仲方 
<br>
<br>毛仙翁，毛仙翁，容貌常如二八童。几岁头梳云鬓绿， 
<br>无时面带桃花红。眼前人世阅沧海，肘后药成辞月宫。 
<br>方口秀眉编贝齿，了然炅炅双瞳子。芝椿禀气本坚强， 
<br>龟鹤计年应不死。四海五山长独游，矜贫傲富欺王侯。 
<br>灵通指下砖甓化，瑞气炉中金玉流。定是烟霞列仙侣， 
<br>暂来尘俗救危苦。紫霞妖女琼华飞，秘法虔心传付与。 
<br>阴功足，阴功成，羽驾何年归上清。待我休官了婚嫁， 
<br>桃源洞里觅仙兄。
<br>
<br>
<br>
<br>&nbsp;&nbsp; 卷466_38 【句】张仲方 
<br>
<br>入门池色静，登阁雨声来。（见《三山志》）
<br>
<br>
<br>
<br>&nbsp;&nbsp; 卷466_39 【和白乐天（时以太子宾客分司东都）】崔玄亮 
<br>
<br>病馀归到洛阳头，拭目开眉见白侯。凤诏恐君今岁去， 
<br>龙门欠我旧时游。几人樽下同歌咏，数盏灯前共献酬。 
<br>相对忆刘刘在远，寒宵耿耿梦长洲。
<br>
<br>
<br>
<br>&nbsp;&nbsp; 卷466_40 【临终诗】崔玄亮 
<br>
<br>暂荣暂悴石敲火，即空即色眼生花。
<br>许时为客今归去，大历元年是我家。
<br>
<br>
<br>
<br>&nbsp;&nbsp; 卷466_41 【句】崔玄亮 
<br>
<br>共相呼唤醉归来。
<br>
<br>
<br>
<br>&nbsp;&nbsp; 卷466_42 【省试临渊羡鱼】徐牧 
<br>
<br>清泚濯缨处，今来喜一临。惭无下钓处，空有羡鱼心。 
<br>退省时频改，谋身岁屡沉。鬣成川上媚，网就水宁深。 
<br>赪尾临波里，朱须破浪浔。此时倘不漏，江上免行吟。
<br>
<br>
<br>
<br>&nbsp;&nbsp; 卷466_43 【淮南游故居感旧，酬西川李尚书德裕】王播 
<br>
<br>昔年献赋去江湄，今日行春到却悲。三径仅存新竹树， 
<br>四邻惟见旧孙儿。壁间潜认偷光处，川上宁忘结网时。 
<br>更见桥边记名姓，始知题柱免人嗤。
<br>
<br>
<br>
<br>&nbsp;&nbsp; 卷466_44 【题木兰院二首】王播 
<br>
<br>三十年前此院游，木兰花发院新修。
<br>如今再到经行处，树老无花僧白头。
<br>
<br>上堂已了各西东，惭愧闍黎饭后钟。
<br>三十年来尘扑面，如今始得碧纱笼。
<br>
<br>
<br>
<br>&nbsp;&nbsp; 卷466_45 【上巳接清明游宴】独孤良弼 
<br>
<br>上巳欢初罢，清明赏又追。闰年侵旧历，令节并芳时。 
<br>细雨莺飞重，春风酒酝迟。寻花迷白雪，看柳拆青丝。 
<br>淑气如相待，天和意为谁。吁嗟名未立，空咏宴游诗。
<br>
<br>
<br>
<br>&nbsp;&nbsp; 卷466_46 【次潭州，酬唐侍御、姚员外游道林岳麓寺题示】沈传师 
<br>
<br>承明年老辄自论，乞得湘守东南奔。为闻楚国富山水， 
<br>青嶂逦迤僧家园。含香珥笔皆眷旧，谦抑自忘台省尊。 
<br>不令执简候亭馆，直许携手游山樊。忽惊列岫晓来逼， 
<br>朔雪洗尽烟岚昏。碧波回屿三山转，丹槛缭郭千艘屯。 
<br>华镳躞蹀绚砂步，大旆彩错辉松门。樛枝竞骛龙蛇势， 
<br>折干不灭风霆痕。相重古殿倚岩腹，别引新径萦云根。 
<br>目伤平楚虞帝魂，情多思远聊开樽。危弦细管逐歌飘， 
<br>画鼓绣靴随节翻。锵金七言凌老杜，入木八法蟠高轩。 
<br>嗟余潦倒久不利，忍复感激论元元。
<br>
<br>
<br>
<br>&nbsp;&nbsp; 卷466_47 【和李德裕观玉蕊花见怀之作】沈传师 
<br>
<br>曾对金銮直，同依玉树阴。雪英飞舞近，烟叶动摇深。 
<br>素萼年年密，衰容日日侵。劳君想华发，近欲不胜簪。
<br>
<br>
<br>
<br>&nbsp;&nbsp; 卷466_48 【赠毛仙翁】沈传师 
<br>
<br>安期何事出云烟，为把仙方与世传。只向人间称百岁， 
<br>谁知洞里过千年。青牛到日迎方朔，丹灶开时共稚川。 
<br>更说桃源更深处，异花长占四时天。
<br>
<br>
<br>
<br>&nbsp;&nbsp; 卷466_49 【寄大府兄侍史（见《云烟过眼录》）】沈传师 
<br>
<br>积雪山阴马过难，残更深夜铁衣寒。
<br>将军破了单于阵，更把兵书仔细看。
<br>
<br>
<br>
<br>&nbsp;&nbsp; 卷466_50 【蒙泉（见《方舆胜览》》）】沈传师 
<br>
<br>京路马駸駸，尘劳日向深。蒙泉聊息驾，可以洗君心。
<br>
<br>
<br>
<br>&nbsp;&nbsp; 卷466_51 【春从何处来】白行简 
<br>
<br>欲识春生处，先从木德来。入门潜报柳，度岭暗惊梅。 
<br>透雪寒光散，消冰水镜开。晓迎郊骑发，夜逐斗杓回。 
<br>淑气空中变，新声雨后催。偏宜资律吕，应是候阳台。
<br>
<br>
<br>
<br>&nbsp;&nbsp; 卷466_52 【贡院楼北新栽小松】白行简 
<br>
<br>华省春霜曙，楼阴植小松。移根依厚地，委质别危峰。 
<br>北户知犹远，东堂幸见容。心坚终待鹤，枝嫩未成龙。 
<br>夜影看仍薄，朝岚色渐浓。山苗不可荫，孤直俟秦封。
<br>
<br>
<br>
<br>&nbsp;&nbsp; 卷466_53 【金在熔】白行简 
<br>
<br>巨橐方熔物，洪炉欲范金。紫光看渐发，赤气望逾深。 
<br>焰热晴云变，烟浮昼景阴。坚刚由我性，鼓铸任君心。 
<br>踊跃徒标异，沈潜自可钦。何当得成器，待叩向知音。
<br>
<br>
<br>
<br>&nbsp;&nbsp; 卷466_54 【归马华山】白行简 
<br>
<br>牧野功成后，周王战马闲。驱驰休伏皂，饮龁任依山。 
<br>逐日朝仍去，随风暮自还。冰生疑陇坂，叶落似榆关。 
<br>躞蹀仙峰下，腾骧渭水湾。幸逢时偃武，不复鼓鼙间。
<br>
<br>
<br>
<br>&nbsp;&nbsp; 卷466_55 【夫子鼓琴得其人】白行简 
<br>
<br>宣父穷玄奥，师襄授素琴。稍殊流水引，全辨圣人心。 
<br>慕德声逾感，怀人意自深。泠泠传妙手，摵摵振空林。 
<br>促调清风至，操弦白日沈。曲终情不尽，千古仰知音。
<br>
<br>
<br>
<br>&nbsp;&nbsp; 卷466_56 【李都尉重阳日得苏属国书】白行简 
<br>
<br>降虏意何如，穷荒九月初。三秋异乡节，一纸故人书。 
<br>对酒情无极，开缄思有馀。感时空寂寞，怀旧几踌躇。 
<br>雁尽平沙迥，烟销大漠虚。登台南望处，掩泪对双鱼。
<br>
<br>
<br>
<br>&nbsp;&nbsp; 卷466_57 【在巴南望郡南山呈乐天（时从乐天忠州）】白行简 
<br>
<br>临江一嶂白云间，红绿层层锦绣班。
<br>不作巴南天外意，何殊昭应望骊山。
<br>
<br>
<br>
<br>&nbsp;&nbsp; 卷466_58 【春云】裴澄 
<br>
<br>漠漠复溶溶，乘春任所从。映林初展叶，触石未成峰。 
<br>旭日消寒翠，晴烟点净容。霏微将似灭，深浅又如重。 
<br>薄彩临溪散，轻阴带雨浓。空馀负樵者，岭上自相逢。
<br>
<br>
<br>
<br>&nbsp;&nbsp; 卷466_59 【赋得沽美玉】罗立言 
<br>
<br>谁怜被褐士，怀玉正求沽。成器终期达，逢时岂见诬。 
<br>宝同珠照乘，价重剑论都。浮彩朝虹满，悬光夜月孤。 
<br>几年沦瓦砾，今日出泥涂。采斫资良匠，无令瑕掩瑜。
<br>
<br>
<br>
<br>&nbsp;&nbsp; 卷466_60 【寒食遣怀】张灿 
<br>
<br>繁华泣清露，悄悄落衣巾。明日逢寒食，春风见故人。 
<br>病来羞滞楚，西去欲迷秦。憔悴此时久，青山归四邻。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷467_1 【春日山亭】牟融 
<br>
<br>醉来重整华阳巾，搔首惊看白发新。莫道愁多因病酒， 
<br>只缘命薄不辞贫。龙鱼失水难为用，龟玉蒙尘未见珍。 
<br>正是圣朝全盛日，讵知林下有闲人。
<br>
<br>
<br>&nbsp;&nbsp; 卷467_2 【寄周韶州】牟融 
<br>
<br>十年学道困穷庐，空有长才重老儒。功业要当垂永久， 
<br>利名那得在须臾。山中荆璞谁知玉，海底骊龙不见珠。 
<br>寄语故人休怅怏，古来贤达事多殊。
<br>
<br>
<br>
<br>&nbsp;&nbsp; 卷467_3 【秋夜醉归，有感而赋】牟融 
<br>
<br>衔杯谁道易更阑，沉醉归来不自欢。惆怅后时孤剑冷， 
<br>寂寥无寐一灯残。竹窗凉雨鸣秋籁，江郭清砧捣夜寒。 
<br>多少客怀消不得，临风搔首浩漫漫。
<br>
<br>
<br>
<br>&nbsp;&nbsp; 卷467_4 【寄范使君】牟融 
<br>
<br>未秋为别已终秋，咫尺娄江路阻修。心上惟君知委曲， 
<br>眼前独我逐漂流。从来姑息难为好，到底依栖总是诹。 
<br>西望家山成浩叹，临风搔首不胜愁。
<br>
<br>
<br>
<br>&nbsp;&nbsp; 卷467_5 【送罗约】牟融 
<br>
<br>雨晴江馆柳依依，握手那堪此别离。独鹤孤琴随远旆， 
<br>红亭绿酒惜分岐。月明野店闻鸡早，花暗关城匹马迟。 
<br>后夜定知相忆处，东风回首不胜悲。
<br>
<br>
<br>
<br>&nbsp;&nbsp; 卷467_6 【题李昭训山水】牟融 
<br>
<br>卜筑藏修地自偏，尊前诗酒集群贤。半岩松暝时藏鹤， 
<br>一枕秋声夜听泉。风月谩劳酬逸兴，渔樵随处度流年。 
<br>南州人物依然在，山水幽居胜辋川。
<br>
<br>
<br>
<br>&nbsp;&nbsp; 卷467_7 【处厚游杭，作诗寄之】牟融 
<br>
<br>江村摇落暂逢秋，况是闻君独远游。浙水风烟思吊古， 
<br>楚乡人物赋登楼。书沈寒雁云边影，梦绕清猿月下愁。 
<br>念我故人劳碌久，不如投老卧沧洲。
<br>
<br>
<br>
<br>&nbsp;&nbsp; 卷467_8 【山中有怀李十二】牟融 
<br>
<br>林前风景晚苍苍，林下怀人路杳茫。白发流年淹旧业， 
<br>碧山茅屋卧斜阳。客边秋兴悲张翰，病里春情笑沈郎。 
<br>何事登楼□□□，几回搔首□思归。
<br>
<br>
<br>
<br>&nbsp;&nbsp; 卷467_9 【客中作】牟融 
<br>
<br>异乡岁晚怅离怀，游子驱驰愧不才。夜夜砧声催客去， 
<br>年年雁影带寒来。半林残叶迎霜落，三径黄花近节开。 
<br>几度无聊倍惆怅，临风搔首独兴哀。
<br>
<br>
<br>
<br>&nbsp;&nbsp; 卷467_10 【山寺律僧画兰竹图】牟融 
<br>
<br>偶来绝顶兴无穷，独有山僧笔最工。绿径日长袁户在， 
<br>紫荃秋晚谢庭空。离花影度湘江月，遗珮香生洛浦风。 
<br>欲结岁寒盟不去，忘机相对画图中。
<br>
<br>
<br>
<br>&nbsp;&nbsp; 卷467_11 【送客之杭】牟融 
<br>
<br>西风吹冷透貂裘，行色匆匆不暂留。帆带夕阳投越浦， 
<br>心随明月到杭州。风清听漏惊乡梦，灯下闻歌乱别愁。 
<br>悬想到杭州兴地，尊前应与话离忧。
<br>
<br>
<br>
<br>&nbsp;&nbsp; 卷467_12 【有感二首】牟融 
<br>
<br>何事离怀入梦频，贫居寂寞四无邻。诗因韵险难成律， 
<br>酒为愁多不顾身。眼底故人惊岁别，尊前华发逐时新。 
<br>十年飘泊如萍迹，一度登临一怅神。
<br>
<br>搔首临风独倚栏，客边惊觉岁华残。栖迟未遇常鋾荐， 
<br>邂逅宁弹贡禹冠。有兴不愁诗韵险，无聊只怕酒杯乾。 
<br>何如日日长如醉，付与诗人一笑看。
<br>
<br>
<br>
<br>&nbsp;&nbsp; 卷467_13 【送沈侯之京】牟融 
<br>
<br>悠悠旌旆出东楼，特出仙郎上帝州。刘旻才高能富国， 
<br>萧何人杰足封侯。关河弱柳垂金缕，水驿青帘拂画楼。 
<br>欲尽故人尊酒意，春风江上暂停舟。
<br>
<br>
<br>
<br>&nbsp;&nbsp; 卷467_14 【寄羽士】牟融 
<br>
<br>别来有路隔仙凡，几度临风欲去难。乐道无时忘鹤伴， 
<br>谈玄何日到星坛。山中胜景常留客，林下清风好炼丹。 
<br>使我浮生尘鞅脱，相从应得一盘桓。
<br>
<br>
<br>
<br>&nbsp;&nbsp; 卷467_15 【题赵支】牟融 
<br>
<br>林间曲径掩衡茅，绕屋青青翡翠梢。一枕秋声鸾舞月， 
<br>半窗云影鹤归巢。曾闻贾谊陈奇策，肯学扬雄赋解嘲。 
<br>我有清风高节在，知君不负岁寒交。
<br>
<br>
<br>
<br>&nbsp;&nbsp; 卷467_16 【司马迁墓】牟融 
<br>
<br>落落长才负不羁，中原回首益堪悲。英雄此日谁能荐， 
<br>声价当时众所推。一代高风留异国，百年遗迹剩残碑。 
<br>经过词客空惆怅，落日寒烟赋黍离。
<br>
<br>
<br>
<br>&nbsp;&nbsp; 卷467_17 【春游】牟融 
<br>
<br>锦袍日暖耀冰蚕，上客陪游酒半酣。笑拂吟鞭邀好兴， 
<br>醉欹乌帽逞雄谈。楼前弱柳摇金缕，林外遥山隔翠岚。 
<br>正是太平行乐处，春风花下且停骖。
<br>
<br>
<br>
<br>&nbsp;&nbsp; 卷467_18 【水西草堂】牟融 
<br>
<br>萝径萧然曲业存，闲云流水四无邻。身留白屋潜踪迹， 
<br>门□□吟学隐沦。吟对琴尊江上月，笑看花木镜中春。 
<br>遗书自有亲□处，何必驱驰扰世尘。
<br>
<br>
<br>
<br>&nbsp;&nbsp; 卷467_19 【送羽衣之京】牟融 
<br>
<br>羽衣缥缈拂尘嚣，怅别河梁赠柳条。阆苑云深孤鹤迥， 
<br>蓬莱天近一身遥。香浮宝辇仙风润，花落瑶坛绛雨消。 
<br>自是长生林下客，也陪鸳鹭入清朝。
<br>
<br>
<br>
<br>&nbsp;&nbsp; 卷467_20 【题道院壁】牟融 
<br>
<br>山中旧宅四无邻，草净云和迥绝尘。神枣胡麻能饭客， 
<br>桃花流水荫通津。星坛火伏烟霞暝，林壑春香鸟雀驯。 
<br>若使凡缘终可脱，也应从此度闲身。
<br>
<br>
<br>
<br>&nbsp;&nbsp; 卷467_21 【赠欧阳詹】牟融 
<br>
<br>为客囊无季子金，半生踪迹任浮沉。服勤因念劬劳重， 
<br>思养徒怀感慨深。岛外断云凝远日，天涯芳草动愁心。 
<br>家林千里遥相忆，几度停车一怅吟。
<br>
<br>
<br>
<br>&nbsp;&nbsp; 卷467_22 【邵公母】牟融 
<br>
<br>搔首惊闻楚些歌，拂衣归去泪悬河。劬劳常想三春恨， 
<br>思养其如寸草何。浙水梦怀千里远，苏台愁望白云多。 
<br>伤心独有黄堂客，几度临风咏蓼莪。
<br>
<br>
<br>
<br>&nbsp;&nbsp; 卷467_23 【客中作】牟融 
<br>
<br>千里云山恋旧游，寒窗凉雨夜悠悠。浮亭花竹频劳梦， 
<br>别路风烟半是愁。芳草傍人空对酒，流年多病倦登楼。 
<br>一杯重向樽前醉，莫遣相思累白头。
<br>
<br>
<br>
<br>&nbsp;&nbsp; 卷467_24 【赠杨处厚】牟融 
<br>
<br>十年学道苦劳神，赢得尊前一病身。天上故人皆自贵， 
<br>山中明月独相亲。客心淡泊偏宜静，吾道从容不厌贫。 
<br>几度临风一回首，笑看华发及时新。
<br>
<br>
<br>
<br>&nbsp;&nbsp; 卷467_25 【重赠张籍】牟融 
<br>
<br>旧日仪容只宛然，笑谈不觉度流年。凡缘未了嗟无子， 
<br>薄命能孤不怨天。一醉便同尘外客，百杯疑是酒中仙。 
<br>人生随处堪为乐，管甚秋香满鬓边。
<br>
<br>
<br>
<br>&nbsp;&nbsp; 卷467_26 【赠殷以道】牟融 
<br>
<br>世路红尘懒步趋，长年结屋傍岩隅。独留乡井诚非隐， 
<br>老向山林不自愚。肯信白圭终在璞，谁怜沧海竟遗珠。 
<br>闲来抚景穷吟处，尊酒临风不自娱。
<br>
<br>
<br>
<br>&nbsp;&nbsp; 卷467_27 【翁母些】牟融 
<br>
<br>满头华发向人垂，长逝音容迥莫追。先垄每怀风木夜， 
<br>画堂无复彩衣时。停车遥望孤云影，翘首惊看吊鹤悲。 
<br>独有贤人崇孝义，伤心共咏蓼莪诗。
<br>
<br>
<br>
<br>&nbsp;&nbsp; 卷467_28 【题山庄】牟融 
<br>
<br>萝屋萧萧事事幽，临风搔首远凝眸。东园松菊存遗业， 
<br>晚景桑榆乐旧游。吟对清尊江上月，笑谈华发镜中秋。 
<br>床头浊酒时时漉，上客相过一任留。
<br>
<br>
<br>
<br>&nbsp;&nbsp; 卷467_29 【沈存尚林亭夜宴】牟融 
<br>
<br>草堂寂寂景偏幽，到此令人一纵眸。松菊寒香三径晚， 
<br>桑榆烟景两淮秋。近山红叶堆林屋，隔浦青帘拂画楼。 
<br>终日忘情能自乐，清尊应得遣闲愁。
<br>
<br>
<br>
<br>&nbsp;&nbsp; 卷467_30 【题孙君山亭】牟融 
<br>
<br>长年乐道远尘氛，静筑藏修学隐沦。吟对琴樽庭下月， 
<br>笑看花木槛前春。闲来欲著登山屐，醉里还披漉酒巾。 
<br>林壑能忘轩冕贵，白云黄鹤好相亲。
<br>
<br>
<br>
<br>&nbsp;&nbsp; 卷467_31 【题徐俞山居】牟融 
<br>
<br>青山重叠巧裁攒，引水流泉夜激湍。岚锁岩扉清昼暝， 
<br>云归松壑翠阴寒。不因李相门前见，曾向袁生画里看。 
<br>老我不堪诗思杳，几回吟倚曲栏干。
<br>
<br>
<br>
<br>&nbsp;&nbsp; 卷467_32 【送范启东还京】牟融 
<br>
<br>萧萧行李上征鞍，满目离情欲去难。客里故人尊酒别， 
<br>天涯游子弊裘寒。官桥杨柳和愁折，驿路梅花带雪看。 
<br>重到京华旧游处，春风佳丽好盘桓。
<br>
<br>
<br>
<br>&nbsp;&nbsp; 卷467_33 【楼城叙别】牟融 
<br>
<br>故人为客上神州，倾盖相逢感昔游。屈指年华嗟远别， 
<br>对床风雨话离愁。清樽不负花前约，白发惊看镜里秋。 
<br>此际那堪重分手，绿波芳草暂停舟。
<br>
<br>
<br>
<br>&nbsp;&nbsp; 卷467_34 【写意二首】牟融 
<br>
<br>寂寥荒馆闭闲门，苔径阴阴屐少痕。白发颠狂尘梦断， 
<br>青毡泠落客心存。高山流水琴三弄，明月清风酒一樽。 
<br>醉后曲肱林下卧，此生荣辱不须论。
<br>
<br>萧萧华发满头生，深远蓬门倦送迎。独喜冥心无外慕， 
<br>自怜知命不求荣。闲情欲赋思陶令。卧病何人问马卿。 
<br>林下贫居甘困守，尽教城市不知名。
<br>
<br>
<br>
<br>&nbsp;&nbsp; 卷467_35 【赠浙西李相公】牟融 
<br>
<br>长庚烈烈独遥天，盛世应知降谪仙。月里昔曾分兔药， 
<br>人间今喜得椿年。文章政事追先达，冠盖声华羡昔贤。 
<br>尊酒与君称寿毕，春风入醉绮罗筵。
<br>
<br>
<br>
<br>&nbsp;&nbsp; 卷467_36 【天台】牟融 
<br>
<br>碧溪流水泛桃花，树绕天台迥不赊。洞里无尘通客境， 
<br>人间有路入仙家。鸡鸣犬吠三山近，草静云和一径斜。 
<br>此地不知何处去，暂留琼珮卧烟霞。
<br>
<br>
<br>
<br>&nbsp;&nbsp; 卷467_37 【送陈衡】牟融 
<br>
<br>秋江烟景晚苍苍，江上离人促去航。千里一官嗟独往， 
<br>十年双鬓付三霜。云迷楼曲亲庭远，梦绕通山客路长。 
<br>不必临风悲冷落，古来白首尚为郎。
<br>
<br>
<br>
<br>&nbsp;&nbsp; 卷467_38 【送沈翔】牟融 
<br>
<br>江上西风一棹归，故人此别会应稀。清朝尽道无遗逸， 
<br>当路谁曾访少微。谩有才华嗟未达，闲寻鸥鸟暂忘机。 
<br>临岐不用空惆怅，未必新丰老布衣。
<br>
<br>
<br>
<br>&nbsp;&nbsp; 卷467_39 【过蠡湖】牟融 
<br>
<br>东湖烟水浩漫漫，湘浦秋声入夜寒。风外暗香飘落粉， 
<br>月中清影舞离鸾。多情袁尹频移席，有道乔仙独倚阑。 
<br>几度篝帘相对处，无边诗思到吟坛。
<br>
<br>
<br>
<br>&nbsp;&nbsp; 卷467_40 【登环翠楼】牟融 
<br>
<br>山中地僻好藏修，寂寂幽居架小楼。云树四围当户暝， 
<br>烟岚一带隔帘浮。举杯对月邀诗兴，抚景令人豁醉眸。 
<br>我亦人间肥遁客，也将踪迹寄林丘。
<br>
<br>
<br>
<br>&nbsp;&nbsp; 卷467_41 【游淮云寺】牟融 
<br>
<br>白云深锁沃州山，冠盖登临众仰攀。松径风清闻鹤唳， 
<br>昙花香暝见僧还。玄机隐隐应难觉，尘事悠悠了不关。 
<br>兴尽凡缘因未晚，裴回依旧到人间。
<br>
<br>
<br>
<br>&nbsp;&nbsp; 卷467_42 【游报本寺】牟融 
<br>
<br>山房寂寂荜门开，此日相期社友来。雅兴共寻方外乐， 
<br>新诗争羡郢中才。茶烟袅袅笼禅榻，竹影萧萧扫径苔。 
<br>醉后不知明月上，狂歌直到夜深回。
<br>
<br>了然尘事不相关，锡杖时时独看山。白发任教双鬓改， 
<br>黄金难买一生闲。不留活计存囊底，赢得诗名满世间。 
<br>自笑微躯长碌碌，几时来此学无还。
<br>
<br>
<br>
<br>&nbsp;&nbsp; 卷467_43 【题陈侯竹亭】牟融 
<br>
<br>曾向幽亭一榻分，清风满座绝尘氛。丹山凤泣钩帘听， 
<br>沧海龙吟对酒闻。漠漠暝阴笼砌月，盈盈寒翠动湘云。 
<br>岁寒高节谁能识，独有王猷爱此君。
<br>
<br>
<br>
<br>&nbsp;&nbsp; 卷467_44 【送报本寺分韵得通字】牟融 
<br>
<br>几度乘闲谒梵宫，此郎声价重江东。贵侯知重曾忘势， 
<br>闲客频来也悟空。满地新蔬和雨绿，半林残叶带霜红。 
<br>□□□□□□□，□□□□□□□。
<br>
<br>
<br>
<br>&nbsp;&nbsp; 卷467_45 【寄永平友人】牟融 
<br>
<br>故人千里隔天涯，几度临风动远思。贾谊上书曾伏阙， 
<br>仲舒陈策欲匡时。高风落落谁同调，往事悠悠我独悲。 
<br>何日归来话畴昔，一樽重叙旧襟期。
<br>
<br>朔风猎猎惨寒沙，关月寥寥咽暮笳。放逐一心终去国， 
<br>驱驰千里未还家。青蝇点玉原非病，沧海遗珠世所嗟。 
<br>直道未容淹屈久，暂劳踪迹寄天涯。
<br>
<br>
<br>
<br>&nbsp;&nbsp; 卷467_46 【陈使君山庄】牟融 
<br>
<br>新卜幽居地自偏，士林争羡使君贤。数椽潇洒临溪屋， 
<br>十亩膏腴附郭田。流水断桥芳草路，淡烟疏雨落花天。 
<br>秋成准拟重来此，沉醉何妨一榻眠。
<br>
<br>
<br>
<br>&nbsp;&nbsp; 卷467_47 【题寺壁】牟融 
<br>
<br>僧家胜景瞰平川，雾重岚深马不前。宛转数声花外鸟， 
<br>往来几叶渡头船。青山远隔红尘路，碧殿深笼绿树烟。 
<br>闻道此中堪遁迹，肯容一榻学逃禅。
<br>
<br>
<br>
<br>&nbsp;&nbsp; 卷467_48 【送徐浩】牟融 
<br>
<br>渡口潮平促去舟，莫辞尊酒暂相留。弟兄聚散云边雁， 
<br>踪迹浮沉水上鸥。千里好山青入楚，几家深树碧藏楼。 
<br>知君此去情偏切，堂上椿萱雪满头。
<br>
<br>
<br>
<br>&nbsp;&nbsp; 卷467_49 【谢惠剑】牟融 
<br>
<br>感君三尺铁，挥攉鬼神惊。浩气中心发，雄风两腋生。 
<br>犬戎从此灭，巢穴不时平。万里横行去，封侯赖有成。
<br>
<br>
<br>
<br>&nbsp;&nbsp; 卷467_50 【送僧】牟融 
<br>
<br>梵王生别思，之子事遐征。烟水浮杯渡，云山只履行。 
<br>三生尘梦醒，一锡衲衣轻。此去家林近，飘飘物外情。
<br>
<br>
<br>
<br>&nbsp;&nbsp; 卷467_51 【送友人】牟融 
<br>
<br>有客棹扁舟，相逢不暂留。衣冠重文物，诗酒足风流。 
<br>官路生归兴，家林想旧游。临岐分手后，乘月过苏州。
<br>
<br>
<br>
<br>&nbsp;&nbsp; 卷467_52 【题朱庆馀闲居四首】牟融 
<br>
<br>潇洒藏修处，琴书与画图。白丁门外远，俗子眼前无。 
<br>楚楚临轩竹，青青映水蒲。道人能爱静，诸事近清枯。
<br>
<br>尽日衡门闭，苍苔一径新。客心非厌静，悟道不忧贫。 
<br>白屋悬尘榻，清樽忆故人。近来疏懒甚，诗债后吟身。
<br>
<br>闲客幽栖处，潇然一草庐。路通元亮宅，门对子云居。 
<br>按剑心犹壮，琴书乐有馀。黄金都散尽，收得邺侯书。
<br>
<br>寂寥荒馆下，投老欲何为。草色凝陈榻，书声出董帷。 
<br>闲云长作伴，归鹤独相随。才薄知无用，安贫不自危。
<br>
<br>
<br>
<br>&nbsp;&nbsp; 卷467_53 【寄张源】牟融 
<br>
<br>咫尺西江路，悲欢暂莫闻。青年俱未达，白社独离群。 
<br>曲径荒秋草，衡茅掩夕曛。相思不相见，愁绝赋停云。
<br>
<br>
<br>
<br>&nbsp;&nbsp; 卷467_54 【题竹】牟融 
<br>
<br>潇洒碧玉枝，清风追晋贤。数点渭川雨，一缕湘江烟。 
<br>不见凤凰尾，谁识珊瑚鞭。柯亭丁相遇，惊听奏钧天。
<br>
<br>
<br>
<br>&nbsp;&nbsp; 卷467_55 【有感】牟融 
<br>
<br>盛世嗟沉伏，中情怏未舒。途穷悲阮籍，病久忆相如。 
<br>无客空尘榻，闲门闭草庐。不胜岑绝处，高卧半床书。
<br>
<br>
<br>
<br>&nbsp;&nbsp; 卷467_56 【题山房壁】牟融 
<br>
<br>珠林春寂寂，宝地夜沉沉。玄奥凝神久，禅机入妙深。 
<br>参同大块理，窥测至人心。定处波罗蜜，须从物外寻。
<br>
<br>
<br>
<br>&nbsp;&nbsp; 卷467_57 【访请上人】牟融 
<br>
<br>曲径绕丛林，钟声杂梵音。松风吹定衲，萝月照禅心。 
<br>抚景吟行远，谈玄入悟深。不能尘鞅脱，聊复一登临。
<br>
<br>
<br>
<br>&nbsp;&nbsp; 卷467_58 【送范启东】牟融 
<br>
<br>杨柳春江上，东风一棹轻。行囊归客兴，尊酒故人情。 
<br>画史名当代，声华重两京。临岐分手处，无奈别离生。
<br>
<br>
<br>
<br>&nbsp;&nbsp; 卷467_59 【客中作】牟融 
<br>
<br>十年江汉客，几度帝京游。迹比风前叶，身如水上鸥。 
<br>醉吟愁里月，羞对镜中秋。怅望频回首，西风忆故丘。
<br>
<br>
<br>
<br>&nbsp;&nbsp; 卷467_60 【赠韩翃】牟融 
<br>
<br>京国久知名，江河近识荆。不辞今日醉，便有故人情。 
<br>细雨孤鸿远，西风一棹轻。暂时分手去，应不负诗盟。
<br>
<br>
<br>
<br>&nbsp;&nbsp; 卷467_61 【禁烟作】牟融 
<br>
<br>柳拖金缕拂朱栏，花扑香尘满绣鞍。
<br>尊酒临风酬令节，越罗衣薄觉春寒。
<br>
<br>
<br>
<br>&nbsp;&nbsp; 卷467_62 【闽中回】牟融 
<br>
<br>帆影随风过富阳，橹声摇月下钱塘。
<br>千山积雪凝寒碧，梦入枫宸绕御床。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
