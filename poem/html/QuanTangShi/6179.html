<HTML>
<HEAD>
<TITLE>全唐诗 卷557-560 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷557-560</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷557-560</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6179"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷557-560')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷557-560]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷557_1 【寄宜阳兄弟】易重 
<br>
<br>六年雁序恨分离，诏下今朝遇已知。上国皇风初喜日， 
<br>御阶恩渥属身时。内庭再考称文异，圣主宣名奖艺奇。 
<br>故里仙才若相问，一春攀得两重枝。
<br>
<br>
<br>&nbsp;&nbsp; 卷557_2 【发蕙风馆遇阴不见九华山有作】孟迟 
<br>
<br>我来淮阴城，千江万山无不经。山青水碧千万丈， 
<br>奇峰急派何纵横！又闻九华山，山顶连青冥。太白有逸韵， 
<br>使我西南行。一步一攀策，前行正鸡鸣。阴云冉冉忽飞起， 
<br>千里万里危峥嵘。譬如天之有日蚀，使我昏沈犹不明。 
<br>人家敲镜救不得，光阴却属贪狼星。恨亦不能通， 
<br>言亦不足听。长鞭挥马出门去，是以九华为不平。
<br>
<br>
<br>
<br>&nbsp;&nbsp; 卷557_3 【寄浙右旧幕僚】孟迟 
<br>
<br>由来恶舌驷难追，自古无媒谤所归。勾践岂能容范蠡， 
<br>李斯何暇救韩非。巨拳岂为鸡挥肋，强弩那因鼠发机。 
<br>惭愧故人同鲍叔，此心江柳尚依依。
<br>
<br>
<br>
<br>&nbsp;&nbsp; 卷557_4 【壮士吟】孟迟 
<br>
<br>壮士何曾悲，悲即无回期。如何易水上，未歌泪先垂。
<br>
<br>
<br>
<br>&nbsp;&nbsp; 卷557_5 【徐波渡】孟迟 
<br>
<br>晓月千重树，春烟十里溪。过来还过去，此路不知迷。
<br>
<br>
<br>
<br>&nbsp;&nbsp; 卷557_6 【题嘉祥驿】孟迟 
<br>
<br>树顶烟微绿，山根菊暗香。何人独鞭马，落日上嘉祥。
<br>
<br>
<br>
<br>&nbsp;&nbsp; 卷557_7 【怀郑洎】孟迟 
<br>
<br>风兰舞幽香，雨叶堕寒滴。美人来不来，前山看向夕。
<br>
<br>
<br>
<br>&nbsp;&nbsp; 卷557_8 【长信宫（一作赵嘏诗）】孟迟 
<br>
<br>君恩已尽欲何归，犹有残香在舞衣。
<br>自恨身轻不如燕，春来还绕御帘飞。
<br>
<br>
<br>
<br>&nbsp;&nbsp; 卷557_9 【闺情】孟迟 
<br>
<br>山上有山归不得，湘江暮雨鹧鸪飞。
<br>蘼芜亦是王孙草，莫送春香入客衣。
<br>
<br>
<br>
<br>&nbsp;&nbsp; 卷557_10 【莲塘】孟迟 
<br>
<br>脉脉低回殷袖遮，脸横秋水髻盘鸦。
<br>莲茎有刺不成折，尽日岸傍空看花。
<br>
<br>
<br>
<br>&nbsp;&nbsp; 卷557_11 【还淮却寄睢阳】孟迟 
<br>
<br>梁王池苑已苍然，满树斜阳极浦烟。
<br>尽日回头看不见，两行愁泪上南船。
<br>
<br>
<br>
<br>&nbsp;&nbsp; 卷557_12 【乌江】孟迟 
<br>
<br>中分岂是无遗策，百战空劳不逝骓。
<br>大业固非人事及，乌江亭长又何知。
<br>
<br>
<br>
<br>&nbsp;&nbsp; 卷557_13 【新安故关】孟迟 
<br>
<br>汉帝英雄重武材，崇山险处凿门开。
<br>如今更有将军否，移取潼关向北来。
<br>
<br>
<br>
<br>&nbsp;&nbsp; 卷557_14 【广陵城（一作赵嘏诗）】孟迟 
<br>
<br>红绕高台绿绕城，城边春草傍墙生。
<br>隋家不向此中尽，汴水应无东去声。
<br>
<br>
<br>
<br>&nbsp;&nbsp; 卷557_15 【过骊山（一作赵嘏诗）】孟迟 
<br>
<br>冷日微烟渭水愁，华清宫树不胜秋。
<br>霓裳一曲千门锁，白尽梨园弟子头。
<br>
<br>
<br>
<br>&nbsp;&nbsp; 卷557_16 【吴故宫】孟迟 
<br>
<br>越女歌长君且听，芙蓉香满水边城。
<br>岂知一日终非主，犹自如今有怨声。
<br>
<br>
<br>
<br>&nbsp;&nbsp; 卷557_17 【兰昌宫】孟迟 
<br>
<br>宫门两片掩埃尘，墙上无花草不春。
<br>谁见当时禁中事，阿娇解佩与何人。
<br>
<br>
<br>
<br>&nbsp;&nbsp; 卷557_18 【宫人斜】孟迟 
<br>
<br>云惨烟愁苑路斜，路傍丘冢尽宫娃。
<br>茂陵不是同归处，空寄香魂著野花。
<br>
<br>
<br>
<br>&nbsp;&nbsp; 卷557_19 【句】孟迟 
<br>
<br>天地有时饶一掷。江山无主任平分。（过垓下，《纪事》）
<br>
<br>
<br>
<br>&nbsp;&nbsp; 卷557_20 【和于兴宗登越王楼诗】王铎 
<br>
<br>谢脁题诗处，危楼压郡城。雨馀江水碧，云断雪山明。 
<br>锦绣来仙境，风光入帝京。恨无青玉案，何以报高情。
<br>
<br>
<br>
<br>&nbsp;&nbsp; 卷557_21 【谒梓潼张恶子庙】王铎 
<br>
<br>盛唐圣主解青萍，欲振新封济顺名。夜雨龙抛三尺匣， 
<br>春云凤入九重城。剑门喜气随雷动，玉垒韶光待贼平。 
<br>惟报关东诸将相，柱天功业赖阴兵。
<br>
<br>
<br>
<br>&nbsp;&nbsp; 卷557_22 【罢都统守镇滑州作】王铎 
<br>
<br>用军何事敢迁延，恩重才轻分使然。黜诏已闻来阙下， 
<br>檄书犹未遍军前。腰间尽解苏秦印，波上虚迎范蠡船。 
<br>正会星辰扶北极，却驱戈甲镇南燕。三尘上相逢明主， 
<br>九合诸侯愧昔贤。看却中兴扶大业，杀身无路好归田。
<br>
<br>
<br>
<br>&nbsp;&nbsp; 卷557_23 【句】王铎 
<br>
<br>华表尚迷丁令鹤，竹坡犹认葛溪龙。（见《吟窗杂录》）。
<br>
<br>
<br>
<br>&nbsp;&nbsp; 卷557_24 【中秋月直禁苑】郑畋 
<br>
<br>禁署方怀忝，纶闱已再加。暂来西掖路，还整上清槎。 
<br>恍惚归丹地，深严宿绛霞。幽襟聊自适，闲弄紫薇花。
<br>
<br>
<br>
<br>&nbsp;&nbsp; 卷557_25 【麦穗两岐】郑畋 
<br>
<br>圣虑忧千亩，嘉苗荐两岐。如云方表盛，成穗忽标奇。 
<br>瑞露纵横滴，祥风左右吹。讴歌连上苑，化日遍平陂。 
<br>史册书堪重，丹青画更宜。愿依连理树，俱作万年枝。
<br>
<br>
<br>
<br>&nbsp;&nbsp; 卷557_26 【五月一日紫宸候对时属禁直穿内而行因书六韵】郑畋 
<br>
<br>朱夏五更后，步廊三里馀。有人从翰苑，穿入内中书。 
<br>漏响飘银箭，灯光照玉除。禁扉犹锁钥，宫妓已妆梳。 
<br>紫府游应似，钧天梦不如。尘埃九重外，谁信在清虚。
<br>
<br>
<br>
<br>&nbsp;&nbsp; 卷557_27 【题缑山王子晋庙】郑畋 
<br>
<br>有昔灵王子，吹笙溯泬。六宫攀不住，三岛去相招。 
<br>亡国原陵古，宾天岁月遥。无蹊窥海曲，有庙访山椒。 
<br>石帐龙蛇拱，云栊彩翠销。露坛装琬琰，真像写松乔。 
<br>珠馆青童宴，琳宫阿母朝。气舆仙女侍，天马吏兵调。 
<br>湘妓红丝瑟，秦郎白管箫。西城要绰约，南岳命娇娆。 
<br>句曲觞金洞，天台啸石桥。晚花珠弄蕊，春茹玉生苗。 
<br>二景神光秘，三元宝箓饶。雾垂鸦翅发，冰束虎章腰。 
<br>鹤驭争衔箭，龙妃合献绡。衣从星渚浣，丹就日宫烧。 
<br>物外花尝满，人间叶自凋。望台悲汉戾，阅水笑梁昭。 
<br>古殿香残灺，荒阶柳长条。几曾期七日，无复降重霄。 
<br>嵩岭连天汉，伊澜入海潮。何由得真诀，使我佩环飘。
<br>
<br>
<br>
<br>&nbsp;&nbsp; 卷557_28 【初秋寓直三首】郑畋 
<br>
<br>晓星独挂结麟楼，三殿风高药树秋。
<br>玉笛数声飘不住，问人依约在东头。
<br>
<br>宿鸟翩翩落照微，石台楼阁锁重扉。
<br>步廊无限金羁响，应是诸司扈从归。
<br>
<br>幽阁焚香万虑凝，下帘胎息过禅僧。
<br>玉堂分照无人后，消尽金盆一碗冰。
<br>
<br>
<br>
<br>&nbsp;&nbsp; 卷557_29 【夜景又作】郑畋 
<br>
<br>铃绦无响闭珠宫，小阁凉添玉蕊风。
<br>枕簟满床明月到，自疑身在五云中。
<br>
<br>
<br>
<br>&nbsp;&nbsp; 卷557_30 【杪秋夜直】郑畋 
<br>
<br>蕊宫裁诏与宵分，虽在青云忆白云。
<br>待报君恩了归去，山翁何急草移文。
<br>
<br>
<br>
<br>&nbsp;&nbsp; 卷557_31 【禁直寄崔员外】郑畋 
<br>
<br>银台楼北蕊珠宫，夐与人间路不同。
<br>在省五更春睡侣，早来分梦玉堂中。
<br>
<br>
<br>
<br>&nbsp;&nbsp; 卷557_32 【闻号】郑畋 
<br>
<br>陛兵偏近羽林营，夜静仍传禁号声。
<br>应笑执金双阙下，近南犹隔两重城。
<br>
<br>
<br>
<br>&nbsp;&nbsp; 卷557_33 【禁直和人饮酒】郑畋 
<br>
<br>卉醴陀花物外香，清浓标格胜椒浆。
<br>我来尚有钧天会，犹得金尊半日尝。
<br>
<br>
<br>
<br>&nbsp;&nbsp; 卷557_34 【下直早出】郑畋 
<br>
<br>诸司人尽马蹄稀，紫帕云竿九钉归。
<br>偏觉石台清贵处，榜悬金字射晴晖。
<br>
<br>
<br>
<br>&nbsp;&nbsp; 卷557_35 【金銮坡上南望】郑畋 
<br>
<br>玉晨钟韵上清虚，画戟祥烟拱帝居。
<br>极眼向南无限地，绿烟深处认中书。
<br>
<br>
<br>
<br>&nbsp;&nbsp; 卷557_36 【酬隐珪舍人寄红烛】郑畋 
<br>
<br>蜜炬殷红画不如，且将归去照吾庐。
<br>今来并得三般事，灵运诗篇逸少书。
<br>
<br>
<br>
<br>&nbsp;&nbsp; 卷557_37 【马嵬坡】郑畋 
<br>
<br>玄宗回马杨妃死，云雨虽亡日月新。
<br>终是圣明天子事，景阳宫井又何人。
<br>
<br>
<br>
<br>&nbsp;&nbsp; 卷557_38 【句】郑畋 
<br>
<br>圆明青z3饭，光润碧霞浆。（见《古今诗话》）。浴殿晴秋倘中谢，残英犹可醉琼杯。（《紫薇花》。 
<br>见《海录碎事》）
<br>
<br>
<br>
<br>&nbsp;&nbsp; 卷557_7 【题九华山】谭铢 
<br>
<br>忆闻九华山，尚在童稚年。浮沉任名路，窥仰会无缘。 
<br>罢职池阳时，复遭迎送牵。因兹契诚愿，瞩望枕席前。 
<br>况值春正浓，气色无不全。或如碧玉静，或似青霭鲜。 
<br>或接白云堆，或映红霞天。呈姿既不一，变态何啻千。 
<br>巍峨本无动，崇峻性岂偏。外景自隐隐，潜虚固幽玄。 
<br>我来暗凝情，务道志更坚。色与山异性，性并山亦然。 
<br>境变山不动，性存形自迁。自迁不阻俗，自定不失贤。 
<br>浮华与朱紫，安可迷心田。
<br>
<br>
<br>
<br>&nbsp;&nbsp; 卷557_8 【真娘墓】谭铢 
<br>
<br>武丘山下冢累累，松柏萧条尽可悲。
<br>何事世人偏重色，真娘墓上独题诗。
<br>
<br>
<br>
<br>&nbsp;&nbsp; 卷557_9 【望九华山】卢嗣立 
<br>
<br>九华深翠落轩楹，迥眺澄江气象明。不遇阴霾孤岫隐， 
<br>正当寒日众峰呈。坐观风雪销烦思，惜别烟岚驻晓行。 
<br>得路归山期早诀，夜来潜已告精诚。
<br>
<br>
<br>
<br>&nbsp;&nbsp; 卷557_10 【应举日寄兄弟】朱可名 
<br>
<br>废刈镜湖田，上书紫阁前。愁人久委地，诗道未闻天。 
<br>不是烧金手，徒抛钓月船。多惭兄弟意，不敢问林泉。
<br>
<br>
<br>
<br>&nbsp;&nbsp; 卷557_11 【河出荣光】张良器 
<br>
<br>引派昆山峻，朝宗海路长。千龄逢圣主，五色瑞荣光。 
<br>隐映浮中国，晶明助太阳。坤维连浩漫，天汉接微茫。 
<br>丹阙清氛里，函关紫气旁。位尊常守伯，道泰每呈祥。 
<br>习坎灵逾久，居卑德有常。龙门如可涉，忠信是舟梁。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷558_1 【新雪八韵（一作闲居新雪）】薛能 
<br>
<br>大雪满初晨，开门万象新。龙钟鸡未起，萧索我何贫。 
<br>耀若花前境，清如物外身。细飞斑户牖，干洒乱松筠。 
<br>正色凝高岭，随流助要津。鼎消微是滓，车碾半和尘。 
<br>茶兴留诗客，瓜情想戍人。终篇本无字，谁别胜阳春。
<br>
<br>
<br>&nbsp;&nbsp; 卷558_2 【国学试风化下】薛能 
<br>
<br>霁阙露穹崇，含生仰圣聪。英明高比日，声教下如风。 
<br>静发宸居内，低来品物中。南薰歌自溥，北极响皆通。 
<br>蘋末看无状，人间觉有功。因今委泥者，睹此忘途穷。
<br>
<br>
<br>
<br>&nbsp;&nbsp; 卷558_3 【升平词十首（乐府作升平乐）】薛能 
<br>
<br>瑞气绕宫楼，皇居信上游。远冈连圣祚，平地载神州。 
<br>会合皆重译，潺湲近八流。中兴岂假问，据此自千秋。
<br>
<br>寥泬敞延英，朝班立位横。宣传无草动，拜舞有衣声。 
<br>鸳瓦霜消湿，虫丝日照明。辛勤自不到，遥见似前程。
<br>
<br>处处是欢心，时康岁已深。不同三尺剑，应似五弦琴。 
<br>寿笑山犹尽，明嫌日有阴。何当怜一物，亦遣断愁吟。
<br>
<br>曙质绝埃氛，彤庭列禁军。圣颜初对日，龙尾竞缘云。 
<br>佩响交成韵，帘阴暖带纹。逍遥岂有事，于此咏南薰。
<br>
<br>一物至周天，洪纤尽晏然。车书无异俗，甲子并丰年。 
<br>奇技皆归朴，征夫亦服田。君王故不有，台鼎合韦弦。
<br>
<br>日日听歌谣，区中尽祝尧。虫蝗初不害，夷狄近全销。 
<br>史笔惟书瑞，天台绝见妖。因令匹夫志，转欲事清朝。
<br>
<br>品物尽昭苏，神功复帝谟。他时应有寿，当代且无虞。 
<br>赐历通遐俗，移关入半胡。鹪鹩一何幸，于此寄微躯。
<br>
<br>无战复无私，尧时即此时。焚香临极早，待月卷帘迟。 
<br>端拱乾坤内，何言黈纩垂。君看圣明验，只此是神龟。
<br>
<br>旭日上清穹，明堂坐圣聪。衣裳承瑞气，冠冕盖重瞳。 
<br>花木经宵露，旌旗入仗风。何期于此地，见说是神工。
<br>
<br>五帝三皇主，萧曹魏邴臣。文章惟返朴，戈甲尽生尘。 
<br>谏纸应无用，朝纲自有伦。升平不可记，所见是闲人。
<br>
<br>
<br>
<br>&nbsp;&nbsp; 卷558_4 【送冯温往河外】薛能 
<br>
<br>琴剑事行装，河关出北方。秦音尽河内，魏画自黎阳。 
<br>野日村苗熟，秋霜馆叶黄。风沙问船处，应得立清漳。
<br>
<br>
<br>
<br>&nbsp;&nbsp; 卷558_5 【送从兄之太原副使】薛能 
<br>
<br>少载琴书去，须知暂佐军。初程见西岳，尽室渡横汾。 
<br>元日何州住，枯风宿馆闻。都门送行处，青紫骑纷纷。
<br>
<br>
<br>
<br>&nbsp;&nbsp; 卷558_6 【送马戴书记之太原】薛能 
<br>
<br>一曲大河声，全家几日行。从容长约夜，差互忽离城。 
<br>镇北胡沙浅，途中霍岳横。相逢莫已讯，诗雅负雄名。
<br>
<br>
<br>
<br>&nbsp;&nbsp; 卷558_7 【送友人出塞】薛能 
<br>
<br>榆关到不可，何况出榆关。春草临岐断，边楼带日闲。 
<br>人归穹帐外，鸟乱废营间。此地堪愁想，霜前作意还。
<br>
<br>
<br>
<br>&nbsp;&nbsp; 卷558_8 【送李溟出塞】薛能 
<br>
<br>边城官尚恶，况乃是羁游。别路应相忆，离亭更少留。 
<br>黄沙人外阔，飞雪马前稠。甚险穹庐宿，无为过代州。
<br>
<br>
<br>
<br>&nbsp;&nbsp; 卷558_9 【寄终南隐者】薛能 
<br>
<br>海日东南出，应开岭上扉。扫坛花入篲，科竹露沾衣。 
<br>饭后嫌身重，茶中见鸟归。相思爱民者，难说与亲违。
<br>
<br>
<br>
<br>&nbsp;&nbsp; 卷558_10 【赠隐者】薛能 
<br>
<br>自得高闲性，平生向北栖。月潭云影断，山叶雨声齐。 
<br>庭树人书匝，栏花鸟坐低。相留永不忘，经宿话丹梯。
<br>
<br>
<br>
<br>&nbsp;&nbsp; 卷558_11 【惜春】薛能 
<br>
<br>花开亦花落，时节暗中迁。无计延春日，可能留少年。 
<br>小丛初散蝶，高柳即闻蝉。繁艳归何处，满山啼杜鹃。
<br>
<br>
<br>
<br>&nbsp;&nbsp; 卷558_12 【送人自苏州之长沙县官】薛能 
<br>
<br>驱马复乘流，何时发虎丘。全家上南岳，一尉事诸侯。 
<br>茶煮朝宗水，船停调角州。炎方好将息，卑湿旧堪忧。
<br>
<br>
<br>
<br>&nbsp;&nbsp; 卷558_13 【早春归山中旧居】薛能 
<br>
<br>茫茫驱匹马，归处是荒榛。猿迹破庭雪，鼠踪生甑尘。 
<br>开门冲网断，扫叶放苔匀。为惜诗情错，应难致此身。
<br>
<br>
<br>
<br>&nbsp;&nbsp; 卷558_14 【麟中寓居寄蒲中友人】薛能 
<br>
<br>萧条秋雨地，独院阻同群。一夜惊为客，多年不见君。 
<br>边心生落日，乡思羡归云。更在相思处，子规灯下闻。
<br>
<br>
<br>
<br>&nbsp;&nbsp; 卷558_15 【关中送别】薛能 
<br>
<br>一行千里外，几事寸心间。才子贫堪叹，男儿别是闲。 
<br>黄河淹华岳，白日照潼关。若值乡人问，终军贱不还。
<br>
<br>
<br>
<br>&nbsp;&nbsp; 卷558_16 【中秋夜寄李溟】薛能 
<br>
<br>满魄断埃氛，牵吟并舍闻。一年唯此夜，到晚愿无云。 
<br>待赏从初出，看行过二分。严城亦已闭，悔不预期君。
<br>
<br>
<br>
<br>&nbsp;&nbsp; 卷558_17 【赠禅师】薛能 
<br>
<br>梦想青山寺，前年住此中。夜堂吹竹雨，春地落花风。 
<br>旧句师曾见，清斋我亦同。浮生蹇莫问，辛苦未成功。
<br>
<br>
<br>
<br>&nbsp;&nbsp; 卷558_18 【送禅僧】薛能 
<br>
<br>寒空孤鸟度，落日一僧归。近寺路闻梵，出郊风满衣。 
<br>步摇瓶浪起，盂戛磬声微。还坐栖禅所，荒山月照扉。
<br>
<br>
<br>
<br>&nbsp;&nbsp; 卷558_19 【赠隐者】薛能 
<br>
<br>门前虽有径，绝向世间行。薙草因逢药，移花便得莺。 
<br>甘贫原是道，苦学不为名。莫怪苍髭晚，无机任世情。
<br>
<br>
<br>
<br>&nbsp;&nbsp; 卷558_20 【冬日送僧归吴中旧居】薛能 
<br>
<br>去扫冬林下，闲持未遍经。为山低凿牖，容月广开庭。 
<br>旧业云千里，生涯水一瓶。还应觅新句，看雪倚禅扃。
<br>
<br>
<br>
<br>&nbsp;&nbsp; 卷558_21 【恭禧皇太后挽歌词三首】薛能 
<br>
<br>八月曾殊选，三星固异仪。袝陵经灞浐，归赗杂华夷。 
<br>旌去题新谥，宫存锁素帏。重泉应不恨，生见太平时。
<br>
<br>月落娥兼隐，宫空后岂还。衔哀穷地界，亲莅泣天颜。 
<br>旧住留丹药，新陵在碧山。国人伤莫及，应只咏关关。
<br>
<br>配圣三朝隔，灵仪万姓哀。多年好黄老，旧日荐贤才。 
<br>道著标彤管，宫闲闭绿苔。平生六衣在，曾著祀高禖。
<br>
<br>
<br>
<br>&nbsp;&nbsp; 卷558_22 【送胡澳下第归蒲津】薛能 
<br>
<br>无媒甘下飞，君子尚麻衣。岁月终荣在，家园近且归。 
<br>山光临舜庙，河气隔王畿。甚积汤原思，青青宿麦肥。
<br>
<br>
<br>
<br>&nbsp;&nbsp; 卷558_23 【春日闲居】薛能 
<br>
<br>权门多见薄，吾道岂终行。散地徒忧国，良时不在城。 
<br>花繁春正王，茶美梦初惊。赖有兹文在，犹堪畅此生。
<br>
<br>
<br>
<br>&nbsp;&nbsp; 卷558_24 【题逃户】薛能 
<br>
<br>几界瞢农桑，凶年竟失乡。朽关生湿菌，倾屋照斜阳。 
<br>雨水淹残臼，葵花压倒墙。明时岂致此，应自负苍苍。
<br>
<br>
<br>
<br>&nbsp;&nbsp; 卷558_25 【郊居答客】薛能 
<br>
<br>傍舍虫声满，残秋宿雨村。远劳才子骑，光顾野人门。 
<br>败叶盘空蔓，雕丛露暗根。相携未尽语，川月照黄昏。
<br>
<br>
<br>
<br>&nbsp;&nbsp; 卷558_26 【早春归山中旧居（一作寓居有怀呈旧知）】薛能 
<br>
<br>绿草闭闲院，悄然花正开。新年人未去，戊日燕还来。 
<br>雨地残枯沫，灯窗积旧煤。归田语不忘，樗散料非才。
<br>
<br>
<br>
<br>&nbsp;&nbsp; 卷558_27 【下第后春日长安寓居三首】薛能 
<br>
<br>一榜尽精选，此身犹陆沉。自无功谠分，敢抱怨尤心。 
<br>暖陌开花气，春居闭日阴。相知岂不有，知浅未知深。
<br>
<br>暂屈固何恨，所忧无此时。隔年空仰望，临日又参差。 
<br>劳力且成病，壮心能不衰。犹将琢磨意，更欲候宗师。
<br>
<br>关东归不得，岂是爱他乡。草碧馀花落，春闲白日长。 
<br>全家期圣泽，半路敢农桑。独立应无侣，浮生欲自伤。
<br>
<br>
<br>
<br>&nbsp;&nbsp; 卷558_28 【春早选寓长安二首】薛能 
<br>
<br>疏拙自沉昏，长安岂是村。春非闲客事，花在五侯门。 
<br>道僻惟忧祸，诗深不敢论。扬雄若有荐，君圣合承恩。
<br>
<br>旧论已浮海，此心犹滞秦。上僚如报国，公道岂无人。 
<br>岩隐悬溪瀑，城居入榻尘。渔舟即拟去，不待晚年身。
<br>
<br>
<br>
<br>&nbsp;&nbsp; 卷558_29 【送进士许棠下第东归】薛能 
<br>
<br>长安那不住，西笑又东行。若以贫无计，何因事有成。 
<br>云峰天外出，江色草中明。谩忝相于分，吾言世甚轻。
<br>
<br>
<br>
<br>&nbsp;&nbsp; 卷558_30 【咏岛】薛能 
<br>
<br>孤岛如江上，诗家犹闭门。一池分倒影，空舸系荒根。 
<br>烟湿高吟石，云生偶坐痕。登临有新句，公退与谁论。
<br>
<br>
<br>
<br>&nbsp;&nbsp; 卷558_31 【冬日写怀】薛能 
<br>
<br>幕府尽平蛮，客留戎阃间。急流霜夹水，轻霭日连山。 
<br>设醴徒惭楚，为郎未姓颜。斯文苦不胜，会拟老民闲。
<br>
<br>
<br>
<br>&nbsp;&nbsp; 卷558_32 【和杨中丞早春即事】薛能 
<br>
<br>贵宅登临地，春来见物华。远江桥外色，繁杏竹边花。 
<br>戍客烽楼迥，文君酒幔斜。新题好不极，珠府未穷奢。
<br>
<br>
<br>
<br>&nbsp;&nbsp; 卷558_33 【闻官军破吉浪戎小而固虑史氏遗忽因记为二章】薛能 
<br>
<br>一战便抽兵，蛮孤吉浪平。通连无旧穴，要害有新城。 
<br>昼卒烽前寝，春农界上耕。高楼一拟望，新雨剑南清。
<br>
<br>泸水断嚣氛，妖巢已自焚。汉江无敌国，蛮物在回军。 
<br>越巂通游国，苴咩闭聚蚊。空馀罗凤曲，哀思满边云。
<br>
<br>
<br>
<br>&nbsp;&nbsp; 卷558_34 【寒食有怀】薛能 
<br>
<br>流落伤寒食，登临望岁华。村球高过索，坟树绿和花。 
<br>晋聚应搜火，秦喧定走车。谁知恨榆柳，风景似吾家。
<br>
<br>
<br>
<br>&nbsp;&nbsp; 卷558_35 【绵楼】薛能 
<br>
<br>溪边人浣纱，楼下海棠花。极望虽怀土，多情拟置家。 
<br>前山应象外，此地已天涯。未有销忧赋，梁王礼欲奢。
<br>
<br>
<br>
<br>&nbsp;&nbsp; 卷558_36 【雕堂】薛能 
<br>
<br>丈室久多病，小园晴独游。鸣蛩孤烛雨，啅雀一篱秋。 
<br>圣主恩难谢，生灵志亦忧。他年谁识我，心迹在徐州。
<br>
<br>
<br>
<br>&nbsp;&nbsp; 卷558_37 【赠歌人】薛能 
<br>
<br>温燠坐相侵，罗襦一水沉。拜深知有意，令背不无心。 
<br>近住应名玉，前生约姓阴。东山期已定，相许便抽簪。
<br>
<br>
<br>
<br>&nbsp;&nbsp; 卷558_38 【柘枝词三首（乐府诗集题作柘枝调）】薛能 
<br>
<br>同营三十万，震鼓伐西羌。战血粘秋草，征尘搅夕阳。 
<br>归来人不识，帝里独戎装。
<br>
<br>悬军征拓羯，内地隔萧关。日色昆仑上，风声朔漠间。 
<br>何当千万骑，飒飒贰师还。
<br>
<br>意气成功日，春风起絮天。楼台新邸第，歌舞小婵娟。 
<br>急破催摇曳，罗衫半脱肩。
<br>
<br>
<br>
<br>&nbsp;&nbsp; 卷558_39 【咏柳花】薛能 
<br>
<br>浮生失意频，起絮又飘沦。发自谁家树，飞来独院春。 
<br>朝容萦断砌，晴影过诸邻。乱掩宫中蝶，繁冲陌上人。 
<br>随波应到海，沾雨或依尘。会向慈恩日，轻轻对此身。
<br>
<br>
<br>
<br>&nbsp;&nbsp; 卷558_40 【一叶落】薛能 
<br>
<br>轻叶独悠悠，天高片影流。随风来此地，何树落先秋。 
<br>变色黄应近，辞林绿尚稠。无双浮水面，孤绝落关头。 
<br>乍减诚难觉，将凋势未休。客心空自比，谁肯问新愁。
<br>
<br>
<br>
<br>&nbsp;&nbsp; 卷558_41 【行路难】薛能 
<br>
<br>何处力堪殚，人心险万端。藏山难测度，暗水自波澜。 
<br>对面如千里，回肠似七盘。已经吴坂困，欲向雁门难。 
<br>南北诚须泣，高深不可干。无因善行止，车辙得平安。
<br>
<br>
<br>
<br>&nbsp;&nbsp; 卷558_42 【蔡州蒋亭】薛能 
<br>
<br>草径彻林间，过桥如入山。蔡侯添水榭，蒋氏本柴关。 
<br>静泛穷幽趣，惊飞湿醉颜。恨无优俸买，来得暂时闲。 
<br>步与招提接，舟临夕照还。春风应不到，前想负花湾。
<br>
<br>
<br>
<br>&nbsp;&nbsp; 卷558_43 【戏题】薛能 
<br>
<br>闪闪动鸣珰，初来烛影傍。拥头珠翠重，萦步绮罗长。 
<br>静发歌如磬，连飘气觉香。不言微有笑，多媚总无妆。 
<br>坐缺初离席，帘垂却入房。思惟不是梦，此会胜高唐。
<br>
<br>
<br>
<br>&nbsp;&nbsp; 卷558_44 【酬曹侍御见寄】薛能 
<br>
<br>儒道苦不胜，迩来惟慕禅。触途非巧者，于世分沉然。 
<br>要地羞难入，闲居钝更便。清和挑菜食，闷寂闭花眠。 
<br>累遣期抛俸，机忘怕与权。妨春愁筦榷，响夜忆林泉。 
<br>匪石从遭刖，珠膏枉被煎。讨论唯子厚，藏退合吾先。 
<br>旧制群英伏，来章六义全。休旬一拟和，乡思乱情田。
<br>
<br>
<br>
<br>&nbsp;&nbsp; 卷558_45 【送赵道士归天目旧山】薛能 
<br>
<br>愚朴尚公平，此心邻道情。有缘终自鄙，何计逐师行。 
<br>日者闻高躅，时人盖强名。口无滋味入，身有羽仪生。 
<br>奏乞还乡远，诗曾对御成。土毛珍到越，尘发倦离京。 
<br>符叱风雷恶，朝修月露清。观临天目顶，家住海潮声。 
<br>道引图看足，参同注解精。休粮一拟问，窗草俟回程。
<br>
<br>
<br>
<br>&nbsp;&nbsp; 卷558_46 【除夜作】薛能 
<br>
<br>和吹度穹旻，虚徐接建寅。不辞加一岁，唯喜到三春。 
<br>燎照云烟好，幡悬井邑新。祯祥应北极，调燮验平津。 
<br>树欲含迟日，山将退旧尘。兰萎残此夜，竹爆和诸邻。 
<br>祝寿思明圣，驱傩看鬼神。团圆多少辈，眠寝独劳筋。 
<br>茜旆犹双节，雕盘又五辛。何当平贼后，归作自由身。
<br>
<br>
<br>
<br>&nbsp;&nbsp; 卷558_47 【桃花】薛能 
<br>
<br>香色自天种，千年岂易逢。开齐全未落，繁极欲相重。 
<br>冷湿朝如淡，晴干午更浓。风光新社燕，时节旧春农。 
<br>篱落欹临竹，亭台盛间松。乱缘堪羡蚁，深入不如蜂。 
<br>有影宜暄煦，无言自冶容。洞连非俗世，溪静接仙踪。 
<br>子熟河应变，根盘土已封。西王潜爱惜，东朔盗过从。 
<br>醉席眠英好，题诗恋景慵。芳菲聊一望，何必在临邛。
<br>
<br>
<br>
<br>&nbsp;&nbsp; 卷558_48 【黄河】薛能 
<br>
<br>何处发昆仑，连乾复浸坤。波浑经雁塞，声振自龙门。 
<br>岸裂新冲势，滩馀旧落痕。横沟通海上，远色尽山根。 
<br>勇逗三峰坼，雄标四渎尊。湾中秋景树，阔外夕阳村。 
<br>沫乱知鱼呴，槎来见鸟蹲。飞沙当白日，凝雾接黄昏。 
<br>润可资农亩，清能表帝恩。雨吟堪极目，风度想惊魂。 
<br>显瑞龟曾出，阴灵伯固存。盘涡寒渐急，浅濑暑微温。 
<br>九曲终柔胜，常流可暗吞。人间无博望，谁复到穷源。
<br>
<br>
<br>
<br>&nbsp;&nbsp; 卷558_49 【华岳】薛能 
<br>
<br>簇簇复亭亭，三峰卓杳冥。每思穷本末，应合记图经。 
<br>发地连宫观，冲天接井星。河微临巨势，秦重载奇形。 
<br>太古朝群后，中央擘巨灵。邻州犹映槛，几县恰当庭。 
<br>鹤毳坛风乱，龙漦洞水腥。望遥通北极，上彻见东溟。 
<br>客玩晴难偶，农祈雨必零。度关无暑气，过路得愁醒。 
<br>羽客时应见，霜猿夜可听。顶悬飞瀑峻，崦合白云青。 
<br>混石猜良玉，寻苗得茯苓。从官知侧近，悉俸致岩扃。
<br>
<br>
<br>
<br>&nbsp;&nbsp; 卷558_50 【秋雨】薛能 
<br>
<br>宿雨觉才初，亭林忽复徐。簇声诸树密，悬滴四檐疏。 
<br>省漏疑方丈，愁炊问斗储。步难多入屐，窗浅欲飘书。 
<br>动蠖苍苔静，藏蚕落叶虚。吹交来翕习，雷慢歇踌躇。 
<br>滞已妨行路，晴应好荷锄。醉楼思蜀客，鯹市想淮鱼。 
<br>径草因缘合，栏花自此除。有形皆霢霂，无地不污潴。 
<br>境晦宜甘寝，风清□退居。我魂惊晓簟，邻话喜秋蔬。 
<br>既用功成岁，旋应惨变舒。仓箱足可恃，归去傲吾庐。
<br>
<br>
<br>
<br>&nbsp;&nbsp; 卷558_51 【春色满皇州（一作滕迈诗）】薛能 
<br>
<br>蔼蔼复悠悠，春归十二楼。最明云里阙，先满日边州。 
<br>色媚青门外，光摇紫陌头。上林荣旧树，太液镜新流。 
<br>暖带祥烟起，清添瑞景浮。阳和如启蛰，从此事芳游。
<br>
<br>
<br>
<br>&nbsp;&nbsp; 卷558_52 【寄唁张乔喻坦之】薛能 
<br>
<br>何事尽参差，惜哉吾子诗。日令销此道，天亦负明时。 
<br>有路当重振，无门即不知。何当见尧日，相与啜浇漓。
<br>
<br>
<br>
<br>&nbsp;&nbsp; 卷558_53 【赠僧】薛能 
<br>
<br>尽日行方到，何年独此林。客归惟鹤伴，人少似师心。 
<br>坐石落松子，禅床摇竹阴。山灵怕惊定，不遣夜猿吟。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 卷559_1 【春日旅舍书怀】薛能 
<br>
<br>出去归来旅食人，麻衣长带几坊尘。开门草色朝无客， 
<br>落案灯花夜一身。贫舍卧多消永日，故园莺老忆残春。 
<br>蹉跎冠盖谁相念，二十年中尽苦辛。
<br>
<br>
<br>&nbsp;&nbsp; 卷559_2 【秋日将离滑台酬所知二首】薛能 
<br>
<br>身起中宵骨亦惊，一分年少已无成。松吹竹簟朝眠冷， 
<br>雨湿蔬餐宿疾生。僮汲野泉兼土味，马磨霜树作秋声。 
<br>相知莫话诗心苦，未似前贤取得名。
<br>
<br>灯涩秋光静不眠，叶声身影客窗前。闲园露湿鸣蛩夜， 
<br>急雨风吹落木天。城见远山应北岳，野多空地本南燕。 
<br>明朝欲别忘形处，愁把离杯听管弦。
<br>
<br>
<br>
<br>&nbsp;&nbsp; 卷559_3 【下第后夷门乘舟至永城驿题】薛能 
<br>
<br>秋赋春还计尽违，自知身是拙求知。唯思旷海为休处， 
<br>忽喜孤舟似去时。连浦一城兼汴宋，夹堤千柳杂唐隋。 
<br>从来此恨皆前达，敢负吾君作楚辞。
<br>
<br>
<br>
<br>&nbsp;&nbsp; 卷559_4 【秋夜旅舍寓怀】薛能 
<br>
<br>庭锁荒芜独夜吟，西风吹动故山心。三秋木落半年客， 
<br>满地月明何处砧。渔唱乱沿汀鹭合，雁声寒咽陇云深。 
<br>平生只有松堪对，露浥霜欺不受侵。
<br>
<br>
<br>
<br>&nbsp;&nbsp; 卷559_5 【洛下寓怀】薛能 
<br>
<br>胡为遭遇孰为官，朝野君亲各自欢。敢向官途争虎首， 
<br>尚嫌身累爱猪肝。冰霜谷口晨樵远，星火炉边夜坐寒。 
<br>唯有报恩心未剖，退居犹欲佩芄兰。
<br>
<br>
<br>
<br>&nbsp;&nbsp; 卷559_6 【题平湖】薛能 
<br>
<br>平湖湖畔雨晴新，南北东西不隔尘。映野烟波浮动日， 
<br>损花风雨寂寥春。山无俗路藏高士，岸泊仙舟忆主人。 
<br>那得载来都未保，此心离此甚情亲。
<br>
<br>
<br>
<br>&nbsp;&nbsp; 卷559_7 【平阳寓怀】薛能 
<br>
<br>晋国风流阻洳川，家家弦管路岐边。曾为郡职随分竹， 
<br>亦作歌词乞采莲。北榭远峰闲即望，西湖残景醉常眠。 
<br>墙花此日休回避，不是当时恶少年。
<br>
<br>
<br>
<br>&nbsp;&nbsp; 卷559_8 【留题汾上旧居】薛能 
<br>
<br>乡园一别五年归，回首人间总祸机。尚胜邻翁常寂寞， 
<br>敢嫌裘马未轻肥。尘颜不见应消落，庭树曾栽已合围。 
<br>难说累牵还却去，可怜榆柳尚依依。
<br>
<br>
<br>
<br>&nbsp;&nbsp; 卷559_9 【怀汾上旧居】薛能 
<br>
<br>素汾千载傍吾家，常忆衡门对浣纱。好事喜逢投宿客， 
<br>刈田因得自生瓜。山头鼓笛阴沉庙，陌上薪蒸突兀车。 
<br>投暗作珠何所用，被人专拟害灵蛇。
<br>
<br>
<br>
<br>&nbsp;&nbsp; 卷559_10 【送同儒大德归柏梯寺】薛能 
<br>
<br>柏梯还拟谢微官，遥拟千峰送法兰。行径未曾青石断， 
<br>拂床终有白云残。京尘濯后三衣洁，山舍禅初万象安。 
<br>薇蕨纵多师莫踏，我心犹欲尽图看。
<br>
<br>
<br>
<br>&nbsp;&nbsp; 卷559_11 【春日使府寓怀二首】薛能 
<br>
<br>一想流年百事惊，已抛渔父戴尘缨。青春背我堂堂去， 
<br>白发欺人故故生。道困古来应有分，诗传身后亦何荣。 
<br>谁怜合负清朝力，独把风骚破郑声。
<br>
<br>平生无解亦无操，永日书生坐独劳。唯觉宦情如水薄， 
<br>不知人事有山高。孤心好直迍犹强，病发慵梳痒更搔。 
<br>何事故溪归未得，几抛清浅泛红桃。
<br>
<br>
<br>
<br>&nbsp;&nbsp; 卷559_12 【许州题德星亭】薛能 
<br>
<br>瀵水南流东有堤，堤边亭是武陵溪。槎松配石堪僧坐， 
<br>蕊杏含春欲鸟啼。高树月生沧海外，远郊山在夕阳西。 
<br>频来不似军从事，只戴纱巾曳杖藜。
<br>
<br>
<br>
<br>&nbsp;&nbsp; 卷559_13 【送人归上党（时潞寇初平）】薛能 
<br>
<br>燕台基坏穴狐蛇，计拙因循岁月赊。兵革未销王在镐， 
<br>桑蚕临熟客还家。霏微对岸漳边雨，堆阜邻疆蓟北沙。 
<br>若到长平战场地，为求遗镞辟魔邪。
<br>
<br>
<br>
<br>&nbsp;&nbsp; 卷559_14 【春日重游平湖】薛能 
<br>
<br>湖上春风发管弦，须临三十此离筵。离人忽有重来日， 
<br>游女初非旧少年。官职已辜疲瘵望，诗名空被后生传。 
<br>啼莺莫惜蹉跎恨，闲事听吟一两篇。
<br>
<br>
<br>
<br>&nbsp;&nbsp; 卷559_15 【并州】薛能 
<br>
<br>少年流落在并州，裘脱文君取次游。携挈共过芳草渡， 
<br>登临齐凭绿杨楼。庭前蛱蝶春方好，床上樗蒲宿未收。 
<br>坊号偃松人在否，饼炉南畔曲西头。
<br>
<br>
<br>
<br>&nbsp;&nbsp; 卷559_16 【相国陇西公南征，能以留务独宿府城作】薛能 
<br>
<br>吾君贤相事南征，独宿军厨负请缨。灯室卧孤如怨别， 
<br>月阶簪草似临行。高墉撼铎思巴栈，老木嗥风念野营。 
<br>殊忆好僧招不及，夜来仓卒锁严城。
<br>
<br>
<br>
<br>&nbsp;&nbsp; 卷559_17 【早春书事】薛能 
<br>
<br>百蛮降伏委三秦，锦里风回岁已新。渠滥水泉花巷湿， 
<br>日销冰雪柳营春。何年道胜苏群物，尽室天涯是旅人。 
<br>焚却蜀书宜不读，武侯无可律余身。
<br>
<br>
<br>
<br>&nbsp;&nbsp; 卷559_18 【春日书怀】薛能 
<br>
<br>伯牙琴绝岂求知，往往情牵自有诗。垄月正当寒食夜， 
<br>春阴初过海棠时。耽书未必酬良相，断酒唯堪作老师。 
<br>多病不任衣更薄，东风台上莫相吹。
<br>
<br>
<br>
<br>&nbsp;&nbsp; 卷559_19 【投杜舍人】薛能 
<br>
<br>床上新诗诏草和，栏边清酒落花多。闲消白日舍人宿， 
<br>梦觉紫薇山鸟过。春刻几分添禁漏，夏桐初叶满庭柯。 
<br>风骚委地苦无主，此事圣君终若何。
<br>
<br>
<br>
<br>&nbsp;&nbsp; 卷559_20 【献仆射相公】薛能 
<br>
<br>清如冰雪重如山，百辟严趋礼绝攀。强虏外闻应丧胆， 
<br>平人相见尽开颜。朝廷有道青春好，门馆无私白日闲。 
<br>致却垂衣更何事，几多诗句咏关关。
<br>
<br>
<br>
<br>&nbsp;&nbsp; 卷559_21 【上盐铁尚书（时太庙宿斋）】薛能 
<br>
<br>南宫环雉隔嚣尘，况值清斋宿大臣。城绝鼓钟更点后， 
<br>雨凉烟树月华新。檐前漱晓穹苍碧，庭下眠秋沆瀣津。 
<br>闻说务闲心更静，此时忧国合求人。
<br>
<br>
<br>
<br>&nbsp;&nbsp; 卷559_22 【汉南春望】薛能 
<br>
<br>独寻春色上高台，三月皇州驾未回。几处松筠烧后死， 
<br>谁家桃李乱中开。奸邪用法原非法，唱和求才不是才。 
<br>自古浮云蔽白日，洗天风雨几时来。
<br>
<br>
<br>
<br>&nbsp;&nbsp; 卷559_23 【晚春】薛能 
<br>
<br>恶怜风景极交亲，每恨年年作瘦人。卧晚不曾抛好夜， 
<br>情多唯欲哭残春。阴成杏叶才通日，雨著杨花已污尘。 
<br>无限后期知有在，只愁烦作总戎身。
<br>
<br>
<br>
<br>&nbsp;&nbsp; 卷559_24 【将赴镇过太康县有题】薛能 
<br>
<br>才入东郊便太康，自听何暮岂龚黄。晴村透日桑榆影， 
<br>晓露湿秋禾黍香。十万旌旗移巨镇，几多輗軏负孤庄。 
<br>时人欲识征东将，看取欃枪落太荒。
<br>
<br>
<br>
<br>&nbsp;&nbsp; 卷559_25 【彭门解嘲二首】薛能 
<br>
<br>呜呜吹角贰师营，落日身闲笑傲行。尽觉文章尊万事， 
<br>却嫌官职剩双旌。终休未拟降低屈，忽遇还须致太平。 
<br>频上水楼谁会我，泗滨浮磬是同声。
<br>
<br>伤禽栖后意犹惊，偶向黐竿脱此生。身外不思簪组事， 
<br>耳中唯要管弦声。耽吟乍可妨时务，浅饮无因致宿酲。 
<br>秦客莫嘲瓜戍远，水风潇洒是彭城。
<br>
<br>
<br>
<br>&nbsp;&nbsp; 卷559_26 【清河泛舟】薛能 
<br>
<br>都人层立似山丘，坐啸将军拥棹游。绕郭烟波浮泗水， 
<br>一船丝竹载凉州。城中睹望皆丹雘，旗里惊飞尽白鸥。 
<br>儒将不须夸郄縠，未闻诗句解风流。
<br>
<br>
<br>
<br>&nbsp;&nbsp; 卷559_27 【新竹】薛能 
<br>
<br>柳营茅土倦粗材，因向山家乞翠栽。清露便教终夜滴， 
<br>好风疑是故园来。栏边匠去朱犹湿，溉后虫浮穴暗开。 
<br>他日会应威凤至，莫辞公府受尘埃。
<br>
<br>
<br>
<br>&nbsp;&nbsp; 卷559_28 【晚春】薛能 
<br>
<br>征东留滞一年年，又向军前遇火前。画出鹢舟宜祓禊， 
<br>镂成鸡卵有秋千。澄明烟水孤城立，狼藉风花落日眠。 
<br>赖指清和樱笋熟，不然愁杀暮春天。
<br>
<br>
<br>
<br>&nbsp;&nbsp; 卷559_29 【题彭祖楼】薛能 
<br>
<br>新晴天状湿融融，徐国滩声上下洪。极目澄鲜无限景， 
<br>入怀轻好可怜风。身防潦倒师彭祖，妓拥登临愧谢公。 
<br>谁致此楼潜惠我，万家残照在河东。
<br>
<br>
<br>
<br>&nbsp;&nbsp; 卷559_30 【汉庙祈雨回阳春亭有怀】薛能 
<br>
<br>南荣轩槛接城闉，适罢祈农此访春。九九已从南至尽， 
<br>芊芊初傍北篱新。池中水是前秋雨，陌上风惊自古尘。 
<br>欲召罗敷倾一盏，乘闲言语不容人。
<br>
<br>
<br>
<br>&nbsp;&nbsp; 卷559_31 【送李倍秀才】薛能 
<br>
<br>南朝才子尚途穷，毕竟应须问叶公。书剑伴身离泗上， 
<br>雪风吹面立船中。家园枣熟归圭窦，会府槐疏试射弓。 
<br>相顾日偏留不得，夜深聊欲一杯同。
<br>
<br>
<br>
<br>&nbsp;&nbsp; 卷559_32 【重游德星亭感事】薛能 
<br>
<br>颍水川中枕水台，当时离别此重来。舟沉土岸生新草， 
<br>诗映纱笼有薄埃。事系兴亡人少到，地当今古我迟回。 
<br>残阳照树明于旭，犹向池边把酒杯。
<br>
<br>
<br>
<br>&nbsp;&nbsp; 卷559_33 【许州题观察判官厅】薛能 
<br>
<br>三载从戎类系匏，重游全许尚分茅。刘郎别后无遗履， 
<br>丁令归来有旧巢。冬暖井梧多未落，夜寒窗竹自相敲。 
<br>纤腰弟子知千恨，笑与扬雄作解嘲。
<br>
<br>
<br>
<br>&nbsp;&nbsp; 卷559_34 【闲题】薛能 
<br>
<br>八年藩翰似侨居，只此谁知报玉除。旧将已成三仆射， 
<br>老身犹是六尚书。时丁厚讟终无咎，道致中兴尚有馀。 
<br>为问春风谁是主，空催弱柳拟何如。
<br>
<br>
<br>
<br>&nbsp;&nbsp; 卷559_35 【送福建李大夫】薛能 
<br>
<br>洛州良牧帅瓯闽，曾是西垣作谏臣。红旆已胜前尹正， 
<br>尺书犹带旧丝纶。秋来海有幽都雁，船到城添外国人。 
<br>行过小藩应大笑，只知夸近不知贫。
<br>
<br>
<br>
<br>&nbsp;&nbsp; 卷559_36 【送李倍巡官归永乐旧居】薛能 
<br>
<br>羡君归去五峰前，往往星河实见仙。麦垄夏枯成废地， 
<br>枣枝秋赤近高天。山泉饮犊流多变，村酒经蚕味可怜。 
<br>曾约道门终老住，步虚声里寄闲眠。
<br>
<br>
<br>
<br>&nbsp;&nbsp; 卷559_37 【赠歌者】薛能 
<br>
<br>一字新声一颗珠，转喉疑是击珊瑚。听时坐部音中有， 
<br>唱后樱花叶里无。汉浦蔑闻虚解佩，临邛焉用枉当垆。 
<br>谁人得向青楼宿，便是仙郎不是夫。
<br>
<br>
<br>
<br>&nbsp;&nbsp; 卷559_38 【舞者】薛能 
<br>
<br>绿毛钗动小相思，一唱南轩日午时。慢靸轻裾行欲近， 
<br>待调诸曲起来迟。筵停匕箸无非听，吻带宫商尽是词。 
<br>为问倾城年几许，更胜琼树是琼枝。
<br>
<br>
<br>
<br>&nbsp;&nbsp; 卷559_39 【天际识归舟】薛能 
<br>
<br>斜日满江楼，天涯照背流。同人在何处，远目认孤舟。 
<br>帆省当时席，歌声旧日讴。人浮津济晚，棹倚泬寥秋。 
<br>晴阔忻全见，归迟怪久游。离居意无限，贪此望难休。
<br>
<br>
<br>
<br>&nbsp;&nbsp; 卷559_40 【和曹侍御除夜有怀】薛能 
<br>
<br>有病无媒客，多慵亦太疏。自怜成叔夜，谁与荐相如。 
<br>嗜退思年老，谙空笑岁除。迹闲过寺宿，头暖近阶梳。 
<br>春立穷冬后，阳生旧物初。叶多庭不扫，根在径新锄。 
<br>田事终归彼，心情倦老於。斫材须见像，藏剑岂为鱼。 
<br>效浅惭尹禄，恩多负辟书。酬知必拟共，勿使浪踌躇。
<br>
<br>
<br>
<br>&nbsp;&nbsp; 卷559_41 【华清宫和杜舍人（一作张祜诗，一作赵嘏诗）】薛能 
<br>
<br>五十年天子，离宫仰峻墙。登封时正泰，御宇日何长。 
<br>上位先名实，中兴事宪章。起戎轻甲胄，馀地复河湟。 
<br>道降玄元祖，儒封孔子王。因缘百司署，聚会一人汤。 
<br>渭水波摇绿，秦山草半黄。马驯金勒细，鹰健玉铃锵。 
<br>下箭朱方满，鸣鞭皓腕攘。畋思获吕望，谏只避周昌。 
<br>兔迹贪前逐，枭心不早防。几添鹦鹉劝，先赐荔枝尝。 
<br>月锁千门静，天吹一笛凉。细音摇羽佩，轻步宛霓裳。 
<br>祸乱基潜结，升平意遽忘。衣冠逃犬虏，鼙鼓动渔阳。 
<br>外戚心殊迫，中原事可量。血埋妃子艳，刃断禄儿肠。 
<br>近侍烟尘隔，前踪辇路荒。益知迷宠佞，遗恨丧贤良。 
<br>北阙尊明主，南宫逊上皇。禁清馀凤吹，池冷睡龙光。 
<br>祝寿山犹在，流年水共伤。杜鹃魂厌蜀，蝴蝶梦悲庄。 
<br>雀卵遗雕栱，虫丝罥画梁。紫苔侵壁润，红树闭门芳。 
<br>守吏齐鸳瓦，耕民得翠珰。登年昔酺乐，讲武旧兵场。 
<br>暮草深岩翠，幽花坠径香。不堪垂白叟，行折御沟杨。
<br>
<br>
<br>
<br>&nbsp;&nbsp; 卷559_42 【送浙东王大夫】薛能 
<br>
<br>天爵擅忠贞，皇恩复宠荣。远源过晋史，甲族本缑笙。 
<br>亚相兼尤美，周行历尽清。制除天近晓，衙谢草初生。 
<br>宾客招闲地，戎装拥上京。九街鸣玉勒，一宅照红旌。 
<br>细雨当离席，遥花显去程。佩刀畿甸色，歌吹馆桥声。 
<br>騕褭从秦赐，艅艎到汴迎。步沙逢霁月，宿岸致严更。 
<br>渤澥流东鄙，天台压属城。众谈称重镇，公意念疲甿。 
<br>井邑曾多难，疮痍此未平。察应均赋敛，逃必复桑耕。 
<br>隼重权兼帅，鼍雄设有兵。越台随厚俸，剡硾得尤名。 
<br>夜蜡州中宴，春风部外行。香奁扃凤诏，朱篆动龙坑。 
<br>报后功何患，投虚论素精。徵还真指掌，感激自关情。 
<br>旧业怀昏作，微班负旦评。空馀骚雅事，千古傲刘桢。
<br>
<br>
<br>
<br>&nbsp;&nbsp; 卷559_43 【送李殷游京西】薛能 
<br>
<br>立马送君地，黯然愁到身。万途皆有匠，六义独无人。 
<br>莫怪敢言此，已能甘世贫。时来贵亦在，事是掩何因。 
<br>投刺皆羁旅，游边更苦辛。岐山终蜀境，泾水复蛮尘。 
<br>埋没餐须强，炎蒸醉莫频。俗徒欺合得，吾道死终新。 
<br>展分先难许，论诗永共亲。归京稍作意，充斥犯西邻。
<br>
<br>
<br>
<br>&nbsp;&nbsp; 卷559_44 【长安送友人之黔南】薛能 
<br>
<br>衡岳犹云过，君家独几千。心从贱游话，分向禁城偏。 
<br>陆路终何处，三湘在素船。琴书去迢递，星路照潺湲。 
<br>台镜簪秋晚，盘蔬饭雨天。同文到乡尽，殊国共行连。 
<br>后会应多日，归程自一年。贫交永无忘，孤进合相怜。
<br>
<br>
<br>
<br>&nbsp;&nbsp; 卷559_45 【寄李频】薛能 
<br>
<br>长安千万蹊，迷者自多迷。直性身难达，良时日易低。 
<br>环檐消旧雪，晴气满春泥。那得同君去，逢峰苦爱齐。
<br>
<br>
<br>
<br>&nbsp;&nbsp; 卷559_46 【赠苗端公二首】薛能 
<br>
<br>繁总近何如，君才必有馀。身欢步兵酒，吏写鲁连书。 
<br>坐默闻鼙吹，庭班见雪初。沉碑若果去，一为访邻居。
<br>
<br>至老不相疏，斯言不是虚。两心宜一体，同舍又邻居。 
<br>晓角秋砧外，清云白月初。从军何有用，未造鲁连书。
<br>
<br>
<br>
<br>&nbsp;&nbsp; 卷559_47 【寄河南郑侍郎】薛能 
<br>
<br>三峡与三壕，门阑梦去劳。细冰和洛水，初雪洒嵩高。 
<br>大雅何由接，微荣亦已逃。寒窗不可寐，风地叶萧骚。
<br>
<br>
<br>
<br>&nbsp;&nbsp; 卷559_48 【蒙恩除侍御史行次华州寄蒋相】薛能 
<br>
<br>林下天书起遁逃，不堪移疾入尘劳。黄河近岸阴风急， 
<br>仙掌临关旭日高。行野众喧闻雁发，宿亭孤寂有狼嗥。 
<br>荀家位极兼禅理，应笑埋轮著所操。
<br>
<br>
<br>
<br>&nbsp;&nbsp; 卷559_49 【寄唐州杨郎中】薛能 
<br>
<br>关睢憔悴一儒生，忽把鱼须事圣明。贫得俸钱还乍喜， 
<br>晚登朝序却无荣。前年坐蜀同樽俎，此日边淮独旆旌。 
<br>班列道孤君不见，曲江春暖共僧行。
<br>
<br>
<br>
<br>&nbsp;&nbsp; 卷559_50 【塞上蒙汝州任中丞寄书】薛能 
<br>
<br>三省推贤两掖才，关东深许稍迟回。舟浮汝水通淮去， 
<br>雨出嵩峰到郡来。投札转京忧不远，枉缄经虏喜初开。 
<br>西楼一望知无极，更与何人把酒杯。
<br>
<br>
<br>
<br>&nbsp;&nbsp; 卷559_51 【题盐铁李尚书浐州别业】薛能 
<br>
<br>鹿原阴面浐州湄，坐觉林泉逼梦思。闲景院开花落后， 
<br>湿香风好雨来时。邻惊麦野闻雏雉，别创茅亭住老师。 
<br>备足好中还有阙，许昌军里李陵诗。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷560_1 【送刘驾归京】薛能 
<br>
<br>相逢听一吟，惟我不降心。在世忧何事，前生得至音。 
<br>蒲多南去远，汾尽北游深。为宿关亭日，苍苍晓欲临。
<br>
<br>
<br>&nbsp;&nbsp; 卷560_2 【夏日寺中有怀】薛能 
<br>
<br>亭午四邻睡，院中唯鸟鸣。当门塞鸿去，欹枕世人情。 
<br>地燥苍苔裂，天凉晚月生。归家岂不愿，辛苦未知名。
<br>
<br>
<br>
<br>&nbsp;&nbsp; 卷560_3 【夏日蒲津寺居二首】薛能 
<br>
<br>日日闲车马，谁来访此身。一门兼鹤静，四院与僧邻。 
<br>雨室墙穿溜，风窗笔染尘。空馀气长在，天子用平人。
<br>
<br>故国有如梦，省来长远游。清晨起闲院，疏雨似深秋。 
<br>宿寝书棱叠，行吟杖迹稠。天晴岂能出，春暖未更裘。
<br>
<br>
<br>
<br>&nbsp;&nbsp; 卷560_4 【北都题崇福寺（寺即高祖旧宅）】薛能 
<br>
<br>此地潜龙寺，何基即帝台。细花庭树荫，清气殿门开。 
<br>长老多相识，旬休暂一来。空空亦拟解，干进幸无媒。
<br>
<br>
<br>
<br>&nbsp;&nbsp; 卷560_5 【题龙兴寺】薛能 
<br>
<br>高户列禅房，松门到上方。像开祇树岭，人施蜀城香。 
<br>地遍磷磷石，江移孑孑樯。林僧语不尽，身役事梁王。
<br>
<br>
<br>
<br>&nbsp;&nbsp; 卷560_6 【题大云寺西阁】薛能 
<br>
<br>阁临偏险寺当山，独坐西城笑满颜。四野有歌行路乐， 
<br>五营无战射堂闲。鼙和调角秋空外，砧办征衣落照间。 
<br>方拟杀身酬圣主，敢于高处恋乡关。
<br>
<br>
<br>
<br>&nbsp;&nbsp; 卷560_7 【舟行至平羌】薛能 
<br>
<br>貔虎直沙壖，严更护早眠。簇霜孤驿树，落日下江船。 
<br>暂去非吴起，终休爱鲁连。平羌无一术，候吏莫加笾。
<br>
<br>
<br>
<br>&nbsp;&nbsp; 卷560_8 【题开元寺阁】薛能 
<br>
<br>一阁见一郡，乱流仍乱山。未能终日住，尤爱暂时闲。 
<br>唱棹吴门去，啼林杜宇还。高僧不可羡，西景掩禅关。
<br>
<br>
<br>
<br>&nbsp;&nbsp; 卷560_9 【凌云寺】薛能 
<br>
<br>像阁与山齐，何人致石梯。万烟生聚落，一崦露招提。 
<br>斋月人来上，残阳鸽去栖。从边亦已极，烽火是沈黎。
<br>
<br>
<br>
<br>&nbsp;&nbsp; 卷560_10 【石堂溪】薛能 
<br>
<br>三面接渔樵，前门向郡桥。岸沙崩橘树，山径入茶苗。 
<br>夜拥军烟合，春浮妓舸邀。此心无与醉，花影莫相烧。
<br>
<br>
<br>
<br>&nbsp;&nbsp; 卷560_11 【荔枝楼】薛能 
<br>
<br>高槛起边愁，荔枝谁致楼。会须教匠坼，不欲见蛮陬。 
<br>树痺无春影，天连觉汉流。仲宣如可拟，即此是荆州。
<br>
<br>
<br>
<br>&nbsp;&nbsp; 卷560_12 【圣冈】薛能 
<br>
<br>古迹是何王，平身入石房。远村通后径，一郡隔前冈。 
<br>昼静唯禅客，春来有女郎。独醒回不得，无事可焚香。
<br>
<br>
<br>
<br>&nbsp;&nbsp; 卷560_13 【蜀州郑史君寄鸟觜茶，因以赠答八韵】薛能 
<br>
<br>鸟觜撷浑牙，精灵胜镆铘。烹尝方带酒，滋味更无茶。 
<br>拒碾乾声细，撑封利颖斜。衔芦齐劲实，啄木聚菁华。 
<br>盐损添常诫，姜宜著更夸。得来抛道药，携去就僧家。 
<br>旋觉前瓯浅，还愁后信赊。千惭故人意，此惠敌丹砂。
<br>
<br>
<br>
<br>&nbsp;&nbsp; 卷560_14 【暇日寓怀寄朝中亲友】薛能 
<br>
<br>命与才违岂自由，我身何负我身愁。临生白发方监郡， 
<br>遥耻青衣懒上楼。过客闷嫌疏妓乐，小儿憨爱□貔貅。 
<br>闲吟一寄清朝侣，未必淮阴不拜侯。
<br>
<br>
<br>
<br>&nbsp;&nbsp; 卷560_15 【春日寓怀】薛能 
<br>
<br>幽拙未谋身，无端患不均。盗憎犹念物，花尽不知春。 
<br>井邑常多弊，江山岂有神。犍为何处在，一拟吊埋轮。
<br>
<br>
<br>
<br>&nbsp;&nbsp; 卷560_16 【监郡犍为舟中寓题寄同舍】薛能 
<br>
<br>一寝闲身万事空，任天教作假文翁。旗穿岛树孤舟上， 
<br>家在山亭每日中。叠果盘餐丹橘地，若花床席早梅风。 
<br>佳期说尽君应笑，刘表尊前且不同。
<br>
<br>
<br>
<br>&nbsp;&nbsp; 卷560_17 【江柳】薛能 
<br>
<br>条绿似垂缨，离筵日照轻。向人虽有态，伤我为无情。 
<br>桥远孤临水，墙低半出营。天津曾此见，亦是怆行行。
<br>
<br>
<br>
<br>&nbsp;&nbsp; 卷560_18 【寄吉谏议】薛能 
<br>
<br>将迎须学返抽身，合致蹉跎敢效颦。性静拟归无上士， 
<br>迹疏常负有情人。终凭二顷谋婚嫁，谬著千篇断斧斤。 
<br>闻说旧交贤且达，欲弹章甫自羞贫。
<br>
<br>
<br>
<br>&nbsp;&nbsp; 卷560_19 【江上寄情】薛能 
<br>
<br>天际归舟浩荡中，我关王泽道何穷。未为时彦徒经国， 
<br>尚有边兵耻佐戎。酿黍气香村欲社，斫桑春尽野无风。 
<br>年来断定知休处，一树繁花一亩宫。
<br>
<br>
<br>
<br>&nbsp;&nbsp; 卷560_20 【平盖观】薛能 
<br>
<br>巨柏与山高，玄门静有猱。春风开野杏，落日照江涛。 
<br>白璧心难说，青云世未遭。天涯望不极，谁识咏离骚。
<br>
<br>
<br>
<br>&nbsp;&nbsp; 卷560_21 【春霁】薛能 
<br>
<br>久客孤舟上，天涯漱晓津。野芳桤似柳，江霁雪和春。 
<br>吏叫能惊鹭，官粗实害身。何当穷蜀境，却忆滞游人。
<br>
<br>
<br>
<br>&nbsp;&nbsp; 卷560_22 【春居即事】薛能 
<br>
<br>云密露晨晖，西园独掩扉。雨新临断火，春冷著单衣。 
<br>榆荚奔风健，兰芽负土肥。交亲不是变，自作寄书稀。
<br>
<br>
<br>
<br>&nbsp;&nbsp; 卷560_23 【边城寓题】薛能 
<br>
<br>孤蹇复飘零，天涯若堕萤。东风吹痼疾，暖日极青冥。 
<br>蚕市归农醉，渔舟钓客醒。论邦苦不早，只此负王庭。
<br>
<br>
<br>
<br>&nbsp;&nbsp; 卷560_24 【春日江居寓怀】薛能 
<br>
<br>归兴乍离边，兰桡复锦川。斫春槎枿树，消雪土膏田。 
<br>岸暖寻新菜，舟寒著旧绵。临邛若个是，欲向酒家眠。
<br>
<br>
<br>
<br>&nbsp;&nbsp; 卷560_25 【边城作】薛能 
<br>
<br>行止象分符，监州是戏儒。管排蛮户远，出箐鸟巢孤。 
<br>北向秦何在，南来蜀已无。怀沙悔不及，只有便乘桴。
<br>
<br>
<br>
<br>&nbsp;&nbsp; 卷560_26 【闻李夷遇下第东归因以寄赠】薛能 
<br>
<br>囊中书是居山写，海畔家贫乞食还。吾子莫愁登第晚， 
<br>古人惟爱贱游闲。舟行散适江亭上，郡宴歌吟蜡烛间。 
<br>从此乐章休叙战，汉兵无阵亦无蛮。
<br>
<br>
<br>
<br>&nbsp;&nbsp; 卷560_27 【留题】薛能 
<br>
<br>茶兴复诗心，一瓯还一吟。压春甘蔗冷，喧雨荔枝深。 
<br>骤去无遗恨，幽栖已遍寻。蛾眉不可到，高处望千岑。
<br>
<br>
<br>
<br>&nbsp;&nbsp; 卷560_28 【春日北归舟中有怀】薛能 
<br>
<br>尽日绕盘飧，归舟向蜀门。雨干杨柳渡，山热杏花村。 
<br>净镜空山晓，孤灯极浦昏。边城不是意，回首未终恩。
<br>
<br>
<br>
<br>&nbsp;&nbsp; 卷560_29 【初发嘉州寓题】薛能 
<br>
<br>劳我是犍为，南征又北移。唯闻杜鹃夜，不见海棠时。 
<br>在闇曾无负，含灵合有知。州人若爱树，莫损召南诗。
<br>
<br>
<br>
<br>&nbsp;&nbsp; 卷560_30 【题汉州西湖】薛能 
<br>
<br>西湖天下名，可以濯吾缨。况是携家赏，从妨半驿程。 
<br>尝茶春味渴，断酒晚怀清。尽得幽人趣，犹嫌守吏迎。 
<br>重餐逢角暮，百事喜诗成。坐阻湘江谪，谁为话政声。
<br>
<br>
<br>
<br>&nbsp;&nbsp; 卷560_31 【自广汉游三学山】薛能 
<br>
<br>残阳终日望栖贤，归路携家得访禅。世缺一来应薄命， 
<br>雨留三宿是前缘。诗题不忍离岩下，屐齿难忘在水边。 
<br>猿鸟可知僧可会，此心常似有香烟。
<br>
<br>
<br>
<br>&nbsp;&nbsp; 卷560_32 【三学山开照寺】薛能 
<br>
<br>尽室遍相将，中方上下方。夜深楠树远，春气陌林香。 
<br>圣迹留岩险，灵灯出混茫。何因将慧剑，割爱事空王。
<br>
<br>
<br>
<br>&nbsp;&nbsp; 卷560_33 【雨霁北归留题三学山】薛能 
<br>
<br>远树平川半夕阳，锦城遥辨立危墙。闲思胜事多遗恨， 
<br>却悔公心是谩忙。灌口阙寻惭远客，峨嵋乖约负支郎。 
<br>灵龛一望终何得，谬有人情满蜀乡。
<br>
<br>
<br>
<br>&nbsp;&nbsp; 卷560_34 【行次灵龛驿寄西蜀尚书】薛能 
<br>
<br>北客推车指蜀门，乾阳知已近临坤。从辞府郭常回首， 
<br>欲别封疆更感恩。援寡圣朝难望阙，暑催蚕麦得归村。 
<br>雷公解劚冲天气，白日何辜遣戴盆。
<br>
<br>
<br>
<br>&nbsp;&nbsp; 卷560_35 【雨霁宿望喜驿】薛能 
<br>
<br>风雷一罢思何清，江水依然浩浩声。飞鸟旋生啼鸟在， 
<br>后人常似古人情。将来道路终须达，过去山川实不平。 
<br>闲想更逢知旧否，馆前杨柳种初成。
<br>
<br>
<br>
<br>&nbsp;&nbsp; 卷560_36 【筹笔驿（余为蜀从事，病武侯非王佐才，因有是题）】薛能 
<br>
<br>葛相终宜马革还，未开天意便开山。生欺仲达徒增气， 
<br>死见王阳合厚颜。流运有功终是扰，阴符多术得非奸。 
<br>当初若欲酬三顾，何不无为似有鳏。
<br>
<br>
<br>
<br>&nbsp;&nbsp; 卷560_37 【通仙洞】薛能 
<br>
<br>高龛险欲摧，百尺洞门开。白日仙何在，清风客暂来。 
<br>临崖松直上，避石水低回。贾掾曾空去，题诗岂易哉。
<br>
<br>
<br>
<br>&nbsp;&nbsp; 卷560_38 【嘉陵驿见贾岛旧题】薛能 
<br>
<br>贾子命堪悲，唐人独解诗。左迁今已矣，清绝更无之。 
<br>毕竟吾犹许，商量众莫疑。嘉陵四十字，一一是天资。
<br>
<br>
<br>
<br>&nbsp;&nbsp; 卷560_39 【嘉陵驿（一作题嘉陵江驿）】薛能 
<br>
<br>江涛千叠阁千层，衔尾相随尽室登。稠树蔽山闻杜宇， 
<br>午烟薰日食嘉陵。频题石上程多破，暂歇泉边起不能。 
<br>如此幸非名利切，益州来日合携僧。
<br>
<br>
<br>
<br>&nbsp;&nbsp; 卷560_40 【嘉陵驿】薛能 
<br>
<br>尽室可招魂，蛮馀出蜀门。雹凉随雨气，江热傍山根。 
<br>蚕月缲丝路，农时碌碡村。干将磨欲尽，无位可酬恩。
<br>
<br>
<br>
<br>&nbsp;&nbsp; 卷560_41 【西县途中二十韵】薛能 
<br>
<br>野客误桑麻，从军带镆铘。岂论之白帝，未合过黄花。 
<br>落日投江县，征尘漱齿牙。蜀音连井络，秦分隔褒斜。 
<br>硖路商逢使，山邮雀啅蛇。忆归临角黍，良遇得新瓜。 
<br>食久庭阴转，行多屐齿洼。气清岩下瀑，烟漫雨馀畬。 
<br>黄鸟当蚕候，稀蒿杂麦查。汗凉风似雪，浆度蜜如沙。 
<br>野色生肥芋，乡仪捣散茶。梯航经杜宇，烽候彻苴咩。 
<br>逗石流何险，通关运固赊。葛侯真竭泽，刘主合亡家。 
<br>陷彼贪功吠，贻为黩武夸。阵图谁许可，庙貌我揄揶。 
<br>闲事休征汉，斯行且咏巴。音繁来有铎，軏尽去无车。 
<br>溢目看风景，清怀啸月华。焰樵烹紫笋，腰簟憩乌纱。 
<br>杞国忧寻悟，临邛渴自加。移文莫有诮，必不滞天涯。
<br>
<br>
<br>
<br>&nbsp;&nbsp; 卷560_42 【西县作】薛能 
<br>
<br>三年西蜀去如沉，西县西来出万岑。树石向闻清汉浪， 
<br>水风初见绿萍阴。平郊不爱行增气，好井无疑漱入心。 
<br>从此渐知光景异，锦都回首尽愁吟。
<br>
<br>
<br>
<br>&nbsp;&nbsp; 卷560_43 【分山岭望灵宝峰】薛能 
<br>
<br>千寻万仞峰，灵宝号何从。盛立同吾道，贪程阻圣踪。 
<br>岭奇应有药，壁峭尽无松。那得休于是，蹉跎亦卧龙。
<br>
<br>
<br>
<br>&nbsp;&nbsp; 卷560_44 【水帘吟】薛能 
<br>
<br>万滴相随万响兼，路尘天产尽旁沾。源从颢气何因绝， 
<br>派助前溪岂觉添。豪客每来清夏葛，愁人才见认秋檐。 
<br>嘉名已极终难称，别是风流不是帘。
<br>
<br>
<br>
<br>&nbsp;&nbsp; 卷560_45 【褒斜道中】薛能 
<br>
<br>十驿褒斜到处慵，眼前常似接灵踪。江遥旋入旁来水， 
<br>山豁犹藏向后峰。鸟径恶时应立虎，畬田闲日自烧松。 
<br>行吟却笑公车役，夜发星驰半不逢。
<br>
<br>
<br>
<br>&nbsp;&nbsp; 卷560_46 【褒城驿有故元相公旧题诗，因仰叹而作】薛能 
<br>
<br>鄂相顷题应好池，题云万竹与千梨。我来已变当初地， 
<br>前过应无继此诗。敢叹临行殊旧境，惟愁后事劣今时。 
<br>闲吟四壁堪搔首，频见青蘋白鹭鸶。
<br>
<br>
<br>
<br>&nbsp;&nbsp; 卷560_47 【题褒城驿池】薛能 
<br>
<br>池馆通秦槛向衢，旧闻佳赏此踟蹰。清凉不散亭犹在， 
<br>事力何销舫已无。钓客坐风临岛屿，牧牛当雨食菰蒲。 
<br>西川吟吏偏思葺，只恐归寻水亦枯。
<br>
<br>
<br>
<br>&nbsp;&nbsp; 卷560_48 【送崔学士赴东川】薛能 
<br>
<br>羽人仙籍冠浮丘，欲作酂侯且蜀侯，导骑已多行剑阁， 
<br>亲军全到近绵州。文翁劝学人应恋，魏绛和戎戍自休。 
<br>唯有夜樽欢莫厌，庙堂他日少闲游。
<br>
<br>
<br>
<br>&nbsp;&nbsp; 卷560_49 【海棠】薛能 
<br>
<br>酷烈复离披，玄功莫我知。青苔浮落处，暮柳间开时。 
<br>带醉游人插，连阴被叟移。晨前清露湿，晏后恶风吹。 
<br>香少传何许，妍多画半遗。岛苏涟水脉，庭绽粒松枝。 
<br>偶泛因沉砚，闲飘欲乱棋。绕山生玉垒，和郡遍坤维。 
<br>负赏惭休饮，牵吟分失饥。明年应不见，留此赠巴儿。
<br>
<br>
<br>
<br>&nbsp;&nbsp; 卷560_50 【咏夹径菊】薛能 
<br>
<br>夹径尽黄英，不通人并行。几曾相对绽，元自两行生。 
<br>丛比高低等，香连左右并。畔摇风势断，中夹日华明。 
<br>间隔蛩吟隔，交横蝶乱横。频应泛桑落，摘处近前楹。
<br>
<br>
<br>
<br>&nbsp;&nbsp; 卷560_51 【碧鲜亭春题竹】薛能 
<br>
<br>竹少竹更重，碧鲜疆更名。有栏常凭立，无径独穿行。 
<br>夕月阴何乱，春风叶尽轻。已闻图画客，兼写薛先生。
<br>
<br>
<br>
<br>&nbsp;&nbsp; 卷560_52 【行径】薛能 
<br>
<br>盘径入依依，旋惊幽鸟飞。寻多苔色古，踏碎箨声微。 
<br>鞭节横妨户，枝梢动拂衣。前溪闻到处，应接钓鱼矶。
<br>
<br>
<br>
<br>&nbsp;&nbsp; 卷560_53 【新柳】薛能 
<br>
<br>轻轻须重不须轻，众木难成独早成。柔性定胜刚性立， 
<br>一枝还引万枝生。天钟和气元无力，时遇风光别有情。 
<br>谁道少逢知己用，将军因此建雄名。
<br>
<br>
<br>
<br>&nbsp;&nbsp; 卷560_54 【牡丹四首】薛能 
<br>
<br>异色禀陶甄，常疑主者偏。众芳殊不类，一笑独奢妍。 
<br>颗折羞含懒，丛虚隐陷圆。亚心堆胜被，美色艳于莲。 
<br>品格如寒食，精光似少年。种堪收子子，价合易贤贤。 
<br>迥秀应无妒，奇香称有仙。深阴宜映幕，富贵助开筵。 
<br>蜀水争能染，巫山未可怜。数难忘次第，立困恋傍边。 
<br>逐日愁风雨，和星祝夜天。且从留尽赏，离此便归田。
<br>
<br>万朵照初筵，狂游忆少年。晓光如曲水，颜色似西川。 
<br>白向庚辛受，朱从造化研。众开成伴侣，相笑极神仙。 
<br>见焰宁劳火，闻香不带烟。自高轻月桂，非偶贱池莲。 
<br>影接雕盘动，丛遭恶草偏。招欢忧事阻，就卧觉情牵。 
<br>四面宜绨锦，当头称管弦。泊来莺定忆，粉扰蝶何颠。 
<br>苏息承朝露，滋荣仰霁天。压栏多尽好，敌国贵宜然。 
<br>未落须迷醉，因兹任病缠。人谁知极物，空负感麟篇。
<br>
<br>去年零落暮春时，泪湿红笺怨别离。常恐便随巫峡散， 
<br>何因重有武陵期。传情每向馨香得，不语还应彼此知。 
<br>欲就栏边安枕席，夜深闲共说相思。
<br>
<br>牡丹愁为牡丹饥，自惜多情欲瘦羸。浓艳冷香初盖后， 
<br>好风乾雨正开时。吟蜂遍坐无闲蕊，醉客曾偷有折枝。 
<br>京国别来谁占玩，此花光景属吾诗。
<br>
<br>
<br>
<br>&nbsp;&nbsp; 卷560_55 【使院栽苇】薛能 
<br>
<br>戛戛复差差，一丛千万枝。格如僧住处，栽得吏闲时。 
<br>笋自厅中出，根从府外移。从军无宿例，空想夜风吹。
<br>
<br>
<br>
<br>&nbsp;&nbsp; 卷560_56 【失鹤二首】薛能 
<br>
<br>偶背雕笼与我违，四方端伫竟忘归。谁家白日云间见， 
<br>何处沧洲雨里飞。曾啄稻粱残粒在，旧翘泥潦半踪稀。 
<br>凭人转觉多相误，尽道皤然作令威。
<br>
<br>华表翘风未可期，变丁投卫两堪疑。应缘失路防人损， 
<br>空有归心最我知。但见空笼抛夕月，若何无树宿荒陂。 
<br>不然直道高空外，白水青山属腊师。
<br>
<br>
<br>
<br>&nbsp;&nbsp; 卷560_57 【答贾支使寄鹤】薛能 
<br>
<br>瑞羽奇姿踉跄形，称为仙驭过清冥。何年厚禄曾居卫， 
<br>几世前身本姓丁。幸有远云兼远水，莫临华表望华亭。 
<br>劳君赠我清歌侣，将去田园夜坐听。
<br>
<br>
<br>
<br>&nbsp;&nbsp; 卷560_58 【陈州刺史寄鹤】薛能 
<br>
<br>临风高视耸奇形，渡海冲天想尽经。因得羽仪来合浦， 
<br>便无魂梦去华亭。春飞见境乘桴切，夜唳闻时醉枕醒。 
<br>南守欲知多少重，抚毛千万唤丁丁。
<br>
<br>
<br>
<br>&nbsp;&nbsp; 卷560_59 【孔雀】薛能 
<br>
<br>偶有功名正俗才，灵禽何事降瑶台。天仙黼黻毛应是， 
<br>宫后屏帏尾忽开。曾处嶂中真雾隐，每过庭下似春来。 
<br>佳人为我和衫拍，遣作傞傞送一杯。
<br>
<br>
<br>
<br>&nbsp;&nbsp; 卷560_60 【鄜州进白野鹊】薛能 
<br>
<br>轻毛叠雪翅开霜，红觜能深练尾长。名应玉符朝北阙， 
<br>色柔金性瑞西方。不忧云路填河远，为对天颜送喜忙。 
<br>从此定知栖息处，月宫琼树是仙乡。
<br>
<br>
<br>
<br>&nbsp;&nbsp; 卷560_61 【早蝉】薛能 
<br>
<br>不见上庭树，日高声忽吟。他人岂无耳，远客自关心。 
<br>暂落还因雨，横飞亦向林。分明去年意，从此渐闻砧。
<br>
<br>
<br>
<br>&nbsp;&nbsp; 卷560_62 【申湖】薛能 
<br>
<br>昔年依峡寺，每日见申湖。下泪重来此，知心一已无。 
<br>雨霖舟色暗，岸拔木形枯。旧境深相恼，新春宛不殊。 
<br>方来寻熟侣，起去恨惊凫。忍事花何笑，喧吟瀑正粗。 
<br>堪忧从宦到，倍遣曩怀孤。上马终回首，傍人怪感吁。
<br>
<br>
<br>
<br>&nbsp;&nbsp; 卷560_63 【谢刘相寄天柱茶】薛能 
<br>
<br>两串春团敌夜光，名题天柱印维扬。偷嫌曼倩桃无味， 
<br>捣觉嫦娥药不香。惜恐被分缘利市，尽应难觅为供堂。 
<br>粗官寄与真抛却，赖有诗情合得尝。
<br>
<br>
<br>
<br>&nbsp;&nbsp; 卷560_64 【题后集】薛能 
<br>
<br>诗源何代失澄清，处处狂波污后生。常感道孤吟有泪， 
<br>却缘风坏语无情。难甘恶少欺韩信，枉被诸侯杀祢衡。 
<br>纵到缑山也无益，四方联络尽蛙声。
<br>
<br>
<br>
<br>&nbsp;&nbsp; 卷560_65 【秋晚送无可上人】薛能 
<br>
<br>半夜觉松雨，照书灯悄然。河声才淅沥，旧业近潺湲。 
<br>坐滴寒更尽，吟惊宿鹤迁。相思不相见，日短复愁牵。
<br>
<br>
<br>
<br>&nbsp;&nbsp; 卷560_66 【赠源寂禅师】薛能 
<br>
<br>瓶钵镇随腰，怡然处寂寥。门禅从北祖，僧格似南朝。 
<br>性近徒相许，缘多愧未销。何传能法慧，此岸要津桥。
<br>
<br>
<br>
<br>&nbsp;&nbsp; 卷560_67 【赠禅师】薛能 
<br>
<br>嗜欲本无性，此生长在禅。九州空有路，一室独多年。 
<br>鸣磬微尘落，移瓶湿地圆。相寻偶同宿，星月坐忘眠。
<br>
<br>
<br>
<br>&nbsp;&nbsp; 卷560_68 【夏日青龙寺寻僧二首】薛能 
<br>
<br>帝里欲何待，人间无阙遗。不能安旧隐，都属扰明时。 
<br>违理须齐辱，雄图岂藉知。纵横悉已误，斯语是吾师。
<br>
<br>得官殊未喜，失计是忘愁。不是无心速，焉能有自由。 
<br>凉风盈夏扇，蜀茗半形瓯。笑向权门客，应难见道流。
<br>
<br>
<br>
<br>&nbsp;&nbsp; 卷560_69 【寄题巨源禅师】薛能 
<br>
<br>风雨禅思外，应残木槿花。何年别乡土，一衲代袈裟。 
<br>日气侵瓶暖，雷声动枕斜。还当扫楼影，天晚自煎茶。
<br>
<br>
<br>
<br>&nbsp;&nbsp; 卷560_70 【题河中亭子】薛能 
<br>
<br>河擘双流岛在中，岛中亭上正南空，蒲根旧浸临关道， 
<br>沙色遥飞傍苑风。晴见树卑知岳大，晚闻车乱觉桥通。 
<br>无穷胜事应须宿，霜白蒹葭月在东。
<br>
<br>
<br>
<br>&nbsp;&nbsp; 卷560_71 【逢友人边游回（一作马戴诗）】薛能 
<br>
<br>游子新从绝塞回，自言曾上李陵台。
<br>尊前语尽北风起，秋色萧条胡雁来。
<br>
<br>
<br>
<br>&nbsp;&nbsp; 卷560_72 【春雨】薛能 
<br>
<br>电阔照潺潺，惊流往复还。远声如有洞，迷色似无山。 
<br>利物乾坤内，并风竹树间。静思来朔漠，愁望满柴关。 
<br>迸湿消尘虑，吹风触疾颜。谁知草茅径，沾此尚虚闲。
<br>
<br>
<br>
<br>&nbsp;&nbsp; 卷560_73 【夏雨】薛能 
<br>
<br>何处发天涯，风雷一道赊。去声随地急，残势傍楼斜。 
<br>透树垂红叶，沾尘带落花。潇湘无限思，闲看下蒹葭。
<br>
<br>
<br>
<br>&nbsp;&nbsp; 卷560_74 【秋夜山中述事】薛能 
<br>
<br>初宵门未掩，独坐对霜空。极目故乡月，满溪寒草风。 
<br>樵声当岭上，僧语在云中。正恨归期晚，萧萧闻塞鸿。
<br>
<br>
<br>
<br>&nbsp;&nbsp; 卷560_75 【长安道】薛能 
<br>
<br>汲汲复营营，东西连两京。关繻古若在，山岳累应成。 
<br>各自有身事，不相知姓名。交驰兼众类，分散入重城。 
<br>此去应无尽，万方人旋生。空馀片言苦，来往觅刘桢。
<br>
<br>
<br>
<br>&nbsp;&nbsp; 卷560_76 【酬泗州韦中丞埇上日寄赠兼次本韵】薛能 
<br>
<br>鲁儒相悟欲成空，学尽文章不见功。官自掖垣飘海上， 
<br>镇从随岸入山中。尝遭火发瞿云宅，争得天如老氏弓。 
<br>何意杜陵怀宝客，也随迷路出关东。
<br>
<br>
<br>
<br>&nbsp;&nbsp; 卷560_77 【泛觞池】薛能 
<br>
<br>通咽远华樽，泛觞名自君。净看筹见影，轻动酒生纹。 
<br>细滴随杯落，来声就浦分。便应半酣后，清冷漱兼云。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
