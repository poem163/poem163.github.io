<HTML>
<HEAD>
<TITLE>全唐诗 卷531-534 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷531-534</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷531-534</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6171"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷531-534')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷531-534]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷531_1 【太和初靖恭里感事】许浑 
<br>
<br>清湘吊屈原，垂泪撷蘋蘩。谤起乘轩鹤，机沉在槛猿。 
<br>乾坤三事贵，华夏一夫冤。宁有唐虞世，心知不为言。
<br>
<br>
<br>&nbsp;&nbsp; 卷531_2 【与侯春时同年南池夜话】许浑 
<br>
<br>芦苇暮修修，溪禽上钓舟。露凉花敛夕，风静竹含秋。 
<br>素志应难契，清言岂易求。相欢一瓢酒，明日醉西楼。
<br>
<br>
<br>
<br>&nbsp;&nbsp; 卷531_3 【广陵送剡县薛明府赴任】许浑 
<br>
<br>车马楚城壕，清歌送浊醪。露花羞别泪，烟草让归袍。 
<br>鸟浴春塘暖，猿吟暮岭高。寻仙在仙骨，不用废牛刀。
<br>
<br>
<br>
<br>&nbsp;&nbsp; 卷531_4 【游果昼二僧院】许浑 
<br>
<br>何必老林泉，冥心便是禅。讲时开院去，斋后下帘眠。 
<br>镜朗灯分焰，香销印绝烟。真乘不可到，云尽月明天。
<br>
<br>
<br>
<br>&nbsp;&nbsp; 卷531_5 【题官舍】许浑 
<br>
<br>燕雁水乡飞，京华信自稀。簟瓢贫守道，书剑病忘机。 
<br>叠鼓吏初散，繁钟鸟独归。高梧与疏柳，风雨似郊扉。
<br>
<br>
<br>
<br>&nbsp;&nbsp; 卷531_6 【酬报先上人登楼见寄（上人自峡下来）】许浑 
<br>
<br>丹叶下西楼，知君万里愁。钟非黔峡寺，帆是敬亭舟。 
<br>山色和云暮，湖光共月秋。天台多道侣，何惜更南游。
<br>
<br>
<br>
<br>&nbsp;&nbsp; 卷531_7 【晓过郁林寺戏呈李明府】许浑 
<br>
<br>身闲白日长，何处不寻芳。山崦登楼寺，谿湾泊晚樯。 
<br>洞花蜂聚蜜，岩柏麝留香。若指求仙路，刘郎学阮郎。
<br>
<br>
<br>
<br>&nbsp;&nbsp; 卷531_8 【泛舟寻郁林寺道玄上人遇雨而返因寄】许浑 
<br>
<br>禅扉倚石梯，云湿雨凄凄。草色分松径，泉声咽稻畦。 
<br>棹移滩鸟没，钟断岭猿啼。入夜花如雪，回舟忆剡溪。
<br>
<br>
<br>
<br>&nbsp;&nbsp; 卷531_9 【郁林寺】许浑 
<br>
<br>台殿冠嵯峨，春来日日过。水分诸院少，云近上方多。 
<br>众籁凝丝竹，繁英耀绮罗。酒酣诗自逸，乘月棹寒波。
<br>
<br>
<br>
<br>&nbsp;&nbsp; 卷531_10 【题崇圣寺（寺，故行宫也）】许浑 
<br>
<br>西林本行殿，池榭日坡阤。雨过水初涨，云开山渐多。 
<br>晓街垂御柳，秋院闭宫莎。借问龙归处，鼎湖空碧波。
<br>
<br>
<br>
<br>&nbsp;&nbsp; 卷531_11 【赠高处士】许浑 
<br>
<br>宅前云水满，高兴一书生。垂钓有深意，望山多远情。 
<br>夜棋留客宿，春酒劝僧倾。未作干时计，何人问姓名。
<br>
<br>
<br>
<br>&nbsp;&nbsp; 卷531_12 【送僧归金山寺】许浑 
<br>
<br>老归江上寺，不忘旧师恩。驻锡逢山色，停杯见浪痕。 
<br>秋涛吞楚驿，晓月上荆门。为访题诗处，莓苔几字存。
<br>
<br>
<br>
<br>&nbsp;&nbsp; 卷531_13 【金谷桃花】许浑 
<br>
<br>花在舞楼空，年年依旧红。泪光停晓露，愁态倚春风。 
<br>开处妾先死，落时君亦终。东流两三片，应在夜泉中。
<br>
<br>
<br>
<br>&nbsp;&nbsp; 卷531_14 【忆长洲】许浑 
<br>
<br>香径小船通，菱歌绕故宫。鱼沉秋水静，鸟宿暮山空。 
<br>荷叶桥边雨，芦花海上风。归心无处托，高枕画屏中。
<br>
<br>
<br>
<br>&nbsp;&nbsp; 卷531_15 【寄殷尧藩（一作再寄殷尧藩秀才）】许浑 
<br>
<br>直道知难用，经年向水滨。宅从栽竹贵，家为买书贫。 
<br>就学多新客，登朝尽故人。蓬莱自有路，莫羡武陵春。
<br>
<br>
<br>
<br>&nbsp;&nbsp; 卷531_16 【题邹处士隐居（一作题裴处士园林）】许浑 
<br>
<br>桑柘满江村，西斋接海门。浪冲高岸响，潮入小池浑。 
<br>岩树阴棋局，山花落酒樽。相逢亦留宿，还似识王孙。
<br>
<br>
<br>
<br>&nbsp;&nbsp; 卷531_17 【送僧归敬亭山寺】许浑 
<br>
<br>十年剑中路，传尽本师经。晓月下黔峡，秋风归敬亭。 
<br>开门新树绿，登阁旧山青。遥想论禅处，松阴水一瓶。
<br>
<br>
<br>
<br>&nbsp;&nbsp; 卷531_18 【新卜原上居寄袁校书】许浑 
<br>
<br>贫居乐游此，江海思迢迢。雪夜书千卷，花时酒一瓢。 
<br>独愁秦树老，孤梦楚山遥。有路应相念，风尘满黑貂。
<br>
<br>
<br>
<br>&nbsp;&nbsp; 卷531_19 【天街晓望】许浑 
<br>
<br>明星低未央，莲阙迥苍苍。叠鼓催残月，疏钟迎早霜。 
<br>关防浮瑞气，宫馆耀神光。再拜为君寿，南山高且长。
<br>
<br>
<br>
<br>&nbsp;&nbsp; 卷531_20 【江上喜洛中亲友继至】许浑 
<br>
<br>战马昔纷纷，风惊嵩少尘。全家南渡远，旧友北来频。 
<br>罢酒松筠晚，赋诗杨柳春。谁言今夜月，同是洛阳人。
<br>
<br>
<br>
<br>&nbsp;&nbsp; 卷531_21 【下第归朱方寄刘三复】许浑 
<br>
<br>素衣京洛尘，归棹过南津。故里迹犹在，旧交心更新。 
<br>月高萧寺夜，风暖庾楼春。诗酒应无暇，朝朝问旅人。
<br>
<br>
<br>
<br>&nbsp;&nbsp; 卷531_22 【送人归吴兴】许浑 
<br>
<br>绿水棹云月，洞庭归路长。春桥悬酒幔，夜栅集茶樯。 
<br>箬叶沉溪暖，蘋花绕郭香。应逢柳太守，为说过潇湘。
<br>
<br>
<br>
<br>&nbsp;&nbsp; 卷531_23 【月夜期友人不至】许浑 
<br>
<br>坐待故人宿，月华清兴秋。管弦谁处醉，池馆此时愁。 
<br>风过渚荷动，露含山桂幽。孤吟不可曙，昨夜共登楼。
<br>
<br>
<br>
<br>&nbsp;&nbsp; 卷531_24 【白马寺不出院僧】许浑 
<br>
<br>禅空心已寂，世路任多岐。到院客长见，闭关人不知。 
<br>寺喧听讲绝，厨远送斋迟。墙外洛阳道，东西无尽时。
<br>
<br>
<br>
<br>&nbsp;&nbsp; 卷531_25 【寄袁校书（一作袁都校书）】许浑 
<br>
<br>扰扰换时节，旧山琪树阴。犹乖清汉志，空负白云心。 
<br>广陌埃尘远，重门管吹深。劳歌极西望，芸省有知音。
<br>
<br>
<br>
<br>&nbsp;&nbsp; 卷531_26 【赠柳璟、冯陶二校书】许浑 
<br>
<br>霄汉两飞鸣，喧喧动禁城。桂堂同日盛，芸阁间年荣。 
<br>香掩蕙兰气，韵高鸾鹤声。应怜茂陵客，未有子虚名。
<br>
<br>
<br>
<br>&nbsp;&nbsp; 卷531_27 【王秀才自越见寻不遇，题诗而回，因以酬寄】许浑 
<br>
<br>南斋知数宿，半为木兰开。晴阁留诗遍，春帆载酒回。 
<br>烟深扬子宅，云断越王台。自有孤舟兴，何妨更一来。
<br>
<br>
<br>
<br>&nbsp;&nbsp; 卷531_28 【秋霁潼关驿亭】许浑 
<br>
<br>霁色明高巘，关河独望遥。残云归太华，疏雨过中条。 
<br>鸟散绿萝静，蝉鸣红树凋。何言此时节，去去任蓬飘。
<br>
<br>
<br>
<br>&nbsp;&nbsp; 卷531_29 【送客归兰溪】许浑 
<br>
<br>花下送归客，路长应过秋。暮随江鸟宿，寒共岭猿愁。 
<br>众水喧严濑，群峰抱沉楼。因君几南望，曾向此中游。
<br>
<br>
<br>
<br>&nbsp;&nbsp; 卷531_30 【贻终南山隐者】许浑 
<br>
<br>中岩多少隐，提榼抱琴游。潭冷薜萝晚，山香松桂秋。 
<br>瓢闲高树挂，杯急曲池流。独有迷津客，东西南北愁。
<br>
<br>
<br>
<br>&nbsp;&nbsp; 卷531_31 【送李文明下第鄜州觐兄】许浑 
<br>
<br>征夫天一涯，醉赠别吾诗。雁迥参差远，龙多次第迟。 
<br>宁歌还夜苦，宋赋更秋悲。的的遥相待，清风白露时。
<br>
<br>
<br>
<br>&nbsp;&nbsp; 卷531_32 【送段觉归东阳兼寄窦使君】许浑 
<br>
<br>山水引归路，陆郎从此谙。秋茶垂露细，寒菊带霜甘。 
<br>台倚乌龙岭，楼侵白雁潭。沈公如借问，心在浙河南。
<br>
<br>
<br>
<br>&nbsp;&nbsp; 卷531_33 【韶州送窦司直北归】许浑 
<br>
<br>江曲山如画，贪程亦驻舟。果随岩狖落，槎带水禽流。 
<br>客散他乡夜，人归故国秋。樽前挂帆去，风雨下西楼。
<br>
<br>
<br>
<br>&nbsp;&nbsp; 卷531_34 【伤冯秀才】许浑 
<br>
<br>旅葬不可问，茫茫西陇头。水云青草湿，山月白杨愁。 
<br>琴信有时罢，剑伤无处留。淮南旧烟月，孤棹更逢秋。
<br>
<br>
<br>
<br>&nbsp;&nbsp; 卷531_35 【送郑寂上人南行】许浑 
<br>
<br>儒家有释子，年少学支公。心出是非外，迹辞荣辱中。 
<br>锡寒秦岭月，杯急楚江风。离怨故园里，小秋梨叶红。
<br>
<br>
<br>
<br>&nbsp;&nbsp; 卷531_36 【赠王处士】许浑 
<br>
<br>归卧养天真，鹿裘乌角巾。茂陵闲久病，彭泽醉长贫。 
<br>冠盖西园夜，笙歌北里春。谁怜清渭曲，又老钓鱼人。
<br>
<br>
<br>
<br>&nbsp;&nbsp; 卷531_37 【送友人归荆楚】许浑 
<br>
<br>调瑟劝离酒，苦谙荆楚门。竹斑悲帝女，草绿怨王孙。 
<br>潮落九疑迥，雨连三峡昏。同来不同去，迢递更伤魂。
<br>
<br>
<br>
<br>&nbsp;&nbsp; 卷531_38 【重伤杨攀处士二首（攀自号绿云翁）】许浑 
<br>
<br>绿云多学术，黄发竟无成。酒纵山中性，诗留海上名。 
<br>读书新树老，垂钓旧矶平。今日悲前事，西风闻哭声。
<br>
<br>从官任直道，几处脱长裾。殁后儿犹小，葬来人渐疏。 
<br>新邻占池馆，长史觅图书。身贱难相报，平生恨有馀。
<br>
<br>
<br>
<br>&nbsp;&nbsp; 卷531_39 【送友人罢举归东海】许浑 
<br>
<br>沧波天堑外，何岛是新罗。舶主辞番远，棋僧入汉多。 
<br>海风吹白鹤，沙日晒红螺。此去知投笔，须求利剑磨。
<br>
<br>
<br>
<br>&nbsp;&nbsp; 卷531_40 【西园（一作姚合诗）】许浑 
<br>
<br>西园春欲尽，芳草径难分。静语唯幽鸟，闲眠独使君。 
<br>密林生雨气，古石带苔文。虽去清朝远，朝朝见白云。
<br>
<br>
<br>
<br>&nbsp;&nbsp; 卷531_41 【苦雨】许浑 
<br>
<br>江昏山半晴，南阻绝人行。葭菼连云色，杉松共雨声。 
<br>早秋仍燕舞，深夜更鼍鸣。为报迷津客，讹言未可轻。
<br>
<br>
<br>
<br>&nbsp;&nbsp; 卷531_42 【游茅山】许浑 
<br>
<br>步步入山门，仙家鸟径分。渔樵不到处，麋鹿自成群。 
<br>石面迸出水，松头穿破云。道人星月下，相次礼茅君。
<br>
<br>
<br>
<br>&nbsp;&nbsp; 卷531_43 【洛阳道中】许浑 
<br>
<br>洛阳多旧迹，一日几堪愁。风起林花晚，月明陵树秋。 
<br>兴亡不可问，自古水东流。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷532_1 【江上燕别（一作赵嘏诗，题作汾上宴别）】许浑 
<br>
<br>云物如故乡，山川异岐路。年来未归客，马上春欲暮。 
<br>一樽花下酒，残日水西树。不待管弦终，摇鞭背花去。
<br>
<br>
<br>&nbsp;&nbsp; 卷532_2 【卜居招书侣】许浑 
<br>
<br>忆昨未知道，临川每羡鱼。世途行处见，人事病来疏。 
<br>微雨秋栽竹，孤灯夜读书。怜君亦同志，晚岁傍山居。
<br>
<br>
<br>
<br>&nbsp;&nbsp; 卷532_3 【西山草堂】许浑 
<br>
<br>何处少人事，西山旧草堂。晒书秋日晚，洗药石泉香。 
<br>浚岭有朝雨，北窗生夜凉。从劳问归路，峰叠绕家乡。
<br>
<br>
<br>
<br>&nbsp;&nbsp; 卷532_4 【赠隐者】许浑 
<br>
<br>回报隐居士，莫愁山兴阑。求人颜色尽，知道性情宽。 
<br>信谱弹琴误，缘崖劚药难。东皋亦自给，殊愧远相安。
<br>
<br>
<br>
<br>&nbsp;&nbsp; 卷532_5 【舟次武陵寄天竺僧无昼】许浑 
<br>
<br>谿长山几重，十里万株松。秋日下丹槛，暮云归碧峰。 
<br>树栖新放鹤，潭隐旧降龙。还在孤舟宿，卧闻初夜钟。
<br>
<br>
<br>
<br>&nbsp;&nbsp; 卷532_6 【寄小弟】许浑 
<br>
<br>江城红叶尽，旅思复凄伤。孤梦家山远，独眠秋夜长。 
<br>道存空倚命，身贱未归乡。南望空垂泪，天边雁一行。
<br>
<br>
<br>
<br>&nbsp;&nbsp; 卷532_7 【秋日】许浑 
<br>
<br>有计自安业，秋风罢苦吟。买山兼种竹，对客更弹琴。 
<br>烟起药园晚，杵声松院深。闲眠得真性，惆怅旧时心。
<br>
<br>
<br>
<br>&nbsp;&nbsp; 卷532_8 【石池】许浑 
<br>
<br>通竹引泉脉，泓澄潋石盆。惊鱼翻藻叶，浴鸟上松根。 
<br>残月留山影，高风耗水痕。谁家秋洗药，来往自开门。
<br>
<br>
<br>
<br>&nbsp;&nbsp; 卷532_9 【留题李侍御书斋】许浑 
<br>
<br>昔话平生志，高斋曾见留。道孤心易感，恩重力难酬。 
<br>独立千峰晓，频来一叶秋。鸡鸣应有处，不觉泪空流。
<br>
<br>
<br>
<br>&nbsp;&nbsp; 卷532_10 【行次白沙馆，先寄上河南王侍御】许浑 
<br>
<br>夜程何处宿，山叠树层层。孤馆闭秋雨，空堂停曙灯。 
<br>歌惭渔浦客，诗学雁门僧。此意无人识，明朝见李膺。
<br>
<br>
<br>
<br>&nbsp;&nbsp; 卷532_11 【紫藤】许浑 
<br>
<br>绿萝萦数匝，本在草堂间。秋色寄高树，昼阴笼远山。 
<br>移花疏处种，劚药困时攀。日暮微风起，难寻旧径还。
<br>
<br>
<br>
<br>&nbsp;&nbsp; 卷532_12 【暝投灵智寺渡谿不得，却取沿江路往】许浑 
<br>
<br>双岩泻一川，回马断桥前。古庙阴风地，寒钟暮雨天。 
<br>沙虚留虎迹，水滑带龙涎。却下临江路，潮深无渡船。
<br>
<br>
<br>
<br>&nbsp;&nbsp; 卷532_13 【下第归蒲城墅居】许浑 
<br>
<br>失意归三径，伤春别九门。薄烟杨柳路，微雨杏花村。 
<br>牧竖还呼犊，邻翁亦抱孙。不知余正苦，迎马问寒温。
<br>
<br>
<br>
<br>&nbsp;&nbsp; 卷532_14 【重赋鹭鸶】许浑 
<br>
<br>何年去此地，南浦满凫雏。云汉知心远，林塘觉思孤。 
<br>低飞下晚树，独睡映新蒲。为尔多归兴，前年在五湖。
<br>
<br>
<br>
<br>&nbsp;&nbsp; 卷532_15 【途中寒食】许浑 
<br>
<br>处处哭声悲，行人马亦迟。店闲无火日，村暖斫桑时。 
<br>泣路同杨子，烧山忆介推。清明明日是，甘负故园期。
<br>
<br>
<br>
<br>&nbsp;&nbsp; 卷532_16 【深春】许浑 
<br>
<br>故里千帆外，深春一雁飞。干名频恸哭，将老欲何归。 
<br>未谷抛还忆，交亲晚更稀。空持望乡泪，沾洒寄来衣。
<br>
<br>
<br>
<br>&nbsp;&nbsp; 卷532_17 【岁首怀甘露寺自省上人（上人尝有战功）】许浑 
<br>
<br>心悟觉身劳，云中弃宝刀。久闲生髀肉，多寿长眉毫。 
<br>客棹春潮急，禅斋暮雪高。南da一回首，山碧水滔滔。
<br>
<br>
<br>
<br>&nbsp;&nbsp; 卷532_18 【寻周炼师不遇留赠】许浑 
<br>
<br>闭门池馆静，云访紫芝翁。零落槿花雨，参差荷叶风。 
<br>夜棋全局在，春酒半壶空。长啸倚西阁，悠悠名利中。
<br>
<br>
<br>
<br>&nbsp;&nbsp; 卷532_19 【题灞西骆隐居】许浑 
<br>
<br>志凌三蜀客，心爱五湖人。co死酒中老，谋生书外贫。 
<br>扫花眠石榻，捣药转溪轮。往往乘黄牸，鹿裘乌角巾。
<br>
<br>
<br>
<br>&nbsp;&nbsp; 卷532_20 【旅夜怀远客】许浑 
<br>
<br>异乡多远情，梦断落江城。病起惭书癖，贫家负酒名。 
<br>过春花自落，竟晓月空明。独此一长啸，故人天际行。
<br>
<br>
<br>
<br>&nbsp;&nbsp; 卷532_21 【秋夜棹舟访李隐君】许浑 
<br>
<br>望月忆披襟，长溪柳半阴。高斋初酿酒，孤棹远携琴。 
<br>犬吠秋山迥，鸡鸣晓树深。开门更欹枕，谁识野人心。
<br>
<br>
<br>
<br>&nbsp;&nbsp; 卷532_22 【卧病寄诸公】许浑 
<br>
<br>飞盖集兰堂，清歌递柏觞。高城榆柳荫，虚阁芰荷香。 
<br>海月秋偏静，山风夜更凉。自怜书万卷，扶病对萤光。
<br>
<br>
<br>
<br>&nbsp;&nbsp; 卷532_23 【寓崇圣寺怀李校书】许浑 
<br>
<br>几日卧南亭，卷帘秋月清。河关初罢梦，池阁更含情。 
<br>寒露润金井，高风飘玉筝。前年共游客，刀笔事戎旌。
<br>
<br>
<br>
<br>&nbsp;&nbsp; 卷532_24 【秋日行次关西】许浑 
<br>
<br>金风荡天地，关西群木凋。早霜鸡喔喔，残月马萧萧。 
<br>紫陌秦山近，青枫楚树遥。还同长卿志，题字满河桥。
<br>
<br>
<br>
<br>&nbsp;&nbsp; 卷532_25 【山居冬夜喜魏扶见访因赠】许浑 
<br>
<br>霜风露叶下，远思独裴回。夜久草堂静，月明山客来。 
<br>遣贫相劝酒，忆字共书灰。何事清平世，干名待有媒。
<br>
<br>
<br>
<br>&nbsp;&nbsp; 卷532_26 【喜李诩秀才见访因赠】许浑 
<br>
<br>浙南分首日，谁谓别经时。路远遥相访，家贫喜见知。 
<br>不须辞不酌，更请续新诗。但得心中剑，酬恩会有期。
<br>
<br>
<br>
<br>&nbsp;&nbsp; 卷532_27 【晚投慈恩寺呈俊上人】许浑 
<br>
<br>双岩泻一川，十里绝人烟。古庙阴风地，寒钟暮雨天。 
<br>沙虚留虎迹，水滑带龙涎。不及曹溪侣，空林已夜禅。
<br>
<br>
<br>
<br>&nbsp;&nbsp; 卷532_28 【行次虎头岩酬寄路中丞】许浑 
<br>
<br>樟亭去已远，来上虎头岩。滩急水移棹，山回风满帆。 
<br>石梯迎雨滑，沙井落潮醎。何以慰行旅，如公书一缄。
<br>
<br>
<br>
<br>&nbsp;&nbsp; 卷532_29 【送荔浦蒋明府赴任】许浑 
<br>
<br>路长春欲尽，歌怨酒初酣。白社莲宫北，青袍桂水南。 
<br>驿行盘鸟道，船宿避龙潭。真得诗人趣，烟霞处处谙。
<br>
<br>
<br>
<br>&nbsp;&nbsp; 卷532_30 【怀政禅师院】许浑 
<br>
<br>山斋路几层，败衲学真乘。寒暑移双树，光阴尽一灯。 
<br>风飘高竹雪，泉涨小池冰。莫讶频来此，修身欲到僧。
<br>
<br>
<br>
<br>&nbsp;&nbsp; 卷532_31 【秋夕有怀】许浑 
<br>
<br>念远坐西阁，华池涵月凉。书回秋欲尽，酒醒夜初长。 
<br>露白莲衣浅，风清蕙带香。前年此佳景，兰棹醉横塘。
<br>
<br>
<br>
<br>&nbsp;&nbsp; 卷532_32 【秋霁寄远】许浑 
<br>
<br>初霁独登赏，西楼多远风。横烟秋水上，疏雨夕阳中。 
<br>高树下山鸟，平芜飞草虫。唯应待明月，千里与君同。
<br>
<br>
<br>
<br>&nbsp;&nbsp; 卷532_33 【闻范秀才自蜀游江湖】许浑 
<br>
<br>蜀道下湘渚，客帆应不迷。江分三峡响，山并九华齐。 
<br>秋泊雁初宿，夜吟猿乍啼。归时慎行李，莫到石城西。
<br>
<br>
<br>
<br>&nbsp;&nbsp; 卷532_34 【惜春】许浑 
<br>
<br>花开又花落，时节暗中迁。无计延春日，可能留少年。 
<br>小丛初散蝶，高柳即闻蝉。繁艳归何处，满山啼杜鹃。
<br>
<br>
<br>
<br>&nbsp;&nbsp; 卷532_35 【题愁】许浑 
<br>
<br>聚散竟无形，回肠百结成。古今销不得，离别觉潜生。 
<br>降虏将军思，穷秋远客情。何人更憔悴，落第泣秦京。
<br>
<br>
<br>
<br>&nbsp;&nbsp; 卷532_36 【鸳鸯】许浑 
<br>
<br>两两戏沙汀，长疑画不成。锦机争织样，歌曲爱呼名。 
<br>好□顾栖息，堪怜泛浅清。凫鸥皆尔类，唯羡独含情。
<br>
<br>
<br>
<br>&nbsp;&nbsp; 卷532_37 【闻雁】许浑 
<br>
<br>带霜南去雁，夜好宿汀沙。惊起向何处，高飞极海涯。 
<br>入云声渐远，离岳路犹赊。归梦当时断，参差欲到家。
<br>
<br>
<br>
<br>&nbsp;&nbsp; 卷532_38 【不寝】许浑 
<br>
<br>到晓不成梦，思量堪白头。多无百年命，长有万般愁。 
<br>世事应难尽，营生卒未休。莫言名与利，名利是身仇。
<br>
<br>
<br>
<br>&nbsp;&nbsp; 卷532_39 【宿东横山（一作东横小濑）】许浑 
<br>
<br>孤舟路渐赊，时见碧桃花。溪雨滩声急，岩风树势斜。 
<br>猕猴垂弱蔓，鹳鹤睡横槎。谩向仙林宿，无人识阮家。
<br>
<br>
<br>
<br>&nbsp;&nbsp; 卷532_40 【早行】许浑 
<br>
<br>失枕惊先起，人家半梦中。闻鸡凭早晏，占斗认西东。 
<br>辔湿知行露，衣单觉晓风。秋阳弄光影，忽吐半林红。
<br>
<br>
<br>
<br>&nbsp;&nbsp; 卷532_41 【陪郑史君泛舟晚归】许浑 
<br>
<br>南郭望归处，郡楼高卷帘。平桥低皂盖，曲岸转彤襜。 
<br>江晚笙歌促，山晴鼓角严。羊公莫先醉，清晓月纤纤。
<br>
<br>
<br>
<br>&nbsp;&nbsp; 卷532_42 【酬殷尧藩】许浑 
<br>
<br>相如愧许询，寥落向溪滨。竹马儿犹小，荆钗妇惯贫。 
<br>独愁忧过日，多病不如人。莫怪青袍选，长安隐旧春。
<br>
<br>
<br>
<br>&nbsp;&nbsp; 卷532_43 【赠迁客】许浑 
<br>
<br>无机还得罪，直道不伤情。微雨昏山色，疏笼闭鹤声。 
<br>闲居多野客，高枕见江城。门外长溪水，怜君又濯缨。
<br>
<br>
<br>
<br>&nbsp;&nbsp; 卷532_44 【征西旧卒】许浑 
<br>
<br>少年乘勇气，百战过乌孙。力尽边城难，功加上将恩。 
<br>晓风听戍角，残月倚营门。自说轻生处，金疮有旧痕。
<br>
<br>
<br>
<br>&nbsp;&nbsp; 卷532_45 【南陵留别段氏兄弟】许浑 
<br>
<br>不知身老大，犹似旧时狂。为酒游山县，留诗遍草堂。 
<br>归期秋未尽，离恨日偏长。更羡君兄弟，参差雁一行。
<br>
<br>
<br>
<br>&nbsp;&nbsp; 卷532_46 【旅中别侄暐】许浑 
<br>
<br>相见又南北，中宵泪满襟。旅游知世薄，贫别觉情深。 
<br>歌管一尊酒，山川万里心。此身多在路，休诵异乡吟。
<br>
<br>
<br>
<br>&nbsp;&nbsp; 卷532_47 【松江渡送人（一作松江怀古）】许浑 
<br>
<br>故国今何在，扁舟竟不归。云移山漠漠，江阔树依依。 
<br>晚色千帆落，秋声一雁飞。此时兼送客，凭槛欲沾衣。
<br>
<br>
<br>
<br>&nbsp;&nbsp; 卷532_48 【过鲍溶宅有感】许浑 
<br>
<br>寥落故人宅，重来身已亡。古苔残墨沼，深竹旧书堂。 
<br>秋色馆池静，雨声云木凉。无因展交道，日暮倍心伤。
<br>
<br>
<br>
<br>
<br>
<br>
<br>
<br>&nbsp;&nbsp;卷533_1 【金陵怀古】许浑 
<br>
<br>玉树歌残王气终，景阳兵合戍楼空。松楸远近千官冢， 
<br>禾黍高低六代宫。石燕拂云晴亦雨，江豚吹浪夜还风。 
<br>英雄一去豪华尽，唯有青山似洛中。
<br>
<br>
<br>&nbsp;&nbsp; 卷533_2 【姑苏怀古】许浑 
<br>
<br>宫馆馀基辍棹过，黍苗无限独悲歌。荒台麋鹿争新草， 
<br>空苑凫鹥占浅莎。吴岫雨来虚槛冷，楚江风急远帆多。 
<br>可怜国破忠臣死，日日东流生白波。
<br>
<br>
<br>
<br>&nbsp;&nbsp; 卷533_3 【凌歊台（台在当涂县北，宋高祖所筑）】许浑 
<br>
<br>宋祖凌高乐未回，三千歌舞宿层台。湘潭云尽暮山出， 
<br>巴蜀雪消春水来。行殿有基荒荠合，寝园无主野棠开。 
<br>百年便作万年计，岩畔古碑空绿苔。
<br>
<br>
<br>
<br>&nbsp;&nbsp; 卷533_4 【骊山（一作途经骊山（一作望华清宫感事）】许浑 
<br>
<br>闻说先皇醉碧桃，日华浮动郁金袍。风随玉辇笙歌迥， 
<br>云卷珠帘剑佩高。凤驾北归山寂寂，龙旟西幸水滔滔。 
<br>贵妃没后巡游少，瓦落宫墙见野蒿。
<br>
<br>
<br>
<br>&nbsp;&nbsp; 卷533_5 【咸阳城东楼（一作咸阳城西楼晚眺，一作西门）】许浑 
<br>
<br>一上高城万里愁，蒹葭杨柳似汀洲。溪云初起日沈阁， 
<br>山雨欲来风满楼。鸟下绿芜秦苑夕，蝉鸣黄叶汉宫秋。 
<br>行人莫问当年事，故国东来渭水流。
<br>
<br>
<br>
<br>&nbsp;&nbsp; 卷533_6 【京口闲居寄京洛友人（一作两都亲友）】许浑 
<br>
<br>吴门烟月昔同游，枫叶芦花并客舟。聚散有期云北去， 
<br>浮沈无计水东流。一尊酒尽青山暮，千里书回碧树秋。 
<br>何处相思不相见，凤城龙阙楚江头。
<br>
<br>
<br>
<br>&nbsp;&nbsp; 卷533_7 【冬日登越王台怀归】许浑 
<br>
<br>月沉高岫宿云开，万里归心独上来。河畔雪飞扬子宅， 
<br>海边花盛越王台。泷分桂岭鱼难过，瘴近衡峰雁却回。 
<br>乡信渐稀人渐老，只应频看一枝梅。
<br>
<br>
<br>
<br>&nbsp;&nbsp; 卷533_8 【对雪】许浑 
<br>
<br>云度龙山暗倚城，先飞淅沥引轻盈。素娥冉冉拜瑶阙， 
<br>皓鹤纷纷朝玉京。阴岭有风梅艳散，寒林无月桂华生。 
<br>剡溪一醉十年事，忽忆棹回天未明。
<br>
<br>
<br>
<br>&nbsp;&nbsp; 卷533_9 【送萧处士归缑岭别业】许浑 
<br>
<br>醉斜乌帽发如丝，曾看仙人一局棋。宾馆有鱼为客久， 
<br>乡书无雁到家迟。缑山住近吹笙庙，湘水行逢鼓瑟祠。 
<br>今夜月明何处宿，九疑云尽碧参差。
<br>
<br>
<br>
<br>&nbsp;&nbsp; 卷533_10 【与郑二秀才同舟东下洛中，亲朋送至景云寺】许浑 
<br>
<br>三十六峰横一川，绿波无路草芊芊。牛羊晚食铺平地， 
<br>雕鹗晴飞摩远天。洛客尽回临水寺，楚人皆逐下江船。 
<br>东西未有相逢日，更把繁华共醉眠。
<br>
<br>
<br>
<br>&nbsp;&nbsp; 卷533_11 【长安岁暮】许浑 
<br>
<br>独望天门倚剑歌，干时无计老关河。东归万里惭张翰， 
<br>西上四年羞卞和。花暗楚城春醉少，月凉秦塞夜愁多。 
<br>三山岁岁有人去，唯恐海风生白波。
<br>
<br>
<br>
<br>&nbsp;&nbsp; 卷533_12 【赠茅山高拾遗】许浑 
<br>
<br>谏猎归来绮季歌，大茅峰影满秋波。山斋留客扫红叶， 
<br>野艇送僧披绿莎。长覆旧图棋势尽，遍添新品药名多。 
<br>云中黄鹄日千里，自宿自飞无网罗。
<br>
<br>
<br>
<br>&nbsp;&nbsp; 卷533_13 【李秀才近自涂口迁居新安适枉缄书见宽悲戚因以此答】许浑 
<br>
<br>远书开罢更依依，晨坐高台竟落晖。颜巷雪深人已去， 
<br>庾楼花盛客初归。东堂望绝迁莺起，南国哀馀候雁飞。 
<br>今日劳君犹问讯，一官唯长故山薇。
<br>
<br>
<br>
<br>&nbsp;&nbsp; 卷533_14 【赠萧兵曹先辈】许浑 
<br>
<br>广陵堤上昔离居，帆转潇湘万里馀。楚客病时无鵩鸟， 
<br>越乡归处有鲈鱼。潮生水郭蒹葭响，雨过山城橘柚疏。 
<br>闻说携琴兼载酒，邑人争识马相如。
<br>
<br>
<br>
<br>&nbsp;&nbsp; 卷533_15 【题舒女庙】许浑 
<br>
<br>山乐来迎去不言，庙前高柳水禽喧。绮罗无色雨侵帐， 
<br>珠翠有声风绕幡。妆镜尚疑山月满，寝屏犹认野花繁。 
<br>孤舟梦断行云散，何限离心寄晓猿。
<br>
<br>
<br>
<br>&nbsp;&nbsp; 卷533_16 【姑孰官舍】许浑 
<br>
<br>草生宫舍似闲居，雪照南窗满素书。贫后始知为吏拙， 
<br>病来还喜识人疏。青云岂有窥梁燕，浊水应无避钓鱼。 
<br>不待秋风便归去，紫阳山下是吾庐。
<br>
<br>
<br>
<br>&nbsp;&nbsp; 卷533_17 【凌歊台送韦（一作韩）秀才】许浑 
<br>
<br>云起高台日未沉，数村残照半岩阴，野蚕成茧桑柘尽， 
<br>溪鸟引雏蒲稗深。帆势依依投极浦，钟声杳杳隔前林。 
<br>故山迢递故人去，一夜月明千里心。
<br>
<br>
<br>
<br>&nbsp;&nbsp; 卷533_18 【送岭南卢判官罢职归华阴山居】许浑 
<br>
<br>曾事刘琨雁塞空，十年书剑任飘蓬。东堂旧屈移山志， 
<br>南国新留煮海功。还挂一帆青海上，更开三径碧莲中。 
<br>关西旧友如相问，已许沧浪伴钓翁。
<br>
<br>
<br>
<br>&nbsp;&nbsp; 卷533_19 【将度故城湖阻风夜泊永阳戍】许浑 
<br>
<br>行尽青溪日已蹉，云容山影水嵯峨。楼前归客怨清梦， 
<br>楼上美人凝夜歌。独树高高风势急，平湖渺渺月明多。 
<br>终期一艇载樵去，来往使帆凌白波。
<br>
<br>
<br>
<br>&nbsp;&nbsp; 卷533_20 【郑侍御厅玩鹤】许浑 
<br>
<br>碧天飞舞下晴莎，金阁瑶池绝网罗。岩响数声风满树， 
<br>岸移孤影雪凌波。缑山去远云霄迥，辽海归迟岁月多。 
<br>双翅一开千万里，只应栖隐恋乔柯。
<br>
<br>
<br>
<br>&nbsp;&nbsp; 卷533_21 【南亭夜坐，贻开元禅定二道者】许浑 
<br>
<br>暮暮焚香何处宿，西岩一室映疏藤。光阴难驻迹如客， 
<br>寒暑不惊心似僧。高树有风闻夜磬，远山无月见秋灯。 
<br>身闲境静日为乐，若问其馀非我能。
<br>
<br>
<br>
<br>&nbsp;&nbsp; 卷533_22 【朱坡故少保杜公池亭】许浑 
<br>
<br>杜陵池榭绮城东，孤岛回汀路不穷。高岫乍疑三峡近， 
<br>远波初似五湖通。楸梧叶暗潇潇雨，菱荇花香淡淡风。 
<br>还有昔时巢燕在，飞来飞去画堂中。
<br>
<br>
<br>
<br>&nbsp;&nbsp; 卷533_23 【秋日早朝（一作秋日候扇）】许浑 
<br>
<br>宵衣应待绝更筹，环佩锵锵月下楼。井转辘轳千树晓， 
<br>锁开阊阖万山秋。龙旗尽列趋金殿，雉扇才分见玉旒。 
<br>虚戴铁冠无一事，沧江归去老渔舟。
<br>
<br>
<br>
<br>&nbsp;&nbsp; 卷533_24 【沧浪峡】许浑 
<br>
<br>缨带流尘发半霜，独寻残月下沧浪。一声溪鸟暗云散， 
<br>万片野花流水香。昔日未知方外乐，暮年初信梦中忙。 
<br>红虾青鲫紫芹脆，归去不辞来路长。
<br>
<br>
<br>
<br>&nbsp;&nbsp; 卷533_25 【故洛城（一作登故洛阳城）】许浑 
<br>
<br>禾黍离离半野蒿，昔人城此岂知劳。水声东去市朝变， 
<br>山势北来宫殿高。鸦噪暮云归古堞，雁迷寒雨下空壕。 
<br>可怜缑岭登仙子，犹自吹笙醉碧桃。
<br>
<br>
<br>
<br>&nbsp;&nbsp; 卷533_26 【闻释子栖玄欲奉道因寄】许浑 
<br>
<br>欲求真诀恋禅扃，羽帔方袍尽有情。仙骨本微灵鹤远， 
<br>法心潜动毒龙惊。三山未有偷桃计，四海初传问菊名。 
<br>今日劝师师莫惑，长生难学证无生。
<br>
<br>
<br>
<br>&nbsp;&nbsp; 卷533_27 【南海府罢南康阻浅行侣稍稍登陆…主人燕饯至频暮宿东溪】许浑 
<br>
<br>暗滩水落涨虚沙，滩去秦吴万里赊。马上折残江北柳， 
<br>舟中开尽岭南花。离歌不断如留客，归梦初惊似到家。 
<br>山鸟一声人未起，半床春月在天涯。
<br>
<br>
<br>
<br>&nbsp;&nbsp; 卷533_28 【秋晚云阳驿西亭莲池】许浑 
<br>
<br>心忆莲池秉烛游，叶残花败尚维舟。烟开翠扇清风晓， 
<br>水泥红衣白露秋。神女暂来云易散，仙娥初去月难留。 
<br>空怀远道难持赠，醉倚阑干尽日愁。
<br>
<br>
<br>
<br>&nbsp;&nbsp; 卷533_29 【题勤尊师历阳山居】许浑 
<br>
<br>二十知兵在羽林，中年潜识子房心。苍鹰出塞胡尘灭。 
<br>白鹤还乡楚水深。春坼酒瓶浮药气，晚携棋局带松阴。 
<br>鸡笼山上云多处，自劚黄精不可寻。
<br>
<br>
<br>
<br>&nbsp;&nbsp; 卷533_30 【怀旧居】许浑 
<br>
<br>兵书一箧老无功，故国郊扉在梦中。藤蔓覆梨张谷暗。 
<br>草花侵菊庾园空。朱门迹忝登龙客，白屋心期失马翁。 
<br>楚水吴山何处是，北窗残月照屏风。
<br>
<br>
<br>
<br>&nbsp;&nbsp; 卷533_31 【祗命许昌自郊居，移就公馆秋日寄茅山高拾遗】许浑 
<br>
<br>一笛迎风万叶飞，强携刀笔换荷衣。潮寒水国秋砧早， 
<br>月暗山城夜漏稀。岩响远闻樵客过，浦深遥送钓童归。 
<br>中年未识从军乐，虚近三茅望少微。
<br>
<br>
<br>
<br>&nbsp;&nbsp; 卷533_32 【伤虞将军（一作伤河东虞押衙）】许浑 
<br>
<br>白首从军未有名，近将孤剑到江城。巴童戍久能番语， 
<br>胡马调多解汉行。对雪夜穷黄石略，望云秋计黑山程。 
<br>可怜身死家犹远，汴水东流无哭声。
<br>
<br>
<br>
<br>&nbsp;&nbsp; 卷533_33 【晚自朝台津至韦隐居郊园】许浑 
<br>
<br>秋来凫雁下方塘，系马朝台步夕阳。村径绕山松叶暗， 
<br>野门临水稻花香。云连海气琴书润，风带潮声枕簟凉。 
<br>西下磻溪犹万里，可能垂白待文王。
<br>
<br>
<br>
<br>&nbsp;&nbsp; 卷533_34 【寓居开元精舍，酬薛秀才见贻】许浑 
<br>
<br>知己萧条信陆沉，茂陵扶疾卧西林。芰荷风起客堂静， 
<br>松桂月高僧院深。清露下时伤旅鬓，白云归处寄乡心。 
<br>怜君诗句犹相忆，题在空斋夜夜吟。
<br>
<br>
<br>
<br>&nbsp;&nbsp; 卷533_35 【别刘秀才（一作留别裴秀才）】许浑 
<br>
<br>三献无功玉有瑕，更携书剑客天涯。孤帆夜别潇湘雨， 
<br>广陌春期鄠杜花。灯照水萤千点灭，棹惊滩雁一行斜。 
<br>关河万里秋风急，望见乡山不到家。
<br>
<br>
<br>
<br>&nbsp;&nbsp; 卷533_36 【早发天台中岩寺度关岭次天姥岑】许浑 
<br>
<br>来往天台天姥间，欲求真诀驻衰颜。星河半落岩前寺， 
<br>云雾初开岭上关。丹壑树多风浩浩，碧溪苔浅水潺潺。 
<br>可知刘阮逢人处，行尽深山又是山。
<br>
<br>
<br>
<br>&nbsp;&nbsp; 卷533_37 【游钱塘青山李隐居西斋（一作李郢诗）】许浑 
<br>
<br>小隐西亭为客开，翠萝深处遍苍苔。林间扫石安棋局， 
<br>岩下分泉递酒杯。兰叶露光秋月上，芦花风起夜潮来。 
<br>云山绕屋犹嫌浅，欲棹渔舟近钓台。
<br>
<br>
<br>
<br>&nbsp;&nbsp; 卷533_38 【春日郊园戏赠杨嘏评事】许浑 
<br>
<br>十里蒹葭入薜萝，春风谁许暂鸣珂。相如渴后狂还减， 
<br>曼倩归来语更多。门枕碧溪冰皓耀，槛齐青嶂雪嵯峨。 
<br>野桥沽酒茅檐醉，谁羡红楼一曲歌。
<br>
<br>
<br>
<br>&nbsp;&nbsp; 卷533_39 【晚自东郭回留一二游侣】许浑 
<br>
<br>乡心迢递宦情微，吏散寻幽竟落晖。林下草腥巢鹭宿， 
<br>洞前云湿雨龙归。钟随野艇回孤棹，鼓绝山城掩半扉。 
<br>今夜西斋好风月，一瓢春酒莫相违。
<br>
<br>
<br>
<br>&nbsp;&nbsp; 卷533_40 【与郑秀才叔侄会送杨秀才昆仲东归】许浑 
<br>
<br>书剑功迟白发新，异乡仍送故乡人。阮公留客竹林晚， 
<br>田氏到家荆树春。雪尽塞鸿南翥少，风来胡马北嘶频。 
<br>洞庭烟月如终老，谁是长杨谏猎臣。
<br>
<br>
<br>
<br>&nbsp;&nbsp; 卷533_41 【送郭秀才游天台】许浑 
<br>
<br>云埋阴壑雪凝峰，半壁天台已万重。人度碧溪疑辍棹， 
<br>僧归苍岭似闻钟。暖眠鸂鶒晴滩草，高挂猕猴暮涧松。 
<br>曾约共游今独去，赤城西面水溶溶。
<br>
<br>
<br>
<br>&nbsp;&nbsp; 卷533_42 【送张尊师归洞庭】许浑 
<br>
<br>能琴道士洞庭西，风满归帆路不迷。对岸水花霜后浅， 
<br>傍檐山果雨来低。杉松近晚移茶灶，岩谷初寒盖药畦。 
<br>他日相思两行字，无人知处武陵溪。
<br>
<br>
<br>
<br>&nbsp;&nbsp; 卷533_43 【移摄太平寄前李明府】许浑 
<br>
<br>病移岩邑称闲身，何处风光贳酒频。溪柳绕门彭泽令， 
<br>野花连洞武陵人。娇歌自驻壶中景，艳舞长留海上春。 
<br>早晚高台更同醉，绿萝如帐草如茵。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷534_1 【再游姑苏玉芝观】许浑 
<br>
<br>高梧一叶下秋初，迢递重廊旧寄居。月过碧窗今夜酒， 
<br>雨昏红壁去年书。玉池露冷芙蓉浅，琼树风高薜荔疏。 
<br>明日挂帆更东去，仙翁应笑为鲈鱼。
<br>
<br>
<br>&nbsp;&nbsp; 卷534_2 【夜归驿楼】许浑 
<br>
<br>水晚云秋山不穷，自疑身在画屏中。孤舟移棹一江月， 
<br>高阁卷帘千树风。窗下覆棋残局在，橘边沽酒半坛空。 
<br>早炊香稻待鲈鲙，南渚未明寻钓翁。
<br>
<br>
<br>
<br>&nbsp;&nbsp; 卷534_3 【题灵山寺行坚师院】许浑 
<br>
<br>西岩一径不通樵，八十持杯未觉遥。龙在石潭闻夜雨， 
<br>雁移沙渚见秋潮。经函露湿文多暗，香印风吹字半销。 
<br>应笑东归又南去，越山无路水迢迢。
<br>
<br>
<br>
<br>&nbsp;&nbsp; 卷534_4 【湖州韦长史山居（即皎然旧宅）】许浑 
<br>
<br>一官唯买昼公堂，但得身闲日自长。琴曲少声重勘谱， 
<br>药丸多忌更寻方。溪浮箬叶添醅绿，泉绕松根助茗香。 
<br>明日鳜鱼何处钓，门前春水似沧浪。
<br>
<br>
<br>
<br>&nbsp;&nbsp; 卷534_5 【赠李伊阙】许浑 
<br>
<br>桐履如飞不可寻，一壶双笈峄阳琴。舟横野渡寒风急， 
<br>门掩荒山夜雪深。贫笑白驹无去意，病惭黄鹄有归心。 
<br>云间二室劳君画，水墨苍苍半壁阴。
<br>
<br>
<br>
<br>&nbsp;&nbsp; 卷534_6 【重游练湖怀旧】许浑 
<br>
<br>西风渺渺月连天，同醉兰舟未十年。鵩鸟赋成人已没， 
<br>嘉鱼诗在世空传。荣枯尽寄浮云外，哀乐犹惊逝水前。 
<br>日暮长堤更回首，一声邻笛旧山川。
<br>
<br>
<br>
<br>&nbsp;&nbsp; 卷534_7 【乘月棹舟送大历寺灵聪上人不及】许浑 
<br>
<br>万峰秋尽百泉清，旧锁禅扉在赤城。枫浦客来烟未散， 
<br>竹窗僧去月犹明。杯浮野渡鱼龙远，锡响空山虎豹惊。 
<br>一字不留何足讶，白云无路水无情。
<br>
<br>
<br>
<br>&nbsp;&nbsp; 卷534_8 【汴河亭】许浑 
<br>
<br>广陵花盛帝东游，先劈昆仑一派流。百二禁兵辞象阙， 
<br>三千宫女下龙舟。凝云鼓震星辰动。拂浪旗开日月浮。 
<br>四海义师归有道，迷楼还似景阳楼。
<br>
<br>
<br>
<br>&nbsp;&nbsp; 卷534_9 【村舍二首】许浑 
<br>
<br>自翦青莎织雨衣，南峰烟火是柴扉。莱妻早报蒸藜熟， 
<br>童子遥迎种豆归。鱼下碧潭当镜跃，鸟还青嶂拂屏飞。 
<br>花时未免人来往，欲买严光旧钓矶。
<br>
<br>尚平多累自归难，一日身闲一日安。山径晓云收猎网， 
<br>水门凉月挂鱼竿。花间酒气春风暖，竹里棋声暮雨寒。 
<br>三顷水田秋更熟，北窗谁拂旧尘冠。
<br>
<br>
<br>
<br>&nbsp;&nbsp; 卷534_10 【郑秀才东归凭达家书】许浑 
<br>
<br>欲寄家书少客过，闭门心远洞庭波。两岩花落夜风急， 
<br>一径草荒春雨多。愁泛楚江吟浩渺，忆归吴岫梦嵯峨。 
<br>贫居不问应知处，溪上闲船系绿萝。
<br>
<br>
<br>
<br>&nbsp;&nbsp; 卷534_11 【伤故湖州李郎中】许浑 
<br>
<br>政成身没共兴衰，乡路兵戈旅榇回。城上暮云凝鼓角， 
<br>海边春草闭池台。经年未葬家人散，昨夜因斋故吏来。 
<br>南北相逢皆掩泣，白蘋洲暖百花开。
<br>
<br>
<br>
<br>&nbsp;&nbsp; 卷534_12 【和友人送僧归桂州灵岩寺】许浑 
<br>
<br>楚客送僧归桂阳，海门帆势极潇湘。碧云千里暮愁合， 
<br>白雪一声春思长。柳絮拥堤添衲软，松花浮水注瓶香。 
<br>南京长老几年别，闻道半岩多影堂。
<br>
<br>
<br>
<br>&nbsp;&nbsp; 卷534_13 【淮阴阻风寄呈楚州韦中丞】许浑 
<br>
<br>垂钓京江欲白头，江鱼堪钓却西游。刘伶台下稻花晚， 
<br>韩信庙前枫叶秋。淮月未明先倚槛，海云初起更维舟。 
<br>河桥有酒无人醉，独上高城望庾楼。
<br>
<br>
<br>
<br>&nbsp;&nbsp; 卷534_14 【途经敷水】许浑 
<br>
<br>修蛾颦翠倚柔桑，遥谢春风白面郎。五夜有情随暮雨， 
<br>百年无节待秋霜。重寻绣带朱藤合，更认罗裙碧草长。 
<br>何处野花何处水，下峰流出一渠香。
<br>
<br>
<br>
<br>&nbsp;&nbsp; 卷534_15 【和人贺杨仆射致政】许浑 
<br>
<br>莲府公卿拜后尘，手持优诏挂朱轮。从军幕下三千客， 
<br>闻礼庭中七十人。锦帐丽词推北巷，画堂清乐掩南邻。 
<br>岂同王谢山阴会，空叙流杯醉暮春。
<br>
<br>
<br>
<br>&nbsp;&nbsp; 卷534_16 【题四皓庙】许浑 
<br>
<br>桂香松暖庙门开，独泻椒浆奠一杯。秦法欲兴鸿已去， 
<br>汉储将废凤还来。紫芝翳翳多青草，白石苍苍半绿苔。 
<br>山下驿尘南窜路，不知冠盖几人回。
<br>
<br>
<br>
<br>&nbsp;&nbsp; 卷534_17 【鹤林寺中秋夜玩月（一作八月十五夜宿鹤林寺玩月）】许浑 
<br>
<br>待月东林月正圆，广庭无树草无烟。中秋云尽出沧海， 
<br>半夜露寒当碧天。轮彩渐移金殿外，镜光犹挂玉楼前。 
<br>莫辞达曙殷勤望，一堕西岩又隔年。
<br>
<br>
<br>
<br>&nbsp;&nbsp; 卷534_18 【南海府罢归京口经大庾岭赠张明府】许浑 
<br>
<br>楼船旌旆极天涯，一剑从军两鬓华。回日眼明河畔草。 
<br>去时肠断岭头花。陶诗尽写行过县，张赋初成卧到家。 
<br>官满知君有归处，姑苏台上旧烟霞。
<br>
<br>
<br>
<br>&nbsp;&nbsp; 卷534_19 【题卫将军庙】许浑 
<br>
<br>武牢关下护龙旗，挟槊弯弧马上飞。汉业未兴王霸在， 
<br>秦军才散鲁连归。坟穿大泽埋金剑，庙枕长溪挂铁衣。 
<br>欲奠忠魂何处问，苇花枫叶雨霏霏。
<br>
<br>
<br>
<br>&nbsp;&nbsp; 卷534_20 【访别韦隐居不值】许浑 
<br>
<br>犬吠双岩碧树间，主人朝出半开关。汤师阁上留诗别， 
<br>杜叟桥边载酒还。栎坞炭烟晴过岭，蓼村渔火夜移湾。 
<br>故乡芜没兵戈后，凭向溪南买一山。
<br>
<br>
<br>
<br>&nbsp;&nbsp; 卷534_21 【送前东阳于明府由鄂渚归故林】许浑 
<br>
<br>结束征东换黑貂，灞西风雨正潇潇。茂陵久病书千卷， 
<br>彭泽初归酒一瓢。帆背夕阳湓水阔，棹经沧海甑山遥。 
<br>殷勤为谢南溪客，白首萤窗未见招。
<br>
<br>
<br>
<br>&nbsp;&nbsp; 卷534_22 【听歌鹧鸪辞】许浑 
<br>
<br>南国多情多艳词，鹧鸪清怨绕梁飞。甘棠城上客先醉， 
<br>苦竹岭头人未归。响转碧霄云驻影，曲终清漏月沈晖。 
<br>山行水宿不知远，犹梦玉钗金缕衣。
<br>
<br>
<br>
<br>&nbsp;&nbsp; 卷534_23 【寄题华严韦秀才院】许浑 
<br>
<br>三面楼台百丈峰，西岩高枕树重重。晴攀翠竹题诗滑， 
<br>秋摘黄花酿酒浓。山殿日斜喧鸟雀，石潭波动戏鱼龙。 
<br>今来故国遥相忆，月照千山半夜钟。
<br>
<br>
<br>
<br>&nbsp;&nbsp; 卷534_24 【戏代李协律松江有赠】许浑 
<br>
<br>蜀客操琴吴女歌，明珠十斛是天河。霜凝薜荔怯秋树， 
<br>露滴芙蓉愁晚波。兰浦远乡应解珮，柳堤残月未鸣珂。 
<br>西楼沉醉不知散，潮落洞庭洲渚多。
<br>
<br>
<br>
<br>&nbsp;&nbsp; 卷534_25 【送黄隐居归南海】许浑 
<br>
<br>瘴雾南边久寄家，海中来往信流槎。林藏狒狒多残笋， 
<br>树过猩猩少落花。深洞有云龙蜕骨，半岩无草象生牙。 
<br>知君爱宿层峰顶，坐到三更见日华。
<br>
<br>
<br>
<br>&nbsp;&nbsp; 卷534_26 【朝台送客有怀】许浑 
<br>
<br>赵佗西拜已登坛，马援南征土宇宽。越国旧无唐印绶， 
<br>蛮乡今有汉衣冠。江云带日秋偏热，海雨随风夏亦寒。 
<br>岭北归人莫回首，蓼花枫叶万重滩。
<br>
<br>
<br>
<br>&nbsp;&nbsp; 卷534_27 【自楞伽寺晨起泛舟，道中有怀】许浑 
<br>
<br>碧树苍苍茂苑东，佳期迢递路何穷。一声山鸟曙云外， 
<br>万点水萤秋草中。门掩竹斋微有月，棹移兰渚淡无风。 
<br>欲知此路堪惆怅，菱叶蓼花连故宫。
<br>
<br>
<br>
<br>&nbsp;&nbsp; 卷534_28 【十二月拜起居表回】许浑 
<br>
<br>一章西奏拜仙曹，回马天津北望劳。寒水欲春冰彩薄， 
<br>晓山初霁雪峰高。楼形向日攒飞凤，宫势凌波压抃鳌。 
<br>空锁烟霞绝巡幸，周人谁识郁金袍。
<br>
<br>
<br>
<br>&nbsp;&nbsp; 卷534_29 【观章中丞夜按歌舞】许浑 
<br>
<br>夜按双娃禁曲新，东西箫鼓接云津。舞衫未换红铅湿， 
<br>歌扇初移翠黛颦。彩槛烛烟光吐日，画屏香雾暖如春。 
<br>西楼月在襄王醉，十二山高不见人。
<br>
<br>
<br>
<br>&nbsp;&nbsp; 卷534_30 【重游飞泉观题故梁道士宿龙池】许浑 
<br>
<br>西岩泉落水容宽，灵物蜿蜒黑处蟠。松叶正秋琴韵响， 
<br>菱花初晓镜光寒。云开星月浮山殿，雨过风雷绕石坛。 
<br>仙客不归龙亦去，稻畦长满此池干。
<br>
<br>
<br>
<br>&nbsp;&nbsp; 卷534_31 【下第贻友人】许浑 
<br>
<br>身在关西家洞庭，夜寒歌苦烛荧荧。人心高下月中桂， 
<br>客思往来波上萍。马氏识君眉最白，阮公留我眼长青。 
<br>花前失意共寥落，莫遣东风吹酒醒。
<br>
<br>
<br>
<br>&nbsp;&nbsp; 卷534_32 【晚登龙门驿楼】许浑 
<br>
<br>鱼龙多处凿门开，万古人知夏禹材。青嶂远分从地断， 
<br>洪流高泻自天来。风云有路皆烧尾，波浪无程尽曝腮。 
<br>心感膺门身过此，晚山秋树独徘徊。
<br>
<br>
<br>
<br>&nbsp;&nbsp; 卷534_33 【题故李秀才居（一作伤李秀才）】许浑 
<br>
<br>曾醉笙歌日正迟，醉中相送易前期。橘花满地人亡后， 
<br>菰叶连天雁过时。琴倚旧窗尘漠漠，剑埋新冢草离离。 
<br>河桥酒熟平生事，更向东流奠一厄。
<br>
<br>
<br>
<br>&nbsp;&nbsp; 卷534_34 【韶州韶阳楼夜宴（一作题韶州驿楼）】许浑 
<br>
<br>待月西楼卷翠罗，玉杯瑶瑟近星河。帘前碧树穷秋密， 
<br>窗外青山薄暮多。鸲鹆未知狂客醉，鹧鸪先让美人歌。 
<br>使君莫惜通宵饮，刀笔初从马伏波。
<br>
<br>
<br>
<br>&nbsp;&nbsp; 卷534_35 【闻韶州李相公移拜郴州因寄】许浑 
<br>
<br>诏移丞相木兰舟，桂水潺湲岭北流。青汉梦归双阙曙， 
<br>白云吟过五湖秋。恩回玉扆人先喜，道在金縢世不忧。 
<br>闻说公卿尽南望，甘棠花暖凤池头。
<br>
<br>
<br>
<br>&nbsp;&nbsp; 卷534_36 【游江令旧宅】许浑 
<br>
<br>身没南朝宅已荒，邑人犹赏旧风光。芹根生叶石池浅， 
<br>桐树落花金井香。带暖山蜂巢画阁，欲阴溪燕集书堂。 
<br>闲愁此地更西望，潮浸台城春草长。
<br>
<br>
<br>
<br>&nbsp;&nbsp; 卷534_37 【灞上逢元九处士东归】许浑 
<br>
<br>瘦马频嘶灞水寒，灞南高处望长安。何人更结王生袜， 
<br>此客虚弹贡氏冠。江上蟹螯沙渺渺，坞中蜗壳雪漫漫。 
<br>旧交已变新知少，却伴渔郎把钓竿。
<br>
<br>
<br>
<br>&nbsp;&nbsp; 卷534_38 【别张秀才】许浑 
<br>
<br>不知何计写离忧，万里山川半旧游。风卷暮沙和雪起， 
<br>日融春水带冰流。凌晨客泪分东郭，竟夕乡心共北楼。 
<br>青桂一枝年少事，莫因鲈鲙涉穷秋。
<br>
<br>
<br>
<br>&nbsp;&nbsp; 卷534_39 【别表兄军倅】许浑 
<br>
<br>卢橘花香拂钓矶，佳人犹舞越罗衣。三洲水浅鱼来少， 
<br>五岭山高雁到稀。客路晚依红树宿，乡关朝望白云归。 
<br>交亲不念征南吏，昨夜风帆去似飞。
<br>
<br>
<br>
<br>&nbsp;&nbsp; 卷534_40 【题苏州虎丘寺僧院】许浑 
<br>
<br>暂引寒泉濯远尘，此生多是异乡人。荆溪夜雨花开疾， 
<br>吴苑秋风月满频。万里高低门外路，百年荣辱梦中身。 
<br>世间谁似西林客，一卧烟霞四十春。
<br>
<br>
<br>
<br>&nbsp;&nbsp; 卷534_41 【酬郭少府先奉使巡涝见寄兼呈裴明府】许浑 
<br>
<br>载书携榼别池龙，十幅轻帆处处通。谢脁宅荒山翠里， 
<br>王敦城古月明中。江村夜涨浮天水，泽国秋生动地风。 
<br>饱食鲙鱼榜归楫，待君琴酒醉陶公。
<br>
<br>
<br>
<br>&nbsp;&nbsp; 卷534_42 【出永通门经李氏庄】许浑 
<br>
<br>飞轩危槛百花堂，朝宴歌钟暮已荒。中散狱成琴自怨， 
<br>步兵厨废酒犹香。风池宿鸟喧朱阁，雨砌秋萤拂画梁。 
<br>力保山河家又庆，只应中令敌汾阳。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
