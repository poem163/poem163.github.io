<HTML>
<HEAD>
<TITLE>全唐诗 卷737-740 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷737-740</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷737-740</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6224"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷737-740')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷737-740]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷737_1 【天道】冯道 
<br>
<br>穷达皆由命，何劳发叹声。但知行好事，莫要问前程。 
<br>冬去冰须泮，春来草自生。请君观此理，天道甚分明。
<br>
<br>
<br>&nbsp;&nbsp; 卷737_2 【偶作】冯道 
<br>
<br>莫为危时便怆神，前程往往有期因。须知海岳归明主， 
<br>未必乾坤陷吉人。道德几时曾去世，舟车何处不通津。 
<br>但教方寸无诸恶，狼虎丛中也立身。
<br>
<br>
<br>
<br>&nbsp;&nbsp; 卷737_3 【北使还京作（诗凡五章，今仅存其一）】冯道 
<br>
<br>去年今日奉皇华，只为朝廷不为家。殿上一杯天子泣， 
<br>门前双节国人嗟。龙荒冬往时时雪，兔苑春归处处花。 
<br>上下一行如骨肉，几人身死掩风沙。
<br>
<br>
<br>
<br>&nbsp;&nbsp; 卷737_4 【赠窦十】冯道 
<br>
<br>燕山窦十郎，教子有义方。灵椿一株老，丹桂五枝芳。
<br>
<br>
<br>
<br>&nbsp;&nbsp; 卷737_5 【放鱼书所钥户】冯道 
<br>
<br>高却垣墙钥却门，监丞从此罢垂纶。
<br>池中鱼鳖应相贺，从此方知有主人。
<br>
<br>
<br>
<br>&nbsp;&nbsp; 卷737_6 【句】冯道 
<br>
<br>朝披四袄专藏手，夜覆三衾怕露头。（虏中大寒， 
<br>赐道锦袄、貂袄、羊狐貂衾各一。每入谒，悉服四袄衣， 
<br>宿馆中，并覆三衾，故云）
<br>
<br>牛头偏得赐，象笏更容持。（虏以道有重名，欲留之， 
<br>命与其国相同列，所赐皆等。虏赐臣下以牙笏，及腊月赐 
<br>牛头，皆殊礼也，道皆得之，以诗谢。以上见《丛苑》）
<br>
<br>已落地花方遣扫，未经霜草莫教锄。（《吟治圃》， 
<br>见《事文类聚》）
<br>
<br>视草北来唐学士，拥旄西去汉将军。（《同光中承旨卢 
<br>质节制河中赠》，见《续翰林志》）
<br>
<br>
<br>
<br>&nbsp;&nbsp; 卷737_7 【后唐宗庙乐舞辞】卢文纪 
<br>
<br>仁君御宇，寰海谧清。运符武德，道协文明。 
<br>九成式叙，百度惟成。金门积庆，玉叶传荣。
<br>
<br>
<br>
<br>&nbsp;&nbsp; 卷737_8 【后唐宗庙乐舞辞】崔居俭 
<br>
<br>艰难王业，返正皇唐。先天再造，却日重光。 
<br>汉绍世祖，夏资少康。功成德茂，率祀无疆。
<br>
<br>
<br>
<br>&nbsp;&nbsp; 卷737_9 【春社从李昉乞酒】李涛1 
<br>
<br>社公今日没心情，为乞治聋酒一瓶。
<br>恼乱玉堂将欲遍，依稀巡到第三厅。
<br>
<br>
<br>
<br>&nbsp;&nbsp; 卷737_10 【句】李涛1 
<br>
<br>溪声长在耳，山色不离门。（《诗人玉屑》）
<br>
<br>扫地树留影，拂床琴有声。
<br>
<br>一言寤主宁复听，三谏不从归去来。（《谏晋主不从作》， 
<br>见《吟窗杂录》）
<br>
<br>
<br>
<br>&nbsp;&nbsp; 卷737_11 【灵溪老松歌】卢士衡 
<br>
<br>灵溪古观坛西角，千尺鳞皴栋梁朴。横出一枝戛楼阁， 
<br>直上一枝扫寥廓。白石苍苔拥根脚，月明风撼寒光落。 
<br>有时风雨晦暝，摆撼若黑龙之腾跃。合生于象外峰峦， 
<br>枉滞乎人间山岳。安得巨灵受请托，拔向青桂白榆边安著。
<br>
<br>
<br>
<br>&nbsp;&nbsp; 卷737_12 【游灵溪观】卢士衡 
<br>
<br>云藏宝殿风尘外，粉壁松轩入看初。话久仙童颜色老， 
<br>病来玄鹤羽毛疏。樵翁接引寻红术，道士留连说紫书。 
<br>不为壮心降未得，便堪从此玩清虚。
<br>
<br>
<br>
<br>&nbsp;&nbsp; 卷737_13 【寄天台道友】卢士衡 
<br>
<br>相思遥指玉霄峰，怅望江山阻万重。会隔晓窗闻法鼓， 
<br>几同寒榻听疏钟。别来知子长餐柏，吟处将谁对倚松。 
<br>且住人间行圣教，莫思天路便登龙。
<br>
<br>
<br>
<br>&nbsp;&nbsp; 卷737_14 【花落】卢士衡 
<br>
<br>迎风啸未已，和雨落穀穀。千枝与万枝，不如一竿竹。
<br>
<br>
<br>
<br>&nbsp;&nbsp; 卷737_15 【钟陵铁柱】卢士衡 
<br>
<br>千年埋没竟何为，变化宜将万物齐。
<br>安得风胡借方便，铸成神剑斩鲸鲵。
<br>
<br>
<br>
<br>&nbsp;&nbsp; 卷737_16 【僧房听雨】卢士衡 
<br>
<br>古寺松轩雨声别，寒窗听久诗魔发。
<br>记得年前在赤城，石楼梦觉三更雪。
<br>
<br>
<br>
<br>&nbsp;&nbsp; 卷737_17 【题牡丹】卢士衡 
<br>
<br>万叶红绡剪尽春，丹青任写不如真。
<br>风光九十无多日，难惜尊前折赠人。
<br>
<br>
<br>
<br>&nbsp;&nbsp; 卷737_18 【祖龙词】熊皦 
<br>
<br>平吞六国更何求，童女童男问十洲。
<br>沧海不回应怅望，始知徐福解风流。
<br>
<br>
<br>
<br>&nbsp;&nbsp; 卷737_19 【谪居海上】熊皦 
<br>
<br>家临泾水隔秦川，来往关河路八千。
<br>堪恨此身何处老，始皇桥畔又经年。
<br>
<br>
<br>
<br>&nbsp;&nbsp; 卷737_20 【冬日原居酬光上人见访】熊皎 
<br>
<br>吾道丧已久，吾师何此来。门无尘事闭，卷有国风开。 
<br>野迥霜先白，庭荒叶自堆。寒暄吟罢后，犹喜话天台。
<br>
<br>
<br>
<br>&nbsp;&nbsp; 卷737_21 【早梅】熊皎 
<br>
<br>江南近腊时，已亚雪中枝。一夜欲开尽，百花犹未知。 
<br>人情皆共惜，天意欲教迟。莫讶无浓艳，芳筵正好吹。
<br>
<br>
<br>
<br>&nbsp;&nbsp; 卷737_22 【怀三茅道友】熊皎 
<br>
<br>尘事何年解客嘲，十年容易到三茅。长思碧洞云窗下， 
<br>曾借黄庭雪夜抄。丹桂有心凭至论，五峰无信问深交。 
<br>杏坛仙侣应相笑，只为浮名未肯抛。
<br>
<br>
<br>
<br>&nbsp;&nbsp; 卷737_23 【赠胥尊师】熊皎 
<br>
<br>绿发童颜羽服轻，天台王屋几经行。云程去速因风起， 
<br>酒债还迟待药成。房闭十洲烟浪阔，箓开三洞鬼神惊。 
<br>他年华表重归日，却恐桑田已变更。
<br>
<br>
<br>
<br>&nbsp;&nbsp; 卷737_24 【句】熊皎 
<br>
<br>山前犹见月，陌上未逢人。（早行，以下见《雅言杂载》）
<br>
<br>果熟秋先落，禽寒夜未栖。（《山居》）
<br>
<br>深逢野草皆为药，静见樵人恐是仙。
<br>
<br>厌听啼鸟梦醒后，慵扫落花春尽时。
<br>
<br>废土有人耕不畏，古厅无讼醉何妨。（见《事文类聚》）
<br>
<br>
<br>
<br>&nbsp;&nbsp; 卷737_25 【塞上】赵延寿 
<br>
<br>黄沙风卷半空抛，云动阴山雪满郊。探水人回移帐就， 
<br>射雕箭落著弓抄。鸟逢霜果饥还啄，马渡冰河渴自跑。 
<br>占得高原肥草地，夜深生火折林梢。
<br>
<br>
<br>
<br>&nbsp;&nbsp; 卷737_26 【棋】高辇 
<br>
<br>野客围棋坐，支颐向暮秋。不言如守默，设计似平雠。 
<br>决胜虽关勇，防危亦合忧。看他终一局，白却少年头。
<br>
<br>
<br>
<br>&nbsp;&nbsp; 卷737_27 【句】高辇 
<br>
<br>飘飘送下遥天雪，飒飒吹干旅舍烟。（《冬风》， 
<br>见《吟窗杂录》）
<br>
<br>
<br>
<br>&nbsp;&nbsp; 卷737_28 【与李专美】韩昭裔 
<br>
<br>昭裔登庸汝未登，凤池鸡树冷如冰。
<br>何如且作宣徽使，免被人呼粥饭僧。
<br>
<br>
<br>
<br>&nbsp;&nbsp; 卷737_29 【题龙窝洞】张仁溥 
<br>
<br>折花携酒看龙窝，镂玉长旌俊彦过。
<br>他日各为云外客，碧纱笼却又如何。
<br>
<br>
<br>
<br>&nbsp;&nbsp; 卷737_30 【留题座主和凝旧阁】李瀚1 
<br>
<br>座主登庸归凤阙，门生批诏立鳌头。
<br>玉堂旧阁多珍玩，可作西斋润笔不。
<br>
<br>
<br>
<br>&nbsp;&nbsp; 卷737_31 【题家园】杨昭俭 
<br>
<br>池莲憔悴无颜色，园竹低垂减翠阴。
<br>园竹池莲莫惆怅，相看恰似主人心。
<br>
<br>
<br>
<br>&nbsp;&nbsp; 卷737_32 【书从事厅屏上】刘坦 
<br>
<br>金殿试回新折桂，将军留辟向江城。
<br>思量一醉犹难得，辜负扬州管记名。
<br>
<br>
<br>
<br>&nbsp;&nbsp; 卷737_33 【题施璘画竹图】韦遵 
<br>
<br>枯箨危根缴石头，千竿交映近清流。
<br>堪珍仲宝穷幽笔，留得荆湘一片秋。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷738_1 【陪游凤凰台献诗】宋齐丘 
<br>
<br>嵯峨压洪泉，岝峉撑碧落。宜哉秦始皇，不驱亦不凿。 
<br>上有布政台，八顾背城郭。山蹙龙虎健，水黑螭蜃作。 
<br>白虹欲吞人，赤骥相煿zh。画栋泥金碧，石路盘墝埆。
<br>倒挂哭月猿，危立思天鹤。凿池养蛟龙，栽桐栖鸑鷟。 
<br>梁间燕教雏，石罅蛇悬壳。养花如养贤，去草如去恶。 
<br>日晚严城鼓，风来萧寺铎。扫地驱尘埃，剪蒿除鸟雀。 
<br>金桃带叶摘，绿李和衣嚼。贞竹无盛衰，媚柳先摇落。 
<br>尘飞景阳井，草合临春阁。芙蓉如佳人，回首似调谑。 
<br>当轩有直道，无人肯驻脚。夜半鼠窸窣，天阴鬼敲啄。 
<br>松孤不易立，石丑难安著。自怜啄木鸟，去蠹终不错。 
<br>晚风吹梧桐，树头鸣嚗嚗。峨峨江令石，青苔何淡薄。 
<br>不话兴亡事，举首思眇邈。吁哉未到此，褊劣同尺蠖。 
<br>笼鹤羡凫毛，猛虎爱蜗角。一日贤太守，与我观橐籥。 
<br>往往独自语，天帝相唯诺。风云偶不来，寰宇销一略。 
<br>我欲烹长鲸，四海为鼎镬。我欲取大鹏，天地为矰缴。 
<br>安得生羽翰，雄飞上寥廓。
<br>
<br>
<br>&nbsp;&nbsp; 卷738_21 【赠仰山慧度禅师】宋齐丘 
<br>
<br>初闻如自解，及见胜初闻。两鬓堆残雪，一身披断云。 
<br>道应齐古佛，高不揖吾君。稽首清凉月，萧然万象分。
<br>
<br>
<br>
<br>&nbsp;&nbsp; 卷738_22 【陪华林园试小妓羯鼓】宋齐丘 
<br>
<br>切断牙床镂紫金，最宜平稳玉槽深。因逢淑景开佳宴， 
<br>为出花奴奏雅音。掌底轻璁孤鹊噪，枝头干快乱蝉吟。 
<br>开元天子曾如此，今日将军好用心。
<br>
<br>
<br>
<br>&nbsp;&nbsp; 卷738_23 【句】宋齐丘 
<br>
<br>大似贤臣扶社稷，遇明则见暗还藏。（《影诗》， 
<br>见《吟窗杂录》）
<br>
<br>
<br>
<br>&nbsp;&nbsp; 卷738_24 【早朝】冯延巳 
<br>
<br>铜壶滴漏初昼，高阁鸡鸣半空。催启五门金锁， 
<br>犹垂三殿帘栊。阶前御柳摇绿，仗下宫花散红。 
<br>鸳瓦数行晓日，鸾旗百尺春风。侍臣踏舞重拜， 
<br>圣寿南山永同。
<br>
<br>
<br>
<br>&nbsp;&nbsp; 卷738_25 【句】冯延巳 
<br>
<br>青楼阿监应相笑，书记登坛又却回。
<br>
<br>
<br>
<br>&nbsp;&nbsp; 卷738_26 【感怀诗二章（奉使中原署馆壁）】韩熙载 
<br>
<br>仆本江北人，今作江南客。再去江北游，举目无相识。 
<br>金风吹我寒，秋月为谁白。不如归去来，江南有人忆。
<br>
<br>未到故乡时，将为故乡好。及至亲得归，争如身不到。 
<br>目前相识无一人，出入空伤我怀抱。风雨萧萧旅馆秋， 
<br>归来窗下和衣倒。梦中忽到江南路，寻得花边旧居处。 
<br>桃脸蛾眉笑出门，争向前头拥将去。
<br>
<br>
<br>
<br>&nbsp;&nbsp; 卷738_27 【溧水无相寺赠僧】韩熙载 
<br>
<br>无相景幽远，山屏四面开。凭师领鹤去，待我挂冠来。 
<br>药为依时采，松宜绕舍栽。林泉自多兴，不是效刘雷。
<br>
<br>
<br>
<br>&nbsp;&nbsp; 卷738_28 【书歌妓泥金带】韩熙载 
<br>
<br>风柳摇摇无定枝，阳台云雨梦中归。
<br>他年蓬岛音尘断，留取尊前旧舞衣。
<br>
<br>
<br>
<br>&nbsp;&nbsp; 卷738_29 【送徐铉流舒州（时铉弟锴亦贬乌江尉，亲友临江相送）】韩熙载 
<br>
<br>昔年凄断此江湄，风满征帆泪满衣。
<br>今日重怜鶺鴒羽，不堪波上又分飞。
<br>
<br>
<br>
<br>&nbsp;&nbsp; 卷738_30 【句】韩熙载 
<br>
<br>几人平地上，看我半天中。（《登楼》见《吟窗杂录》）
<br>
<br>
<br>
<br>&nbsp;&nbsp; 卷738_31 【登祝融峰】李徵古 
<br>
<br>欲上祝融峰，先登古石桥。凿开巇嶮处，取路到丹霄。
<br>
<br>
<br>
<br>&nbsp;&nbsp; 卷738_32 【七岁吟】潘佑 
<br>
<br>朝游沧海东，暮归何太速。只因骑折白龙腰， 
<br>谪向人间三十六。
<br>
<br>
<br>
<br>&nbsp;&nbsp; 卷738_33 【送许处士坚往茅山】潘佑 
<br>
<br>天坛云似雪，玉洞水如琴。白云与流水，千载清人心。 
<br>君携布囊去，路长风满林。一入华阳洞，千秋那可寻。
<br>
<br>
<br>
<br>&nbsp;&nbsp; 卷738_34 【送人往宣城】潘佑 
<br>
<br>江畔送行人，千山生暮氛。谢安团扇上，为画敬亭云。
<br>
<br>
<br>
<br>&nbsp;&nbsp; 卷738_35 【失题】潘佑 
<br>
<br>谁家旧宅春无主，深院帘垂杏花雨。
<br>香飞绿琐人未归，巢燕承尘默无语。
<br>
<br>
<br>
<br>&nbsp;&nbsp; 卷738_36 【句】潘佑 
<br>
<br>劝君此醉直须欢，明朝又是花狼藉。（见《野客丛谈》）
<br>
<br>
<br>
<br>&nbsp;&nbsp; 卷738_37 【寄孟宾于】李昉 
<br>
<br>初携书剑别湘潭，金榜标名第十三。昔日声名喧洛下， 
<br>近来诗价满江南。长为邑令情终屈，纵处曹郎志未甘。 
<br>莫学冯唐便休去，明君晚事未为惭。
<br>
<br>
<br>
<br>&nbsp;&nbsp; 卷738_38 【送孟宾于】马致恭 
<br>
<br>曾闻洛下缀神仙，火树南栖几十年。白首自忻丹桂在， 
<br>诗名已得四方传。行随秋渚将归雁，吟傍梅花欲雪天。 
<br>今日还家莫惆怅，不同初上渡头船。
<br>
<br>
<br>
<br>&nbsp;&nbsp; 卷738_39 【奉和圣制元日大雪登楼】张义方 
<br>
<br>恰当岁日纷纷落，天宝瑶花助物华。自古最先标瑞牒， 
<br>有谁轻拟比杨花。密飘粉署光同冷，静压青松势欲斜。 
<br>岂但小臣添兴咏，狂歌醉舞一家家。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷739_1 【中酒寄刘行军】李建勋 
<br>
<br>甚矣频频醉，神昏体亦虚。肺伤徒问药，发落不盈梳。 
<br>恋寝嫌明室，修生愧道书。西峰老僧语，相劝合何如。
<br>
<br>
<br>&nbsp;&nbsp; 卷739_2 【白雁】李建勋 
<br>
<br>东溪一白雁，毛羽何皎洁。薄暮浴清波，斜阳共明灭。 
<br>差池失群久，幽独依人切。旅食赖菰蒲，单栖怯霜雪。 
<br>边风昨夜起，顾影空哀咽。不及墙上乌，相将绕双阙。
<br>
<br>
<br>
<br>&nbsp;&nbsp; 卷739_3 【早春寄怀】李建勋 
<br>
<br>家山归未得，又是看春过。老觉光阴速，闲悲世路多。 
<br>风和吹岸柳，雪尽见庭莎。欲向东溪醉，狂眠一放歌。
<br>
<br>
<br>
<br>&nbsp;&nbsp; 卷739_4 【春日东山正堂作】李建勋 
<br>
<br>身闲赢得出，天气渐暄和。蜀马登山稳，南朝古寺多。 
<br>早花微弄色，新酒欲生波。从此唯行乐，闲愁奈我何。
<br>
<br>
<br>
<br>&nbsp;&nbsp; 卷739_5 【春日小园晨看兼招同舍】李建勋 
<br>
<br>最有杏花繁，枝枝若手抟。须知一春促，莫厌百回看。 
<br>鸟啭风潜息，蜂迟露未干。可容排饮否，兼折赠头冠。
<br>
<br>
<br>
<br>&nbsp;&nbsp; 卷739_6 【惜花寄孙员外】李建勋 
<br>
<br>朝始一枝开，暮复一枝落。只恐雨淋漓，又见春萧索。 
<br>侵晨结驷携酒徒，寻芳踏尽长安衢。思量少壮不自乐， 
<br>他日白头空叹吁。
<br>
<br>
<br>
<br>&nbsp;&nbsp; 卷739_7 【春日病中】李建勋 
<br>
<br>才得归闲去，还教病卧频。无由全胜意，终是负青春。 
<br>绿柳渐拂地，黄莺如唤人。方为医者劝，断酒已经旬。
<br>
<br>
<br>
<br>&nbsp;&nbsp; 卷739_8 【殴妓】李建勋 
<br>
<br>自为专房甚，匆匆有所伤。当时心已悔，彻夜手犹香。 
<br>恨枕堆云髻，啼襟搵月黄。起来犹忍恶，剪破绣鸳鸯。
<br>
<br>
<br>
<br>&nbsp;&nbsp; 卷739_9 【踏青樽前】李建勋 
<br>
<br>期君速行乐，不要旋还家。永日虽无雨，东风自落花。 
<br>诗毫粘酒淡，歌袖向人斜。薄暮忘归路，垂杨噪乱鸦。
<br>
<br>
<br>
<br>&nbsp;&nbsp; 卷739_10 【正月晦日】李建勋 
<br>
<br>莫倦寻春去，都无百日游。更堪正月过，已是一分休。 
<br>泉暖声才出，云寒势未收。晚来重作雪，翻为杏花愁。
<br>
<br>
<br>
<br>&nbsp;&nbsp; 卷739_11 【惜花】李建勋 
<br>
<br>白发今如此，红芳莫更催。预愁多日谢，翻怕十分开。 
<br>点滴无时雨，荒凉满地苔。闲阶一杯酒，惟待故人来。
<br>
<br>
<br>
<br>&nbsp;&nbsp; 卷739_12 【金谷园落花】李建勋 
<br>
<br>愁见清明后，纷纷盖地红。惜看难过日，自落不因风。 
<br>蝶散馀香在，莺啼半树空。堪悲一尊酒，从此似西东。
<br>
<br>
<br>
<br>&nbsp;&nbsp; 卷739_13 【柳花寄宋明府】李建勋 
<br>
<br>每爱江城里，青春向尽时。一回新雨歇，是处好风吹。 
<br>破石黏虫网，高楼扑酒旗。遥知陶令宅，五树正离披。
<br>
<br>
<br>
<br>&nbsp;&nbsp; 卷739_14 【送人】李建勋 
<br>
<br>相见未逾月，堪悲远别离。非君谁顾我，万里又南之。 
<br>雨逼清明日，花阴杜宇时。愁看挂帆处，鸥鸟共迟迟。
<br>
<br>
<br>
<br>&nbsp;&nbsp; 卷739_15 【闲游】李建勋 
<br>
<br>携酒复携觞，朝朝一似忙。马谙频到路，僧借旧眠床。 
<br>道胜他图薄，身闲白日长。扁舟动归思，高处见沧浪。
<br>
<br>
<br>
<br>&nbsp;&nbsp; 卷739_16 【柏梁隔句韵诗】李建勋 
<br>
<br>不喜长亭柳，枝枝拟送君。惟怜北窗□，树树解留人。 
<br>圆缺都如月，东西只似云。愁看离席散，归盖动行尘。
<br>
<br>
<br>
<br>&nbsp;&nbsp; 卷739_17 【赠赵学士】李建勋 
<br>
<br>常钦赵夫子，远作五侯宾。见面到今日，操心如古人。 
<br>醉同华席少，吟访野僧频。寂寂长河畔，荒斋与庙邻。
<br>
<br>
<br>
<br>&nbsp;&nbsp; 卷739_18 【春阴】李建勋 
<br>
<br>老雨不肯休，东风势还作。未放草蒙茸，已遣花萧索。 
<br>浮生何苦劳，触事妨行乐。寄语达生人，须知酒胜药。
<br>
<br>
<br>
<br>&nbsp;&nbsp; 卷739_19 【春日金谷园】李建勋 
<br>
<br>火急召亲宾，欢游莫厌频。日长徒似岁，花过即非春。 
<br>晚雨来何定，东风自不匀。须知三个月，不是负芳晨。
<br>
<br>
<br>
<br>&nbsp;&nbsp; 卷739_20 【夏日酬祥松二公见访】李建勋 
<br>
<br>多谢空门客，时时出草堂。从容非有约，淡薄不相忘。 
<br>池映春篁老，檐垂夏果香。西峰正清霁，自与拂吟床。
<br>
<br>
<br>
<br>&nbsp;&nbsp; 卷739_21 【怀赠操禅师】李建勋 
<br>
<br>尝忆曹溪子，龛居面碧嵩。杉松新夏后，雨雹夜禅中。 
<br>道匪因经悟，心能向物空。秋来得音信，又在剡山东。
<br>
<br>
<br>
<br>&nbsp;&nbsp; 卷739_22 【闲居秋思呈祥松二公】李建勋 
<br>
<br>秋光虽即好，客思转悠哉。去国身将老，流年雁又来。 
<br>叶红堆晚径，菊冷藉空罍。不得师相访，难将道自开。
<br>
<br>
<br>
<br>&nbsp;&nbsp; 卷739_23 【赋得冬日青溪草堂四十字】李建勋 
<br>
<br>莫道无幽致，常来到日西。地虽当北阙，天与设东溪。 
<br>疏苇寒多折，惊凫去不齐。坐中皆作者，长爱觅分题。
<br>
<br>
<br>
<br>&nbsp;&nbsp; 卷739_24 【溪斋】李建勋 
<br>
<br>水木绕吾庐，搴帘晚槛虚。衰条寒露鹊，幽果落惊鱼。 
<br>爱酒贫还甚，趋时老更疏。乖慵自有素，不是忽簪裾。
<br>
<br>
<br>
<br>&nbsp;&nbsp; 卷739_25 【留题爱敬寺】李建勋 
<br>
<br>野性竟未改，何以居朝廷。空为百官首，但爱千峰青。 
<br>南风新雨后，与客携觞行。斜阳惜归去，万壑啼鸟声。
<br>
<br>
<br>
<br>&nbsp;&nbsp; 卷739_26 【小园】李建勋 
<br>
<br>小园吾所好，栽植忘劳形。晚果经秋赤，寒蔬近社青。 
<br>竹萝荒引蔓，土井浅生萍。更欲从人劝，凭高置草亭。
<br>
<br>
<br>
<br>&nbsp;&nbsp; 卷739_27 【宿山房】李建勋 
<br>
<br>石窗灯欲尽，松槛月还明。就枕浑无睡，披衣却出行。 
<br>岩高泉乱滴，林动鸟时惊。倏忽山钟曙，喧喧仆马声。
<br>
<br>
<br>
<br>&nbsp;&nbsp; 卷739_28 【金陵所居青溪草堂闲兴】李建勋 
<br>
<br>窗外皆连水，杉松欲作林。自怜趋竞地，独有爱闲心。 
<br>素壁题看遍，危冠醉不簪。江僧暮相访，帘卷见秋岑。
<br>
<br>
<br>
<br>&nbsp;&nbsp; 卷739_29 【阙下偶书寄孙员外】李建勋 
<br>
<br>长安驱驰地，贵贱共悠悠。白日谁相促，劳生自不休。 
<br>凤翔双阙晓，蝉噪六街秋。独有南宫客，时来话钓舟。
<br>
<br>
<br>
<br>&nbsp;&nbsp; 卷739_30 【寄魏郎中】李建勋 
<br>
<br>碌碌但随群，蒿兰任不分。未尝矜有道，求遇向吾君。 
<br>逸驾秋寻寺，长歌醉望云。高斋纸屏古，尘暗北山文。
<br>
<br>
<br>
<br>&nbsp;&nbsp; 卷739_31 【病中书怀寄王二十六】李建勋 
<br>
<br>落叶满山州，闲眠病未瘳。窗阴连竹枕，药气染茶瓯。 
<br>路匪人遮去，官须自觅休。焉宜更羸老，扶杖作公侯。
<br>
<br>
<br>
<br>&nbsp;&nbsp; 卷739_32 【采菊】李建勋 
<br>
<br>簇簇竟相鲜，一枝开几番。味甘资麹糵，香好胜兰荪。 
<br>古道风摇远，荒篱露压繁。盈筐时采得，服饵近知门。
<br>
<br>
<br>
<br>&nbsp;&nbsp; 卷739_33 【送王郎中之官吉水】李建勋 
<br>
<br>南望庐陵郡，山连五岭长。吾君怜远俗，从事辍名郎。 
<br>移户多无土，春蚕不满筐。惟应劳赞画，溪峒况强梁。
<br>
<br>
<br>
<br>&nbsp;&nbsp; 卷739_34 【孤雁】李建勋 
<br>
<br>欲食不敢食，合栖犹未栖。闻风亦惊过，避缴恨飞低。 
<br>水阔缘湘困，云寒过碛迷。悲鸣感人意，不见夜乌啼。
<br>
<br>
<br>
<br>&nbsp;&nbsp; 卷739_35 【赠送致仕郎中】李建勋 
<br>
<br>鹤立瘦棱棱，髭长白似银。衣冠皆古制，气貌异常人。 
<br>听雪添诗思，看山滞酒巡。西峰重归路，唯许野僧亲。
<br>
<br>
<br>
<br>&nbsp;&nbsp; 卷739_36 【宿友人山居寄司徒相公】李建勋 
<br>
<br>雨雪正霏霏，令人不忆归。地炉僧坐暖，山枿火声肥。 
<br>隔纸烘茶蕊，移铛剥芋衣。知君在霄汉，此兴得还稀。
<br>
<br>郢客相寻夜，荒庭雪洒篙。虚堂看向曙，吟坐共忘劳。 
<br>溪冻声全减，灯寒焰不高。他人莫相笑，未易会吾曹。
<br>
<br>
<br>
<br>&nbsp;&nbsp; 卷739_37 【感故府二首】李建勋 
<br>
<br>戚戚复戚戚，期怀安可释。百年金石心，中路生死隔。 
<br>新坟应草合，旧地空苔色。白日灯荧荧，凝尘满几席。
<br>
<br>悒悒复悒悒，思君安可及。永日在阶前，披衣随风立。 
<br>高楼暮角断，远树寒鸦集。惆怅几行书，遗踪墨犹湿。
<br>
<br>
<br>
<br>&nbsp;&nbsp; 卷739_38 【田家三首】李建勋 
<br>
<br>毕岁知无事，兵销复旧丁。竹门桑径狭，春日稻畦青。 
<br>犬吠隈篱落，鸡飞上碓桯。归田起囗思，蛙叫草冥冥。
<br>
<br>不识城中路，熙熙乐有年。木槃擎社酒，瓦鼓送神钱。 
<br>霜落牛归屋，禾收雀满田。遥陂过秋水，闲阁钓鱼船。
<br>
<br>长爱田家事，时时欲一过。垣篱皆树槿，厅院亦堆禾。 
<br>病果因风落，寒蔬向日多。遥闻数声笛，牛晚下前坡。
<br>
<br>
<br>
<br>&nbsp;&nbsp; 卷739_39 【新竹】李建勋 
<br>
<br>袅袅薰风软，娟娟湛露光。参差仙子仗，迤逦羽林枪。 
<br>迥去侵花地，斜来破藓墙。箨干犹抱翠，粉腻若涂装。 
<br>径曲茎难数，阴疏叶未长。懒嫌吟客倚，甘畏夏虫伤。 
<br>映水如争立，当轩自著行。北亭尊酒兴，还为此君狂。
<br>
<br>
<br>
<br>&nbsp;&nbsp; 卷739_40 【归燕词】李建勋 
<br>
<br>羽翼势虽微，云霄亦可期。飞翻自有路，鸿鹄莫相嗤。 
<br>待侣临书幌，寻泥傍藻池。冲人穿柳径，捕蝶绕花枝。 
<br>广厦来应遍，深宫去不疑。雕梁声上下，烟浦影参差。 
<br>旧地人潜换，新巢雀谩窥。双双暮归处，疏雨满江湄。
<br>
<br>
<br>
<br>&nbsp;&nbsp; 卷739_41 【题魏坛二首】李建勋 
<br>
<br>不遇至真传道要，曾看真诰亦何为。旧碑经乱沈荒涧， 
<br>灵篆因耕出故基。蛙黾自喧浇药井，牛羊闲过放生池。 
<br>萧条夕景空坛畔，朽桧枝斜绿蔓垂。
<br>
<br>一寻遗迹到仙乡，云鹤沈沈思渺茫。丹井岁深生草木， 
<br>芝田春废卧牛羊。雨淋残画摧荒壁，鼠引饥蛇落坏梁。 
<br>薄暮欲归仍伫立，菖蒲风起水泱泱。
<br>
<br>
<br>
<br>&nbsp;&nbsp; 卷739_42 【东楼看雪】李建勋 
<br>
<br>一上高楼醉复醒，日西江雪更冥冥。化风吹火全无气， 
<br>平望惟松少露青。腊内不妨南地少，夜长应得小窗听。 
<br>因思旧隐匡庐日，闲看杉柽掩石扃。
<br>
<br>
<br>
<br>&nbsp;&nbsp; 卷739_43 【落花】李建勋 
<br>
<br>惜花无计又花残，独绕芳丛不忍看。暖艳动随莺翅落， 
<br>冷香愁杂燕泥干。绿珠倚槛魂初散，巫峡归云梦又阑。 
<br>忍把一尊重命乐，送春招客亦何欢。
<br>
<br>
<br>
<br>&nbsp;&nbsp; 卷739_44 【春雪】李建勋 
<br>
<br>南国春寒朔气回，霏霏还阻百花开。全移暖律何方去， 
<br>似误新莺昨日来。平野旋销难蔽草，远林高缀却遮梅。 
<br>不知金勒谁家子，只待晴明赏帝台。
<br>
<br>
<br>
<br>&nbsp;&nbsp; 卷739_45 【重戏和春雪寄沈员外】李建勋 
<br>
<br>谁道江南要雪难，半春犹得倚楼看。却遮迟日偷莺暖， 
<br>密洒西风借鹤寒。散漫不容梨艳去，轻明应笑玉华干。 
<br>和来琼什虽无敌，且是侬家比兴残。
<br>
<br>
<br>
<br>&nbsp;&nbsp; 卷739_46 【春日尊前示从事】李建勋 
<br>
<br>州中案牍鱼鳞密，界上军书竹节稠。眼底好花浑似雪， 
<br>瓮头春酒漫如油。东君不为留迟日，清镜唯知促白头。 
<br>最觉此春无气味，不如庭草解忘忧。
<br>
<br>
<br>
<br>&nbsp;&nbsp; 卷739_47 【尊前】李建勋 
<br>
<br>官为将相复何求，世路多端早合休。渐老更知春可惜， 
<br>正欢唯怕客难留。雨催草色还依旧，晴放花枝始自由。 
<br>莫厌百壶相劝倒，免教无事结闲愁。
<br>
<br>
<br>
<br>&nbsp;&nbsp; 卷739_48 【蔷薇二首】李建勋 
<br>
<br>万蕊争开照槛光，诗家何物可相方。锦江风撼云霞碎， 
<br>仙子衣飘黼黻香。裛露早英浓压架，背人狂蔓暗穿墙。 
<br>彩笺蛮榼旬休日，欲召亲宾看一场。
<br>
<br>拂檐拖地对前墀，蝶影蜂声烂熳时。万倍馨香胜玉蕊， 
<br>一生颜色笑西施。忘归醉客临高架，恃宠佳人索好枝。 
<br>将并舞腰谁得及，惹衣伤手尽从伊。
<br>
<br>
<br>
<br>&nbsp;&nbsp; 卷739_49 【残牡丹】李建勋 
<br>
<br>肠断题诗如执别，芳茵愁更绕阑铺。风飘金蕊看全落， 
<br>露滴檀英又暂苏。失意婕妤妆渐薄，背身妃子病难扶。 
<br>回看池馆春休也，又是迢迢看画图。
<br>
<br>
<br>
<br>&nbsp;&nbsp; 卷739_50 【春雨二首】李建勋 
<br>
<br>春霖未免妨游赏，唯到诗家自有情。花径不通新草合， 
<br>兰舟初动曲池平。净缘高树莓苔色，饥集虚廊燕雀声。 
<br>闲忆昔年为客处，闷留山馆阻行行。
<br>
<br>萧萧春雨密还疏，景象三时固不如，寒入远林莺翅重， 
<br>暖抽新麦土膏虚。细蒙台榭微兼日，潜涨涟漪欲动鱼。 
<br>唯称乖慵多睡者，掩门中酒览闲书。
<br>
<br>
<br>
<br>&nbsp;&nbsp; 卷739_51 【醉中惜花更书与诸从事】李建勋 
<br>
<br>公退寻芳已是迟，莫因他事更来稀。未经旬日唯忧落， 
<br>算有开时不合归。歌槛宴馀风袅袅，闲园吟散雨霏霏。 
<br>高楼鼓绝重门闭，长为抛回恨解衣。
<br>
<br>
<br>
<br>&nbsp;&nbsp; 卷739_52 【和判官喜雨】李建勋 
<br>
<br>去祷山川尚未还，云雷寻作远声寒。人情便似秋登悦， 
<br>天色休劳夜起看。高槛气浓藏柳郭，小庭流拥没花坛。 
<br>须知太守重墙内，心极农夫望处欢。
<br>
<br>
<br>
<br>&nbsp;&nbsp; 卷739_53 【离阙下日感恩】李建勋 
<br>
<br>二年尘冒处中台，喜得南归退不才。即路敢期皇子送， 
<br>出关犹有御书来。未知天地恩何报，翻对江山思莫开。 
<br>斜日苇汀凝立处，远波微飏翠如苔。
<br>
<br>
<br>
<br>&nbsp;&nbsp; 卷739_54 【细雨遥怀故人】李建勋 
<br>
<br>江云未散东风暖，溟蒙正在高楼见。细柳缘堤少过人， 
<br>平芜隔水时飞燕。我有近诗谁与和，忆君狂醉愁难破。 
<br>昨夜南窗不得眠，闲阶点滴回灯坐。
<br>
<br>
<br>
<br>&nbsp;&nbsp; 卷739_55 【春水】李建勋 
<br>
<br>万派争流雨过时，晚来春静更逶迤。轻鸥散绕夫差国， 
<br>远树微分夏禹祠。青岸渐平濡柳带，旧溪应暖负莼丝。 
<br>风鬟倚楫谁家子，愁看鸳鸯望所之。
<br>
<br>
<br>
<br>&nbsp;&nbsp; 卷739_56 【蝶】李建勋 
<br>
<br>粉蝶翩翩若有期，南园长是到春归。闲依柳带参差起， 
<br>困傍桃花独自飞。潜被燕惊还散乱，偶因人逐入帘帏。 
<br>晚来欲雨东风急，回看池塘影渐稀。
<br>
<br>
<br>
<br>&nbsp;&nbsp; 卷739_57 【中春写怀寄沈彬员外】李建勋 
<br>
<br>省从骑竹学讴吟，便殢光阴役此心。寓目不能闲一日， 
<br>闭门长胜得千金。窗悬夜雨残灯在，庭掩春风落絮深。 
<br>唯有故人同此兴，近来何事懒相寻。
<br>
<br>
<br>
<br>&nbsp;&nbsp; 卷739_58 【钟山寺避暑勉二三子】李建勋 
<br>
<br>楼台虽少景何深，满地青苔胜布金。松影晚留僧共坐， 
<br>水声闲与客同寻。清凉会拟归莲社，沈湎终须弃竹林。 
<br>长爱寄吟经案上，石窗秋霁向千岑。
<br>
<br>
<br>
<br>&nbsp;&nbsp; 卷739_59 【道林寺】李建勋 
<br>
<br>虽向钟峰数寺连，就中奇胜出其间。不教幽树妨闲地， 
<br>别著高窗向远山。莲沼水从双涧入，客堂僧自九华还。 
<br>无因得结香灯社，空向王门玷玉班。
<br>
<br>
<br>
<br>&nbsp;&nbsp; 卷739_60 【和致仕沈郎中】李建勋 
<br>
<br>欲谋休退尚因循，且向东溪种白蘋。谬应星辰居四辅， 
<br>终期冠褐作闲人。城中隔日趋朝懒，楚外千峰入梦频。 
<br>残照晚庭沈醉醒，静吟斜倚老松身。
<br>
<br>
<br>
<br>&nbsp;&nbsp; 卷739_61 【醉中咏梅花】李建勋 
<br>
<br>十月清霜尚未寒，雪英重叠已如抟。还悲独咏东园里， 
<br>老作南州刺史看。北客见皆惊节气，郡僚痴欲望杯盘。 
<br>交亲罕至长安远，一醉如泥岂自欢。
<br>
<br>
<br>
<br>&nbsp;&nbsp; 卷739_62 【闲出书怀】李建勋 
<br>
<br>闲游何用问东西，寓兴皆非有所期。断酒只携僧共去， 
<br>看山从听马行迟。溪田雨涨禾生耳，原野莺啼黍熟时。 
<br>应有交亲长笑我，独轻人事鬓将衰。
<br>
<br>
<br>
<br>&nbsp;&nbsp; 卷739_63 【寺居陆处士相访，感怀却寄二三友人】李建勋 
<br>
<br>湘寺闲居亦半年，就中昨夜好潸然。人归远岫疏钟后， 
<br>雪打高杉古屋前。投足正逢他国乱，冥心未解祖师禅。 
<br>炉烟向冷孤灯下，唯有寒吟到曙天。
<br>
<br>
<br>
<br>&nbsp;&nbsp; 卷739_64 【春雪】李建勋 
<br>
<br>随风竟日势漫漫，特地繁于故岁看。幽榭冻黏花屋重， 
<br>短檐斜湿燕巢寒。闲听不寐诗魂爽，净吃无厌酒肺干。 
<br>莫道便为桑麦药，亦胜焦涸到春残。
<br>
<br>
<br>
<br>&nbsp;&nbsp; 卷739_65 【惜花】李建勋 
<br>
<br>淡淡西园日又垂，一尊何忍负芳枝。莫言风雨长相促， 
<br>直是晴明得几时。心破只愁莺践落，眼穿唯怕客来迟。 
<br>年年使我成狂叟，肠断红笺几首诗。
<br>
<br>
<br>
<br>&nbsp;&nbsp; 卷739_66 【梅花寄所亲】李建勋 
<br>
<br>一气才新物未知，每惭青律与先吹。雪霜迷素犹嫌早， 
<br>桃杏虽红且后时。云鬓自黏飘处粉，玉鞭谁指出墙枝。 
<br>老夫多病无风味，只向尊前咏旧诗。
<br>
<br>
<br>
<br>&nbsp;&nbsp; 卷739_67 【登升元阁】李建勋 
<br>
<br>登高始觉太虚宽，白雪须知唱和难。云渡琐窗金榜湿， 
<br>月移珠箔水精寒。九天星象帘前见，六代城池直下观。 
<br>唯有上层人未到，金乌飞过拂阑干。
<br>
<br>
<br>
<br>&nbsp;&nbsp; 卷739_68 【雪有作】李建勋 
<br>
<br>霏霏奕奕满寒空，况是难逢值腊中。未白已堪张宴会， 
<br>渐繁偏好去帘栊。庭莎易集看盈地，池柳难装旋逐风。 
<br>长爱清华入诗句，预愁迟日放消融。
<br>
<br>
<br>
<br>&nbsp;&nbsp; 卷739_69 【宫词】李建勋 
<br>
<br>自远凝旒守上阳，舞衣顿减旧朝香。帘垂粉阁春将尽， 
<br>门掩梨花日渐长。草色深浓封辇路，水声低咽转宫墙。 
<br>君王一去不回驾，皓齿青蛾空断肠。
<br>
<br>
<br>
<br>&nbsp;&nbsp; 卷739_70 【晚春送牡丹】李建勋 
<br>
<br>携觞邀客绕朱阑，肠断残春送牡丹。风雨数来留不得， 
<br>离披将谢忍重看。氛氲兰麝香初减，零落云霞色渐干。 
<br>借问少年能几许，不许推酒厌杯盘。
<br>
<br>
<br>
<br>&nbsp;&nbsp; 卷739_71 【岁暮晚泊，望庐山不见，因怀岳僧呈察判】李建勋 
<br>
<br>贪程只为看庐阜，及到停舟恨颇浓。云暗半空藏万仞， 
<br>雪迷双瀑在中峰。林端莫辨曾游路，鸟际微闻向暮钟。 
<br>长愧昔年招我入，共寻香社见芙蓉。
<br>
<br>
<br>
<br>&nbsp;&nbsp; 卷739_72 【重台莲】李建勋 
<br>
<br>斜倚秋风绝比伦，千英和露染难匀。自为祥瑞生南国， 
<br>谁把丹青寄北人。明月几宵同绿水，牡丹无路出红尘。 
<br>怜伊不算多时立，赢得馨香暗上身。
<br>
<br>
<br>
<br>&nbsp;&nbsp; 卷739_73 【迎神】李建勋 
<br>
<br>攂蛮鼍，吟塞笛，女巫结束分行立。空中再拜神且来， 
<br>满奠椒浆齐献揖。阴风窣窣吹纸钱，妖巫瞑目传神言。 
<br>与君降福为丰年，莫教赛祀亏常筵。
<br>
<br>
<br>
<br>&nbsp;&nbsp; 卷739_74 【春词】李建勋 
<br>
<br>日高闲步下堂阶，细草春莎没绣鞋。
<br>折得玫瑰花一朵，凭君簪向凤凰钗。
<br>
<br>
<br>
<br>&nbsp;&nbsp; 卷739_75 【独夜作】李建勋 
<br>
<br>佳人一去无消息，梦觉香残愁复入。
<br>空庭悄悄月如霜，独倚阑干伴花立。
<br>
<br>
<br>
<br>&nbsp;&nbsp; 卷739_76 【竹】李建勋 
<br>
<br>琼节高吹宿凤枝，风流交我立忘归。
<br>最怜瑟瑟斜阳下，花影相和满客衣。
<br>
<br>
<br>
<br>&nbsp;&nbsp; 卷739_77 【清明日】李建勋 
<br>
<br>他皆携酒寻芳去，我独关门好静眠。
<br>唯有杨花似相觅，因风时复到床前。
<br>
<br>
<br>
<br>&nbsp;&nbsp; 卷739_78 【宫词】李建勋 
<br>
<br>宫门长闭舞衣闲，略识君王鬓便斑。
<br>却羡落花春不管，御沟流得到人间。
<br>
<br>
<br>
<br>&nbsp;&nbsp; 卷739_79 【送喻炼师归茅山】李建勋 
<br>
<br>休粮知几载，脸色似桃红。半醉离城去，单衣行雪中。 
<br>水声茅洞晓，云影石房空。莫学秦时客，音书便不通。
<br>
<br>
<br>
<br>&nbsp;&nbsp; 卷739_80 【和元宗元日大雪登楼】李建勋 
<br>
<br>纷纷忽降当元会，著物轻明似月华。狂洒玉墀初散絮， 
<br>密黏宫树未妨花。迥封双阙千寻峭，冷压南山万仞斜。 
<br>宁意传来中使出，御题先赐老僧家。
<br>
<br>
<br>
<br>&nbsp;&nbsp; 卷739_81 【游栖霞寺】李建勋 
<br>
<br>养花天气近平分，瘦马来敲白下门。晓色未开山意远， 
<br>春容犹淡月华昏。琅琊冷落存遗迹，篱舍稀疏带旧村。 
<br>此地几经人聚散，只今王谢独名存。
<br>
<br>
<br>
<br>&nbsp;&nbsp; 卷739_82 【答汤悦】李建勋 
<br>
<br>司空犹不作，那敢作司徒。幸有山翁号，如何不见呼。
<br>
<br>
<br>
<br>&nbsp;&nbsp; 卷739_83 【金山】李建勋 
<br>
<br>不嗟白发曾游此，不叹征帆无了期。
<br>尽日凭阑谁会我，只悲不见韩垂诗。
<br>
<br>
<br>
<br>&nbsp;&nbsp; 卷739_84 【送李冠（冠善吹中管）】李建勋 
<br>
<br>匀如春涧长流水，怨似秋枝欲断蝉。
<br>可惜人间容易听，清声不到御楼前。
<br>
<br>
<br>
<br>&nbsp;&nbsp; 卷739_85 【游宋兴寺东岩】李建勋 
<br>
<br>几年不到东岩下，旧住僧亡屋亦无。
<br>寒日萧条何物在，朽松经烧石池枯。
<br>
<br>
<br>
<br>&nbsp;&nbsp; 卷739_86 【批周宗书后】李建勋 
<br>
<br>偶罢阿衡来典郡，固无闲物可应官。
<br>凭君为报群胥道，莫作循州刺史看。
<br>
<br>
<br>
<br>&nbsp;&nbsp; 卷739_87 【题信果观壁】李建勋 
<br>
<br>春来涨水流而活，晓色西山势似行。
<br>玉洞主人经劫在，携竿步步就长生。
<br>
<br>
<br>
<br>&nbsp;&nbsp; 卷739_88 【送八分书与友人，继以诗】李建勋 
<br>
<br>跁跒为诗跁跒书，不封将去寄仙都。
<br>仙翁拍手应相笑，得似秦朝次仲无。
<br>
<br>
<br>
<br>&nbsp;&nbsp; 卷739_89 【句】李建勋 
<br>
<br>桃花流水须长信，不学刘郎去又来。（见《南唐近事》）
<br>
<br>粟多未必全为计，师老须防有伏兵。（《寄冯延鲁使闽》）
<br>
<br>遍寻云壑重题石，欲下山门更倚松。（《留别钟山》， 
<br>见《吟窗杂录》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷740_1 【蟠溪怀古】孟宾于 
<br>
<br>良哉吕尚父，深隐始归周。钓石千年在，春风一水流。 
<br>松根盘藓石，花影卧沙鸥。谁更怀韬术，追思古渡头。
<br>
<br>
<br>&nbsp;&nbsp; 卷740_2 【怀连上旧居】孟宾于 
<br>
<br>闲思连上景难齐，树绕仙乡路绕溪。明月夜舟渔父唱， 
<br>春风平野鹧鸪啼。城边寄信归云外，花下倾杯到日西。 
<br>更忆海阳垂钓侣，昔年相遇草萋萋。
<br>
<br>
<br>
<br>&nbsp;&nbsp; 卷740_3 【公子行】孟宾于 
<br>
<br>锦衣红夺彩霞明，侵晓春游向野庭。
<br>不识农夫辛苦力，骄骢蹋烂麦青春。
<br>
<br>
<br>
<br>&nbsp;&nbsp; 卷740_4 【湘江亭】孟宾于 
<br>
<br>独宿大中年里寺，樊笼得出事无心。
<br>寒山梦觉一声磬，霜叶满林秋正深。
<br>
<br>
<br>
<br>&nbsp;&nbsp; 卷740_5 【题梅仙馆】孟宾于 
<br>
<br>仙界路遥云缥缈，古坛风冷叶萧骚。
<br>后来岂合言淹滞，一尉升腾道最高。
<br>
<br>
<br>
<br>&nbsp;&nbsp; 卷740_6 【题颜氏亭宇】孟宾于 
<br>
<br>园林萧洒闻来久，欲访因循二十秋。
<br>今日开襟吟不尽，碧山重叠水长流。
<br>
<br>
<br>
<br>&nbsp;&nbsp; 卷740_7 【晚眺】孟宾于 
<br>
<br>倚杖残秋里，吟中四顾频。西风天际雁，落日渡头人。 
<br>草色衰平野，山阴敛暮尘。却寻苔径去，明月照村邻。
<br>
<br>
<br>
<br>&nbsp;&nbsp; 卷740_8 【献主司】孟宾于 
<br>
<br>那堪雨后更闻蝉，溪隔重湖路七千。
<br>忆昔故园杨柳岸，全家送上渡头船。
<br>
<br>
<br>
<br>&nbsp;&nbsp; 卷740_9 【句】孟宾于 
<br>
<br>远树连沙静，闲舟入浦迟。（《夏日曲江》）
<br>
<br>帘垂群吏散，苔长讼庭闲。（赠徐明府，并《诗中旨格》）
<br>
<br>去年曾折处，今日又垂条。（《柳》以下《吟窗杂录》）
<br>
<br>早知落处随疏雨，悔得开时顺暖风。（《落花》）
<br>
<br>千家帘幕春空在，几处楼台月自明。（《落花》）
<br>
<br>腊雪化为流水去，春风吹出好山来。（《雪霁》）
<br>
<br>昔日声尘喧洛下，近年诗句满江南。（《寄李昉》）
<br>
<br>匝地人家凭槛见，远山秋色卷帘看。（《永州法华寺高轩》， 
<br>《诗话总龟》）
<br>
<br>蟾宫空手下，泽国更谁来。
<br>
<br>水国二亲应探榜，龙门三月又伤春。
<br>
<br>仙鸟却回空说梦，清朝未达自嫌身。
<br>
<br>失意从他桃李春，嵩阳经过歇行尘。 
<br>云僧不见城中事，问是今年第几人。
<br>
<br>因逢日者教重应，忍被云僧劝却归。（宾于应举， 
<br>卜于华山神。一年乞一珓，凡六掷而得吉兆。后果验， 
<br>每年下第有诗。《郡阁雅谈》）
<br>
<br>
<br>
<br>&nbsp;&nbsp; 卷740_10 【九日陪董内召登高】廖匡图 
<br>
<br>祝融峰下逢嘉节，相对那能不怆神。烟里共寻幽涧菊， 
<br>樽前俱是异乡人。遥山带日应连越，孤雁来时想别秦。 
<br>自古登高尽惆怅，茱萸休笑泪盈巾。
<br>
<br>
<br>
<br>&nbsp;&nbsp; 卷740_11 【赠泉陵上人】廖匡图 
<br>
<br>暂把枯藤倚碧根，禅堂初创楚江濆。直疑松小难留鹤， 
<br>未信山低住得云。草接寺桥牛笛近，日衔村树鸟行分。 
<br>每来共忆曾游处，万壑泉声绝顶闻。
<br>
<br>
<br>
<br>&nbsp;&nbsp; 卷740_12 【和人赠沈彬】廖匡图 
<br>
<br>冥鸿迹在烟霞上，燕雀休夸大厦巢。名利最为浮世重， 
<br>古今能有几人抛。逼真但使心无著，混俗何妨手强抄。 
<br>深喜卜居连岳色，水边竹下得论交。
<br>
<br>
<br>
<br>&nbsp;&nbsp; 卷740_13 【松】廖匡图 
<br>
<br>曾于西晋封中散，又向东吴作大夫。浓翠自知千古在， 
<br>清声谁道四时无。枝柯偃后龙蛇老，根脚盘来爪距粗。 
<br>直待素秋摇落日，始将凡木斗荣枯。
<br>
<br>
<br>
<br>&nbsp;&nbsp; 卷740_14 【句】廖匡图 
<br>
<br>正悲世上事无限，细看水中尘更多。（《永州江干感兴》）
<br>
<br>
<br>
<br>&nbsp;&nbsp; 卷740_15 【中秋月】廖凝 
<br>
<br>九十日秋色，今宵已半分。孤光含列宿，四面绝纤云。 
<br>众木排疏影，寒流叠细纹。遥遥望丹桂，心绪正纷纷。
<br>
<br>
<br>
<br>&nbsp;&nbsp; 卷740_16 【闻蝉】廖凝 
<br>
<br>一声初应候，万木已西风。偏感异乡客，先于离塞鸿。 
<br>日斜金谷静，雨过石城空。此处不堪听，萧条千古同。
<br>
<br>
<br>
<br>&nbsp;&nbsp; 卷740_17 【彭泽解印】廖凝 
<br>
<br>五斗徒劳谩折腰，三年两鬓为谁焦。
<br>今朝官满重归去，还挈来时旧酒瓢。
<br>
<br>
<br>
<br>&nbsp;&nbsp; 卷740_18 【句】廖凝 
<br>
<br>满汀沤不散，一局黑全输。（《十岁咏棋》， 
<br>《郡阁雅谈》云：作者见之曰：“必垂名于后。”）
<br>
<br>猎回千帐雪，探密大河冰。（以下并《吟窗杂录》）
<br>
<br>落尽最高树，始知松柏青。（《落叶》）
<br>
<br>饭僧春岭蕨，醒酒雪潭鱼。（《赠史虚白》）
<br>
<br>风清竹阁留僧宿，雨湿莎庭放吏衙。（《宰彭泽作》）
<br>
<br>红踯躅繁金殿暖，碧芙蓉笑水宫秋。（《锦绣万花谷》）
<br>
<br>
<br>
<br>&nbsp;&nbsp; 卷740_19 【赠廖凝（时凝居南岳）】韦鼎 
<br>
<br>君与白云邻，生涯久忍贫。姓名高雅道，寰海许何人。 
<br>岳气秋来早，亭寒果落新。几回吟石畔，孤鹤自相亲。
<br>
<br>
<br>
<br>&nbsp;&nbsp; 卷740_20 【寄庐山白上人】左偃 
<br>
<br>潦倒门前客，闲眠岁又残。连天数峰雪，终日与谁看。 
<br>万丈高松古，千寻落水寒。仍闻有新作，懒寄入长安。
<br>
<br>
<br>
<br>&nbsp;&nbsp; 卷740_21 【寄韩侍郎】左偃 
<br>
<br>谋身谋隐两无成，拙计深惭负耦耕。渐老可堪怀故国， 
<br>多愁翻觉厌浮生。言诗幸遇明公许，守朴甘遭俗者轻。 
<br>今日况闻搜草泽，独悲憔悴卧升平。
<br>
<br>
<br>
<br>&nbsp;&nbsp; 卷740_22 【汉宫词】左偃 
<br>
<br>寒烛照清夜，笙歌隔藓墙。一从飞燕入，便不见君王。
<br>
<br>
<br>
<br>&nbsp;&nbsp; 卷740_23 【送君去】左偃 
<br>
<br>关河月未晓，行子心已急。佳人无一言，独背残灯泣。
<br>
<br>
<br>
<br>&nbsp;&nbsp; 卷740_24 【秋晚野望】左偃 
<br>
<br>倚筇聊一望，何处是秦川。草色初晴路，鸿声欲暮天。
<br>
<br>
<br>
<br>&nbsp;&nbsp; 卷740_25 【郊原晚望怀李秘书】左偃 
<br>
<br>归鸟入平野，寒云在远村。徒令睇望久，不复见王孙。
<br>
<br>
<br>
<br>&nbsp;&nbsp; 卷740_26 【言怀别同志】左偃 
<br>
<br>渐老将谁托，劳生每自惭。何当重携手，风雨满江南。
<br>
<br>
<br>
<br>&nbsp;&nbsp; 卷740_27 【江上晚泊】左偃 
<br>
<br>寒云淡淡天无际，片帆落处沙鸥起。
<br>水阔风高日复斜，扁舟独宿芦花里。
<br>
<br>
<br>
<br>&nbsp;&nbsp; 卷740_28 【寄鉴上人】左偃 
<br>
<br>一从携手阻戈鋋，屈指如今已十年。
<br>长记二林同宿夜，竹斋听雨共忘眠。
<br>
<br>
<br>
<br>&nbsp;&nbsp; 卷740_29 【送人】左偃 
<br>
<br>一茎两茎华发生，千枝万枝梨花白。
<br>春色江南独未归，今朝又送还乡客。
<br>
<br>
<br>
<br>&nbsp;&nbsp; 卷740_30 【句】左偃 
<br>
<br>胡笳闻欲死，汉月望还生。（《昭君怨》）
<br>
<br>日华离碧海，云影散青霄。（《早日》）
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
