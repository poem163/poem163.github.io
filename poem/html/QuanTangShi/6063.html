<HTML>
<HEAD>
<TITLE>全唐诗 卷084-087 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷084-087</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷084-087</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6063"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷084-087')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷084-087]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷84_1 【度荆门望楚】陈子昂 
<br>
<br>遥遥去巫峡，望望下章台。巴国山川尽，荆门烟雾开。 
<br>城分苍野外，树断白云隈。今日狂歌客，谁知入楚来。
<br>
<br>
<br>&nbsp;&nbsp; 卷84_2 【晚次乐乡县】陈子昂 
<br>
<br>故乡杳无际，日暮且孤征。川原迷旧国，道路入边城。 
<br>野戍荒烟断，深山古木平。如何此时恨，噭噭夜猿鸣。
<br>
<br>
<br>
<br>&nbsp;&nbsp; 卷84_3 【同王员外雨后登开元寺南楼因酬晖上人独坐山亭有赠】陈子昂 
<br>
<br>钟梵经行罢，香林坐入禅。岩庭交杂树，石濑泻鸣泉。 
<br>水月心方寂，云霞思独玄。宁知人世里，疲病得攀缘。
<br>
<br>
<br>
<br>&nbsp;&nbsp; 卷84_4 【东征答朝臣相送】陈子昂 
<br>
<br>平生白云意，疲苶愧为雄。君王谬殊宠，旌节此从戎。 
<br>挼绳当系虏，单马岂邀功。孤剑将何托，长谣塞上风。
<br>
<br>
<br>
<br>&nbsp;&nbsp; 卷84_5 【咏主人壁上画鹤，寄乔主簿崔著作】陈子昂 
<br>
<br>古壁仙人画，丹青尚有文。独舞纷如雪，孤飞暧似云。 
<br>自矜彩色重，宁忆故池群。江海联翩翼，长鸣谁复闻。
<br>
<br>
<br>
<br>&nbsp;&nbsp; 卷84_6 【居延海树闻莺同作】陈子昂 
<br>
<br>边地无芳树，莺声忽听新。间关如有意，愁绝若怀人。 
<br>明妃失汉宠，蔡女没胡尘。坐闻应落泪，况忆故园春。
<br>
<br>
<br>
<br>&nbsp;&nbsp; 卷84_7 【题李三书斋（崇嗣）】陈子昂 
<br>
<br>灼灼青春仲，悠悠白日升。声容何足恃，荣吝坐相矜。 
<br>愿与金庭会，将待玉书征。还丹应有术，烟驾共君乘。
<br>
<br>
<br>
<br>&nbsp;&nbsp; 卷84_8 【送魏大从军】陈子昂 
<br>
<br>匈奴犹未灭，魏绛复从戎。怅别三河道，言追六郡雄。 
<br>雁山横代北，狐塞接云中。勿使燕然上，惟留汉将功。
<br>
<br>
<br>
<br>&nbsp;&nbsp; 卷84_9 【送殷大入蜀】陈子昂 
<br>
<br>禺山金碧路，此地饶英灵。送君一为别，凄断故乡情。 
<br>片云生极浦，斜日隐离亭。坐看征骑没，惟见远山青。
<br>
<br>
<br>
<br>&nbsp;&nbsp; 卷84_10 【落第西还别刘祭酒高明府】陈子昂 
<br>
<br>别馆分周国，归骖入汉京。地连函谷塞，川接广阳城。 
<br>望迥楼台出，途遥烟雾生。莫言长落羽，贫贱一交情。
<br>
<br>
<br>
<br>&nbsp;&nbsp; 卷84_11 【落第西还别魏四懔】陈子昂 
<br>
<br>转蓬方不定，落羽自惊弦。山水一为别，欢娱复几年。 
<br>离亭暗风雨，征路入云烟。还因北山径，归守东陂田。
<br>
<br>
<br>
<br>&nbsp;&nbsp; 卷84_12 【送客】陈子昂 
<br>
<br>故人洞庭去，杨柳春风生。相送河洲晚，苍茫别思盈。 
<br>白蘋已堪把，绿芷复含荣。江南多桂树，归客赠生平。
<br>
<br>
<br>
<br>&nbsp;&nbsp; 卷84_13 【春夜别友人二首】陈子昂 
<br>
<br>银烛吐青烟，金樽对绮筵。离堂思琴瑟，别路绕山川。 
<br>明月隐高树，长河没晓天。悠悠洛阳道，此会在何年。
<br>
<br>紫塞白云断，青春明月初。对此芳樽夜，离忧怅有馀。 
<br>清冷花露满，滴沥檐宇虚。怀君欲何赠，愿上大臣书。
<br>
<br>
<br>
<br>&nbsp;&nbsp; 卷84_14 【遂州南江别乡曲故人】陈子昂 
<br>
<br>楚江复为客，征棹方悠悠。故人悯追送，置酒此南洲。 
<br>平生亦何恨，夙昔在林丘。违此乡山别，长谣去国愁。
<br>
<br>
<br>
<br>&nbsp;&nbsp; 卷84_15 【送东莱王学士无竞】陈子昂 
<br>
<br>宝剑千金买，平生未许人。怀君万里别，持赠结交亲。 
<br>孤松宜晚岁，众木爱芳春。已矣将何道，无令白首新。
<br>
<br>
<br>
<br>&nbsp;&nbsp; 卷84_16 【送梁李二明府】陈子昂 
<br>
<br>负书犹在汉，怀策未闻秦。复此穷秋日，芳樽别故人。 
<br>黄金装屡尽，白首契逾新。空羡双凫舄，俱飞向玉轮。
<br>
<br>
<br>
<br>&nbsp;&nbsp; 卷84_17 【送魏兵曹使巂州得登字】陈子昂 
<br>
<br>阳山淫雾雨，之子慎攀登。羌笮多珍宝，人言有爱憎。 
<br>欲酬明主惠，当尽使臣能。勿以王阳道，迢递畏崚嶒。
<br>
<br>
<br>
<br>&nbsp;&nbsp; 卷84_18 【送著作佐郎崔融等从梁王东征】陈子昂 
<br>
<br>金天方肃杀，白露始专征。王师非乐战，之子慎佳兵。 
<br>海气侵南部，边风扫北平。莫卖卢龙塞，归邀麟阁名。
<br>
<br>
<br>
<br>&nbsp;&nbsp; 卷84_19 【春晦饯陶七于江南同用风字】陈子昂 
<br>
<br>黄鹤烟云去，青江琴酒同。离帆方楚越，沟水复西东。 
<br>芙蓉生夏浦，杨柳送春风。明日相思处，应对菊花丛。
<br>
<br>
<br>
<br>&nbsp;&nbsp; 卷84_20 【喜遇冀侍御珪崔司议泰之二使】陈子昂 
<br>
<br>谢病南山下，幽卧不知春。使星入东井，云是故交亲。 
<br>惠风吹宝瑟，微月忆清真。凭轩一留醉，江海寄情人。
<br>
<br>
<br>
<br>&nbsp;&nbsp; 卷84_21 【登蓟城西北楼送崔著作融入都】陈子昂 
<br>
<br>蓟楼望燕国，负剑喜兹登。清规子方奏，单戟我无能。 
<br>仲冬边风急，云汉复霜棱。慷慨竟何道，西南恨失朋。
<br>
<br>
<br>
<br>&nbsp;&nbsp; 卷84_22 【月夜有怀】陈子昂 
<br>
<br>美人挟赵瑟，微月在西轩。寂寞夜何久，殷勤玉指繁。 
<br>清光委衾枕，遥思属湘沅。空帘隔星汉，犹梦感精魂。
<br>
<br>
<br>
<br>&nbsp;&nbsp; 卷84_23 【夏日游晖上人房】陈子昂 
<br>
<br>山水开精舍，琴歌列梵筵。人疑白楼赏，地似竹林禅。 
<br>对户池光乱，交轩岩翠连。色空今已寂，乘月弄澄泉。
<br>
<br>
<br>
<br>&nbsp;&nbsp; 卷84_24 【春日登金华观】陈子昂 
<br>
<br>白玉仙台古，丹丘别望遥。山川乱云日，楼榭入烟霄。 
<br>鹤舞千年树，虹飞百尺桥。还疑赤松子，天路坐相邀。
<br>
<br>
<br>
<br>&nbsp;&nbsp; 卷84_25 【群公集毕氏林亭】陈子昂 
<br>
<br>金门有遗世，鼎实恣和邦。默语谁能识，琴樽寄北窗。 
<br>子牟恋魏阙，渔父爱沧江。良时信同此，岁晚迹难双。
<br>
<br>
<br>
<br>&nbsp;&nbsp; 卷84_26 【宴胡楚真禁所】陈子昂 
<br>
<br>人生固有命，天道信无言。青蝇一相点，白璧遂成冤。 
<br>请室闲逾邃，幽庭春未暄。寄谢韩安国，何惊狱吏尊。
<br>
<br>
<br>
<br>&nbsp;&nbsp; 卷84_27 【魏氏园林人赋一物得秋亭萱草】陈子昂 
<br>
<br>昔时幽径里，荣耀杂春丛。今来玉墀上，销歇畏秋风。 
<br>细叶犹含绿，鲜花未吐红。忘忧谁见赏，空此北堂中。
<br>
<br>
<br>
<br>&nbsp;&nbsp; 卷84_28 【晦日宴高氏林亭（见《岁时杂咏》）】陈子昂 
<br>
<br>寻春游上路，追宴入山家。主第簪缨满，皇州景望华。 
<br>玉池初吐溜，珠树始开花。欢娱方未极，林阁散馀霞。
<br>
<br>
<br>
<br>&nbsp;&nbsp; 卷84_29 【晦日重宴高氏林亭（见《岁时杂咏》）】陈子昂 
<br>
<br>公子好追随，爱客不知疲。象筵开玉馔，翠羽饰金卮。 
<br>此时高宴所，讵减习家池。循涯倦短翮，何处俪长离。
<br>
<br>
<br>
<br>&nbsp;&nbsp; 卷84_30 【上元夜效小庾体（见《岁时杂咏》）】陈子昂 
<br>
<br>三五月华新，遨游逐上春。相邀洛城曲，追宴小平津。 
<br>楼上看珠妓，车中见玉人。芳宵殊未极，随意守灯轮。
<br>
<br>
<br>
<br>&nbsp;&nbsp; 卷84_31 【洛城观酺应制】陈子昂 
<br>
<br>圣人信恭己，天命允昭回。苍极神功被，青云秘箓开。 
<br>垂衣受金册，张乐宴瑶台。云凤休征满，鱼龙杂戏来。 
<br>崇恩逾五日，惠泽畅三才。玉帛群臣醉，徽章缛礼该。 
<br>方睹升中禅，言观拜洛回。微臣固多幸，敢上万年杯。
<br>
<br>
<br>
<br>&nbsp;&nbsp; 卷84_32 【奉和皇帝上礼抚事述怀应制】陈子昂 
<br>
<br>大君忘自我，应运居紫宸。揖让期明辟，讴歌且顺人。 
<br>轩宫帝图盛，皇极礼容申。南面朝万国，东堂会百神。 
<br>云陛旂常满，天庭玉帛陈。钟石和睿思，雷雨被深仁。 
<br>承平信娱乐，王业本艰辛。愿罢瑶池宴，来观农扈春。 
<br>卑宫昭夏德，尊老睦尧亲。微臣敢拜手，歌舞颂维新。
<br>
<br>
<br>
<br>&nbsp;&nbsp; 卷84_33 【酬田逸人游岩见寻不遇题隐居里壁】陈子昂 
<br>
<br>游人献书去，薄暮返灵台。传道寻仙友，青囊卖卜来。 
<br>闻莺忽相访，题凤久裴回。石髓空盈握，金经秘不开。 
<br>还疑缝掖子，复似洛阳才。
<br>
<br>
<br>
<br>&nbsp;&nbsp; 卷84_34 【白帝城怀古】陈子昂 
<br>
<br>日落沧江晚，停桡问土风。城临巴子国，台没汉王宫。 
<br>荒服仍周甸，深山尚禹功。岩悬青壁断，地险碧流通。 
<br>古木生云际，孤帆出雾中。川途去无限，客思坐何穷。
<br>
<br>
<br>
<br>&nbsp;&nbsp; 卷84_35 【岘山怀古】陈子昂 
<br>
<br>秣马临荒甸，登高览旧都。犹悲堕泪碣，尚想卧龙图。 
<br>城邑遥分楚，山川半入吴。丘陵徒自出，贤圣几凋枯。 
<br>野树苍烟断，津楼晚气孤。谁知万里客，怀古正踌蹰。
<br>
<br>
<br>
<br>&nbsp;&nbsp; 卷84_36 【宿空舲峡青树村浦】陈子昂 
<br>
<br>的的明月水，啾啾寒夜猿。客思浩方乱，洲浦寂无喧。 
<br>忆作千金子，宁知九逝魂。虚闻事朱阙，结绶骛华轩。 
<br>委别高堂爱，窥觎明主恩。今成转蓬去，叹息复何言。
<br>
<br>
<br>
<br>&nbsp;&nbsp; 卷84_37 【宿襄河驿浦】陈子昂 
<br>
<br>沿流辞北渚，结缆宿南洲。合岸昏初夕，回塘暗不流。 
<br>卧闻塞鸿断，坐听峡猿愁。沙浦明如月，汀葭晦若秋。 
<br>不及能鸣雁，徒思海上鸥。天河殊未晓，沧海信悠悠。
<br>
<br>
<br>
<br>&nbsp;&nbsp; 卷84_38 【赠严仓曹乞推命录】陈子昂 
<br>
<br>少学纵横术，游楚复游燕。栖遑长委命，富贵未知天。 
<br>闻道沉冥客，青囊有秘篇。九宫探万象，三算极重玄。 
<br>愿奉唐生诀，将知跃马年。非同墨翟问，空滞杀龙川。
<br>
<br>
<br>
<br>&nbsp;&nbsp; 卷84_39 【和陆明府赠将军重出塞】陈子昂 
<br>
<br>忽闻天上将，关塞重横行。始返楼兰国，还向朔方城。 
<br>黄金装战马，白羽集神兵。星月开天阵，山川列地营。 
<br>晚风吹画角，春色耀飞旌。宁知班定远，犹是一书生。
<br>
<br>
<br>
<br>&nbsp;&nbsp; 卷84_40 【江上暂别萧四刘三旋欣接遇】陈子昂 
<br>
<br>昨夜沧江别，言乖天汉游。宁期此相遇，尚接武陵洲。 
<br>结绶还逢育，衔杯且对刘。波潭一瀰瀰，临望几悠悠。 
<br>山水丹青杂，烟云紫翠浮。终愧神仙友，来接野人舟。
<br>
<br>
<br>
<br>&nbsp;&nbsp; 卷84_41 【秋日遇荆州府崔兵曹使宴】陈子昂 
<br>
<br>輶轩凤凰使，林薮鹖鸡冠。江湖一相许，云雾坐交欢。 
<br>兴尽崔亭伯，言忘释道安。林光稍欲暮，岁物已将阑。 
<br>古树苍烟断，虚亭白露寒。瑶琴山水曲，今日为君弹。
<br>
<br>
<br>
<br>&nbsp;&nbsp; 卷84_42 【卧病家园】陈子昂 
<br>
<br>世上无名子，人间岁月赊。纵横策已弃，寂寞道为家。 
<br>卧病谁能问，闲居空物华。犹忆灵台友，栖真隐太霞。 
<br>还丹奔日御，却老饵云芽。宁知白社客，不厌青门瓜。
<br>
<br>
<br>
<br>&nbsp;&nbsp; 卷84_43 【于长史山池三日曲水宴】陈子昂 
<br>
<br>摘兰藉芳月，祓宴坐回汀。泛滟清流满，葳蕤白芷生。 
<br>金弦挥赵瑟，玉指弄秦筝。岩榭风光媚，郊园春树平。 
<br>烟花飞御道，罗绮照昆明。日落红尘合，车马乱纵横。
<br>
<br>
<br>
<br>&nbsp;&nbsp; 卷84_44 【合州津口别舍弟至东阳峡步趁不及眷然有忆作以示之】陈子昂 
<br>
<br>江潭共为客，洲浦独迷津。思积芳庭树，心断白眉人。 
<br>同衾成楚越，别岛类胡秦。林岸随天转，云峰逐望新。 
<br>遥遥终不见，默默坐含嚬。念别疑三月，经游未一旬。 
<br>孤舟多逸兴，谁共尔为邻。
<br>
<br>
<br>
<br>&nbsp;&nbsp; 卷84_45 【万州晓发放舟乘涨，还寄蜀中亲朋】陈子昂 
<br>
<br>空濛岩雨霁，烂熳晓云归。啸旅乘明发，奔桡骛断矶。 
<br>苍茫林岫转，络绎涨涛飞。远岸孤烟出，遥峰曙日微。 
<br>前瞻未能眴，坐望已相依。曲直多今古，经过失是非。 
<br>还期方浩浩，征思日騑騑。寄谢千金子，江海事多违。
<br>
<br>
<br>
<br>&nbsp;&nbsp; 卷84_46 【入峭峡安居溪伐木溪源幽邃林岭相映有奇致焉】陈子昂 
<br>
<br>肃徒歌伐木，骛楫漾轻舟。靡迤随回水，潺湲溯浅流。 
<br>烟沙分两岸，露岛夹双洲。古树连云密，交峰入浪浮。 
<br>岩潭相映媚，溪谷屡环周。路迥光逾逼，山深兴转幽。 
<br>麇鼯寒思晚，猿鸟暮声秋。誓息兰台策，将从桂树游。 
<br>因书谢亲爱，千岁觅蓬丘。
<br>
<br>
<br>
<br>&nbsp;&nbsp; 卷84_47 【入东阳峡与李明府舟前后不相及】陈子昂 
<br>
<br>东岩初解缆，南浦遂离群。出没同洲岛，沿洄异渚濆。 
<br>风烟犹可望，歌笑浩难闻。路转青山合，峰回白日曛。 
<br>奔涛上漫漫，积水下沄沄。倏忽犹疑及，差池复两分。 
<br>离离间远树，蔼蔼没遥氛。地上巴陵道，星连牛斗文。 
<br>孤狖啼寒月，哀鸿叫断云。仙舟不可见，摇思坐氛氲。
<br>
<br>
<br>
<br>&nbsp;&nbsp; 卷84_48 【同旻上人伤寿安傅少府】陈子昂 
<br>
<br>生涯良浩浩，天命固谆谆。闻道神仙尉，怀德遂为邻。 
<br>畴昔逢尧日，衣冠仕汉辰。交游纷若凤，词翰宛如麟。 
<br>太息劳黄绶，长思谒紫宸。金兰徒有契，玉树已埋尘。 
<br>把臂虽无托，平生固亦亲。援琴一流涕，旧馆几沾巾。 
<br>杳杳泉中夜，悠悠世上春。幽明长隔此，歌哭为何人。
<br>
<br>
<br>
<br>&nbsp;&nbsp; 卷84_49 【南山家园林木交映盛夏五月幽然清凉独坐思远率成十韵】陈子昂 
<br>
<br>寂寥守寒巷，幽独卧空林。松竹生虚白，阶庭横古今。 
<br>郁蒸炎夏晚，栋宇閟清阴。轩窗交紫霭，檐户对苍岑。 
<br>凤蕴仙人箓，鸾歌素女琴。忘机委人代，闭牖察天心。 
<br>蛱蝶怜红药，蜻蜓爱碧浔。坐观万象化，方见百年侵。 
<br>扰扰将何息，青青长苦吟。愿随白云驾，龙鹤相招寻。
<br>
<br>
<br>
<br>&nbsp;&nbsp; 卷84_50 【还至张掖古城，闻东军告捷，赠韦五虚己】陈子昂 
<br>
<br>孟秋首归路，仲月旅边亭。闻道兰山战，相邀在井陉。 
<br>屡斗关月满，三捷虏云平。汉军追北地，胡骑走南庭。 
<br>君为幕中士，畴昔好言兵。白虎锋应出，青龙阵几成。 
<br>披图见丞相，按节入咸京。宁知玉门道，翻作陇西行。 
<br>北海朱旄落，东归白露生。纵横未得意，寂寞寡相迎。 
<br>负剑空叹息，苍茫登古城。
<br>
<br>
<br>
<br>&nbsp;&nbsp; 卷84_51 【题祀山烽树赠乔十二侍御】陈子昂 
<br>
<br>汉庭荣巧宦，云阁薄边功。可怜骢马使，白首为谁雄。
<br>
<br>
<br>
<br>&nbsp;&nbsp; 卷84_52 【初入峡苦风寄故乡亲友】陈子昂 
<br>
<br>故乡今日友，欢会坐应同。宁知巴峡路，辛苦石尤风。
<br>
<br>
<br>
<br>&nbsp;&nbsp; 卷84_53 【题田洗马游岩桔槔】陈子昂 
<br>
<br>望苑长为客，商山遂不归。谁怜北陵井，未息汉阴机。
<br>
<br>
<br>
<br>&nbsp;&nbsp; 卷84_54 【古意题徐令壁】陈子昂 
<br>
<br>白云苍梧来，氛氲万里色。闻君太平世，栖泊灵台侧。
<br>
<br>
<br>
<br>&nbsp;&nbsp; 卷84_55 【赠别冀侍御崔司议】陈子昂 
<br>
<br>有道君匡国，无闷余在林。白云峨眉上，岁晚来相寻。
<br>
<br>
<br>
<br>&nbsp;&nbsp; 卷84_56 【三月三日宴王明府山亭（见《岁时杂咏》）】陈子昂 
<br>
<br>暮春嘉月，上巳芳辰。群公禊饮，于洛之滨。 
<br>奕奕车骑，粲粲都人。连帷竞野，袨服缛津。 
<br>青郊树密，翠渚萍新。今我不乐，含意□申。
<br>
<br>
<br>
<br>
<br>
<br>&nbsp;&nbsp;卷85_1 【唐封泰山乐章·豫和六首】张说 
<br>
<br>挹泰坛，紫泰清。受天命，报天成。 
<br>竦皇心，荐乐声。志上达，歌下迎。
<br>
<br>亿上帝，临下庭。骑日月，陪列星。 
<br>嘉视信，大糦馨。澹神心，醉皇灵。
<br>
<br>相百辟，贡八荒。九歌叙，万舞翔。 
<br>肃振振，铿皇皇。帝欣欣，福穰穰。
<br>
<br>高在上，道光明。物资始，德难名。 
<br>承眷命，牧苍生。寰宇谧，泰阶平。
<br>
<br>天道无亲，至诚与邻。山川遍礼，宫徵惟新。 
<br>玉帛非盛，聪明会真。正斯一德，通乎百神。
<br>
<br>享帝享亲，维孝维圣。缉熙懿德，敷扬成命。 
<br>华夷志同，笙镛礼盛。明灵降止，感此诚敬。
<br>
<br>
<br>&nbsp;&nbsp; 卷85_2 【唐封泰山乐章·太和】张说 
<br>
<br>孝敬中发，和容外彰。腾华照宇，如升太阳。 
<br>贞璧就奠，玄灵垂光。礼乐具举，济济洋洋。
<br>
<br>
<br>
<br>&nbsp;&nbsp; 卷85_3 【唐封泰山乐章·肃和】张说 
<br>
<br>奠祖配天，承天享帝。百灵咸秩，四海来祭。 
<br>植我苍璧，布我玄制。华日裴回，神烟容裔。
<br>
<br>
<br>
<br>&nbsp;&nbsp; 卷85_4 【唐封泰山乐章·雍和】张说 
<br>
<br>俎豆有馥，粢盛絜丰。亦有和羹，既戒既平。 
<br>鼓钟管磬，肃唱和鸣。皇皇我祖，来我思成。
<br>
<br>
<br>
<br>&nbsp;&nbsp; 卷85_5 【唐封泰山乐章·寿和】张说 
<br>
<br>烝烝我后，享献惟寅。躬酌郁鬯，跪奠明神。 
<br>孝莫孝乎，配上帝亲。敬莫敬乎，教天下臣。
<br>
<br>
<br>
<br>&nbsp;&nbsp; 卷85_6 【唐封泰山乐章·寿和】张说 
<br>
<br>皇祖严配，配享皇天。皇皇降嘏，天子万年。
<br>
<br>
<br>
<br>&nbsp;&nbsp; 卷85_7 【唐封泰山乐章·舒和】张说 
<br>
<br>六钟翕协六变成，八佾徜徉八风生。
<br>乐九韶兮人神感，美七德兮天地清。
<br>
<br>
<br>
<br>&nbsp;&nbsp; 卷85_8 【唐封泰山乐章·凯和】张说 
<br>
<br>烈祖顺三灵，文宗威四海。黄钺诛群盗，朱旗扫多罪。 
<br>戢兵天下安，约法人心改。大哉干羽意，常见风云在。
<br>
<br>
<br>
<br>&nbsp;&nbsp; 卷85_9 【唐封泰山乐章·豫和】张说 
<br>
<br>礼乐终，烟燎上。怀灵惠，结皇想。 
<br>归风疾，回风爽。百福来，众神往。
<br>
<br>
<br>
<br>&nbsp;&nbsp; 卷85_10 【唐享太庙乐章·永和三首】张说 
<br>
<br>肃九室，谐八音。歌皇慕，动神心。 
<br>礼宿设，乐妙寻。声明备，祼奠临。
<br>
<br>律迓气，音入玄。依玉几，御黼筵。 
<br>聆忾息，僾周旋。九韶遍，百福传。
<br>
<br>信工祝，永颂声。来祖考，听和平。 
<br>相百辟，贡九瀛。神休委，帝孝成。
<br>
<br>
<br>
<br>&nbsp;&nbsp; 卷85_11 【唐享太庙乐章·太和】张说 
<br>
<br>时文圣后，清庙肃邕。致诚勤荐，在貌思恭。 
<br>玉节肆夏，金锵五钟。绳绳云步，穆穆天容。
<br>
<br>
<br>
<br>&nbsp;&nbsp; 卷85_12 【唐享太庙乐章·肃和】张说 
<br>
<br>天子享孝，工歌溥将。射祼郁鬯，乃焚膋芗。 
<br>臭以达旨，声以求阳。奉时烝尝，永代不忘。
<br>
<br>
<br>
<br>&nbsp;&nbsp; 卷85_13 【唐享太庙乐章·雍和二首】张说 
<br>
<br>在涤嘉豢，丽碑敬牲。角握之牝，色纯之騂。 
<br>火传阳燧，水溉阴精。太公胖俎，傅说和羹。
<br>
<br>俎豆有馥，齐盛洁丰。亦有和羹，既戒既平。 
<br>鼓钟管磬，肃唱和鸣。皇皇后祖，来我思成。
<br>
<br>
<br>
<br>&nbsp;&nbsp; 卷85_14 【唐享太庙乐章·文舞】张说 
<br>
<br>圣谟九德，真言五千。庆集昌胄，符开帝先。高文杖钺， 
<br>克配彼天。三宗握镜，六合涣然。帝其承祀，率礼罔愆。 
<br>图书雾出，日月清悬。舞形德类，咏谂功传。黄龙蜿蟺， 
<br>彩云蹁跹。五行气顺，八佾风宣。介此百禄，於皇万年。
<br>
<br>
<br>
<br>&nbsp;&nbsp; 卷85_15 【唐享太庙乐章·光大舞】张说 
<br>
<br>肃肃艺祖，滔滔浚源。有雄玉剑，作镇金门。 
<br>玄王贻绪，后稷谋孙。肇禋九庙，四海来尊。
<br>
<br>
<br>
<br>&nbsp;&nbsp; 卷85_16 【唐享太庙乐章·长发舞】张说 
<br>
<br>具礼崇德，备乐承风。魏推幢主，周赠司空。 
<br>不行而至，无成有终。神兴王业，天归帝功。
<br>
<br>
<br>
<br>&nbsp;&nbsp; 卷85_17 【唐享太庙乐章·大政舞】张说 
<br>
<br>於赫元命，权舆帝文。天齐八柱，地半三分。 
<br>宗庙观德，笙镛乐勋。封唐之兆，成天下君。
<br>
<br>
<br>
<br>&nbsp;&nbsp; 卷85_18 【唐享太庙乐章·大成舞】张说 
<br>
<br>帝舞季历，龙圣生昌。后歌有蟜，胎炎孕黄。 
<br>天地合德，日月齐光。肃雍孝享，祚我万方。
<br>
<br>
<br>
<br>&nbsp;&nbsp; 卷85_19 【唐享太庙乐章·大明舞】张说 
<br>
<br>赤精乱德，四海困穷。黄旗举义，三灵会同。 
<br>早望春雨，云披大风。溥天来祭，高祖之功。
<br>
<br>
<br>
<br>&nbsp;&nbsp; 卷85_20 【唐享太庙乐章·崇德舞】张说 
<br>
<br>皇合一德，朝宗百神。削平天地，大拯生人。 
<br>上帝配食，单于入臣。戎歌陈武，晔晔震震。
<br>
<br>
<br>
<br>&nbsp;&nbsp; 卷85_21 【唐享太庙乐章·钧天舞】张说 
<br>
<br>高皇迈道，端拱无为。化怀獯鬻，兵戢句骊。 
<br>礼尊封禅，乐盘来仪。合位娲后，同称伏羲。
<br>
<br>
<br>
<br>&nbsp;&nbsp; 卷85_22 【唐享太庙乐章·大和舞】张说 
<br>
<br>退居江水，郁起丹陵。礼物还旧，朝章中兴。 
<br>龙图友及，骏命恭膺。鸣球香瓒，大糦是承。
<br>
<br>
<br>
<br>&nbsp;&nbsp; 卷85_23 【唐享太庙乐章·景云舞】张说 
<br>
<br>景云霏烂，告我帝符。噫帝冲德，与天为徒。 
<br>笙镛遥远，俎豆虚无。春秋孝献，回复此都。
<br>
<br>
<br>
<br>&nbsp;&nbsp; 卷85_24 【唐享太庙乐章·福和】张说 
<br>
<br>备礼用乐，崇亲致尊。诚通慈降，敬彻爱存。献怀称寿， 
<br>啐感承恩。皇帝孝德，子孙千亿。大包天域，长亘不极。
<br>
<br>
<br>
<br>&nbsp;&nbsp; 卷85_25 【唐享太庙乐章·舒和】张说 
<br>
<br>六钟翕协六变成，八佾徜徉八风生。
<br>乐九韶兮人神感，美七德兮天地清。
<br>
<br>
<br>
<br>&nbsp;&nbsp; 卷85_26 【唐享太庙乐章·凯安三首】张说 
<br>
<br>瑟彼瑶爵，亚维上公。室如屏气，门不容躬。礼殷其本， 
<br>乐执其中。圣皇永慕，天地幽通。
<br>
<br>礼匝三献，乐遍九成。降循轩陛，仰欷皇情。福与仁合， 
<br>德因孝明。百年神畏，四海风行。
<br>
<br>总总干戚，填填鼓钟。奋扬增气，坐作为容。 
<br>离若鸷鸟，合如战龙。万方观德，肃肃邕邕。
<br>
<br>
<br>
<br>&nbsp;&nbsp; 卷85_27 【唐享太庙乐章·登歌】张说 
<br>
<br>止笙磬，撤豆笾。廓无响，窅入玄。主在室，神在天。 
<br>情馀慕，礼罔愆。喜黍稷，屡丰年。
<br>
<br>
<br>
<br>&nbsp;&nbsp; 卷85_28 【唐享太庙乐章·永和】张说 
<br>
<br>眇嘉乐，授灵爽。感若来，思如往。休气散，回风上。 
<br>返寂寞，还惚恍。怀灵驾，结空想。
<br>
<br>
<br>
<br>
<br>
<br>
<br>
<br>&nbsp;&nbsp;卷86_1 【奉和圣制赐诸州刺史应制以题坐右】张说 
<br>
<br>文明遍禹迹，鳏寡达尧心。正在亲人守，能令王泽深。 
<br>朝廷多秀士，熔炼比精金。犀节同分命，熊轩各外临。 
<br>圣主赋新诗，穆若听薰琴。先言教为本，次言则是钦。 
<br>三时农不夺，午夜犬无侵。愿使天宇内，品物遂浮沉。 
<br>寄情群飞鹤，千里一扬音。共蹑华胥梦，龚黄安足寻。
<br>
<br>
<br>&nbsp;&nbsp; 卷86_2 【奉和圣制送宇文融安辑户口应制】张说 
<br>
<br>至德临天下，劳情遍九围。念兹人去本，蓬转将何依。 
<br>外避征戍数，内伤亲党稀。嗟不逢明盛，胡能照隐微。 
<br>柏台简行李，兰殿锡朝衣。别曲动秋风，恩令生春辉。 
<br>使出四海安，诏下万心归。怍非夔龙佐，徒歌鸿雁飞。
<br>
<br>
<br>
<br>&nbsp;&nbsp; 卷86_3 【奉和圣制过晋阳宫应制】张说 
<br>
<br>太原俗尚武，高皇初奋庸。星轩三晋躔，土乐二尧封。 
<br>北风遂举鹏，西河亦上龙。至德起王业，继明赖人雍。 
<br>六合启昌期，再兴广圣踪。传呼大驾来，文物如云从。 
<br>连营火百里，纵观人千重。翠华渡汾水，白日崒罕峰。 
<br>枌榆恩赏洽，桑梓旧情恭。往运感不追，清时惜难逢。 
<br>诗发尊祖心，颂刊盛德容。愿君及春事，回舆绥万邦。
<br>
<br>
<br>
<br>&nbsp;&nbsp; 卷86_4 【奉和圣制行次成皋应制】张说 
<br>
<br>夏氏阶隋乱，自言河朔雄。王师进谷水，兵气临山东。 
<br>前扫成皋阵，却下洛阳宫。义合帝图起，威加天宇同。 
<br>轩台百年外，虞典一巡中。战龙思王业，倚马赋神功。
<br>
<br>
<br>
<br>&nbsp;&nbsp; 卷86_5 【奉和圣制温汤对雪应制】张说 
<br>
<br>瑞雪带寒风，寒风入阴琯。阴琯方凝闭，寒风复凄断。 
<br>宫似瑶林匝，庭如月华满。正赓挟纩词，非近温泉暖。
<br>
<br>
<br>
<br>&nbsp;&nbsp; 卷86_6 【奉和圣制义成校猎喜雪应制】张说 
<br>
<br>文教资武功，郊畋阅邦政。不知仁育久，徒看禽兽盛。 
<br>夜霰氛埃灭，朝日山川净。绰仗飞走繁，抨弦筋角劲。 
<br>帝射参神道，龙驰合人性。五豝连一发，百中皆先命。 
<br>勇爵均万夫，雄图罗七圣。星为吉符老，雪作丰年庆。 
<br>喜听行猎诗，威神入军令。
<br>
<br>
<br>
<br>&nbsp;&nbsp; 卷86_7 【清明日诏宴宁王山池赋得飞字】张说 
<br>
<br>今日清明宴，佳境惜芳菲。摇扬花杂下，娇啭莺乱飞。 
<br>绿渚传歌榜，红桥度舞旂。和风偏应律，细雨不沾衣。 
<br>承恩如改火，春去春来归。
<br>
<br>
<br>
<br>&nbsp;&nbsp; 卷86_8 【四月十三日诏宴宁王亭子赋得好字】张说 
<br>
<br>何许承恩宴，山亭风日好。绿嫩鸣鹤洲，阴秾斗鸡道。 
<br>果思夏来茂，花嫌春去早。行乐无限时，皇情及芳草。
<br>
<br>
<br>
<br>&nbsp;&nbsp; 卷86_9 【药园宴武辂沙将军赋得洛字】张说 
<br>
<br>东第乘馀兴，南园宴清洛。文学引邹枚，歌钟陈卫霍。 
<br>风高大夫树，露下将军药。待闻出塞还，丹青上麟阁。
<br>
<br>
<br>
<br>&nbsp;&nbsp; 卷86_10 【修书院学士奉敕宴梁王宅赋得树字】张说 
<br>
<br>虎殿成鸿业，猿岩题凤赋。既荷大君恩，还蒙小山遇。 
<br>秋吹迎弦管，凉云生竹树。共惜朱邸欢，无辞洛城暮。
<br>
<br>
<br>
<br>&nbsp;&nbsp; 卷86_11 【夕宴房主簿舍】张说 
<br>
<br>岁晏关雍空，风急河渭冰。薄游羁物役，微尚惬远凭。 
<br>旅馆月宿永，闭扃云思兴。伊人美修夜，朋酒惠来称。 
<br>交谈既清雅，琴吹亦凄凝。不逢君蹇涸，幽意长郁蒸。
<br>
<br>
<br>
<br>&nbsp;&nbsp; 卷86_12 【行从方秀川与刘评事文同宿】张说 
<br>
<br>方秀美盘游，频年降天罕。水共伊川接，山将阙门断。 
<br>捧日照恩华，攀云引疲散。野宿霜入帐，孤衾寒不暖。 
<br>静闻宫漏疏，卧视庭月满。开炉命温酎，中夜发清管。 
<br>风送关山长，气遒星岁短。寓言情思惬，适兴真意坦。 
<br>寰中病羁挂，方外嫌纵诞。愿君乐盛时，无嗟带纕缓。
<br>
<br>
<br>
<br>&nbsp;&nbsp; 卷86_13 【送郭大夫元振再使吐蕃】张说 
<br>
<br>犬戎废东献，汉使驰西极。长策问酋渠，猜阻自夷殛。 
<br>容发徂边岁，旌裘敝海色。五年一见家，妻子不相识。 
<br>武库兵犹动，金方事未息。远图待才智，苦节输筋力。 
<br>脱刀赠分手，书带加餐食。知君万里侯，立功在异域。
<br>
<br>
<br>
<br>&nbsp;&nbsp; 卷86_14 【送李侍郎迥秀薛长史季昶同赋得水字】张说 
<br>
<br>汉郡接胡庭，幽并对烽垒。旌旗按部曲，文武惟卿士。 
<br>薛公善筹画，李相威边鄙。中冀分两河，长城各万里。 
<br>藉马黄花塞，蒐兵白狼水。胜敌在安人，为君汗青史。
<br>
<br>
<br>
<br>&nbsp;&nbsp; 卷86_15 【别平一师】张说 
<br>
<br>王子不事俗，高驾眇难追。茅土非屑盼，倾城无乐资。 
<br>宴坐深林中，三世同一时。皎皎独往心，不为尘网欺。 
<br>朅来已复去，今去何来思。回首谢同行，勤会安请期。
<br>
<br>
<br>
<br>&nbsp;&nbsp; 卷86_16 【送王光庭】张说 
<br>
<br>同居洛阳陌，经日懒相求。及尔江湖去，言别怅悠悠。 
<br>楚云眇羁翼，海月倦行舟。爱而不可见，徒嗟芳岁流。
<br>
<br>
<br>
<br>&nbsp;&nbsp; 卷86_17 【新都南亭送郭元振卢崇道（一作卢崇道诗）】张说 
<br>
<br>竹径女萝蹊，莲洲文石堤。静深人俗断，寻玩往还迷。 
<br>碧潭秀初月，素林惊夕栖。褰幌纳蟾影，理琴听猿啼。 
<br>佳辰改宿昔，胜寄坐睽携。长怀赏心爱，如玉复如珪。
<br>
<br>
<br>
<br>&nbsp;&nbsp; 卷86_18 【赠崔公】张说 
<br>
<br>我闻西汉日，四老南山幽。长歌紫芝秀，高卧白云浮。 
<br>朝野光尘绝，榛芜年貌秋。一朝驱驷马，连辔入龙楼。 
<br>昔遁高皇去，今从太子游。行藏惟圣节，福祸在人谋。 
<br>卒能匡惠帝，岂不赖留侯。事随年代远，名与图籍留。 
<br>平生钦淳德，慷慨景前修。蚌蛤伺阴兔，蛟龙望斗牛。 
<br>无嗟异飞伏，同气幸相求。
<br>
<br>
<br>
<br>&nbsp;&nbsp; 卷86_19 【赠赵公】张说 
<br>
<br>湘东股肱守，心与帝乡期。舟楫中途蹇，风波复来思。 
<br>嘉我常联翼，金貂侍玉墀。迹参前马圣，名缀鬻熊师。 
<br>寒暑一何速，山川远间之。宁知洞庭上，独得平生时。 
<br>精意微绝简，从权讨妙棋。林壑为予请，纷霭发华滋。 
<br>流赏忽已散，惊帆杳难追。送君在南浦，侘傺投此词。
<br>
<br>
<br>
<br>&nbsp;&nbsp; 卷86_20 【赠赵侍御】张说 
<br>
<br>禄放迹异端，偏荒事同蹇。苟忘风波累，俱会云壑践。 
<br>险式压西湖，侨庐对南岘。夜楼江月入，朝幌山云卷。 
<br>山势远涛连，江途斜汉转。坐啸予多暇，行吟子独善。 
<br>并辔躧郊郭，方舟玩游演。虚声万籁分，水色千里辨。 
<br>不知岸阴谢，再见春露泫。绿壤发欣颜，华年助虫篆。 
<br>上世时难接，古人情可选。泊渚烦为媒，多才怨成褊。 
<br>长沙鵩作赋，任道可知浅。请从三已心，荣辱两都遣。
<br>
<br>
<br>
<br>&nbsp;&nbsp; 卷86_21 【答李伯鱼桐竹】张说 
<br>
<br>结庐桐竹下，室迩人相深。接垣分竹径，隔户共桐阴。 
<br>落花朝满岸，明月夜披林。竹有龙鸣管，桐留凤舞琴。 
<br>奇声与高节，非吾谁赏心。
<br>
<br>
<br>
<br>&nbsp;&nbsp; 卷86_22 【寄姚司马】张说 
<br>
<br>共君春种瓜，本期清夏暑。瓜成人已去，失望将谁语。 
<br>裛露摘香园，感味怀心许。偶逢西风便，因之寄鄂渚。
<br>
<br>
<br>
<br>&nbsp;&nbsp; 卷86_23 【代书答姜七崔九】张说 
<br>
<br>婀娜金闺树，离披野田草。虽殊两地荣，幸共三春好。 
<br>花殊鸟飞处，叶镂虫行道。真心独感人，惆怅令人老。
<br>
<br>
<br>
<br>&nbsp;&nbsp; 卷86_24 【代书寄吉十一】张说 
<br>
<br>一雁雪上飞，值我衡阳道。口衔离别字，远寄当归草。 
<br>目想春来迟，心惊寒去早。忆乡乘羽翮，慕侣盈怀抱。 
<br>零落答故人，将随江树老。
<br>
<br>
<br>
<br>&nbsp;&nbsp; 卷86_25 【代书寄薛四】张说 
<br>
<br>孤雁东飞来，寄我纹与素。纹足经三象，素当综群务。 
<br>远见故人心，一言重千金。答之彩毛翰，继以瑶华音。 
<br>岁寒众木改，松柏心常在。
<br>
<br>
<br>
<br>&nbsp;&nbsp; 卷86_26 【过蜀道山】张说 
<br>
<br>我行春三月，山中百花开。披林入峭蒨，攀登陟崔嵬。 
<br>白云半峰起，清江出峡来。谁知高深意，缅邈心幽哉。
<br>
<br>
<br>
<br>&nbsp;&nbsp; 卷86_27 【蜀路二首】张说 
<br>
<br>云埃夜澄廓，山日晓晴鲜。叶落苍江岸，鸿飞白露天。 
<br>磷磷含水石，幂幂覆林烟。客心久无绪，秋风殊未然。
<br>
<br>徭蜀时未改，别家乡念盈。忆昨出门日，春风发鲜荣。 
<br>及兹旋辕地，秋风满路生。昏晓思魏阙，梦寐还秦京。 
<br>秦京开朱第，魏阙垂紫缨。幽独玄虚阁，不闻人马声。 
<br>艺业为君重，名位为君轻。玉琴知调苦，宝镜对胆清。 
<br>鹰饥常啄腥，凤饥亦待琼。于君自有属，物外岂能轻。
<br>
<br>
<br>
<br>&nbsp;&nbsp; 卷86_28 【再使蜀道】张说 
<br>
<br>眇眇葭萌道，苍苍褒斜谷。烟壑争晦深，云山共重复。 
<br>古来风尘子，同眩望乡目。芸阁有儒生，轺车倦驰逐。 
<br>青春客岷岭，白露摇江服。岁月镇羁孤，山川俄反覆。 
<br>鱼游恋深水，鸟迁恋乔木。如何别亲爱，坐去文章国。 
<br>蟋蟀鸣户庭，蟏蛸网琴筑。
<br>
<br>
<br>
<br>&nbsp;&nbsp; 卷86_29 【江路忆郡】张说 
<br>
<br>雾敛江早明，星翻汉将没。卧闻峡猿响，起视榜人发。 
<br>倚棹攀岸筱，凭船弄波月。水宿厌洲渚，晨光屡挥忽。 
<br>林泽来不穷，烟波去无歇。结思笙竽里，摇情游侠窟。 
<br>年貌不暂留，欢愉及玄发。云涓恋山海，禽马怀燕越。 
<br>自非行役人，安知慕城阙。
<br>
<br>
<br>
<br>&nbsp;&nbsp; 卷86_30 【过汉南城叹古坟】张说 
<br>
<br>旧国多陵墓，荒凉无岁年。汹涌蔽平冈，汨若波涛连。 
<br>上世千金子，潜卧九重泉。松柏剪无馀，碑记灭罔传。 
<br>葬于不毛地，咸谓楚先贤。事尽情可识，使人心怅然。
<br>
<br>
<br>
<br>&nbsp;&nbsp; 卷86_31 【至尉氏】张说 
<br>
<br>夕次阮公台，啸歌临爽垲。高名安足赖，故物今皆改。 
<br>吾兄昔兹邑，遗爱称贤宰。桑中雉未飞，屋上乌犹在。 
<br>途逢旧甿吏，城有同僚寀。望尘远见迎，拂馆来欣待。 
<br>慈惠留千室，友于存四海。始知鲁卫间，优劣相悬倍。
<br>
<br>
<br>
<br>&nbsp;&nbsp; 卷86_32 【襄州景空寺题融上人兰若】张说 
<br>
<br>高名出汉阴，禅阁跨香岑。众山既围绕，长川复回临。 
<br>云峰晓灵变，风木夜虚吟。碧湫龙池满，苍松虎径深。 
<br>旧知青岩意，偏入杳冥心。何由侣飞锡，从此脱朝簪。
<br>
<br>
<br>
<br>&nbsp;&nbsp; 卷86_33 【巡边在河北作】张说 
<br>
<br>抚剑空馀勇，弯弧遂无力。老去事如何，据鞍长叹息。 
<br>故交索将尽，后进稀相识。独怜半死心，尚有寒松直。
<br>
<br>
<br>
<br>&nbsp;&nbsp; 卷86_34 【入海二首】张说 
<br>
<br>乘桴入南海，海旷不可临。茫茫失方面，混混如凝阴。 
<br>云山相出没，天地互浮沉。万里无涯际，云何测广深。 
<br>潮波自盈缩，安得会虚心。
<br>
<br>海上三神山，逍遥集众仙。灵心岂不同，变化无常全。 
<br>龙伯如人类，一钓两鳌连。金台此沦没，玉真时播迁。 
<br>问子劳何事，江上泣经年。隰中生红草，所美非美然。
<br>
<br>
<br>
<br>&nbsp;&nbsp; 卷86_35 【相州山池作】张说 
<br>
<br>尝怀谢公咏，山水陶嘉月。及此年事衰，徒看众花发。 
<br>观鱼乐何在，听鸟情都歇。星汉流不停，蓬莱去难越。 
<br>邺中秋麦秀，淇上春云没。日见尘物空，如何静心阙。
<br>
<br>
<br>
<br>&nbsp;&nbsp; 卷86_36 【岳州作】张说 
<br>
<br>夜梦云阙间，从容簪履列。朝游洞庭上，缅望京华绝。 
<br>潦收江未清，火退山更热。重欷视欲醉，懵满气如噎。 
<br>器留鱼鳖腥，衣点蚊虻血。发白思益壮，心玄用弥拙。 
<br>冠剑日苔藓，琴书坐废撤。唯有报恩字，刻意长不灭。
<br>
<br>
<br>
<br>&nbsp;&nbsp; 卷86_37 【岳州行郡竹篱】张说 
<br>
<br>山郡不沟郭，荒居无翳壅。爱人忠主利，善守闭为勇。 
<br>苟非小勤瘁，安得期逸宠。版筑恐土疏，襄城嫌役重。 
<br>藩栅聊可固，筠篁近易奉。差池截浦沙，缭绕缘隈垄。 
<br>矗似长云亘，森如高戟耸。预绝豺狼忧，知免牛羊恐。 
<br>闾里宽矫步，榛丛恣踏踵。始果游处心，终日成闲拱。
<br>
<br>
<br>
<br>&nbsp;&nbsp; 卷86_38 【游洞庭湖湘】张说 
<br>
<br>缅邈洞庭岫，葱蒙水雾色。宛在太湖中，可望不可即。 
<br>剖竹守穷渚，开门对奇域。城池自絷笼，缨绶为徽纆。 
<br>靡日不思往，经时始愿克。飞棹越溟波，维舟恣攀陟。 
<br>窈窕入云步，崎岖倚松息。岩坛有鹤过，壁字无人识。 
<br>滴石香乳溜，垂崖灵草植。玩幽轻雾阻，讨异忘曛逼。 
<br>寒沙际水平，霜树笼烟直。空宫闻莫睹，地道窥难测。 
<br>此处学金丹，何人生羽翼。谁传九光要，几拜三仙职。 
<br>紫气徒想像，清潭长眇默。霓裳若有来，觏我云峰侧。
<br>
<br>
<br>
<br>&nbsp;&nbsp; 卷86_39 【灉湖山寺】张说 
<br>
<br>楚老游山寺，提携观画壁。扬袂指辟支，睩眄相斗阋。 
<br>险哉透撞儿，千金赌一掷。成败身自受，傍人那叹息。
<br>
<br>
<br>
<br>&nbsp;&nbsp; 卷86_40 【出湖寄赵冬曦】张说 
<br>
<br>西泛平湖尽，参差入乱山。东瞻岳阳郡，汗漫太虚间。 
<br>窘步同行乐，遒文互屡看。山戍上云桂，江亭临水关。 
<br>川途倏忽间，风景依如昨。湘浦未赐环，荆门犹主诺。 
<br>何时与美人，载酒游宛洛。
<br>
<br>
<br>
<br>&nbsp;&nbsp; 卷86_41 【岳阳早霁南楼】张说 
<br>
<br>山水佳新霁，南楼玩初旭。夜来枝半红，雨后洲全绿。 
<br>四运相终始，万形纷代续。适临青草湖，再变黄莺曲。 
<br>地穴穿东武，江流下西蜀。歌闻枉渚邅，舞见长沙促。 
<br>心阻意徒驰，神和生自足。白发悲上春，知常谢先欲。
<br>
<br>
<br>
<br>&nbsp;&nbsp; 卷86_42 【岳阳石门墨山二山相连有禅堂观天下绝境】张说 
<br>
<br>囷轮江上山，近在华容县。常涉巴丘首，天晴遥可见。 
<br>佳游屡前诺，芳月愆幽眷。及此符守移，欢言临道便。 
<br>既携赏心客，复有送行掾。竹径入阴窅，松萝上空蒨。 
<br>草共林一色，云与峰万变。探窥石门断，缘越沙涧转。 
<br>两山势争雄，峰巘相顾眄。药妙灵仙宝，境华岩壑选。 
<br>清都西渊绝，金地东敞宴。池果接园畦，风烟迩台殿。 
<br>高寻去石顶，旷览天宇遍。千山纷满目，百川豁对面。 
<br>骑来云气迎，人去鸟声恋。长揖桃源士，举世同企羡。
<br>
<br>
<br>
<br>&nbsp;&nbsp; 卷86_43 【和尹懋秋夜游灉湖】张说 
<br>
<br>坐啸人事闲，佳游野情发。山门送落照，湖口升微月。 
<br>林寻猿狖居，水戏鼋鼍穴。朔风吹飞雁，芳草亦云歇。
<br>
<br>
<br>
<br>&nbsp;&nbsp; 卷86_44 【五君咏五首·魏齐公元忠】张说 
<br>
<br>齐公生人表，迥天闻鹤唳。清论早揣摩，玄心晚超诣。 
<br>入相廊庙静，出军沙漠霁。见深吕禄忧，举后陈平计。 
<br>甘心除君恶，足以报先帝。
<br>
<br>
<br>
<br>&nbsp;&nbsp; 卷86_45 【五君咏五首·苏许公瑰】张说 
<br>
<br>许公信国桢，克美具瞻情。百事资朝问，三章广世程。 
<br>处高心不有，临节自为名。朱户传新戟，青松拱旧茔。 
<br>凄凉丞相府，馀庆在玄成。
<br>
<br>
<br>
<br>&nbsp;&nbsp; 卷86_46 【五君咏五首·李赵公峤】张说 
<br>
<br>李公实神敏，才华乃天授。睦亲何用心，处贵不忘旧。 
<br>故事遵台阁，新诗冠宇宙。在人忠所奉，恶我诚将宥。 
<br>南浦去莫归，嗟嗟蔑孙秀。
<br>
<br>
<br>
<br>&nbsp;&nbsp; 卷86_47 【五君咏五首·郭代公元振】张说 
<br>
<br>代公举鹏翼，悬飞摩海雾。志康天地屯，适与云雷遇。 
<br>兴丧一言决，安危万心注。大勋书王府，舛命沦江路。 
<br>势倾北夏门，哀靡东平树。
<br>
<br>
<br>
<br>&nbsp;&nbsp; 卷86_48 【五君咏五首·赵耿公彦昭】张说 
<br>
<br>耿公山岳秀，才杰心亦妙。鸷鸟峻标立，哀玉扣清调。 
<br>协赞休明启，恩华日月照。何意瑶台云，风吹落江徼。 
<br>湘流下浔阳，洒泪一投吊。
<br>
<br>
<br>
<br>&nbsp;&nbsp; 卷86_49 【游龙山静胜寺】张说 
<br>
<br>每上襄阳楼，遥望龙山树。郁茀吐冈岭，微蒙在烟雾。 
<br>下车岁已成，饰马闲馀步。苦霜裛野草，爱日扬江煦。 
<br>云对石上塔，风吹松下路。禅室宴三空，神祠同六趣。 
<br>儿童共戏谑，猿鸟相惊顾。南识桓公台，北望先贤墓。 
<br>世上人何在，时闻心不住。但传无尽灯，可使有情悟。
<br>
<br>
<br>
<br>&nbsp;&nbsp; 卷86_50 【一柱观】张说 
<br>
<br>旧说江陵观，初疑神化来。空山结云阁，绮靡随风回。 
<br>奈何任一柱，斯焉容众材。奇功非长世，今馀草露台。
<br>
<br>
<br>
<br>&nbsp;&nbsp; 卷86_51 【登九里台是樊姬墓】张说 
<br>
<br>楚国所以霸，樊姬有力焉。不怀沈尹禄，谁谙叔敖贤。 
<br>万化茫无在，孤坟独岿然。北分阳台陌，南识郢城阡。 
<br>漠漠渚宫树，苍苍云梦田。登高形胜出，访古令名传。 
<br>自我来符守，因君树蕙荃。诗书将变俗，絺纩忽弥年。 
<br>志阐三折后，愁值二毛前。伫立帝京路，遥心寄此篇。
<br>
<br>
<br>
<br>&nbsp;&nbsp; 卷86_52 【过怀王墓】张说 
<br>
<br>咿嚘不可信，以此败怀王。客死峣关路，返葬岐江阳。 
<br>啼狖抱山月，饥狐猎野霜。一闻怀沙事，千载尽悲凉。
<br>
<br>
<br>
<br>&nbsp;&nbsp; 卷86_53 【闻雨】张说 
<br>
<br>多雨绝尘事，寥寥入太玄。城阴疏复合，檐滴断还连。 
<br>念我劳造化，从来五十年。误将心徇物，近得还自然。 
<br>闲居草木侍，虚室鬼神怜。有时进美酒，有时泛清弦。 
<br>声真不世识，心醉岂言诠。
<br>
<br>
<br>
<br>&nbsp;&nbsp; 卷86_54 【夜坐】张说 
<br>
<br>怀哉四壁时，未有五都价。百金谁见许，斗酒难为贳。 
<br>落花生芳春，孤月皎清夜。复逢利交客，题户遥相谢。
<br>
<br>
<br>
<br>&nbsp;&nbsp; 卷86_55 【山夜闻钟】张说 
<br>
<br>夜卧闻夜钟，夜静山更响。霜风吹寒月，窈窕虚中上。 
<br>前声既舂容，后声复晃荡。听之如可见，寻之定无像。 
<br>信知本际空，徒挂生灭想。
<br>
<br>
<br>
<br>&nbsp;&nbsp; 卷86_56 【冬日见牧牛人担青草归】张说 
<br>
<br>塞上绵应折，江南草可结。欲持梅岭花，远竞榆关雪。 
<br>日月无他照，山川何顿别。苟齐两地心，天问将安说。
<br>
<br>
<br>
<br>&nbsp;&nbsp; 卷86_57 【咏镜】张说 
<br>
<br>宝镜如明月，出自秦宫样。隐起双蟠龙，衔珠俨相向。 
<br>常恐君不察，匣中委清量。积翳掩菱花，虚心蔽尘状。 
<br>倘蒙罗袖拂，光生玉台上。
<br>
<br>
<br>
<br>&nbsp;&nbsp; 卷86_58 【咏瓢】张说 
<br>
<br>美酒酌悬瓢，真淳好相映。蜗房卷堕首，鹤颈抽长柄。 
<br>雅色素而黄，虚心轻且劲。岂无雕刻者，贵此成天性。
<br>
<br>
<br>
<br>&nbsp;&nbsp; 卷86_59 【杂诗四首】张说 
<br>
<br>抱薰心常焦，举旆心常摇。天长地自久，欢乐能几朝。 
<br>君看西陵树，歌舞为谁娇。
<br>
<br>山闲苦积雨，木落悲时遽。赏心凡几人，良辰在何处。 
<br>触石满堂侈，洒我终夕虑。客鸟怀主人，衔花未能去。 
<br>剖珠贵分明，琢玉思坚贞。要君意如此，终始莫相轻。
<br>
<br>问子青霞意，何事留朱轩。自言心远俗，未始迹辞喧。 
<br>过蒙良时幸，侧息吏途烦。簪缨非宿好，文史弃前言。 
<br>夕卧北窗下，梦归南山园。白云惭幽谷，清风愧泉源。 
<br>十年兹赏废，佳期今复存。挂冠谢朝侣，星驾别君门。
<br>
<br>默念群疑起，玄通百虑清。初心灭阳艳，复见湛虚明。 
<br>悟灭心非尽，求虚见后生。应将无住法，修到不成名。
<br>
<br>
<br>
<br>&nbsp;&nbsp; 卷86_60 【和张监游终南】张说 
<br>
<br>宿怀终南意，及此语云峰。夜闻竹涧静，晓望林岭重。 
<br>春烟生古石，时鸟戏幽松。岂无山中赏，但畏心莫从。
<br>
<br>
<br>
<br>&nbsp;&nbsp; 卷86_61 【古泉驿】张说 
<br>
<br>昔闻陈仲子，守义辞三公。身赁妻织屦，乐亦在其中。 
<br>岂无穷贱苦，羞与倾巧同。长白临河上，於陵入济东。 
<br>我行吊遗迹，感叹古泉空。
<br>
<br>
<br>
<br>&nbsp;&nbsp; 卷86_62 【河上公】张说 
<br>
<br>尊师厌尘去，精魄知何明。形气不复生，弟子空伤情。 
<br>济北神如在，淮南药未成。共期终莫遂，寥落两无成。
<br>
<br>
<br>
<br>&nbsp;&nbsp; 卷86_63 【奉和圣制初入秦川路寒食应制】张说 
<br>
<br>上阳柳色唤春归，临渭桃花拂水飞。总为朝廷巡幸去， 
<br>顿教京洛少光辉。昨从分陕山南口，驰道依依渐花柳。 
<br>入关正投寒食前，还京遂落清明后。路上天心重豫游， 
<br>御前恩赐特风流。便幕那能镂鸡子，行宫善巧帖毛球。 
<br>渭桥南渡花如扑，麦陇青青断人目。汉家行树直新丰， 
<br>秦地骊山抱温谷。香池春溜水初平，预欢浴日照京城。 
<br>今岁随宜过寒食，明年陪宴作清明。
<br>
<br>
<br>
<br>&nbsp;&nbsp; 卷86_64 【时乐鸟篇】张说 
<br>
<br>旧传南海出灵禽，时乐名闻不可寻。形貌乍同鹦鹉类， 
<br>精神别禀凤凰心。千年待圣方轻举，万里呈才无伴侣。 
<br>红茸糅绣好毛衣，清泠讴鸦好言语。内人试取御衣牵， 
<br>啄手暝声不许前。心愿阳乌恒保日，志嫌阴鹤欲凌天。 
<br>天情玩讶良无已，察图果见祥经里。本持符瑞验明王， 
<br>还用文章比君子。自怜弱羽讵堪珍，喜共华篇来示人。 
<br>人见嘤嘤报恩鸟，多惭碌碌具官臣。
<br>
<br>
<br>
<br>&nbsp;&nbsp; 卷86_65 【安乐郡主花烛行】张说 
<br>
<br>青宫朱邸翊皇闱，玉叶琼蕤发紫微。姬姜本来舅甥国， 
<br>卜筮俱道凤凰飞。星昴殷冬献吉日，夭桃秾李遥相匹。 
<br>鸾车凤传王子来，龙楼月殿天孙出。平台火树连上阳， 
<br>紫炬红轮十二行。丹炉飞铁驰炎焰，炎霞烁电吐明光。 
<br>绿輧绀幰纷如雾，节鼓清笳前启路。城隅靡靡稍东还， 
<br>桥上鳞鳞转南渡。五方观者聚中京，四合尘烟涨洛城。 
<br>商女香车珠结网，天人宝马玉繁缨。百壶渌酒千斤肉， 
<br>大道连延障锦轴。先祝圣人寿万年，复祷宜家承百禄。 
<br>珊瑚刻盘青玉尊，因之假道入梁园。梁园山竹凝云汉， 
<br>仰望高楼在天半。翠幕兰堂苏合薰，珠帘挂户水波纹。 
<br>别起芙蓉织成帐，金缕鸳鸯两相向。罽茵饰地承雕履， 
<br>花烛分阶移锦帐。织女西垂隐烛台，双童连缕合欢杯。 
<br>蔼蔼绮庭嫔从列，娥娥红粉扇中开。黄金两印双花绶， 
<br>富贵婚姻古无有。清歌棠棣美王姬，流化邦人正夫妇。
<br>
<br>
<br>
<br>&nbsp;&nbsp; 卷86_66 【离会曲】张说 
<br>
<br>何处送客洛桥头，洛水泛泛中行舟。可怜河树叶萎蕤， 
<br>关关河鸟声相思。街鼓喧喧日将夕，去棹归轩两相迫。 
<br>何人送客故人情，故人今夜何处客。
<br>
<br>
<br>
<br>&nbsp;&nbsp; 卷86_67 【邺都引】张说 
<br>
<br>君不见魏武草创争天禄，群雄睚眦相驰逐。 
<br>昼携壮士破坚阵，夜接词人赋华屋。都呈缭绕西山阳， 
<br>桑榆汗漫漳河曲。城郭为虚人代改，但有西园明月在。 
<br>邺傍高冢多贵臣，娥眉fT睩共灰尘。 
<br>试上铜台歌舞处，唯有秋风愁杀人。
<br>
<br>
<br>
<br>&nbsp;&nbsp; 卷86_68 【城南亭作】张说 
<br>
<br>珂马朝归连万石，槊门洞启亲迎客。北堂珍重琥珀酒， 
<br>庭前列肆茱萸席。长袖迟回意绪多，清商缓转目腾波。 
<br>旧传比翼侯家舞，新出将雏主第歌。汉家绛灌馀兵气， 
<br>晋代浮虚安足贵。正逢天下金镜清，偏加日饮醇醪意。 
<br>谁复遨游不复归，闲庭莫畏不芳菲。会待城南春色至， 
<br>竟将花柳拂罗衣。
<br>
<br>
<br>
<br>&nbsp;&nbsp; 卷86_69 【同赵侍御乾湖作】张说 
<br>
<br>江南湖水咽山川，春江溢入共湖连。气色纷沦横罩海， 
<br>波涛鼓怒上漫天。鳞宗壳族嬉为府，弋叟罛师利焉聚。 
<br>欹帆侧柁弄风口，赴险临深绕湾浦。一湾一浦怅邅回， 
<br>千曲千溠怳迷哉，乍见灵妃含笑往。复闻游女怨歌来。 
<br>暑来寒往运洄洑，潭生水落移陵谷。云间坠翮散泥沙， 
<br>波上浮查栖树木，昨暮飞霜下北津，今朝行雁度南滨。 
<br>处处沟洚清源竭，年年旧苇白头新。天地盈虚尚难保， 
<br>人间倚伏何须道。秋月皛皛泛澄澜，冬景青青步纤草。 
<br>念君宿昔观物变，安得踌蹰不衰老。
<br>
<br>
<br>
<br>&nbsp;&nbsp; 卷86_70 【巡边在河北作】张说 
<br>
<br>去年六月西河西，今年六月北河北。沙场碛路何为尔， 
<br>重气轻生知许国。人生在世能几时，壮年征战发如丝。 
<br>会待安边报明主，作颂封山也未迟。
<br>
<br>
<br>
<br>&nbsp;&nbsp; 卷86_71 【赠崔二安平公乐世词】张说 
<br>
<br>十五红妆侍绮楼，朝承握槊夜藏钩。君臣一意金门宠， 
<br>兄弟双飞玉殿游。宁知宿昔恩华乐，变作潇湘离别愁。 
<br>地湿莓苔生舞袖，江声怨叹入箜篌。自怜京兆双眉妩， 
<br>会待南来五马留。
<br>
<br>
<br>
<br>&nbsp;&nbsp; 卷86_72 【送尹补阙元凯琴歌】张说 
<br>
<br>凤哉凤哉，啄琅玕，饮瑶池，栖昆仑之山哉。 
<br>中国有圣人，感和气，飞来飞来。自歌自舞，先王册府， 
<br>麒麟之台，羁雌众雏故山曲。其鸣喈喈，其鸣喈喈， 
<br>欲往衔之欻去来，去别鸾凤心徘徊。 
<br>明年阿阁梧桐花叶开，群飞凤归来，群飞凤归来。
<br>
<br>
<br>
<br>&nbsp;&nbsp; 卷86_73 【送考功武员外学士使嵩山署舍利塔】张说 
<br>
<br>怀玉泉，恋仁者，寂灭真心不可见，空留影塔嵩岩下。 
<br>宝王四海转千轮，金昙百粒送分身。山中二月娑罗会， 
<br>虚呗遥遥愁思人。我念过去微尘劫，与子禅门同正法。 
<br>虽在神仙兰省间，常持清净莲花叶。来亦好，去亦好， 
<br>了观车行马不移，当见菩提离烦恼。
<br>
<br>
<br>
<br>&nbsp;&nbsp; 卷86_74 【遥同蔡起居偃松篇】张说 
<br>
<br>清都众木总荣芬，传道孤松最出群。名接天庭长景色， 
<br>气连宫阙借氛氲。悬池的的停华露，偃盖重重拂瑞云。 
<br>不借流膏助仙鼎，愿将桢干捧明君。莫比冥灵楚南树， 
<br>朽老江边代不闻。
<br>
<br>
<br>
<br>
<br>
<br>
<br>&nbsp;&nbsp;卷87_1 【奉和圣制登骊山瞩眺应制】张说 
<br>
<br>寒山上半空，临眺尽寰中。是日巡游处，晴光远近同。 
<br>川明分渭水，树暗辨新丰。岩壑清音暮，天歌起大风。
<br>
<br>
<br>&nbsp;&nbsp; 卷87_2 【奉和圣制幸白鹿观应制】张说 
<br>
<br>洞府寒山曲，天游日旰回。披云看石镜，拂雪上金台。 
<br>竹径龙骖下，松庭鹤辔来。双童还献药，五色耀仙材。
<br>
<br>
<br>
<br>&nbsp;&nbsp; 卷87_3 【奉和圣制送金城公主适西蕃应制】张说 
<br>
<br>青海和亲日，潢星出降时。戎王子婿宠，汉国舅家慈。 
<br>春野开离宴，云天起别词。空弹马上曲，讵减凤楼思。
<br>
<br>
<br>
<br>&nbsp;&nbsp; 卷87_4 【奉和同皇太子过慈恩寺应制二首】张说 
<br>
<br>翼翼宸恩永，煌煌福地开。离光升宝殿，震气绕香台。 
<br>上界幡花合，中天伎乐来。愿君无量寿，仙乐屡徘徊。
<br>
<br>朗朗神居峻，轩轩瑞象威。圣君成愿果，太子拂天衣。 
<br>至乐三灵会，深仁四皓归。还闻涡水曲，更绕白云飞。
<br>
<br>
<br>
<br>&nbsp;&nbsp; 卷87_5 【侍宴武三思山第应制赋得风字】张说 
<br>
<br>梁王池馆好，晓日凤楼通。竹町罗千卫，兰筵降两宫。 
<br>清歌芳树下，妙舞落花中。臣觉筵中听，还如大国风。
<br>
<br>
<br>
<br>&nbsp;&nbsp; 卷87_6 【奉和圣制过宁王宅应制】张说 
<br>
<br>进酒忘忧观，箫韶喜降临。帝尧敦族礼，王季友兄心。 
<br>竹院龙鸣笛，梧宫凤绕林。大风将小雅，一字尽千金。
<br>
<br>
<br>
<br>&nbsp;&nbsp; 卷87_7 【奉和圣制同玉真公主过大哥山池题石壁应制】张说 
<br>
<br>绿竹初成苑，丹砂欲化金。乘龙与骖凤，歌吹满山林。 
<br>爽气凝情迥，寒光映浦深。忘忧题此观，为乐赏同心。
<br>
<br>
<br>
<br>&nbsp;&nbsp; 卷87_8 【奉和圣制赐王公千秋镜应制】张说 
<br>
<br>宝镜颁神节，凝规写圣情。千秋题作字，长寿带为名。 
<br>月向天边下，花从日里生。不承悬象意，谁辨照心明。
<br>
<br>
<br>
<br>&nbsp;&nbsp; 卷87_9 【奉和圣制经邹鲁祭孔子应制】张说 
<br>
<br>孔圣家邹鲁，儒风蔼典坟。龙骖回旧宅，凤德咏馀芬。 
<br>入室神如在，升堂乐似闻。悬知一王法，今日待明君。
<br>
<br>
<br>
<br>&nbsp;&nbsp; 卷87_10 【侍宴蘘荷亭应制】张说 
<br>
<br>回銮青岳观，帐殿紫烟峰。仙路迎三鸟，云衢驻两龙。 
<br>园林看化塔，坛墠识馀封。山外闻箫管，还如天上逢。
<br>
<br>
<br>
<br>&nbsp;&nbsp; 卷87_11 【侍宴浐水赋得浓字】张说 
<br>
<br>千行发御柳，一叶下仙筇。青浦宸游至，朱城佳气浓。 
<br>云霞交暮色，草树喜春容。蔼蔼天旗转，清笳入九重。
<br>
<br>
<br>
<br>&nbsp;&nbsp; 卷87_12 【奉和圣制同刘晃喜雨应制】张说 
<br>
<br>青气含春雨，知从岱岳来。行云避师出，洒雨待车回。 
<br>厌浥尘清道，空濛柳映台。最宜三五夜，晴月九重开。
<br>
<br>
<br>
<br>&nbsp;&nbsp; 卷87_13 【奉和圣制观拔河俗戏应制】张说 
<br>
<br>今岁好拖钩，横街敞御楼。长绳系日住，贯索挽河流。 
<br>斗力频催鼓，争都更上筹。春来百种戏，天意在宜秋。
<br>
<br>
<br>
<br>&nbsp;&nbsp; 卷87_14 【奉和圣制途次陕州应制】张说 
<br>
<br>周召尝分陕，诗书空复传。何如万乘眷，追赏二南篇。 
<br>郡带洪河侧，宫临大道边。洛城将日近，佳气满山川。
<br>
<br>
<br>
<br>&nbsp;&nbsp; 卷87_15 【奉和圣制野次喜雪应制】张说 
<br>
<br>寒更玉漏催，晓色御前开。泱漭云阴积，氤氲风雪回。 
<br>山知银作瓮，宫见璧成台。欲验丰年象，飘摇仙藻来。
<br>
<br>
<br>
<br>&nbsp;&nbsp; 卷87_16 【奉和圣制温泉言志应制】张说 
<br>
<br>温谷媚新丰，骊山横半空。汤池薰水殿，翠木暖烟宫。 
<br>起疾逾仙药，无私合圣功。始知尧舜德，心与万人同。
<br>
<br>
<br>
<br>&nbsp;&nbsp; 卷87_17 【皇帝降诞日集贤殿赐宴】张说 
<br>
<br>仲秋金帝起，五日土行昭。瑞表壬寅露，光传甲子宵。 
<br>阴风吹大泽，梦日照昌朝。不独华封老，千年喜祝尧。
<br>
<br>
<br>
<br>&nbsp;&nbsp; 卷87_18 【晦日诏宴永穆公主亭子赋得流字】张说 
<br>
<br>堂邑山林美，朝恩晦日游。园亭含淑气，竹树绕春流。 
<br>舞席千花妓，歌船五彩楼。群欢与王泽，岁岁满皇州。
<br>
<br>
<br>
<br>&nbsp;&nbsp; 卷87_19 【恩制赐食于丽正殿书院宴赋得林字】张说 
<br>
<br>东壁图书府，西园翰墨林。诵诗闻国政，讲易见天心。 
<br>位窃和羹重，恩叨醉酒深。缓歌春兴曲，情竭为知音。
<br>
<br>
<br>
<br>&nbsp;&nbsp; 卷87_20 【羽林恩召观御书王太尉碑】张说 
<br>
<br>陇首名公石，来承圣札归。鱼龙生意态，钩剑动铓辉。 
<br>字得神明保，词惭少女徽。谁家羽林将，又逐凤书飞。
<br>
<br>
<br>
<br>&nbsp;&nbsp; 卷87_21 【东都酺宴四首】张说 
<br>
<br>重华升宝历，轩帝眇闲居。政成天子孝，俗返上皇初。 
<br>忘味因观乐，欢心寄合酺。自怜疲马意，恋恋主恩馀。
<br>
<br>朱城尘曀灭，翠幕景情开。震震灵鼍起，翔翔舞凤来。 
<br>雕盘装草树，绮乘结楼台。共喜光华日，酣歌捧玉杯。
<br>
<br>晓月调金阙，朝暾对玉盘。争驰群鸟散，斗伎百花团。 
<br>遇圣人知幸，承恩物自欢。洛桥将举烛，醉舞拂归鞍。
<br>
<br>恺宴惟今席，馀欢殊未穷。入云歌袅袅，向日伎丛丛。 
<br>驶管催酣兴，留关待曲终。长安若为乐，应与万方同。
<br>
<br>
<br>
<br>&nbsp;&nbsp; 卷87_22 【道家四首奉敕撰】张说 
<br>
<br>金坛启曙闱，真气肃微微。落月衔仙窦，初霞拂羽衣。 
<br>香随龙节下，云逐凤箫飞。暂住蓬莱戏，千年始一归。
<br>
<br>窈窕流精观，深沉紫翠庭。金奁调上药，宝案读仙经。 
<br>作赋看神雨，乘槎辨客星。只应谢人俗，轻举托云輧。
<br>
<br>金炉承道诀，玉牒启玄机。云逐笙歌度，星流宫殿飞。 
<br>乘风嬉浩荡，窥月弄光辉。唯有三山鹤，应同千载归。
<br>
<br>道记开中箓，真官表上清。焚香三鸟至，炼药九仙成。 
<br>天上灵书下，空中妙伎迎。迎来出烟雾，渺渺戏蓬瀛。
<br>
<br>
<br>
<br>&nbsp;&nbsp; 卷87_23 【凤楼寻胜地】张说 
<br>
<br>西掖持醇酒，东山就白云。开轩绿池映，命席紫兰芬。 
<br>舞度花为伴，莺来管作群。太平多乐事，春物共氛氲。
<br>
<br>
<br>
<br>&nbsp;&nbsp; 卷87_24 【幽州夜饮】张说 
<br>
<br>凉风吹夜雨，萧瑟动寒林。正有高堂宴，能忘迟暮心。 
<br>军中宜剑舞，塞上重笳音。不作边城将，谁知恩遇深。
<br>
<br>
<br>
<br>&nbsp;&nbsp; 卷87_25 【崔礼部园亭得深字】张说 
<br>
<br>窈窕留清馆，虚徐步晚阴。水连伊阙近，树接夏阳深。 
<br>柳蔓怜垂拂，藤梢爱上寻。讶君轩盖侣，非复俗人心。
<br>
<br>
<br>
<br>&nbsp;&nbsp; 卷87_26 【送郑大夫惟忠从公主入蕃】张说 
<br>
<br>凤吹遥将断，龙旗送欲还。倾都邀节使，传酌缓离颜。 
<br>春碛沙连海，秋城月对关。和戎因赏魏，定远莫辞班。
<br>
<br>
<br>
<br>&nbsp;&nbsp; 卷87_27 【送崔二长史日知赴潞州】张说 
<br>
<br>东山怀卧理，南省怅悲翁。共见前途促，何知后会同。 
<br>莫轻一筵宴，明日半成空。况尔新离阙，思归迷梦中。
<br>
<br>
<br>
<br>&nbsp;&nbsp; 卷87_28 【同贺八送兖公赴荆州】张说 
<br>
<br>畴昔同声友，骞飞出凤池。风云一荡薄，日月屡参差。 
<br>此别黄叶下，前期安可知。谁怜楚南树，不为岁寒移。
<br>
<br>
<br>
<br>&nbsp;&nbsp; 卷87_29 【饯唐州高使君】张说 
<br>
<br>常时好闲独，朋旧少相过。及尔宣风去，方嗟别日多。 
<br>淮流春晼晚，江海路蹉跎。百岁屡分散，欢言复几何。
<br>
<br>
<br>
<br>&nbsp;&nbsp; 卷87_30 【送王晙自羽林赴永昌令】张说 
<br>
<br>将星移北洛，神雨避东京。为负刚肠誉，还追强项名。 
<br>白云向伊阙，黄叶散昆明。多谢弦歌宰，稀闻桴鼓声。
<br>
<br>
<br>
<br>&nbsp;&nbsp; 卷87_31 【同王仆射山亭饯岑广武羲得言字】张说 
<br>
<br>闻道长岑令，奋翼宰旅门。长安东陌上，送客满朱轩。 
<br>琴爵留佳境，山池借好园。兹游恨不见，别后缀离言。
<br>
<br>
<br>
<br>&nbsp;&nbsp; 卷87_32 【送任御史江南发粮以赈河北百姓】张说 
<br>
<br>河朔人无岁，荆南义廪开。将兴泛舟役，必仗济川才。 
<br>夜月临江浦，春云历楚台。调饥坐相望，绣服几时回。
<br>
<br>
<br>
<br>&nbsp;&nbsp; 卷87_33 【送王尚一严嶷二侍御赴司马都督军】张说 
<br>
<br>汉掖通沙塞，边兵护草腓。将行司马令，助以铁冠威。 
<br>白露鹰初下，黄尘骑欲飞。明年春酒熟，留酌二星归。
<br>
<br>
<br>
<br>&nbsp;&nbsp; 卷87_34 【送李问政河北简兵】张说 
<br>
<br>斗酒贻朋爱，踌蹰出御沟。依然四牡别，更想八龙游。 
<br>密亲仕燕冀，连年迩寇雠。因君阅河朔，垂泪语幽州。
<br>
<br>
<br>
<br>&nbsp;&nbsp; 卷87_35 【送薛植入京】张说 
<br>
<br>青组言从史，鸿都忽见求。款言人向老，饮别岁方秋。 
<br>仿佛长安陌，平生是旧游。何时复相遇，宛在水中流。
<br>
<br>
<br>
<br>&nbsp;&nbsp; 卷87_36 【相州前池别许郑二判官景先神力】张说 
<br>
<br>数步圆塘水，双鸿戢羽仪。一飞乔木上，一返故林垂。 
<br>澹泊含秋景，虚明抱夜规。无因留绝翰，云海意差池。
<br>
<br>
<br>
<br>&nbsp;&nbsp; 卷87_37 【岳州宴别潭州王熊二首】张说 
<br>
<br>丝管清且哀，一曲倾一杯。气将然诺重，心向友朋开。 
<br>古木无生意，寒云若死灰。赠君芳杜草，为植建章台。
<br>
<br>缙云连省阁，沟水遽西东。然诺心犹在，荣华岁不同。 
<br>孤城临楚塞，远树入秦宫。谁念三千里，江潭一老翁。
<br>
<br>
<br>
<br>&nbsp;&nbsp; 卷87_38 【广州萧都督入朝过岳州宴饯得冬字】张说 
<br>
<br>孤城抱大江，节使往朝宗。果是台中旧，依然水上逢。 
<br>京华遥比日，疲老飒如冬。窃羡能言鸟，衔恩向九重。
<br>
<br>
<br>
<br>&nbsp;&nbsp; 卷87_39 【岳州别姚司马绍之制许归侍】张说 
<br>
<br>和玉悲无已，长沙宦不成。天从扇枕愿，人遂倚门情。 
<br>方外怀司马，江东忆步兵。问君栖泊处，空岭夜猿惊。
<br>
<br>
<br>
<br>&nbsp;&nbsp; 卷87_40 【送岳州李十从军桂州】张说 
<br>
<br>送客之江上，其人美且才。风波万里阔，故旧十年来。 
<br>剑拔蛟随断，弓张鸟自摧。阳桥书落落，驿马定先回。
<br>
<br>
<br>
<br>&nbsp;&nbsp; 卷87_41 【岳州别赵国公王十一琚入朝】张说 
<br>
<br>昔滥貂蝉长，同承雨露霏。今参鱼鳖守，望美洞庭归。 
<br>浦树悬秋影，江云烧落辉。离魂似征帆，恒往帝乡飞。
<br>
<br>
<br>
<br>&nbsp;&nbsp; 卷87_42 【岳州别子均】张说 
<br>
<br>离筵非燕喜，别酒正销魂。念汝犹童孺，嗟予隔远藩。 
<br>津亭拔心草，江路断肠猿。他日将何见，愁来独倚门。
<br>
<br>
<br>
<br>&nbsp;&nbsp; 卷87_43 【端州别高六戬】张说 
<br>
<br>异壤同羁窜，途中喜共过。愁多时举酒，劳罢或长歌。 
<br>南海风潮壮，西江瘴疠多。於焉复分手，此别伤如何。
<br>
<br>
<br>
<br>&nbsp;&nbsp; 卷87_44 【南中别蒋五岑向青州】张说 
<br>
<br>老亲依北海，贱子弃南荒。有泪皆成血，无声不断肠。 
<br>此中逢故友，彼地送还乡。愿作枫林叶，随君度洛阳。
<br>
<br>
<br>
<br>&nbsp;&nbsp; 卷87_45 【南中别陈七李十】张说 
<br>
<br>二年共游处，一旦各西东。请君聊驻马，看我转征蓬。 
<br>画鹢愁南海，离驹思北风。何时似春雁，双入上林中。
<br>
<br>
<br>
<br>&nbsp;&nbsp; 卷87_46 【南中别王陵成崇】张说 
<br>
<br>握手与君别，歧路赠一言。曹卿礼公子，楚媪馈王孙。 
<br>倏尔生六翮，翻飞戾九门。常怀客鸟意，会答主人恩。
<br>
<br>
<br>
<br>&nbsp;&nbsp; 卷87_47 【岭南送使】张说 
<br>
<br>秋雁逢春返，流人何日归。将余去国泪，洒子入乡衣。 
<br>饥狖啼相聚，愁猿喘更飞。南中不可问，书此示京畿。
<br>
<br>
<br>
<br>&nbsp;&nbsp; 卷87_48 【幽州别阴长河行先】张说 
<br>
<br>惠好交情重，辛勤世事多。荆南久为别，蓟北远来过。 
<br>寄目云中鸟，留欢酒上歌。影移春复间，迟暮两如何。
<br>
<br>
<br>
<br>&nbsp;&nbsp; 卷87_49 【和朱使欣道峡似巫山之作】张说 
<br>
<br>江如晓天净，石似暮霞张。征帆一流览，宛若巫山阳。 
<br>楚客思归路，秦人谪异乡。猿鸣孤月夜，再使泪沾裳。
<br>
<br>
<br>
<br>&nbsp;&nbsp; 卷87_50 【和朱使欣二首】张说 
<br>
<br>南土多为寇，西江尽畏途。山行阻篁竹，水宿碍萑蒲。 
<br>使越才应有，征蛮力岂无。空传人赠剑，不见虎衔珠。
<br>
<br>江势连山远，天涯此夜愁。霜空极天静，寒月带江流。 
<br>思起南征棹，文高北望楼。自怜如坠叶，泛泛侣仙舟。
<br>
<br>
<br>
<br>&nbsp;&nbsp; 卷87_51 【过庾信宅】张说 
<br>
<br>兰成追宋玉，旧宅偶词人。笔涌江山气，文骄云雨神。 
<br>包胥非救楚，随会反留秦。独有东阳守，来嗟古树春。
<br>
<br>
<br>
<br>&nbsp;&nbsp; 卷87_52 【卢巴驿闻张御史张判官欲到不得待留赠之】张说 
<br>
<br>旅窜南方远，传闻北使来。旧庭知玉树，合浦识珠胎。 
<br>白发因愁改，丹心托梦回。皇恩若再造，为忆不然灰。
<br>
<br>
<br>
<br>&nbsp;&nbsp; 卷87_53 【南中赠高六戬】张说 
<br>
<br>北极辞明代，南溟宅放臣。丹诚由义尽，白发带愁新。 
<br>鸟坠炎洲气，花飞洛水春。平生歌舞席，谁忆不归人。
<br>
<br>
<br>
<br>&nbsp;&nbsp; 卷87_54 【岳州山城】张说 
<br>
<br>山城丰日暇，闭户见天心。东旷迎朝色，西楼引夕阴。 
<br>书观千载近，学静二毛深。忽有南风至，吹君堂上琴。
<br>
<br>
<br>
<br>&nbsp;&nbsp; 卷87_55 【和尹懋秋夜游灉湖】张说 
<br>
<br>灉湖佳可游，既近复能幽。林里栖精舍，山间转去舟。 
<br>雁飞江月冷，猿啸野风秋。不是迷乡客，寻奇处处留。
<br>
<br>
<br>
<br>&nbsp;&nbsp; 卷87_56 【与赵冬曦尹懋子均登南楼】张说 
<br>
<br>危楼泻洞湖，积水照城隅。命驾邀渔火，通家引凤雏。 
<br>山晴红蕊匝，洲晓绿苗铺。举目思乡县，春光定不殊。
<br>
<br>
<br>
<br>&nbsp;&nbsp; 卷87_57 【游灉湖上寺】张说 
<br>
<br>湖上奇峰积，山中芳树春。何知绝世境，来遇赏心人。 
<br>清旧岩前乐，呦嘤鸟兽驯。静言观听里，万法自成轮。
<br>
<br>
<br>
<br>&nbsp;&nbsp; 卷87_58 【晦日】张说 
<br>
<br>晦日嫌春浅，江浦看湔衣。道傍花欲合，枝上鸟犹稀。 
<br>共忆浮桥晚，无人不醉归。寄书题此日，雁过洛阳飞。
<br>
<br>
<br>
<br>&nbsp;&nbsp; 卷87_59 【湘州九日城北亭子】张说 
<br>
<br>西楚茱萸节，南淮戏马台。宁知沅水上，复有菊花杯。 
<br>亭帐凭高出，亲朋自远来。短歌将急景，同使兴情催。
<br>
<br>
<br>
<br>&nbsp;&nbsp; 卷87_60 【翻著葛巾呈赵尹】张说 
<br>
<br>昔日接z5倒，今我葛巾翻。宿酒何时醒，形骸不复存。
<br>忽闻有嘉客，躧步出闲门。桃花春径满，误识武陵源。
<br>
<br>
<br>
<br>&nbsp;&nbsp; 卷87_7 【戏题草树】张说 
<br>
<br>忽惊石榴树，远出渡江来。戏问芭蕉叶，何愁心不开。 
<br>微霜拂宫桂，凄吹扫庭槐。荣盛更如此，惭君独见哀。
<br>
<br>
<br>
<br>&nbsp;&nbsp; 卷87_8 【岳州赠广平公宋大夫】张说 
<br>
<br>亚相本时英，归来复国桢。朝推长孺直，野慕隐之清。 
<br>传节还闽嶂，皇华入汉京。宁思江上老，岁晏独无成。
<br>
<br>
<br>
<br>&nbsp;&nbsp; 卷87_9 【和魏仆射还乡】张说 
<br>
<br>富贵还乡国，光华满旧林。秋风树不静，君子叹何深。 
<br>故老空悬剑，邻交日散金。众芳摇落尽，独有岁寒心。
<br>
<br>
<br>
<br>&nbsp;&nbsp; 卷87_10 【和张监观赦】张说 
<br>
<br>日御临双阙，天街俨百神。雷兹作解气，岁复建寅春。 
<br>喜候开星驿，欢声发市人。金环能作赋，来入管弦声。
<br>
<br>
<br>
<br>&nbsp;&nbsp; 卷87_11 【寄天台司马道士】张说 
<br>
<br>世上求真客，天台去不还。传闻有仙要，梦寐在兹山。 
<br>朱阙青霞断，瑶堂紫月闲。何时枉飞鹤，笙吹接人间。
<br>
<br>
<br>
<br>&nbsp;&nbsp; 卷87_12 【下江南向夔州】张说 
<br>
<br>天明江雾歇，洲浦棹歌来。绿水逶迤去，青山相向开。 
<br>城临蜀帝祀，云接楚王台。旧知巫山上，游子共徘徊。
<br>
<br>
<br>
<br>&nbsp;&nbsp; 卷87_13 【还至端州驿前与高六别处】张说 
<br>
<br>旧馆分江日，凄然望落晖。相逢传旅食，临别换征衣。 
<br>昔记山川是，今伤人代非。往来皆此路，生死不同归。
<br>
<br>
<br>
<br>&nbsp;&nbsp; 卷87_14 【四月一日过江赴荆州】张说 
<br>
<br>春色沅湘尽，三年客始回。夏云随北帆，同日过江来。 
<br>水漫荆门出，山平郢路开。比肩羊叔子，千载岂无才。
<br>
<br>
<br>
<br>&nbsp;&nbsp; 卷87_15 【湘州北亭】张说 
<br>
<br>人务南亭少，风烟北院多。山花迷径路，池水拂藤萝。 
<br>萍散鱼时跃，林幽鸟任歌。悠然白云意，乘兴抱琴过。
<br>
<br>
<br>
<br>&nbsp;&nbsp; 卷87_16 【荆州亭入朝】张说 
<br>
<br>巫山云雨峡，湘水洞庭波。九辨人犹摈，三秋雁始过。 
<br>旃裘吴地尽，髫荐楚言多。不果朝宗愿，其如江汉何。
<br>
<br>
<br>
<br>&nbsp;&nbsp; 卷87_17 【岳州守岁】张说 
<br>
<br>除夜清樽满，寒庭燎火多。舞衣连臂拂，醉坐合声歌。 
<br>至乐都忘我，冥心自委和。今年只如此，来岁知如何。
<br>
<br>
<br>
<br>&nbsp;&nbsp; 卷87_18 【咏尘】张说 
<br>
<br>仙浦生罗袜，神京染素衣。裨山期益峻，照日幸增辉。 
<br>夕伴龙媒合，朝游凤辇归。独怜范甑下，思绕画梁飞。
<br>
<br>
<br>
<br>&nbsp;&nbsp; 卷87_19 【阙题】张说 
<br>
<br>婚礼知无贺，承家叹有辉。亲迎骥子跃，吉兆凤雏飞。 
<br>温席开华扇，梁门换褧衣。遥思桃李日，应赋采蘋归。
<br>
<br>
<br>
<br>&nbsp;&nbsp; 卷87_20 【深渡驿】张说 
<br>
<br>旅泊青山夜，荒庭白露秋。洞房悬月影，高枕听江流。 
<br>猿响寒岩树，萤飞古驿楼。他乡对摇落，并觉起离忧。
<br>
<br>
<br>
<br>&nbsp;&nbsp; 卷87_21 【惠文太子挽歌二首】张说 
<br>
<br>碣馆英灵在，瑶山美谥尊。剪桐悲曩戏，攻玉怆新恩。 
<br>宫仗传驰道，朝衣送国门。千秋谷门外，明月照西园。
<br>
<br>梁国深文雅，淮王爱道仙。帝欢同宴日，神夺上宾年。 
<br>旒旐飞行树，帷宫宿野烟。指言君爱弟，挥泪满山川。
<br>
<br>
<br>
<br>&nbsp;&nbsp; 卷87_22 【节义太子杨妃挽歌二首】张说 
<br>
<br>西华三公族，东闱五可才。玉环初受庆，金玦反逢灾。 
<br>桂殿花空落，桐园月自开。朝云将暮雨，长绕望思台。
<br>
<br>昔日三朝路，逶迤四望车。绣腰长命绮，隐髻连枝花。 
<br>今春戾园树，索然无岁华。共伤千载后，惟号一王家。
<br>
<br>
<br>
<br>&nbsp;&nbsp; 卷87_23 【韦谯公挽歌二首】张说 
<br>
<br>五瑞分王国，双珠映后家。文飞书上凤，武结笥中蛇。 
<br>出豫荣前马，回鸾丧后车。衮衣将锡命，泉路有光华。
<br>
<br>国骋双骐骥，庭仪两凤凰。将星连相位，玉树伴金乡。 
<br>歌舞侯家艳，轩裘戚里光。安知杜陵下，碑版已相望。
<br>
<br>
<br>
<br>&nbsp;&nbsp; 卷87_24 【右丞相苏公挽歌二首】张说 
<br>
<br>王宰丹青化，春卿礼乐才。缁衣传旧职，华衮赠新哀。 
<br>路泣群官送，山嘶驷马回。佳辰无白日，宾阁有青苔。
<br>
<br>门歌出野田，冠带寝穷泉。万事皆身外，平生尚目前。 
<br>西垣紫泥綍，东岳白云篇。自惜同声处，从今遂绝弦。
<br>
<br>
<br>
<br>&nbsp;&nbsp; 卷87_25 【崔尚书挽词】张说 
<br>
<br>相宅隆坤宝，承家占海封。庭中男执雁，门外女乘龙。 
<br>鸣玉游三省，摐金侍九重。一朝宾客散，留剑在青松。
<br>
<br>
<br>
<br>&nbsp;&nbsp; 卷87_26 【右侍郎集贤院学士徐公挽词二首】张说 
<br>
<br>才美临淄北，名高淮海东。羽仪三省遍，渔猎五车通。 
<br>玉殿孤新榜，珠英落旧丛。徒悬一宝剑，何处访徐公。
<br>
<br>叹息书林友，才华天下选。并赋三阳宫，集诗集贤殿。 
<br>具物衣如在，咄嗟长不见。既哀薤露词，岂忘平生眷。
<br>
<br>
<br>
<br>&nbsp;&nbsp; 卷87_27 【崔司业挽歌二首】张说 
<br>
<br>海岱英灵气，胶庠礼乐资。风流满天下，人物擅京师。 
<br>疾起扬雄赋，魂游谢客诗。从今好文主，遗恨不同时。
<br>
<br>象设存华馆，威仪下墓田。凤池伤旧草，麟史泣遗编。 
<br>帷盖墟烟没，干旌陇日悬。古来埋玉树，流恨满山川。
<br>
<br>
<br>
<br>&nbsp;&nbsp; 卷87_28 【李工部挽歌三首】张说 
<br>
<br>锦帐为郎日，金门待诏时。杨宫先上赋，柏殿几连诗。 
<br>瞬息琴歌断，凄凉箫挽悲。那堪霸陵岸，回首望京师。
<br>
<br>宅兆西陵上，平生雅志从。城临丹阙近，山望白云重。 
<br>会葬知元伯，看碑识蔡邕。无由接神理，挥涕向青松。
<br>
<br>常时好宾客，永日对弦歌。是日归泉下，伤心无奈何。 
<br>墓庭人已散，祭处鸟来过。碑石生苔藓，荣名岂复多。
<br>
<br>
<br>
<br>&nbsp;&nbsp; 卷87_29 【赠工部尚书冯公挽歌三首】张说 
<br>
<br>忠鲠难为事，平生尽畏途。如弦心自直，秀木势恒孤。 
<br>诏葬南陵道，神游北斗枢。贵门传万石，馀庆在双珠。
<br>
<br>爵位题龙旐，威仪出凤城。路傍人泣送，门外马嘶迎。 
<br>万事非吾有，千悲是世情。昔焉称夏日，今也谥冬卿。
<br>
<br>窅然长夜台，举世可哀哉。泉户一朝闭，松风四面来。 
<br>石碑填駮藓，珠服聚尘埃。谁言辽东鹤，千年往复回。
<br>
<br>
<br>
<br>&nbsp;&nbsp; 卷87_30 【徐高御挽歌】张说 
<br>
<br>蒲密遥千载，鸣琴始一追。公卿传世范，仁义续灵基。 
<br>不待南游禄，何先北帝期。玉棺从此闭，金鼎代相欺。
<br>
<br>
<br>
<br>&nbsp;&nbsp; 卷87_31 【奉和圣制春日幸望春宫应制】张说 
<br>
<br>别馆芳菲上苑东，飞花澹荡御筵红。城临渭水天河静， 
<br>阙对南山雨露通。绕殿流莺凡几树，当蹊乱蝶许多丛。 
<br>春园既醉心和乐，共识皇恩造化同。
<br>
<br>
<br>
<br>&nbsp;&nbsp; 卷87_32 【侍宴隆庆池应制】张说 
<br>
<br>灵池月满直城隈，黻帐天临御路开。东沼初阳疑吐出， 
<br>南山晓翠若浮来。鱼龙百戏纷容与，凫鹢双舟较溯洄。 
<br>愿似金堤青草馥，长承瑶水白云杯。
<br>
<br>
<br>
<br>&nbsp;&nbsp; 卷87_33 【奉和圣制春日出苑应制（一作瞩目应令，一作明皇诗）】张说 
<br>
<br>禁林艳裔发青阳，春望逍遥出画堂。雨洗亭皋千亩绿， 
<br>风吹梅李一园香。鹤飞不去随青管，鱼跃翻来入彩航。 
<br>睿赏欢承天保定，遒文更睹日重光。
<br>
<br>
<br>
<br>&nbsp;&nbsp; 卷87_34 【扈从温泉宫献诗】张说 
<br>
<br>温泉启蛰气氛氲，渭浦归鸿日数群。骑仗联联环北极， 
<br>鸣笳步步引南熏。松间彩殿笼佳气，山上朱旗绕瑞云。 
<br>不知远梦华胥国，何如亲奉帝尧君。
<br>
<br>
<br>
<br>&nbsp;&nbsp; 卷87_35 【三月三日诏宴定昆池宫庄赋得筵字】张说 
<br>
<br>凤凰楼下对天泉，鹦鹉洲中匝管弦。旧识平阳佳丽地， 
<br>今逢上巳盛明年。舟将水动千寻日，幕共林横两岸烟。 
<br>不降玉人观禊饮，谁令醉舞拂宾筵。
<br>
<br>
<br>
<br>&nbsp;&nbsp; 卷87_36 【先天应令】张说 
<br>
<br>三阳丽景早芳辰，四序嘉园物候新。梅花百般障行路， 
<br>垂柳千条暗回津。鸟惊直为飞风叶，鱼跃都由怯岸人。 
<br>唯愿圣主南山寿，何愁不赏万年春。
<br>
<br>
<br>
<br>&nbsp;&nbsp; 卷87_37 【舞马千秋万岁乐府词三首】张说 
<br>
<br>金天诞圣千秋节，玉醴还分万寿觞。试听紫骝歌乐府， 
<br>何如騄骥舞华冈。连鶱势出鱼龙变，躞蹀骄生鸟兽行。 
<br>岁岁相传指树日，翩翩来伴庆云翔。
<br>
<br>圣皇至德与天齐，天马来仪自海西。腕足徐行拜两膝， 
<br>繁骄不进踏千蹄。髤髵奋鬣时蹲踏，鼓怒骧身忽上跻。 
<br>更有衔杯终宴曲，垂头掉尾醉如泥。
<br>
<br>远听明君爱逸才，玉鞭金翅引龙媒。不因兹白人间有， 
<br>定是飞黄天上来。影弄日华相照耀，喷含云色且裴徊。 
<br>莫言阙下桃花舞，别有河中兰叶开。
<br>
<br>
<br>
<br>&nbsp;&nbsp; 卷87_38 【同赵侍御巴陵早春作】张说 
<br>
<br>江上春来早可观，巧将春物妒馀寒。水苔共绕留乌石， 
<br>花鸟争开斗鸭栏。佩胜芳辰日渐暖，然灯美夜月初圆。 
<br>意随北雁云飞去，直待南州蕙草残。
<br>
<br>
<br>
<br>&nbsp;&nbsp; 卷87_39 【灉湖山寺】张说 
<br>
<br>空山寂历道心生，虚谷迢遥野鸟声。禅室从来尘外赏， 
<br>香台岂是世中情。云间东岭千寻出，树里南湖一片明。 
<br>若使巢由知此意，不将萝薜易簪缨。
<br>
<br>
<br>
<br>&nbsp;&nbsp; 卷87_40 【幽州新岁作】张说 
<br>
<br>去岁荆南梅似雪，今年蓟北雪如梅。共知人事何常定， 
<br>且喜年华去复来。边镇戍歌连夜动，京城燎火彻明开。 
<br>遥遥西向长安日，愿上南山寿一杯。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
