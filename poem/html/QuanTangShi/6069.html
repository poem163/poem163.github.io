<HTML>
<HEAD>
<TITLE>全唐诗 卷112-116 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷112-116</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷112-116</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6069"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷112-116')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷112-116]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷112_1 【唐禅社首乐章·顺和】贺知章 
<br>
<br>至哉含柔德，万物资以生。常顺称厚载，流谦通变盈。 
<br>圣心事能察，增广陈厥诚。黄祇僾如在，泰折俟咸亨。
<br>
<br>
<br>&nbsp;&nbsp; 卷112_2 【唐禅社首乐章·太和】贺知章 
<br>
<br>肃我成命，於昭黄祇。裘冕而祀，陟降在斯。 
<br>五音克备，八变聿施。缉熙肆靖，厥心匪离。
<br>
<br>
<br>
<br>&nbsp;&nbsp; 卷112_3 【唐禅社首乐章·肃和】贺知章 
<br>
<br>黄祇是祗，我其夙夜。夤畏诚絜，匪遑宁舍。 
<br>礼以琮玉，荐厥茅藉。念兹降康，胡宁克暇。
<br>
<br>
<br>
<br>&nbsp;&nbsp; 卷112_4 【唐禅社首乐章·雍和】贺知章 
<br>
<br>夙夜宥密，不敢宁宴。五齐既陈，八音在县。 
<br>粢盛以絜，房俎斯荐。惟德惟馨，尚兹克遍。
<br>
<br>
<br>
<br>&nbsp;&nbsp; 卷112_5 【唐禅社首乐章·寿和】贺知章 
<br>
<br>惟以明发，有怀载殷。乐盈而反，礼顺其禋。 
<br>立清以献，荐欲是亲。於穆不已，裒对斯臻。
<br>
<br>
<br>
<br>&nbsp;&nbsp; 卷112_6 【唐禅社首乐章·福和】贺知章 
<br>
<br>穆穆天子，告成岱宗。大裘如濡，执珽有颙。 
<br>乐以平志，礼以和容。上帝临我，云胡肃邕。
<br>
<br>
<br>
<br>&nbsp;&nbsp; 卷112_7 【唐禅社首乐章·太和】贺知章 
<br>
<br>昭昭有唐，天俾万国。列祖应命，四宗顺则。 
<br>申锡无疆，宗我同德。曾孙继绪，享神配极。
<br>
<br>
<br>
<br>&nbsp;&nbsp; 卷112_8 【晓发】贺知章 
<br>
<br>江皋闻曙钟，轻枻理还舼。海潮夜约约，川露晨溶溶。 
<br>始见沙上鸟，犹埋云外峰。故乡杳无际，明发怀朋从。
<br>
<br>
<br>
<br>&nbsp;&nbsp; 卷112_9 【奉和御制春台望】贺知章 
<br>
<br>青阳布王道，玄览陶真性。欣若天下春，高逾域中圣。 
<br>神皋类观赏，帝里如悬镜。缭绕八川浮，岧峣双阙映。 
<br>晓色遍昭阳，晴云卷建章。华滋的皪丹青树， 
<br>颢气氤氲金玉堂。尚有灵蛇下鄜畤，还征瑞宝入陈仓。 
<br>自昔秦奢汉穷武，后庭万馀宫百数。旗回五丈殿千门， 
<br>连绵南隥出西垣。广画螓蛾夸窈窕，罗生玳瑁象昆仑。 
<br>乃眷天晴兴隐恤，古来土木良非一。荆临章观赵丛台。 
<br>何如尧阶将禹室。层栏窈窕下龙舆，清管逶迤半绮疏。 
<br>一听南风引鸾舞，长谣北极仰鹑居。
<br>
<br>
<br>
<br>&nbsp;&nbsp; 卷112_10 【望人家桃李花】贺知章 
<br>
<br>山源夜雨度仙家，朝发东园桃李花。桃花红兮李花白， 
<br>照灼城隅复南陌。南陌青楼十二重，春风桃李为谁容。 
<br>弃置千金轻不顾，踟蹰五马谢相逢。徒言南国容华晚， 
<br>遂叹西家飘落远。的皪长奉明光殿，氛氲半入披香苑。 
<br>苑中珍木元自奇，黄金作叶白银枝。千年万岁不凋落， 
<br>还将桃李更相宜。桃李从来露井傍，成蹊结影矜艳阳。 
<br>莫道春花不可树，会持仙实荐君王。
<br>
<br>
<br>
<br>&nbsp;&nbsp; 卷112_11 【送人之军】贺知章 
<br>
<br>常经绝脉塞，复见断肠流。送子成今别，令人起昔愁。 
<br>陇云晴半雨，边草夏先秋。万里长城寄，无贻汉国忧。
<br>
<br>
<br>
<br>&nbsp;&nbsp; 卷112_12 【奉和圣制送张说上集贤学士赐宴赋得谟字】贺知章 
<br>
<br>西学垂玄览，东堂发圣谟。天光烛武殿，时宰集鸿都。 
<br>枯朽沾皇泽，翾飞舞帝梧。迹同游汗漫，荣是出泥涂。 
<br>三叹承汤鼎，千欢接舜壶。微躯不可答，空欲咏依蒲。
<br>
<br>
<br>
<br>&nbsp;&nbsp; 卷112_13 【奉和圣制送张说巡边】贺知章 
<br>
<br>荒憬尽怀忠，梯航已自通。九攻虽不战，五月尚持戎。 
<br>遣戍征周牒，恢边重汉功。选车命元宰，授律取文雄。 
<br>胄出天弧上，谋成帝幄中。诏旂分夏物，专土锡唐弓。 
<br>帐宿伊川右，钲传晋苑东。饔人藉蕡实，乐正理丝桐。 
<br>岐陌涵馀雨，离川照晚虹。恭闻咏方叔，千载舞皇风。
<br>
<br>
<br>
<br>&nbsp;&nbsp; 卷112_14 【题袁氏别业（一作偶游主人园）】贺知章 
<br>
<br>主人不相识，偶坐为林泉。莫谩愁沽酒，囊中自有钱。
<br>
<br>
<br>
<br>&nbsp;&nbsp; 卷112_15 【咏柳（一作柳枝词）】贺知章 
<br>
<br>碧玉妆成一树高，万条垂下绿丝绦。
<br>不知细叶谁裁出，二月春风似剪刀。
<br>
<br>
<br>
<br>&nbsp;&nbsp; 卷112_16 【采莲曲】贺知章 
<br>
<br>稽山罢雾郁嵯峨，镜水无风也自波。
<br>莫言春度芳菲尽，别有中流采芰荷。
<br>
<br>
<br>
<br>&nbsp;&nbsp; 卷112_17 【回乡偶书二首】贺知章 
<br>
<br>少小离乡老大回，乡音难改鬓毛衰。
<br>儿童相见不相识，笑问客从何处来。
<br>
<br>离别家乡岁月多，近来人事半销磨。
<br>唯有门前镜湖水，春风不改旧时波。
<br>
<br>
<br>
<br>&nbsp;&nbsp; 卷112_18 【答朝士】贺知章 
<br>
<br>fk镂银盘盛蛤蜊，镜湖莼菜乱如丝。
<br>乡曲近来佳此味，遮渠不道是吴儿。
<br>
<br>
<br>
<br>&nbsp;&nbsp; 卷112_19 【句】贺知章 
<br>
<br>落花真好些，一醉一回颠。（见《诗式》）
<br>
<br>
<br>
<br>
<br>
<br> 卷113_1 【敬酬张九龄当涂界留赠之作】裴耀卿 
<br>
<br>茂先实王佐，仲举信时英。气睹冲天发，人将下榻迎。 
<br>珪符肃有命，江国远徂征。九派期方越，千钧或所轻。 
<br>高帆出风迥，孤屿入云平。遄迈嗟于役，离忧空自情。 
<br>饰簪陪早岁，接壤厕专城。旷别心弥轸，宏观义转倾。 
<br>徒然恨饥渴，况乃讽瑶琼。
<br>
<br>
<br>&nbsp;&nbsp; 卷113_2 【酬张九龄使风见示（时为宣州刺史）】裴耀卿 
<br>
<br>兹地五湖邻，艰哉万里人。惊飙翻是托，危浪亦相因。 
<br>宣室才华子，金闺讽议臣。承明有三入，去去速归轮。
<br>
<br>
<br>
<br>&nbsp;&nbsp; 卷113_3 【赠张丞相】宋鼎 
<br>
<br>汉上登飞幰，荆南历旧居。已尝临砌橘，更睹跃池鱼。 
<br>盛德继微渺，深衷能卷舒。义申蓬阁际，情切庙堂初。 
<br>郡挹文章美，人怀燮理馀。皇恩傥照亮，岂厌承明庐。
<br>
<br>
<br>
<br>&nbsp;&nbsp; 卷113_4 【酬故人还山】宋鼎 
<br>
<br>举棹乘春水，归山抚岁华。碧潭宵见月，红树晚开花。 
<br>肃穆轻风度，依微隐径斜。危亭暗松石，幽涧落云霞。 
<br>思鸟吟高树，游鱼戏浅沙。安知馀兴尽，相望紫烟赊。
<br>
<br>
<br>
<br>&nbsp;&nbsp; 卷113_5 【和张荆州九龄晨出郡舍林下】崔颂 
<br>
<br>优闲表政清，林薄赏秋成。江上悬晓月，往来亏复盈。 
<br>天云抗真意，郡阁晦高名。坐啸应无欲，宁辜济物情。
<br>
<br>
<br>
<br>&nbsp;&nbsp; 卷113_6 【奉酬张洪州九龄江上见赠】孙翃 
<br>
<br>受命谳封疆，逢君牧豫章。於焉审虞芮，复尔共舟航。 
<br>怅别秋阴尽，怀归客思长。江皋枉离赠，持此慰他乡。
<br>
<br>
<br>
<br>&nbsp;&nbsp; 卷113_7 【古意赠孙翃】徐仁友 
<br>
<br>南望缑氏岭，山居共涧阴。东西十数里，缅邈方寸心。 
<br>云日落广厦，莺花对孤琴。琴中多苦调，凄切谁复寻。
<br>
<br>
<br>
<br>&nbsp;&nbsp; 卷113_8 【奉和姚令公驾幸温汤喜雪应制】苏绾 
<br>
<br>汉主新丰邑，周王尚父师。云符沛童唱，雪应海神期。 
<br>林变惊春早，山明讶夕迟。况逢温液霈，恩重御裘诗。
<br>
<br>
<br>
<br>&nbsp;&nbsp; 卷113_9 【咏月】康庭芝 
<br>
<br>天使下西楼，光含万里秋。台前疑挂镜，帘外似悬钩。 
<br>张尹将眉学，班姬取扇俦。佳期应借问，为报在刀头。
<br>
<br>
<br>
<br>&nbsp;&nbsp; 卷113_10 【山行见孤松成咏】张宣明 
<br>
<br>孤松郁山椒，肃爽凌清霄。既挺千丈干，亦生百尺条。 
<br>青青恒一色，落落非一朝。大厦今已构，惜哉无人招。 
<br>寒霜十二月，枝叶独不凋。
<br>
<br>
<br>
<br>&nbsp;&nbsp; 卷113_11 【使至三姓咽面】张宣明 
<br>
<br>昔闻班家子，笔砚忽然投。一朝抚长剑，万里入荒陬。 
<br>岂不服艰险，只思清国雠。山川去何岁，霜露几逢秋。 
<br>玉塞已遐廓，铁关方阻修。东都日窅窅，西海此悠悠。 
<br>卒使功名建，长封万里侯。
<br>
<br>
<br>
<br>&nbsp;&nbsp; 卷113_12 【新都南亭别郭大元振】卢崇道 
<br>
<br>竹径女萝蹊，莲洲文石堤。静深人俗断，寻玩往还迷。 
<br>碧潭秀初月，素林惊夕栖。褰幌纳鸟侣，罢琴听猿啼。 
<br>佳辰改宿昔，胜寄在暌携。长怀赏心爱，如玉复如珪。
<br>
<br>
<br>
<br>
<br>
<br>
<br>
<br>
<br> 
<br>&nbsp;&nbsp; 卷114_1 【登翅头山题俨公石壁】包融 
<br>
<br>晨登翅头山，山曛黄雾起。却瞻迷向背，直下失城市。 
<br>暾日衔东郊，朝光生邑里。扫除诸烟氛，照出众楼雉。 
<br>青为洞庭山，白是太湖水。苍茫远郊树，倏忽不相似。 
<br>万象以区别，森然共盈几。坐令开心胸，渐觉落尘滓。 
<br>北岩千馀仞，结庐谁家子。愿陪中峰游，朝暮白云里。
<br>
<br>
<br>&nbsp;&nbsp; 卷114_2 【阮公啸台】包融 
<br>
<br>荒台森荆杞，蒙笼无上路。传是古人迹，阮公长啸处。 
<br>至今清风来，时时动林树。逝者共已远，升攀想遗趣。 
<br>静然荒榛门，久之若有悟。灵光未歇灭，千载知仰慕。
<br>
<br>
<br>
<br>&nbsp;&nbsp; 卷114_3 【酬忠公林亭】包融 
<br>
<br>江外有真隐，寂居岁已侵。结庐近西术，种树久成阴。 
<br>人迹乍及户，车声遥隔林。自言解尘事，咫尺能辎尘。 
<br>为道岂庐霍，会静由吾心。方秋院木落，仰望日萧森。 
<br>持我兴来趣，采菊行相寻。尘念到门尽，远情对君深。 
<br>一谈入理窟，再索破幽襟。安得山中信，致书移尚禽。
<br>
<br>
<br>
<br>&nbsp;&nbsp; 卷114_4 【送国子张主簿】包融 
<br>
<br>湖岸缆初解，莺啼别离处。遥见舟中人，时时一回顾。 
<br>坐悲芳岁晚，花落青轩树。春梦随我心，悠扬逐君去。
<br>
<br>
<br>
<br>&nbsp;&nbsp; 卷114_5 【和陈校书省中玩雪】包融 
<br>
<br>芸阁朝来雪，飘飖正满空。褰开明月下，校理落花中。 
<br>色向怀铅白，光因翰简融。能令草玄者，回思入流风。
<br>
<br>
<br>
<br>&nbsp;&nbsp; 卷114_6 【和崔会稽咏王兵曹厅前涌泉势城中字】包融 
<br>
<br>茂德来征应，流泉入咏歌。含灵符上善，作字表中和。 
<br>有草恒垂露，无风欲偃波。为看人共水，清白定谁多。
<br>
<br>
<br>
<br>&nbsp;&nbsp; 卷114_7 【赋得岸花临水发】包融 
<br>
<br>笑笑傍溪花，丛丛逐岸斜。朝开川上日，夜发浦中霞。 
<br>照灼如临镜，zv茸胜浣纱。春来武陵道，几树落仙家。
<br>
<br>
<br>&nbsp;&nbsp; 卷114_13 【武陵桃源送人】包融 
<br>
<br>武陵川径入幽遐，中有鸡犬秦人家。
<br>先时见者为谁耶，源水今流桃复花。
<br>
<br>
<br>
<br>&nbsp;&nbsp; 卷114_14 【和荐福寺英公新构禅堂】丁仙芝 
<br>
<br>上人久弃世，中道自忘筌。寂照出群有，了心清众缘。 
<br>所以于此地，筑馆开青莲。果药罗砌下，烟虹垂户前。 
<br>咒中洒甘露，指处流香泉。禅远目无事，体清宵不眠。 
<br>枳闻庐山法，松入汉阳禅。一枕西山外，虚舟常浩然。
<br>
<br>
<br>
<br>&nbsp;&nbsp; 卷114_15 【赠朱中书】丁仙芝 
<br>
<br>十年种田滨五湖，十年遭涝尽为芜。频年井税常不足， 
<br>今年缗钱谁为输。东邻转谷五之利，西邻贩缯日已贵。 
<br>而我守道不迁业，谁能肯敢效此事。紫微侍郎白虎殿， 
<br>出入通籍回天眷。晨趋彩笔柏梁篇，昼出雕盘大官膳。 
<br>会应怜尔居素约，可即长年守贫贱。
<br>
<br>
<br>
<br>&nbsp;&nbsp; 卷114_16 【戏赠姚侍御】丁仙芝 
<br>
<br>繁霜晓幕鸣柏乌，待子兽炭然金炉。重门启锁紫髯胡。 
<br>新披骢马陇西驹，头戴獬豸急晨趋。明光殿前见天子， 
<br>今日应弹佞幸夫。
<br>
<br>
<br>
<br>&nbsp;&nbsp; 卷114_17 【馀杭醉歌赠吴山人】丁仙芝 
<br>
<br>晓幕红襟燕，春城白项乌。只来梁上语，不向府中趋。 
<br>城头坎坎鼓声曙，满庭新种樱桃树。桃花昨夜撩乱开， 
<br>当轩发色映楼台。十千兑得馀杭酒，二月春城长命杯。 
<br>酒后留君待明月，还将明月送君回。
<br>
<br>
<br>
<br>&nbsp;&nbsp; 卷114_18 【京中守岁】丁仙芝 
<br>
<br>守岁多然烛，通宵莫掩扉。客愁当暗满，春色向明归。 
<br>玉斗巡初匝，银河落渐微。开正献岁酒，千里间庭闱。
<br>
<br>
<br>
<br>&nbsp;&nbsp; 卷114_19 【渡扬子江】丁仙芝 
<br>
<br>桂楫中流望，空波两畔明。林开扬子驿，山出润州城。 
<br>海尽边阴静，江寒朔吹生。更闻风叶下，淅沥度秋声。
<br>
<br>
<br>
<br>&nbsp;&nbsp; 卷114_20 【长宁公主旧山池】丁仙芝 
<br>
<br>平阳旧池馆，寂寞使人愁。座卷流黄簟，帘垂白玉钩。 
<br>庭闲花自落，门闭水空流。追想吹箫处，应随仙鹤游。
<br>
<br>
<br>
<br>&nbsp;&nbsp; 卷114_21 【剡谿馆闻笛】丁仙芝 
<br>
<br>夜久闻羌笛，寥寥虚客堂。山空响不散，谿静曲宜长。 
<br>草木生边气，城池泛夕凉。虚然异风出，仿佛宿平阳。
<br>
<br>
<br>
<br>&nbsp;&nbsp; 卷114_22 【越裳贡白雉（一作孙昌胤诗）】丁仙芝 
<br>
<br>圣哲承休运，伊夔列上台。覃恩丹徼远，入贡素翚来。 
<br>北阙欣初见，南枝顾未回。敛容残雪净，矫翼片云开。 
<br>驯扰将无惧，翻飞幸不猜。甘从上林里，饮啄自徘徊。
<br>
<br>
<br>
<br>&nbsp;&nbsp; 卷114_23 【江南曲五首】丁仙芝 
<br>
<br>长干斜路北，近浦是儿家。有意来相访，明朝出浣纱。
<br>
<br>发向横塘口，船开值急流。知郎旧时意，且请拢船头。
<br>
<br>昨暝逗南陵，风声波浪阻。入浦不逢人，归家谁信汝。
<br>
<br>未晓已成妆，乘潮去茫茫。因从京口渡，使报邵陵王。
<br>
<br>始下芙蓉楼，言发琅琊岸。急为打船开，恶许傍人见。
<br>
<br>
<br>
<br>&nbsp;&nbsp; 卷114_24 【句】丁仙芝 
<br>
<br>穷花常闭户，秋城闻捣衣。
<br>
<br>树回早秋色，川长迟落晖。（见《吟窗杂录》）
<br>
<br>
<br>
<br>&nbsp;&nbsp; 卷114_25 【石桥琪树】蔡隐丘 
<br>
<br>山上天将近，人间路渐遥。谁当云里见，知欲渡仙桥。
<br>
<br>
<br>
<br>&nbsp;&nbsp; 卷114_26 【句】蔡隐丘 
<br>
<br>整巾千嶂耸，曳履百泉鸣。
<br>
<br>
<br>
<br>&nbsp;&nbsp; 卷114_27 【奉和扈从温泉宫承恩赐浴】蔡希周 
<br>
<br>天行云从指骊宫，浴日馀波锡诏同。彩殿氤氲拥香溜， 
<br>纱窗宛转闭和风。来将兰气冲皇泽，去引星文捧碧空。 
<br>自怜遇坎便能止，愿托仙槎路未通。
<br>
<br>
<br>
<br>&nbsp;&nbsp; 卷114_28 【同家兄题渭南王公别业】蔡希寂 
<br>
<br>好闲知在家，退迹何必深。不出人境外，萧条江海心。 
<br>轩车自来往，空名对清阴。川涘将钓玉，乡亭期散金。 
<br>素晖射流濑，翠色绵森林。曾为诗书癖，宁惟耕稼任。 
<br>吾兄许微尚，枉道来相寻。朝庆老莱服，夕闲安道琴。 
<br>文章遥颂美，寤寐增所钦。既郁苍生望，明时岂陆沉。
<br>
<br>
<br>
<br>&nbsp;&nbsp; 卷114_29 【登福先寺上方然公禅室】蔡希寂 
<br>
<br>名都标佛刹，梵构临河干。举目上方峻，森森青翠攒。 
<br>步登诸劫尽，忽造浮云端。当暑敞扃闼，却嫌絺绤寒。 
<br>禅房最高顶，静者殊闲安。疏雨向空城，数峰帘外盘。 
<br>午钟振衣坐，招我同一餐。真味杂饴露，众香唯茝兰。 
<br>晚来恣偃俯，茶果仍留欢。
<br>
<br>
<br>
<br>&nbsp;&nbsp; 卷114_30 【陕中作】蔡希寂 
<br>
<br>西别秦关近，东行陕服长。川原馀让畔，歌吹忆遗棠。 
<br>河水流城下，山云起路傍。更怜栖泊处，池馆绕林篁。
<br>
<br>
<br>
<br>&nbsp;&nbsp; 卷114_31 【洛阳客舍逢祖咏留宴】蔡希寂 
<br>
<br>绵绵钟漏洛阳城，客舍贫居绝送迎。
<br>逢君贳酒因成醉，醉后焉知世上情。
<br>
<br>
<br>
<br>&nbsp;&nbsp; 卷114_32 【赠张敬微】蔡希寂 
<br>
<br>大河东北望桃林，杂树冥冥结翠阴。
<br>不知君作神仙尉，特讶行来云雾深。
<br>
<br>
<br>
<br>&nbsp;&nbsp; 卷114_33 【江风行（一作长干行）】张潮 
<br>
<br>婿贫如珠玉，婿富如埃尘。贫时不忘旧，富日多宠新。 
<br>妾本富家女，与君为偶匹。惠好一何深，中门不曾出。 
<br>妾有绣衣裳，葳蕤金缕光。念君贫且贱，易此从远方。 
<br>远方三千里，思君心未已。日暮情更来，空望去时水。 
<br>孟夏麦始秀，江上多南风。商贾归欲尽，君今尚巴东。 
<br>巴东有巫山，窈窕神女颜。常恐游此方，果然不知还。
<br>
<br>
<br>
<br>&nbsp;&nbsp; 卷114_34 【襄阳行】张潮 
<br>
<br>玉盘转明珠，君心无定准。昨见襄阳客，剩说襄阳好无尽。 
<br>襄汉水，岘山垂，汉水东流风北吹。只言一世长娇宠， 
<br>那悟今朝见别离。君渡清羌渚，知人独不语， 
<br>妾见鸟栖林，忆君相思深。莫作云间鸿，离声顾俦侣。 
<br>尚如匣中剑，分形会同处。是君妇，识君情， 
<br>怨君恨君为此行。下床一宿不可保，况乃万里襄阳城。 
<br>襄阳传近大堤北，君到襄阳莫回惑。大堤诸女儿， 
<br>怜钱不怜德。
<br>
<br>
<br>
<br>&nbsp;&nbsp; 卷114_35 【采莲词】张潮 
<br>
<br>朝出沙头日正红，晚来云起半江中。
<br>赖逢邻女曾相识，并著莲舟不畏风。
<br>
<br>
<br>
<br>&nbsp;&nbsp; 卷114_36 【江南行】张潮 
<br>
<br>茨菰叶烂别西湾，莲子花开犹未还。
<br>妾梦不离江水上，人传郎在凤凰山。
<br>
<br>
<br>
<br>&nbsp;&nbsp; 卷114_37 【长干行（一作李白诗，一作李益诗）】张潮 
<br>
<br>忆昔深闺里，烟尘不曾识。嫁与长干人，沙头候风色。 
<br>五月南风兴，思君下巴陵。八月西风起，想君发扬子。 
<br>去来悲如何，见少离别多。湘潭几日到，妾梦越风波。 
<br>昨夜狂风度，吹折江头树。淼淼暗无边，行人在何处。 
<br>北客真三公，朱衣满江中。薄暮来投宿，数朝不肯东。 
<br>好乘浮云骢，佳期兰渚东。鸳鸯绿浦上，翡翠锦屏中。 
<br>自怜十五馀，颜色桃花红。那作商人妇，愁水复愁风。
<br>
<br>
<br>
<br>&nbsp;&nbsp; 卷114_38 【句】张潮 
<br>
<br>寒林苞晚橘，风絮露垂杨。（《纪事》。又见周瑀诗中）
<br>
<br>
<br>
<br>&nbsp;&nbsp; 卷114_39 【游栖霞寺】张翚 
<br>
<br>跻险入幽林，翠微含竹殿。泉声无休歇，山色时隐见。 
<br>潮来杂风雨，梅落成霜霰。一从方外游，顿觉尘心变。
<br>
<br>
<br>
<br>&nbsp;&nbsp; 卷114_40 【绝句】张翚 
<br>
<br>茫茫烟水上，日暮阴云飞。孤坐正愁绪，湖南谁捣衣。
<br>
<br>
<br>
<br>&nbsp;&nbsp; 卷114_41 【潘司马别业】周瑀 
<br>
<br>门对青山近，汀牵绿草长。寒深包晚橘，风紧落垂杨。 
<br>湖畔闻渔唱，天边数雁行。萧然有高士，清思满书堂。
<br>
<br>
<br>
<br>&nbsp;&nbsp; 卷114_42 【送潘三入京】周瑀 
<br>
<br>故人嗟此别，相送出烟坰。柳色分官路，荷香入水亭。 
<br>离歌未尽曲，酌酒共忘形。把手河桥上，孤山日暮青。
<br>
<br>
<br>
<br>&nbsp;&nbsp; 卷114_43 【临川山行】周瑀 
<br>
<br>朝见青山雪，暮见青山云。云山无断绝，秋思日纷纷。
<br>
<br>
<br>
<br>&nbsp;&nbsp; 卷114_44 【清谿馆作】谈戭 
<br>
<br>指途清谿里，左右唯深林。云蔽望乡处，雨愁为客心。 
<br>遇人多物役，听鸟时幽音。何必沧浪水，庶兹浣尘襟。
<br>
<br>
<br>
<br>&nbsp;&nbsp; 卷114_45 【句】谈戭 
<br>
<br>清清江潭树，日夕增所思。
<br>
<br>
<br>
<br>&nbsp;&nbsp; 卷114_46 【塞上】殷遥 
<br>
<br>万里隤城在，三边虏气衰。沙填孤嶂角，烧断故关碑。 
<br>马色经寒惨，雕声带晚悲。将军正闲暇，留客换歌辞。
<br>
<br>
<br>
<br>&nbsp;&nbsp; 卷114_47 【送友人下第归省（一作刘得仁诗）】殷遥 
<br>
<br>君此卜行日，高堂应梦归。莫将和氏泪，滴著老莱衣。 
<br>岳雨连河细，田禽出麦飞。到家调膳后，吟好送斜晖。
<br>
<br>
<br>
<br>&nbsp;&nbsp; 卷114_48 【送杜士瞻楚州觐省】殷遥 
<br>
<br>风流与才思，俱似晋时人。淮月归心促，江花入兴新。 
<br>云深沧海暮，柳暗白门春。共道官犹小，怜君孝养亲。
<br>
<br>
<br>
<br>&nbsp;&nbsp; 卷114_49 【友人山亭】殷遥 
<br>
<br>故人虽薄宦，往往涉清溪。凿牖对山月，褰裳拂涧霓。 
<br>游鱼逆水上，宿鸟向风栖。一见桃花发，能令秦汉迷。
<br>
<br>
<br>
<br>&nbsp;&nbsp; 卷114_50 【春晚山行】殷遥 
<br>
<br>寂历青山晚，山行趣不稀。野花成子落，江燕引雏飞。 
<br>暗草薰苔径，晴杨扫石矶。俗人犹语此，余亦转忘归。
<br>
<br>
<br>
<br>&nbsp;&nbsp; 卷114_51 【寄张徵古】沈如筠 
<br>
<br>寂历远山意，微冥半空碧。绿萝无冬春，彩云竟朝夕。 
<br>张子海内奇，久为岩中客。圣君当梦想，安得老松石。
<br>
<br>
<br>
<br>&nbsp;&nbsp; 卷114_52 【闺怨二首】沈如筠 
<br>
<br>雁尽书难寄，愁多梦不成。愿随孤月影，流照伏波营。
<br>
<br>陇底嗟长别，流襟一动君。何言幽咽所，更作死生分。
<br>
<br>
<br>
<br>&nbsp;&nbsp; 卷114_53 【寄天台司马道士】沈如筠 
<br>
<br>河洲花艳爚，庭树光彩蒨。白云天台山，可思不可见。
<br>
<br>
<br>
<br>&nbsp;&nbsp; 卷114_54 【句】沈如筠 
<br>
<br>思酸寒雁断，淅沥秋树空。
<br>
<br>渔阳燕旧都，美女花不如。（见《吟窗杂录》）
<br>
<br>
<br>
<br>&nbsp;&nbsp; 卷114_55 【咏黄莺（一作郑愔诗，又作郑缙）】孙处玄 
<br>
<br>欲啭声犹涩，将飞羽未调。高风不借便，何处得迁乔。
<br>
<br>
<br>
<br>&nbsp;&nbsp; 卷114_56 【失题】孙处玄 
<br>
<br>汉家轻壮士，无状杀彭王。一遇风尘起，令谁守四方。
<br>
<br>
<br>
<br>&nbsp;&nbsp; 卷114_57 【句】孙处玄 
<br>
<br>残花与露落，坠叶随风翻。
<br>
<br>日侧南涧幽，风凝北林暮。
<br>
<br>
<br>
<br>&nbsp;&nbsp; 卷114_58 【折杨柳】徐延寿 
<br>
<br>大道连国门，东西种杨柳。葳蕤君不见，袅娜垂来久。 
<br>缘枝栖暝禽，雄去雌独吟。馀花怨春尽，微月起秋阴。 
<br>坐望窗中蝶，起攀枝上叶。好风吹长条，婀娜何如妾。 
<br>妾见柳园新，高楼四五春。莫吹胡塞曲，愁杀陇头人。
<br>
<br>
<br>
<br>&nbsp;&nbsp; 卷114_59 【南州行】徐延寿 
<br>
<br>摇艇至南国，国门连大江。中洲西边岸，数步一垂杨。 
<br>金钏越溪女，罗衣胡粉香。织缣春卷幔，采蕨暝提筐。 
<br>弄瑟娇垂幌，迎人笑下堂。河头浣衣处，无数紫鸳鸯。
<br>
<br>
<br>
<br>&nbsp;&nbsp; 卷114_60 【人日剪彩】徐延寿 
<br>
<br>闺妇持刀坐，自怜裁剪新。叶催情缀色，花寄手成春。 
<br>帖燕留妆户，黏鸡待饷人。擎来问夫婿，何处不如真。
<br>
<br>
<br>
<br>&nbsp;&nbsp; 卷114_61 【南中感怀】樊晃 
<br>
<br>南路蹉跎客未回，常嗟物候暗相催。
<br>四时不变江头草，十月先开岭上梅。
<br>
<br>
<br>
<br>&nbsp;&nbsp; 卷114_62 【句】樊晃 
<br>
<br>巧裁蝉鬓畏风吹，尽作蛾眉恐人妒。
<br>
<br> 
<br> 
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷115_1 【和户部杨员外伯成寓直】李憕 
<br>
<br>落日弥纶地，公才画省郎。词惊起草笔，坐引护衣香。 
<br>双阙天河近，千门夕漏长。遥知台上宿，不独有文强。
<br>
<br>
<br>&nbsp;&nbsp; 卷115_2 【同望幸新亭赐钱公宴】李憕 
<br>
<br>感梦通玄化，覃恩降紫宸。赐钱开汉府，分帛醉尧人。 
<br>地隔朝宗庆，亭临卜洛新。行看广云雨，二月次东巡。
<br>
<br>
<br>
<br>&nbsp;&nbsp; 卷115_3 【奉和圣制从蓬莱向兴庆阁道中留春雨中春望之作应制】李憕 
<br>
<br>别馆春还淑气催，三宫路转凤凰台。云飞北阙轻阴散， 
<br>雨歇南山积翠来。御柳遥随天仗发，林花不待晓风开。 
<br>已知圣泽深无限，更喜年芳入睿才。
<br>
<br>
<br>
<br>&nbsp;&nbsp; 卷115_4 【铜雀妓】李邕 
<br>
<br>西陵望何及，弦管徒在兹。谁言死者乐，但令生者悲。 
<br>丈夫有馀志，儿女焉足私。扰扰多俗情，投迹互相师。 
<br>直节岂感激，荒淫乃凄其。颍水有许由，西山有伯夷。 
<br>颂声何寥寥，唯闻铜雀诗。君举良未易，永为后代嗤。
<br>
<br>
<br>
<br>&nbsp;&nbsp; 卷115_5 【咏云】李邕 
<br>
<br>彩云惊岁晚，缭绕孤山头。散作五般色，凝为一段愁。 
<br>影虽沉涧底，形在天际游。风动必飞去，不应长此留。
<br>
<br>
<br>
<br>&nbsp;&nbsp; 卷115_6 【登历下古城员外孙新亭】李邕 
<br>
<br>吾宗固神秀，体物写谋长。形制开古迹，曾冰延乐方。 
<br>太山雄地理，巨壑眇云庄。高兴汩烦促，永怀清典常。 
<br>含弘知四大，出入见三光。负郭喜粳稻，安时歌吉祥。
<br>
<br>
<br>
<br>&nbsp;&nbsp; 卷115_7 【奉和初春幸太平公主南庄应制】李邕 
<br>
<br>传闻银汉支机石，复见金舆出紫微。织女桥边乌鹊起， 
<br>仙人楼上凤凰飞。流风入座飘歌扇，瀑水侵阶溅舞衣。 
<br>今日还同犯牛斗，乘槎共逐海潮归。
<br>
<br>
<br>
<br>&nbsp;&nbsp; 卷115_8 【奉使登终南山】王湾 
<br>
<br>常爱南山游，因而尽原隰。数朝至林岭，百仞登嵬岌。 
<br>石壮马径穷，苔色步缘入。物奇春状改，气远天香集。 
<br>虚洞策杖鸣，低云拂衣湿。倚岩见庐舍，入户欣拜揖。 
<br>问性矜勤劳，示心教澄习。玉英时共饭，芝草为余拾。 
<br>境绝人不行，潭深鸟空立。一乘从此授，九转兼是给。 
<br>辞处若轻飞，憩来唯吐吸。闲襟超已胜，回路倏而及。 
<br>烟色松上深，水流山下急。渐平逢车骑，向晚睨城邑。 
<br>峰在野趣繁，尘飘宦情涩。辛苦久为吏，劳生何妄执。 
<br>日暮怀此山，悠然赋斯什。
<br>
<br>
<br>
<br>&nbsp;&nbsp; 卷115_9 【晚夏马嵬卿叔池亭即事寄京都一二知己】王湾 
<br>
<br>忝职畿甸淹，滥陪时俊后。才轻策疲劣，势薄常驱走。 
<br>牵役劳风尘，秉心在岩薮。宗贤开别业，形胜代希偶。 
<br>竹绕清渭滨，泉流白渠口。逡巡期赏会，挥忽变星斗。 
<br>逮此乘务闲，因而访幽叟。入来殊景物，行复洗纷垢。 
<br>林静秋色多，潭深月光厚。盛香莲近拆，新味瓜初剖。 
<br>滞拙怀隐沦，书之寄良友。
<br>
<br>
<br>
<br>&nbsp;&nbsp; 卷115_10 【丽正殿赐宴同勒天前烟年四韵应制】王湾 
<br>
<br>金殿忝陪贤，琼羞忽降天。鼎罗仙掖里，觞拜琐闱前。 
<br>院逼青霄路，厨和紫禁烟。酒酣空忭舞，何以答昌年。
<br>
<br>
<br>
<br>&nbsp;&nbsp; 卷115_11 【奉和贺监林月清酌】王湾 
<br>
<br>华月当秋满，朝英假兴同。净林新霁入，规院小凉通。 
<br>碎影行筵里，摇花落酒中。消宵凝爽意，并此助文雄。
<br>
<br>
<br>
<br>&nbsp;&nbsp; 卷115_12 【次北固山下】王湾 
<br>
<br>客路青山外，行舟绿水前。潮平两岸阔，风正一帆悬。 
<br>海日生残夜，江春入旧年。乡书何处达，归雁洛阳边。
<br>
<br>
<br>
<br>&nbsp;&nbsp; 卷115_13 【观搊筝（一作祖咏诗）】王湾 
<br>
<br>虚室有秦筝，筝新月复清。弦多弄委曲，柱促语分明。 
<br>晓怨凝繁手，春娇入曼声。近来唯此乐，传得美人情。
<br>
<br>
<br>
<br>&nbsp;&nbsp; 卷115_14 【晚春诣苏州敬赠武员外】王湾 
<br>
<br>苏台忆季常，飞棹历江乡。持此功曹掾，初离华省郎。 
<br>贵门生礼乐，明代秉文章。嘉郡位先进，鸿儒名重扬。 
<br>爰从姻娅贬，岂失忠信防。万里行骥足，十年暌凤翔。 
<br>回迁翊元圣，入拜伫惟良。别业对南浦，群书满北堂。 
<br>意深投辖盛，才重接筵光。陋学叨铅简，弱龄许翰场。 
<br>神驰劳旧国，颜展别殊方。际晓杂氛散，残春众物芳。 
<br>烟和疏树满，雨续小谿长。旅拙感成慰，通贤顾不忘。 
<br>从来琴曲罢，开匣为君张。
<br>
<br>
<br>
<br>&nbsp;&nbsp; 卷115_15 【秋夜寓直即事怀赠萧令公裴侍郎兼通简南省诸友人】王湾 
<br>
<br>圣主万年兴，贤臣数载升。古灵传岳秀，宏量禀川澄。 
<br>畿甸举长策，风霜秉直绳。出车遥俗震，登阁满朝称。 
<br>赋简流亡辑，农安政理凭。还家新长幼，巡垄旧沟塍。 
<br>忠梗大勋立，寰瀛堕业惩。焚香兼御史，悬镜委中丞。 
<br>旟隼当朝立，台骢发郡乘。司徒汉家重，国典颍川征。 
<br>云路俄平入，台阶忽上凌。秉钧调造化，宣綍慰黎烝。 
<br>金省方秋作，瑶轩直夜凭。中书赠陈准，右相简王陵。 
<br>三杰贤更穆，百僚欢且兢。摇怀及宾友，计曲辨淄渑。 
<br>阊阖暝阴散，钩陈爽气凝。月深宫树转，河近禁楼冰。 
<br>卑吏夙驱策，微涓效斗升。望麾宵继火，书板曙怀蒸。 
<br>彼此虽流盼，规模转服膺。惠将霄汉隔，劳或岁时矜。 
<br>位重恩宁滥，才轻慑不胜。林峦甘独往，疵贱苦相仍。 
<br>敢忘衔花雀，思同附骥蝇。平生逐鸟雀，何日嗣苍鹰。
<br>
<br>
<br>
<br>&nbsp;&nbsp; 卷115_16 【哭补阙亡友綦毋学士】王湾 
<br>
<br>明代资多士，儒林得异才。书从金殿出，人向玉墀来。 
<br>词学张平子，风仪褚彦回。崇仪希上德，近侍接元台。 
<br>曩契心期早，今游宴赏陪。屡迁君擢桂，分尉我从梅。 
<br>忽遇乘轺客，云倾构厦材。泣为洹水化，叹作泰山颓。 
<br>冀善初将慰，寻言半始猜。位联情易感，交密痛难裁。 
<br>远日寒旌暗，长风古挽哀。寰中无旧业，行处有新苔。 
<br>反哭魂犹寄，终丧子尚孩。葬田门吏给，坟木路人栽。 
<br>遽泄悲成往，俄传宠令回。玄经贻石室，朱绂耀泉台。 
<br>地古春长闭，天明夜不开。登山一临哭，挥泪满蒿莱。
<br>
<br>
<br>
<br>&nbsp;&nbsp; 卷115_17 【闰月七日织女】王湾 
<br>
<br>耿耿曙河微，神仙此夜稀。今年七月闰，应得两回归。
<br>
<br>
<br>
<br>&nbsp;&nbsp; 卷115_18 【句】王湾 
<br>
<br>月华照杵空随妾，风响传砧不到君。（见《河岳英灵集》）
<br>
<br>
<br>
<br>&nbsp;&nbsp; 卷115_19 【应诏赋得除夜（一作王諲诗）】史青 
<br>
<br>今岁今宵尽，明年明日催。寒随一夜去，春逐五更来。 
<br>气色空中改，容颜暗里回。风光人不觉，已著后园梅。
<br>
<br>
<br>
<br>&nbsp;&nbsp; 卷115_20 【汴堤柳（一本作题河边枯柳）】王泠然 
<br>
<br>隋家天子忆扬州，厌坐深宫傍海游。穿地凿山开御路， 
<br>鸣笳叠鼓泛清流。流从巩北分河口，直到淮南种官柳。 
<br>功成力尽人旋亡，代谢年移树空有。当时彩女侍君王， 
<br>绣帐旌门对柳行。青叶交垂连幔色，白花飞度染衣香。 
<br>今日摧残何用道，数里曾无一枝好。驿骑征帆损更多， 
<br>山精野魅藏应老。凉风八月露为霜，日夜孤舟入帝乡。 
<br>河畔时时闻木落，客中无不泪沾裳。
<br>
<br>
<br>
<br>&nbsp;&nbsp; 卷115_21 【夜光篇】王泠然 
<br>
<br>游人夜到汝阳间，夜色冥濛不解颜。谁家暗起寒山烧， 
<br>因此明中得见山。山头山下须臾满，历险缘深无暂断。 
<br>焦声散著群树鸣，炎气傍林一川暖。是时西北多海风， 
<br>吹上连天光更雄。浊烟熏月黑，高艳爇云红。 
<br>初谓炼丹仙灶里，还疑铸剑神谿中。划为飞电来照物， 
<br>乍作流星并上空。西山无草光已灭，东顶荧荧犹未绝。 
<br>沸汤空谷数道水，融盖阴崖几年雪。两京贫病若为居， 
<br>四壁皆成凿照馀。未得贵游同秉烛，唯将半影借披书。
<br>
<br>
<br>
<br>&nbsp;&nbsp; 卷115_22 【古木卧平沙】王泠然 
<br>
<br>古木卧平沙，摧残岁月赊。有根横水石，无叶拂烟霞。 
<br>春至苔为叶，冬来雪作花。不逢星汉使，谁辨是灵槎。
<br>
<br>
<br>
<br>&nbsp;&nbsp; 卷115_23 【淮南寄舍弟】王泠然 
<br>
<br>昔予从不调，经岁旅淮源。念尔长相失，何时返故园。 
<br>寄书迷处所，分袂隔凉温。远道俱为客，他乡共在原。 
<br>归情春伴雁，愁泣夜随猿。愧见高堂上，朝朝独倚门。
<br>
<br>
<br>
<br>&nbsp;&nbsp; 卷115_24 【句】王泠然 
<br>
<br>林狖欺童子，山精试老僧。（《山寺》）
<br>
<br>陈兵剑阁山将动，饮马珠江水不流。（咏八阵图送人）
<br>
<br>官微思倚玉，文浅怯投珠。（《赠张公子协律》）
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷116_1 【春江花月夜二首】张子容 
<br>
<br>林花发岸口，气色动江新。此夜江中月，流光花上春。 
<br>分明石潭里，宜照浣纱人。
<br>
<br>交甫怜瑶珮，仙妃难重期。沉沉绿江晚，惆怅碧云姿。 
<br>初逢花上月，言是弄珠时。
<br>
<br>
<br>&nbsp;&nbsp; 卷116_2 【云阳驿陪崔使君邵道士夜宴】张子容 
<br>
<br>一尉东南远，谁知此夜欢。诸侯倾皂盖，仙客整黄冠。 
<br>染翰灯花满，飞觞云气寒。欣承国士遇，更借美人看。
<br>
<br>
<br>
<br>&nbsp;&nbsp; 卷116_3 【除夜乐城逢孟浩然】张子容 
<br>
<br>远客襄阳郡，来过海岸家。樽开柏叶酒，灯发九枝花。 
<br>妙曲逢卢女，高才得孟嘉。东山行乐意，非是竞繁华。
<br>
<br>
<br>
<br>&nbsp;&nbsp; 卷116_4 【送苏倩游天台】张子容 
<br>
<br>灵异寻沧海，笙歌访翠微。江鸥迎共狎，云鹤待将飞。 
<br>琪树尝仙果，琼楼试羽衣。遥知神女问，独怪阮郎归。
<br>
<br>
<br>
<br>&nbsp;&nbsp; 卷116_5 【泛永嘉江日暮回舟】张子容 
<br>
<br>无云天欲暮，轻鹢大江清。归路烟中远，回舟月上行。 
<br>傍潭窥竹暗，出屿见沙明。更值微风起，乘流丝管声。
<br>
<br>
<br>
<br>&nbsp;&nbsp; 卷116_6 【永嘉即事寄赣县袁少府瓘】张子容 
<br>
<br>山绕楼台出，谿通里閈斜。曾为谢客郡，多有逐臣家。 
<br>海气朝成雨，江天晚作霞。题书报贾谊，此湿似长沙。
<br>
<br>
<br>
<br>&nbsp;&nbsp; 卷116_7 【乐城岁日赠孟浩然（一作王维诗）】张子容 
<br>
<br>土地穷瓯越，风光肇建寅。插桃销瘴疠，移竹近阶墀。 
<br>半是吴风俗，仍为楚岁时。更逢习凿齿，言在汉川湄。
<br>
<br>
<br>
<br>&nbsp;&nbsp; 卷116_8 【永嘉作】张子容 
<br>
<br>拙宦从江左，投荒更海边。山将孤屿近，水共恶谿连。 
<br>地湿梅多雨，潭蒸竹起烟。未应悲晚发，炎瘴苦华年。
<br>
<br>
<br>
<br>&nbsp;&nbsp; 卷116_9 【送孟八浩然归襄阳二首（下篇一作王维诗）】张子容 
<br>
<br>东越相逢地，西亭送别津。风潮看解缆，云海去愁人。 
<br>乡在桃林岸，山连枫树春。因怀故园意，归与孟家邻。
<br>
<br>杜门不欲出，久与世情疏。以此为长策，劝君归旧庐。 
<br>醉歌田舍酒，笑读古人书。好是一生事，无劳献子虚。
<br>
<br>
<br>
<br>&nbsp;&nbsp; 卷116_10 【贬乐城尉日作】张子容 
<br>
<br>窜谪边穷海，川原近恶谿。有时闻虎啸，无夜不猿啼。 
<br>地暖花长发，岩高日易低。故乡可忆处，遥指斗牛西。
<br>
<br>
<br>
<br>&nbsp;&nbsp; 卷116_11 【自乐城赴永嘉枉路泛白湖寄松阳李少府】张子容 
<br>
<br>西行碍浅石，北转入谿桥。树色烟轻重，湖光风动摇。 
<br>百花乱飞雪，万岭叠青霄。猿挂临潭筱，鸥迎出浦桡。 
<br>惟应赏心客，兹路不言遥。
<br>
<br>
<br>
<br>&nbsp;&nbsp; 卷116_12 【九日陪润州邵使君登北固山】张子容 
<br>
<br>五马向西椒，重阳坐丽谯。徐州带绿水，楚国在青霄。 
<br>张幕连江树，开筵接海潮。凌云词客语，回雪舞人娇。 
<br>梅福惭仙吏，羊公赏下僚。新丰酒旧美，况是菊花朝。
<br>
<br>
<br>
<br>&nbsp;&nbsp; 卷116_13 【璧池望秋月】张子容 
<br>
<br>凉夜窥清沼，池空水月秋。满轮沉玉镜，半魄落银钩。 
<br>蟾影摇轻浪，菱花渡浅流。漏移光渐洁，云敛色偏浮。 
<br>似璧悲三献，疑珠怯再投。能持千里意，来照楚乡愁。
<br>
<br>
<br>
<br>&nbsp;&nbsp; 卷116_14 【长安早春（一作孟浩然诗）】张子容 
<br>
<br>开国维东井，城池起北辰。咸歌太平日，共乐建寅春。 
<br>雪尽黄山树，冰开黑水津。草迎金埒马，花伴玉楼人。 
<br>鸿渐看无数，莺歌听欲频。何当桂枝擢，还及柳条新。
<br>
<br>
<br>
<br>&nbsp;&nbsp; 卷116_15 【赠司勋萧郎中】张子容 
<br>
<br>作相开黄阁，为郎奏赤墀。君臣道合体，父子贵同时。 
<br>国以推贤答，家无内举疑。凤池真水镜，兰省得华滋。 
<br>未睹风流日，先闻新赋诗。江山清谢脁，花木媚丘迟。 
<br>吏部来何暮，王言念在兹。丹青无不可，霖雨亦相期。 
<br>昔我投荒处，孤烟望岛夷。群鸥终日狎，落叶数年悲。 
<br>渔父留歌咏，江妃入兴词。今将献知己，相感勿吾欺。
<br>
<br>
<br>
<br>&nbsp;&nbsp; 卷116_16 【巫山】张子容 
<br>
<br>巫岭岧峣天际重，佳期宿昔愿相从。
<br>朝云暮雨连天暗，神女知来第几峰。
<br>
<br>
<br>
<br>&nbsp;&nbsp; 卷116_17 【除日】张子容 
<br>
<br>腊月今知晦，流年此夕除。拾樵供岁火，帖牖作春书。 
<br>柳觉东风至，花疑小雪馀。忽逢双鲤赠，言是上冰鱼。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
