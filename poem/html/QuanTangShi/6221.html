<HTML>
<HEAD>
<TITLE>全唐诗 卷722-726 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷722-726</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷722-726</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6221"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷722-726')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷722-726]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷722_1 【题薛少府庄】李洞 
<br>
<br>何须凿井饮，门占古溪居。寂寞苔床卧，寒虚玉柄书。 
<br>有期登白阁，又得赏红蕖。清浅蒲根水，时看鹭啄鱼。
<br>
<br>
<br>&nbsp;&nbsp; 卷722_2 【寄太白隐者】李洞 
<br>
<br>开辟已来雪，为山长欠春。高遮辞碛雁，寒噤入川人。 
<br>栈阁交冰柱，耕樵隔日轮。此中栖息者，不识两京尘。
<br>
<br>
<br>
<br>&nbsp;&nbsp; 卷722_3 【秋宿青龙禅阁】李洞 
<br>
<br>前山不可望，暮色渐沉规。日转须弥北，蟾来渤海西。 
<br>风铃乱僧语，霜枿欠猿啼。阁外千家月，分明见里迷。
<br>
<br>
<br>
<br>&nbsp;&nbsp; 卷722_4 【登圭峰旧隐寄荐福栖白上人】李洞 
<br>
<br>返照塔轮边，残霖滴几悬。夜寒吟病甚，秋健讲声圆。 
<br>粟穗干灯焰，苔根浊水泉。西峰埋藓石，秋月即师禅。
<br>
<br>
<br>
<br>&nbsp;&nbsp; 卷722_5 【将之蜀别友人】李洞 
<br>
<br>嘉陵雨色青，澹别酌参苓。到蜀高诸岳，窥天合四溟。 
<br>书来应隔雪，梦觉已无星。若遇多吟友，何妨勘竺经。
<br>
<br>
<br>
<br>&nbsp;&nbsp; 卷722_6 【吊膳曹从叔郎中】李洞 
<br>
<br>华省支残俸，寒蔬办祭稀。安坟对白阁，买石折朱衣。 
<br>蜀客弹琴哭，江鸥入宅飞。帆吹佳句远，不独遍王畿。
<br>
<br>
<br>
<br>&nbsp;&nbsp; 卷722_7 【乱后龙州送郑郎中兼寄郑侍御】李洞 
<br>
<br>待车登叠嶂，经乱集鴒原。省坏兰终洁，台寒柏有根。 
<br>县清江入峡，楼静雪连村。莫隐匡山社，机云受晋恩。
<br>
<br>
<br>
<br>&nbsp;&nbsp; 卷722_8 【段秀才溪居送从弟游泾陇】李洞 
<br>
<br>抱疾寒溪卧，因循草木青。相留开夏蜜，辞去见秋萤。 
<br>朔雪痕侵雍，边烽焰照泾。烟沈陇山色，西望涕交零。
<br>
<br>
<br>
<br>&nbsp;&nbsp; 卷722_9 【题刘相公光德里新构茅亭】李洞 
<br>
<br>野色迷亭晓，龙墀待押班。带涎移海木，兼雪写湖山。 
<br>月白吟床冷，河清直印闲。唐封三万里，人偃翠微间。
<br>
<br>
<br>
<br>&nbsp;&nbsp; 卷722_10 【江峡寇乱寄怀吟僧】李洞 
<br>
<br>半锡探寒流，别师猿鹤洲。二三更后雨，四十字边秋。 
<br>立塞吟霞石，敲鼙看雪楼。扶亲何处隐，惊梦入嵩丘。
<br>
<br>
<br>
<br>&nbsp;&nbsp; 卷722_11 【贺昭国从叔员外转本曹郎中】李洞 
<br>
<br>苔砌塔阴浓，朝回尚叫蛩。粟征山县欠，官转水曹重。 
<br>灯照楼中雨，书求海上峰。诗家无骤显，一一古人踪。
<br>
<br>
<br>
<br>&nbsp;&nbsp; 卷722_12 【赠宋校书】李洞 
<br>
<br>曾伴元戎猎，寒来梦北军。闲身不计日，病鹤放归云。 
<br>石上铺棋势，船中赌酒分。长言买天姥，高卧谢人群。
<br>
<br>
<br>
<br>&nbsp;&nbsp; 卷722_13 【越公上人洛中归寄南孟家兄弟】李洞 
<br>
<br>洛下因归去，关西忆二龙。笠漫河岸雪，衣着虢城钟。 
<br>睡鸭浮寒水，樵人出远峰。何当化闾俗，护取草堂松。
<br>
<br>
<br>
<br>&nbsp;&nbsp; 卷722_14 【龙州送裴秀才】李洞 
<br>
<br>违拜旆旗前，松阴路半千。楼冲高雪会，驿闭乱云眠。 
<br>榜挂临江省，名题赴宅筵。人求新蜀赋，应贵浣花笺。
<br>
<br>
<br>
<br>&nbsp;&nbsp; 卷722_15 【题慈恩友人房】李洞 
<br>
<br>贾生耽此寺，胜事入诗多。鹤宿星千树，僧归烧一坡。 
<br>塔棱垂雪水，江色映茶锅。长久堪栖息，休言忆镜波。
<br>
<br>
<br>
<br>&nbsp;&nbsp; 卷722_16 【寄窦禅山薛秀才】李洞 
<br>
<br>窦岭吟招隐，新诗满集贤。白衫春絮暖，红纸夏云鲜。 
<br>琴缠江丝细，棋分海石圆。因知醉公子，虚写世人传。
<br>
<br>
<br>
<br>&nbsp;&nbsp; 卷722_17 【西蜀与崔先生话东洛旧游】李洞 
<br>
<br>王屋峭难名，三刀梦四更。日升当地缺，星尽未天明。 
<br>度雪云林湿，穿松角韵清。崔家开锦浪，忆着水窗声。
<br>
<br>
<br>
<br>&nbsp;&nbsp; 卷722_18 【上昭国水部从叔郎中】李洞 
<br>
<br>极南极北游，东泛复西流。行匝中华地，魂销四海秋。 
<br>题诗在琼府，附舶出青州。不遇一公子，弹琴吊古丘。
<br>
<br>
<br>
<br>&nbsp;&nbsp; 卷722_19 【题玉芝赵尊师院】李洞 
<br>
<br>晓起磬房前，真经诵百篇。漱流星入齿，照镜石差肩。 
<br>静闭街西观，存思海上仙。闲听说五岳，穷遍一根莲。
<br>
<br>
<br>
<br>&nbsp;&nbsp; 卷722_20 【送卢少府之任巩洛】李洞 
<br>
<br>从知东甸尉，铨注似恩除。带土移嵩术，和泉送尹鱼。 
<br>印床寒鹭宿，壁记醉僧书。堂下诸昆在，无妨候起居。
<br>
<br>
<br>
<br>&nbsp;&nbsp; 卷722_21 【送人归觐河中】李洞 
<br>
<br>青门冢前别，道路武关西。有寺云连石，无僧叶满溪。 
<br>河长随鸟尽，山远与人齐。觐省波涛县，寒窗响曙鸡。
<br>
<br>
<br>
<br>&nbsp;&nbsp; 卷722_22 【锦城秋寄怀弘播上人】李洞 
<br>
<br>极顶云兼冻，孤城露洗初。共辞嵩少雪，久绝贝多书。 
<br>远照雁行细，寒条狖挂虚。分泉煎月色，忆就茗林居。
<br>
<br>
<br>
<br>&nbsp;&nbsp; 卷722_23 【圭峰溪居寄怀韦曲曹秀才】李洞 
<br>
<br>南北飞山雪，万片寄相思。东西曲流水，千声泻别离。 
<br>巴猿学导引，陇鸟解吟诗。翻羡家林赏，世人那得知。
<br>
<br>
<br>
<br>&nbsp;&nbsp; 卷722_24 【送舍弟之山南】李洞 
<br>
<br>南山入谷游，去彻山南州。下马云未尽，听猿星正稠。 
<br>印茶泉绕石，封国角吹楼。远宦有何兴，贫兄无计留。
<br>
<br>
<br>
<br>&nbsp;&nbsp; 卷722_25 【题南鉴公山房】李洞 
<br>
<br>竹房开处峭，迥挂半山灯。石磬敲来穴，不知何代僧。 
<br>讲归双袖雪，禅起一盂冰。唯说黄桑屐，当时着秣陵。
<br>
<br>
<br>
<br>&nbsp;&nbsp; 卷722_26 【送知己】李洞 
<br>
<br>郡清官舍冷，枕席溅山泉。药气来人外，灯光到鹤边。 
<br>梦秦书印斗，思越画渔船。掷笏南归去，波涛路几千。
<br>
<br>
<br>
<br>&nbsp;&nbsp; 卷722_27 【送人赴职湘潭】李洞 
<br>
<br>南征虽赴辟，其奈负高科。水合湘潭住，山分越国多。 
<br>梅花雪共下，文□□相和。白发陪官宴，红旗影里歌。
<br>
<br>
<br>
<br>&nbsp;&nbsp; 卷722_28 【过野叟居】李洞 
<br>
<br>野人居止处，竹色与山光。留客羞蔬饭，洒泉开草堂。 
<br>雨馀松子落，风过朮苗香。尽日无炎暑，眠君青石床。
<br>
<br>
<br>
<br>&nbsp;&nbsp; 卷722_29 【吊郑宾客】李洞 
<br>
<br>朝行丧名节，岳色惨天风。待漏秋吟断，焚香夜直空。 
<br>骨寒依垄草，家尽逐边鸿。一吊知音后，归来碎峄桐。
<br>
<br>
<br>
<br>&nbsp;&nbsp; 卷722_30 【送从叔书记山阴隐居】李洞 
<br>
<br>山顶绝茅居，云泉绕枕虚。烧移僧影瘦，风展鹭行疏。 
<br>卷箔清江月，敲松紫阁书。由来簪组贵，不信教猿锄。
<br>
<br>
<br>
<br>&nbsp;&nbsp; 卷722_31 【避暑庄严禅院】李洞 
<br>
<br>定里无烦热，吟中达性情。入林逢客话，上塔接僧行。 
<br>八水皆知味，诸翁尽得名。常论冰井近，莫便厌浮生。
<br>
<br>
<br>
<br>&nbsp;&nbsp; 卷722_32 【寄清演】李洞 
<br>
<br>忽闻清演病，可料苦吟身。不见近诗久，徒言华发新。 
<br>别来山已破，住处月为邻。几绕庭前树，于今四十春。
<br>
<br>
<br>
<br>&nbsp;&nbsp; 卷722_33 【迁村居二首】李洞 
<br>
<br>移居入村宇，树阙见城隍。云水虽堪画，恩私不可忘。 
<br>猿涎滴鹤氅，麈尾拂僧床。弃逐随樵牧，何由报稻粱。
<br>
<br>歌乐听常稀，茅亭静掩扉。槎来垂钓次，月落问安归。 
<br>远客传烧研，幽禽看衲衣。眼前无俗事，松雨蜀山辉。
<br>
<br>
<br>
<br>&nbsp;&nbsp; 卷722_34 【出山睹春榜】李洞 
<br>
<br>未老鬓毛焦，心归向石桥。指霞辞二纪，吟雪遇三朝。 
<br>连席频登相，分廊尚祝尧。回眸旧行侣，免使负嵩樵。
<br>
<br>
<br>
<br>&nbsp;&nbsp; 卷722_35 【贾岛墓】李洞 
<br>
<br>一第人皆得，先生岂不销。位卑终蜀士，诗绝占唐朝。 
<br>旅葬新坟小，魂归故国遥。我来因奠洒，立石用为标。
<br>
<br>
<br>
<br>&nbsp;&nbsp; 卷722_36 【观水墨障子】李洞 
<br>
<br>若非神助笔，砚水恐藏龙。研尽一寸墨，扫成千仞峰。 
<br>壁根堆乱石，床罅插枯松。岳麓穿因鼠，湘江绽为蛩。 
<br>挂衣岚气湿，梦枕浪头舂。只为少颜色，时人著意慵。
<br>
<br>
<br>
<br>&nbsp;&nbsp; 卷722_37 【对棋】李洞 
<br>
<br>小槛明高雪，幽人斗智棋。日斜抛作劫，月午蹙成迟。 
<br>倚杖湘僧算，翘松野鹤窥。侧楸敲醒睡，片石夹吟诗。 
<br>雨点奁中渍，灯花局上吹。秋涛寒竹寺，此兴谢公知。
<br>
<br>
<br>
<br>&nbsp;&nbsp; 卷722_38 【题竹溪禅院】李洞 
<br>
<br>溪边山一色，水拥竹千竿。鸟触翠微湿，人居酷暑寒。 
<br>风摇瓶影碎，沙陷履痕端。爽极青崖树，平流绿峡滩。 
<br>闲来披衲数，涨后卷经看。三境通禅寂，嚣尘染著难。
<br>
<br>
<br>
<br>&nbsp;&nbsp; 卷722_39 【投献吏部张侍郎十韵】李洞 
<br>
<br>苔染马蹄青，何曾似在城。不于僧院宿，多傍御沟行。 
<br>隐岫侵巴叠，租田带渭平。肩囊寻省寺，袖轴遍公卿。 
<br>梦入连涛郡，书来积雪营。泪随边雁堕，魂逐夜蝉惊。 
<br>发愤巡江塔，无眠数县更。玄都一病客，兴善几回莺。 
<br>贡艺披沙细，酬恩戴岳轻。心期公子念，滴酒在雕楹。
<br>
<br>
<br>
<br>&nbsp;&nbsp; 卷722_40 【终南山二十韵】李洞 
<br>
<br>关内平田窄，东西截杳冥。雨侵诸县黑，云破九门青。 
<br>暂看犹无暇，长栖信有灵。古苔秋渍斗，积雾夜昏萤。 
<br>怒恐撞天漏，深疑隐地形。盘根连北岳，转影落南溟。 
<br>穷穴何山出，遮蛮上国宁。残阳高照蜀，败叶远浮泾。 
<br>劚竹烟岚冻，偷湫雨雹腥。闲房僧灌顶，浴涧鹤遗翎。 
<br>梯滑危缘索，云深静唱经。放泉惊鹿睡，闻磬得人醒。 
<br>踏著神仙宅，敲开洞府扃。棋残秦士局，字缺晋公铭。 
<br>一谷势当午，孤峰耸起丁。远平丹凤阙，冷射五侯厅。 
<br>万丈冰声折，千寻树影停。望中仙岛动，行处月轮馨。 
<br>叠石移临砌，研胶泼上屏。明时献君寿，不假老人星。
<br>
<br>
<br>
<br>&nbsp;&nbsp; 卷722_41 【秋日同觉公上人眺慈恩塔六韵】李洞 
<br>
<br>九级耸莲宫，晴登袖拂虹。房廊窥井底，世界出笼中。 
<br>照牖三山火，吹铃八极风。细闻槎客语，遥辨海鱼冲。 
<br>禁静声连北，江寒影在东。谒师开秘锁，尘日闭虚空。
<br>
<br>
<br>
<br>&nbsp;&nbsp; 卷722_42 【感知上刑部郑侍郎】李洞 
<br>
<br>寄掩白云司，蜀都高卧时。邻僧照寒竹，宿鸟动秋池。 
<br>帝诵嘉莲表，人吟宝剑诗。石渠流月断，画角截江吹。 
<br>闲出黄金勒，前飞白鹭鹚。公心外国说，重望两朝推。 
<br>静藓斜圭影，孤窗响锡枝。兴幽松雪见，心苦砚冰知。 
<br>缘杖虫声切，过门马足迟。漏残终卷读，日下大名垂。 
<br>平碛容雕上，仙山许狖窥。数联金口出，死免愧丘为。
<br>
<br>
<br>
<br>&nbsp;&nbsp; 卷722_43 【叙事寄荐福栖白（一作听白公话旧）】李洞 
<br>
<br>险倚石屏风，秋涛梦越中。前朝吟会散，故国讲流终。 
<br>北地闻巴狖，南山见碛鸿。楼高惊雨阔，木落觉城空。 
<br>兔满期姚监，蝉稀别楚公。净瓶光照客，拄杖朽生虫。 
<br>平地塔千尺，半空灯一笼。祝尧谈几句，旋泻海涛东。
<br>
<br>
<br>
<br>&nbsp;&nbsp; 卷722_44 【送龙州田使君旧诗家】李洞 
<br>
<br>御札轸西陲，龙州出牧时。度关云作雪，挂栈水成澌。 
<br>剑淬号猿岸，弓悬宿鹤枝。江灯混星斗，山木乱枪旗。 
<br>锁库休秤药，开楼又见诗。无心陪宴集，吟苦忆京师。
<br>
<br>
<br>
<br>&nbsp;&nbsp; 卷722_45 【和知己赴任华州】李洞 
<br>
<br>东门罢相郡，此拜动京华。落日开宵印，初灯见早麻。 
<br>鹤身红旆拂，仙掌白云遮。塞色侵三县，河声聒两衙。 
<br>松根醒客酒，莲座隐僧家。一道帆飞直，中筵岳影斜。 
<br>书名寻雪石，澄鼎露金沙。锁合眠关吏，杯寒啄庙鸦。 
<br>分台话嵩洛，赛雨恋烟霞。树谷期招隐，吟诗煮柏茶。
<br>
<br>
<br>
<br>&nbsp;&nbsp; 卷722_46 【题咸阳楼】李洞 
<br>
<br>晚亚古城门，凭高黯客魂。塞侵秦旧国，河浸汉荒村。 
<br>客路飏书烬，人家带水痕。猎频虚冢穴，耕苦露松根。 
<br>墙外峰粘汉，冰中日晃原。断碑移作砌，广第灌成园。 
<br>北马疑眠碛，南人忆钓湓。桥闲野鹿过，街静禁鸦翻。 
<br>滩鼓城隍动，云冲太白昏。标衣多吕裔，荷锸或刘孙。 
<br>吊问难知主，登攀强滴樽。不能扶壮势，冠剑惜乾坤。
<br>
<br>
<br>
<br>&nbsp;&nbsp; 卷722_47 【赠兴善彻公上人】李洞 
<br>
<br>师资怀剑外，徒步管街东。九里山横烧，三条木落风。 
<br>古池曾看鹤，新塔未吟虫。夜久龙髯冷，年多麈尾空。 
<br>心宗本无碍，问学岂难同。
<br>
<br>
<br>
<br>&nbsp;&nbsp; 卷722_48 【龙池春草】李洞 
<br>
<br>龙池清禁里，芳草傍池春。旋长方遮岸，全生不染尘。 
<br>和风轻动色，湛露静流津。浅得承天步，深疑绕御轮。 
<br>鱼寻倒影没，花带湿光新。肯学长河畔，绵绵思远人。
<br>
<br>
<br>
<br>&nbsp;&nbsp; 卷722_49 【秋宿梓州牛头寺】李洞 
<br>
<br>月去檐三尺，川云入寺楼。灵山顿离众，列宿不多稠。 
<br>篆字焚初缺，翻经诵若流。窗闲二江冷，帘卷半空秋。 
<br>诏散松梢别，棋终竹节收。静增双阙念，高并五翁游。 
<br>鹤梦生红日，云闲锁梓州。望空工部眼，搔乱广文头。 
<br>石室僧调马，银河客问牛。晓楼归下界，大地一浮沤。
<br>
<br>
<br>
<br>&nbsp;&nbsp; 卷722_50 【送韦太尉自坤维除广陵】李洞 
<br>
<br>全蜀拜扬州，征东辍武侯。直来万里月，旁到五峰秋。 
<br>幢冷遮高雪，旗闲卓乱流。谢朝明主喜，登省旧寮愁。 
<br>隔海城通舶，连河市响楼。千官倚元老，虚梦法云游。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷723_1 【赠曹郎中崇贤所居（一作上崇贤曹郎中）】李洞 
<br>
<br>闲坊宅枕穿宫水，听水分衾盖蜀缯。药杵声中捣残梦， 
<br>茶铛影里煮孤灯。刑曹树荫千年井，华岳楼开万仞冰。 
<br>诗句变风官渐紧，夜涛舂断海边藤。
<br>
<br>
<br>&nbsp;&nbsp; 卷723_2 【赠昭应沈少府】李洞 
<br>
<br>行宫接县判云泉，袍色虽青骨且仙。鄠杜忆过梨栗墅， 
<br>潇湘曾棹雪霜天。华山僧别留茶鼎，渭水人来锁钓船。 
<br>东送西迎终几考，新诗觅得两三联。
<br>
<br>
<br>
<br>&nbsp;&nbsp; 卷723_3 【上司空员外】李洞 
<br>
<br>禅心高卧似疏慵，诗客经过不厌重。藤杖几携量碛雪， 
<br>玉鞭曾把数嵩峰。夜眠古巷当城月，秋直清曹入省钟。 
<br>禹凿故山归未得，河声暗老两三松。
<br>
<br>
<br>
<br>&nbsp;&nbsp; 卷723_4 【叙旧游寄栖白】李洞 
<br>
<br>老着重袍坐石房，竺经休讲白眉长。省冲鼍没投江岛， 
<br>曾看鱼飞倚海樯。晓炙冻盂原日气，夜挑莲碗禁灯光。 
<br>吟诗五岭寻无可，倏忽如今四十霜。
<br>
<br>
<br>
<br>&nbsp;&nbsp; 卷723_5 【哭栖白供奉】李洞 
<br>
<br>闻说孤窗坐化时，白莎萝雨滴空池。吟诗堂里秋关影， 
<br>礼佛灯前夜照碑。贺雪已成金殿梦，看涛终负石桥期。 
<br>逢山对月还惆怅，争得无言似祖师。
<br>
<br>
<br>
<br>&nbsp;&nbsp; 卷723_6 【赠入内供奉僧】李洞 
<br>
<br>内殿谈经惬帝怀，沃州归隐计全乖。数条雀尾来南海， 
<br>一道蝉声噪御街。石枕纹含山里叶，铜瓶口塞井中柴。 
<br>因逢夏日西明讲，不觉宫人拔凤钗。
<br>
<br>
<br>
<br>&nbsp;&nbsp; 卷723_7 【感恩书事寄上集义司徒相公】李洞 
<br>
<br>积雪峰西遇奖称，半家寒骨起沟塍。镇时贤相回人镜， 
<br>报德慈亲点佛灯。授钺已闻诸国静，坐筹重见大河澄。 
<br>功居第一图烟阁，依旧终南满杜陵。
<br>
<br>
<br>
<br>&nbsp;&nbsp; 卷723_8 【赠永崇李将军充襄阳制置使】李洞 
<br>
<br>拜官门外发辉光，宿卫阴符注几行。行处近天龙尾滑， 
<br>猎时陪帝马鬃香。九城王气生旗队，万里寒风入箭疮。 
<br>从此浩然声价歇，武中还有李襄阳。
<br>
<br>
<br>
<br>&nbsp;&nbsp; 卷723_9 【寄淮海惠泽上人】李洞 
<br>
<br>海涛痕满旧征衣，长忆初程宿翠微。竹里桥鸣知马过， 
<br>塔中灯露见鸿飞。眉毫别后应盈尺，岩木居来定几围。 
<br>他日愿师容一榻，煎茶扫地学忘机。
<br>
<br>
<br>
<br>&nbsp;&nbsp; 卷723_10 【春日隐居官舍感怀】李洞 
<br>
<br>风吹烧烬杂汀沙，还似青溪旧寄家。入户竹生床下叶， 
<br>隔窗莲谢镜中花。苔房毳客论三学，雪岭巢禽看两衙。 
<br>销得人间无限事，江亭月白诵南华。
<br>
<br>
<br>
<br>&nbsp;&nbsp; 卷723_11 【春日即事寄一二知己】李洞 
<br>
<br>浴马池西一带泉，开门景物似樊川。朱衣映水人归县， 
<br>白羽遗泥鹤上天。索米夜烧风折木，无车春养雪藏鞭。 
<br>缙绅处士知章句，忍使孤窗枕泪眠。
<br>
<br>
<br>
<br>&nbsp;&nbsp; 卷723_12 【废寺闲居寄怀一二罢举知己（一作省归郎）】李洞 
<br>
<br>病居废庙冷吟烟，无力争飞类病蝉。槐省老郎蒙主弃， 
<br>月陂孤客望谁怜。税房兼得调猿石，租地仍分浴鹤泉。 
<br>处世堪惊又堪愧，一坡山色不论钱。
<br>
<br>
<br>
<br>&nbsp;&nbsp; 卷723_13 【题尼大德院】李洞 
<br>
<br>云鬟早岁断金刀，戒律曾持五百条。台上灯红莲叶密， 
<br>眉间毫白黛痕销。绣成佛国银为地，画出王城雪覆桥。 
<br>清净高楼松桧寺，世雄翻愧自低腰。
<br>
<br>
<br>
<br>&nbsp;&nbsp; 卷723_14 【怀张乔张霞】李洞 
<br>
<br>西风吹雨叶还飘，忆我同袍隔海涛。江塔眺山青入佛， 
<br>边城履雪白连雕。身离世界归天竺，影挂虚空度石桥。 
<br>应念无成独流转，懒磨铜片鬓毛焦。
<br>
<br>
<br>
<br>&nbsp;&nbsp; 卷723_15 【赠徐山人】李洞 
<br>
<br>徐生何代降坤维，曾伴园公采紫芝。瓦砾变黄忧世换， 
<br>髭须放白怕人疑。山房古竹粗于树，海岛灵童寿等龟。 
<br>知叹有唐三百载，光阴未抵一先棋。
<br>
<br>
<br>
<br>&nbsp;&nbsp; 卷723_16 【寄南岳僧】李洞 
<br>
<br>新秋日后晒书天，白日当松影却圆。五字句求方寸佛， 
<br>一条街擘两行蝉。不曾著事于机内，长合教山在眼前。 
<br>花落俦公房外石，调猿弄虎叹无缘。
<br>
<br>
<br>
<br>&nbsp;&nbsp; 卷723_17 【华山】李洞 
<br>
<br>碧山长冻地长秋，日夕泉源聒华州。万户烟侵关令宅， 
<br>四时云在使君楼。风驱雷电临河震，鹤引神仙出月游。 
<br>峰顶高眠灵药熟，自无霜雪上人头。
<br>
<br>
<br>
<br>&nbsp;&nbsp; 卷723_18 【和曹监春晴见寄】李洞 
<br>
<br>竺庙邻钟震晓鸦，春阴盖石似仙家。兰台架列排书目， 
<br>顾渚香浮瀹茗花。胶溜石松粘鹤氅，泉离冰井熨僧牙。 
<br>功成名著扁舟去，愁睹前题罩碧纱。
<br>
<br>
<br>
<br>&nbsp;&nbsp; 卷723_19 【赠三惠大师】李洞 
<br>
<br>枫猿峤角别多时，二教兼修内学师。药树影中频缀偈， 
<br>莲峰朵下几窥棋。游归笋长齐童子，病起巢成露鹤儿。 
<br>诏落五天开夏讲，两街人竞礼长眉。
<br>
<br>
<br>
<br>&nbsp;&nbsp; 卷723_20 【送醉画王处士】李洞 
<br>
<br>几年乘兴住南吴，狂醉兰舟夜落湖。别后鹤毛描转细， 
<br>近来牛角饮还粗。同餐夏果山何处，共钓秋涛石在无。 
<br>关下相逢怪予老，篇章役思绕寰区。
<br>
<br>
<br>
<br>&nbsp;&nbsp; 卷723_21 【闻杜鹃】李洞 
<br>
<br>万古潇湘波上云，化为流血杜鹃身。长疑啄破青山色， 
<br>只恐啼穿白日轮。花落玄宗回蜀道，雨收工部宿江津。 
<br>声声犹得到君耳，不见千秋一甑尘。
<br>
<br>
<br>
<br>&nbsp;&nbsp; 卷723_22 【赋得送轩辕先生归罗浮山】李洞 
<br>
<br>旧山归隐浪摇青，绿鬓山童一帙经。诗帖布帆猿鸟看， 
<br>药煎金鼎鬼神听。洞深头上聆仙语，船静鼻中闻海腥。 
<br>此处先生应不住，吾君南望漫劳形。
<br>
<br>
<br>
<br>&nbsp;&nbsp; 卷723_23 【送包处士】李洞 
<br>
<br>秋思枕月卧潇湘，寄宿慈恩竹里房。性急却于棋上慢， 
<br>身闲未免药中忙。休抛手网惊龙睡，曾挂头巾拂鸟行。 
<br>闻说石门君旧隐，寒峰溅瀑坏书堂。
<br>
<br>
<br>
<br>&nbsp;&nbsp; 卷723_24 【赠庞炼师（女人）】李洞 
<br>
<br>家住涪江汉语娇，一声歌戛玉楼箫。睡融春日柔金缕， 
<br>妆发秋霞战翠翘。两脸酒醺红杏妒，半胸酥嫩白云饶。 
<br>若能携手随仙令，皎皎银河渡鹊桥。
<br>
<br>
<br>
<br>&nbsp;&nbsp; 卷723_25 【送友罢举赴边职】李洞 
<br>
<br>出剡篇章入洛文，无人细读叹俱焚。莫辞秉笏随红旆， 
<br>便好携家住白云。过水象浮蛮境见，隔江猿叫汉州闻。 
<br>高谈阔略陈从事，盟誓边庭壮我军。
<br>
<br>
<br>
<br>&nbsp;&nbsp; 卷723_26 【病猿】李洞 
<br>
<br>瘦缠金锁惹朱楼，一别巫山树几秋。寒想蜀门清露滴， 
<br>暖怀湘岸白云流。罢抛檐果沉僧井，休拗崖冰溅客舟。 
<br>啼过三声应有泪，画堂深不彻王侯。
<br>
<br>
<br>
<br>&nbsp;&nbsp; 卷723_27 【毙驴】李洞 
<br>
<br>蹇驴秋毙瘗荒田，忍把敲吟旧竹鞭。三尺焦桐背残月， 
<br>一条藜杖卓寒烟。通吴白浪宽围国，倚蜀青山峭入天。 
<br>如画海门支肘望，阿谁家卖钓鱼船。
<br>
<br>
<br>
<br>&nbsp;&nbsp; 卷723_28 【宿叶公棋阁】李洞 
<br>
<br>带风棋阁竹相敲，局莹无尘拂树梢。日到长天征未断， 
<br>钟来岳顶劫须抛。挑灯雪客栖寒店，供茗溪僧爇废巢。 
<br>因悟修身试贪教，不须焚火向三茅。
<br>
<br>
<br>
<br>&nbsp;&nbsp; 卷723_29 【送郤先辈归觐华阴】李洞 
<br>
<br>桂枝博得凤栖枝，欢觐家僮舞翠微。僧向瀑泉声里贺， 
<br>鸟穿仙掌指间飞。休停砚笔吟荒庙，永别灯笼赴锁闱。 
<br>骚雅近来颓丧甚，送君傍觉有光辉。
<br>
<br>
<br>
<br>&nbsp;&nbsp; 卷723_30 【赠可上人】李洞 
<br>
<br>寺门和鹤倚香杉，月吐秋光到思嚵。将法传来穿泱漭， 
<br>把诗吟去入嵌岩。模糊书卷烟岚滴，狼藉衣裳瀑布缄。 
<br>不断清风牙底嚼，无因内殿得名衔。
<br>
<br>
<br>
<br>&nbsp;&nbsp; 卷723_31 【东川高仆射】李洞 
<br>
<br>油幢影里拜清风，十里貔貅一片雄。三印锁开霜满地， 
<br>四门关定月当空。泉浮山叶人家过，诏惹垆香鸟道通。 
<br>新起画楼携客上，弦歌筵内海榴红。
<br>
<br>
<br>
<br>&nbsp;&nbsp; 卷723_32 【宿成都松溪院】李洞 
<br>
<br>松持节操溪澄性，一炷烟岚压寺隅。翡翠鸟飞人不见， 
<br>琉璃瓶贮水疑无。夜闻子落真山雨，晓汲波圆入画图。 
<br>尘拥蜀城抽锁后，此中犹梦在江湖。
<br>
<br>
<br>
<br>&nbsp;&nbsp; 卷723_33 【吊曹监】李洞 
<br>
<br>宅上愁云吹不散，桂林诗骨葬云根。满楼山色供邻里， 
<br>一洞松声付子孙。甘露施衣封泪点，秘书取集印苔痕。 
<br>吟魂醉魄归何处，御水呜呜夜绕门。
<br>
<br>
<br>
<br>&nbsp;&nbsp; 卷723_34 【赠长安毕郎中】李洞 
<br>
<br>高门寒沼水连云，鹭识朱衣傍主人。地肺半边晴带雪， 
<br>天街一面静无尘。朝回座客酬琴价，衙退留僧写鹤真。 
<br>从此几迁为计相，蓬莱三刻奏东巡。
<br>
<br>
<br>
<br>&nbsp;&nbsp; 卷723_35 【寄东蜀幕中友】李洞 
<br>
<br>官亭池碧海榴殷，遥想清才倚画栏。柳絮涨天笼地暖， 
<br>角声经雨透云寒。晓侵台座香烟湿，夜草军书蜡炬干。 
<br>为话门人吟太苦，风摧兰秀一枝残。
<br>
<br>
<br>
<br>&nbsp;&nbsp; 卷723_36 【曲江渔父】李洞 
<br>
<br>儿孙闲弄雪霜髯，浪飐南山影入檐。卧稳篷舟龟作枕， 
<br>病来茅舍网为帘。值春游子怜莼滑，通蜀行人说鲙甜。 
<br>数尺寒丝一竿竹，岂知浮世有猜嫌。
<br>
<br>
<br>
<br>&nbsp;&nbsp; 卷723_37 【和刘驾博士赠庄严律禅师】李洞 
<br>
<br>人言紫绶有光辉，不二心观似草衣。尘劫自营还自坏， 
<br>禅门无住亦无归。松根穴蚁通山远，塔顶巢禽见海微。 
<br>每话南游偏起念，五峰波上入船扉。
<br>
<br>
<br>
<br>&nbsp;&nbsp; 卷723_38 【智新上人话旧】李洞 
<br>
<br>蟋蟀灯前话旧游，师经几夏我经秋。金陵市合月光里， 
<br>甘露门开峰朵头。晴眺远帆飞入海，夜禅阴火吐当楼。 
<br>相看未得东归去，满壁寒涛泻白鸥。
<br>
<br>
<br>
<br>&nbsp;&nbsp; 卷723_39 【和淮南太尉留题凤州王氏别业】李洞 
<br>
<br>清秋看长鹭雏成，说向湘僧亦动情。节屋折将松上影， 
<br>印龛移锁月中声。野人陪赏增诗价，太尉因居著谷名。 
<br>闲想此中遗胜事，宿斋吟绕凤池行。
<br>
<br>
<br>
<br>&nbsp;&nbsp; 卷723_40 【乙酉岁自蜀随计趁试不及】李洞 
<br>
<br>客卧涪江蘸月厅，知音唤起进趋生。寒梅折后方离蜀， 
<br>腊月圆前未到京。风卷坏亭羸仆病，雪糊危栈蹇驴行。 
<br>文昌一试应关分，岂校褒斜两日程。
<br>
<br>
<br>
<br>&nbsp;&nbsp; 卷723_41 【龙州韦郎中先梦六赤，后因打叶子以诗上】李洞 
<br>
<br>红蜡香烟扑画楹，梅花落尽庾楼清。光辉圆魄衔山冷， 
<br>彩镂方牙着腕轻。宝帖牵来狮子镇，金盆引出凤凰倾。 
<br>微黄喜兆庄周梦，六赤重新掷印成。
<br>
<br>
<br>
<br>&nbsp;&nbsp; 卷723_42 【和寿中丞伤猿】李洞 
<br>
<br>遗挂朱栏锁半寻，清声难买恨黄金。悬崖接果今何在， 
<br>浅井窥星影已沉。归宅叶铺曾睡石，入朝灯照旧啼林。 
<br>小山罢绕随湘客，高树休升对岳禽。天竺省怜伤倍切， 
<br>亲知宽和思难任。相门恩重无由报，竟托仙郎日夜吟。
<br>
<br>
<br>
<br>&nbsp;&nbsp; 卷723_43 【上灵州令狐相公（一作赠高仆射自安西赴阙）】李洞 
<br>
<br>征蛮破虏汉功臣，提剑归来万里身。
<br>笑倚凌烟金柱看，形容憔悴老于真。
<br>
<br>
<br>
<br>&nbsp;&nbsp; 卷723_44 【寓言】李洞 
<br>
<br>三千宫女露蛾眉，笑煮黄金日月迟。
<br>麟凤隔云攀不及，空山惆怅夕阳时。
<br>
<br>
<br>
<br>&nbsp;&nbsp; 卷723_45 【客亭对月】李洞 
<br>
<br>游子离魂陇上花，风飘浪卷绕天涯。
<br>一年十二度圆月，十一回圆不在家。
<br>
<br>
<br>
<br>&nbsp;&nbsp; 卷723_46 【宿鄠郊赠罗处士】李洞 
<br>
<br>川静星高栎已枯，南山落石水声粗。
<br>白云钓客窗中宿，卧数嵩峰听五湖。
<br>
<br>
<br>
<br>&nbsp;&nbsp; 卷723_47 【有寄】李洞 
<br>
<br>爱酒耽棋田处士，弹琴咏史贾先生。
<br>御沟临岸有云石，不见鹤来何处行。
<br>
<br>
<br>
<br>&nbsp;&nbsp; 卷723_48 【送三藏归西天国】李洞 
<br>
<br>十万里程多少碛，沙中弹舌授降龙。
<br>五天到日应头白，月落长安半夜钟。
<br>
<br>
<br>
<br>&nbsp;&nbsp; 卷723_49 【金陵怀古】李洞 
<br>
<br>古来无此战争功，日日戈船卷海风。
<br>一遇灵鳌开睡眼，六朝灰尽九江空。
<br>
<br>
<br>
<br>&nbsp;&nbsp; 卷723_50 【长安县厅】李洞 
<br>
<br>主人寂寞客屯邅，愁绝终南满案前。
<br>乞取中庭藤五尺，为君高劚扣青天。
<br>
<br>
<br>
<br>&nbsp;&nbsp; 卷723_51 【题晰上人贾岛诗卷】李洞 
<br>
<br>贾生诗卷惠休装，百叶莲花万里香。
<br>供得半年吟不足，长须字字顶司仓。
<br>
<br>
<br>
<br>&nbsp;&nbsp; 卷723_52 【送僧清演归山】李洞 
<br>
<br>毛褐斜肩背负经，晓思吟入窦山青。
<br>峰前野水横官道，踏着秋天三四星。
<br>
<br>
<br>
<br>&nbsp;&nbsp; 卷723_53 【赠僧】李洞 
<br>
<br>不羡王公与贵人，唯将云鹤自相亲。
<br>闲来石上观流水，欲洗禅衣未有尘。
<br>
<br>
<br>
<br>&nbsp;&nbsp; 卷723_54 【题学公院池莲】李洞 
<br>
<br>竹引山泉玉甃池，栽莲莫怪藕生丝。
<br>如何不似麻衣客，坐对秋风待一枝。
<br>
<br>
<br>
<br>&nbsp;&nbsp; 卷723_55 【山居喜友人见访】李洞 
<br>
<br>入云晴劚茯苓还，日暮逢迎木石间。
<br>看待诗人无别物，半潭秋水一房山。
<br>
<br>
<br>
<br>&nbsp;&nbsp; 卷723_56 【秋宿长安韦主簿厅】李洞 
<br>
<br>水木清凉夜直厅，愁人楼上唱寒更。
<br>坐劳同步帘前月，鼠动床头印锁声。
<br>
<br>
<br>
<br>&nbsp;&nbsp; 卷723_57 【冬忆友人】李洞 
<br>
<br>吟上山前数竹枝，叶翻似雪落霏霏。
<br>枕前明月谁动影，睡里惊来不觉归。
<br>
<br>
<br>
<br>&nbsp;&nbsp; 卷723_58 【怀圭峰影林泉】李洞 
<br>
<br>吾家旧物贾生传，入内遥分锡杖泉。
<br>鹤去帝移宫女散，更堪呜咽过楼前。
<br>
<br>
<br>
<br>&nbsp;&nbsp; 卷723_59 【赠青龙印禅师】李洞 
<br>
<br>雨涩秋刀剃雪时，庵前曾礼草堂师。
<br>居人昨日相过说，鹤已生孙竹满池。
<br>
<br>
<br>
<br>&nbsp;&nbsp; 卷723_60 【戏赠侯常侍】李洞 
<br>
<br>葛洪卷与江淹赋，名动天边傲石居。
<br>两蜀词人多载后，同君讳却马相如。
<br>
<br>
<br>
<br>&nbsp;&nbsp; 卷723_61 【绣岭宫词】李洞 
<br>
<br>春日迟迟春草绿，野棠开尽飘香玉。
<br>绣岭宫前鹤发翁，犹唱开元太平曲。
<br>
<br>
<br>
<br>&nbsp;&nbsp; 卷723_62 【中秋月（一作廖凝诗）】李洞 
<br>
<br>九十日秋色，今秋已半分。孤光吞列宿，四面绝微云。 
<br>众木排疏影，寒流叠细纹。遥遥望丹桂，心绪更纷纷。
<br>
<br>
<br>
<br>&nbsp;&nbsp; 卷723_63 【宿书僧院】李洞 
<br>
<br>夜水笔前澄，时推外学能。书成百个字，庭转几遭灯。 
<br>寄墨大坛吏，分笺蜀国僧。为题江寺塔，牌挂入云层。
<br>
<br>
<br>
<br>&nbsp;&nbsp; 卷723_64 【雪】李洞 
<br>
<br>迢迢来极塞，连阙谓风吹。禅客呵金锡，征人擘冻旗。 
<br>细填虫穴满，重压鹤巢欹。有影晴飘野，无声夜落池。 
<br>正繁秦甸暖，渐厚楚宫饥。冻挹分泉涩，光凝二阁痴。 
<br>踏遗兰署迹，听起石门思。用表丰年瑞，无令扫玉墀。
<br>
<br>
<br>
<br>&nbsp;&nbsp; 卷723_65 【述怀二十韵献覃怀相公】李洞 
<br>
<br>帝梦求良弼，生申属圣明。青云县器业，白日贯忠贞。 
<br>霭霭随春动，忻忻共物荣。静宜浮竞息，坐觉好风生。 
<br>万国闻应跃，千门望尽倾。瑞含杨柳色，气变管弦声。 
<br>百辟寻知度，三阶正有程。鲁儒规蕴藉，周诰美和平。 
<br>碧水遗幽抱，朱丝寄远情。风流秦印绶，仪表汉公卿。 
<br>忠谠期登用，回邪自震惊。云开长剑倚，路绝一峰横。 
<br>九野方无事，沧溟本不争。国将身共计，心与众为城。 
<br>早晚中条下，红尘一顾清。南潭容伴鹤，西笑忽迁莺。 
<br>折树恩难报，怀仁命甚轻。二年犹困辱，百口望经营。 
<br>未在英侯选，空劳短羽征。知音初相国，从此免长鸣。
<br>
<br>
<br>
<br>&nbsp;&nbsp; 卷723_66 【岁暮自广江至新兴往复中题峡山寺】李洞 
<br>
<br>薄暮缘西峡，停桡一访僧。鹭巢行卧柳，猿饮倒垂藤。 
<br>水曲岩千叠，云深树百层。山风寒殿磬，溪雨夜船灯。 
<br>滩涨危槎没，泉冲怪石崩。中台一襟泪，岁杪别良朋。
<br>
<br>
<br>
<br>&nbsp;&nbsp; 卷723_67 【冬日送凉州刺史】李洞 
<br>
<br>宠饯西门外，双旌出汉陵。未辞金殿日，已梦雪山灯。 
<br>地远终峰尽，天寒朔气凝。新年行已到，旧典听难胜。 
<br>吏扫盘雕影，人遮散马乘。移军驼驮角，下塞掾河冰。 
<br>猎近昆仑兽，吟招碛石僧。重输右藏实，方见左车能。 
<br>兵聚边风急，城宽夜月澄。连营烟火岭，望诏几回登。
<br>
<br>
<br>
<br>&nbsp;&nbsp; 卷723_68 【过贾浪仙旧地】李洞 
<br>
<br>鹤外唐来有谪星，长江东注冷沧溟。境搜松雪仙人岛， 
<br>吟歇林泉主簿厅。片月已能临榜黑，遥天何益抱坟青。 
<br>年年谁不登高第，未胜骑驴入画屏。
<br>
<br>
<br>
<br>&nbsp;&nbsp; 卷723_69 【句】李洞 
<br>
<br>公道此时如不得，昭陵恸哭一生休。（《北梦琐言》云： 
<br>洞三榜，裴贽第二榜。策夜，帘前献诗云云。寻卒蜀中。 
<br>贽无子，人谓屈洞所致）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷724_1 【酬友生早秋】唐求 
<br>
<br>彤云将欲罢，蝉柳响如秋。雾散九霄近，日程三伏愁。 
<br>残阳宿雨霁，高浪碎沙沤。袪足馀旬后，分襟任自由。
<br>
<br>
<br>&nbsp;&nbsp; 卷724_2 【晓发】唐求 
<br>
<br>旅馆候天曙，整车趋远程。几处晓钟断，半桥残月明。 
<br>沙上鸟犹在，渡头人未行。去去古时道，马嘶三两声。
<br>
<br>
<br>
<br>&nbsp;&nbsp; 卷724_3 【客行】唐求 
<br>
<br>上山下山去，千里万里愁。树色野桥暝，雨声孤馆秋。 
<br>南北眼前道，东西江畔舟。世人重金玉，无金徒远游。
<br>
<br>
<br>
<br>&nbsp;&nbsp; 卷724_4 【题郑处士隐居】唐求 
<br>
<br>不信最清旷，及来愁已空。数点石泉雨，一溪霜叶风。 
<br>业在有山处，道成无事中。酌尽一尊酒，病夫颜亦红。
<br>
<br>
<br>
<br>&nbsp;&nbsp; 卷724_5 【古寺】唐求 
<br>
<br>路傍古时寺，寥落藏金容。破塔有寒草，坏楼无晓钟。 
<br>乱纸失经偈，断碑分篆踪。日暮月光吐，绕门千树松。
<br>
<br>
<br>
<br>&nbsp;&nbsp; 卷724_6 【赠著上人】唐求 
<br>
<br>掩门江上住，尽日更无为。古木坐禅处，残星鸣磬时。 
<br>水浇冰滴滴，珠数落累累。自有闲行伴，青藤杖一枝。
<br>
<br>
<br>
<br>&nbsp;&nbsp; 卷724_7 【马嵬感事】唐求 
<br>
<br>冷气生深殿，狼星渡远关。九城鼙鼓内，千骑道途间。 
<br>凤髻随秋草，鸾舆入暮山。恨多留不得，悲泪满龙颜。
<br>
<br>
<br>
<br>&nbsp;&nbsp; 卷724_8 【赠行如上人】唐求 
<br>
<br>不知名利苦，念佛老岷峨。衲补云千片，香烧印一窠。 
<br>恋山人事少，怜客道心多。日日斋钟后，高悬滤水罗。
<br>
<br>
<br>
<br>&nbsp;&nbsp; 卷724_9 【送友人归邛州】唐求 
<br>
<br>鹤鸣山下去，满箧荷瑶琨。放马荒田草，看碑古寺门。 
<br>渐寒沙上雨，欲暝水边村。莫忘分襟处，梅花扑酒尊。
<br>
<br>
<br>
<br>&nbsp;&nbsp; 卷724_10 【和舒上人山居即事】唐求 
<br>
<br>败叶填溪路，残阳过野亭。仍弹一滴水，更读两张经。 
<br>暝鸟烟中见，寒钟竹里听。不多山下去，人世尽膻腥。
<br>
<br>
<br>
<br>&nbsp;&nbsp; 卷724_11 【发邛州寄友人】唐求 
<br>
<br>茫茫驱一马，自叹又何之。出郭见山处，待船逢雨时。 
<br>晓鸡鸣野店，寒叶堕秋枝。寂寞前程去，闲吟欲共谁。
<br>
<br>
<br>
<br>&nbsp;&nbsp; 卷724_12 【舟行夜泊夔州】唐求 
<br>
<br>维舟镜面中，迥对白盐峰。夜静沙堤月，天寒水寺钟。 
<br>故园何日到，旧友几时逢。欲作还家梦，青山一万重。
<br>
<br>
<br>
<br>&nbsp;&nbsp; 卷724_13 【山东兰若遇静公夜归】唐求 
<br>
<br>松门一径微，苔滑往来稀。半夜闻钟后，浑身带雪归。 
<br>问寒僧接杖，辨语犬衔衣。又是安禅去，呼童闭竹扉。
<br>
<br>
<br>
<br>&nbsp;&nbsp; 卷724_14 【边将】唐求 
<br>
<br>三千护塞儿，独自滞边陲。老向二毛见，秋从一叶知。 
<br>地寒乡思苦，天暮角声悲。却被交亲笑，封侯未有期。
<br>
<br>
<br>
<br>&nbsp;&nbsp; 卷724_15 【秋寄□江舒公】唐求 
<br>
<br>故人何处望，秋色满江濆。入水溪虫乱，过桥山路分。 
<br>鹤归松上月，僧入竹间云。莫惜中宵磬，从教梦里闻。
<br>
<br>
<br>
<br>&nbsp;&nbsp; 卷724_16 【题杨山人隐居】唐求 
<br>
<br>深山道者家，门户带烟霞。绿缀沿岩草，红飘落水花。 
<br>半庭栽小树，一径扫平沙。往往溪边坐，持竿到日斜。
<br>
<br>
<br>
<br>&nbsp;&nbsp; 卷724_17 【夜上隐居寺】唐求 
<br>
<br>寻师拟学空，空住虎溪东。千里照山月，一枝惊鹤风。 
<br>年如流去水，山似转来蓬。尽日都无事，安禅石窟中。
<br>
<br>
<br>
<br>&nbsp;&nbsp; 卷724_18 【友人见访不值因寄】唐求 
<br>
<br>门户寒江近，篱墙野树深。晚风摇竹影，斜日转山阴。 
<br>砌觉披秋草，床惊倒古琴。更闻邻舍说，一只鹤来寻。
<br>
<br>
<br>
<br>&nbsp;&nbsp; 卷724_19 【涂次偶作】唐求 
<br>
<br>岁月客中销，崎岖力自招。问人寻野寺，牵马渡危桥。 
<br>为雨疑天晚，因山觉路遥。前程何处是，一望又迢迢。
<br>
<br>
<br>
<br>&nbsp;&nbsp; 卷724_20 【送友人江行之庐山肄业】唐求 
<br>
<br>蜀国初开棹，庐峰拟拾萤。兽皮裁褥暖，莲叶制衣馨。 
<br>楚水秋来碧，巫山雨后青。莫教衔凤诏，三度到中庭。
<br>
<br>
<br>
<br>&nbsp;&nbsp; 卷724_21 【山居偶作】唐求 
<br>
<br>趋名逐利身，终日走风尘。还到水边宅，却为山下人。 
<br>僧教开竹户，客许戴纱巾。且喜琴书在，苏生未厌贫。
<br>
<br>
<br>
<br>&nbsp;&nbsp; 卷724_22 【赠道者】唐求 
<br>
<br>披霞戴鹿胎，岁月不能催。饭把琪花煮，衣将藕叶裁。 
<br>鹤从归日养，松是小时栽。往往樵人见，溪边洗药来。
<br>
<br>
<br>
<br>&nbsp;&nbsp; 卷724_23 【邛州水亭夜宴送顾非熊之官】唐求 
<br>
<br>寂寞邛城夜，寒塘对庾楼。蜀关蝉已噪，秦树叶应秋。 
<br>道路连天远，笙歌到晓愁。不堪分袂后，残月正如钩。
<br>
<br>
<br>
<br>&nbsp;&nbsp; 卷724_24 【题青城山范贤观】唐求 
<br>
<br>数里缘山不厌难，为寻真诀问黄冠。苔铺翠点仙桥滑， 
<br>松织香梢古道寒。昼傍绿畦薅嫩玉，夜开红灶撚新丹。 
<br>钟声已断泉声在，风动茅花月满坛。
<br>
<br>
<br>
<br>&nbsp;&nbsp; 卷724_25 【送僧讲罢归山】唐求 
<br>
<br>休将如意辩真空，吹尽天花任晓风。共看玉蟾三皎洁， 
<br>独悬金锡一玲珑。岩间松桂秋烟白，江上楼台晚日红。 
<br>依旧曹溪念经处，野泉声在草堂东。
<br>
<br>
<br>
<br>&nbsp;&nbsp; 卷724_26 【题友人寓居】唐求 
<br>
<br>寓居无不在天涯，莫恨秦关道路赊。缭绕城边山是蜀， 
<br>弯环门外水名巴。黄头卷席宾初散，白鼻嘶风日欲斜。 
<br>何处一声金磬发，古松南畔有僧家。
<br>
<br>
<br>
<br>&nbsp;&nbsp; 卷724_27 【伤张玖秀才】唐求 
<br>
<br>铜梁剑阁几区区，十上探珠不见珠。卞玉影沈沙草暗， 
<br>骅骝声断陇城孤。入关词客秋怀友，出户孀妻晓望夫。 
<br>吴水楚山千万里，旅魂归到故乡无。
<br>
<br>
<br>
<br>&nbsp;&nbsp; 卷724_28 【题李少府别业】唐求 
<br>
<br>寻得仙家不姓梅，马嘶人语出尘埃。竹和庭上春烟动， 
<br>花带溪头晓露开。绕岸白云终日在，傍松黄鹤有时来。 
<br>何年亦作围棋伴，一到松间醉一回。
<br>
<br>
<br>
<br>&nbsp;&nbsp; 卷724_29 【赠楚公】唐求 
<br>
<br>曾闻半偈雪山中，贝叶翻时理尽通。般若恒添持戒力， 
<br>落叉谁算念经功。云间晓月应难染，海上虚舟自信风。 
<br>长说满庭花色好，一枝红是一枝空。
<br>
<br>
<br>
<br>&nbsp;&nbsp; 卷724_30 【赠王山人】唐求 
<br>
<br>红藤一柱脚常轻，日日缘溪入谷行。山下有家身未老， 
<br>灶前无火药初成。经秋少见闲人说，带雨多闻野鹤鸣。 
<br>知到蓬莱难再访，问何方法得长生。
<br>
<br>
<br>
<br>&nbsp;&nbsp; 卷724_31 【庭竹】唐求 
<br>
<br>月笼翠叶秋承露，风亚繁梢暝扫烟。
<br>知道雪霜终不变，永留寒色在庭前。
<br>
<br>
<br>
<br>&nbsp;&nbsp; 卷724_32 【题常乐寺】唐求 
<br>
<br>桂冷香闻十里间，殿台浑不似人寰。
<br>日斜回首江头望，一片晴云落后山。
<br>
<br>
<br>
<br>&nbsp;&nbsp; 卷724_33 【题刘炼师归山】唐求 
<br>
<br>风急云轻鹤背寒，洞天谁道却归难。
<br>千山万水瀛洲路，何处烟飞是醮坛。
<br>
<br>
<br>
<br>&nbsp;&nbsp; 卷724_34 【酬舒公见寄】唐求 
<br>
<br>无客不言云外见，为文长遣世间知。
<br>一声松径寒吟后，正是前山雪下时。
<br>
<br>
<br>
<br>&nbsp;&nbsp; 卷724_35 【巫山下作】唐求 
<br>
<br>细腰宫尽旧城摧，神女归山更不来。
<br>唯有楚江斜日里，至今犹自绕阳台。
<br>
<br>
<br>
<br>&nbsp;&nbsp; 卷724_36 【句】唐求 
<br>
<br>恰似有龙深处卧，被人惊起黑云生。（《临池洗砚》， 
<br>见《纪事》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷725_1 【书怀】于邺 
<br>
<br>长安多路岐，西去欲何依。浮世只如此，旧山长忆归。 
<br>自离京国久，应已故人稀。好与孤云住，孤云无是非。
<br>
<br>
<br>&nbsp;&nbsp; 卷725_2 【书情】于邺 
<br>
<br>负郭有田在，年年长废耕。欲磨秋镜净，恐见白头生。 
<br>未作一旬别，已过千里程。不知书与剑，十载两无成。
<br>
<br>
<br>
<br>&nbsp;&nbsp; 卷725_3 【涂中作】于邺 
<br>
<br>西南千里程，处处有车声。若使地无利，始应人不营。 
<br>天涯犹马到，石迹尚尘生。如此未曾息，蜀山终冀平。
<br>
<br>
<br>
<br>&nbsp;&nbsp; 卷725_4 【春过函谷关】于邺 
<br>
<br>几度作游客，客行长苦辛。愁看函谷路，老尽布衣人。 
<br>岁远关犹固，时移草亦春。何当名利息，遣此绝征轮。
<br>
<br>
<br>
<br>&nbsp;&nbsp; 卷725_5 【褒中即事】于邺 
<br>
<br>风吹残雨歇，云去有烟霞。南浦足游女，绿蘋应发花。 
<br>远钟当半夜，明月入千家。不作故乡梦，始知京洛赊。
<br>
<br>
<br>
<br>&nbsp;&nbsp; 卷725_6 【岁暮还家】于邺 
<br>
<br>东西流不驻，白日与车轮。残雪半成水，微风应欲春。 
<br>几经他国岁，已减故乡人。回首长安道，十年空苦辛。
<br>
<br>
<br>
<br>&nbsp;&nbsp; 卷725_7 【还家】于邺 
<br>
<br>为客忆归舍，归来还寂寥。壮时看欲过，白首固非遥。 
<br>独酌几回醉，此愁终不销。犹残鸡与犬，驱去住山椒。
<br>
<br>
<br>
<br>&nbsp;&nbsp; 卷725_8 【题华山麻处士所居】于邺 
<br>
<br>贵贱各扰扰，皆逢朝市间。到此马无迹，始知君独闲。 
<br>冰破听敷水，雪晴看华山。西风寂寥地，唯我坐忘还。
<br>
<br>
<br>
<br>&nbsp;&nbsp; 卷725_9 【天南怀故人】于邺 
<br>
<br>独行千里尘，轧轧转征轮。一别已多日，总看成老人。 
<br>洞庭雪不下，故国草应春。三月烟波暖，南风生绿蘋。
<br>
<br>
<br>
<br>&nbsp;&nbsp; 卷725_10 【路傍草】于邺 
<br>
<br>春至始青青，香车碾已平。不知山下处，来向路傍生。 
<br>每岁有人在，何时无马行。应随尘与土，吹满洛阳城。
<br>
<br>
<br>
<br>&nbsp;&nbsp; 卷725_11 【秋夕闻雁】于邺 
<br>
<br>星汉欲沈尽，谁家砧未休。忽闻凉雁至，如报杜陵秋。 
<br>千树又黄叶，几人新白头。洞庭今夜客，一半却登舟。
<br>
<br>
<br>
<br>&nbsp;&nbsp; 卷725_12 【洛中有怀】于邺 
<br>
<br>潺潺伊洛河，寂寞少恩波。銮驾久不幸，洛阳春草多。
<br>
<br>
<br>
<br>&nbsp;&nbsp; 卷725_13 【送魏山韦处士（一作送田处士西游）】于邺 
<br>
<br>阴阴亭际间，相顾惨离颜。一片云飞去，嵯峨空魏山。
<br>
<br>
<br>
<br>&nbsp;&nbsp; 卷725_14 【白樱桃】于邺 
<br>
<br>王母阶前种几株，水晶帘内看如无。
<br>只应汉武金盘上，泻得珊珊白露珠。
<br>
<br>
<br>
<br>&nbsp;&nbsp; 卷725_15 【白樱树】于邺 
<br>
<br>记得花开雪满枝，和蜂和蝶带花移。
<br>如今花落游蜂去，空作主人惆怅诗。
<br>
<br>
<br>
<br>&nbsp;&nbsp; 卷725_16 【下第不胜其忿题路左佛庙】于邺 
<br>
<br>雀儿未逐飏风高，下视鹰鹯意气豪。
<br>自谓能生千里足，黄昏依旧委蓬蒿。
<br>
<br>
<br>
<br>&nbsp;&nbsp; 卷725_17 【感怀（一作感情）】于邺 
<br>
<br>东风吹草色，空使客蹉跎。不设太平险，更应游子多。 
<br>几伤行处泪，一曲醉中歌。尽向青门外，东随渭水波。
<br>
<br>
<br>
<br>&nbsp;&nbsp; 卷725_18 【游中梁山】于邺 
<br>
<br>僻地好泉石，何人曾陆沈。不知青嶂外，更有白云深。 
<br>因此见乔木，几回思旧林。殷勤猿与鸟，唯我独何心。
<br>
<br>
<br>
<br>&nbsp;&nbsp; 卷725_19 【寻山】于邺 
<br>
<br>到此绝车轮，萋萋草树春。青山如有利，白石亦成尘。 
<br>水阔应无路，松深不见人。如知巢与许，千载迹犹新。
<br>
<br>
<br>
<br>&nbsp;&nbsp; 卷725_20 【宿江口】于邺 
<br>
<br>南渡人来绝，喧喧雁满沙。自生江上月，长有客思家。 
<br>半夜下霜岸，北风吹荻花。自惊归梦断，不得到天涯。
<br>
<br>
<br>
<br>&nbsp;&nbsp; 卷725_21 【秋夜达萧关】于邺 
<br>
<br>扰扰浮梁路，人忙月自闲。去年为塞客，今夜宿萧关。 
<br>辞国几经岁，望乡空见山。不知江叶下，又作布衣还。
<br>
<br>
<br>
<br>&nbsp;&nbsp; 卷725_22 【斜谷道】于邺 
<br>
<br>乱峰连叠嶂，千里绿峨峨。蜀国路如此，游人车亦过。 
<br>远烟当驿敛，骤雨逐风多。独忆紫芝叟，临风歌旧歌。
<br>
<br>
<br>
<br>&nbsp;&nbsp; 卷725_23 【过百牢关贻舟中者】于邺 
<br>
<br>蜀国少平地，方思京洛间。远为千里客，来度百牢关。 
<br>帆影清江水，铃声碧草山。不因名与利，尔我各应闲。
<br>
<br>
<br>
<br>&nbsp;&nbsp; 卷725_24 【客中览镜】于邺 
<br>
<br>何当开此镜，即见发如丝。白日急于水，少年能几时。 
<br>每逢芳草处，长返故园迟。所以多为客，蹉跎欲怨谁。
<br>
<br>
<br>
<br>&nbsp;&nbsp; 卷725_25 【长安逢隐者】于邺 
<br>
<br>征车千里至，碾遍六街尘。向此有营地，忽逢无事人。 
<br>昔时颜未改，浮世路多新。且脱衣沽酒，终南山欲春。
<br>
<br>
<br>
<br>&nbsp;&nbsp; 卷725_26 【与僧话旧】于邺 
<br>
<br>草堂前有山，一见一相宽。处世贵僧静，青松因岁寒。 
<br>他山逢旧侣，尽日话长安。所以闲行迹，千回绕药栏。
<br>
<br>
<br>
<br>&nbsp;&nbsp; 卷725_27 【赠王道士】于邺 
<br>
<br>日日市朝路，何时无苦辛。不随丹灶客，终作白头人。 
<br>浮世度千载，桃源方一春。归来华表上，应笑北邙尘。
<br>
<br>
<br>
<br>&nbsp;&nbsp; 卷725_28 【匣中琴】于邺 
<br>
<br>世人无正心，虫网匣中琴。何以经时废，非为娱耳音。 
<br>独令高韵在，谁感隙尘深。应是南风曲，声声不合今。
<br>
<br>
<br>
<br>&nbsp;&nbsp; 卷725_29 【友人亭松】于邺 
<br>
<br>俯仰不能去，如逢旧友同。曾因春雪散，见在华山中。 
<br>何处有明月，访君听远风。相将归未得，各占石岩东。
<br>
<br>
<br>
<br>&nbsp;&nbsp; 卷725_30 【过洛阳城】于邺 
<br>
<br>古来利与名，俱在洛阳城。九陌鼓初起，万车轮已行。 
<br>周秦时几变，伊洛水犹清。二月中桥路，鸟啼春草生。
<br>
<br>
<br>
<br>&nbsp;&nbsp; 卷725_31 【客中月（一作望月）】于邺 
<br>
<br>离家凡几宵，一望一寥寥。新魄又将满，故乡应渐遥。 
<br>独临彭蠡水，远忆洛阳桥。更有乘舟客，凄然亦驻桡。
<br>
<br>
<br>
<br>&nbsp;&nbsp; 卷725_32 【王将军宅夜听歌】于邺 
<br>
<br>朱槛满明月，美人歌落梅。忽惊尘起处，疑有凤飞来。 
<br>一曲听初彻，几年愁暂开。东南正云雨，不得见阳台。
<br>
<br>
<br>
<br>&nbsp;&nbsp; 卷725_33 【长信宫】于邺 
<br>
<br>莫问古宫名，古宫空有城。惟应东去水，不改旧时声。
<br>
<br>
<br>
<br>&nbsp;&nbsp; 卷725_34 【高楼】于邺 
<br>
<br>远天明月出，照此谁家楼。上有罗衣裳，凉风吹不休。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷726_1 【和三乡诗（会昌时有女子题诗三乡驿和者十人）】陆贞洞 
<br>
<br>惆怅残花怨暮春，孤鸾舞镜倍伤神。
<br>清词好个干人事，疑是文姬第二身。
<br>
<br>
<br>&nbsp;&nbsp; 卷726_2 【和三乡诗】刘谷 
<br>
<br>兰蕙芬香见玉姿，路傍花笑景迟迟。
<br>苎萝山下无穷意，并在三乡惜别时。
<br>
<br>
<br>
<br>&nbsp;&nbsp; 卷726_3 【和三乡诗】王祝 
<br>
<br>女几山前岚气低，佳人留恨此中题。
<br>不知云雨归何处，空使王孙见即迷。
<br>
<br>
<br>
<br>&nbsp;&nbsp; 卷726_4 【和三乡诗】王涤 
<br>
<br>浣纱游女出关东，旧迹新词一梦中。
<br>槐陌柳亭何限事，年年回首向春风。
<br>
<br>
<br>
<br>&nbsp;&nbsp; 卷726_5 【和三乡诗】韦冰 
<br>
<br>来时欢笑去时哀，家国迢迢向越台。
<br>待写百年幽思尽，故宫流水莫相催。
<br>
<br>
<br>
<br>&nbsp;&nbsp; 卷726_6 【和三乡诗】李昌邺 
<br>
<br>红粉萧娘手自题，分明幽怨发云闺。
<br>不应更学文君去，泣向残花归剡溪。
<br>
<br>
<br>
<br>&nbsp;&nbsp; 卷726_7 【和三乡诗】王硕 
<br>
<br>无姓无名越水滨，芳词空怨路傍人。
<br>莫教才子偏惆怅，宋玉东家是旧邻。
<br>
<br>
<br>
<br>&nbsp;&nbsp; 卷726_8 【和三乡诗】李缟 
<br>
<br>会稽王谢两风流，王子沉沦谢女愁。
<br>归思若随文字在，路傍空为感千秋。
<br>
<br>
<br>
<br>&nbsp;&nbsp; 卷726_9 【和三乡诗】张绮 
<br>
<br>洛川依旧好风光，莲帐无因见女郎。
<br>云雨散来音信断，此生遗恨寄三乡。
<br>
<br>
<br>
<br>&nbsp;&nbsp; 卷726_10 【和三乡诗】高衢 
<br>
<br>南北千山与万山，轩车谁不思乡关。
<br>独留芳翰悲前迹，陌上恐伤桃李颜。
<br>
<br>
<br>
<br>&nbsp;&nbsp; 卷726_11 【复睹三乡题处留赠】贾驰 
<br>
<br>壁古字未灭，声长响不绝。蕙质本如云，松心应耐雪。 
<br>耿耿离幽谷，悠悠望瓯越。杞妇哭夫时，城崩无此说。
<br>
<br>
<br>
<br>&nbsp;&nbsp; 卷726_12 【秋入关】贾驰 
<br>
<br>河上微风来，关头树初湿。今朝关城吏，又见孤客入。 
<br>上国谁与期，西来徒自急。
<br>
<br>
<br>
<br>&nbsp;&nbsp; 卷726_13 【咏手二首】赵光远 
<br>
<br>妆成皓腕洗凝脂，背接红巾掬水时。薄雾袖中拈玉斝， 
<br>斜阳屏上撚青丝。唤人急拍临前槛，摘杏高揎近曲池。 
<br>好是琵琶弦畔见，细圆无节玉参差。
<br>
<br>撚玉搓琼软复圆，绿窗谁见上琴弦。慢笼彩笔闲书字， 
<br>斜指瑶阶笑打钱。炉面试香添麝炷，舌头轻点贴金钿。 
<br>象床珍簟宫棋处，拈定文楸占角边。
<br>
<br>
<br>
<br>&nbsp;&nbsp; 卷726_14 【题妓莱儿壁（一作题北里妓人壁）】赵光远 
<br>
<br>鱼钥兽环斜掩门，萋萋芳草忆王孙。醉凭青琐窥韩寿， 
<br>闲掷金梭恼谢鲲。不夜珠光连玉匣，辟寒钗影落瑶尊。 
<br>欲知肠断相思处，役尽江淹别后魂。
<br>
<br>
<br>
<br>&nbsp;&nbsp; 卷726_15 【题兴化高田院桥亭】郑良士 
<br>
<br>到此溪亭上，浮生始觉非。野僧还惜别，游客亦忘归。 
<br>月满千岩静，风清一磬微。何时脱尘役，杖履愿相依。
<br>
<br>
<br>
<br>&nbsp;&nbsp; 卷726_16 【游九鲤湖】郑良士 
<br>
<br>仄径倾崖不可通，湖岚林霭共溟蒙。九溪瀑影飞花外， 
<br>万树春声细雨中。覆石云闲丹灶冷，采芝人去洞门空。 
<br>我来不乞邯郸梦，取醉聊乘郑国风。
<br>
<br>
<br>
<br>&nbsp;&nbsp; 卷726_17 【寄富洋院禅者】郑良士 
<br>
<br>画破青山路一条，走鞭飞盖去何遥。碍天岩树春先冷， 
<br>锁院溪云昼不销。霅上茗芽因客煮，海南沈屑为斋烧。 
<br>谁能学得空门士，冷却心灰守寂寥。
<br>
<br>
<br>
<br>&nbsp;&nbsp; 卷726_18 【赠翁承赞漆林书堂诗】萧项 
<br>
<br>轺车故国世应稀，昔日书堂二纪归。手植松筠同茂盛， 
<br>身荣金紫倍光辉。入门邻里喧迎接，列坐儿童见等威。 
<br>却对芸窗勤苦处，举头全是锦为衣。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
