<HTML>
<HEAD>
<TITLE>全唐诗 卷285-288 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷285-288</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷285-288</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6112"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷285-288')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷285-288]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷285_1 【关山月】李端 
<br>
<br>露湿月苍苍，关头榆叶黄。回轮照海远，分彩上楼长。 
<br>水冻频移幕，兵疲数望乡。只应城影外，万里共胡霜。
<br>
<br>
<br>&nbsp;&nbsp; 卷285_2 【度关山】李端 
<br>
<br>雁塞日初晴，狐关雪复平。危楼缘广漠，古窦傍长城。 
<br>拂剑金星出，弯弧玉羽鸣。谁知系虏者，贾谊是书生。
<br>
<br>
<br>
<br>&nbsp;&nbsp; 卷285_3 【巫山高（一作巫山高和皇甫拾遗）】李端 
<br>
<br>巫山十二峰，皆在碧虚中。回合云藏月，霏微雨带风。 
<br>猿声寒过涧，树色暮连空。愁向高唐望，清秋见楚宫。
<br>
<br>
<br>
<br>&nbsp;&nbsp; 卷285_4 【雨雪曲】李端 
<br>
<br>天山一丈雪，杂雨夜霏霏。湿马胡歌乱，经烽汉火微。 
<br>丁零苏武别，疏勒范羌归。若看关头下，长榆叶定稀。
<br>
<br>
<br>
<br>&nbsp;&nbsp; 卷285_5 【春游乐】李端 
<br>
<br>柘弹连钱马，银钩妥堕鬟。摘桑春陌上，踏草夕阳间。 
<br>意合辞先露，心诚貌却闲。明朝若相忆，云雨出巫山。
<br>
<br>
<br>
<br>&nbsp;&nbsp; 卷285_6 【山下泉】李端 
<br>
<br>碧水映丹霞，溅溅度浅沙。暗通山下草，流出洞中花。 
<br>净色和云落，喧声绕石斜。明朝更寻去，应到阮郎家。
<br>
<br>
<br>
<br>&nbsp;&nbsp; 卷285_7 【送客赴洪州（一作送郑侍御）】李端 
<br>
<br>草色随骢马，悠悠共出秦。水传云梦晓，山接洞庭春。 
<br>帆影连三峡，猿声在四邻。青门一分手，难见杜陵人。
<br>
<br>
<br>
<br>&nbsp;&nbsp; 卷285_8 【与郑锡游春】李端 
<br>
<br>东门垂柳长，回首独心伤。日暖临芳草，天晴忆故乡。 
<br>映花莺上下，过水蝶飞扬。借问同行客，今朝泪几行。
<br>
<br>
<br>
<br>&nbsp;&nbsp; 卷285_9 【送友人（一作送友人南游）】李端 
<br>
<br>闻说湘川路，年年古木多。猿啼巫峡夜，月照洞庭波。 
<br>穷海人还去，孤城雁与过。青山不同赏，来往自蹉跎。
<br>
<br>
<br>
<br>&nbsp;&nbsp; 卷285_10 【题从叔沆林园】李端 
<br>
<br>阮宅闲园暮，窗中见树阴。樵歌依远草，僧语过长林。 
<br>鸟哢花间曲，人弹竹里琴。自嫌身未老，已有住山心。
<br>
<br>
<br>
<br>&nbsp;&nbsp; 卷285_11 【送少微上人入蜀】李端 
<br>
<br>削发本求道，何方不是归。松风开法席，江月濯禅衣。 
<br>飞阁蝉鸣早，漫天客过稀。戴颙常执笔，不觉此身非。
<br>
<br>
<br>
<br>&nbsp;&nbsp; 卷285_12 【雨后游辋川】李端 
<br>
<br>骤雨归山尽，颓阳入辋川。看虹登晚墅，踏石过青泉。 
<br>紫葛藏仙井，黄花出野田。自知无路去，回步就人烟。
<br>
<br>
<br>
<br>&nbsp;&nbsp; 卷285_13 【同皇甫侍御题惟一上人房】李端 
<br>
<br>焚香居一室，尽日见空林。得道轻年暮，安禅爱夜深。 
<br>东西皆是梦，存没岂关心。唯羡诸童子，持经在竹阴。
<br>
<br>
<br>
<br>&nbsp;&nbsp; 卷285_14 【同苗员外宿荐福寺僧舍】李端 
<br>
<br>潘安秋兴动，凉夜宿僧房。倚杖云离月，垂帘竹有霜。 
<br>回风生远径，落叶飒长廊。一与交亲会，空贻别后伤。
<br>
<br>
<br>
<br>&nbsp;&nbsp; 卷285_15 【送客往湘江】李端 
<br>
<br>识君年已老，孤棹向潇湘。素发临高镜，清晨入远乡。 
<br>三山分夏口，五两映涔阳。更逐巴东客，南行泪几行。
<br>
<br>
<br>
<br>&nbsp;&nbsp; 卷285_16 【送友人游蜀】李端 
<br>
<br>嘉陵天气好，百里见双流。帆影缘巴字，钟声出汉州。 
<br>绿原春草晚，青木暮猿愁。本是风流地，游人易白头。
<br>
<br>
<br>
<br>&nbsp;&nbsp; 卷285_17 【送友人游江东】李端 
<br>
<br>江上花开尽，南行见杪春。鸟声悲古木，云影入通津。 
<br>返景斜连草，回潮暗动蘋。谢公今在郡，应喜得诗人。
<br>
<br>
<br>
<br>&nbsp;&nbsp; 卷285_18 【送乐平苗明府得家字】李端 
<br>
<br>本自求彭泽，谁云道里赊。山从石壁断，江向弋阳斜。 
<br>暮色随枫树，阴云暗荻花。诸侯旧调鼎，应重宰臣家。
<br>
<br>
<br>
<br>&nbsp;&nbsp; 卷285_19 【过宋州】李端 
<br>
<br>睢阳陷虏日，外绝救兵来。世乱忠臣死，时清明主哀。 
<br>荒郊春草遍，故垒野花开。欲为将军哭，东流水不回。
<br>
<br>
<br>
<br>&nbsp;&nbsp; 卷285_20 【茂陵山行陪韦金部（一作招金部韦员外）】李端 
<br>
<br>宿雨朝来歇，空山秋气清。盘云双鹤下，隔水一蝉鸣。 
<br>古道黄花落，平芜赤烧生。茂陵虽有病，犹得伴君行。
<br>
<br>
<br>
<br>&nbsp;&nbsp; 卷285_21 【江上逢司空曙（一作岳阳逢司空文明，得关中书）】李端 
<br>
<br>共尔髫年故，相逢万里馀。新春两行泪，故国一封书。 
<br>夏口帆初落，涔阳雁正疏。唯当执杯酒，暂食汉江鱼。
<br>
<br>
<br>
<br>&nbsp;&nbsp; 卷285_22 【逢王泌自东京至】李端 
<br>
<br>逢君自乡至，雪涕问田园。几处生乔木，谁家在旧村。 
<br>山峰横二室，水色映千门。愁见游从处，如今花正繁。
<br>
<br>
<br>
<br>&nbsp;&nbsp; 卷285_23 【山中期吉中孚】李端 
<br>
<br>行人路不同，花落到山中。水暗蒹葭雾，月明杨柳风。 
<br>年华惊已掷，志业飒然空。何必龙钟后，方期事远公。
<br>
<br>
<br>
<br>&nbsp;&nbsp; 卷285_24 【酬前大理寺评事张芬】李端 
<br>
<br>君家旧林壑，寄在乱峰西。近日春云满，相思路亦迷。 
<br>闻钟投野寺，待月过前溪。怅望成幽梦，依依识故蹊。
<br>
<br>
<br>
<br>&nbsp;&nbsp; 卷285_25 【赋得山泉送房造】李端 
<br>
<br>泉水山边去，高人月下看。润松秋色净，落涧夜声寒。 
<br>委曲穿深竹，潺湲过远滩。圣朝无隐者，早晚罢渔竿。
<br>
<br>
<br>
<br>&nbsp;&nbsp; 卷285_26 【宿兴善寺后堂池】李端 
<br>
<br>草堂高树下，月向后池生。野客如僧静，新荷共水平。 
<br>锦鳞沉不食，绣羽乱相鸣。即事思江海，谁能万里行。
<br>
<br>
<br>
<br>&nbsp;&nbsp; 卷285_27 【忆皎然上人】李端 
<br>
<br>未得从师去，人间万事劳。云门不可见，山木已应高。 
<br>向日开柴户，惊秋问敝袍。何由宿峰顶，窗里望波涛。
<br>
<br>
<br>
<br>&nbsp;&nbsp; 卷285_28 【赠衡岳隐禅师】李端 
<br>
<br>旧住衡州寺，随缘偶北来。夜禅山雪下，朝汲竹门开。 
<br>半偈传初尽，群生意未回。唯当与樵者，杖锡入天台。
<br>
<br>
<br>
<br>&nbsp;&nbsp; 卷285_29 【云阳观寄袁稠（一作元阳观寄元称）】李端 
<br>
<br>花洞晚阴阴，仙坛隔杏林。漱泉春谷冷，捣药夜窗深。 
<br>石上开仙酌，松间对玉琴。戴家溪北住，雪后去相寻。
<br>
<br>
<br>
<br>&nbsp;&nbsp; 卷285_30 【晚游东田寄司空曙】李端 
<br>
<br>暮来思远客，独立在东田。片雨无妨景，残虹不映天。 
<br>别愁逢夏果，归兴入秋蝉。莫作隳官意，陶潜未必贤。
<br>
<br>
<br>
<br>&nbsp;&nbsp; 卷285_31 【题崔端公园林】李端 
<br>
<br>上士爱清辉，开门向翠微。抱琴看鹤去，枕石待云归。 
<br>野坐苔生席，高眠竹挂衣。旧山东望远，惆怅暮花飞。
<br>
<br>
<br>
<br>&nbsp;&nbsp; 卷285_32 【早春雪夜寄卢纶兼呈秘书元丞】李端 
<br>
<br>闻君随谢脁，春夜宿前川。看竹云垂地，寻僧月满田。 
<br>熊寒方入树，鱼乐稍离船。独夜羁愁客，惟知惜故年。
<br>
<br>
<br>
<br>&nbsp;&nbsp; 卷285_33 【早春夜集耿拾遗宅】李端 
<br>
<br>如何逋客会，忽在侍臣家。新草犹停雪，寒梅未放花。 
<br>衔杯鸡欲唱，逗月雁应斜。年齿俱憔悴，谁堪故国赊。
<br>
<br>
<br>
<br>&nbsp;&nbsp; 卷285_34 【元丞宅送胡濬及第东归觐省】李端 
<br>
<br>登龙兼折桂，归去当高车。旧楚枫犹在，前隋柳已疏。 
<br>月中逢海客，浪里得乡书。见说江边住，知君不厌鱼。
<br>
<br>
<br>
<br>&nbsp;&nbsp; 卷285_35 【送魏广下第归扬州宁亲】李端 
<br>
<br>游宦今空返，浮淮一雁秋。白云阴泽国，青草绕扬州。 
<br>调膳过花下，张筵到水头。昆山仍有玉，岁晏莫淹留。
<br>
<br>
<br>
<br>&nbsp;&nbsp; 卷285_36 【归山与酒徒别】李端 
<br>
<br>野客本无事，此来非有求。烦君徵乐饯，未免忆山愁。 
<br>红烛侵明月，青娥促白头。童心久已尽，岂为艳歌留。
<br>
<br>
<br>
<br>&nbsp;&nbsp; 卷285_37 【冬夜寄韩弇（一作秋夜寄司空文明）】李端 
<br>
<br>独坐知霜下，开门见木衰。壮应随日去，老岂与人期。 
<br>废井虫鸣早，阴阶菊发迟。兴来空忆戴，不似剡溪时。
<br>
<br>
<br>
<br>&nbsp;&nbsp; 卷285_38 【闻吉道士还俗因而有赠】李端 
<br>
<br>闻有华阳客，儒裳谒紫微。旧山连药卖，孤鹤带云归。 
<br>柳市名犹在，桃源梦已稀。还乡见鸥鸟，应愧背船飞。
<br>
<br>
<br>
<br>&nbsp;&nbsp; 卷285_39 【韦员外东斋看花】李端 
<br>
<br>入花凡几步，此树独相留。发艳红枝合，垂烟绿水幽。 
<br>并开偏觉好，未落已成愁。一到芳菲下，空招两鬓秋。
<br>
<br>
<br>
<br>&nbsp;&nbsp; 卷285_40 【边头作】李端 
<br>
<br>邠郊泉脉动，落日上城楼。羊马水草足，羌胡帐幕稠。 
<br>射雕过海岸，传箭怯边州。何事归朝将，今年又拜侯。
<br>
<br>
<br>
<br>&nbsp;&nbsp; 卷285_41 【宿深上人院听远泉】李端 
<br>
<br>泉声宜远听，入夜对支公。断续来方尽，潺湲咽又通。 
<br>何年出石下，几里在山中。君问穷源处，禅心与此同。
<br>
<br>
<br>
<br>&nbsp;&nbsp; 卷285_42 【茂陵村行赠何兆】李端 
<br>
<br>春天黄鸟啭，野径白云间。解带依芳草，支颐想故山。 
<br>人行九州路，树老五陵间。谁道临邛远，相如自忆还。
<br>
<br>
<br>
<br>&nbsp;&nbsp; 卷285_43 【送友人还洛】李端 
<br>
<br>去国渡关河，蝉鸣古树多。平原正超忽，行子复蹉跎。 
<br>去事不可想，旧游难再过。何当嵩岳下，相见在烟萝。
<br>
<br>
<br>
<br>&nbsp;&nbsp; 卷285_44 【送戴徵士还山】李端 
<br>
<br>柔桑锦臆雉，相送到烟霞。独隐空山里，闲门几树花。 
<br>草生杨柳岸，鸟啭竹林家。不是谋生拙，无为末路赊。
<br>
<br>
<br>
<br>&nbsp;&nbsp; 卷285_45 【秋日旅舍别司空文明】李端 
<br>
<br>凉风飒穷巷，秋思满高云。吏隐俱不就，此心仍别君。 
<br>素怀宗淡泊，羁旅念功勋。转忆西林寺，江声月下闻。
<br>
<br>
<br>
<br>&nbsp;&nbsp; 卷285_46 【旅舍对雪赠考功王员外】李端 
<br>
<br>杨花惊满路，面市忽狂风。骤下摇兰叶，轻飞集竹丛。 
<br>欲将琼树比，不共玉人同。独望徽之棹，青山在雪中。
<br>
<br>
<br>
<br>&nbsp;&nbsp; 卷285_47 【送丁少府往唐上】李端 
<br>
<br>因君灞陵别，故国一回看。共食田文饭，先之梅福官。 
<br>江风转日暮，山月满潮寒。不得同舟望，淹留岁月阑。
<br>
<br>
<br>
<br>&nbsp;&nbsp; 卷285_48 【赠李龟年】李端 
<br>
<br>青春事汉主，白首入秦城。遍识才人字，多知旧曲名。 
<br>风流随故事，语笑合新声。独有垂杨树，偏伤日暮情。
<br>
<br>
<br>
<br>&nbsp;&nbsp; 卷285_49 【送郭补阙归江阳】李端 
<br>
<br>东门春尚浅，杨柳未成阴。雁影愁斜日，莺声怨故林。 
<br>隋宫江上远，梁苑雪中深。独有怀归客，难为欲别心。
<br>
<br>
<br>
<br>&nbsp;&nbsp; 卷285_50 【早春会王逵主人得蓬字】李端 
<br>
<br>今年华鬓色，半在故人中。欲写无穷恨，先期一醉同。 
<br>绿丛犹覆雪，红萼已凋风。莫负归山契，君看陌上蓬。
<br>
<br>
<br>
<br>&nbsp;&nbsp; 卷285_51 【宿山寺思归】李端 
<br>
<br>僧房秋雨歇，愁卧夜更深。欹枕闻鸿雁，回灯见竹林。 
<br>归萤入草尽，落月映窗沉。拭泪无人觉，长谣向壁阴。
<br>
<br>
<br>
<br>&nbsp;&nbsp; 卷285_52 【送客赴江陵寄郢州郎士元】李端 
<br>
<br>露下晚蝉愁，诗人旧怨秋。沅湘莫留滞，宛洛好遨游。 
<br>饮马逢黄菊，离家值白头。竟陵明月夜，为上庾公楼。
<br>
<br>
<br>
<br>&nbsp;&nbsp; 卷285_53 【送客赋得巴江夜猿】李端 
<br>
<br>巴水天边路，啼猿伤客情。迟迟云外尽，杳杳树中生。 
<br>残月暗将落，空霜寒欲明。楚人皆掩泪，闻到第三声。
<br>
<br>
<br>
<br>&nbsp;&nbsp; 卷285_54 【秋日忆暕上人】李端 
<br>
<br>一从持钵别，更未到人间。好静居贫寺，遗名弃近山。 
<br>雨前缝百衲，叶下闭重关。若便浔阳去，须将旧客还。
<br>
<br>
<br>
<br>&nbsp;&nbsp; 卷285_55 【寄上舍人叔】李端 
<br>
<br>车马朝初下，看山忆独寻。会知逢水尽，且爱入云深。 
<br>残雨开斜日，新蝉发迥林。阮咸虽别巷，遥识此时心。
<br>
<br>
<br>
<br>&nbsp;&nbsp; 卷285_56 【送古之奇赴安西幕】李端 
<br>
<br>畴昔十年兄，相逢五校营。今宵举杯酒，陇月见军城。 
<br>堠火经阴绝，边人接晓行。殷勤送书记，强虏几时平。
<br>
<br>
<br>
<br>&nbsp;&nbsp; 卷285_57 【送张芬归江东兼寄柳中庸】李端 
<br>
<br>久是天涯客，偏伤落木时。如何故国见，更欲异乡期。 
<br>鸟暮东西急，波寒上下迟。空将满眼泪，千里怨相思。
<br>
<br>
<br>
<br>&nbsp;&nbsp; 卷285_58 【送丘丹归江东】李端 
<br>
<br>故山霜落久，才子忆荆扉。旅舍寻人别，秋风逐雁归。 
<br>梦愁枫叶尽，醉惜菊花稀。肯学求名者，经年未拂衣。
<br>
<br>
<br>
<br>&nbsp;&nbsp; 卷285_59 【卧病寄苗员外】李端 
<br>
<br>故人初未贵，相见得淹留。一自朝天去，因成计日游。 
<br>月明应独醉，叶下肯同愁。因恨刘桢病，空园卧见秋。
<br>
<br>
<br>
<br>&nbsp;&nbsp; 卷285_60 【送杨皋擢第归江东（一作送表丈杨皞）】李端 
<br>
<br>隋堤望楚国，江上一归人。绿气千樯暮，青风万里春。 
<br>试才初得桂，泊渚肯伤蘋。拜手终凄怆，恭承中外亲。
<br>
<br>
<br>
<br>&nbsp;&nbsp; 卷285_61 【题郑少府林园】李端 
<br>
<br>谢家今日晚，词客愿抽毫。枥马方回影，池鹅正理毛。 
<br>竹筒传水远，麈尾坐僧高。独有宗雷贱，过君著敝袍。
<br>
<br>
<br>
<br>&nbsp;&nbsp; 卷285_62 【送吉中孚拜官归业】李端 
<br>
<br>南入华阳洞，无人古树寒。吟诗开旧帙，带绶上荒坛。 
<br>因病求归易，沾恩更隐难。孟宗应献鲊，家近守渔官。
<br>
<br>
<br>
<br>&nbsp;&nbsp; 卷285_63 【送杨少府赴阳翟（即舍人之弟）】李端 
<br>
<br>冠带仁兄后，光辉寿母前。陆云还入洛，潘岳更张筵。 
<br>井邑嵩山对，园林颍水连。东人欲相送，旅舍已潸然。
<br>
<br>
<br>
<br>&nbsp;&nbsp; 卷285_64 【慈恩寺暕上人房招耿拾遗】李端 
<br>
<br>悠然对惠远，共结故山期。汲井树阴下，闭门亭午时。 
<br>地闲花落厚，石浅水流迟。愿与神仙客，同来事本师。
<br>
<br>
<br>
<br>&nbsp;&nbsp; 卷285_65 【宿山寺雪夜寄吉中孚】李端 
<br>
<br>独爱僧房竹，春来长到池。云遮皆晃朗，雪压半低垂。 
<br>不见侵山叶，空闻拂地枝。鄙夫今夜兴，唯有子猷知。
<br>
<br>
<br>
<br>&nbsp;&nbsp; 卷285_66 【赠赵神童】李端 
<br>
<br>圣朝殊汉令，才子少登科。每见先鸣早，常惊后进多。 
<br>独居方寂寞，相对觉蹉跎。不是通家旧，频劳文举过。
<br>
<br>
<br>
<br>&nbsp;&nbsp; 卷285_67 【宿云际寺赠深上人】李端 
<br>
<br>暂别青蓝寺，今来发欲斑。独眠孤烛下，风雨在前山。 
<br>坏宅终须去，空门不易还。支公有方便，一愿启玄关。
<br>
<br>
<br>
<br>&nbsp;&nbsp; 卷285_68 【送从兄赴洪州别驾兄善琴】李端 
<br>
<br>援琴兼爱竹，遥夜在湘沅。鹤舞月将下，乌啼霜正繁。 
<br>乱流喧橘岸，飞雪暗荆门。佐郡无辞屈，其如相府恩。
<br>
<br>
<br>
<br>&nbsp;&nbsp; 卷285_69 【山中期张芬不至】李端 
<br>
<br>石堤春草碧，双燕向西飞。怅望云天暮，佳人何处归。 
<br>药栏虫网遍，苔井水痕稀。谁道嵇康懒，山中自掩扉。
<br>
<br>
<br>
<br>&nbsp;&nbsp; 卷285_70 【寄畅当】李端 
<br>
<br>麦秀草芊芊，幽人好昼眠。云霞生岭上，猿鸟下床前。 
<br>颜子方敦行，支郎久住禅。中林轻暂别，约略已经年。
<br>
<br>
<br>
<br>&nbsp;&nbsp; 卷285_71 【送义兴元少府】李端 
<br>
<br>逢君惠连第，初命便光辉。已得群公祖，终妨太傅讥。 
<br>路长人反顾，草断燕回飞。本是江南客，还同衣锦归。
<br>
<br>
<br>
<br>&nbsp;&nbsp; 卷285_72 【卧病别郑锡】李端 
<br>
<br>病来喜无事，多卧竹林间。此日一相见，明朝还掩关。 
<br>幽人爱芳草，志士惜颓颜。岁晏不我弃，期君在故山。
<br>
<br>
<br>
<br>&nbsp;&nbsp; 卷285_73 【书志赠畅当】李端 
<br>
<br>少喜神仙术，未去已蹉跎。壮志一为累，浮生事渐多。 
<br>衰颜不相识，岁暮定相过。请问宗居士，君其奈老何。
<br>
<br>
<br>
<br>&nbsp;&nbsp; 卷285_74 【送诸暨裴少府（公先人，元相公判官）】李端 
<br>
<br>山公访嵇绍，赵武见韩侯。事去恩犹在，名成泪却流。 
<br>一官同北去，千里赴南州。才子清风后，无贻相府忧。
<br>
<br>
<br>
<br>&nbsp;&nbsp; 卷285_75 【送郑宥入蜀迎觐】李端 
<br>
<br>宁亲西陟险，君去异王阳。在世谁非客，还家即是乡。 
<br>剑门千转尽，巴水一支长。请语愁猿道，无烦促泪行。
<br>
<br>
<br>
<br>&nbsp;&nbsp; 卷285_76 【送耿拾遗湋使江南括图书】李端 
<br>
<br>驱传草连天，回风满树蝉。将过夫子宅，前问孝廉船。 
<br>汉使收三箧，周诗采百篇。别来将有泪，不是怨流年。
<br>
<br>
<br>
<br>&nbsp;&nbsp; 卷285_77 【送王少府游河南】李端 
<br>
<br>马卿方失意，东去谒诸侯。过宋人应少，游梁客独愁。 
<br>鸟翻千室暮，蝉急两河秋。仆本无媒者，因君泪亦流。
<br>
<br>
<br>
<br>&nbsp;&nbsp; 卷285_78 【送别驾赴晋陵即舍人叔之兄】李端 
<br>
<br>诸宗称叔父，从子亦光辉。谢脁中书直，王祥别乘归。 
<br>江帆冲雨上，海树隔潮微。南阮贫无酒，唯将泪湿衣。
<br>
<br>
<br>
<br>&nbsp;&nbsp; 卷285_79 【卧病寄阎寀】李端 
<br>
<br>病中贪好景，强步出幽居。紫葛垂山径，黄花绕野渠。 
<br>荒林飞老鹤，败堰过游鱼。纵忆同年友，无人可寄书。
<br>
<br>
<br>
<br>&nbsp;&nbsp; 卷285_80 【晚夏闻蝉寄广文（一作郎士元诗）】李端 
<br>
<br>昨日莺啭声，今朝蝉忽鸣。朱颜向华发，定是几年程。 
<br>故国白云远，闲居青草生。因垂数行泪，书报十年兄。
<br>
<br>
<br>
<br>&nbsp;&nbsp; 卷285_81 【归山居寄钱起】李端 
<br>
<br>怅望青山下，回头泪满巾。故乡多古树，落日少行人。 
<br>发鬓将回色，簪缨未到身。谁知武陵路，亦有汉家臣。
<br>
<br>
<br>
<br>&nbsp;&nbsp; 卷285_82 【晓发瓜州】李端 
<br>
<br>晓发悲行客，停桡独未前。寒江半有月，野戍渐无烟。 
<br>棹唱临高岸，鸿嘶发远田。谁知避徒御，对酒一潸然。
<br>
<br>
<br>
<br>&nbsp;&nbsp; 卷285_83 【江上喜逢司空文明】李端 
<br>
<br>秦人江上见，握手泪沾巾。落日见秋草，暮年逢故人。 
<br>非夫长作客，多病浅谋身。台阁旧亲友，谁曾见苦辛。
<br>
<br>
<br>
<br>&nbsp;&nbsp; 卷285_84 【同苗发慈恩寺避暑】李端 
<br>
<br>追凉寻宝刹，畏日望璇题。卧草同鸳侣，临池似虎溪。 
<br>树闲人迹外，山晚鸟行西。若问无心法，莲花隔淤泥。
<br>
<br>
<br>
<br>&nbsp;&nbsp; 卷285_85 【送潘述宏词下第归江外】李端 
<br>
<br>唱高人不和，此去泪难收。上国经年住，长江满目流。 
<br>弈棋知胜偶，射策请焚舟。应是田□□，玄成许尔游。
<br>
<br>
<br>
<br>&nbsp;&nbsp; 卷285_86 【送张少府赴夏县】李端 
<br>
<br>虽为州县职，还欲抱琴过。树古闻风早，山枯见雪多。 
<br>鸡声连绛市，马色傍黄河。太守新临郡，还逢五袴歌。
<br>
<br>
<br>
<br>&nbsp;&nbsp; 卷285_87 【酬秘书元丞郊园卧疾见寄】李端 
<br>
<br>闻说漳滨卧，题诗怨岁华。求医主高手，报疾到贫家。 
<br>撒枕销行蚁，移杯失画蛇。明朝九衢上，应见玉人车。
<br>
<br>
<br>
<br>&nbsp;&nbsp; 卷285_88 【送成都韦丞还蜀】李端 
<br>
<br>蜀门云树合，高栈有猿愁。驱传加新命，之官向旧游。 
<br>晨装逢酒雨，夜梦见刀州。远别长相忆，当年莫滞留。
<br>
<br>
<br>
<br>&nbsp;&nbsp; 卷285_89 【晚秋旅舍寄苗员外】李端 
<br>
<br>争途苦不前，贫病遂连牵。向暮同行客，当秋独长年。 
<br>晚花唯有菊，寒叶已无蝉。吏部逢今日，还应瓮下眠。
<br>
<br>
<br>
<br>&nbsp;&nbsp; 卷285_90 【送惟良上人归润州】李端 
<br>
<br>拟诗偏不类，又送上人归。寄世同高鹤，寻仙称坏衣。 
<br>雨行江草短，露坐海帆稀。正被空门缚，临岐乞解围。
<br>
<br>
<br>
<br>&nbsp;&nbsp; 卷285_91 【送何兆下第还蜀】李端 
<br>
<br>重江不可涉，孤客莫晨装。高木莎城小，残星栈道长。 
<br>袅猿枫子落，过雨荔枝香。劝尔成都住，文翁有草堂。
<br>
<br>
<br>
<br>&nbsp;&nbsp; 卷285_92 【送友人宰湘阴】李端 
<br>
<br>从宦舟行远，浮湘又入闽。蒹葭无朔雁，柽栝有蛮神。 
<br>传吏闲调象，山精暗讼人。唯须千树橘，暂救李衡贫。
<br>
<br>
<br>
<br>&nbsp;&nbsp; 卷285_93 【送元晟归江东旧居】李端 
<br>
<br>泽国舟车接，关门雨雪乖。春天行故楚，夜月下清淮。 
<br>讲易居山寺，论诗到郡斋。蒋家人暂别，三路草连阶。
<br>
<br>
<br>
<br>&nbsp;&nbsp; 卷285_94 【送黎少府赴阳翟】李端 
<br>
<br>诗礼称才子，神仙是丈人。玉山那惜醉，金谷已无春。 
<br>白马如风疾，青袍夺草新。不嫌鸣吠客，愿用百年身。
<br>
<br>
<br>
<br>&nbsp;&nbsp; 卷285_95 【送夏侯审游蜀】李端 
<br>
<br>西望烟绵树，愁君上蜀时。同林息商客，隔栈见罛师。 
<br>石滑羊肠险，山空杜宇悲。琴心正幽怨，莫奏凤凰诗。
<br>
<br>
<br>
<br>&nbsp;&nbsp; 卷285_96 【单推官厅前双桐咏】李端 
<br>
<br>封植因高兴，孤贞契素期。由来得地早，何事结花迟。 
<br>叶重凝烟后，条寒过雨时。还同李家树，争赋角弓诗。
<br>
<br>
<br>
<br>&nbsp;&nbsp; 卷285_97 【送宋校书赴宣州幕】李端 
<br>
<br>浮舟压芳草，容裔逐江春。远避看书吏，行当入幕宾。 
<br>夜潮冲老树，晓雨破轻蘋。鸳鹭多伤别，栾家德在人。
<br>
<br>
<br>
<br>&nbsp;&nbsp; 卷285_98 【送赵给事侄尉丹阳】李端 
<br>
<br>太傅怜群从，门人亦贱回。入官先爱子，赐酒许同杯。 
<br>淮海春多雨，蒹葭夜有雷。遥知拜庆后，梅尉称仙才。
<br>
<br>
<br>
<br>&nbsp;&nbsp; 卷285_99 【宿瓜洲寄柳中庸】李端 
<br>
<br>怀人同不寐，清夜起论文。月魄正出海，雁行斜上云。 
<br>寒潮来滟滟，秋叶下纷纷。便送江东去，徘徊只待君。
<br>
<br>
<br>
<br>&nbsp;&nbsp; 卷285_100 【夜宴虢县张明府宅逢宇文评事】李端 
<br>
<br>虢田留古宅，入夜足秋风。月影来窗里，灯光落水中。 
<br>征诗逢谢客，饮酒得陶公。更爱疏篱下，繁霜湿菊丛。
<br>
<br>
<br>
<br>&nbsp;&nbsp; 卷285_101 【冬夜集张尹后阁】李端 
<br>
<br>乘龟兼戴豸，白面映朱衣。安石还须起，泉明不得归。 
<br>应门常吏在，登席旧寮稀。远客长先醉，那知亚相威。
<br>
<br>
<br>
<br>&nbsp;&nbsp; 卷285_102 【将之泽潞留别王郎中】李端 
<br>
<br>弱年知己少，前路主人稀。贫病期相惜，艰难又忆归。 
<br>事成应未卜，身贱又无机。幸到龙门下，须因羽翼飞。
<br>
<br>
<br>
<br>&nbsp;&nbsp; 卷285_103 【晚次巴陵】李端 
<br>
<br>雪后柳条新，巴陵城下人。烹鱼邀水客，载酒奠山神。 
<br>云去低斑竹，波回动白蘋。不堪逢楚老，日暮正江春。
<br>
<br>
<br>
<br>&nbsp;&nbsp; 卷285_104 【送荀道士归庐山】李端 
<br>
<br>先生归有处，欲别笑无言。绿水到山口，青林连洞门。 
<br>月明寻石路，云霁望花源。早晚还乘鹤，悲歌向故园。
<br>
<br>
<br>
<br>&nbsp;&nbsp; 卷285_105 【送张淑归觐叔父】李端 
<br>
<br>日惨长亭暮，天高大泽闲。风中闻草木，雪里见江山。 
<br>马向塞云去，人随古道还。阮家今夜乐，应在竹林间。
<br>
<br>
<br>
<br>&nbsp;&nbsp; 卷285_106 【送郭参军赴绛州】李端 
<br>
<br>登车君莫望，故绛柳条春。蒲泽逢胡雁，桃源见晋人。 
<br>佐军髯尚短，掷地思还新。小谢常携手，因之醉路尘。
<br>
<br>
<br>
<br>&nbsp;&nbsp; 卷285_107 【送袁稠游江南】李端 
<br>
<br>江南衰草遍，十里见长亭。客去逢摇落，鸿飞入杳冥。 
<br>空城寒雨细，深院晓灯青。欲去行人起，徘徊恨酒醒。
<br>
<br>
<br>
<br>&nbsp;&nbsp; 卷285_108 【送夏中丞赴宁国任】李端 
<br>
<br>楚县入青枫，长江一派通。板桥寻谢客，古邑事陶公。 
<br>片雨收山外，连云上汉东。陆机犹滞洛，念子望南鸿。
<br>
<br>
<br>
<br>&nbsp;&nbsp; 卷285_109 【送卫雄下第归同州】李端 
<br>
<br>不才先上第，词客却空还。边地行人少，平芜尽日闲。 
<br>一蝉陂树里，众火陇云间。羡汝归茅屋，书窗见远山。
<br>
<br>
<br>
<br>&nbsp;&nbsp; 卷285_110 【送单少府赴扶风】李端 
<br>
<br>少年趋盛府，颜色比花枝。范匄非童子，杨修岂小儿。 
<br>叨陪丈人行，常恐阿戎欺。此去云霄近，看君逸足驰。
<br>
<br>
<br>
<br>&nbsp;&nbsp; 卷285_111 【题山中别业】李端 
<br>
<br>旧宅在山中，闲门与寺通。往来黄叶路，交结白头翁。 
<br>晚笋难成竹，秋花不满丛。生涯只粗粝，吾岂讳言穷。
<br>
<br>
<br>
<br>&nbsp;&nbsp; 卷285_112 【送司空文明归江上旧居】李端 
<br>
<br>野菊有黄花，送君千里还。鸿来燕又去，离别惜容颜。 
<br>流水通归梦，行云失故关。江风正摇落，宋玉莫登山。
<br>
<br>
<br>
<br>&nbsp;&nbsp; 卷285_113 【送新城戴叔伦明府】李端 
<br>
<br>遥想隋堤路，春天楚国情。白云当海断，青草隔淮生。 
<br>雁起斜还直，潮回远复平。莱芜不可到，一醉送君行。
<br>
<br>
<br>
<br>&nbsp;&nbsp; 卷285_114 【送雍丘任少府】李端 
<br>
<br>丛车饯才子，路走许东偏。远水同春色，繁花胜雪天。 
<br>鸟行侵楚邑，树影向殷田。莫学生乡思，梅真正少年。
<br>
<br>
<br>
<br>&nbsp;&nbsp; 卷285_115 【送雍郢州】李端 
<br>
<br>厌郎思出守，遂领汉东军。望月逢殷浩，缘江送范云。 
<br>城闲烟草遍，浦迥雪林分。谁伴楼中宿，吟诗估客闻。
<br>
<br>
<br>
<br>&nbsp;&nbsp; 卷285_116 【寄王密卿】李端 
<br>
<br>酒乐今年少，僧期近日频。买山多为竹，卜宅不缘贫。 
<br>志业归初地，文章寄此身。嵇康虽有病，犹得见情人。
<br>
<br>
<br>
<br>&nbsp;&nbsp; 卷285_117 【与萧远上人游少华山寄皇甫侍御】李端 
<br>
<br>寻危兼采药，渡水又登山。独与高僧去，逍遥落日间。 
<br>渐看闾里远，自觉性情闲。回首知音在，因令怅望还。
<br>
<br>
<br>
<br>&nbsp;&nbsp; 卷285_118 【代村中老人答】李端 
<br>
<br>京洛风尘后，村乡烟火稀。少年曾失所，衰暮欲何依。 
<br>夜静临江哭，天寒踏雪归。时清应不见，言罢泪盈衣。
<br>
<br>
<br>
<br>&nbsp;&nbsp; 卷285_119 【赠故将军】李端 
<br>
<br>平生在边日，鞍马若星流。独出间千里，相知满九州。 
<br>恃功凌主将，作气见王侯。谁道廉颇老，犹能报远雠。
<br>
<br>
<br>
<br>&nbsp;&nbsp; 卷285_120 【送陆郎中归田司空幕】李端 
<br>
<br>汉家分列宿，东土佐诸侯。结束还军府，光辉过御沟。 
<br>农桑连紫陌，分野入青州。覆被恩难报，西看成白头。
<br>
<br>
<br>
<br>&nbsp;&nbsp; 卷285_121 【酬晋侍御见寄】李端 
<br>
<br>野客蒙诗赠，殊恩欲报难。本求文举识，不在子真官。 
<br>细雨双林暮，重阳九日寒。贫斋一丛菊，愿与上宾看。
<br>
<br>
<br>
<br>&nbsp;&nbsp; 卷285_122 【送铜泽王归城】李端 
<br>
<br>昔闻公族出，其从亦高车。为善唯求乐，分贫必及疏。 
<br>身承汉枝叶，手习鲁诗书。尚说无功德，三年在石渠。
<br>
<br>
<br>
<br>&nbsp;&nbsp; 卷285_123 【江上别柳中庸】李端 
<br>
<br>秦人江上见，握手便沾衣。近日相知少，往年亲故稀。 
<br>远游何处去，旧业几时归。更向巴陵宿，堪闻雁北飞。
<br>
<br>
<br>
<br>&nbsp;&nbsp; 卷285_124 【喜皇甫郎中拜谕德兼集贤学士】李端 
<br>
<br>为郎三载后，宠命一朝新。望苑迁词客，儒林拜丈人。 
<br>莺飞绮阁曙，柳拂画堂春。几日调金鼎，诸君欲望尘。
<br>
<br>
<br>
<br>&nbsp;&nbsp; 卷285_125 【送黎兵曹往陕府结婚】李端 
<br>
<br>东方发车骑，君是上头人。奠雁逢良日，行媒及仲春。 
<br>时称渡河妇，宜配坦床宾。安得同门吏，扬鞭入后尘。
<br>
<br>
<br>
<br>&nbsp;&nbsp; 卷285_126 【送窦兵曹】李端 
<br>
<br>梨花开上苑，游女著罗衣。闻道情人怨，应须走马归。 
<br>御桥迟日暖，官渡早莺稀。莫遣佳期过，看看蝴蝶飞。
<br>
<br>
<br>
<br>&nbsp;&nbsp; 卷285_127 【留别故人（一作李颀诗）】李端 
<br>
<br>此别不可道，此心当语谁。春风灞水上，饮马桃花时。 
<br>误作好文士，只应游宦迟。留书下朝客，我有故山期。
<br>
<br>
<br>
<br>&nbsp;&nbsp; 卷285_128 【奉送宋中丞使河源】李端 
<br>
<br>东周遣戍役，才子欲离群。部领河源去，悠悠陇水分。 
<br>笳声悲塞草，马首渡关云。辛苦逢炎热，何时及汉军。
<br>
<br>
<br>
<br>&nbsp;&nbsp; 卷285_129 【都亭驿送郭判官之幽州幕府】李端 
<br>
<br>幕府参戎事，承明伏奏归。都亭使者出，杯酒故人违。 
<br>细雨沾官骑，轻风拂客衣。还从大夫后，吾党亦光辉。
<br>
<br>
<br>
<br>&nbsp;&nbsp; 卷285_130 【送王羽林往秦州】李端 
<br>
<br>秦州贵公子，汉日羽林郎。事主来中禁，荣亲上北堂。 
<br>輶车花拥路，宝剑雪生光。直扫三边靖，承恩向建章。
<br>
<br>
<br>
<br>&nbsp;&nbsp; 卷285_131 【送友入关】李端 
<br>
<br>闻君帝城去，西望一沾巾。落日见秋草，暮年逢故人。 
<br>非才长作客，有命懒谋身。近更婴衰疾，空思老汉滨。
<br>
<br>
<br>
<br>&nbsp;&nbsp; 卷285_132 【代宗挽歌】李端 
<br>
<br>祖庭三献罢，严卫百灵朝。警跸移前殿，宫车上渭桥。 
<br>寒霜凝羽葆，野吹咽笳箫。已向新京兆，谁云天路遥。
<br>
<br>
<br>
<br>&nbsp;&nbsp; 卷285_133 【张左丞挽歌二首】李端 
<br>
<br>素旆低寒水，清笳出晓风。鸟来伤贾傅，马立葬滕公。 
<br>松柏青山上，城池白日中。一朝今古隔，唯有月明同。
<br>
<br>祸集钩方失，灾生剑忽飞。无由就日拜，空忆自天归。 
<br>门吏看还葬，宫官识赐衣。东堂哀赠毕，从此故臣稀。
<br>
<br>
<br>
<br>&nbsp;&nbsp; 卷285_134 【奉和王元二相避暑怀杜太尉】李端 
<br>
<br>艰难尝共理，海晏更相悲。况复登堂处，分明避暑时。 
<br>绿槐千穗绽，丹药一番迟。蓬荜今何幸，先朝大雅诗。
<br>
<br>
<br>
<br>&nbsp;&nbsp; 卷285_135 【青龙寺题故昙上人房】李端 
<br>
<br>远公留故院，一径雪中微。童子逢皆老，门人问亦稀。 
<br>翻经徒有处，携履遂无归。空念寻巢鹤，时来傍影飞。
<br>
<br>
<br>
<br>&nbsp;&nbsp; 卷285_136 【早春夜望】李端 
<br>
<br>旧雪逐泥沙，新雷发草芽。晓霜应傍鬓，夜雨莫催花。 
<br>行矣前途晚，归与故国赊。不劳报春尽，从此惜年华。
<br>
<br>
<br>
<br>&nbsp;&nbsp; 卷285_137 【宴伊东岸】李端 
<br>
<br>晴洲无远近，一树一潭春。芳草留归骑，朱樱掷舞人。 
<br>空花对酒落，小翠隔林新。竟日皆携手，何由遇此辰。
<br>
<br>
<br>
<br>&nbsp;&nbsp; 卷285_138 【云际中峰居喜见苗发（一作祖咏诗）】李端 
<br>
<br>自得中峰住，深林亦闭关。经秋无客到，入夜有僧还。 
<br>暗涧泉声小，荒村树影闲。高窗不可望，星月满空山。
<br>
<br>
<br>
<br>&nbsp;&nbsp; 卷285_139 【宿洞庭】李端 
<br>
<br>白水连天暮，洪波带日流。风高云梦夕，月满洞庭秋。 
<br>沙上渔人火，烟中贾客舟。西园与南浦，万里共悠悠。
<br>
<br>
<br>
<br>&nbsp;&nbsp; 卷285_140 【江上赛神】李端 
<br>
<br>疏鼓应繁丝，送神归九疑。苍龙随赤凤，帝子上天时。 
<br>骤雨归山疾，长江下日迟。独怜游宦子，今夜泊天涯。
<br>
<br>
<br>
<br>&nbsp;&nbsp; 卷285_141 【奉和元丞侍从游南城别业】李端 
<br>
<br>垂朱领孙子，从宴在池塘。献寿回龟顾，和羹跃鲤香。 
<br>高松先草晚，平石助泉凉。馀橘期相及，门生有陆郎。
<br>
<br>
<br>
<br>&nbsp;&nbsp; 卷285_142 【送从舅成都丞广南归蜀（一作卢纶诗）】李端 
<br>
<br>巴字天边水，秦人去是归。栈长山雨响，溪乱火田稀。 
<br>俗富行应乐，官雄禄岂微。魏舒终有泪，还湿宁家衣。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷286_1 【赠郭驸马（郭令公子暧尚升平公主令于席上成此诗）】李端 
<br>
<br>青春都尉最风流，二十功成便拜侯。金距斗鸡过上苑， 
<br>玉鞭骑马出长楸。熏香荀令偏怜少，傅粉何郎不解愁。 
<br>日暮吹箫杨柳陌，路人遥指凤凰楼。
<br>
<br>方塘似镜草芊芊，初月如钩未上弦。新开金埒看调马， 
<br>旧赐铜山许铸钱。杨柳入楼吹玉笛，芙蓉出水妒花钿。 
<br>今朝都尉如相顾，原脱长裾学少年。
<br>
<br>
<br>&nbsp;&nbsp; 卷286_2 【宿淮浦忆司空文明】李端 
<br>
<br>愁心一倍长离忧，夜思千重恋旧游。秦地故人成远梦， 
<br>楚天凉雨在孤舟。诸溪近海潮皆应，独树边淮叶尽流。 
<br>别恨转深何处写，前程唯有一登楼。
<br>
<br>
<br>
<br>&nbsp;&nbsp; 卷286_3 【送濮阳录事赴忠州】李端 
<br>
<br>成名不遂双旌远，主印还为一郡雄。赤叶黄花随野岸， 
<br>青山白水映江枫。巴人夜语孤舟里，越鸟春啼万壑中。 
<br>闻说古书多未校，肯令才子久西东。
<br>
<br>
<br>
<br>&nbsp;&nbsp; 卷286_4 【送马尊师（一作送侯道士）】李端 
<br>
<br>南入商山松路深，石床溪水昼阴阴。云中采药随青节， 
<br>洞里耕田映绿林。直上烟霞空举手，回经丘垄自伤心。 
<br>武陵花木应长在，愿与渔人更一寻。
<br>
<br>
<br>
<br>&nbsp;&nbsp; 卷286_5 【题元注林园】李端 
<br>
<br>谢家门馆似山林，碧石青苔满树阴。乳鹊眄巢花巷静， 
<br>鸣鸠鼓翼竹园深。桔槔转水兼通药，方丈留僧共听琴。 
<br>独有野人箕踞惯，过君始得一长吟。
<br>
<br>
<br>
<br>&nbsp;&nbsp; 卷286_6 【野寺病居喜卢纶见访】李端 
<br>
<br>青青麦垄白云阴，古寺无人新草深。乳燕拾泥依古井， 
<br>鸣鸠拂羽历花林。千年驳藓明山履，万尺垂萝入水心。 
<br>一卧漳滨今欲老，谁知才子忽相寻。
<br>
<br>
<br>
<br>&nbsp;&nbsp; 卷286_7 【送皎然上人归山】李端 
<br>
<br>适来世上岂缘名，适去人间岂为情。古寺山中几日到， 
<br>高松月下一僧行。云阴鸟道苔方合，雪映龙潭水更清。 
<br>法主欲归须有说，门人流泪厌浮生。
<br>
<br>
<br>
<br>&nbsp;&nbsp; 卷286_8 【赠道士】李端 
<br>
<br>姓氏不书高士传，形神自得逸人风。已传花洞将秦接， 
<br>更指茅山与蜀通。懒说岁年齐绛老，甘为乡曲号涪翁。 
<br>终朝卖卜无人识，敝服徒行入市中。
<br>
<br>
<br>
<br>&nbsp;&nbsp; 卷286_9 【题云际寺准上人房】李端 
<br>
<br>高僧居处似天台，锡仗铜瓶对绿苔。竹巷雨晴春鸟啭， 
<br>山房日午老人来。园中鹿过椒枝动，潭底龙游水沫开。 
<br>独夜焚香礼遗像，空林月出始应回。
<br>
<br>
<br>
<br>&nbsp;&nbsp; 卷286_10 【山中寄苗员外】李端 
<br>
<br>鸟鸣花发空山里，衡岳幽人藉草时。既近浅流安笔砚， 
<br>还因平石布蓍龟。千寻楚水横琴望。万里秦城带酒思。 
<br>闻说潘安方寓直，与君相见渐难期。
<br>
<br>
<br>
<br>&nbsp;&nbsp; 卷286_11 【忆故山赠司空曙】李端 
<br>
<br>汉主金门正召才，马卿多病自迟回。旧山暂别老将至， 
<br>芳草欲阑归去来。云在高天风会起，年如流水日长催。 
<br>知君素有栖禅意，岁晏蓬门迟尔开。
<br>
<br>
<br>
<br>&nbsp;&nbsp; 卷286_12 【闲园即事赠考功王员外】李端 
<br>
<br>南陌晴云稍变霞，东风动柳水纹斜。园林带雪潜生草， 
<br>桃李虽春未有花。幸接上宾登郑驿，羞为长女似黄家。 
<br>今朝一望还成暮，欲别芳菲恋岁华。
<br>
<br>
<br>
<br>&nbsp;&nbsp; 卷286_13 【寄庐山真上人】李端 
<br>
<br>高僧无迹本难寻，更得禅行去转深。青草湖中看五老， 
<br>白云山上宿双林。月明潭色澄空性，夜静猿声证道心。 
<br>更说谢公南座好，烟萝到地几重阴。
<br>
<br>
<br>
<br>&nbsp;&nbsp; 卷286_14 【题觉公新兰若】李端 
<br>
<br>头白禅师何处还，独开兰若树林间。鬼因巫祝传移社， 
<br>神见天人请施山。猛虎听经金磬动，猕猴献蜜雪窗闲。 
<br>新斋结誓如相许，愿与雷宗永闭关。
<br>
<br>
<br>
<br>&nbsp;&nbsp; 卷286_15 【赠道者】李端 
<br>
<br>窗中忽有鹤飞声，方士因知道欲成。来取图书安枕里， 
<br>便驱鸡犬向山行。花开深洞仙门小，路过悬桥羽节轻。 
<br>送客自伤身易老，不知何处待先生。
<br>
<br>
<br>
<br>&nbsp;&nbsp; 卷286_16 【代弃妇答贾客（一作妾薄命）】李端 
<br>
<br>玉垒城边争走马，铜鞮市里共乘舟。鸣环动珮恩无尽， 
<br>掩袖低巾泪不流。畴昔将歌邀客醉，如今欲舞对君羞。 
<br>忍怀贱妾平生曲，独上襄阳旧酒楼。
<br>
<br>
<br>
<br>&nbsp;&nbsp; 卷286_17 【和李舍人直中书对月见寄】李端 
<br>
<br>名卿步月正淹留，上客裁诗怨别游。素魄近成班女扇， 
<br>清光远似庾公楼。婵娟更称凭高望，皎洁能传自古愁。 
<br>盈手入怀皆不见，阳春曲丽转难酬。
<br>
<br>
<br>
<br>&nbsp;&nbsp; 卷286_18 【卧病闻吉中孚拜官寄元秘书昆季】李端 
<br>
<br>汉家采使不求声，自慰文章道欲行。毛遂登门虽异赏， 
<br>韩非入传滥齐名。云归暂爱青山出，客去还愁白发生。 
<br>年少奉亲皆愿达，敢将心事向玄成。
<br>
<br>
<br>
<br>&nbsp;&nbsp; 卷286_19 【江上逢柳中庸】李端 
<br>
<br>旧住衡山曾夜归，见君江客忆荆扉。星沉岭上人行早， 
<br>月过湖西鹤唳稀。弱竹万株频碍帻，新泉数步一褰衣。 
<br>今来唯有禅心在，乡路翻成向翠微。
<br>
<br>
<br>
<br>&nbsp;&nbsp; 卷286_20 【戏赠韩判官绅卿】李端 
<br>
<br>少寻道士居嵩岭，晚事高僧住沃洲。齿发未知何处老， 
<br>身名且被外人愁。欲随山水居茅洞，已有田园在虎丘。 
<br>独怪子猷缘掌马，雪时不肯更乘舟。
<br>
<br>
<br>
<br>&nbsp;&nbsp; 卷286_21 【送周长史】李端 
<br>
<br>青枫树里宣城郡，独佐诸侯上板桥。江客亦能传好信， 
<br>山僧多解说南朝。云阴出浦看帆小，草色连天见雁遥。 
<br>别有空园落桃杏，知将丝组系兰桡。
<br>
<br>
<br>
<br>&nbsp;&nbsp; 卷286_22 【题故将军庄】李端 
<br>
<br>曾将数骑过桑干，遥对单于饬马鞍。塞北征儿谙用剑， 
<br>关西宿将许登坛。田园芜没归耕晚，弓箭开离出猎难。 
<br>唯有老身如刻画，犹期圣主解衣看。
<br>
<br>
<br>
<br>&nbsp;&nbsp; 卷286_23 【夜投丰德寺谒海上人（一作卢纶诗）】李端 
<br>
<br>半夜中峰有磬声，偶寻樵者问山名。上方月晓闻僧语， 
<br>下界林疏见客行。野鹤巢边松最老，毒龙潜处水偏清。 
<br>愿得远山知姓字，焚香洗钵过馀生。
<br>
<br>
<br>
<br>&nbsp;&nbsp; 卷286_24 【塞上（一作卢纶诗，题作从军行）】李端 
<br>
<br>二十在边城，军中得勇名。卷旗收败马，占碛拥残兵。 
<br>覆阵乌鸢起，烧山草木明。塞闲思远猎，师老厌分营。 
<br>雪岭无人迹，冰河足雁声。李陵甘此没，惆怅汉公卿。
<br>
<br>
<br>
<br>&nbsp;&nbsp; 卷286_25 【送彭将军云中觐兄】李端 
<br>
<br>闻说苍鹰守，今朝欲下鞲。因令白马将，兼道觅封侯。 
<br>略地关山冷，防河雨雪稠。翻弓骋猿臂，承箭惜貂裘。 
<br>设伏军谋密，坑降塞邑愁。报恩唯有死，莫使汉家羞。
<br>
<br>
<br>
<br>&nbsp;&nbsp; 卷286_26 【奉赠苗员外】李端 
<br>
<br>朱户敞高扉，青槐碍落晖。八龙承庆重，三虎递朝归。 
<br>坐竹人声绝，横琴鸟语稀。花惭潘岳貌，年称老莱衣。 
<br>叶暗新樱熟，丝长粉蝶飞。应怜鲁儒贱，空与故山违。
<br>
<br>
<br>
<br>&nbsp;&nbsp; 卷286_27 【酬丘拱外甥览余旧文见寄】李端 
<br>
<br>丘迟本才子，始冠即周旋。舅乏郄鉴爱，君如卫玠贤。 
<br>礼将金友等，情向玉人偏。鄙俗那劳似，龙钟却要怜。 
<br>投砖聊取笑，赠绮一何妍。野坐临黄菊，溪行踏绿钱。 
<br>岩高云反下，洞黑水潜穿。僻岭猿偷栗，枯池雁唼莲。 
<br>身居霞外寺，思发月明田。犹恨萦尘网，昏昏过岁年。
<br>
<br>
<br>
<br>&nbsp;&nbsp; 卷286_28 【赠岐山姜明府】李端 
<br>
<br>昨夜闻山雨，归心便似迟。几回惊叶落，即到白头时。 
<br>雁影将魂去，虫声与泪期。马卿兼病老，宋玉对秋悲。 
<br>谢客才为别，陶公已见思。非关口腹累，自是雪霜姿。 
<br>酿酒栽黄菊，炊粳折绿葵。山河方入望，风日正宜诗。 
<br>牧竖寒骑马，边烽晚立旗。兰凋犹有气，柳脆不成丝。 
<br>别后如相问，高僧知所之。
<br>
<br>
<br>
<br>&nbsp;&nbsp; 卷286_29 【下第上薛侍郎】李端 
<br>
<br>蓬荜春风起，开帘却自悲。如何飘梗处，又到采兰时。 
<br>明镜方重照，微诚寄一辞。家贫求禄早，身贱报恩迟。 
<br>幸得皮存矣，须劳翼长之。铭肌非厚答，肉骨是前期。 
<br>纵觉新人好，宁忘旧主疑。终惭太丘道，不为小生私。
<br>
<br>
<br>
<br>&nbsp;&nbsp; 卷286_30 【奉和秘书元丞杪秋忆终南旧居】李端 
<br>
<br>高门有才子，能履古人踪。白社陶元亮，青云阮仲容。 
<br>田园忽归去，车马杳难逢。废巷临秋水，支颐向暮峰。 
<br>行鱼避杨柳，惊鸭触芙蓉。石窦红泉细，山桥紫菜重。 
<br>凤雏终食竹，鹤侣暂巢松。愿接烟霞赏，羁离计不从。
<br>
<br>
<br>
<br>&nbsp;&nbsp; 卷286_31 【送归中丞使新罗（一作李益诗）】李端 
<br>
<br>东望扶桑日，何年是到时。片帆通雨露，积水隔华夷。 
<br>浩淼风来远，虚冥鸟去迟。长波静云月，孤岛宿旌旗。 
<br>别叶传秋意，回潮动客思。沧溟无旧路，何处问前期。
<br>
<br>
<br>
<br>&nbsp;&nbsp; 卷286_32 【暮春寻终南柳处士】李端 
<br>
<br>庞眉一居士，鹑服隐尧时。种豆初成亩，还丹旧日师。 
<br>入溪花径远，向岭鸟行迟。紫葛垂苔壁，青菰映柳丝。 
<br>偶来尘外事，暂与素心期。终恨游春客，同为岁月悲。
<br>
<br>
<br>
<br>&nbsp;&nbsp; 卷286_33 【雪夜寻太白道士】李端 
<br>
<br>雪路夜朦胧，寻师杏树东。石坛连竹静，醮火照山红。 
<br>再拜开金箓，焚香使玉童。蓬瀛三岛至，天地一壶通。 
<br>别客曾留药，逢舟或借风。出游居鹤上，避祸入羊中。 
<br>过洞偏回首，登门未发蒙。桑田如可见，沧海几时空。
<br>
<br>
<br>
<br>&nbsp;&nbsp; 卷286_34 【得山中道友书寄苗钱二员外】李端 
<br>
<br>有谋皆轗轲，非病亦迟回。壮志年年减，驰晖日日催。 
<br>还山不及伴，到阙又无媒。高卧成长策，微官称下才。 
<br>诗人识何谢，居士别宗雷。迹向尘中隐，书从谷口来。 
<br>药栏遭鹿践，涧户被猿开。野鹤巢云窦，游龟上水苔。 
<br>新欢追易失，故思渺难裁。自有归期在，劳君示劫灰。
<br>
<br>
<br>
<br>&nbsp;&nbsp; 卷286_35 【酬前驾部员外郎苗发】李端 
<br>
<br>马融方值校，阅简复持铅。素业高风继，青春壮思全。 
<br>论文多在夜，宿寺不虚年。自署区中职，同荒郭外田。 
<br>山邻三径绝，野意八行传。煮玉矜新法，留符识旧仙。 
<br>涵苔溪溜浅，摇浪竹桥悬。复洞潜栖燕，疏杨半翳蝉。 
<br>咏歌虽有和，云锦独成妍。应以冯唐老，相讥示此篇。
<br>
<br>
<br>
<br>&nbsp;&nbsp; 卷286_36 【宿荐福寺东池有怀故园因寄元校书】李端 
<br>
<br>暮雨风吹尽，东池一夜凉。伏流回弱荇，明月入垂杨。 
<br>石竹闲开碧，蔷薇暗吐黄。倚琴看鹤舞，摇扇引桐香。 
<br>旧笋方辞箨，新莲未满房。林幽花晚发，地远草先长。 
<br>抚枕愁华鬓，凭栏想故乡。露馀清汉直，云卷白榆行。 
<br>惊鹊仍依树，游鱼不过梁。系舟偏忆戴，炊黍愿期张。 
<br>末路还思借，前恩讵敢忘。从来叔夜懒，非是接舆狂。 
<br>众病婴公干，群忧集孝璋。惭将多误曲，今日献周郎。
<br>
<br>
<br>
<br>&nbsp;&nbsp; 卷286_37 【送王副使还并州】李端 
<br>
<br>并州近胡地，此去事风沙。铁马垂金络，貂裘犯雪花。 
<br>曾持两郡印，多比五侯家。继世新恩厚，从军旧国赊。 
<br>戍烟千里直，边雁一行斜。想到清油幕，长谋出左车。
<br>
<br>
<br>
<br>&nbsp;&nbsp; 卷286_38 【晚春过夏侯校书值其沉醉戏赠】李端 
<br>
<br>欹冠枕如意，独寝落花前。姚馥清时醉，边韶白日眠。 
<br>曝裈还当屋，张幕便成天。谒客唯题凤，偷儿欲觇毡。 
<br>失杯犹离席，坠履反登筵。本是墙东隐，今为瓮下仙。 
<br>卧龙髯乍磔，栖蝶腹何便。阮籍供琴韵，陶潜馀秫田。 
<br>人逢毂阳望，春似永和年。顾我非工饮，期君行见怜。 
<br>尝知渴羌好，亦觉醉胡贤。炙熟樽方竭，车回辖且全。 
<br>噀风仍作雨，洒地即成泉。自鄙新丰过，迟回惜十年。
<br>
<br>
<br>
<br>&nbsp;&nbsp; 卷286_39 【哭张南史因寄南史侄叔宗】李端 
<br>
<br>争路忽摧车，沈钩未得鱼。结交唯我少，丧旧自君初。 
<br>谏草文难似，围棋智不如。仲宣新有赋，叔夜近无书。 
<br>地闭滕公宅，山荒谢客庐。歼良从此恨，福善竟成虚。 
<br>酿酒多同醉，烹鸡或取馀。阮咸虽永别，岂共仲容疏。
<br>
<br>
<br>
<br>&nbsp;&nbsp; 卷286_40 【长安感事呈卢纶】李端 
<br>
<br>十五事文翰，大儿轻孔融。长裾游邸第，笑傲五侯中。 
<br>谏猎一朝寝，论边素未工。蹉跎潘鬓至，蹭蹬阮途穷。 
<br>贷布怜宁与，无金命未通。王陵固似戆，郭最遂非雄。 
<br>敛板辞群彦，回车访老农。咏诗怀洛下，送客忆山东。 
<br>沈病魂神浊，清斋思虑空。羸将卫玠比，冷共邺侯同。 
<br>草舍才遮雨，荆窗不碍风。梨教通子守，酒是远师供。 
<br>扪虱欣时泰，迎猫达岁丰。原门唯有席，井饮但加葱。 
<br>少壮矜齐德，高年觉宋聋。寓书先论懒，读易反求蒙。 
<br>昔慕能鸣雁，今怜半死桐。秉心犹似矢，搔首忽如蓬。 
<br>赤叶翻藤架，黄花盖菊丛。聊将呈匠伯，今已学愚公。
<br>
<br>
<br>
<br>&nbsp;&nbsp; 卷286_41 【游终南山因寄苏奉礼士尊师苗员外】李端 
<br>
<br>半岭逢仙驾，清晨独采芝。壶中开白日，雾里卷朱旂。 
<br>猿鸟知归路，松萝见会时。鸡声传洞远，鹤语报家迟。 
<br>童子闲驱石，樵夫乐看棋。依稀醉后拜，恍惚梦中辞。 
<br>海上终难接，人间益自疑。风尘甘独老，山水但相思。 
<br>愿得烧丹诀，流沙永待师。
<br>
<br>
<br>
<br>&nbsp;&nbsp; 卷286_42 【长安书事寄卢纶】李端 
<br>
<br>弱冠家庐岳，从师岁月深。翻同老夫见，殊寡少年心。 
<br>及此时方晏，因之名亦沈。趋途非要路，避事乐空林。 
<br>素业在山下，青泉当树阴。交游有凋丧，离别代追寻。 
<br>向秀初闻笛，钟期久罢琴。残愁犹满貌，馀泪可沾襟。 
<br>勿以朱颜好，而忘白发侵。终期入灵洞，相与炼黄金。
<br>
<br>
<br>
<br>&nbsp;&nbsp; 卷286_43 【送郭良辅下第东归】李端 
<br>
<br>献策不得意，驰车东出秦。暮年千里客，落日万家春。
<br>
<br>
<br>
<br>&nbsp;&nbsp; 卷286_44 【妾薄命】李端 
<br>
<br>自从君弃妾，憔悴不羞人。唯馀坏粉泪，未免映衫匀。
<br>
<br>
<br>
<br>&nbsp;&nbsp; 卷286_45 【送暕上人游春】李端 
<br>
<br>独将支遁去，欲往戴颙家。晴野人临水，春山树发花。
<br>
<br>
<br>
<br>&nbsp;&nbsp; 卷286_46 【晦日同苗员外游曲江】李端 
<br>
<br>晦日同携手，临流一望春。可怜杨柳陌，愁杀故乡人。
<br>
<br>
<br>
<br>&nbsp;&nbsp; 卷286_47 【溪行逢雨与柳中庸】李端 
<br>
<br>日落众山昏，萧萧暮雨繁。那堪两处宿，共听一声猿。
<br>
<br>
<br>
<br>&nbsp;&nbsp; 卷286_48 【和张尹忆东篱菊】李端 
<br>
<br>传书报刘尹，何事忆陶家。若为篱边菊，山中有此花。
<br>
<br>
<br>
<br>&nbsp;&nbsp; 卷286_49 【幽居作】李端 
<br>
<br>山舍千年树，江亭万里云。回潮迎伍相，骤雨送湘君。
<br>
<br>
<br>
<br>&nbsp;&nbsp; 卷286_50 【题云际寺暕上人故院】李端 
<br>
<br>白发匆匆色，青山草草心。远公仍下世，从此别东林。
<br>
<br>
<br>
<br>&nbsp;&nbsp; 卷286_51 【观邻老栽松】李端 
<br>
<br>虽过老人宅，不解老人心。何事残阳里，栽松欲待阴。
<br>
<br>
<br>
<br>&nbsp;&nbsp; 卷286_52 【赠胡居士】李端 
<br>
<br>孔融过五十，海内故人稀。相府恩犹在，知君未拂衣。
<br>
<br>
<br>
<br>&nbsp;&nbsp; 卷286_53 【荐福寺送元伟】李端 
<br>
<br>送客攀花后，寻僧坐竹时。明朝莫回望，青草马行迟。
<br>
<br>
<br>
<br>&nbsp;&nbsp; 卷286_54 【哭苗垂（一作过故友墓）】李端 
<br>
<br>旧友无由见，孤坟草欲长。月斜邻笛尽，车马出山阳。
<br>
<br>
<br>
<br>&nbsp;&nbsp; 卷286_55 【客行赠冯著】李端 
<br>
<br>旅行虽别路，日暮各思归。欲下今朝泪，知君亦湿衣。
<br>
<br>
<br>
<br>&nbsp;&nbsp; 卷286_56 【芜城（一作芜城怀古）】李端 
<br>
<br>风吹城上树，草没城边路。城里月明时，精灵自来去。
<br>
<br>
<br>
<br>&nbsp;&nbsp; 卷286_57 【赠山中老人】李端 
<br>
<br>白首独一身，青山为四邻。虽行故乡陌，不见故乡人。
<br>
<br>
<br>
<br>&nbsp;&nbsp; 卷286_58 【拜新月（一作耿湋诗）】李端 
<br>
<br>开帘见新月，便即下阶拜。细语人不闻，北风吹裙带。
<br>
<br>
<br>
<br>&nbsp;&nbsp; 卷286_59 【听筝】李端 
<br>
<br>鸣筝金粟柱，素手玉房前。欲得周郎顾，时时误拂弦。
<br>
<br>
<br>
<br>&nbsp;&nbsp; 卷286_60 【赠何兆】李端 
<br>
<br>文章似扬马，风骨又清羸。江汉君犹在，英灵信未衰。
<br>
<br>
<br>
<br>&nbsp;&nbsp; 卷286_61 【同司空文明过坚上人故院（一作过坚上人影堂逢司空曙）】李端 
<br>
<br>我与雷居士，平生事远公。无人知是旧，共到影堂中。
<br>
<br>
<br>
<br>&nbsp;&nbsp; 卷286_62 【杂诗】李端 
<br>
<br>主第辞高饮，石家赴宵会。金谷走车来，玉人骑马待。
<br>
<br>
<br>
<br>&nbsp;&nbsp; 卷286_63 【感兴】李端 
<br>
<br>香炉最高顶，中有高人住。日暮下山来，月明上山去。
<br>
<br>
<br>
<br>&nbsp;&nbsp; 卷286_64 【问张山人疾】李端 
<br>
<br>先生沈病意何如，蓬艾门前客转疏。
<br>不见领徒过绛帐，唯闻与婢削丹书。
<br>
<br>
<br>
<br>&nbsp;&nbsp; 卷286_65 【江上送客】李端 
<br>
<br>故人南去汉江阴，秋雨萧萧云梦深。
<br>江上见人应下泪，由来远客易伤心。
<br>
<br>
<br>
<br>&nbsp;&nbsp; 卷286_66 【闺情】李端 
<br>
<br>月落星稀天欲明，孤灯未灭梦难成。
<br>披衣更向门前望，不忿朝来鹊喜声。
<br>
<br>
<br>
<br>&nbsp;&nbsp; 卷286_67 【送刘侍郎】李端 
<br>
<br>几人同去谢宣城，未及酬恩隔死生。
<br>唯有夜猿知客恨，峄阳溪路第三声。
<br>
<br>
<br>
<br>&nbsp;&nbsp; 卷286_68 【重送郑宥归蜀因寄何兆】李端 
<br>
<br>黄花西上路何如，青壁连天雁亦疏。
<br>为报长卿休涤器，汉家思见茂陵书。
<br>
<br>
<br>
<br>&nbsp;&nbsp; 卷286_69 【宿石涧店闻妇人哭】李端 
<br>
<br>山店门前一妇人，哀哀夜哭向秋云。
<br>自说夫因征战死，朝来逢著旧将军。
<br>
<br>
<br>
<br>&nbsp;&nbsp; 卷286_70 【与道者别】李端 
<br>
<br>闻说沧溟今已浅，何当白鹤更归来。
<br>旧师唯有先生在，忍见门人掩泪回。
<br>
<br>
<br>
<br>&nbsp;&nbsp; 卷286_71 【长门怨（一作长信宫）】李端 
<br>
<br>金壶漏尽禁门开，飞燕昭阳侍寝回。
<br>随分独眠秋殿里，遥闻语笑自天来。
<br>
<br>
<br>
<br>&nbsp;&nbsp; 卷286_72 【忆友怀野寺旧居（一作答司空文明怀野寺旧居）】李端 
<br>
<br>自嫌野性共人疏，忆向西林更结庐。
<br>寄谢山阴许都讲，昨来频得远公书。
<br>
<br>
<br>
<br>&nbsp;&nbsp; 卷286_73 【听夜雨寄卢纶】李端 
<br>
<br>暮雨萧条过凤城，霏霏飒飒重还轻。
<br>闻君此夜东林宿，听得荷池几番声。
<br>
<br>
<br>
<br>&nbsp;&nbsp; 卷286_74 【昭君词】李端 
<br>
<br>李陵初送子卿回，汉月明时惆怅来。
<br>忆著长安旧游处，千门万户玉楼台。
<br>
<br>
<br>
<br>&nbsp;&nbsp; 卷286_75 【春晚游鹤林寺寄使府诸公】李端 
<br>
<br>野寺寻春花已迟，背岩惟有两三枝。
<br>明朝携酒犹堪醉，为报春风且莫吹。
<br>
<br>
<br>
<br>
<br>
<br>
<br>
<br>
<br>
<br> 卷287_1 【南充谢郡客游澧州留赠宇文中丞】畅当 
<br>
<br>仆本濩落人，辱当州郡使。量力颇及早，谢归今即己。 
<br>萧萧若凌虚，襟带顿销靡。车服率然来，涔阳作游子。 
<br>郁郁寡开颜，默默独行李。忽逢平生友，一笑方在此。 
<br>秋情宁风日，楚思浩云水。为语弋林者，冥冥鸿远矣。
<br>
<br>
<br>&nbsp;&nbsp; 卷287_2 【宿报恩寺精舍】畅当 
<br>
<br>钟梵送沈景，星多露渐光。风中兰靡靡，月下树苍苍。 
<br>夜殿若山横，深松如涧凉。羸然虎溪子，迟我一虚床。 
<br>杳杳空寂舍，濛濛莲桂香。拥褐依西壁，纱灯霭中央。
<br>
<br>
<br>
<br>&nbsp;&nbsp; 卷287_3 【自平阳馆赴郡】畅当 
<br>
<br>晨兴平阳馆，见月沈江水。溶溶山雾披，肃肃沙鹭起。 
<br>奉恩谬符竹，伏轼省顽鄙。何当施教化，愧迎小郡吏。 
<br>寥落火耕俗，征途青冥里。德绥及吾民，不德将鹿矣。 
<br>擒奸非性能，多愍会衰齿。恭承共理诏，恒惧坠诸地。
<br>
<br>
<br>
<br>&nbsp;&nbsp; 卷287_4 【天柱隐所重答江州应物】畅当 
<br>
<br>寂寞一怅望，秋风山景清。此中惟草色，翻意见人行。 
<br>荒径饶松子，深萝绝鸟声。阳崖全带日，宽嶂偶通耕。 
<br>拙昧难容世，贫寒别有情。烦君琼玖赠，幽懒百无成。
<br>
<br>
<br>
<br>&nbsp;&nbsp; 卷287_5 【山居酬韦苏州见寄】畅当 
<br>
<br>孤柴泄烟处，此中山叟居。观云宁有事，耽酒讵知馀。 
<br>水定鹤翻去，松歌峰俨如。犹烦使君问，更欲结深庐。
<br>
<br>
<br>
<br>&nbsp;&nbsp; 卷287_6 【春日过奉诚园（一作曲江，一作玉林园）】畅当 
<br>
<br>帝里阳和日，游人到御园。暖催新景气，春认旧兰荪。 
<br>咏德先臣没，成蹊大树存。见桐犹近井，看柳尚依门。 
<br>献地非更宅，遗忠永奉恩。又期攀桂后，来赏百花繁。
<br>
<br>
<br>
<br>&nbsp;&nbsp; 卷287_7 【军中醉饮寄沈八刘叟（一作杜甫诗）】畅当 
<br>
<br>酒渴爱江清，馀酣漱晚汀。软莎欹坐稳，冷石醉眠醒。 
<br>野膳随行帐，华音发从伶。数杯君不见，都已遣沈冥。
<br>
<br>
<br>
<br>&nbsp;&nbsp; 卷287_8 【偶宴西蜀摩诃池】畅当 
<br>
<br>珍木郁清池，风荷左右披。浅觞宁及醉，慢舸不知移。 
<br>荫簟流光冷，凝簪照影欹。胡为独羁者，雪涕向涟漪。
<br>
<br>
<br>
<br>&nbsp;&nbsp; 卷287_9 【奉送杜中丞赴洪州】畅当 
<br>
<br>诏出凤凰宫，新恩连帅雄。江湖经战阵，草木待仁风。 
<br>豪右贪威爱，纡繁德简通。多惭君子顾，攀饯路尘中。
<br>
<br>
<br>
<br>&nbsp;&nbsp; 卷287_10 【九日陪皇甫使君泛江宴赤岸亭】畅当 
<br>
<br>羁旅逢佳节，逍遥忽见招。同倾菊花酒，缓棹木兰桡。 
<br>平楚堪愁思，长江去寂寥。猿啼不离峡，滩沸镇如潮。 
<br>举目关山异，伤心乡国遥。徒言欢满座，谁觉客魂消。
<br>
<br>
<br>
<br>&nbsp;&nbsp; 卷287_11 【蒲中道中二首】畅当 
<br>
<br>苍苍中条山，厥形极奇磈。我欲涉其崖，濯足黄河水。
<br>
<br>古刹栖柿林，绿阴覆苍瓦。岁晏来品题，拾叶总堪写。
<br>
<br>
<br>
<br>&nbsp;&nbsp; 卷287_12 【登鹳雀楼】畅当 
<br>
<br>迥临飞鸟上，高出世尘间。天势围平野，河流入断山。
<br>
<br>
<br>
<br>&nbsp;&nbsp; 卷287_13 【宿潭上二首】畅当 
<br>
<br>夜潭有仙舸，与月当水中。嘉宾爱明月，游子惊秋风。
<br>
<br>青蒲野陂水，白露明月天。中夜秋风起，心事坐潸然。
<br>
<br>
<br>
<br>&nbsp;&nbsp; 卷287_14 【别卢纶】畅当 
<br>
<br>故交君独在，又欲与君离。我有新秋泪，非关宋玉悲。
<br>
<br>
<br>
<br>&nbsp;&nbsp; 卷287_15 【题沈八斋】畅当 
<br>
<br>江斋一入何亭亭，因寄沦涟心杳冥。
<br>绿绮琴弹白雪引，乌丝绢勒黄庭经。
<br>
<br>
<br>
<br>&nbsp;&nbsp; 卷287_16 【早春】畅诸 
<br>
<br>献岁春犹浅，园林未尽开。雪和新雨落，风带旧寒来。 
<br>听鸟闻归雁，看花识早梅。生涯知几日，更被一年催。
<br>
<br>
<br>
<br>
<br>
<br>
<br>
<br>&nbsp;&nbsp;卷288_1 【晓过南宫闻太常清乐】陆贽 
<br>
<br>南宫闻古乐，拂曙听初惊。烟霭遥迷处，丝桐暗辨名。 
<br>节随新律改，声带绪风轻。合雅将移俗，同和自感情。 
<br>远音兼晓漏，馀响过春城。九奏明初日，寥寥天地清。
<br>
<br>
<br>&nbsp;&nbsp; 卷288_2 【禁中春松】陆贽 
<br>
<br>阴阴清禁里，苍翠满春松。雨露恩偏近，阳和色更浓。 
<br>高枝分晓日，虚吹杂宵钟。香助炉烟远，形疑盖影重。 
<br>愿符千载寿，不羡五株封。倘得回天眷，全胜老碧峰。
<br>
<br>
<br>
<br>&nbsp;&nbsp; 卷288_3 【赋得御园芳草】陆贽 
<br>
<br>阴阴御园里，瑶草日光长。靃靡含烟雾，依稀带夕阳。 
<br>雨馀荑更密，风暖蕙初香。拥杖缘驰道，乘舆入建章。 
<br>湿烟摇不散，细影乱无行。恒恐韶光晚，何人辨早芳。
<br>
<br>
<br>
<br>&nbsp;&nbsp; 卷288_4 【句】陆贽 
<br>
<br>绕阶流dA々，来砌树阴阴。（任江淮尉题厅，《语林》）
<br>
<br>
<br>
<br>&nbsp;&nbsp; 卷288_5 【晓过南宫闻太常清乐】张濛 
<br>
<br>玉珂经礼寺，金奏过南宫。雅调乘清晓，飞声向远空。 
<br>慢随飘去雪，轻逐度来风。迥出重城里，傍闻九陌中。 
<br>应将肆夏比，更与五英同。一听南薰曲，因知大舜功。
<br>
<br>
<br>
<br>&nbsp;&nbsp; 卷288_6 【禁中春松】常沂 
<br>
<br>映殿松偏好，森森列禁中。攒柯沾圣泽，疏盖引皇风。 
<br>晚色连秦苑，春香满汉宫。操将金石固，材与直臣同。 
<br>翠影宜青琐，苍枝秀碧空。还知沐天眷，千载更葱茏。
<br>
<br>
<br>
<br>&nbsp;&nbsp; 卷288_7 【禁中春松】周存 
<br>
<br>几岁含贞节，青青紫禁中。日华留偃盖，雉尾转春风。 
<br>不为繁霜改，那将众木同。千条攒翠色，百尺澹晴空。 
<br>影密金茎近，花明凤沼通。安知幽涧侧，独与散樗丛。
<br>
<br>
<br>
<br>&nbsp;&nbsp; 卷288_8 【西戎献马】周存 
<br>
<br>天马从东道，皇威被远戎。来参八骏列，不假贰师功。 
<br>影别流沙路，嘶流上苑风。望云时蹀足，向月每争雄。 
<br>禀异才难状，标奇志岂同。驱驰如见许，千里一朝通。
<br>
<br>
<br>
<br>&nbsp;&nbsp; 卷288_9 【小苑春望宫池柳色】黎逢 
<br>
<br>上林新柳变，小苑暮天晴。始望和烟密，遥怜拂水轻。 
<br>色承阳气暖，阴带御沟清。不厌随风弱，仍宜向日明。 
<br>垂丝遍阁榭，飞絮触帘旌。渐到依依处，思闻出谷莺。
<br>
<br>
<br>
<br>&nbsp;&nbsp; 卷288_10 【夏首犹清和（一作张聿诗）】黎逢 
<br>
<br>早夏宜初景，和光起禁城。祝融将御节，炎帝启朱明。 
<br>日送残花晚，风过御苑清。郊原浮麦气，池沼发荷英。 
<br>树影临山动，禽飞入汉轻。幸逢尧禹化，全胜谷中情。
<br>
<br>
<br>
<br>&nbsp;&nbsp; 卷288_11 【小苑春望宫池柳色】张昔 
<br>
<br>小苑春初至，皇衢日更清。遥分万条柳，回出九重城。 
<br>隐映龙池润，参差凤阙明。影宜宫雪曙，色带禁烟晴。 
<br>深浅残阳变，高低晓吹轻。年光正堪折，欲寄一枝荣。
<br>
<br>
<br>
<br>&nbsp;&nbsp; 卷288_12 【小苑春望宫池柳色】丁位 
<br>
<br>小苑宜春望，宫池柳色轻。低昂含晓景，萦转带新晴。 
<br>似盖芳初合，如丝荫渐成。依依连水暗，袅袅出墙明。 
<br>虽以阳和发，能令旅思生。他时花满路，从此接迁莺。
<br>
<br>
<br>
<br>&nbsp;&nbsp; 卷288_13 【小苑春望宫池柳色】元友直 
<br>
<br>柳色新池遍，春光御苑晴。叶依青阁密，条向碧流倾。 
<br>路暗阴初重，波摇影转清。风从垂处度，烟就望中生。 
<br>断续游蜂聚，飘飖戏蝶轻。怡然变芳节，愿及一枝荣。
<br>
<br>
<br>
<br>&nbsp;&nbsp; 卷288_14 【小苑春望宫池柳色】杨系 
<br>
<br>胜游从小苑，宫柳望春晴。拂地青丝嫩，萦风绿带轻。 
<br>光含烟色远，影透水文清。玉笛吟何得，金闺画岂成。 
<br>皇风吹欲断，圣日映逾明。愿驻高枝上，还同出谷莺。
<br>
<br>
<br>
<br>&nbsp;&nbsp; 卷288_15 【小苑春望宫池柳色】崔绩 
<br>
<br>帝京春气早，御柳已先荣。嫩叶随风散，浮光向日明。 
<br>悠扬生别意，断续引芳声。积翠连驰道，飘花出禁城。 
<br>柔条依水弱，远色带烟轻。南望龙池畔，斜光照晚晴。
<br>
<br>
<br>
<br>&nbsp;&nbsp; 卷288_16 【小苑春望宫池柳色】张季略 
<br>
<br>韶光归汉苑，柳色发春城。半见离宫出，才分远水明。 
<br>青葱当淑景，隐映媚新晴。积翠烟初合，微黄叶未生。 
<br>迎春看尚嫩，照日见先荣。倘得辞幽谷，高枝寄一名。
<br>
<br>
<br>
<br>&nbsp;&nbsp; 卷288_17 【小苑春望宫池柳色】裴达 
<br>
<br>胜游经小苑，闲望上春城。御路韶光发，宫池柳色轻。 
<br>乍浓含雨润，微澹带云晴。幂历残烟敛，摇扬落照明。 
<br>几条垂广殿，数树影高旌。独有风尘客，思同雨露荣。
<br>
<br>
<br>
<br>&nbsp;&nbsp; 卷288_18 【南至日太史登台书云物】裴逵 
<br>
<br>圆丘才展礼，佳气近初分。太史新簪笔，高台纪彩云。 
<br>烟空和缥缈，晓色共氛氲。道泰资贤辅，年丰荷圣君。 
<br>恭惟司国瑞，兼用察人文。应念怀铅客，终朝望碧雰。
<br>
<br>
<br>
<br>&nbsp;&nbsp; 卷288_19 【小苑春望宫池柳色】沈回 
<br>
<br>今来游上苑，春染柳条轻。濯濯方含色，依依若有情。 
<br>分行临曲沼，先发媚重城。拂水枝偏弱，摇风丝已生。 
<br>变黄随淑景，吐翠逐新晴。伫立徒延首，裴回欲寄诚。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
