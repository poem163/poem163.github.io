<HTML>
<HEAD>
<TITLE>全唐诗 卷693-696 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷693-696</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷693-696</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6214"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷693-696')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷693-696]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷693_1 【感寓】杜荀鹤 
<br>
<br>大海波涛浅，小人方寸深。海枯终见底，人死不知心。
<br>
<br>
<br>&nbsp;&nbsp; 卷693_2 【春闺怨】杜荀鹤 
<br>
<br>朝喜花艳春，暮悲花委尘。不悲花落早，悲妾似花身。
<br>
<br>
<br>
<br>&nbsp;&nbsp; 卷693_3 【马上行】杜荀鹤 
<br>
<br>五里复五里，去时无住时。日将家渐远，犹恨马行迟。
<br>
<br>
<br>
<br>&nbsp;&nbsp; 卷693_4 【钓叟】杜荀鹤 
<br>
<br>茅屋深湾里，钓船横竹门。经营衣食外，犹得弄儿孙。
<br>
<br>
<br>
<br>&nbsp;&nbsp; 卷693_5 【再经胡城县】杜荀鹤 
<br>
<br>去岁曾经此县城，县民无口不冤声。
<br>今来县宰加朱绂，便是生灵血染成。
<br>
<br>
<br>
<br>&nbsp;&nbsp; 卷693_6 【读诸家诗】杜荀鹤 
<br>
<br>辞赋文章能者稀，难中难者莫过诗。
<br>直应吟骨无生死，只我前身是阿谁。
<br>
<br>
<br>
<br>&nbsp;&nbsp; 卷693_7 【春来燕】杜荀鹤 
<br>
<br>我屋汝嫌低不住，雕梁画阁也知宽。
<br>大须稳择安巢处，莫道巢成却不安。
<br>
<br>
<br>
<br>&nbsp;&nbsp; 卷693_8 【清溪来明府出二子请诗因遗一绝】杜荀鹤 
<br>
<br>珠明玉润尽惊人，不称寒门不称贫。
<br>若向吾唐作双瑞，便同祥凤与祥麟。
<br>
<br>
<br>
<br>&nbsp;&nbsp; 卷693_9 【哭陈陶】杜荀鹤 
<br>
<br>耒阳山下伤工部，采石江边吊翰林。
<br>两地荒坟各三尺，却成开解哭君心。
<br>
<br>
<br>
<br>&nbsp;&nbsp; 卷693_10 【哭贝韬】杜荀鹤 
<br>
<br>交朋来哭我来歌，喜傍山家葬荔萝。
<br>四海十年人杀尽，似君埋少不埋多。
<br>
<br>
<br>
<br>&nbsp;&nbsp; 卷693_11 【蚕妇】杜荀鹤 
<br>
<br>粉色全无饥色加，岂知人世有荣华。
<br>年年道我蚕辛苦，底事浑身着苎麻。
<br>
<br>
<br>
<br>&nbsp;&nbsp; 卷693_12 【山寺老僧】杜荀鹤 
<br>
<br>草靸无尘心地闲，静随猿鸟过寒暄。
<br>眼昏齿落看经遍，却向僧中总不言。
<br>
<br>
<br>
<br>&nbsp;&nbsp; 卷693_13 【闽中秋思】杜荀鹤 
<br>
<br>雨匀紫菊丛丛色，风弄红蕉叶叶声。
<br>北畔是山南畔海，只堪图画不堪行。
<br>
<br>
<br>
<br>&nbsp;&nbsp; 卷693_14 【八骏图】杜荀鹤 
<br>
<br>丹雘传真未得真，那知筋骨与精神。
<br>只今恃骏凭毛色，绿耳骅骝赚杀人。
<br>
<br>
<br>
<br>&nbsp;&nbsp; 卷693_15 【赠僧】杜荀鹤 
<br>
<br>利门名路两何凭，百岁风前短焰灯。
<br>只恐为僧僧不了，为僧得了总输僧。
<br>
<br>
<br>
<br>&nbsp;&nbsp; 卷693_16 【秋夕】杜荀鹤 
<br>
<br>世间多少能诗客，谁是无愁得睡人。
<br>自我夜来霜月下，到头吟魄始终身。
<br>
<br>
<br>
<br>&nbsp;&nbsp; 卷693_17 【溪兴】杜荀鹤 
<br>
<br>山雨溪风卷钓丝，瓦瓯篷底独斟时。
<br>醉来睡着无人唤，流下前溪也不知。
<br>
<br>
<br>
<br>&nbsp;&nbsp; 卷693_18 【过巢湖】杜荀鹤 
<br>
<br>世人贪利复贪荣，来向湖边始至诚。
<br>男子登舟与登陆，把心何不一般行。
<br>
<br>
<br>
<br>&nbsp;&nbsp; 卷693_19 【伤硖石县病叟】杜荀鹤 
<br>
<br>无子无孙一病翁，将何筋力事耕农。
<br>官家不管蓬蒿地，须勒王租出此中。
<br>
<br>
<br>
<br>&nbsp;&nbsp; 卷693_20 【赠老僧】杜荀鹤 
<br>
<br>童子为僧今白首，暗锄心地种闲情。
<br>时将旧衲添新线，披坐披行过一生。
<br>
<br>
<br>
<br>&nbsp;&nbsp; 卷693_21 【钓叟】杜荀鹤 
<br>
<br>田不曾耕地不锄，谁人闲散得如渠。
<br>渠将底物为香饵，一度抬竿一个鱼。
<br>
<br>
<br>
<br>&nbsp;&nbsp; 卷693_22 【溪岸秋思】杜荀鹤 
<br>
<br>桑柘穷头三四家，挂罾垂钓是生涯。
<br>秋风忽起溪滩白，零落岸边芦荻花。
<br>
<br>
<br>
<br>&nbsp;&nbsp; 卷693_23 【春日旅寓】杜荀鹤 
<br>
<br>满城罗绮拖春色，几处笙歌揭画楼。
<br>江上有家归未得，眼前花是眼前愁。
<br>
<br>
<br>
<br>&nbsp;&nbsp; 卷693_24 【田翁】杜荀鹤 
<br>
<br>白发星星筋力衰，种田犹自伴孙儿。
<br>官苗若不平平纳，任是丰年也受饥。
<br>
<br>
<br>
<br>&nbsp;&nbsp; 卷693_25 【秋江雨夜逢诗友】杜荀鹤 
<br>
<br>故友别来三四载，新诗吟得百馀篇。
<br>夜来江上秋无月，恨不相逢在雪天。
<br>
<br>
<br>
<br>&nbsp;&nbsp; 卷693_26 【感春】杜荀鹤 
<br>
<br>无况青云有恨身，眼前花似梦中春。
<br>浮生七十今三十，已是人间半世人。
<br>
<br>
<br>
<br>&nbsp;&nbsp; 卷693_27 【题花木障】杜荀鹤 
<br>
<br>不假东风次第吹，笔匀春色一枝枝。
<br>由来画看胜栽看，免见朝开暮落时。
<br>
<br>
<br>
<br>&nbsp;&nbsp; 卷693_28 【顾云侍御出二子请诗因遗一绝】杜荀鹤 
<br>
<br>二雏毛骨秀仍奇，小小能吟大大诗。
<br>想得月中仙桂树，各从生日长新枝。
<br>
<br>
<br>
<br>&nbsp;&nbsp; 卷693_29 【秋夕病中】杜荀鹤 
<br>
<br>坏屋不眠风雨夜，故园无信水云秋。
<br>病中枕上谁相问，一一蝉声槐树头。
<br>
<br>
<br>
<br>&nbsp;&nbsp; 卷693_30 【宿栾城驿却寄常山张书记】杜荀鹤 
<br>
<br>一更更尽到三更，吟破离心句不成。
<br>数树秋风满庭月，忆君时复下阶行。
<br>
<br>
<br>
<br>&nbsp;&nbsp; 卷693_31 【湘江秋夕】杜荀鹤 
<br>
<br>三湘月色三湘水，浸骨寒光似练铺。
<br>一夜塞鸿来不住，故乡书信半年无。
<br>
<br>
<br>
<br>&nbsp;&nbsp; 卷693_32 【旅怀】杜荀鹤 
<br>
<br>蒹葭月冷时闻雁，杨柳风和日听莺。
<br>水涉山行二年客，就中偏怕雨船声。
<br>
<br>
<br>
<br>&nbsp;&nbsp; 卷693_33 【赠崔道士】杜荀鹤 
<br>
<br>四海兵戈无静处，人家废业望烽烟。
<br>九华道士浑如梦，犹向尊前笑揭天。
<br>
<br>
<br>
<br>&nbsp;&nbsp; 卷693_34 【题道林寺】杜荀鹤 
<br>
<br>身未立间终日苦，身当立后几年荣。
<br>万般不及僧无事，共水将山过一生。
<br>
<br>
<br>
<br>&nbsp;&nbsp; 卷693_35 【赠质上人】杜荀鹤 
<br>
<br>枿坐云游出世尘，兼无瓶钵可随身。
<br>逢人不说人间事，便是人间无事人。
<br>
<br>
<br>
<br>&nbsp;&nbsp; 卷693_36 【泾溪】杜荀鹤 
<br>
<br>泾溪石险人兢慎，终岁不闻倾覆人。
<br>却是平流无石处，时时闻说有沈沦。
<br>
<br>
<br>
<br>&nbsp;&nbsp; 卷693_37 【夏日题悟空上人院】杜荀鹤 
<br>
<br>三伏闭门披一衲，兼无松竹荫房廊。
<br>安禅不必须山水，灭得心中火自凉。
<br>
<br>
<br>
<br>&nbsp;&nbsp; 卷693_38 【经严陵钓台】杜荀鹤 
<br>
<br>苍翠云峰开俗眼，泓澄烟水浸尘心。
<br>唯将道业为芳饵，钓得高名直至今。
<br>
<br>
<br>
<br>&nbsp;&nbsp; 卷693_39 【关试后筵上别同人】杜荀鹤 
<br>
<br>日午离筵到夕阳，明朝秦地与吴乡。
<br>同年多是长安客，不信行人欲断肠。
<br>
<br>
<br>
<br>&nbsp;&nbsp; 卷693_40 【鸬鹚】杜荀鹤 
<br>
<br>一般毛羽结群飞，雨岸烟汀好景时。
<br>深水有鱼衔得出，看来却是鹭鹚饥。
<br>
<br>
<br>
<br>&nbsp;&nbsp; 卷693_41 【宿村舍】杜荀鹤 
<br>
<br>野人于我有何情，半掩柴门向月明。
<br>深夜欲眠眠未著，一丛寒木一猿声。
<br>
<br>
<br>
<br>&nbsp;&nbsp; 卷693_42 【题新雁（一作罗邺诗）】杜荀鹤 
<br>
<br>暮天新雁起汀洲，红蓼花疏水国秋。
<br>想得故园今夜月，几人相忆在江楼。
<br>
<br>
<br>
<br>&nbsp;&nbsp; 卷693_43 【离家】杜荀鹤 
<br>
<br>丈夫三十身如此，疲马离乡懒著鞭。
<br>槐柳路长愁杀我，一枝蝉到一枝蝉。
<br>
<br>
<br>
<br>&nbsp;&nbsp; 卷693_44 【旅舍遇雨】杜荀鹤 
<br>
<br>月华星彩坐来收，岳色江声暗结愁。
<br>半夜灯前十年事，一时和雨到心头。
<br>
<br>
<br>
<br>&nbsp;&nbsp; 卷693_45 【送人归淝上】杜荀鹤 
<br>
<br>巢湖春涨喻溪深，才过东关见故林。
<br>莫道南来总无利，水亭山寺二年吟。
<br>
<br>
<br>
<br>&nbsp;&nbsp; 卷693_46 【自遣】杜荀鹤 
<br>
<br>粝食粗衣随分过，堆金积帛欲如何。
<br>百年身后一丘土，贫富高低争几多。
<br>
<br>
<br>
<br>&nbsp;&nbsp; 卷693_47 【闻子规】杜荀鹤 
<br>
<br>楚天空阔月成轮，蜀魄声声似告人。
<br>啼得血流无用处，不如缄口过残春。
<br>
<br>
<br>
<br>&nbsp;&nbsp; 卷693_48 【秋夜苦吟】杜荀鹤 
<br>
<br>吟尽三更未著题，竹风松雨花凄凄。
<br>此时若有人来听，始觉巴猿不解啼。
<br>
<br>
<br>
<br>&nbsp;&nbsp; 卷693_49 【秋夜闻砧】杜荀鹤 
<br>
<br>荒凉客舍眠秋色，砧杵家家弄月明。
<br>不及巴山听猿夜，三声中有不愁声。
<br>
<br>
<br>
<br>&nbsp;&nbsp; 卷693_50 【将过湖南经马当山庙因书三绝】杜荀鹤 
<br>
<br>人说马当波浪险，我经波浪似通衢。
<br>大凡君子行藏是，自有龙神卫过湖。
<br>
<br>贪残官吏虔诚谒，毒害商人沥胆过。
<br>只怕马当山下水，不知平地有风波。
<br>
<br>九江连海一般深，未必船经庙下沈。
<br>头上苍苍没瞒处，不如平取一生心。
<br>
<br>
<br>
<br>&nbsp;&nbsp; 卷693_51 【梁王坐上赋无云雨】杜荀鹤 
<br>
<br>同是乾坤事不同，雨丝飞洒日轮中。
<br>若教阴朗长相似，争表梁王造化功。
<br>
<br>
<br>
<br>&nbsp;&nbsp; 卷693_52 【小松】杜荀鹤 
<br>
<br>自小刺头深草里，而今渐觉出蓬蒿。
<br>时人不识凌云木，直待凌云始道高。
<br>
<br>
<br>
<br>&nbsp;&nbsp; 卷693_53 【醉书僧壁】杜荀鹤 
<br>
<br>九华山色真堪爱，留得高僧尔许年。
<br>听我吟诗供我酒，不曾穿得判斋钱。
<br>
<br>
<br>
<br>&nbsp;&nbsp; 卷693_54 【寄李隐居】杜荀鹤 
<br>
<br>自小栖玄到老闲，如云如鹤住应难。
<br>溪山不必将钱买，赢得来来去去看。
<br>
<br>
<br>
<br>&nbsp;&nbsp; 卷693_55 【句】杜荀鹤 
<br>
<br>旧衣灰絮絮，新酒竹篘篘。（《唐诗纪事》）
<br>
<br>只知断送豪家酒，不解安排旅客情。（《闻笛》。 
<br>《吟窗杂录》）
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷694_1 【上蜀王】张道古 
<br>
<br>封章才达冕旒前，黜诏俄离玉座端。二乱岂由明主用， 
<br>五危终被佞臣弹。西巡凤府非为固，东播銮舆卒未安。 
<br>谏疏至今如可在，谁能更与读来看。
<br>
<br>
<br>&nbsp;&nbsp; 卷694_2 【咏雨】张道古 
<br>
<br>亢阳今已久，嘉雨自云倾。一点不斜去，极多时下成。
<br>
<br>
<br>
<br>&nbsp;&nbsp; 卷694_3 【杨岐山】唐廪 
<br>
<br>逗竹穿花越几村，还从旧路入云门。翠微不闭楼台出， 
<br>清吹频回水石喧。天外鹤归松自老，岩间僧逝塔空存。 
<br>重来白首良堪喜，朝露浮生不足言。
<br>
<br>
<br>
<br>&nbsp;&nbsp; 卷694_4 【吹笙引】王毂 
<br>
<br>娲皇遗音寄玉笙，双成传得何凄清。丹穴娇雏七十只， 
<br>一时飞上秋天鸣。水泉迸泻急相续，一束宫商裂寒玉。 
<br>旖旎香风绕指生，千声妙尽神仙曲。曲终满席悄无语， 
<br>巫山冷碧愁云雨。
<br>
<br>
<br>
<br>&nbsp;&nbsp; 卷694_5 【鸿门宴】王毂 
<br>
<br>寰海沸兮争战苦，风云愁兮会龙虎。四百年汉欲开基， 
<br>项庄一剑何虚舞。殊不知人心去暴秦，天意归明主。 
<br>项王足底踏汉土，席上相看浑未悟。
<br>
<br>
<br>
<br>&nbsp;&nbsp; 卷694_6 【玉树曲】王毂 
<br>
<br>陈宫内宴明朝日，玉树新妆逞娇逸。三阁霞明天上开， 
<br>灵鼍振擂神仙出。天花数朵风吹绽，对舞轻盈瑞香散。 
<br>金管红弦旖旎随，霓旌玉佩参差转。璧月夜满楼风轻， 
<br>莲舌泠泠词调新。当行狎客尽持禄，直谏犯颜无一人。 
<br>歌舞未终乐未阕，晋王剑上粘腥血。君臣犹在醉乡中， 
<br>一面已无陈日月。圣唐御宇三百祀，濮上桑间宜禁止。 
<br>请停此曲归正声，愿将雅乐调元气。
<br>
<br>
<br>
<br>&nbsp;&nbsp; 卷694_7 【苦热行】王毂 
<br>
<br>祝融南来鞭火龙，火旗焰焰烧天红。日轮当午凝不去， 
<br>万国如在洪炉中。五岳翠乾云彩灭，阳侯海底愁波竭。 
<br>何当一夕金风发，为我扫却天下热。
<br>
<br>
<br>
<br>&nbsp;&nbsp; 卷694_8 【暑日题道边树】王毂 
<br>
<br>火轮迸焰烧长空，浮埃扑面愁朦朦。羸童走马喘不进， 
<br>忽逢碧树含清风。清风留我移时住，满地浓阴懒前去。 
<br>却叹人无及物功，不似团团道边树。
<br>
<br>
<br>
<br>&nbsp;&nbsp; 卷694_9 【红蔷薇歌】王毂 
<br>
<br>红霞烂泼猩猩血，阿母瑶池晒仙缬。晚日春风夺眼明， 
<br>蜀机锦彩浑疑黦。公子亭台香触人，百花懡cM无精神。 
<br>苎罗西子见应妒，风光占断年年新。
<br>
<br>
<br>
<br>&nbsp;&nbsp; 卷694_10 【刺桐花】王毂 
<br>
<br>南国清和烟雨辰，刺桐夹道花开新。林梢簇簇红霞烂， 
<br>暑天别觉生精神。秾英斗火欺朱槿，栖鹤惊飞翅忧烬。 
<br>直疑青帝去匆匆，收拾春风浑不尽。
<br>
<br>
<br>
<br>&nbsp;&nbsp; 卷694_11 【赠苍溪王明府有文在手曰长生】王毂 
<br>
<br>执手长生在，人皆号地仙。水云真遂性，龟鹤足齐年。 
<br>但以酒养气，何言命在天。况无婚嫁累，应拍尚平肩。
<br>
<br>
<br>
<br>&nbsp;&nbsp; 卷694_12 【逢道者神和子】王毂 
<br>
<br>珍重神和子，闻名五十年。童颜终不改，绿发尚依然。 
<br>酒里消闲日，人间作散仙。长生如可慕，相逐隐林泉。
<br>
<br>
<br>
<br>&nbsp;&nbsp; 卷694_13 【送友人归闽】王毂 
<br>
<br>东南归思切，把酒且留连。再会知何处，相看共黯然。 
<br>猿啼梨岭路，月白建溪船。莫恋家乡住，酬身在少年。
<br>
<br>
<br>
<br>&nbsp;&nbsp; 卷694_14 【春草碧色】王毂 
<br>
<br>习习东风扇，萋萋草色新。浅深千里碧，高下一时春。 
<br>嫩叶舒烟际，微香动水滨。金塘明夕照，辇路惹芳尘。 
<br>造化功何广，阳和力自均。今当发生日，沥恳祝良辰。
<br>
<br>
<br>
<br>&nbsp;&nbsp; 卷694_15 【梦仙谣三首】王毂 
<br>
<br>前程渐觉风光好，琪花片片粘瑶草。
<br>有人遗我五色丹，一粒吞之后天老。
<br>
<br>青童递酒金觞疾，列坐红霞神气逸。
<br>笑说留连数日间，已是人间一千日。
<br>
<br>瑶台绛节游皆遍，异果奇花香扑面。
<br>松窗梦觉却神清，残月林前三两片。
<br>
<br>
<br>
<br>&nbsp;&nbsp; 卷694_16 【后魏行】王毂 
<br>
<br>力微皇帝谤天嗣，太武凶残人所畏。
<br>一朝羖qj飞上天，子孙尽作河鱼饵。
<br>
<br>
<br>
<br>&nbsp;&nbsp; 卷694_17 【秋（一作王睿诗）】王毂 
<br>
<br>蝉噪古槐疏叶下，树衔斜日映孤城。
<br>欲知潘鬓愁多少，一夜新添白数茎。
<br>
<br>
<br>
<br>&nbsp;&nbsp; 卷694_18 【燕（一作王睿诗）】王毂 
<br>
<br>海燕双飞意若何，曲梁呕嘎语声多。
<br>茅檐不必嫌卑陋，犹胜吴宫爇尔窠。
<br>
<br>
<br>
<br>&nbsp;&nbsp; 卷694_19 【牡丹（一作王睿诗）】王毂 
<br>
<br>牡丹妖艳乱人心，一国如狂不惜金。
<br>曷若东园桃与李，果成无语自垂阴。
<br>
<br>
<br>
<br>&nbsp;&nbsp; 卷694_20 【古意二首（拟陈拾遗）】孙郃 
<br>
<br>屈子生楚国，七雄知其材。介洁世不容，迹合藏蒿莱。 
<br>道废固命也，瓢饮亦贤哉。何事葬江水，空使后人哀。
<br>
<br>魏礼段干木，秦王乃止戈。小国有其人，大国奈之何。 
<br>贤哲信为美，兵甲岂云多。君子战必胜，斯言闻孟轲。
<br>
<br>
<br>
<br>&nbsp;&nbsp; 卷694_21 【哭方玄英先生】孙郃 
<br>
<br>牛斗文星落，知是先生死。湖上闻哭声，门前见弹指。 
<br>官无一寸禄，名传千万里。死著弊衣裳，生谁顾朱紫。 
<br>我心痛其语，泪落不能已。犹喜韦补阙，扬名荐天子。
<br>
<br>
<br>
<br>&nbsp;&nbsp; 卷694_22 【句】孙郃 
<br>
<br>仕宦类商贾，终日常东西。
<br>
<br>
<br>
<br>&nbsp;&nbsp; 卷694_23 【投节度邢公】褚载 
<br>
<br>西风昨夜坠红兰，一宿邮亭事万般。无地可耕归不得， 
<br>有恩堪报死何难。流年怕老看将老，百计求安未得安。 
<br>一卷新书满怀泪，频来门馆诉饥寒。
<br>
<br>
<br>
<br>&nbsp;&nbsp; 卷694_24 【贺赵观文重试及第】褚载 
<br>
<br>一枝仙桂两回春。始觉文章可致身。已把色丝要上第， 
<br>又将彩笔冠群伦。龙泉再淬方知利，火浣重烧转更新。 
<br>今日街头看御榜，大能荣耀苦心人。
<br>
<br>
<br>
<br>&nbsp;&nbsp; 卷694_25 【赠道士】褚载 
<br>
<br>簪星曳月下蓬壶，曾见东皋种白榆。六甲威灵藏瑞检， 
<br>五龙雷电绕霜都。惟教鹤探丹丘信，不使人窥太乙炉。 
<br>闻说葛陂风浪恶，许骑青鹿从行无。
<br>
<br>
<br>
<br>&nbsp;&nbsp; 卷694_26 【晓发】褚载 
<br>
<br>贪路贪名须早发，枕前无计暂裴回。才闻鸡唱呼童起， 
<br>已有铃声过驿来。衣湿乍惊沾雾露，马行仍未见尘埃。 
<br>朝朝陌上侵星去，待得酬身了便回。
<br>
<br>
<br>
<br>&nbsp;&nbsp; 卷694_27 【晓感】褚载 
<br>
<br>晓鼓冬冬星汉微，佩金鸣玉斗光辉。出门各自争岐路， 
<br>至老何人免是非。大道不应由曲取，浮生还要略知机。 
<br>故园华表高高在，可得不如丁令威。
<br>
<br>
<br>
<br>&nbsp;&nbsp; 卷694_28 【南徐晚望】褚载 
<br>
<br>芳草铺香晚岸晴，岸头含醉去来行。僧归岳外残钟寺， 
<br>日下江边调角城。入浙孤帆知楚信，过淮疏雨带潮声。 
<br>如今未免风尘役，宁敢匆匆便濯缨。
<br>
<br>
<br>
<br>&nbsp;&nbsp; 卷694_29 【移石】褚载 
<br>
<br>嶙峋一片溪中石，恰称幽人弹素琴。浪浸多年苔色在， 
<br>洗来今日碏痕深。磨看粹色何殊玉，敲有奇声直异金。 
<br>不是不堪为器用，都缘良匠未留心。
<br>
<br>
<br>
<br>&nbsp;&nbsp; 卷694_30 【瀑布】褚载 
<br>
<br>泻雾倾烟撼撼雷，满山风雨助喧豗。
<br>争知不是青天阙，扑下银河一半来。
<br>
<br>
<br>
<br>&nbsp;&nbsp; 卷694_31 【定鼎门】褚载 
<br>
<br>郏鄏城高门倚天，九重踪迹尚依然。
<br>须知道德无关锁，一闭乾坤一万年。
<br>
<br>
<br>
<br>&nbsp;&nbsp; 卷694_32 【陈仓驿】褚载 
<br>
<br>锦翼花冠安在哉，雄飞雌伏尽尘埃。
<br>一双童子应惆怅，不见真人更猎来。
<br>
<br>
<br>
<br>&nbsp;&nbsp; 卷694_33 【长城】褚载 
<br>
<br>秦筑长城比铁牢，蕃戎不敢过临洮。
<br>焉知万里连云色，不及尧阶三尺高。
<br>
<br>
<br>
<br>&nbsp;&nbsp; 卷694_34 【吊秦叟】褚载 
<br>
<br>市西楼店金千秤，渭北田园粟万钟。
<br>儿被杀伤妻被虏，一身随驾到三峰。
<br>
<br>
<br>
<br>&nbsp;&nbsp; 卷694_35 【云（一作杜牧诗）】褚载 
<br>
<br>尽日看云首不回，无心都大似无才。
<br>可怜光采一片玉，万里晴天何处来。
<br>
<br>
<br>
<br>&nbsp;&nbsp; 卷694_36 【鹤】褚载 
<br>
<br>欲洗霜翎下涧边，却嫌菱刺污香泉。
<br>沙鸥浦雁应惊讶，一举扶摇直上天。
<br>
<br>
<br>
<br>&nbsp;&nbsp; 卷694_37 【句】褚载 
<br>
<br>相逢多是醉醺然，应有囊中子母钱。（下见《海录碎事》）
<br>
<br>有兴欲沽红曲酒，无人同上翠旌楼。
<br>
<br>星斗离披烟霭收，玉蟾蜍耀海东头。（《月诗》）
<br>
<br>鹿胎冠子水晶簪，长啸欹眠紫桂阴。（《送道士》）
<br>
<br>躞蹀马摇金络脑，婵娟人坠玉搔头。
<br>
<br>狂歌放饮浑成性，知道逍遥出俗笼。
<br>
<br>除却洛阳才子后，更谁封恨吊怀沙。
<br>
<br>莲浦浪澄堪倚钓，柳堤风暖好垂鞭。
<br>
<br>上马等闲销白日，出门轻薄倚黄金。（《少年行》）
<br>
<br>净名方丈虽然病，曼倩年涯未有多。
<br>
<br>
<br>
<br>&nbsp;&nbsp; 卷694_38 【代寄边人】郑准 
<br>
<br>君去不来久，悠悠昏又明。片心因卜解，残梦过桥惊。 
<br>圣泽如垂饵，沙场会息兵。凉风当为我，一一送砧声。
<br>
<br>
<br>
<br>&nbsp;&nbsp; 卷694_39 【江南清明】郑准 
<br>
<br>吴山楚驿四年中，一见清明一改容。旅恨共风连夜起， 
<br>韶光随酒著人浓。延兴门外攀花别，采石江头带雨逢。 
<br>无限归心何计是，路边戈甲正重重。
<br>
<br>
<br>
<br>&nbsp;&nbsp; 卷694_40 【题宛陵北楼】郑准 
<br>
<br>雨来风静绿芜藓，凭著朱阑思浩然。人语独耕烧后岭， 
<br>鸟飞斜没望中烟。松梢半露藏云寺，滩势横流出浦船。 
<br>若遣谢宣城不死，必应吟尽夕阳川。
<br>
<br>
<br>
<br>&nbsp;&nbsp; 卷694_41 【寄进士崔鲁范】郑准 
<br>
<br>洛阳才子旧交知，别后干戈积咏思。百战市朝千里梦， 
<br>三年风月几篇诗。山高雁断音书绝，谷背莺寒变化迟。 
<br>会待路宁归得去，酒楼渔浦重相期。
<br>
<br>
<br>
<br>&nbsp;&nbsp; 卷694_42 【云】郑准 
<br>
<br>片片飞来静又闲，楼头江上复山前。
<br>飘零尽日不归去，点破清光万里天。
<br>
<br>
<br>
<br>&nbsp;&nbsp; 卷694_43 【句】郑准 
<br>
<br>护犊横身立，逢人揭尾跳。（题水牛，见《纪事》）
<br>
<br>
<br>
<br>&nbsp;&nbsp; 卷694_44 【游九鲤湖】陈乘 
<br>
<br>汗漫乘春至，林峦雾雨生。洞莓黏屐重，岩雪溅衣轻。 
<br>窟宅分三岛，烟霞接五城。却怜饶药物，欲辨不知名。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷695_1 【章台夜思】韦庄 
<br>
<br>清瑟怨遥夜，绕弦风雨哀。孤灯闻楚角，残月下章台。 
<br>芳草已云暮，故人殊未来。乡书不可寄，秋雁又南回。
<br>
<br>
<br>&nbsp;&nbsp; 卷695_2 【延兴门外作】韦庄 
<br>
<br>芳草五陵道，美人金犊车。绿奔穿内水，红落过墙花。 
<br>马足倦游客，鸟声欢酒家。王孙归去晚，宫树欲栖鸦。
<br>
<br>
<br>
<br>&nbsp;&nbsp; 卷695_3 【刘得仁墓】韦庄 
<br>
<br>至公遗至艺，终抱至冤沈。名有诗家业，身无戚里心。 
<br>桂和秋露滴，松带夜风吟。冥寞知春否，坟蒿日已深。
<br>
<br>
<br>
<br>&nbsp;&nbsp; 卷695_4 【下第题青龙寺僧房】韦庄 
<br>
<br>千蹄万毂一枝芳，要路无媒果自伤。题柱未期归蜀国， 
<br>曳裾何处谒吴王。马嘶春陌金羁闹，鸟睡花林绣羽香。 
<br>酒薄恨浓消不得，却将惆怅问支郎。
<br>
<br>
<br>
<br>&nbsp;&nbsp; 卷695_5 【虢州涧东村居作】韦庄 
<br>
<br>东南骑马出郊坰，回首寒烟隔郡城。清涧涨时翘鹭喜， 
<br>绿桑疏处哺牛鸣。儿童见少生于客，奴仆骄多倨似兄。 
<br>试望家田还自适，满畦秋水稻苗平。
<br>
<br>
<br>
<br>&nbsp;&nbsp; 卷695_6 【送日本国僧敬龙归】韦庄 
<br>
<br>扶桑已在渺茫中，家在扶桑东更东。
<br>此去与师谁共到，一船明月一帆风。
<br>
<br>
<br>
<br>&nbsp;&nbsp; 卷695_7 【对酒】韦庄 
<br>
<br>何用岩栖隐姓名，一壶春酎可忘形。
<br>伯伦若有长生术，直到如今醉未醒。
<br>
<br>
<br>
<br>&nbsp;&nbsp; 卷695_8 【尹喜宅】韦庄 
<br>
<br>荒原秋殿柏萧萧，何代风烟占寂寥。紫气已随仙仗去， 
<br>白云空向帝乡消。濛濛暮雨春鸡唱，漠漠寒芜雪兔跳。 
<br>欲问灵踪无处所，十洲空阔阆山遥。
<br>
<br>
<br>
<br>&nbsp;&nbsp; 卷695_9 【途中望雨怀归】韦庄 
<br>
<br>满空寒雨漫霏霏，去路云深锁翠微。牧竖远当烟草立， 
<br>饥禽闲傍渚田飞。谁家树压红榴折，几处篱悬白菌肥。 
<br>对此不堪乡外思，荷蓑遥羡钓人归。
<br>
<br>
<br>
<br>&nbsp;&nbsp; 卷695_10 【古离别】韦庄 
<br>
<br>晴烟漠漠柳毵毵，不那离情酒半酣。
<br>更把玉鞭云外指，断肠春色在江南。
<br>
<br>
<br>
<br>&nbsp;&nbsp; 卷695_11 【柳谷道中作却寄】韦庄 
<br>
<br>马前红叶正纷纷，马上离情断杀魂。晓发独辞残月店， 
<br>暮程遥宿隔云村。心如岳色留秦地，梦逐河声出禹门。 
<br>莫怪苦吟鞭拂地，有谁倾盖待王孙。
<br>
<br>
<br>
<br>&nbsp;&nbsp; 卷695_12 【灞陵道中作】韦庄 
<br>
<br>春桥南望水溶溶，一桁晴山倒碧峰。秦苑落花零露湿， 
<br>灞陵新酒拨醅浓。青龙夭矫盘双阙，丹凤褵褷隔九重。 
<br>万古行人离别地，不堪吟罢夕阳钟。
<br>
<br>
<br>
<br>&nbsp;&nbsp; 卷695_13 【秋日早行】韦庄 
<br>
<br>上马萧萧襟袖凉，路穿禾黍绕宫墙。半山残月露华冷， 
<br>一岸野风莲萼香。烟外驿楼红隐隐，渚边云树暗苍苍。 
<br>行人自是心如火，兔走乌飞不觉长。
<br>
<br>
<br>
<br>&nbsp;&nbsp; 卷695_14 【叹落花】韦庄 
<br>
<br>一夜霏微露湿烟，晓来和泪丧婵娟。不随残雪埋芳草， 
<br>尽逐香风上舞筵。西子去时遗笑靥，谢娥行处落金钿。 
<br>飘红堕白堪惆怅，少别秾华又隔年。
<br>
<br>
<br>
<br>&nbsp;&nbsp; 卷695_15 【宫怨】韦庄 
<br>
<br>一辞同辇闭昭阳，耿耿寒宵禁漏长。钗上翠禽应不返， 
<br>镜中红艳岂重芳。萤低夜色栖瑶草，水咽秋声傍粉墙。 
<br>展转令人思蜀赋，解将惆怅感君王。
<br>
<br>
<br>
<br>&nbsp;&nbsp; 卷695_16 【关河道中】韦庄 
<br>
<br>槐陌蝉声柳市风，驿楼高倚夕阳东。往来千里路长在， 
<br>聚散十年人不同。但见时光流似箭，岂知天道曲如弓。 
<br>平生志业匡尧舜，又拟沧浪学钓翁。
<br>
<br>
<br>
<br>&nbsp;&nbsp; 卷695_17 【题盘豆驿水馆后轩】韦庄 
<br>
<br>极目晴川展画屏，地从桃塞接蒲城。滩头鹭占清波立， 
<br>原上人侵落照耕。去雁数行天际没，孤云一点净中生。 
<br>冯轩尽日不回首，楚水吴山无限情。
<br>
<br>
<br>
<br>&nbsp;&nbsp; 卷695_18 【梁氏水斋】韦庄 
<br>
<br>独醉任腾腾，琴棋亦自能。卷帘山对客，开户犬迎僧。 
<br>看蚁移苔穴，闻蛙落石层。夜窗风雨急，松外一庵灯。
<br>
<br>
<br>
<br>&nbsp;&nbsp; 卷695_19 【曲池作】韦庄 
<br>
<br>细雨曲池滨，青袍草色新。咏诗行信马，载酒喜逢人。 
<br>性为无机率，家因守道贫。若无诗自遣，谁奈寂寥春。
<br>
<br>
<br>
<br>&nbsp;&nbsp; 卷695_20 【嘉会里闲居】韦庄 
<br>
<br>岂知城阙内，有地出红尘。草占一方绿，树藏千古春。 
<br>马嘶游寺客，犬吠探花人。寂寂无钟鼓，槐行接紫宸。
<br>
<br>
<br>
<br>&nbsp;&nbsp; 卷695_21 【夏夜】韦庄 
<br>
<br>傍水迁书榻，开襟纳夜凉。星繁愁昼热，露重觉荷香。 
<br>蛙吹鸣还息，蛛罗灭又光。正吟秋兴赋，桐景下西墙。
<br>
<br>
<br>
<br>&nbsp;&nbsp; 卷695_22 【早发】韦庄 
<br>
<br>早雾浓于雨，田深黍稻低。出门鸡未唱，过客马频嘶。 
<br>树色遥藏店，泉声暗傍畦。独吟三十里，城月尚如珪。
<br>
<br>
<br>
<br>&nbsp;&nbsp; 卷695_23 【寓言】韦庄 
<br>
<br>黄金日日销还铸，仙桂年年折又生。
<br>兔走乌飞如未息，路尘终见泰山平。
<br>
<br>
<br>
<br>&nbsp;&nbsp; 卷695_24 【对雪献薛常侍】韦庄 
<br>
<br>琼林瑶树忽珊珊，急带西风下晚天。皓鹤褵褷飞不辨， 
<br>玉山重叠冻相连。松装粉穗临窗亚，水结冰锥簇溜悬。 
<br>门外寒光利如剑，莫推红袖诉金船。
<br>
<br>
<br>
<br>&nbsp;&nbsp; 卷695_25 【题裴端公郊居】韦庄 
<br>
<br>暂随红旆佐藩方，高迹终期卧故乡。已近水声开涧户， 
<br>更侵山色架书堂。蒲生岸脚青刀利，柳拂波心绿带长。 
<br>莫夺野人樵牧兴，白云不识绣衣郎。
<br>
<br>
<br>
<br>&nbsp;&nbsp; 卷695_26 【登咸阳县楼望雨】韦庄 
<br>
<br>乱云如兽出山前，细雨和风满渭川。
<br>尽日空濛无所见，雁行斜去字联联。
<br>
<br>
<br>
<br>&nbsp;&nbsp; 卷695_27 【贵公子】韦庄 
<br>
<br>大道青楼御苑东，玉栏仙杏压枝红。金铃犬吠梧桐月， 
<br>朱鬣马嘶杨柳风。流水带花穿巷陌，夕阳和树入帘栊。 
<br>瑶池宴罢归来醉，笑说君王在月宫。
<br>
<br>
<br>
<br>&nbsp;&nbsp; 卷695_28 【听赵秀才弹琴】韦庄 
<br>
<br>满匣冰泉咽又鸣，玉音闲澹入神清。巫山夜雨弦中起， 
<br>湘水清波指下生。蜂簇野花吟细韵，蝉移高柳迸残声。 
<br>不须更奏幽兰曲，卓氏门前月正明。
<br>
<br>
<br>
<br>&nbsp;&nbsp; 卷695_29 【观猎】韦庄 
<br>
<br>苑墙东畔欲斜晖，傍苑穿花兔正肥。公子喜逢朝罢日， 
<br>将军夸换战时衣。鹘翻锦翅云中落，犬带金铃草上飞。 
<br>直待四郊高鸟尽，掉鞍齐向国门归。
<br>
<br>
<br>
<br>&nbsp;&nbsp; 卷695_30 【三堂东湖作】韦庄 
<br>
<br>满塘秋水碧泓澄，十亩菱花晚镜清。景动新桥横螮蝀， 
<br>岸铺芳草睡。蟾投夜魄当湖落，岳倒秋莲入浪生。 
<br>何处最添诗客兴，黄昏烟雨乱蛙声。
<br>
<br>
<br>
<br>&nbsp;&nbsp; 卷695_31 【放榜日作】韦庄 
<br>
<br>一声开鼓辟金扉，三十仙材上翠微。葛水雾中龙乍变， 
<br>缑山烟外鹤初飞。邹阳暖艳催花发，太皞春光簇马归。 
<br>回首便辞尘土世，彩云新换六铢衣。
<br>
<br>
<br>
<br>&nbsp;&nbsp; 卷695_32 【寄薛先辈】韦庄 
<br>
<br>悬知回日彩衣荣，仙籍高标第一名。瑶树带风侵物冷， 
<br>玉山和雨射人清。龙翻瀚海波涛壮，鹤出金笼燕雀惊。 
<br>不说文章与门地，自然毛骨是公卿。
<br>
<br>
<br>
<br>&nbsp;&nbsp; 卷695_33 【访含弘山僧不遇留题精舍】韦庄 
<br>
<br>满院桐花鸟雀喧，寂寥芳草茂芊芊。吾师正遇归山日， 
<br>闲客空题到寺年。池竹闭门教鹤守，琴书开箧任僧传。 
<br>人间不自寻行迹，一片孤云在碧天。
<br>
<br>
<br>
<br>&nbsp;&nbsp; 卷695_34 【寄从兄遵】韦庄 
<br>
<br>江上秋风正钓鲈，九重天子梦翘车。不将高卧邀刘主， 
<br>自吐清谈护汉储。沧海十年龙景断，碧云千里雁行疏。 
<br>相逢莫话归山计，明日东封待直庐。
<br>
<br>
<br>
<br>&nbsp;&nbsp; 卷695_35 【渔塘十六韵（在朱阳县石岩下）】韦庄 
<br>
<br>洛水分馀脉，穿岩出石棱。碧经岚气重，清带露华澄。 
<br>莹澈通三岛，岩梧积万层。巢由应共到，刘阮想同登。 
<br>壁峻苔如画，山昏雾似蒸。撼松衣有雪，题石砚生冰。 
<br>路熟云中客，名留域外僧。饥猿寻落橡，斗鼠堕高藤。 
<br>嶮树临溪亚，残莎带岸崩。持竿聊藉草，待月好垂罾。 
<br>对景思任父，开图想不兴。晚风轻浪叠，暮雨湿烟凝。 
<br>似泛灵槎出，如迎羽客升。仙源终不测，胜概自相仍。 
<br>欲别诚堪恋，长归又未能。他时操史笔，为尔著良称。
<br>
<br>
<br>
<br>&nbsp;&nbsp; 卷695_36 【冬日长安感志寄献虢州崔郎中二十韵】韦庄 
<br>
<br>帝里无成久滞淹，别家三度见新蟾。郄诜丹桂无人指， 
<br>阮籍青襟有泪沾。溪上却思云满屋，镜中惟怕雪生髯。 
<br>病如原宪谁能疗，蹇似刘桢岂用占。雾雨十年同隐遁， 
<br>风雷何日振沈潜。吁嗟每被更声引，歌咏还因酒思添。 
<br>客舍正甘愁寂寂，郡楼遥想醉恹恹。已闻铃阁悬新诏， 
<br>即向纶闱副具瞻。济物便同川上楫，慰心还似邑中黔。 
<br>观星始觉中郎贵，问俗方知太守廉。宅后绿波栖画鹢， 
<br>马前红袖簇丹襜。闲招好客斟香蚁，闷对琼花咏散盐。 
<br>积冻慢封寒溜细，暮云高拔远峰尖。讼堂无事冰生印， 
<br>水榭高吟月透帘。松下围棋期褚胤，笔头飞箭荐陶谦。 
<br>未知匣剑何时跃，但恐铅刀不再铦。虽有远心长拥篲， 
<br>耻将新剑学编苫。才惊素节移铜律，又见玄冥变玉签。 
<br>百口似萍依广岸，一身如燕恋高檐。如今正困风波力， 
<br>更向人中问宋纤。
<br>
<br>
<br>
<br>&nbsp;&nbsp; 卷695_37 【和薛先辈见寄初秋寓怀即事之作二十韵】韦庄 
<br>
<br>玉律初移候，清风乍远襟。一声蝉到耳，千炬火然心。 
<br>岳静云堆翠，楼高日半沉。引愁憎暮角，惊梦怯残砧。 
<br>露白凝湘簟，风篁韵蜀琴。鸟喧从果烂，阶净任苔侵。 
<br>柿叶添红景，槐柯减绿阴。采珠逢宝窟，阅石见瑶林。 
<br>鲁殿铿寒玉，苔山激碎金。郄堂流桂景，陈巷集车音。 
<br>名自张华显，词因葛亮吟。水深龙易失，天远鹤难寻。 
<br>鉴貌宁惭乐，论才岂谢任。义心孤剑直，学海怒涛深。 
<br>既睹文兼质，翻疑古在今。惭闻纡绿绶，即候挂朝簪。 
<br>晚树连秋坞，斜阳映暮岑。夜虫方唧唧，疲马正駸駸。 
<br>托迹同吴燕，依仁似越禽。会随仙羽化，香蚁且同斟。
<br>
<br>
<br>
<br>&nbsp;&nbsp; 卷695_38 【同旧韵】韦庄 
<br>
<br>大火收残暑，清光渐惹襟。谢庄千里思，张翰五湖心。 
<br>暮角迎风急，孤钟向暝沈。露滋三径草，日动四邻砧。 
<br>簟委班姬扇，蝉悲蔡琰琴。方愁丹桂远，已怯二毛侵。 
<br>甃石回泉脉，移棋就竹阴。触丝蛛堕网，避隼鸟投林。 
<br>貌愧潘郎璧，文惭吕相金。但埋酆狱气，未发爨桐音。 
<br>静笑刘琨舞，闲思阮籍吟。野花和雨劚，怪石入云寻。 
<br>迹竟终非切，幽闲且自任。趋时惭艺薄，托质仰恩深。 
<br>美价方稀古，清名已绝今。既闻留缟带，讵肯掷蓍簪。 
<br>迟客虚高阁，迎僧出乱岑。壮心徒戚戚，逸足自駸駸。 
<br>安羡仓中鼠，危同幕上禽。期君调鼎鼐，他日俟羊斟。
<br>
<br>
<br>
<br>&nbsp;&nbsp; 卷695_39 【三用韵】韦庄 
<br>
<br>素律初回驭，商飙暗触襟。乍伤诗客思，还动旅人心。 
<br>蝉噪因风断，鳞游见鹭沈。笛声随晚吹，松韵激遥砧。 
<br>地覆青袍草，窗横绿绮琴。烟霄难自致，岁月易相侵。 
<br>涧柳横孤彴，岩藤架密阴。潇湘期钓侣，鄠杜别家林。 
<br>遗愧虞卿璧，言依季布金。铮鏦闻郢唱，次第发巴音。 
<br>萤影冲帘落，虫声拥砌吟。楼高思共钓，寺远想同寻。 
<br>入夜愁难遣，逢秋恨莫任。蜗游苔径滑，鹤步翠塘深。 
<br>莫问荣兼辱，宁论古与今。固穷怜瓮牖，感旧惜蒿簪。 
<br>晚日舒霞绮，遥天倚黛岑。鸳鸾方翙翙，骅骥整駸駸。 
<br>未化投陂竹，空思出谷禽。感多聊自遣，桑落且闲斟。
<br>
<br>
<br>
<br>&nbsp;&nbsp; 卷695_40 【惊秋】韦庄 
<br>
<br>不向烟波狎钓舟，强亲文墨事儒丘。
<br>长安十二槐花陌，曾负秋风多少秋。
<br>
<br>
<br>
<br>&nbsp;&nbsp; 卷695_41 【登汉高庙闲眺】韦庄 
<br>
<br>独寻仙境上高原，云雨深藏古帝坛。天畔晚峰青簇簇， 
<br>槛前春树碧团团。参差郭外楼台小，断续风中鼓角残。 
<br>一带远光何处水，钓舟闲系夕阳滩。
<br>
<br>
<br>
<br>&nbsp;&nbsp; 卷695_42 【耒阳县浮山神庙】韦庄 
<br>
<br>一郡皆传此庙灵，庙前松桂古今青。山曾尧代浮洪水， 
<br>地有唐臣奠绿醽。绕坐香风吹宝盖，傍檐烟雨湿岩扃。 
<br>为霖自可成农岁，何用兴师远伐邢。
<br>
<br>
<br>
<br>&nbsp;&nbsp; 卷695_43 【愁】韦庄 
<br>
<br>避愁愁又至，愁至事难忘。夜坐心中火，朝为鬓上霜。 
<br>不经公子梦，偏入旅人肠。借问高轩客，何乡是醉乡。
<br>
<br>
<br>
<br>&nbsp;&nbsp; 卷695_44 【村居书事】韦庄 
<br>
<br>年年耕与钓，鸥鸟已相依。砌长苍苔厚，藤抽紫蔓肥。 
<br>风莺移树啭，雨燕入楼飞。不觉春光暮，绕篱红杏稀。
<br>
<br>
<br>
<br>&nbsp;&nbsp; 卷695_45 【三堂早春】韦庄 
<br>
<br>独倚危楼四望遥，杏花春陌马声骄。池边冰刃暖初落， 
<br>山上雪棱寒未销。溪送绿波穿郡宅，日移红影度村桥。 
<br>主人年少多情味，笑换金龟解珥貂。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷696_1 【雨霁晚眺（庚子年冬大驾幸蜀后作）】韦庄 
<br>
<br>入谷路萦纡，岩巅日欲晡。岭云寒扫盖，溪雪冻黏须。 
<br>卧草跧如兔，听冰怯似狐。仍闻关外火，昨夜彻皇都。
<br>
<br>
<br>&nbsp;&nbsp; 卷696_2 【立春日作】韦庄 
<br>
<br>九重天子去蒙尘，御柳无情依旧春。
<br>今日不关妃妾事，始知辜负马嵬人。
<br>
<br>
<br>
<br>&nbsp;&nbsp; 卷696_3 【赠云阳裴明府】韦庄 
<br>
<br>南北三年一解携，海为深谷岸为蹊。已闻陈胜心降汉， 
<br>谁为田横国号齐。暴客至今犹战鹤，故人何处尚驱鸡。 
<br>归来能作烟波伴，我有鱼舟在五溪。
<br>
<br>
<br>
<br>&nbsp;&nbsp; 卷696_4 【贼中与萧韦二秀才同卧重疾二君寻愈…因有题】韦庄 
<br>
<br>与君同卧疾，独我渐弥留。弟妹不知处，兵戈殊未休。 
<br>胸中疑晋竖，耳下斗殷牛。纵有秦医在，怀乡亦泪流。
<br>
<br>
<br>
<br>&nbsp;&nbsp; 卷696_5 【重围中逢萧校书】韦庄 
<br>
<br>相逢俱此地，此地是何乡。侧目不成语，抚心空自伤。 
<br>剑高无鸟度，树暗有兵藏。底事征西将，年年戍洛阳。
<br>
<br>
<br>
<br>&nbsp;&nbsp; 卷696_6 【咸通】韦庄 
<br>
<br>咸通时代物情奢，欢杀金张许史家。破产竞留天上乐， 
<br>铸山争买洞中花。诸郎宴罢银灯合，仙子游回璧月斜。 
<br>人意似知今日事，急催弦管送年华。
<br>
<br>
<br>
<br>&nbsp;&nbsp; 卷696_7 【白樱桃（一作于邺诗）】韦庄 
<br>
<br>王母阶前种几株，水精帘外看如无。
<br>只应汉武金盘上，泻得珊珊白露珠。
<br>
<br>
<br>
<br>&nbsp;&nbsp; 卷696_8 【夜景】韦庄 
<br>
<br>满庭松桂雨馀天，宋玉秋声韵蜀弦。乌兔不知多事世， 
<br>星辰长似太平年。谁家一笛吹残暑，何处双砧捣暮烟。 
<br>欲把伤心问明月，素娥无语泪娟娟。
<br>
<br>
<br>
<br>&nbsp;&nbsp; 卷696_9 【宿山家】韦庄 
<br>
<br>山行侵夜到，云窦一星灯。草动蛇寻穴，枝摇鼠上藤。 
<br>背风开药灶，向月展渔罾。明日前溪路，烟萝更几层。
<br>
<br>
<br>
<br>&nbsp;&nbsp; 卷696_10 【长年】韦庄 
<br>
<br>长年方悟少年非，人道新诗胜旧诗。十亩野塘留客钓， 
<br>一轩春雨对僧棋。花间醉任黄莺语，亭上吟从白鹭窥。 
<br>大盗不将炉冶去，有心重筑太平基。
<br>
<br>
<br>
<br>&nbsp;&nbsp; 卷696_11 【辛丑年】韦庄 
<br>
<br>九衢漂杵已成川，塞上黄云战马闲。但有羸兵填渭水， 
<br>更无奇士出商山。田园已没红尘里，弟妹相逢白刃间。 
<br>西望翠华殊未返，泪痕空湿剑文斑。
<br>
<br>
<br>
<br>&nbsp;&nbsp; 卷696_12 【思归】韦庄 
<br>
<br>暖丝无力自悠扬，牵引东风断客肠。外地见花终寂寞， 
<br>异乡闻乐更凄凉。红垂野岸樱还熟，绿染回汀草又芳。 
<br>旧里若为归去好，子期凋谢吕安亡。
<br>
<br>
<br>
<br>&nbsp;&nbsp; 卷696_13 【忆昔】韦庄 
<br>
<br>昔年曾向五陵游，子夜歌清月满楼。银烛树前长似昼， 
<br>露桃华里不知秋。西园公子名无忌，南国佳人号莫愁。 
<br>今日乱离俱是梦，夕阳唯见水东流。
<br>
<br>
<br>
<br>&nbsp;&nbsp; 卷696_14 【合欢莲花】韦庄 
<br>
<br>虞舜南巡去不归，二妃相誓死江湄。
<br>空留万古香魂在，结作双葩合一枝。
<br>
<br>
<br>
<br>&nbsp;&nbsp; 卷696_15 【览萧必先卷】韦庄 
<br>
<br>满轴编新句，翛然大雅风。名因五字得，命合一言通。 
<br>景尽才难尽，吟终意未终。似逢曹与谢，烟雨思何穷。
<br>
<br>
<br>
<br>&nbsp;&nbsp; 卷696_16 【和人岁宴旅舍见寄】韦庄 
<br>
<br>积雪满前除，寒光夜皎如。老忧新岁近，贫觉故交疏。 
<br>意合论文后，心降得句初。莫言常郁郁，天道有盈虚。
<br>
<br>
<br>
<br>&nbsp;&nbsp; 卷696_17 【宿泊孟津寄三堂友人】韦庄 
<br>
<br>解缆西征未有期，槐花又逼桂花时。鸿胪陌上归耕晚， 
<br>金马门前献赋迟。只恐愁苗生两鬓，不堪离恨入双眉。 
<br>分明昨夜南池梦，还把渔竿咏楚词。
<br>
<br>
<br>
<br>&nbsp;&nbsp; 卷696_18 【对酒赋友人】韦庄 
<br>
<br>多病仍多感，君心自我心。浮生都是梦，浩叹不如吟。 
<br>白雪篇篇丽，清酤盏盏深。乱离俱老大，强醉莫沾襟。
<br>
<br>
<br>
<br>&nbsp;&nbsp; 卷696_19 【天井关】韦庄 
<br>
<br>太行山上云深处，谁向云中筑女墙。短绠讵能垂玉甃， 
<br>缭垣何用学金汤。劚开岚翠为高垒，截断云霞作巨防。 
<br>守吏不教飞鸟过，赤眉何路到吾乡。
<br>
<br>
<br>
<br>&nbsp;&nbsp; 卷696_20 【赠边将】韦庄 
<br>
<br>昔因征远向金微，马出榆关一鸟飞。万里只携孤剑去， 
<br>十年空逐塞鸿归。手招都护新降虏，身著文皇旧赐衣。 
<br>只待烟尘报天子，满头霜雪为兵机。
<br>
<br>
<br>
<br>&nbsp;&nbsp; 卷696_21 【春日】韦庄 
<br>
<br>忽觉东风景渐迟，野梅山杏暗芳菲。落星楼上吹残角， 
<br>偃月营中挂夕晖。旅梦乱随蝴蝶散，离魂渐逐杜鹃飞。 
<br>红尘遮断长安陌，芳草王孙暮不归。
<br>
<br>
<br>
<br>&nbsp;&nbsp; 卷696_22 【早秋夜作】韦庄 
<br>
<br>翠簟初清暑半销，撇帘松韵送轻飙。莎庭露永琴书润， 
<br>山郭月明砧杵遥。傍砌绿苔鸣蟋蟀，绕檐红树织蟏蛸。 
<br>不须更作悲秋赋，王粲辞家鬓已凋。
<br>
<br>
<br>
<br>&nbsp;&nbsp; 卷696_23 【寄江南逐客】韦庄 
<br>
<br>二年音信阻湘潭，花下相思酒半酣。
<br>记得竹斋风雨夜，对床孤枕话江南。
<br>
<br>
<br>
<br>&nbsp;&nbsp; 卷696_24 【冬夜】韦庄 
<br>
<br>睡觉寒炉酒半消，客情乡梦两遥遥。
<br>无人为我磨心剑，割断愁肠一寸苗。
<br>
<br>
<br>
<br>&nbsp;&nbsp; 卷696_25 【又闻湖南荆渚相次陷没】韦庄 
<br>
<br>几时闻唱凯旋歌，处处屯兵未倒戈。天子只凭红旆壮， 
<br>将军空恃紫髯多。尸填汉水连荆阜，血染湘云接楚波。 
<br>莫问流离南越事，战馀空有旧山河。
<br>
<br>
<br>
<br>&nbsp;&nbsp; 卷696_26 【家叔南游却归因献贺】韦庄 
<br>
<br>缭绕江南一岁归，归来行色满戎衣。长闻凤诏征兵急， 
<br>何事龙韬献捷稀。旅梦远依湘水阔，离魂空伴越禽飞。 
<br>遥知倚棹思家处，泽国烟深暮雨微。
<br>
<br>
<br>
<br>&nbsp;&nbsp; 卷696_27 【楚行吟】韦庄 
<br>
<br>章华台下草如烟，故郢城头月似弦。
<br>惆怅楚宫云雨后，露啼花笑一年年。
<br>
<br>
<br>
<br>&nbsp;&nbsp; 卷696_28 【洛阳吟（时大驾在蜀，巢寇未平，洛中寓居作七言）】韦庄 
<br>
<br>万户千门夕照边，开元时节旧风烟。宫官试马游三市， 
<br>舞女乘舟上九天。胡骑北来空进主，汉皇西去竟升仙。 
<br>如今父老偏垂泪，不见承平四十年。
<br>
<br>
<br>
<br>&nbsp;&nbsp; 卷696_29 【过旧宅】韦庄 
<br>
<br>华轩不见马萧萧，廷尉门人久寂寥。朱槛翠楼为卜肆， 
<br>玉栏仙杏作春樵。阶前雨落鸳鸯瓦，竹里苔封螮蝀桥。 
<br>莫问此中销歇寺，娟娟红泪滴芭蕉。
<br>
<br>
<br>
<br>&nbsp;&nbsp; 卷696_30 【喻东军】韦庄 
<br>
<br>四年龙驭守峨嵋，铁马西来步步迟。五运未教移汉鼎， 
<br>六韬何必待秦师。几时鸾凤归丹阙，到处乌鸢从白旗。 
<br>独把一樽和泪酒，隔云遥奠武侯祠。
<br>
<br>
<br>
<br>&nbsp;&nbsp; 卷696_31 【清河县楼作】韦庄 
<br>
<br>有客微吟独凭楼，碧云红树不胜愁。盘雕迥印天心没， 
<br>远水斜牵日脚流。千里战尘连上苑，九江归路隔东周。 
<br>故人此地扬帆去，何处相思雪满头。
<br>
<br>
<br>
<br>&nbsp;&nbsp; 卷696_32 【北原闲眺】韦庄 
<br>
<br>春城回首树重重，立马平原夕照中。五凤灰残金翠灭， 
<br>六龙游去市朝空。千年王气浮清洛，万古坤灵镇碧嵩。 
<br>欲问向来陵谷事，野桃无语泪花红。
<br>
<br>
<br>
<br>&nbsp;&nbsp; 卷696_33 【赠戍兵】韦庄 
<br>
<br>汉皇无事暂游汾，底事狐狸啸作群。夜指碧天占晋分， 
<br>晓磨孤剑望秦云。红旌不卷风长急，画角闲吹日又曛。 
<br>止竟有征须有战，洛阳何用久屯军。
<br>
<br>
<br>
<br>&nbsp;&nbsp; 卷696_34 【睹军回戈】韦庄 
<br>
<br>关中群盗已心离，关外犹闻羽檄飞。御苑绿莎嘶战马， 
<br>禁城寒月捣征衣。漫教韩信兵涂地，不及刘琨啸解围。 
<br>昨日屯军还夜遁，满车空载洛神归。
<br>
<br>
<br>
<br>&nbsp;&nbsp; 卷696_35 【中渡晚眺】韦庄 
<br>
<br>魏王堤畔草如烟，有客伤时独扣舷。妖气欲昏唐社稷， 
<br>夕阳空照汉山川。千重碧树笼春苑，万缕红霞衬碧天。 
<br>家寄杜陵归不得，一回回首一潸然。
<br>
<br>
<br>
<br>&nbsp;&nbsp; 卷696_36 【河内别村业闲题】韦庄 
<br>
<br>阮氏清风竹巷深，满溪松竹似山阴。门当谷路多樵客， 
<br>地带河声足水禽。闲伴尔曹虽适意，静思吾道好沾襟。 
<br>邻翁莫问伤时事，一曲高歌夕照沈。
<br>
<br>
<br>
<br>&nbsp;&nbsp; 卷696_37 【闻官军继至未睹凯旋】韦庄 
<br>
<br>嫖姚何日破重围，秋草深来战马肥。已有孔明传将略， 
<br>更闻王导得神机。阵前鼙鼓晴应响，城上乌鸢饱不飞。 
<br>何事小臣偏注目，帝乡遥羡白云归。
<br>
<br>
<br>
<br>&nbsp;&nbsp; 卷696_38 【和集贤侯学士分司丁侍御秋日雨霁之作】韦庄 
<br>
<br>洛岸秋晴夕照长，凤楼龙阙倚清光。玉泉山净云初散， 
<br>金谷树多风正凉。席上客知蓬岛路，坐中寒有柏台霜。 
<br>多惭十载游梁士，却伴宾鸿入帝乡。
<br>
<br>
<br>
<br>&nbsp;&nbsp; 卷696_39 【题安定张使君】韦庄 
<br>
<br>器度风标合出尘，桂宫何负一枝新。成丹始见金无滓， 
<br>冲斗方知剑有神。愤气不销头上雪，政声空布海边春。 
<br>中兴若继开元事，堪向龙池作近臣。
<br>
<br>
<br>
<br>&nbsp;&nbsp; 卷696_40 【颍阳县】韦庄 
<br>
<br>琴堂连少室，故事即仙踪。树老风声壮，山高腊候浓。 
<br>雪多庭有鹿，县僻寺无钟。何处留诗客，茆檐倚后峰。
<br>
<br>
<br>
<br>&nbsp;&nbsp; 卷696_41 【寄园林主人】韦庄 
<br>
<br>主人常不在，春物为谁开。桃艳红将落，梨华雪又摧。 
<br>晓莺闲自啭，游客暮空回。尚有馀芳在，犹堪载酒来。
<br>
<br>
<br>
<br>&nbsp;&nbsp; 卷696_42 【洛北村居】韦庄 
<br>
<br>十亩松篁百亩田，归来方属大兵年。岩边石室低临水， 
<br>云外岚峰半入天。鸟势去投金谷树，钟声遥出上阳烟。 
<br>无人说得中兴事，独倚斜晖忆仲宣。
<br>
<br>
<br>
<br>&nbsp;&nbsp; 卷696_43 【对梨花赠皇甫秀才】韦庄 
<br>
<br>林上梨花雪压枝，独攀琼艳不胜悲。依前此地逢君处， 
<br>还是去年今日时。且恋残阳留绮席，莫推红袖诉金卮。 
<br>腾腾战鼓正多事，须信明朝难重持。
<br>
<br>
<br>
<br>&nbsp;&nbsp; 卷696_44 【立春】韦庄 
<br>
<br>青帝东来日驭迟，暖烟轻逐晓风吹。罽袍公子樽前觉， 
<br>锦帐佳人梦里知。雪圃乍开红菜甲，彩幡新翦绿杨丝。 
<br>殷勤为作宜春曲，题向花笺帖绣楣。
<br>
<br>
<br>
<br>&nbsp;&nbsp; 卷696_45 【村笛】韦庄 
<br>
<br>箫韶九奏韵凄锵，曲度虽高调不伤。
<br>却见孤村明月夜，一声牛笛断人肠。
<br>
<br>
<br>
<br>&nbsp;&nbsp; 卷696_46 【题李斯传】韦庄 
<br>
<br>蜀魄湘魂万古悲，未悲秦相死秦时。
<br>临刑莫恨仓中鼠，上蔡东门去自迟。
<br>
<br>
<br>
<br>&nbsp;&nbsp; 卷696_47 【赠薛秀才】韦庄 
<br>
<br>相辞因避世，相见尚兵戈。乱后故人少，别来新话多。 
<br>但闻哀痛诏，未睹凯旋歌。欲结岩栖伴，何山好薜萝。
<br>
<br>
<br>
<br>&nbsp;&nbsp; 卷696_48 【和元秀才别业书事】韦庄 
<br>
<br>僻居春事好，水曲乱花阴。浪过河移岸，雏成鸟别林。 
<br>绿钱榆贯重，红障杏篱深。莫饮宜城酒，愁多醉易沈。
<br>
<br>
<br>
<br>&nbsp;&nbsp; 卷696_49 【纪村事】韦庄 
<br>
<br>绿蔓映双扉，循墙一径微。雨多庭果烂，稻熟渚禽肥。 
<br>酿酒迎新社，遥砧送暮晖。数声牛上笛，何处饷田归。
<br>
<br>
<br>
<br>&nbsp;&nbsp; 卷696_50 【题许仙师院】韦庄 
<br>
<br>地古多乔木，游人到且吟。院开金锁涩，门映绿篁深。 
<br>山色不离眼，鹤声长在琴。往来谁与熟，乳鹿住前林。
<br>
<br>
<br>
<br>&nbsp;&nbsp; 卷696_51 【离筵诉酒】韦庄 
<br>
<br>感君情重惜分离，送我殷勤酒满卮。
<br>不是不能判酩酊，却忧前路酒醒时。
<br>
<br>
<br>
<br>&nbsp;&nbsp; 卷696_52 【不寐】韦庄 
<br>
<br>不寐天将晓，心劳转似灰。蚊吟频到耳，鼠斗竞缘台。 
<br>户闇知蟾落，林喧觉雨来。马嘶朝客过，知是禁门开。
<br>
<br>
<br>
<br>&nbsp;&nbsp; 卷696_53 【赠武处士】韦庄 
<br>
<br>一身唯一室，高静若僧家。扫地留疏影，穿池浸落霞。 
<br>绿萝临水合，白道向村斜。卖药归来醉，吟诗倚钓查。
<br>
<br>
<br>
<br>&nbsp;&nbsp; 卷696_54 【题吉涧卢拾遗庄】韦庄 
<br>
<br>主人西游去不归，满溪春雨长春薇。
<br>怪来马上诗情好，印破青山白鹭飞。
<br>
<br>
<br>
<br>&nbsp;&nbsp; 卷696_55 【题颍源庙】韦庄 
<br>
<br>曾是巢由栖隐地，百川唯说颍源清。微波乍向云根吐， 
<br>去浪遥冲雪嶂横。万木倚檐疏干直，群峰当户晓岚晴。 
<br>临川试问尧年事，犹被封人劝濯缨。
<br>
<br>
<br>
<br>&nbsp;&nbsp; 卷696_56 【东游远归】韦庄 
<br>
<br>扣角干名计已疏，剑歌休恨食无鱼。辞家柳絮三春半， 
<br>临路槐花七月初。江上欲寻渔父醉，日边时得故人书。 
<br>青云不识杨生面，天子何由问子虚。
<br>
<br>
<br>
<br>&nbsp;&nbsp; 卷696_57 【新正日商南道中作寄李明府】韦庄 
<br>
<br>相看又见岁华新，依旧杨朱拭泪巾。踏雪偶因寻戴客， 
<br>论文还比聚星人。嵩山不改千年色，洛邑长生一路尘。 
<br>今日与君同避世，却怜无事是家贫。
<br>
<br>
<br>
<br>&nbsp;&nbsp; 卷696_58 【春暮】韦庄 
<br>
<br>一春春事好，病酒起常迟。流水绿萦砌，落花红堕枝。 
<br>楼高喧乳燕，树密斗雏鹂。不学山公醉，将何自解颐。
<br>
<br>
<br>
<br>&nbsp;&nbsp; 卷696_59 【哭麻处士】韦庄 
<br>
<br>却到歌吟地，闲门草色中。百年流水尽，万事落花空。 
<br>繐帐扃秋月，诗楼锁夜虫。少微何处堕，留恨白杨风。
<br>
<br>
<br>
<br>&nbsp;&nbsp; 卷696_60 【春早】韦庄 
<br>
<br>闻莺才觉晓，闭户已知晴。一带窗间月，斜穿枕上生。
<br>
<br>
<br>
<br>&nbsp;&nbsp; 卷696_61 【和友人】韦庄 
<br>
<br>闭门同隐士，不出动经时。静阅王维画，闲翻褚胤棋。 
<br>落泉当户急，残月下窗迟。却想从来意，谯周亦自嗤。
<br>
<br>
<br>
<br>&nbsp;&nbsp; 卷696_62 【春愁】韦庄 
<br>
<br>寓思本多伤，逢春恨更长。露沾湘竹泪，花堕越梅妆。 
<br>睡怯交加梦，闲倾潋滟觞。后庭人不到，斜月上松篁。
<br>
<br>
<br>
<br>&nbsp;&nbsp; 卷696_63 【晚春】韦庄 
<br>
<br>花开疑乍富，花落似初贫。万物不如酒，四时唯爱春。 
<br>峨峨秦氏髻，皎皎洛川神。风月应相笑，年年醉病身。
<br>
<br>
<br>
<br>&nbsp;&nbsp; 卷696_64 【题许浑诗卷】韦庄 
<br>
<br>江南才子许浑诗，字字清新句句奇。
<br>十斛明珠量不尽，惠休虚作碧云词。
<br>
<br>
<br>
<br>&nbsp;&nbsp; 卷696_65 【赠礼佛名者】韦庄 
<br>
<br>何用辛勤礼佛名，我从无得到真庭。
<br>寻思六祖传心印，可是从来读藏经。
<br>
<br>
<br>
<br>&nbsp;&nbsp; 卷696_66 【残花（一作于邺诗）】韦庄 
<br>
<br>和烟和露雪离披，金蕊红须尚满枝。
<br>十日笙歌一宵梦，苎萝因雨失西施。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
