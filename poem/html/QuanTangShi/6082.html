<HTML>
<HEAD>
<TITLE>全唐诗 卷168-172 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷168-172</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷168-172</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6082"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷168-172')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷168-172]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷168_1 【赠孟浩然】李白 
<br>
<br>吾爱孟夫子，风流天下闻。红颜弃轩冕，白首卧松云。 
<br>醉月频中圣，迷花不事君。高山安可仰，徒此揖清芬。
<br>
<br>
<br>&nbsp;&nbsp; 卷168_2 【赠从兄襄阳少府皓】李白 
<br>
<br>结发未识事，所交尽豪雄。却秦不受赏，击晋宁为功。 
<br>小节岂足言，退耕舂陵东。归来无产业，生事如转蓬。 
<br>一朝乌裘敝，百镒黄金空。弹剑徒激昂，出门悲路穷。 
<br>吾兄青云士，然诺闻诸公。所以陈片言，片言贵情通。 
<br>棣华倘不接，甘与秋草同。
<br>
<br>
<br>
<br>&nbsp;&nbsp; 卷168_3 【淮海对雪赠傅霭（一作淮南对雪赠孟浩然）】李白 
<br>
<br>朔雪落吴天，从风渡溟渤。海树成阳春，江沙浩明月。 
<br>兴从剡溪起，思绕梁园发。寄君郢中歌，曲罢心断绝。
<br>
<br>
<br>
<br>&nbsp;&nbsp; 卷168_4 【赠徐安宜】李白 
<br>
<br>白田见楚老，歌咏徐安宜。制锦不择地，操刀良在兹。 
<br>清风动百里，惠化闻京师。浮人若云归，耕种满郊岐。 
<br>川光净麦陇，日色明桑枝。讼息但长啸，宾来或解颐。 
<br>青橙拂户牖，白水流园池。游子滞安邑，怀恩未忍辞。 
<br>翳君树桃李，岁晚托深期。
<br>
<br>
<br>
<br>&nbsp;&nbsp; 卷168_5 【赠任城卢主簿】李白 
<br>
<br>海鸟知天风，窜身鲁门东。临觞不能饮，矫翼思凌空。 
<br>钟鼓不为乐，烟霜谁与同。归飞未忍去，流泪谢鸳鸿。
<br>
<br>
<br>
<br>&nbsp;&nbsp; 卷168_6 【早秋赠裴十七仲堪】李白 
<br>
<br>远海动风色，吹愁落天涯。南星变大火，热气馀丹霞。 
<br>光景不可回，六龙转天车。荆人泣美玉，鲁叟悲匏瓜。 
<br>功业若梦里，抚琴发长嗟。裴生信英迈，屈起多才华。 
<br>历抵海岱豪，结交鲁朱家。复携两少女，艳色惊荷葩。 
<br>双歌入青云，但惜白日斜。穷溟出宝贝，大泽饶龙蛇。 
<br>明主倘见收，烟霞路非赊。时命若不会，归应炼丹砂。
<br>
<br>
<br>
<br>&nbsp;&nbsp; 卷168_7 【赠范金卿二首】李白 
<br>
<br>君子枉清盼，不知东走迷。离家来几月，络纬鸣中闺。 
<br>桃李君不言，攀花愿成蹊。那能吐芳信，惠好相招携。 
<br>我有结绿珍，久藏浊水泥。时人弃此物，乃与燕珉齐。 
<br>摭拭欲赠之，申眉路无梯。辽东惭白豕，楚客羞山鸡。 
<br>徒有献芹心，终流泣玉啼。只应自索漠，留舌示山妻。
<br>
<br>范宰不买名，弦歌对前楹。为邦默自化，日觉冰壶清。 
<br>百里鸡犬静，千庐机杼鸣。浮人少荡析，爱客多逢迎。 
<br>游子睹嘉政，因之听颂声。
<br>
<br>
<br>
<br>&nbsp;&nbsp; 卷168_8 【赠瑕丘王少府】李白 
<br>
<br>皎皎鸾凤姿，飘飘神仙气。梅生亦何事，来作南昌尉。 
<br>清风佐鸣琴，寂寞道为贵。一见过所闻，操持难与群。 
<br>毫挥鲁邑讼，目送瀛洲云。我隐屠钓下，尔当玉石分。 
<br>无由接高论，空此仰清芬。
<br>
<br>
<br>
<br>&nbsp;&nbsp; 卷168_9 【东鲁见狄博通】李白 
<br>
<br>去年别我向何处，有人传道游江东。
<br>谓言挂席度沧海，却来应是无长风。
<br>
<br>
<br>
<br>&nbsp;&nbsp; 卷168_10 【见京兆韦参军量移东阳二首】李白 
<br>
<br>潮水还归海，流人却到吴。相逢问愁苦，泪尽日南珠。
<br>
<br>闻说金华渡，东连五百滩。全胜若耶好，莫道此行难。 
<br>猿啸千溪合，松风五月寒。他年一携手，摇艇入新安。
<br>
<br>
<br>
<br>&nbsp;&nbsp; 卷168_11 【赠丹阳横山周处士惟长】李白 
<br>
<br>周子横山隐，开门临城隅。连峰入户牖，胜概凌方壶。 
<br>时作白纻词，放歌丹阳湖。水色傲溟渤，川光秀菰蒲。 
<br>当其得意时，心与天壤俱。闲云随舒卷，安识身有无。 
<br>抱石耻献玉，沉泉笑探珠。羽化如可作，相携上清都。
<br>
<br>
<br>
<br>&nbsp;&nbsp; 卷168_12 【玉真公主别馆苦雨，赠卫尉张卿二首】李白 
<br>
<br>秋坐金张馆，繁阴昼不开。空烟迷雨色，萧飒望中来。 
<br>翳翳昏垫苦，沉沉忧恨催。清秋何以慰，白酒盈吾杯。 
<br>吟咏思管乐，此人已成灰。独酌聊自勉，谁贵经纶才。 
<br>弹剑谢公子，无鱼良可哀。
<br>
<br>苦雨思白日，浮云何由卷。稷契和天人，阴阳乃骄蹇。 
<br>秋霖剧倒井，昏雾横绝巘。欲往咫尺途，遂成山川限。 
<br>潈潈奔溜闻，浩浩惊波转。泥沙塞中途，牛马不可辨。 
<br>饥从漂母食，闲缀羽陵简。园家逢秋蔬，藜藿不满眼。 
<br>蟏蛸结思幽，蟋蟀伤褊浅。厨灶无青烟，刀机生绿藓。 
<br>投箸解鹔鹴，换酒醉北堂。丹徒布衣者，慷慨未可量。 
<br>何时黄金盘，一斛荐槟榔。功成拂衣去，摇曳沧洲傍。
<br>
<br>
<br>
<br>&nbsp;&nbsp; 卷168_13 【赠韦秘书子春二首】李白 
<br>
<br>谷口郑子真，躬耕在岩石。高名动京师，天下皆籍籍。 
<br>斯人竟不起，云卧从所适。苟无济代心，独善亦何益。 
<br>惟君家世者，偃息逢休明。谈天信浩荡，说剑纷纵横。 
<br>谢公不徒然，起来为苍生。秘书何寂寂，无乃羁豪英。 
<br>且复归碧山，安能恋金阙。旧宅樵渔地，蓬蒿已应没。 
<br>却顾女几峰，胡颜见云月。
<br>
<br>徒为风尘苦，一官已白须。气同万里合，访我来琼都。 
<br>披云睹青天，扪虱话良图。留侯将绮里，出处未云殊。 
<br>终与安社稷，功成去五湖。
<br>
<br>
<br>
<br>&nbsp;&nbsp; 卷168_14 【赠韦侍御黄裳二首】李白 
<br>
<br>太华生长松，亭亭凌霜雪。天与百尺高，岂为微飙折。 
<br>桃李卖阳艳，路人行且迷。春光扫地尽，碧叶成黄泥。 
<br>愿君学长松，慎勿作桃李。受屈不改心，然后知君子。
<br>
<br>见君乘骢马，知上太山道。此地果摧轮，全身以为宝。 
<br>我如丰年玉，弃置秋田草。但勖冰壶心，无为叹衰老。
<br>
<br>
<br>
<br>&nbsp;&nbsp; 卷168_15 【赠薛校书】李白 
<br>
<br>我有吴越曲，无人知此音。姑苏成蔓草，麋鹿空悲吟。 
<br>未夸观涛作，空郁钓鳌心。举手谢东海，虚行归故林。
<br>
<br>
<br>
<br>&nbsp;&nbsp; 卷168_16 【赠何七判官昌浩】李白 
<br>
<br>有时忽惆怅，匡坐至夜分。平明空啸咤，思欲解世纷。 
<br>心随长风去，吹散万里云。羞作济南生，九十诵古文。 
<br>不然拂剑起，沙漠收奇勋。老死阡陌间，何因扬清芬。 
<br>夫子今管乐，英才冠三军。终与同出处，岂将沮溺群。
<br>
<br>
<br>
<br>&nbsp;&nbsp; 卷168_17 【读诸葛武侯传，书怀赠长安崔少府叔封昆季】李白 
<br>
<br>汉道昔云季，群雄方战争。霸图各未立，割据资豪英。 
<br>赤伏起颓运，卧龙得孔明。当其南阳时，陇亩躬自耕。 
<br>鱼水三顾合，风云四海生。武侯立岷蜀，壮志吞咸京。 
<br>何人先见许，但有崔州平。余亦草间人，颇怀拯物情。 
<br>晚途值子玉，华发同衰荣。托意在经济，结交为弟兄。 
<br>毋令管与鲍，千载独知名。
<br>
<br>
<br>
<br>&nbsp;&nbsp; 卷168_18 【赠郭将军】李白 
<br>
<br>将军少年出武威，入掌银台护紫微。平明拂剑朝天去， 
<br>薄暮垂鞭醉酒归。爱子临风吹玉笛，美人向月舞罗衣。 
<br>畴昔雄豪如梦里，相逢且欲醉春晖。
<br>
<br>
<br>
<br>&nbsp;&nbsp; 卷168_19 【驾去温泉后赠杨山人】李白 
<br>
<br>少年落魄楚汉间，风尘萧瑟多苦颜。自言管葛竟谁许， 
<br>长吁莫错还闭关。一朝君王垂拂拭，剖心输丹雪胸臆， 
<br>忽蒙白日回景光，直上青云生羽翼，幸陪鸾辇出鸿都， 
<br>身骑飞龙天马驹。王公大人借颜色，金璋紫绶来相趋。 
<br>当时结交何纷纷，片言道合惟有君。待吾尽节报明主， 
<br>然后相携卧白云。
<br>
<br>
<br>
<br>&nbsp;&nbsp; 卷168_20 【温泉侍从归逢故人】李白 
<br>
<br>汉帝长杨苑，夸胡羽猎归。子云叨侍从，献赋有光辉。 
<br>激赏摇天笔，承恩赐御衣。逢君奏明主，他日共翻飞。
<br>
<br>
<br>
<br>&nbsp;&nbsp; 卷168_21 【赠裴十四】李白 
<br>
<br>朝见裴叔则，朗如行玉山，黄河落天走东海， 
<br>万里写入胸怀间。身骑白鼋不敢度，金高南山买君顾。 
<br>裴回六合无相知，飘若浮云且西去。
<br>
<br>
<br>
<br>&nbsp;&nbsp; 卷168_22 【赠崔侍郎】李白 
<br>
<br>黄河二尺鲤，本在孟津居。点额不成龙，归来伴凡鱼。 
<br>故人东海客，一见借吹嘘。风涛倘相见，更欲凌昆墟。
<br>
<br>
<br>
<br>&nbsp;&nbsp; 卷168_23 【述德兼陈情上哥舒大夫】李白 
<br>
<br>天为国家孕英才，森森矛戟拥灵台。浩荡深谋喷江海， 
<br>纵横逸气走风雷。丈夫立身有如此，一呼三军皆披靡。 
<br>卫青谩作大将军，白起真成一竖子。
<br>
<br>
<br>
<br>&nbsp;&nbsp; 卷168_24 【雪谗诗赠友人】李白 
<br>
<br>嗟予沉迷，猖獗已久。五十知非，古人尝有。立言补过， 
<br>庶存不朽。包荒匿瑕，蓄此顽丑。月出致讥，贻愧皓首。 
<br>感悟遂晚，事往日迁。白璧何辜，青蝇屡前。群轻折轴， 
<br>下沉黄泉。众毛飞骨，上凌青天。萋斐暗成，贝锦粲然。 
<br>泥沙聚埃，珠玉不鲜。洪焰烁山，发自纤烟。苍波荡日， 
<br>起于微涓。交乱四国，播于八埏。拾尘掇蜂，疑圣猜贤。 
<br>哀哉悲夫，谁察予之贞坚。彼妇人之猖狂， 
<br>不如鹊之强强。彼妇人之淫昏，不如鹑之奔奔。 
<br>坦荡君子，无悦簧言。擢发续罪，罪乃孔多。倾海流恶， 
<br>恶无以过。人生实难，逢此织罗。积毁销金，沉忧作歌。 
<br>天未丧文，其如余何。妲己灭纣，褒女惑周。天维荡覆， 
<br>职此之由。汉祖吕氏，食其在傍。秦皇太后，毐亦淫荒。 
<br>螮蝀作昏，遂掩太阳。万乘尚尔，匹夫何伤。辞殚意穷， 
<br>心切理直。如或妄谈，昊天是殛。子野善听，离娄至明。 
<br>神靡遁响，鬼无逃形。不我遐弃，庶昭忠诚。
<br>
<br>
<br>
<br>&nbsp;&nbsp; 卷168_25 【赠参寥子】李白 
<br>
<br>白鹤飞天书，南荆访高士。五云在岘山，果得参寥子。 
<br>肮脏辞故园，昂藏入君门。天子分玉帛，百官接话言。 
<br>毫墨时洒落，探玄有奇作。著论穷天人，千春秘麟阁。 
<br>长揖不受官，拂衣归林峦。余亦去金马，藤萝同所欢。 
<br>相思在何处，桂树青云端。
<br>
<br>
<br>
<br>&nbsp;&nbsp; 卷168_26 【赠饶阳张司户燧】李白 
<br>
<br>朝饮苍梧泉，夕栖碧海烟。宁知鸾凤意，远托椅桐前。 
<br>慕蔺岂曩古，攀嵇是当年。愧非黄石老，安识子房贤。 
<br>功业嗟落日，容华弃徂川。一语已道意，三山期著鞭。 
<br>蹉跎人间世，寥落壶中天。独见游物祖，探元穷化先。 
<br>何当共携手，相与排冥筌。
<br>
<br>
<br>
<br>&nbsp;&nbsp; 卷168_27 【赠清漳明府侄聿】李白 
<br>
<br>我李百万叶，柯条布中州。天开青云器，日为苍生忧。 
<br>小邑且割鸡，大刀伫烹牛。雷声动四境，惠与清漳流。 
<br>弦歌咏唐尧，脱落隐簪组。心和得天真，风俗犹太古。 
<br>牛羊散阡陌，夜寝不扃户。问此何以然，贤人宰吾土。 
<br>举邑树桃李，垂阴亦流芬。河堤绕绿水，桑柘连青云。 
<br>赵女不冶容，提笼昼成群。缲丝鸣机杼，百里声相闻。 
<br>讼息鸟下阶，高卧披道帙。蒲鞭挂檐枝，示耻无扑抶。 
<br>琴清月当户，人寂风入室。长啸一无言，陶然上皇逸。 
<br>白玉壶冰水，壶中见底清。清光洞毫发，皎洁照群情。 
<br>赵北美佳政，燕南播高名。过客览行谣，因之诵德声。
<br>
<br>
<br>
<br>&nbsp;&nbsp; 卷168_28 【赠临洺县令皓弟（时被讼停官）】李白 
<br>
<br>陶令去彭泽，茫然太古心。大音自成曲，但奏无弦琴。 
<br>钓水路非远，连鳌意何深。终期龙伯国，与尔相招寻。
<br>
<br>
<br>
<br>&nbsp;&nbsp; 卷168_29 【赠郭季鹰】李白 
<br>
<br>河东郭有道，于世若浮云。盛德无我位，清光独映君。 
<br>耻将鸡并食，长与凤为群。一击九千仞，相期凌紫氛。
<br>
<br>
<br>
<br>&nbsp;&nbsp; 卷168_30 【邺中赠王大（一作邺中王大劝入高凤石门山幽居）】李白 
<br>
<br>一身竟无托，远与孤蓬征。千里失所依，复将落叶并。 
<br>中途偶良朋，问我将何行。欲献济时策，此心谁见明。 
<br>君王制六合，海塞无交兵。壮士伏草间，沉忧乱纵横。 
<br>飘飘不得意，昨发南都城。紫燕枥下嘶，青萍匣中鸣。 
<br>投躯寄天下，长啸寻豪英。耻学琅琊人，龙蟠事躬耕。 
<br>富贵吾自取，建功及春荣。我愿执尔手，尔方达我情。 
<br>相知同一己，岂惟弟与兄。抱子弄白云，琴歌发清声。 
<br>临别意难尽，各希存令名。
<br>
<br>
<br>
<br>&nbsp;&nbsp; 卷168_31 【赠华州王司士】李白 
<br>
<br>淮水不绝涛澜高，盛德未泯生英髦。
<br>知君先负庙堂器，今日还须赠宝刀。
<br>
<br>
<br>
<br>&nbsp;&nbsp; 卷168_32 【赠卢征君昆弟】李白 
<br>
<br>明主访贤逸，云泉今已空。二卢竟不起，万乘高其风。 
<br>河上喜相得，壶中趣每同。沧州即此地，观化游无穷。 
<br>水落海上清，鳌背睹方蓬。与君弄倒景，携手凌星虹。
<br>
<br>
<br>
<br>&nbsp;&nbsp; 卷168_33 【赠新平少年】李白 
<br>
<br>韩信在淮阴，少年相欺凌。屈体若无骨，壮心有所凭。 
<br>一遭龙颜君，啸咤从此兴。千金答漂母，万古共嗟称。 
<br>而我竟何为，寒苦坐相仍。长风入短袂，两手如怀冰。 
<br>故友不相恤，新交宁见矜。摧残槛中虎，羁绁鞲上鹰。 
<br>何时腾风云，搏击申所能。
<br>
<br>
<br>
<br>&nbsp;&nbsp; 卷168_34 【赠崔侍郎】李白 
<br>
<br>长剑一杯酒，男儿方寸心。洛阳因剧孟，托宿话胸襟。 
<br>但仰山岳秀，不知江海深。长安复携手，再顾重千金。 
<br>君乃輶轩佐，予叨翰墨林。高风摧秀木，虚弹落惊禽。 
<br>不取回舟兴，而来命驾寻。扶摇应借力，桃李愿成阴。 
<br>笑吐张仪舌，愁为庄舄吟。谁怜明月夜，肠断听秋砧。
<br>
<br>
<br>
<br>&nbsp;&nbsp; 卷168_35 【走笔赠独孤驸马】李白 
<br>
<br>都尉朝天跃马归，香风吹人花乱飞。银鞍紫鞚照云日， 
<br>左顾右盼生光辉。是时仆在金门里，待诏公车谒天子。 
<br>长揖蒙垂国士恩，壮心剖出酬知己。一别蹉跎朝市间， 
<br>青云之交不可攀。倘其公子重回顾，何必侯嬴长抱关。
<br>
<br>
<br>
<br>&nbsp;&nbsp; 卷168_36 【赠嵩山焦炼师】李白 
<br>
<br>二室凌青天，三花含紫烟。中有蓬海客，宛疑麻姑仙。 
<br>道在喧莫染，迹高想已绵。时餐金鹅蕊，屡读青苔篇。 
<br>八极恣游憩，九垓长周旋。下瓢酌颍水，舞鹤来伊川。 
<br>还归空山上，独拂秋霞眠。萝月挂朝镜，松风鸣夜弦。 
<br>潜光隐嵩岳，炼魄栖云幄。霓裳何飘飖，凤吹转绵邈。 
<br>愿同西王母，下顾东方朔。紫书倘可传，铭骨誓相学。
<br>
<br>
<br>
<br>&nbsp;&nbsp; 卷168_37 【口号赠征君鸿（此公时被征）】李白 
<br>
<br>陶令辞彭泽，梁鸿入会稽。我寻高士传，君与古人齐。 
<br>云卧留丹壑，天书降紫泥。不知杨伯起，早晚向关西。
<br>
<br>
<br>
<br>&nbsp;&nbsp; 卷168_38 【上李邕（此首萧士赟云是伪作）】李白 
<br>
<br>大鹏一日同风起，抟摇直上九万里。假令风歇时下来， 
<br>犹能簸却沧溟水。世人见我恒殊调，闻余大言皆冷笑。 
<br>宣父犹能畏后生，丈夫未可轻年少。
<br>
<br>
<br>
<br>&nbsp;&nbsp; 卷168_39 【赠张公洲革处士】李白 
<br>
<br>列子居郑圃，不将众庶分。革侯遁南浦，常恐楚人闻。 
<br>抱瓮灌秋蔬，心闲游天云。每将瓜田叟，耕种汉水濆。 
<br>时登张公洲，入兽不乱群。井无桔槔事，门绝刺绣文。 
<br>长揖二千石，远辞百里君。斯为真隐者，吾党慕清芬。
<br>
<br>
<br>
<br>
<br>
<br>
<br>
<br>&nbsp;&nbsp;卷169_1 【秋日炼药院镊白发，赠元六兄林宗】李白 
<br>
<br>木落识岁秋，瓶冰知天寒。桂枝日已绿，拂雪凌云端。 
<br>弱龄接光景，矫翼攀鸿鸾。投分三十载，荣枯同所欢。 
<br>长吁望青云，镊白坐相看。秋颜入晓镜，壮发凋危冠。 
<br>穷与鲍生贾，饥从漂母餐。时来极天人，道在岂吟叹。 
<br>乐毅方适赵，苏秦初说韩。卷舒固在我，何事空摧残。
<br>
<br>
<br>&nbsp;&nbsp; 卷169_2 【书情题蔡舍人雄】李白 
<br>
<br>尝高谢太傅，携妓东山门。楚舞醉碧云，吴歌断清猿。 
<br>暂因苍生起，谈笑安黎元。余亦爱此人，丹霄冀飞翻。 
<br>遭逢圣明主，敢进兴亡言。白璧竟何辜，青蝇遂成冤。 
<br>一朝去京国，十载客梁园。猛犬吠九关，杀人愤精魂。 
<br>皇穹雪冤枉，白日开氛昏。泰阶得夔龙，桃李满中原。 
<br>倒海索明月，凌山采芳荪。愧无横草功，虚负雨露恩。 
<br>迹谢云台阁，心随天马辕。夫子王佐才，而今复谁论。 
<br>层飙振六翮，不日思腾骞。我纵五湖棹，烟涛恣崩奔。 
<br>梦钓子陵湍，英风缅犹存。彼希客星隐，弱植不足援。 
<br>千里一回首，万里一长歌。黄鹤不复来，清风愁奈何。 
<br>舟浮潇湘月，山倒洞庭波。投汨笑古人，临濠得天和。 
<br>闲时田亩中，搔背牧鸡鹅。别离解相访，应在武陵多。
<br>
<br>
<br>
<br>&nbsp;&nbsp; 卷169_3 【忆襄阳旧游，赠马少府巨】李白 
<br>
<br>昔为大堤客，曾上山公楼。开窗碧嶂满，拂镜沧江流。 
<br>高冠佩雄剑，长揖韩荆州。此地别夫子，今来思旧游。 
<br>朱颜君未老，白发我先秋。壮志恐蹉跎，功名若云浮。 
<br>归心结远梦，落日悬春愁。空思羊叔子，堕泪岘山头。
<br>
<br>
<br>
<br>&nbsp;&nbsp; 卷169_4 【对雪献从兄虞城宰】李白 
<br>
<br>昨夜梁园里，弟寒兄不知。庭前看玉树，肠断忆连枝。
<br>
<br>
<br>
<br>&nbsp;&nbsp; 卷169_5 【访道安陵遇盖还为余造真箓，临别留赠】李白 
<br>
<br>清水见白石，仙人识青童。安陵盖夫子，十岁与天通。 
<br>悬河与微言，谈论安可穷。能令二千石，抚背惊神聪。 
<br>挥毫赠新诗，高价掩山东。至今平原客，感激慕清风。 
<br>学道北海仙，传书蕊珠宫。丹田了玉阙，白日思云空。 
<br>为我草真箓，天人惭妙工。七元洞豁落，八角辉星虹。 
<br>三灾荡璇玑，蛟龙翼微躬。举手谢天地，虚无齐始终。 
<br>黄金满高堂，答荷难克充。下笑世上士，沉魂北罗酆。 
<br>昔日万乘坟，今成一科蓬。赠言若可重，实此轻华嵩。
<br>
<br>
<br>
<br>&nbsp;&nbsp; 卷169_6 【赠崔郎中宗之（时谪官金陵）】李白 
<br>
<br>胡雁拂海翼，翱翔鸣素秋。惊云辞沙朔，飘荡迷河洲。 
<br>有如飞蓬人，去逐万里游。登高望浮云，仿佛如旧丘。 
<br>日从海傍没，水向天边流。长啸倚孤剑，目极心悠悠。 
<br>岁晏归去来，富贵安可求。仲尼七十说，历聘莫见收。 
<br>鲁连逃千金，珪组岂可酬。时哉苟不会，草木为我俦。 
<br>希君同携手，长往南山幽。
<br>
<br>
<br>
<br>&nbsp;&nbsp; 卷169_7 【赠崔咨议】李白 
<br>
<br>绿骥本天马，素非伏枥驹。长嘶向清风，倏忽凌九区。 
<br>何言西北至，却走东南隅。世道有翻覆，前期难豫图。 
<br>希君一翦拂，犹可骋中衢。
<br>
<br>
<br>
<br>&nbsp;&nbsp; 卷169_8 【赠升州王使君忠臣】李白 
<br>
<br>六代帝王国，三吴佳丽城。贤人当重寄，天子借高名。 
<br>巨海一边静，长江万里清。应须救赵策，未肯弃侯嬴。
<br>
<br>
<br>
<br>&nbsp;&nbsp; 卷169_9 【赠别从甥高五】李白 
<br>
<br>鱼目高泰山，不如一玙璠。贤甥即明月，声价动天门。 
<br>能成吾宅相，不减魏阳元。自顾寡筹略，功名安所存。 
<br>五木思一掷，如绳系穷猿。枥中骏马空，堂上醉人喧。 
<br>黄金久已罄，为报故交恩。闻君陇西行，使我惊心魂。 
<br>与尔共飘飖，云天各飞翻。江水流或卷，此心难具论。 
<br>贫家羞好客，语拙觉辞繁。三朝空错莫，对饭却惭冤。 
<br>自笑我非夫，生事多契阔。蓄积万古愤，向谁得开豁。 
<br>天地一浮云，此身乃毫末。忽见无端倪，太虚可包括。 
<br>去去何足道，临歧空复愁。肝胆不楚越，山河亦衾裯。 
<br>云龙若相从，明主会见收。成功解相访，溪水桃花流。
<br>
<br>
<br>
<br>&nbsp;&nbsp; 卷169_10 【赠裴司马】李白 
<br>
<br>翡翠黄金缕，绣成歌舞衣。若无云间月，谁可比光辉。 
<br>秀色一如此，多为众女讥。君恩移昔爱，失宠秋风归。 
<br>愁苦不窥邻，泣上流黄机。天寒素手冷，夜长烛复微。 
<br>十日不满匹，鬓蓬乱若丝。犹是可怜人，容华世中稀。 
<br>向君发皓齿，顾我莫相违。
<br>
<br>
<br>
<br>&nbsp;&nbsp; 卷169_11 【叙旧赠江阳宰陆调】李白 
<br>
<br>泰伯让天下，仲雍扬波涛。清风荡万古，迹与星辰高。 
<br>开吴食东溟，陆氏世英髦。多君秉古节，岳立冠人曹。 
<br>风流少年时，京洛事游遨。腰间延陵剑，玉带明珠袍。 
<br>我昔斗鸡徒，连延五陵豪。邀遮相组织，呵吓来煎熬。 
<br>君开万丛人，鞍马皆辟易。告急清宪台，脱余北门厄。 
<br>间宰江阳邑，翦棘树兰芳。城门何肃穆，五月飞秋霜。 
<br>好鸟集珍木，高才列华堂。时从府中归，丝管俨成行。 
<br>但苦隔远道，无由共衔觞。江北荷花开，江南杨梅熟。 
<br>正好饮酒时，怀贤在心目。挂席拾海月，乘风下长川。 
<br>多沽新丰醁，满载剡溪船。中途不遇人，直到尔门前。 
<br>大笑同一醉，取乐平生年。
<br>
<br>
<br>
<br>&nbsp;&nbsp; 卷169_12 【赠从孙义兴宰铭】李白 
<br>
<br>天子思茂宰，天枝得英才。朗然清秋月，独出映吴台。 
<br>落笔生绮绣，操刀振风雷。蠖屈虽百里，鹏鶱望三台。 
<br>退食无外事，琴堂向山开。绿水寂以闲，白云有时来。 
<br>河阳富奇藻，彭泽纵名杯。所恨不见之，犹如仰昭回。 
<br>元恶昔滔天，疲人散幽草。惊川无活鳞，举邑罕遗老。 
<br>誓雪会稽耻，将奔宛陵道。亚相素所重，投刃应桑林。 
<br>独坐伤激扬，神融一开襟。弦歌欣再理，和乐醉人心。 
<br>蠹政除害马，倾巢有归禽。壶浆候君来，聚舞共讴吟。 
<br>农人弃蓑笠，蚕女堕缨簪。欢笑相拜贺，则知惠爱深。 
<br>历职吾所闻，称贤尔为最。化洽一邦上，名驰三江外。 
<br>峻节贯云霄，通方堪远大。能文变风俗，好客留轩盖。 
<br>他日一来游，因之严光濑。
<br>
<br>
<br>
<br>&nbsp;&nbsp; 卷169_13 【草创大还，赠柳官迪】李白 
<br>
<br>天地为橐籥，周流行太易。造化合元符，交媾腾精魄。 
<br>自然成妙用，孰知其指的。罗络四季间，绵微无一隙。 
<br>日月更出没，双光岂云只。姹女乘河车，黄金充辕轭。 
<br>执枢相管辖，摧伏伤羽翮。朱鸟张炎威，白虎守本宅。 
<br>相煎成苦老，消铄凝津液。仿佛明窗尘，死灰同至寂。 
<br>捣冶入赤色，十二周律历。赫然称大还，与道本无隔。 
<br>白日可抚弄，清都在咫尺。北酆落死名，南斗上生籍。 
<br>抑予是何者，身在方士格。才术信纵横，世途自轻掷。 
<br>吾求仙弃俗，君晓损胜益。不向金阙游，思为玉皇客。 
<br>鸾车速风电，龙骑无鞭策。一举上九天，相携同所适。
<br>
<br>
<br>
<br>&nbsp;&nbsp; 卷169_14 【赠崔司户文昆季】李白 
<br>
<br>双珠出海底，俱是连城珍。明月两特达，馀辉傍照人。 
<br>英声振名都，高价动殊邻。岂伊箕山故，特以风期亲。 
<br>惟昔不自媒，担簦西入秦。攀龙九天上，忝列岁星臣。 
<br>布衣侍丹墀，密勿草丝纶。才微惠渥重，谗巧生缁磷。 
<br>一去已十载，今来复盈旬。清霜入晓鬓，白露生衣巾。 
<br>侧见绿水亭，开门列华茵。千金散义士，四坐无凡宾。 
<br>欲折月中桂，持为寒者薪。路傍已窃笑，天路将何因。 
<br>垂恩倘丘山，报德有微身。
<br>
<br>
<br>
<br>&nbsp;&nbsp; 卷169_15 【赠溧阳宋少府陟】李白 
<br>
<br>李斯未相秦，且逐东门兔。宋玉事襄王，能为高唐赋。 
<br>常闻绿水曲，忽此相逢遇。扫洒青天开，豁然披云雾。 
<br>葳蕤紫鸾鸟，巢在昆山树。惊风西北吹，飞落南溟去。 
<br>早怀经济策，特受龙颜顾。白玉栖青蝇，君臣忽行路。 
<br>人生感分义，贵欲呈丹素。何日清中原，相期廓天步。
<br>
<br>
<br>
<br>&nbsp;&nbsp; 卷169_16 【戏赠郑溧阳】李白 
<br>
<br>陶令日日醉，不知五柳春。素琴本无弦，漉酒用葛巾。 
<br>清风北窗下，自谓羲皇人。何时到栗里，一见平生亲。
<br>
<br>
<br>
<br>&nbsp;&nbsp; 卷169_17 【赠僧崖公】李白 
<br>
<br>昔在朗陵东，学禅白眉空。大地了镜彻，回旋寄轮风。 
<br>揽彼造化力，持为我神通。晚谒泰山君，亲见日没云。 
<br>中夜卧山月，拂衣逃人群。授余金仙道，旷劫未始闻。 
<br>冥机发天光，独朗谢垢氛。虚舟不系物，观化游江濆。 
<br>江濆遇同声，道崖乃僧英。说法动海岳，游方化公卿。 
<br>手秉玉麈尾，如登白楼亭。微言注百川，亹亹信可听。 
<br>一风鼓群有，万籁各自鸣。启闭八窗牖，托宿掣电霆。 
<br>自言历天台，搏壁蹑翠屏。凌兢石桥去，恍惚入青冥。 
<br>昔往今来归，绝景无不经。何日更携手，乘杯向蓬瀛。
<br>
<br>
<br>
<br>&nbsp;&nbsp; 卷169_18 【游溧阳北湖亭望瓦屋山怀古赠同旅（一作赠孟浩然）】李白 
<br>
<br>朝登北湖亭，遥望瓦屋山。天清白露下，始觉秋风还。 
<br>游子托主人，仰观眉睫间。目色送飞鸿，邈然不可攀。 
<br>长吁相劝勉，何事来吴关。闻有贞义女，振穷溧水湾。 
<br>清光了在眼，白日如披颜。高坟五六墩，崒兀栖猛虎。 
<br>遗迹翳九泉，芳名动千古。子胥昔乞食，此女倾壶浆。 
<br>运开展宿愤，入楚鞭平王。凛冽天地间，闻名若怀霜。 
<br>壮夫或未达，十步九太行。与君拂衣去，万里同翱翔。
<br>
<br>
<br>
<br>&nbsp;&nbsp; 卷169_19 【醉后赠从甥高镇】李白 
<br>
<br>马上相逢揖马鞭，客中相见客中怜。欲邀击筑悲歌饮， 
<br>正值倾家无酒钱。江东风光不借人，枉杀落花空自春。 
<br>黄金逐手快意尽，昨日破产今朝贫。丈夫何事空啸傲， 
<br>不如烧却头上巾。君为进士不得进，我被秋霜生旅鬓。 
<br>时清不及英豪人，三尺童儿重廉蔺。匣中盘剑装eC鱼， 
<br>闲在腰间未用渠。且将换酒与君醉，醉归托宿吴专诸。
<br>
<br>
<br>
<br>&nbsp;&nbsp; 卷169_20 【赠秋浦柳少府】李白 
<br>
<br>秋浦旧萧索，公庭人吏稀。因君树桃李，此地忽芳菲。 
<br>摇笔望白云，开帘当翠微。时来引山月，纵酒酣清晖。 
<br>而我爱夫子，淹留未忍归。
<br>
<br>
<br>
<br>&nbsp;&nbsp; 卷169_21 【赠崔秋浦三首】李白 
<br>
<br>吾爱崔秋浦，宛然陶令风。门前五杨柳，井上二梧桐。 
<br>山鸟下厅事，檐花落酒中。怀君未忍去，惆怅意无穷。
<br>
<br>崔令学陶令，北窗常昼眠。抱琴时弄月，取意任无弦。 
<br>见客但倾酒，为官不爱钱。东皋春事起，种黍早归田。
<br>
<br>河阳花作县，秋浦玉为人。地逐名贤好，风随惠化春。 
<br>水从天汉落，山逼画屏新。应念金门客，投沙吊楚臣。
<br>
<br>
<br>
<br>&nbsp;&nbsp; 卷169_22 【望九华赠青阳韦仲堪】李白 
<br>
<br>昔在九江上，遥望九华峰。天河挂绿水，秀出九芙蓉。 
<br>我欲一挥手，谁人可相从。君为东道主，于此卧云松。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷170_1 【赠王判官，时余归隐，居庐山屏风叠】李白 
<br>
<br>昔别黄鹤楼，蹉跎淮海秋。俱飘零落叶，各散洞庭流。 
<br>中年不相见，蹭蹬游吴越。何处我思君，天台绿萝月。 
<br>会稽风月好，却绕剡溪回。云山海上出，人物镜中来。 
<br>一度浙江北，十年醉楚台。荆门倒屈宋，梁苑倾邹枚。 
<br>苦笑我夸诞，知音安在哉。大盗割鸿沟，如风扫秋叶。 
<br>吾非济代人，且隐屏风叠。中夜天中望，忆君思见君。 
<br>明朝拂衣去，永与海鸥群。
<br>
<br>
<br>&nbsp;&nbsp; 卷170_2 【在水军宴赠幕府诸侍御】李白 
<br>
<br>月化五白龙，翻飞凌九天。胡沙惊北海，电扫洛阳川。 
<br>虏箭雨宫阙，皇舆成播迁。英王受庙略，秉钺清南边。 
<br>云旗卷海雪，金戟罗江烟。聚散百万人，弛张在一贤。 
<br>霜台降群彦，水国奉戎旃。绣服开宴语，天人借楼船。 
<br>如登黄金台，遥谒紫霞仙。卷身编蓬下，冥机四十年。 
<br>宁知草间人，腰下有龙泉。浮云在一决，誓欲清幽燕。 
<br>愿与四座公，静谈金匮篇。齐心戴朝恩，不惜微躯捐。 
<br>所冀旄头灭，功成追鲁连。
<br>
<br>
<br>
<br>&nbsp;&nbsp; 卷170_3 【赠武十七谔】李白 
<br>
<br>马如一匹练，明日过吴门。乃是要离客，西来欲报恩。 
<br>笑开燕匕首，拂拭竟无言。狄犬吠清洛，天津成塞垣。 
<br>爱子隔东鲁，空悲断肠猿。林回弃白璧，千里阻同奔。 
<br>君为我致之，轻赍涉淮原。精诚合天道，不愧远游魂。
<br>
<br>
<br>
<br>&nbsp;&nbsp; 卷170_4 【赠闾丘宿松】李白 
<br>
<br>阮籍为太守，乘驴上东平。剖竹十日间，一朝风化清。 
<br>偶来拂衣去，谁测主人情。夫子理宿松，浮云知古城。 
<br>扫地物莽然，秋来百草生。飞鸟还旧巢，迁人返躬耕。 
<br>何惭宓子贱，不减陶渊明。吾知千载后，却掩二贤名。
<br>
<br>
<br>
<br>&nbsp;&nbsp; 卷170_5 【狱中上崔相涣】李白 
<br>
<br>胡马渡洛水，血流征战场。千门闭秋景，万姓危朝霜。 
<br>贤相燮元气，再欣海县康。台庭有夔龙，列宿粲成行。 
<br>羽翼三元圣，发辉两太阳。应念覆盆下，雪泣拜天光。
<br>
<br>
<br>
<br>&nbsp;&nbsp; 卷170_6 【中丞宋公以吴兵三千赴河南军次寻阳…囚参谋幕府因赠之】李白 
<br>
<br>独坐清天下，专征出海隅。九江皆渡虎，三郡尽还珠。 
<br>组练明秋浦，楼船入郢都。风高初选将，月满欲平胡。 
<br>杀气横千里，军声动九区。白猿惭剑术，黄石借兵符。 
<br>戎虏行当翦，鲸鲵立可诛。自怜非剧孟，何以佐良图。
<br>
<br>
<br>
<br>&nbsp;&nbsp; 卷170_7 【流夜郎赠辛判官】李白 
<br>
<br>昔在长安醉花柳，五侯七贵同杯酒。气岸遥凌豪士前， 
<br>风流肯落他人后。夫子红颜我少年，章台走马著金鞭。 
<br>文章献纳麒麟殿，歌舞淹留玳瑁筵。与君自谓长如此， 
<br>宁知草动风尘起。函谷忽惊胡马来，秦宫桃李向明开。 
<br>我愁远谪夜郎去，何日金鸡放赦回。
<br>
<br>
<br>
<br>&nbsp;&nbsp; 卷170_8 【赠刘都使】李白 
<br>
<br>东平刘公幹，南国秀馀芳。一鸣即朱绂，五十佩银章。 
<br>饮冰事戎幕，衣锦华水乡。铜官几万人，诤讼清玉堂。 
<br>吐言贵珠玉，落笔回风霜。而我谢明主，衔哀投夜郎。 
<br>归家酒债多，门客粲成行。高谈满四座，一日倾千觞。 
<br>所求竟无绪，裘马欲摧藏。主人若不顾，明发钓沧浪。
<br>
<br>
<br>
<br>&nbsp;&nbsp; 卷170_9 【赠常侍御】李白 
<br>
<br>安石在东山，无心济天下。一起振横流，功成复潇洒。 
<br>大贤有卷舒，季叶轻风雅。匡复属何人，君为知音者。 
<br>传闻武安将，气振长平瓦。燕赵期洗清，周秦保宗社。 
<br>登朝若有言，为访南迁贾。
<br>
<br>
<br>
<br>&nbsp;&nbsp; 卷170_10 【赠易秀才】李白 
<br>
<br>少年解长剑，投赠即分离。何不断犀象，精光暗往时。 
<br>蹉跎君自惜，窜逐我因谁。地远虞翻老，秋深宋玉悲。 
<br>空摧芳桂色，不屈古松姿。感激平生意，劳歌寄此辞。
<br>
<br>
<br>
<br>&nbsp;&nbsp; 卷170_11 【经乱离后天恩流夜郎忆旧游书怀赠江夏韦太守良宰】李白 
<br>
<br>天上白玉京，十二楼五城。仙人抚我顶，结发受长生。 
<br>误逐世间乐，颇穷理乱情。九十六圣君，浮云挂空名。 
<br>天地赌一掷，未能忘战争。试涉霸王略，将期轩冕荣。 
<br>时命乃大谬，弃之海上行。学剑翻自哂，为文竟何成。 
<br>剑非万人敌，文窃四海声。儿戏不足道，五噫出西京。 
<br>临当欲去时，慷慨泪沾缨。叹君倜傥才，标举冠群英。 
<br>开筵引祖帐，慰此远徂征。鞍马若浮云，送余骠骑亭。 
<br>歌钟不尽意，白日落昆明。十月到幽州，戈鋋若罗星。 
<br>君王弃北海，扫地借长鲸。呼吸走百川，燕然可摧倾。 
<br>心知不得语，却欲栖蓬瀛。弯弧惧天狼，挟矢不敢张。 
<br>揽涕黄金台，呼天哭昭王。无人贵骏骨，騄耳空腾骧。 
<br>乐毅倘再生，于今亦奔亡。蹉跎不得意，驱马还贵乡。 
<br>逢君听弦歌，肃穆坐华堂。百里独太古，陶然卧羲皇。 
<br>征乐昌乐馆，开筵列壶觞。贤豪间青娥，对烛俨成行。 
<br>醉舞纷绮席，清歌绕飞梁。欢娱未终朝，秩满归咸阳。 
<br>祖道拥万人，供帐遥相望。一别隔千里，荣枯异炎凉。 
<br>炎凉几度改，九土中横溃。汉甲连胡兵，沙尘暗云海。 
<br>草木摇杀气，星辰无光彩。白骨成丘山，苍生竟何罪。 
<br>函关壮帝居，国命悬哥舒。长戟三十万，开门纳凶渠。 
<br>公卿如犬羊，忠谠醢与菹。二圣出游豫，两京遂丘墟。 
<br>帝子许专征，秉旄控强楚。节制非桓文，军师拥熊虎。 
<br>人心失去就，贼势腾风雨。惟君固房陵，诚节冠终古。 
<br>仆卧香炉顶，餐霞漱瑶泉。门开九江转，枕下五湖连。 
<br>半夜水军来，浔阳满旌旃。空名适自误，迫胁上楼船。 
<br>徒赐五百金，弃之若浮烟。辞官不受赏，翻谪夜郎天。 
<br>夜郎万里道，西上令人老。扫荡六合清，仍为负霜草。 
<br>日月无偏照，何由诉苍昊。良牧称神明，深仁恤交道。 
<br>一忝青云客，三登黄鹤楼。顾惭祢处士，虚对鹦鹉洲。 
<br>樊山霸气尽，寥落天地秋。江带峨眉雪，川横三峡流。 
<br>万舸此中来，连帆过扬州。送此万里目，旷然散我愁。 
<br>纱窗倚天开，水树绿如发。窥日畏衔山，促酒喜得月。 
<br>吴娃与越艳，窈窕夸铅红。呼来上云梯，含笑出帘栊。 
<br>对客小垂手，罗衣舞春风。宾跪请休息，主人情未极。 
<br>览君荆山作，江鲍堪动色。清水出芙蓉，天然去雕饰。 
<br>逸兴横素襟，无时不招寻。朱门拥虎士，列戟何森森。 
<br>剪凿竹石开，萦流涨清深。登台坐水阁，吐论多英音。 
<br>片辞贵白璧，一诺轻黄金。谓我不愧君，青鸟明丹心。 
<br>五色云间鹊，飞鸣天上来。传闻赦书至，却放夜郎回。 
<br>暖气变寒谷，炎烟生死灰。君登凤池去，忽弃贾生才。 
<br>桀犬尚吠尧，匈奴笑千秋。中夜四五叹，常为大国忧。 
<br>旌旆夹两山，黄河当中流。连鸡不得进，饮马空夷犹。 
<br>安得羿善射，一箭落旄头。
<br>
<br>
<br>
<br>&nbsp;&nbsp; 卷170_12 【江夏使君叔席上赠史郎中】李白 
<br>
<br>凤凰丹禁里，衔出紫泥书。昔放三湘去，今还万死馀。 
<br>仙郎久为别，客舍问何如。涸辙思流水，浮云失旧居。 
<br>多惭华省贵，不以逐臣疏。复如竹林下，叨陪芳宴初。 
<br>希君生羽翼，一化北溟鱼。
<br>
<br>
<br>
<br>&nbsp;&nbsp; 卷170_13 【博平郑太守自庐山千里相寻入江夏北市门见访…立马赠别】李白 
<br>
<br>大梁贵公子，气盖苍梧云。若无三千客，谁道信陵君。 
<br>救赵复存魏，英威天下闻。邯郸能屈节，访博从毛薛。 
<br>夷门得隐沦，而与侯生亲。仍要鼓刀者，乃是袖槌人。 
<br>好士不尽心，何能保其身。多君重然诺，意气遥相托。 
<br>五马入市门，金鞍照城郭。都忘虎竹贵，且与荷衣乐。 
<br>去去桃花源，何时见归轩。相思无终极，肠断朗江猿。
<br>
<br>
<br>
<br>&nbsp;&nbsp; 卷170_14 【江上赠窦长史】李白 
<br>
<br>汉求季布鲁朱家，楚逐伍胥去章华。万里南迁夜郎国， 
<br>三年归及长风沙。闻道青云贵公子，锦帆游戏西江水。 
<br>人疑天上坐楼船，水净霞明两重绮。相约相期何太深， 
<br>棹歌摇艇月中寻。不同珠履三千客，别欲论交一片心。
<br>
<br>
<br>
<br>&nbsp;&nbsp; 卷170_15 【赠王汉阳】李白 
<br>
<br>天落白玉棺，王乔辞叶县。一去未千年，汉阳复相见。 
<br>犹乘飞凫舄，尚识仙人面。鬓发何青青，童颜皎如练。 
<br>吾曾弄海水，清浅嗟三变。果惬麻姑言，时光速流电。 
<br>与君数杯酒，可以穷欢宴。白云归去来，何事坐交战。
<br>
<br>
<br>
<br>&nbsp;&nbsp; 卷170_16 【赠汉阳辅录事二首】李白 
<br>
<br>闻君罢官意，我抱汉川湄。借问久疏索，何如听讼时。 
<br>天清江月白，心静海鸥知。应念投沙客，空馀吊屈悲。
<br>
<br>鹦鹉洲横汉阳渡，水引寒烟没江树。南浦登楼不见君， 
<br>君今罢官在何处。汉口双鱼白锦鳞，令传尺素报情人。 
<br>其中字数无多少，只是相思秋复春。
<br>
<br>
<br>
<br>&nbsp;&nbsp; 卷170_17 【江夏赠韦南陵冰】李白 
<br>
<br>胡骄马惊沙尘起，胡雏饮马天津水。君为张掖近酒泉， 
<br>我窜三色九千里。天地再新法令宽，夜郎迁客带霜寒。 
<br>西忆故人不可见，东风吹梦到长安。宁期此地忽相遇， 
<br>惊喜茫如堕烟雾。玉箫金管喧四筵，苦心不得申长句。 
<br>昨日绣衣倾绿尊，病如桃李竟何言。昔骑天子大宛马， 
<br>今乘款段诸侯门。赖遇南平豁方寸，复兼夫子持清论。 
<br>有似山开万里云，四望青天解人闷。人闷还心闷， 
<br>苦辛长苦辛。愁来饮酒二千石，寒灰重暖生阳春。 
<br>山公醉后能骑马，别是风流贤主人。头陀云月多僧气， 
<br>山水何曾称人意。不然鸣笳按鼓戏沧流， 
<br>呼取江南女儿歌棹讴。我且为君槌碎黄鹤楼， 
<br>君亦为吾倒却鹦鹉洲。赤壁争雄如梦里，且须歌舞宽离忧。
<br>
<br>
<br>
<br>&nbsp;&nbsp; 卷170_18 【赠卢司户】李白 
<br>
<br>秋色无远近，出门尽寒山。白云遥相识，待我苍梧间。 
<br>借问卢耽鹤，西飞几岁还。
<br>
<br>
<br>
<br>&nbsp;&nbsp; 卷170_19 【赠从弟南平太守之遥二首】李白 
<br>
<br>少年不得意，落魄无安居。愿随任公子，欲钓吞舟鱼。 
<br>常时饮酒逐风景，壮心遂与功名疏。兰生谷底人不锄， 
<br>云在高山空卷舒。汉家天子驰驷马，赤军蜀道迎相如。 
<br>天门九重谒圣人，龙颜一解四海春。彤庭左右呼万岁， 
<br>拜贺明主收沉沦。翰林秉笔回英眄，麟阁峥嵘谁可见。 
<br>承恩初入银台门，著书独在金銮殿。龙钩雕镫白玉鞍， 
<br>象床绮席黄金盘。当时笑我微贱者，却来请谒为交欢。 
<br>一朝谢病游江海，畴昔相知几人在。前门长揖后门关， 
<br>今日结交明日改。爱君山岳心不移，随君云雾迷所为。 
<br>梦得池塘生春草，使我长价登楼诗。别后遥传临海作， 
<br>可见羊何共和之。
<br>
<br>东平与南平，今古两步兵。素心爱美酒，不是顾专城。 
<br>谪官桃源去，寻花几处行。秦人如旧识，出户笑相迎。
<br>
<br>
<br>
<br>&nbsp;&nbsp; 卷170_20 【赠潘侍御论钱少阳】李白 
<br>
<br>绣衣柱史何昂藏，铁冠白笔横秋霜。三军论事多引纳， 
<br>阶前虎士罗干将。虽无二十五老者，且有一翁钱少阳。 
<br>眉如松雪齐四皓，调笑可以安储皇。君能礼此最下士， 
<br>九州拭目瞻清光。
<br>
<br>
<br>
<br>&nbsp;&nbsp; 卷170_21 【赠柳圆】李白 
<br>
<br>竹实满秋浦，凤来何苦饥。还同月下鹊，三绕未安枝。 
<br>夫子即琼树，倾柯拂羽仪。怀君恋明德，归去日相思。
<br>
<br>
<br>
<br>&nbsp;&nbsp; 卷170_22 【流夜郎半道承恩放还，兼欣克复之美书怀示息秀才】李白 
<br>
<br>黄口为人罗，白龙乃鱼服。得罪岂怨天，以愚陷网目。 
<br>鲸鲵未翦灭，豺狼屡翻履。悲作楚地囚，何日秦庭哭。 
<br>遭逢二明主，前后两迁逐。去国愁夜郎，投身窜荒谷。 
<br>半道雪屯蒙，旷如鸟出笼。遥欣克复美，光武安可同。 
<br>天子巡剑阁，储皇守扶风。扬袂正北辰，开襟揽群雄。 
<br>胡兵出月窟，雷破关之东。左扫因右拂，旋收洛阳宫。 
<br>回舆入咸京，席卷六合通。叱咤开帝业，手成天地功。 
<br>大驾还长安，两日忽再中。一朝让宝位，剑玺传无穷。 
<br>愧无秋毫力，谁念矍铄翁。弋者何所慕，高飞仰冥鸿。 
<br>弃剑学丹砂，临炉双玉童。寄言息夫子，岁晚陟方蓬。
<br>
<br>
<br>
<br>&nbsp;&nbsp; 卷170_23 【赠张相镐二首（时逃难在宿松山作。萧士赟云下八首伪）】李白 
<br>
<br>神器难窃弄，天狼窥紫宸。六龙迁白日，四海暗胡尘。 
<br>昊穹降元宰，君子方经纶。澹然养浩气，欻起持大钧。 
<br>秀骨象山岳，英谋合鬼神。佐汉解鸿门，生唐为后身。 
<br>拥旄秉金钺，伐鼓乘朱轮。虎将如雷霆，总戎向东巡。 
<br>诸侯拜马首，猛士骑鲸鳞。泽被鱼鸟悦，令行草木春。 
<br>圣智不失时，建功及良辰。丑虏安足纪，可贻帼与巾。 
<br>倒泻溟海珠，尽为入幕珍。冯异献赤伏，邓生倏来臻。 
<br>庶同昆阳举，再睹汉仪新。昔为管将鲍，中奔吴隔秦。 
<br>一生欲报主，百代思荣亲。其事竟不就，哀哉难重陈。 
<br>卧病宿松山，苍茫空四邻。风云激壮志，枯槁惊常伦。 
<br>闻君自天来，目张气益振。亚夫得剧孟，敌国空无人。 
<br>扪虱对桓公，愿得论悲辛。大块方噫气，何辞鼓青蘋。 
<br>斯言倘不合，归老汉江滨。
<br>
<br>本家陇西人，先为汉边将。功略盖天地，名飞青云上。 
<br>苦战竟不侯，富年颇惆怅。世传崆峒勇，气激金风壮。 
<br>英烈遗厥孙，百代神犹王。十五观奇书，作赋凌相如。 
<br>龙颜惠殊宠，麟阁凭天居。晚途未云已，蹭蹬遭谗毁。 
<br>想像晋末时，崩腾胡尘起。衣冠陷锋镝，戎虏盈朝市。 
<br>石勒窥神州，刘聪劫天子。抚剑夜吟啸，雄心日千里。 
<br>誓欲斩鲸鲵，澄清洛阳水。六合洒霖雨，万物无凋枯。 
<br>我挥一杯水，自笑何区区。因人耻成事，贵欲决良图。 
<br>灭虏不言功，飘然陟蓬壶。惟有安期舄，留之沧海隅。
<br>
<br>
<br>
<br>&nbsp;&nbsp; 卷170_24 【闻谢杨儿吟猛虎词，因此有赠】李白 
<br>
<br>同州隔秋浦，闻吟猛虎词。晨朝来借问，知是谢杨儿。
<br>
<br>
<br>
<br>&nbsp;&nbsp; 卷170_25 【宿清溪主人】李白 
<br>
<br>夜到清溪宿，主人碧岩里。檐楹挂星斗，枕席响风水。 
<br>月落西山时，啾啾夜猿起。
<br>
<br>
<br>
<br>&nbsp;&nbsp; 卷170_26 【系寻阳，上崔相涣三首】李白 
<br>
<br>邯郸四十万，同日陷长平。能回造化笔，或冀一人生。
<br>
<br>毛遂不堕井，曾参宁杀人。虚言误公子，投杼惑慈亲。 
<br>白璧双明月，方知一玉真。
<br>
<br>虚传一片雨，枉作阳台神。纵为梦里相随去， 
<br>不是襄王倾国人。
<br>
<br>
<br>
<br>&nbsp;&nbsp; 卷170_27 【巴陵赠贾舍人】李白 
<br>
<br>贾生西望忆京华，湘浦南迁莫怨嗟。
<br>圣主恩深汉文帝，怜君不遣到长沙。
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷171_1 【赠别舍人弟台卿之江南】李白 
<br>
<br>去国客行远，还山秋梦长。梧桐落金井，一叶飞银床。 
<br>觉罢揽明镜，鬓毛飒已霜。良图委蔓草，古貌成枯桑。 
<br>欲道心下事，时人疑夜光。因为洞庭叶，飘落之潇湘。 
<br>令弟经济士，谪居我何伤。潜虬隐尺水，著论谈兴亡。 
<br>客遇王子乔，口传不死方。入洞过天地，登真朝玉皇。 
<br>吾将抚尔背，挥手遂翱翔。。
<br>
<br>
<br>&nbsp;&nbsp; 卷171_2 【醉后赠王历阳（历阳，和州也）】李白 
<br>
<br>书秃千兔毫，诗裁两牛腰。笔踪起龙虎，舞袖拂云霄。 
<br>双歌二胡姬，更奏远清朝。举酒挑朔雪，从君不相饶。
<br>
<br>
<br>
<br>&nbsp;&nbsp; 卷171_3 【赠历阳褚司马（时此公为稚子舞，故作是诗）】李白 
<br>
<br>北堂千万寿，侍奉有光辉。先同稚子舞，更著老莱衣。 
<br>因为小儿啼，醉倒月下归。人间无此乐，此乐世中稀。
<br>
<br>
<br>
<br>&nbsp;&nbsp; 卷171_4 【对雪醉后赠王历阳】李白 
<br>
<br>有身莫犯飞龙鳞，有手莫辫猛虎须。君看昔日汝南市， 
<br>白头仙人隐玉壶。子猷闻风动窗竹，相邀共醉杯中绿。 
<br>历阳何异山阴时，白雪飞花乱人目。君家有酒我何愁， 
<br>客多乐酣秉烛游。谢尚自能鸲鹆舞，相如免脱鹔鹴裘。 
<br>清晨鼓棹过江去，千里相思明月楼。
<br>
<br>
<br>
<br>&nbsp;&nbsp; 卷171_5 【赠宣城宇文太守兼呈崔侍御】李白 
<br>
<br>白若白鹭鲜，清如清唳蝉。受气有本性，不为外物迁。 
<br>饮水箕山上，食雪首阳颠。回车避朝歌，掩口去盗泉。 
<br>岧峣广成子，倜傥鲁仲连。卓绝二公外，丹心无间然。 
<br>昔攀六龙飞，今作百炼铅。怀恩欲报主，投佩向北燕。 
<br>弯弓绿弦开，满月不惮坚。闲骑骏马猎，一射两虎穿。 
<br>回旋若流光，转背落双鸢。胡虏三叹息，兼知五兵权。 
<br>枪枪突云将，却掩我之妍。多逢剿绝儿，先著祖生鞭。 
<br>据鞍空矍铄，壮志竟谁宣。蹉跎复来归，忧恨坐相煎。 
<br>无风难破浪，失计长江边。危苦惜颓光，金波忽三圆。 
<br>时游敬亭上，闲听松风眠。或弄宛溪月，虚舟信洄沿。 
<br>颜公二十万，尽付酒家钱。兴发每取之，聊向醉中仙。 
<br>过此无一事，静谈秋水篇。君从九卿来，水国有丰年。 
<br>鱼盐满市井，布帛如云烟。下马不作威，冰壶照清川。 
<br>霜眉邑中叟，皆美太守贤。时时慰风俗，往往出东田。 
<br>竹马数小儿，拜迎白鹿前。含笑问使君，日晚可回旋。 
<br>遂归池上酌，掩抑清风弦。曾标横浮云，下抚谢脁肩。 
<br>楼高碧海出，树古青萝悬。光禄紫霞杯，伊昔忝相传。 
<br>良图扫沙漠，别梦绕旌旃。富贵日成疏，愿言杳无缘。 
<br>登龙有直道，倚玉阻芳筵。敢献绕朝策，思同郭泰船。 
<br>何言一水浅，似隔九重天。崔生何傲岸，纵酒复谈玄。 
<br>身为名公子，英才苦迍邅。鸣凤托高梧，凌风何翩翩。 
<br>安知慕群客，弹剑拂秋莲。
<br>
<br>
<br>
<br>&nbsp;&nbsp; 卷171_6 【赠宣城赵太守悦】李白 
<br>
<br>赵得宝符盛，山河功业存。三千堂上客，出入拥平原。 
<br>六国扬清风，英声何喧喧。大贤茂远业，虎竹光南藩。 
<br>错落千丈松，虬龙盘古根。枝下无俗草，所植唯兰荪。 
<br>忆在南阳时，始承国士恩。公为柱下史，脱绣归田园。 
<br>伊昔簪白笔，幽都逐游魂。持斧冠三军，霜清天北门。 
<br>差池宰两邑，鹗立重飞翻。焚香入兰台，起草多芳言。 
<br>夔龙一顾重，矫翼凌翔鹓。赤县扬雷声，强项闻至尊。 
<br>惊飙颓秀木，迹屈道弥敦。出牧历三郡，所居猛兽奔。 
<br>迁人同卫鹤，谬上懿公轩。自笑东郭履，侧惭狐白温。 
<br>闲吟步竹石，精义忘朝昏。憔悴成丑士，风云何足论。 
<br>猕猴骑土牛，羸马夹双辕。愿借羲皇景，为人照覆盆。 
<br>溟海不振荡，何由纵鹏鲲。所期玄津白，倜傥假腾鶱。
<br>
<br>
<br>
<br>&nbsp;&nbsp; 卷171_7 【赠从弟宣州长史昭】李白 
<br>
<br>淮南望江南，千里碧山对。我行倦过之，半落青天外。 
<br>宗英佐雄郡，水陆相控带。长川豁中流，千里泻吴会。 
<br>君心亦如此，包纳无小大。摇笔起风霜，推诚结仁爱。 
<br>讼庭垂桃李，宾馆罗轩盖。何意苍梧云，飘然忽相会。 
<br>才将圣不偶，命与时俱背。独立山海间，空老圣明代。 
<br>知音不易得，抚剑增感慨。当结九万期，中途莫先退。
<br>
<br>
<br>
<br>&nbsp;&nbsp; 卷171_8 【于五松山赠南陵常赞府】李白 
<br>
<br>为草当作兰，为木当作松。兰秋香风远，松寒不改容。 
<br>松兰相因依，萧艾徒丰茸。鸡与鸡并食，鸾与鸾同枝。 
<br>拣珠去沙砾，但有珠相随。远客投名贤，真堪写怀抱。 
<br>若惜方寸心，待谁可倾倒。虞卿弃赵相，便与魏齐行。 
<br>海上五百人，同日死田横。当时不好贤，岂传千古名。 
<br>愿君同心人，于我少留情。寂寂还寂寂，出门迷所适。 
<br>长铗归来乎，秋风思归客。
<br>
<br>
<br>
<br>&nbsp;&nbsp; 卷171_9 【自梁园至敬亭山见会公谈陵阳山水兼期同游因有此赠】李白 
<br>
<br>我随秋风来，瑶草恐衰歇。中途寡名山，安得弄云月。 
<br>渡江如昨日，黄叶向人飞。敬亭惬素尚，弭棹流清辉。 
<br>冰谷明且秀，陵峦抱江城。粲粲吴与史，衣冠耀天京。 
<br>水国饶英奇，潜光卧幽草。会公真名僧，所在即为宝。 
<br>开堂振白拂，高论横青云。雪山扫粉壁，墨客多新文。 
<br>为余话幽栖，且述陵阳美。天开白龙潭，月映清秋水。 
<br>黄山望石柱，突兀谁开张。黄鹤久不来，子安在苍茫。 
<br>东南焉可穷，山鸟飞绝处。稠叠千万峰，相连入云去。 
<br>闻此期振策，归来空闭关。相思如明月，可望不可攀。 
<br>何当移白足，早晚凌苍山。且寄一书札，令予解愁颜。
<br>
<br>
<br>
<br>&nbsp;&nbsp; 卷171_10 【赠友人三首】李白 
<br>
<br>兰生不当户，别是闲庭草。夙被霜露欺，红荣已先老。 
<br>谬接瑶华枝，结根君王池。顾无馨香美，叨沐清风吹。 
<br>馀芳若可佩，卒岁长相随。
<br>
<br>袖中赵匕首，买自徐夫人。玉匣闭霜雪，经燕复历秦。 
<br>其事竟不捷，沦落归沙尘。持此愿投赠，与君同急难。 
<br>荆卿一去后，壮士多摧残。长号易水上，为我扬波澜。 
<br>凿井当及泉，张帆当济川。廉夫唯重义，骏马不劳鞭。 
<br>人生贵相知，何必金与钱。
<br>
<br>慢世薄功业，非无胸中画。谑浪万古贤，以为儿童剧。 
<br>立产如广费，匡君怀长策。但苦山北寒，谁知道南宅。 
<br>岁酒上逐风，霜鬓两边白。蜀主思孔明，晋家望安石。 
<br>时人列五鼎，谈笑期一掷。虎伏被胡尘，渔歌游海滨。 
<br>弊裘耻妻嫂，长剑托交亲。夫子秉家义，群公难与邻。 
<br>莫持西江水，空许东溟臣。他日青云去，黄金报主人。
<br>
<br>
<br>
<br>&nbsp;&nbsp; 卷171_11 【陈情赠友人】李白 
<br>
<br>延陵有宝剑，价重千黄金。观风历上国，暗许故人深。 
<br>归来挂坟松，万古知其心。懦夫感达节，壮士激青衿。 
<br>鲍生荐夷吾，一举置齐相。斯人无良朋，岂有青云望。 
<br>临财不苟取，推分固辞让。后世称其贤，英风邈难尚。 
<br>论交但若此，友道孰云丧。多君骋逸藻，掩映当时人。 
<br>舒文振颓波，秉德冠彝伦。卜居乃此地，共井为比邻。 
<br>清琴弄云月，美酒娱冬春。薄德中见捐，忽之如遗尘。 
<br>英豪未豹变，自古多艰辛。他人纵以疏，君意宜独亲。 
<br>奈何成离居，相去复几许。飘风吹云霓，蔽目不得语。 
<br>投珠冀相报，按剑恐相距。所思采芳兰，欲赠隔荆渚。 
<br>沉忧心若醉，积恨泪如雨。愿假东壁辉，馀光照贫女。
<br>
<br>
<br>
<br>&nbsp;&nbsp; 卷171_12 【赠从弟冽】李白 
<br>
<br>楚人不识凤，重价求山鸡。献主昔云是，今来方觉迷。 
<br>自居漆园北，久别咸阳西。风飘落日去，节变流莺啼。 
<br>桃李寒未开，幽关岂来蹊。逢君发花萼，若与青云齐。 
<br>及此桑叶绿，春蚕起中闺。日出布谷鸣，田家拥锄犁。 
<br>顾余乏尺土，东作谁相携。傅说降霖雨，公输造云梯。 
<br>羌戎事未息，君子悲涂泥。报国有长策，成功羞执珪。 
<br>无由谒明主，杖策还蓬藜。他年尔相访，知我在磻溪。
<br>
<br>
<br>
<br>&nbsp;&nbsp; 卷171_13 【赠闾丘处士】李白 
<br>
<br>贤人有素业，乃在沙塘陂。竹影扫秋月，荷衣落古池。 
<br>闲读山海经，散帙卧遥帷。且耽田家乐，遂旷林中期。 
<br>野酌劝芳酒，园蔬烹露葵。如能树桃李，为我结茅茨。
<br>
<br>
<br>
<br>&nbsp;&nbsp; 卷171_14 【赠钱征君少阳（一作送赵云卿）】李白 
<br>
<br>白玉一杯酒，绿杨三月时。春风馀几日，两鬓各成丝。 
<br>秉烛唯须饮，投竿也未迟。如逢渭川猎，犹可帝王师。
<br>
<br>
<br>
<br>&nbsp;&nbsp; 卷171_15 【赠宣州灵源寺仲濬公】李白 
<br>
<br>敬亭白云气，秀色连苍梧。下映双溪水，如天落镜湖。 
<br>此中积龙象，独许濬公殊。风韵逸江左，文章动海隅。 
<br>观心同水月，解领得明珠。今日逢支遁，高谈出有无。
<br>
<br>
<br>
<br>&nbsp;&nbsp; 卷171_16 【赠僧朝美】李白 
<br>
<br>水客凌洪波，长鲸涌溟海。百川随龙舟，嘘吸竟安在。 
<br>中有不死者，探得明月珠。高价倾宇宙，馀辉照江湖。 
<br>苞卷金缕褐，萧然若空无。谁人识此宝，窃笑有狂夫。 
<br>了心何言说，各勉黄金躯。
<br>
<br>
<br>
<br>&nbsp;&nbsp; 卷171_17 【赠僧行融】李白 
<br>
<br>梁有汤惠休，常从鲍照游。峨眉史怀一，独映陈公出。 
<br>卓绝二道人，结交凤与麟。行融亦俊发，吾知有英骨。 
<br>海若不隐珠，骊龙吐明月。大海乘虚舟，随波任安流。 
<br>赋诗旃檀阁，纵酒鹦鹉洲。待我适东越，相携上白楼。
<br>
<br>
<br>
<br>&nbsp;&nbsp; 卷171_18 【赠黄山胡公求白鹇】李白 
<br>
<br>请以双白璧，买君双白鹇。白鹇白如锦，白雪耻容颜。 
<br>照影玉潭里，刷毛琪树间。夜栖寒月静，朝步落花闲。 
<br>我愿得此鸟，玩之坐碧山。胡公能辍赠，笼寄野人还。
<br>
<br>
<br>
<br>&nbsp;&nbsp; 卷171_19 【登敬亭山南望怀古，赠窦主簿】李白 
<br>
<br>敬亭一回首，目尽天南端。仙者五六人，常闻此游盘。 
<br>溪流琴高水，石耸麻姑坛。白龙降陵阳，黄鹤呼子安。 
<br>羽化骑日月，云行翼鸳鸾。下视宇宙间，四溟皆波澜。 
<br>汰绝目下事，从之复何难。百岁落半途，前期浩漫漫。 
<br>强食不成味，清晨起长叹。愿随子明去，炼火烧金丹。
<br>
<br>
<br>
<br>&nbsp;&nbsp; 卷171_20 【经乱后将避地剡中，留赠崔宣城】李白 
<br>
<br>双鹅飞洛阳，五马渡江徼。何意上东门，胡雏更长啸。 
<br>中原走豺虎，烈火焚宗庙。太白昼经天，颓阳掩馀照。 
<br>王城皆荡覆，世路成奔峭。四海望长安，颦眉寡西笑。 
<br>苍生疑落叶，白骨空相吊。连兵似雪山，破敌谁能料。 
<br>我垂北溟翼，且学南山豹。崔子贤主人，欢娱每相召。 
<br>胡床紫玉笛，却坐青云叫。杨花满州城，置酒同临眺。 
<br>忽思剡溪去，水石远清妙。雪尽天地明，风开湖山貌。 
<br>闷为洛生咏，醉发吴越调。赤霞动金光，日足森海峤。 
<br>独散万古意，闲垂一溪钓。猿近天上啼，人移月边棹。 
<br>无以墨绶苦，来求丹砂要。华发长折腰，将贻陶公诮。
<br>
<br>
<br>
<br>&nbsp;&nbsp; 卷171_21 【献从叔当涂宰阳冰】李白 
<br>
<br>金镜霾六国，亡新乱天经。焉知高光起，自有羽翼生。 
<br>萧曹安zj屼，耿贾摧欃枪。吾家有季父，杰出圣代英。
<br>虽无三台位，不借四豪名。激昂风云气，终协龙虎精。 
<br>弱冠燕赵来，贤彦多逢迎。鲁连善谈笑，季布折公卿。 
<br>遥知礼数绝，常恐不合并。惕想结宵梦，素心久已冥。 
<br>顾惭青云器，谬奉玉樽倾。山阳五百年，绿竹忽再荣。 
<br>高歌振林木，大笑喧雷霆。落笔洒篆文，崩云使人惊。 
<br>吐辞又炳焕，五色罗华星。秀句满江国，高才掞天庭。 
<br>宰邑艰难时，浮云空古城。居人若薙草，扫地无纤茎。 
<br>惠泽及飞走，农夫尽归耕。广汉水万里，长流玉琴声。 
<br>雅颂播吴越，还如泰阶平。小子别金陵，来时白下亭。 
<br>群凤怜客鸟，差池相哀鸣。各拔五色毛，意重泰山轻。 
<br>赠微所费广，斗水浇长鲸。弹剑歌苦寒，严风起前楹。 
<br>月衔天门晓，霜落牛渚清。长叹即归路，临川空屏营。
<br>
<br>
<br>
<br>&nbsp;&nbsp; 卷171_7 【书怀赠南陵常赞府】李白 
<br>
<br>岁星入汉年，方朔见明主。调笑当时人，中天谢云雨。 
<br>一去麒麟阁，遂将朝市乖。故交不过门，秋草日上阶。 
<br>当时何特达，独与我心谐。置酒凌歊台，欢娱未曾歇。 
<br>歌动白纻山，舞回天门月。问我心中事，为君前致辞。 
<br>君看我才能，何似鲁仲尼。大圣犹不遇，小儒安足悲。 
<br>云南五月中，频丧渡泸师。毒草杀汉马，张兵夺云旗。 
<br>至今西二河，流血拥僵尸。将无七擒略，鲁女惜园葵。 
<br>咸阳天下枢，累岁人不足。虽有数斗玉，不如一盘粟。 
<br>赖得契宰衡，持钧慰风俗。自顾无所用，辞家方来归。 
<br>霜惊壮士发，泪满逐臣衣。以此不安席，蹉跎身世违。 
<br>终当灭卫谤，不受鲁人讥。
<br>
<br>
<br>
<br>&nbsp;&nbsp; 卷171_8 【赠汪伦（白游泾县桃花潭，村人汪伦常酝美酒以待白）】李白 
<br>
<br>李白乘舟将欲行，忽闻岸上踏歌声。
<br>桃花潭水深千尺，不及汪伦送我情。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷172_1 【安陆白兆山桃花岩寄刘侍御绾（作春归桃花岩贻许侍御）】李白 
<br>
<br>云卧三十年，好闲复爱仙。蓬壶虽冥绝，鸾鹤心悠然。 
<br>归来桃花岩，得憩云窗眠。对岭人共语，饮潭猿相连。 
<br>时升翠微上，邈若罗浮巅。两岑抱东壑，一嶂横西天。 
<br>树杂日易隐，崖倾月难圆。芳草换野色，飞萝摇春烟。 
<br>入远构石室，选幽开上田。独此林下意，杳无区中缘。 
<br>永辞霜台客，千载方来旋。
<br>
<br>
<br>&nbsp;&nbsp; 卷172_2 【淮南卧病书怀，寄蜀中赵征君蕤】李白 
<br>
<br>吴会一浮云，飘如远行客。功业莫从就，岁光屡奔迫。 
<br>良图俄弃捐，衰疾乃绵剧。古琴藏虚匣，长剑挂空壁。 
<br>楚冠怀钟仪，越吟比庄舄。国门遥天外，乡路远山隔。 
<br>朝忆相如台，夜梦子云宅。旅情初结缉，秋气方寂历。 
<br>风入松下清，露出草间白。故人不可见，幽梦谁与适。 
<br>寄书西飞鸿，赠尔慰离析。
<br>
<br>
<br>
<br>&nbsp;&nbsp; 卷172_3 【寄弄月溪吴山人】李白 
<br>
<br>尝闻庞德公，家住洞湖水。终身栖鹿门，不入襄阳市。 
<br>夫君弄明月，灭景清淮里。高踪邈难追，可与古人比。 
<br>清扬杳莫睹，白云空望美。待我辞人间，携手访松子。
<br>
<br>
<br>
<br>&nbsp;&nbsp; 卷172_4 【秋山寄卫尉张卿及王征君】李白 
<br>
<br>何以折相赠，白花青桂枝。月华若夜雪，见此令人思。 
<br>虽然剡溪兴，不异山阴时。明发怀二子，空吟招隐诗。
<br>
<br>
<br>
<br>&nbsp;&nbsp; 卷172_5 【望终南山，寄紫阁隐者】李白 
<br>
<br>出门见南山，引领意无限。秀色难为名，苍翠日在眼。 
<br>有时白云起，天际自舒卷。心中与之然，托兴每不浅。 
<br>何当造幽人，灭迹栖绝巘。
<br>
<br>
<br>
<br>&nbsp;&nbsp; 卷172_6 【夕霁杜陵登楼，寄韦繇】李白 
<br>
<br>浮阳灭霁景，万物生秋容。登楼送远目，伏槛观群峰。 
<br>原野旷超缅，关河纷杂重。清晖映竹日，翠色明云松。 
<br>蹈海寄遐想，还山迷旧踪。徒然迫晚暮，未果谐心胸。 
<br>结桂空伫立，折麻恨莫从。思君达永夜，长乐闻疏钟。
<br>
<br>
<br>
<br>&nbsp;&nbsp; 卷172_7 【秋夜宿龙门香山寺奉寄王方城十七丈奉国莹上…幼成令问】李白 
<br>
<br>朝发汝海东，暮栖龙门中。水寒夕波急，木落秋山空。 
<br>望极九霄迥，赏幽万壑通。目皓沙上月，心清松下风。 
<br>玉斗横网户，银河耿花宫。兴在趣方逸，欢馀情未终。 
<br>凤驾忆王子，虎溪怀远公。桂枝坐萧瑟，棣华不复同。 
<br>流恨寄伊水，盈盈焉可穷。
<br>
<br>
<br>
<br>&nbsp;&nbsp; 卷172_8 【春日独坐，寄郑明府】李白 
<br>
<br>燕麦青青游子悲，河堤弱柳郁金枝。长条一拂春风去， 
<br>尽日飘扬无定时。我在河南别离久，那堪坐此对窗牖。 
<br>情人道来竟不来，何人共醉新丰酒。
<br>
<br>
<br>
<br>&nbsp;&nbsp; 卷172_9 【寄淮南友人】李白 
<br>
<br>红颜悲旧国，青岁歇芳洲。不待金门诏，空持宝剑游。 
<br>海云迷驿道，江月隐乡楼。复作淮南客，因逢桂树留。
<br>
<br>
<br>
<br>&nbsp;&nbsp; 卷172_10 【沙丘城下寄杜甫】李白 
<br>
<br>我来竟何事，高卧沙丘城。城边有古树，日夕连秋声。 
<br>鲁酒不可醉，齐歌空复情。思君若汶水，浩荡寄南征。
<br>
<br>
<br>
<br>&nbsp;&nbsp; 卷172_11 【闻丹丘子于城北营石门幽居中有高凤遗迹仆离群…以寄之】李白 
<br>
<br>春华沧江月，秋色碧海云。离居盈寒暑，对此长思君。 
<br>思君楚水南，望君淮山北。梦魂虽飞来，会面不可得。 
<br>畴昔在嵩阳，同衾卧羲皇。绿萝笑簪绂，丹壑贱岩廊。 
<br>晚途各分析，乘兴任所适。仆在雁门关，君为峨眉客。 
<br>心悬万里外，影滞两乡隔。长剑复归来，相逢洛阳陌。 
<br>陌上何喧喧，都令心意烦。迷津觉路失，托势随风翻。 
<br>以兹谢朝列，长啸归故园。故园恣闲逸，求古散缥帙。 
<br>久欲入名山，婚娶殊未毕。人生信多故，世事岂惟一。 
<br>念此忧如焚，怅然若有失。闻君卧石门，宿昔契弥敦。 
<br>方从桂树隐，不羡桃花源。高风起遐旷，幽人迹复存。 
<br>松风清瑶瑟，溪月湛芳樽。安居偶佳赏，丹心期此论。
<br>
<br>
<br>
<br>&nbsp;&nbsp; 卷172_12 【淮阴书怀，寄王宗成（一作王宗城）】李白 
<br>
<br>沙墩至梁苑，二十五长亭。大舶夹双橹，中流鹅鹳鸣。 
<br>云天扫空碧，川岳涵馀清。飞凫从西来，适与佳兴并。 
<br>眷言王乔舄，婉娈故人情。复此亲懿会，而增交道荣。 
<br>沿洄且不定，飘忽怅徂征。暝投淮阴宿，欣得漂母迎。 
<br>斗酒烹黄鸡，一餐感素诚。予为楚壮士，不是鲁诸生。 
<br>有德必报之，千金耻为轻。缅书羁孤意，远寄棹歌声。
<br>
<br>
<br>
<br>&nbsp;&nbsp; 卷172_13 【闻王昌龄左迁龙标，遥有此寄】李白 
<br>
<br>杨花落尽子规啼，闻道龙标过五溪。
<br>我寄愁心与明月，随风直到夜郎西。
<br>
<br>
<br>
<br>&nbsp;&nbsp; 卷172_14 【寄王屋山人孟大融】李白 
<br>
<br>我昔东海上，劳山餐紫霞。亲见安期公，食枣大如瓜。 
<br>中年谒汉主，不惬还归家。朱颜谢春辉，白发见生涯。 
<br>所期就金液，飞步登云车。愿随夫子天坛上， 
<br>闲与仙人扫落花。
<br>
<br>
<br>
<br>&nbsp;&nbsp; 卷172_15 【忆旧游，寄谯郡元参军】李白 
<br>
<br>忆昔洛阳董糟丘，为余天津桥南造酒楼。 
<br>黄金白璧买歌笑，一醉累月轻王侯。海内贤豪青云客， 
<br>就中与君心莫逆。迥山转海不作难，倾情倒意无所惜。 
<br>我向淮南攀桂枝，君留洛北愁梦思。不忍别，还相随。 
<br>相随迢迢访仙城，三十六曲水回萦。一溪初入千花明， 
<br>万壑度尽松风声。银鞍金络倒平地，汉东太守来相迎。 
<br>紫阳之真人，邀我吹玉笙。餐霞楼上动仙乐， 
<br>嘈然宛似鸾凤鸣。袖长管催欲轻举，汉中太守醉起舞。 
<br>手持锦袍覆我身，我醉横眠枕其股。当筵意气凌九霄， 
<br>星离雨散不终朝，分飞楚关山水遥。余既还山寻故巢， 
<br>君亦归家渡渭桥。君家严君勇貔虎，作尹并州遏戎虏。 
<br>五月相呼度太行，摧轮不道羊肠苦。行来北凉岁月深， 
<br>感君贵义轻黄金。琼杯绮食青玉案，使我醉饱无归心。 
<br>时时出向城西曲，晋祠流水如碧玉。浮舟弄水箫鼓鸣， 
<br>微波龙鳞莎草绿。兴来携妓恣经过，其若杨花似雪何。 
<br>红妆欲醉宜斜日，百尺清潭写翠娥。翠娥婵娟初月辉， 
<br>美人更唱舞罗衣。清风吹歌入空去，歌曲自绕行云飞。 
<br>此时行乐难再遇，西游因献长杨赋。北阙青云不可期， 
<br>东山白首还归去。渭桥南头一遇君，酂台之北又离群。 
<br>问余别恨知多少，落花春暮争纷纷。言亦不可尽， 
<br>情亦不可极。呼儿长跪缄此辞，寄君千里遥相忆。
<br>
<br>
<br>
<br>&nbsp;&nbsp; 卷172_16 【月夜江行，寄崔员外宗之】李白 
<br>
<br>飘飘江风起，萧飒海树秋。登舻美清夜，挂席移轻舟。 
<br>月随碧山转，水合青天流。杳如星河上，但觉云林幽。 
<br>归路方浩浩，徂川去悠悠。徒悲蕙草歇，复听菱歌愁。 
<br>岸曲迷后浦，沙明瞰前洲。怀君不可见，望远增离忧。
<br>
<br>
<br>
<br>&nbsp;&nbsp; 卷172_17 【宿白鹭洲，寄杨江宁】李白 
<br>
<br>朝别朱雀门，暮栖白鹭洲。波光摇海月，星影入城楼。 
<br>望美金陵宰，如思琼树忧。徒令魂入梦，翻觉夜成秋。 
<br>绿水解人意，为余西北流。因声玉琴里，荡漾寄君愁。
<br>
<br>
<br>
<br>&nbsp;&nbsp; 卷172_18 【新林浦阻风，寄友人】李白 
<br>
<br>潮水定可信，天风难与期。清晨西北转，薄暮东南吹。 
<br>以此难挂席，佳期益相思。海月破圆影，菰蒋生绿池。 
<br>昨日北湖梅，开花已满枝。今朝东门柳，夹道垂青丝。 
<br>岁物忽如此，我来定几时。纷纷江上雪，草草客中悲。 
<br>明发新林浦，空吟谢脁诗。
<br>
<br>
<br>
<br>&nbsp;&nbsp; 卷172_19 【寄韦南陵冰，余江上乘兴访之遇寻颜尚书笑有此赠】李白 
<br>
<br>南船正东风，北船来自缓。江上相逢借问君， 
<br>语笑未了风吹断。闻君携伎访情人，应为尚书不顾身。 
<br>堂上三千珠履客，瓮中百斛金陵春。恨我阻此乐， 
<br>淹留楚江滨。月色醉远客，山花开欲然。春风狂杀人， 
<br>一日剧三年。乘兴嫌太迟，焚却子猷船。梦见五柳枝， 
<br>已堪挂马鞭。何日到彭泽，长歌陶令前。
<br>
<br>
<br>
<br>&nbsp;&nbsp; 卷172_20 【题情深树，寄象公】李白 
<br>
<br>肠断枝上猿，泪添山下樽。白云见我去，亦为我飞翻。
<br>
<br>
<br>
<br>&nbsp;&nbsp; 卷172_21 【北山独酌，寄韦六】李白 
<br>
<br>巢父将许由，未闻买山隐。道存迹自高，何惮去人近。 
<br>纷吾下兹岭，地闲喧亦泯。门横群岫开，水凿众泉引。 
<br>屏高而在云，窦深莫能准。川光昼昏凝，林气夕凄紧。 
<br>于焉摘朱果，兼得养玄牝。坐月观宝书，拂霜弄瑶轸。 
<br>倾壶事幽酌，顾影还独尽。念君风尘游，傲尔令自哂。
<br>
<br>
<br>
<br>&nbsp;&nbsp; 卷172_22 【寄当涂赵少府炎】李白 
<br>
<br>晚登高楼望，木落双江清。寒山饶积翠，秀色连州城。 
<br>目送楚云尽，心悲胡雁声。相思不可见，回首故人情。
<br>
<br>
<br>
<br>&nbsp;&nbsp; 卷172_23 【寄东鲁二稚子（在金陵作）】李白 
<br>
<br>吴地桑叶绿，吴蚕已三眠。我家寄东鲁，谁种龟阴田。 
<br>春事已不及，江行复茫然。南风吹归心，飞堕酒楼前。 
<br>楼东一株桃，枝叶拂青烟。此树我所种，别来向三年。 
<br>桃今与楼齐，我行尚未旋。娇女字平阳，折花倚桃边。 
<br>折花不见我，泪下如流泉。小儿名伯禽，与姊亦齐肩。 
<br>双行桃树下，抚背复谁怜。念此失次第，肝肠日忧煎。 
<br>裂素写远意，因之汶阳川。
<br>
<br>
<br>
<br>&nbsp;&nbsp; 卷172_24 【独酌清溪江石上，寄权昭夷】李白 
<br>
<br>我携一樽酒，独上江祖石。自从天地开，更长几千尺。 
<br>举杯向天笑，天回日西照。永愿坐此石，长垂严陵钓。 
<br>寄谢山中人，可与尔同调。
<br>
<br>
<br>
<br>&nbsp;&nbsp; 卷172_25 【禅房怀友人岑伦】李白 
<br>
<br>婵娟罗浮月，摇艳桂水云。美人竟独往，而我安得群。 
<br>一朝语笑隔，万里欢情分。沉吟彩霞没，梦寐群芳歇。 
<br>归鸿渡三湘，游子在百粤。边尘染衣剑，白日凋华发。 
<br>春风变楚关，秋声落吴山。草木结悲绪，风沙凄苦颜。 
<br>朅来已永久，颓思如循环。飘飘限江裔，想像空留滞。 
<br>离忧每醉心，别泪徒盈袂。坐愁青天末，出望黄云蔽。 
<br>目极何悠悠，梅花南岭头。空长灭征鸟，水阔无还舟。 
<br>宝剑终难托，金囊非易求。归来倘有问，桂树山之幽。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
