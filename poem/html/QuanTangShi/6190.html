<HTML>
<HEAD>
<TITLE>全唐诗 卷602-605 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷602-605</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷602-605</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6190"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷602-605')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷602-605]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷602_1 【彭泽】汪遵 
<br>
<br>鹤爱孤松云爱山，宦情微禄免相关。
<br>栽成五柳吟归去，漉酒巾边伴菊闲。
<br>
<br>
<br>&nbsp;&nbsp; 卷602_2 【杜邮馆】汪遵 
<br>
<br>杀尽降兵热血流，一心犹自逞戈矛。
<br>功成若解求身退，岂得将军死杜邮。
<br>
<br>
<br>
<br>&nbsp;&nbsp; 卷602_3 【细腰宫】汪遵 
<br>
<br>鼓声连日烛连宵，贪向春风舞细腰。
<br>争奈君王正沈醉，秦兵江上促征桡。
<br>
<br>
<br>
<br>&nbsp;&nbsp; 卷602_4 【瑶台】汪遵 
<br>
<br>仙梦香魂不久留，满川云雨满宫愁。
<br>直须待得荆王死，始向瑶台一处游。
<br>
<br>
<br>
<br>&nbsp;&nbsp; 卷602_5 【吴坂】汪遵 
<br>
<br>踡跼盐车万里蹄，忽逢良鉴始能嘶。
<br>不缘伯乐称奇骨，几与驽骀价一齐。
<br>
<br>
<br>
<br>&nbsp;&nbsp; 卷602_6 【箕山】汪遵 
<br>
<br>薄世临流洗耳尘，便归云洞任天真。
<br>一瓢风入犹嫌闹，何况人间万种人。
<br>
<br>
<br>
<br>&nbsp;&nbsp; 卷602_7 【息国】汪遵 
<br>
<br>家国兴亡身独存，玉容还受楚王恩。
<br>衔冤只合甘先死，何待花间不肯言。
<br>
<br>
<br>
<br>&nbsp;&nbsp; 卷602_8 【梁寺】汪遵 
<br>
<br>立国从来为战功，一朝何事却谈空。
<br>台城兵匝无人敌，闲卧高僧满梵宫。
<br>
<br>
<br>
<br>&nbsp;&nbsp; 卷602_9 【南阳】汪遵 
<br>
<br>陆困泥蟠未适从，岂妨耕稼隐高踪。
<br>若非先主垂三顾，谁识茅庐一卧龙。
<br>
<br>
<br>
<br>&nbsp;&nbsp; 卷602_10 【杞梁墓】汪遵 
<br>
<br>一叫长城万仞摧，杞梁遗骨逐妻回。
<br>南邻北里皆孀妇，谁解坚心继此来。
<br>
<br>
<br>
<br>&nbsp;&nbsp; 卷602_11 【夷门】汪遵 
<br>
<br>晋鄙兵回为重难，秦师收旆亦西还。
<br>今来不是无朱亥，谁降轩车问抱关。
<br>
<br>
<br>
<br>&nbsp;&nbsp; 卷602_12 【汴河】汪遵 
<br>
<br>隋皇意欲泛龙舟，千里昆仑水别流。
<br>还待春风锦帆暖，柳阴相送到迷楼。
<br>
<br>
<br>
<br>&nbsp;&nbsp; 卷602_13 【燕台】汪遵 
<br>
<br>礼士招贤万古名，高台依旧对燕城。
<br>如今寂寞无人上，春去秋来草自生。
<br>
<br>
<br>
<br>&nbsp;&nbsp; 卷602_14 【聊城】汪遵 
<br>
<br>刃血攻聊已越年，竟凭儒术罢戈鋋。
<br>田单漫逞烧牛计，一箭终输鲁仲连。
<br>
<br>
<br>
<br>&nbsp;&nbsp; 卷602_15 【西河】汪遵 
<br>
<br>花貌年年溺水滨，俗传河伯娶生人。
<br>自从明宰投巫后，直至如今鬼不神。
<br>
<br>
<br>
<br>&nbsp;&nbsp; 卷602_16 【密县】汪遵 
<br>
<br>百里能将济猛宽，飞蝗不到邑人安。
<br>至今闾里逢灾沴，犹祝当时卓长官。
<br>
<br>
<br>
<br>&nbsp;&nbsp; 卷602_17 【升仙桥】汪遵 
<br>
<br>题桥贵欲露先诚，此日人皆笑率情。
<br>应讶临邛沽酒客，逢时还作汉公卿。
<br>
<br>
<br>
<br>&nbsp;&nbsp; 卷602_18 【破陈】汪遵 
<br>
<br>猎猎朱旗映彩霞，纷纷白刃入陈家。
<br>看看打破东平苑，犹舞庭前玉树花。
<br>
<br>
<br>
<br>&nbsp;&nbsp; 卷602_19 【白头吟】汪遵 
<br>
<br>失却青丝素发生，合欢罗带意全轻。
<br>古今人事皆如此，不独文君与马卿。
<br>
<br>
<br>
<br>&nbsp;&nbsp; 卷602_20 【短歌吟】汪遵 
<br>
<br>箭飞乌兔竞东西，贵贱贤愚不梦齐。
<br>匣里有琴樽有酒，人间便是武陵溪。
<br>
<br>
<br>
<br>&nbsp;&nbsp; 卷602_21 【晋河】汪遵 
<br>
<br>风引征帆管吹高，晋君张宴俟雄豪。
<br>舟人笑指千馀客，谁是烟霄六翮毛。
<br>
<br>
<br>
<br>&nbsp;&nbsp; 卷602_22 【干将墓】汪遵 
<br>
<br>橐籥冰霜万古闻，拍灰松地见馀坟。
<br>应缘神剑飞扬久，水水山山尽是云。
<br>
<br>
<br>
<br>&nbsp;&nbsp; 卷602_23 【金谷】汪遵 
<br>
<br>晋臣荣盛更谁过，常向阶前舞翠娥。
<br>香散艳消如一梦，但留风月伴烟萝。
<br>
<br>
<br>
<br>&nbsp;&nbsp; 卷602_24 【三闾庙】汪遵 
<br>
<br>为嫌朝野尽陶陶，不觉官高怨亦高。
<br>憔悴莫酬渔父笑，浪交千载咏离骚。
<br>
<br>
<br>
<br>&nbsp;&nbsp; 卷602_25 【易水】汪遵 
<br>
<br>匕首空磨事不成，误留龙袂待琴声。
<br>斯须却作秦中鬼，青史徒标烈士名。
<br>
<br>
<br>
<br>&nbsp;&nbsp; 卷602_26 【严陵台】汪遵 
<br>
<br>一钓凄凉在杳冥，故人飞诏入山扃。
<br>终将宠辱轻轩冕，高卧五云为客星。
<br>
<br>
<br>
<br>&nbsp;&nbsp; 卷602_27 【淮阴】汪遵 
<br>
<br>秦季贤愚混不分，只应漂母识王孙。
<br>归荣便累千金赠，为报当时一饭恩。
<br>
<br>
<br>
<br>&nbsp;&nbsp; 卷602_28 【鸡鸣曲】汪遵 
<br>
<br>金距花冠傍舍栖，清晨相叫一声齐。
<br>开关自有冯生计，不必天明待汝啼。
<br>
<br>
<br>
<br>&nbsp;&nbsp; 卷602_29 【采桑妇】汪遵 
<br>
<br>为报踌躇陌上郎，蚕饥日晚妾心忙。
<br>本来若爱黄金好，不肯携笼更采桑。
<br>
<br>
<br>
<br>&nbsp;&nbsp; 卷602_30 【渔父】汪遵 
<br>
<br>棹月眠流处处通，绿蓑苇带混元风。
<br>灵均说尽孤高事，全与逍遥意不同。
<br>
<br>
<br>
<br>&nbsp;&nbsp; 卷602_31 【越女】汪遵 
<br>
<br>玉貌何曾为浣沙，只图勾践献夫差。
<br>苏台日夜唯歌舞，不觉干戈犯翠华。
<br>
<br>
<br>
<br>&nbsp;&nbsp; 卷602_32 【望思台】汪遵 
<br>
<br>不忧家国任奸臣，骨肉翻为蓦路人。
<br>巫蛊事行冤莫雪，九层徒筑见无因。
<br>
<br>
<br>
<br>&nbsp;&nbsp; 卷602_33 【比干墓】汪遵 
<br>
<br>国乱时危道不行，忠贤谏死胜谋生。
<br>一沉冤骨千年后，垄水虽平恨未平。
<br>
<br>
<br>
<br>&nbsp;&nbsp; 卷602_34 【郢中】汪遵 
<br>
<br>莫言白雪少人听，高调都难称俗情。
<br>不是楚词询宋玉，巴歌犹掩绕梁声。
<br>
<br>
<br>
<br>&nbsp;&nbsp; 卷602_35 【北海】汪遵 
<br>
<br>汉臣曾此作缧囚，茹血衣毛十九秋。
<br>鹤发半垂龙节在，不闻青史说封侯。
<br>
<br>
<br>
<br>&nbsp;&nbsp; 卷602_36 【招屈亭】汪遵 
<br>
<br>三闾溺处杀怀王，感得荆人尽缟裳。
<br>招屈亭边两重恨，远天秋色暮苍苍。
<br>
<br>
<br>
<br>&nbsp;&nbsp; 卷602_37 【屈祠】汪遵 
<br>
<br>不肯迂回入醉乡，乍吞忠梗没沧浪。
<br>至今祠畔猿啼月，了了犹疑恨楚王。
<br>
<br>
<br>
<br>&nbsp;&nbsp; 卷602_38 【铜雀台】汪遵 
<br>
<br>铜雀台成玉座空，短歌长袖尽悲风。
<br>不知仙驾归何处，徒遣颦眉望汉宫。
<br>
<br>
<br>
<br>&nbsp;&nbsp; 卷602_39 【斑竹祠】汪遵 
<br>
<br>九处烟霞九处昏，一回延首一销魂。
<br>因凭直节流红泪，图得千秋见血痕。
<br>
<br>
<br>
<br>&nbsp;&nbsp; 卷602_40 【题李太尉平泉庄】汪遵 
<br>
<br>水泉花木好高眠，嵩少纵横满目前。
<br>惆怅人间不平事，今朝身在海南边。
<br>
<br>
<br>
<br>&nbsp;&nbsp; 卷602_41 【战城南】汪遵 
<br>
<br>风沙刮地塞云愁，平旦交锋晚未休。
<br>白骨又沾新战血，青天犹列旧旄头。
<br>
<br>
<br>
<br>&nbsp;&nbsp; 卷602_42 【延平津】汪遵 
<br>
<br>三尺晶荧射斗牛，岂随凡手报冤雠。
<br>延平一旦为龙处，看取风云布九州。
<br>
<br>
<br>
<br>&nbsp;&nbsp; 卷602_43 【项亭】汪遵 
<br>
<br>不修仁德合文明，天道如何拟力争。
<br>隔岸故乡归不得，十年空负拔山名。
<br>
<br>
<br>
<br>&nbsp;&nbsp; 卷602_44 【乌江】汪遵 
<br>
<br>兵散弓残挫虎威，单枪匹马突重围。
<br>英雄去尽羞容在，看却江东不得归。
<br>
<br>
<br>
<br>&nbsp;&nbsp; 卷602_45 【绿珠】汪遵 
<br>
<br>大抵花颜最怕秋，南家歌歇北家愁。
<br>从来几许如君貌，不肯如君坠玉楼。
<br>
<br>
<br>
<br>&nbsp;&nbsp; 卷602_46 【升仙桥】汪遵 
<br>
<br>汉朝卿相尽风云，司马题桥众又闻。
<br>何事不如杨得意，解搜贤哲荐明君。
<br>
<br>
<br>
<br>&nbsp;&nbsp; 卷602_47 【隋柳】汪遵 
<br>
<br>夹浪分堤万树馀，为迎龙舸到江都。
<br>君看靖节高眠处，只向衡门种五株。
<br>
<br>
<br>
<br>&nbsp;&nbsp; 卷602_48 【杨柳】汪遵 
<br>
<br>亚夫营畔柳濛濛，隋主堤边四路通。
<br>攀折赠君还有意，翠眉轻嫩怕春风。
<br>
<br>
<br>
<br>&nbsp;&nbsp; 卷602_49 【桐江】汪遵 
<br>
<br>光武重兴四海宁，汉臣无不受浮荣。
<br>严陵何事轻轩冕，独向桐江钓月明。
<br>
<br>
<br>
<br>&nbsp;&nbsp; 卷602_50 【招隐】汪遵 
<br>
<br>罢听泉声看鹿群，丈夫才策合匡君。
<br>早携书剑离岩谷，莫待蒲轮辗白云。
<br>
<br>
<br>
<br>&nbsp;&nbsp; 卷602_51 【陈宫】汪遵 
<br>
<br>椒宫荒宴竟无疑，倏忽山河尽入隋。
<br>留得后庭亡国曲，至今犹与酒家吹。
<br>
<br>
<br>
<br>&nbsp;&nbsp; 卷602_52 【樊将军庙】汪遵 
<br>
<br>玉辇曾经陷楚营，汉皇心怯拟休兵。
<br>当时不得将军力，日月须分一半明。
<br>
<br>
<br>
<br>&nbsp;&nbsp; 卷602_53 【东海】汪遵 
<br>
<br>漾舟雪浪映花颜，徐福携将竟不还。
<br>同作危时避秦客，此行何似武陵滩。
<br>
<br>
<br>
<br>&nbsp;&nbsp; 卷602_54 【昭君】汪遵 
<br>
<br>汉家天子镇寰瀛，塞北羌胡未罢兵。
<br>猛将谋臣徒自贵，蛾眉一笑塞尘清。
<br>
<br>
<br>
<br>&nbsp;&nbsp; 卷602_55 【五湖】汪遵 
<br>
<br>已立平吴霸越功，片帆高扬五湖风。
<br>不知战国官荣者，谁似陶朱得始终。
<br>
<br>
<br>
<br>&nbsp;&nbsp; 卷602_56 【渑池】汪遵 
<br>
<br>西秦北赵各称高，池上张筵列我曹。
<br>何事君王亲击缶，相如有剑可吹毛。
<br>
<br>
<br>
<br>&nbsp;&nbsp; 卷602_57 【函谷关】汪遵 
<br>
<br>脱祸东奔壮气摧，马如飞电毂如雷。
<br>当时若不听弹铗，那得关门半夜开。
<br>
<br>
<br>
<br>&nbsp;&nbsp; 卷602_58 【咏酒二首】汪遵 
<br>
<br>九酝松醪一曲歌，本图闲放养天和。
<br>后人不识前贤意，破国亡家事甚多。
<br>
<br>万事销沈向一杯，竹门哑轧为风开。
<br>秋宵睡足芭蕉雨，又是江湖入梦来。
<br>
<br>
<br>
<br>&nbsp;&nbsp; 卷602_59 【苍颉台】汪遵 
<br>
<br>观迹成文代结绳，皇风儒教浩然兴。
<br>几人从此休耕钓，吟对长安雪夜灯。
<br>
<br>
<br>
<br>&nbsp;&nbsp; 卷602_60 【长城】汪遵 
<br>
<br>秦筑长城比铁牢，蕃戎不敢过临洮。
<br>虽然万里连云际，争及尧阶三尺高。
<br>
<br>
<br>
<br>
<br>
<br>
<br>
<br> 卷603_1 【过洞庭湖】许棠 
<br>
<br>惊波常不定，半日鬓堪斑。四顾疑无地，中流忽有山。 
<br>鸟高恒畏坠，帆远却如闲。渔父闲相引，时歌浩渺间。
<br>
<br>
<br>&nbsp;&nbsp; 卷603_2 【登渭南县楼】许棠 
<br>
<br>近甸名偏著，登城景又宽。半空分太华，极目是长安。 
<br>雪助河流涨，人耕烧色残。闲来时甚少，欲下重凭栏。
<br>
<br>
<br>
<br>&nbsp;&nbsp; 卷603_3 【送李频之南陵主簿】许棠 
<br>
<br>赴县是还乡，途程岂觉长。听莺离灞岸，荡桨入陵阳。 
<br>野蕨生公署，闲云拂印床。晴天调膳外，垂钓有池塘。
<br>
<br>
<br>
<br>&nbsp;&nbsp; 卷603_4 【写怀】许棠 
<br>
<br>汩没与辛勤，全钟在此身。半生为下客，终老托何人。 
<br>两鬓关中改，千岩海上春。青云知有路，自是致无因。
<br>
<br>
<br>
<br>&nbsp;&nbsp; 卷603_5 【过中条山】许棠 
<br>
<br>徒为经异岳，不得访灵踪。日尽行难尽，千重复万重。 
<br>云垂多作雨，雷动半和钟。孤竹人藏处，无因认本峰。
<br>
<br>
<br>
<br>&nbsp;&nbsp; 卷603_6 【早发洛中】许棠 
<br>
<br>半夜发清洛，不知过石桥。云增中岳大，树隐上阳遥。 
<br>堑黑初沉月，河明欲认潮。孤村人尚梦，无处暂停桡。
<br>
<br>
<br>
<br>&nbsp;&nbsp; 卷603_7 【汝州郡楼望嵩山】许棠 
<br>
<br>不共众山同，岧峣出迥空。几层高鸟外，万仞一楼中。 
<br>水落难归地，云篱便逐风。唯应霄汉客，绝顶路方通。
<br>
<br>
<br>
<br>&nbsp;&nbsp; 卷603_8 【将归江南留别友人】许棠 
<br>
<br>连春不得意，所业已疑非。旧国乱离后，新年惆怅归。 
<br>雪开还楚地，花惹别秦衣。江徼多留滞，高秋会恐违。
<br>
<br>
<br>
<br>&nbsp;&nbsp; 卷603_9 【塞外书事】许棠 
<br>
<br>征路出穷边，孤吟傍戍烟。河光深荡塞，碛色迥连天。 
<br>残日沉雕外，惊蓬到马前。空怀钓鱼所，未定卜归年。
<br>
<br>
<br>
<br>&nbsp;&nbsp; 卷603_10 【日暮江上】许棠 
<br>
<br>孤帆收广岸，落照在遥峰。南北渡人少，高低归鸟重。 
<br>潮回沙出树，雨过浦沉钟。渔父虽相问，那能话所从。
<br>
<br>
<br>
<br>&nbsp;&nbsp; 卷603_11 【客行】许棠 
<br>
<br>旅食唯草草，此生谁我同。故园魂梦外，长路别离中。 
<br>人事萍随水，年光鸟过空。欲吟先落泪，多是怨途穷。
<br>
<br>
<br>
<br>&nbsp;&nbsp; 卷603_12 【送李员外知扬子州留务】许棠 
<br>
<br>帝命分留务，东南向楚天。几程回送骑，中路见迎船。 
<br>冶例开山铸，民多酌海煎。青云名素重，此去岂经年。
<br>
<br>
<br>
<br>&nbsp;&nbsp; 卷603_13 【春暮途次华山下】许棠 
<br>
<br>他皆宴牡丹，独又出长安。远道行非易，无图住自难。 
<br>离城风已暖，近岳雨翻寒。此去知谁顾，闲吟只自宽。
<br>
<br>
<br>
<br>&nbsp;&nbsp; 卷603_14 【旅次滑台投献陆侍御】许棠 
<br>
<br>已是鸿来日，堪惊却背秦。天遥三楚树，路远两河人。 
<br>旅梦难归隐，吟魂不在身。霜台欹冠豸，赖许往来频。
<br>
<br>
<br>
<br>&nbsp;&nbsp; 卷603_15 【重归江南】许棠 
<br>
<br>无成归故里，不似在他乡。岁月逐流水，山川空夕阳。 
<br>回潮迷古渡，迸竹过邻墙。耆旧休存省，胡为止泪行。
<br>
<br>
<br>
<br>&nbsp;&nbsp; 卷603_16 【寄黔南李校书】许棠 
<br>
<br>从戎巫峡外，吟兴更应多。郡响蛮江涨，山昏蜀雨过。 
<br>公筵饶越味，俗土尚巴歌。中夜怀吴梦，知经滟滪波。
<br>
<br>
<br>
<br>&nbsp;&nbsp; 卷603_17 【东归留辞沈侍郎】许棠 
<br>
<br>一第久乖期，深心已自疑。沧江归恨远，紫阁别愁迟。 
<br>稽古成何事，龙钟负已知。依门非近日，不虑旧恩移。
<br>
<br>
<br>
<br>&nbsp;&nbsp; 卷603_18 【题开明里友人居】许棠 
<br>
<br>城中尘外住，入望是田家。井出深山水，阑藏异国花。 
<br>风巢和鸟动，雪竹向人斜。来往唯君熟，乡园共海涯。
<br>
<br>
<br>
<br>&nbsp;&nbsp; 卷603_19 【遣怀】许棠 
<br>
<br>此生何处遂，屑屑复悠悠。旧国归无计，他乡梦亦愁。 
<br>飞尘长满眼，衰发暗添头。章句非经济，终难动五侯。
<br>
<br>
<br>
<br>&nbsp;&nbsp; 卷603_20 【送龙州樊使君】许棠 
<br>
<br>曾见邛人说，龙州地未深。碧溪飞白鸟，红旆映青林。 
<br>土产唯宜药，王租只贡金。政成开宴日，谁伴使君吟。
<br>
<br>
<br>
<br>&nbsp;&nbsp; 卷603_21 【寄盩厔薛能少府】许棠 
<br>
<br>满县唯云水，何曾似近畿。晓庭猿集惯，寒署吏衙稀。 
<br>冰色封深涧，樵声出紫微。时闻迎隐者，依旧著山衣。
<br>
<br>
<br>
<br>&nbsp;&nbsp; 卷603_22 【送李左丞巡边】许棠 
<br>
<br>狂戎侵内地，左辖去萧关。走马冲边雪，鸣鞞动塞山。 
<br>风收枯草定，月满广沙闲。西绕河兰匝，应多隔岁还。
<br>
<br>
<br>
<br>&nbsp;&nbsp; 卷603_23 【题青山馆（即谢公旧居）】许棠 
<br>
<br>境概殊诸处，依然是谢家。遗文齐日月，旧井照烟霞。 
<br>水隔平芜远，山横度鸟斜。无人能此隐，来往谩兴嗟。
<br>
<br>
<br>
<br>&nbsp;&nbsp; 卷603_24 【雁门关野望】许棠 
<br>
<br>高关闲独望，望久转愁人。紫塞唯多雪，胡山不尽春。 
<br>河遥分断野，树乱起飞尘。时见东来骑，心知近别秦。
<br>
<br>
<br>
<br>&nbsp;&nbsp; 卷603_25 【五原书事】许棠 
<br>
<br>西出黄云外，东怀白浪遥。星河愁立夜，雷电独行朝。 
<br>碛迥人防寇，天空雁避雕。如何非战卒，弓剑不离腰。
<br>
<br>
<br>
<br>&nbsp;&nbsp; 卷603_26 【送从弟归泉州】许棠 
<br>
<br>问省归南服，悬帆任北风。何山犹见雪，半路已无鸿。 
<br>瘴杂春云重，星垂夜海空。往来如不住，亦是一年中。
<br>
<br>
<br>
<br>&nbsp;&nbsp; 卷603_27 【留别故人】许棠 
<br>
<br>殊立本不偶，非唯今所难。无门闲共老，尽日泣相看。 
<br>鸟畏闻鶗鴂，花惭背牡丹。何人知此计，复议出长安。
<br>
<br>
<br>
<br>&nbsp;&nbsp; 卷603_28 【塞下二首】许棠 
<br>
<br>胡虏偏狂悍，边兵不敢闲。防秋朝伏弩，纵火夜搜山。 
<br>雁逆风鼙振，沙飞猎骑还。安西虽有路，难更出阳关。
<br>
<br>征役已不定，又缘无定河。塞深烽砦密，山乱犬羊多。 
<br>汉卒闻笳泣，胡儿击剑歌。番情终未测，今昔谩言和。
<br>
<br>
<br>
<br>&nbsp;&nbsp; 卷603_29 【题张乔升平里居】许棠 
<br>
<br>下马似无人，开门只一身。心同孤鹤静，行过老僧真。 
<br>乱水藏幽径，高原隔远津。匡庐曾共隐，相见自相亲。
<br>
<br>
<br>
<br>&nbsp;&nbsp; 卷603_30 【题郑拾遗南斋】许棠 
<br>
<br>明时无事谏，岂是隐明君。每值离丹陛，多陪宴白云。 
<br>门连萧洞僻，地与曲江分。满院皆柽竹，期栖鸾鹤群。
<br>
<br>
<br>
<br>&nbsp;&nbsp; 卷603_31 【渭上送人南归】许棠 
<br>
<br>远役与归愁，同来渭水头。南浮应到海，北去阻无州。 
<br>楚雨天连地，胡风夏甚秋。江人如见问，为话复贫游。
<br>
<br>
<br>
<br>&nbsp;&nbsp; 卷603_32 【寄睦州陆郎中（一作寄陆睦州）】许棠 
<br>
<br>下国多高趣，终年半是吟。海涛通越分，部伍杂闽音。 
<br>晓郭云藏市，春山鸟护林。东浮虽未遂，日日至中心。
<br>
<br>
<br>
<br>&nbsp;&nbsp; 卷603_33 【投徐端公】许棠 
<br>
<br>无谋寻旧友，强喜亦如愁。丹桂阻丹恳，白衣成白头。 
<br>穷吴迷钓业，大汉事贫游。霄汉期提引，龙钟未拟休。
<br>
<br>
<br>
<br>&nbsp;&nbsp; 卷603_34 【出塞门】许棠 
<br>
<br>步步经戎虏，防兵不离身。山多曾战处，路断野行人。 
<br>暴雨声同瀑，奔沙势异尘。片时怀万虑，白发数茎新。
<br>
<br>
<br>
<br>&nbsp;&nbsp; 卷603_35 【新年呈友】许棠 
<br>
<br>一月月相似，一年年不同。清晨窥古镜，旅貌近衰翁。 
<br>处世闲难得，关身事半空。浮生能几许，莫惜醉春风。
<br>
<br>
<br>
<br>&nbsp;&nbsp; 卷603_36 【银州北书事】许棠 
<br>
<br>南辞采石远，北背乞银深。碛路虽多险，江人不废吟。 
<br>雕依孤堠立，鸥向迥沙沈。因共边人熟，行行起战心。
<br>
<br>
<br>
<br>&nbsp;&nbsp; 卷603_37 【寄赵能卿】许棠 
<br>
<br>我命同君命，君诗似我诗。俱无中道计，各失半生期。 
<br>素业沧江远，清时白发垂。蹉跎一如此，何处卜栖迟。
<br>
<br>
<br>
<br>&nbsp;&nbsp; 卷603_38 【夏州道中】许棠 
<br>
<br>茫茫沙漠广，渐远赫连城。堡迥烽相见，河移浪旋生。 
<br>无蝉嘶折柳，有寇似防兵。不耐饥寒迫，终谁至此行。
<br>
<br>
<br>
<br>&nbsp;&nbsp; 卷603_39 【经故杨太尉旧居】许棠 
<br>
<br>在汉信垂功，于唐道更隆。一川留古迹，多代仰高风。 
<br>树折巢堕鸟，阶荒草覆虫。行人过岂少，独驻夕阳中。
<br>
<br>
<br>
<br>&nbsp;&nbsp; 卷603_40 【东归次采石江】许棠 
<br>
<br>东下经牛渚，依然是故关。客程临岸尽，乡思入鸥闲。 
<br>雨涨巴来浪，云增楚际山。渔翁知未达，相顾不开颜。
<br>
<br>
<br>
<br>&nbsp;&nbsp; 卷603_41 【陇上书事】许棠 
<br>
<br>城叠连云壑，人家似隐居。树飞鹦鹉众，川下鶺鴒疏。 
<br>滴梦关山雨，资餐陇水鱼。谁知江徼客，此景倍相于。
<br>
<br>
<br>
<br>&nbsp;&nbsp; 卷603_42 【陈情献江西李常侍五首】许棠 
<br>
<br>二十二三年，游秦复滞燕。徒陪群彦后，自苦此生前。 
<br>径折啼猿树，岩荒喷月泉。东堂曾受荐，垂白志犹坚。
<br>
<br>淅淅复栖栖，人间只自迷。终年愁远道，到老去何蹊。 
<br>始见红叶落，又闻黄鸟啼。不因趋大旆，谁肯暂提携。
<br>
<br>童蒙即苦辛，未识杏园春。谩倚无为日，还成不偶人。 
<br>乡程长恨远，旅梦亦愁贫。天地虽云广，殊难寄此身。
<br>
<br>春闱久已滞，秋赋又逢停。选士疑长阻，伤时自不宁。 
<br>秦城还逐梦，楚徼影随形。此去吟虽苦，何人更肯听。
<br>
<br>孤立时全塞，求名势转难。身多离下国，分合阻长安。 
<br>越鸟啼春早，蛮花送雨寒。丘门沾顾重，未别欲阑干。
<br>
<br>
<br>
<br>&nbsp;&nbsp; 卷603_43 【经八合坂】许棠 
<br>
<br>蹑险入高空，初疑势不穷。又缘千嶂尽，还共七盘同。 
<br>下辨东流水，平随北去鸿。天然无此道，应免患穷通。
<br>
<br>
<br>
<br>&nbsp;&nbsp; 卷603_44 【送友人北游】许棠 
<br>
<br>北出阴关去，何人肯待君。无青山拥晋，半浊水通汾。 
<br>雁塞虽多雁，云州却少云。兹游殊不恶，莫恨暂离群。
<br>
<br>
<br>
<br>&nbsp;&nbsp; 卷603_45 【登凌歊台】许棠 
<br>
<br>平芜望已极，况复倚凌歊。江截吴山断，天临楚泽遥。 
<br>云帆高出树，水市迥分桥。立久斜阳尽，无言似寂寥。
<br>
<br>
<br>
<br>&nbsp;&nbsp; 卷603_46 【曲江三月三日】许棠 
<br>
<br>满国赏芳辰，飞蹄复走轮。好花皆折尽，明日恐无春。 
<br>鸟避连云幄，鱼惊远浪尘。如何当此节，独自作愁人。
<br>
<br>
<br>
<br>&nbsp;&nbsp; 卷603_47 【赠栖白上人】许棠 
<br>
<br>闲身却不闲，日日对天颜。已住城中寺，难归海上山。 
<br>诗传华夏外，偈布市朝间。欲问空门事，空门岂有关。
<br>
<br>
<br>
<br>&nbsp;&nbsp; 卷603_48 【野步】许棠 
<br>
<br>闲赏步易远，野吟声自高。路无人到迹，林有鹤遗毛。 
<br>物外趣都别，尘中心枉劳。沿溪收堕果，坐石唤饥猱。
<br>
<br>
<br>
<br>&nbsp;&nbsp; 卷603_49 【过湍沟谷】许棠 
<br>
<br>西去穷胡处，岩崖境不常。石形相对耸，天势一条长。 
<br>栈底鸣流水，林端敛夕阳。虽随兵马至，未免畏豺狼。
<br>
<br>
<br>
<br>&nbsp;&nbsp; 卷603_50 【送友人游蜀】许棠 
<br>
<br>巴兴千万寻，此去若为心。蟋蟀既将定，弥猴应正吟。 
<br>剑门秋断雁，褒谷夜多砧。自古西南路，艰难直至今。
<br>
<br>
<br>
<br>&nbsp;&nbsp; 卷603_51 【题秦州城】许棠 
<br>
<br>圣泽滋遐徼，河堤四向通。大荒收虏帐，遗土复秦风。 
<br>乱烧迷归路，遥山似梦中。此时怀感切，极目思无穷。
<br>
<br>
<br>
<br>&nbsp;&nbsp; 卷603_52 【寄敬亭山清越上人】许棠 
<br>
<br>南朝山半寺，谢脁故乡邻。岭上非无主，秋诗复有人。 
<br>高禅星月近，野火虎狼驯。旧许陪闲社，终应待此身。
<br>
<br>
<br>
<br>&nbsp;&nbsp; 卷603_53 【秋江霁望】许棠 
<br>
<br>高秋偏入望，霁景倍关情。落木满江水，离人怀渭城。 
<br>山高孤戍断，野极暮天平。渔父时相问，羞真道姓名。
<br>
<br>
<br>
<br>&nbsp;&nbsp; 卷603_54 【陇州旅中书事寄李中丞】许棠 
<br>
<br>三伏客吟过，长安未拟还。蛩声秋不动，燕别思仍闲。 
<br>乱叶随寒雨，孤蟾起暮关。经时高岭外，来往旆旌间。
<br>
<br>
<br>
<br>&nbsp;&nbsp; 卷603_55 【秋日归旧山】许棠 
<br>
<br>山云蝉满树，欲住更何安。上国回将晚，孤峰别自难。 
<br>碛遥鸿未到，江近夜先寒。泉石虽堪恋，行人不愿看。
<br>
<br>
<br>
<br>&nbsp;&nbsp; 卷603_56 【下黄耳盘】许棠 
<br>
<br>独下黄盘路，多虞部落连。云晴仍著地，树古自参天。 
<br>乱鸟飞人上，惊麋起马前。行行无郡邑，唯见虎狼烟。
<br>
<br>
<br>
<br>&nbsp;&nbsp; 卷603_57 【旅怀】许棠 
<br>
<br>终年唯旅舍，只似已无家。白发除还出，丹霄去转赊。 
<br>夏游穷塞路，春醉负秦花。应是穹苍意，空教老若耶。
<br>
<br>
<br>
<br>&nbsp;&nbsp; 卷603_58 【题金山寺】许棠 
<br>
<br>四面波涛匝，中楼日月邻。上穷如出世，下瞷忽惊神。 
<br>刹碍长空鸟，船通外国人。房房皆叠石，风扫永无尘。
<br>
<br>
<br>
<br>&nbsp;&nbsp; 卷603_59 【送王侍御赴宣城】许棠 
<br>
<br>朝回离九陌，岛外赏残春。经宿留闲客，看云作主人。 
<br>时清难议隐，位重亦甘贫。岩洞真仙境，应休别卧邻。
<br>
<br>
<br>
<br>&nbsp;&nbsp; 卷603_60 【题汧湖二首】许棠 
<br>
<br>偶得湖中趣，都忘陇坻愁。边声风下雁，楚思浪移舟。 
<br>静极亭连寺，凉多岛近楼。吟游终不厌，还似曲江头。
<br>
<br>陇首时无事，湖边日纵吟。游鱼来复去，浴鸟出还沉。 
<br>蜃气藏孤屿，波光到远林。无人见垂钓，暗起洞庭心。
<br>
<br>
<br>
<br>&nbsp;&nbsp; 卷603_61 【宿青山馆】许棠 
<br>
<br>下马青山下，无言有所思。云藏李白墓，苔暗谢公诗。 
<br>烈烧飞荒野，栖凫宿广陂。东来与西去，皆是不闲时。
<br>
<br>
<br>
<br>&nbsp;&nbsp; 卷603_62 【宿同州厉评事旧业寄华下】许棠 
<br>
<br>从戎依远地，无日见家山。地近风沙处，城当甸服间。 
<br>阻河通渭水，曲苑带秦关。待月登楼夜，何人相伴闲。
<br>
<br>
<br>
<br>&nbsp;&nbsp; 卷603_63 【闻蝉十二韵】许棠 
<br>
<br>造化生微物，常能应候鸣。初离何处树，又发去年声。 
<br>未蜕唯愁动，才飞似解惊。闻来邻海徼，恨起过边城。 
<br>骚屑随风远，悠扬类雪轻。报秋凉渐至，嘶月思偏清。 
<br>互默疑相答，微摇似欲行。繁音人已厌，朽壳蚁犹争。 
<br>朝士严冠饰，宫嫔逞鬓名。乱依西日噪，多引北归情。 
<br>筱露凝潜吸，蛛丝忽迸萦。此时吟立者，不觉万愁生。
<br>
<br>
<br>
<br>&nbsp;&nbsp; 卷603_64 【冬杪归陵阳别业五首】许棠 
<br>
<br>无媒归别业，所向自乖心。闾里故人少，田园荒草深。 
<br>浪翻全失岸，竹迸别成林。鸥鸟犹相识，时来听苦吟。
<br>
<br>眠云终未遂，策马暂休期。上国劳魂梦，中心甚别离。 
<br>冰封岩溜断，雪压砌松欹。骨肉嗟名晚，看归却泪垂。
<br>
<br>学剑虽无术，吟诗似有魔。已贫甘事晚，临老爱闲多。 
<br>鸡犬唯随鹿，儿童只衣蓑。时因寻野叟，狂醉复狂歌。
<br>
<br>乡国乱离后，交亲半旅游。远闻诚可念，归见岂无愁。 
<br>败苇迷荒径，寒蓑没坏舟。衡门终不掩，倚杖看波流。
<br>
<br>游秦复滞燕，不觉近衰年。旅貌同柴毁，行衣对骨穿。 
<br>篱寒多啄雀，木落断浮烟。楚夜闻鸣雁，犹疑在塞天。
<br>
<br>
<br>
<br>&nbsp;&nbsp; 卷603_65 【送王侍御赴宣城（一作赴越城令）】许棠 
<br>
<br>戴豸却驱鸡，东南上句溪。路过金谷口，帆转石城西。 
<br>水树连天暗，山禽绕郡啼。江人谙旧化，那复俟招携。
<br>
<br>
<br>
<br>&nbsp;&nbsp; 卷603_66 【春日乌延道中】许棠 
<br>
<br>边穷厄未穷，复此逐归鸿。去路多相似，行人半不同。 
<br>山川藏北狄，草木背东风。虚负男儿志，无因立战功。
<br>
<br>
<br>
<br>&nbsp;&nbsp; 卷603_67 【寄华阴刘拾遗】许棠 
<br>
<br>坚心持谏诤，自古亦艰难。寄邑虽行化，眠云似去官。 
<br>河分中野断，岳入半天寒。瀑布冰成日，谁陪吟复看。
<br>
<br>
<br>
<br>&nbsp;&nbsp; 卷603_68 【忆江南】许棠 
<br>
<br>南楚西秦远，名迟别岁深。欲归难遂去，闲忆自成吟。 
<br>雷电闲倾雨，猿猱斗堕林。眠云机尚在，未忍负初心。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷604_1 【送前汝州李侍御罢归宣城】许棠 
<br>
<br>吟诗早得名，戴豸又加荣。下国闲归去，他人少此情。 
<br>云移寒峤出，烧夹夜江明。重引池塘思，还登谢脁城。
<br>
<br>
<br>&nbsp;&nbsp; 卷604_2 【失题（一作送前汝州李侍御罢归宣城第二首）】许棠 
<br>
<br>独夜长城下，孤吟近北辰。半天初去雁，穷碛远来人。 
<br>月黯氛埃积，风膻帐幕邻。惟闻防虏寇，不语暗伤神。
<br>
<br>
<br>
<br>&nbsp;&nbsp; 卷604_3 【送裴拾遗宰下邽（一作赴畿令）】许棠 
<br>
<br>受谪因廷谏，兹行不出关。直庐辞玉陛，上马向仙山。 
<br>地古桑麻广，城偏仆御闲。县斋高枕卧，犹梦犯天颜。
<br>
<br>
<br>
<br>&nbsp;&nbsp; 卷604_4 【隗嚣宫晚望】许棠 
<br>
<br>西顾伊兰近，方惊滞极边。水随空谷转，山向夕阳偏。 
<br>碛鸟多依地，胡云不满天。秋风动衰草，只觉犬羊膻。
<br>
<br>
<br>
<br>&nbsp;&nbsp; 卷604_5 【江上行】许棠 
<br>
<br>片席随高鸟，连天积浪间。苇宽云不匝，风广雨无闲。 
<br>戍影临孤浦，潮痕在半山。东原归未得，荏苒滞江关。
<br>
<br>
<br>
<br>&nbsp;&nbsp; 卷604_6 【登山】许棠 
<br>
<br>信步上鸟道，不知身忽高。近空无世界，当楚见波涛。 
<br>顶峭松多瘦，崖悬石尽牢。猕猴呼独散，隔水向人号。
<br>
<br>
<br>
<br>&nbsp;&nbsp; 卷604_7 【哭宣城元征君】许棠 
<br>
<br>高眠终不起，远趣固难知。琴剑今无主，园林旧许谁。 
<br>苔封僧坐石，苇涨鹤翘池。后代传青史，方钦道德垂。
<br>
<br>
<br>
<br>&nbsp;&nbsp; 卷604_8 【寄建州姚员外】许棠 
<br>
<br>诬谮遭遐谪，明君即自知。乡遥辞剑外，身独向天涯。 
<br>岭堠蛮云积，闽空瘴雨垂。南来终不遂，日探北归期。
<br>
<br>
<br>
<br>&nbsp;&nbsp; 卷604_9 【送厉校书从事凤翔】许棠 
<br>
<br>赴辟依丞相，超荣事岂同。城池当陇右，山水是关中。 
<br>日有来巴使，秋高出塞鸿。旬休随大旆，应到九成宫。
<br>
<br>
<br>
<br>&nbsp;&nbsp; 卷604_10 【春夜同厉文学先辈会宿】许棠 
<br>
<br>江汉久分路，京关重聚吟。更为他夜约，方尽昔年心。 
<br>月隔明河远，花藏宿鸟深。无眠将及曙，多是说山阴。
<br>
<br>
<br>
<br>&nbsp;&nbsp; 卷604_11 【长安书情】许棠 
<br>
<br>疏散过闲人，同人不在秦。近来惊白发，方解惜青春。 
<br>僻寺居将遍，权门到绝因。行藏如此辈，何以谓谋身。
<br>
<br>
<br>
<br>&nbsp;&nbsp; 卷604_12 【过故洛城】许棠 
<br>
<br>七百数还穷，城池一旦空。夕阳唯照草，危堞不胜风。 
<br>岸断河声别，田荒野色同。去来皆过客，何处问遗宫。
<br>
<br>
<br>
<br>&nbsp;&nbsp; 卷604_13 【寄庐山贾处士】许棠 
<br>
<br>时泰亦高眠，人皆谓不然。穷经休望辟，饵术止期仙。 
<br>彭蠡波涵月，炉峰雪照天。常闻风雨夜，到晓在渔船。
<br>
<br>
<br>
<br>&nbsp;&nbsp; 卷604_14 【下第东归留别郑侍郎】许棠 
<br>
<br>无才副至公，岂是命难通。分合吟诗老，家宜逐浪空。 
<br>别心悬阙下，归念极吴东。唯畏重回日，初情恐不同。
<br>
<br>
<br>
<br>&nbsp;&nbsp; 卷604_15 【泗上早发】许棠 
<br>
<br>独起无人见，长河夜泛时。平芜疑自动，落月似相随。 
<br>楚外离空早，关西去已迟。渔歌闻不绝，却轸洞庭思。
<br>
<br>
<br>
<br>&nbsp;&nbsp; 卷604_16 【赠天台僧】许棠 
<br>
<br>赤城霞外寺，不忘旧登年。石上吟分海，楼中语近天。 
<br>重游空有梦，再隐定无缘。独夜休行道，星辰静照禅。
<br>
<br>
<br>
<br>&nbsp;&nbsp; 卷604_17 【冬夜与友人会宿】许棠 
<br>
<br>君初离雁塞，我久滞雕阴。隔闰俱劳梦，通宵各话心。 
<br>禁风吹漏出，原树映星沉。白昼常多事，无妨到晓吟。
<br>
<br>
<br>
<br>&nbsp;&nbsp; 卷604_18 【送元遂上人归吴中】许棠 
<br>
<br>落发在王畿，承恩著紫衣。印心谁受请，讲疏自携归。 
<br>泛浦龙惊锡，禅云虎绕扉。吴中知久别，庵树想成围。
<br>
<br>
<br>
<br>&nbsp;&nbsp; 卷604_19 【赠志空上人】许棠 
<br>
<br>了了在心中，南宗与北宗。行高无外染，骨瘦是真容。 
<br>饭野盂埋雪，禅云杖倚松。常修不住性，必拟老何峰。
<br>
<br>
<br>
<br>&nbsp;&nbsp; 卷604_20 【边城晚望】许棠 
<br>
<br>广漠杳无穷，孤城四面空。马行高碛上，日堕迥沙中。 
<br>逼晓人移帐，当川树列风。迢迢河外路，知直去崆峒。
<br>
<br>
<br>
<br>&nbsp;&nbsp; 卷604_21 【汴上暮秋】许棠 
<br>
<br>独立长堤上，西风满客衣。日临秋草广，山接远天微。 
<br>岸叶随波尽，沙云与鸟飞。秦人宁有素，去意自知归。
<br>
<br>
<br>
<br>&nbsp;&nbsp; 卷604_22 【春日言怀】许棠 
<br>
<br>东风万物新，独未到幽人。赋命自多蹇，阳和非不均。 
<br>五陵三月暮，百越一家贫。早误闲眠处，无愁异此身。
<br>
<br>
<br>
<br>&nbsp;&nbsp; 卷604_23 【奉天寒食书事】许棠 
<br>
<br>处处无烟火，人家似暂空。晓林花落雨，寒谷鸟啼风。 
<br>故里芳洲外，残春甸服中。谁知独西去，步步泣途穷。
<br>
<br>
<br>
<br>&nbsp;&nbsp; 卷604_24 【长安寓居】许棠 
<br>
<br>贫寄帝城居，交朋日自疏。愁迎离碛雁，梦逐出关书。 
<br>经雨蝉声尽，兼风杵韵馀。谁知江徼塞，所忆在樵渔。
<br>
<br>
<br>
<br>&nbsp;&nbsp; 卷604_25 【写怀】许棠 
<br>
<br>此生居此世，堪笑复堪悲。在处有岐路，何人无别离。 
<br>长当多难日，愁过少年时。穷达都判了，休闲镊白髭。
<br>
<br>
<br>
<br>&nbsp;&nbsp; 卷604_26 【白菊】许棠 
<br>
<br>所尚雪霜姿，非关落帽期。香飘风外别，影到月中疑。 
<br>发在林凋后，繁当露冷时。人间稀有此，自古乃无诗。
<br>
<br>
<br>
<br>&nbsp;&nbsp; 卷604_27 【中秋夜对月】许棠 
<br>
<br>月月势皆圆，中秋朗最偏。万方期一夕，到晓是经年。 
<br>影蔽星芒尽，光分物状全。惟应苦吟者，目断向遥天。
<br>
<br>
<br>
<br>&nbsp;&nbsp; 卷604_28 【陪郢州张员外宴白雪楼】许棠 
<br>
<br>高情日日闲，多宴雪楼间。洒槛江干雨，当筵天际山。 
<br>带帆分浪色，驻乐话朝班。岂料羁浮者，樽前得解颜。
<br>
<br>
<br>
<br>&nbsp;&nbsp; 卷604_29 【和薛侍御题兴善寺松】许棠 
<br>
<br>何年劚到城，满国响高名。半寺阴常匝，邻坊景亦清。 
<br>代多无朽势，风定有馀声。自得天然状，非同涧底生。
<br>
<br>
<br>
<br>&nbsp;&nbsp; 卷604_30 【题郑侍郎岩隐十韵】许棠 
<br>
<br>朝退常归隐，真修大隐情。园林应得趣，岩谷自为名。 
<br>野步难寻寺，闲吟少在城。树藏幽洞黑，花照远村明。 
<br>海石分湖路，风泉递雨声。性高怜散逸，官达厌公卿。 
<br>架引藤重长，阶延笋迸生。青门无到客，紫阁有来莺。 
<br>物外身虽隐，区中望本清。终难依此境，坐卧避钧衡。
<br>
<br>
<br>
<br>&nbsp;&nbsp; 卷604_31 【宿灵山兰若】许棠 
<br>
<br>江心天半寺，一夕万缘空。地出浮云上，星摇积浪中。 
<br>滴沤垂阁雨，吹桧送帆风。旦夕闻清磬，唯应是钓翁。
<br>
<br>
<br>
<br>&nbsp;&nbsp; 卷604_32 【亲仁里双鹭】许棠 
<br>
<br>双去双来日已频，只应知我是江人。对欹雪顶思寻水， 
<br>更振霜翎恐染尘。三楚几时初失侣，五陵何树又栖身。 
<br>天然不与凡禽类，傍砌听吟性自驯。
<br>
<br>
<br>
<br>&nbsp;&nbsp; 卷604_33 【成纪书事二首】许棠 
<br>
<br>东吴远别客西秦，怀旧伤时暗洒巾。满野多成无主冢， 
<br>防边半是异乡人。山河再阔千馀里，城市曾经一百春。 
<br>闲与将军议戎事，伊兰犹未绝胡尘。
<br>
<br>蹉跎远入犬羊中，荏苒将成白首翁。三楚田园归未得， 
<br>五原岐路去无穷。天垂大野雕盘草，月落孤城角啸风。 
<br>难问开元向前事，依稀犹认隗嚣宫。
<br>
<br>
<br>
<br>&nbsp;&nbsp; 卷604_34 【秦中遇友人】许棠 
<br>
<br>半生南走复西驰，愁过杨朱罢泣岐。远梦亦羞归海徼， 
<br>贫游多是滞边陲。胡云不聚风无定，陇路难行栈更危。 
<br>旦暮唯闻语征战，看看已欲废吟诗。
<br>
<br>
<br>
<br>&nbsp;&nbsp; 卷604_35 【过分水岭】许棠 
<br>
<br>陇山高共鸟行齐，瞰险盘空甚蹑梯。云势崩腾时向背， 
<br>水声呜咽若东西。风兼雨气吹人面，石带冰棱碍马蹄。 
<br>此去秦川无别路，隔崖穷谷却难迷。
<br>
<br>
<br>
<br>&nbsp;&nbsp; 卷604_36 【讲德陈情上淮南李仆射八首】许棠 
<br>
<br>天降贤人佐圣时，自然声教满华夷。英明不独中朝仰， 
<br>清重兼闻外国知。凉夜酒醒多对月，晓庭公退半吟诗。 
<br>梁城东下虽经战，风俗犹传守旧规。
<br>
<br>多朝轩冕冠乾坤，四海皆推圣最尊。楚玉已曾分卞玉， 
<br>膺门依旧是龙门。筵开乐振高云动，城掩鼙收落日昏。 
<br>尝念苍生如赤子，九州无处不沾恩。
<br>
<br>未领春闱望早清，况联戎阃控强兵。风威遍布江山静， 
<br>教化高同日月明。九郡竟歌兼煮海，四方皆得共和羹。 
<br>东南自此全无事，只为期年政已成。
<br>
<br>帝念淮壖疫疹频，牢笼山海委名臣。古来比德由无侣， 
<br>当代同途岂有人。夜宴独吟梁苑月，朝游重见广陵春。 
<br>多年疲瘵全苏息，须到讴谣日满秦。
<br>
<br>三纪吟诗望一名，丹霄待得白头成。已期到老还沾禄， 
<br>无复偷闲却养生。当宴每垂听乐泪，望云长起忆山情。 
<br>朱门旧是登龙客，初脱鱼鳞胆尚惊。
<br>
<br>东来淮海拜旌旟，不把公卿一字书。曾侍晚斋吟对雪， 
<br>又容华馆食兼鱼。孤微自省恩非次，际会谁知分有馀。 
<br>唯耻旧桥题处在，荣归无计似相如。
<br>
<br>平生南北逐蓬飘，待得名成鬓已凋。寒浦一从抛钓艇， 
<br>旧林无处认风飙。程途虽喜关河尽，时节犹惊骨肉遥。 
<br>愁策羸蹄更归去，乱山流水满翻潮。
<br>
<br>丹霄空把桂枝归，白首依前着布衣。当路公卿谁见待， 
<br>故乡亲爱自疑非。东风乍喜还沧海，栖旅终愁出翠微。 
<br>应念无媒居选限，二年须更守渔矶。
<br>
<br>
<br>
<br>&nbsp;&nbsp; 卷604_37 【献独孤尚书】许棠 
<br>
<br>虚抛南楚滞西秦，白首依前衣白身。退鹢已经三十载， 
<br>登龙曾见一千人。魂离为役诗篇苦，泪竭缘嗟骨相贫。 
<br>今日鞠躬高旆下，欲倾肝胆杳无因。
<br>
<br>
<br>
<br>&nbsp;&nbsp; 卷604_38 【将过单于】许棠 
<br>
<br>荒碛连天堡戍稀，日忧蕃寇却忘机。江山不到处皆到， 
<br>陇雁已归时未归。行李亦须携战器，趋迎当便著戎衣。 
<br>并州去路殊迢递，风雨何当达近畿。
<br>
<br>
<br>
<br>&nbsp;&nbsp; 卷604_39 【贞女祠】许棠 
<br>
<br>何穴藏贞骨，荒祠见旧颜。精灵应自在，云雨不相关。 
<br>落石泉多咽，无风树尽闲。唯疑千古后，为瑞向人间。
<br>
<br>
<br>
<br>&nbsp;&nbsp; 卷604_40 【宿华山】许棠 
<br>
<br>异境良难测，非仙岂合游。星辰方满岳，风雨忽移舟。 
<br>喷月泉垂壁，栖松鹤在楼。因知修养处，不必在嵩丘。
<br>
<br>
<br>
<br>&nbsp;&nbsp; 卷604_41 【送张员外西川从事】许棠 
<br>
<br>为郎不入朝，自是赴嘉招。豸角初离首，金章已在腰。 
<br>剑横阴绿野，栈响近丹霄。迎驿应相续，悬愁去路遥。
<br>
<br>
<br>
<br>&nbsp;&nbsp; 卷604_42 【题慈恩寺元遂上人院】许棠 
<br>
<br>竹槛匝回廊，城中似外方。月云开作片，枝鸟立成行。 
<br>径接河源润，庭容塔影凉。天台频去说，谁占最高房。
<br>
<br>
<br>
<br>&nbsp;&nbsp; 卷604_43 【送杜仓曹往沧洲觐叔常侍】许棠 
<br>
<br>浮阳横巨浸，南巷拥旌旃。别带秦城雨，行闻魏国蝉。 
<br>碛鸿来每后，朝日见常先。东鄙云霞广，高林间水天。
<br>
<br>
<br>
<br>&nbsp;&nbsp; 卷604_44 【雕阴道中作】许棠 
<br>
<br>五月绥州北，途程少郁蒸。马依膻草聚，人抱浊河澄。 
<br>迹固长城垒，冤深太子陵。往来经此地，悲苦有谁能。
<br>
<br>
<br>
<br>&nbsp;&nbsp; 卷604_45 【留别从弟郴】许棠 
<br>
<br>同承太岳胤，俱值太平时。丹陛怀趋计，沧洲负去期。 
<br>久贫成蹭蹬，多病惜支离。宗分兼交分，吾知汝亦知。
<br>
<br>
<br>
<br>&nbsp;&nbsp; 卷604_46 【寻山】许棠 
<br>
<br>蹑履复支筇，深山草木中。隔溪遥避虎，当坞忽闻钟。 
<br>落叶多相似，幽禽半不同。群猱呼却散，如此异林翁。
<br>
<br>
<br>
<br>&nbsp;&nbsp; 卷604_47 【送徐侍御充南诏判官】许棠 
<br>
<br>西去安夷落，乘轺从节行。彤庭传圣旨，异域化戎情。 
<br>瘴路穷巴徼，蛮川过峤城。地偏风自杂，天漏月稀明。 
<br>危栈连空动，长江到底清。笑宜防狒狒，言好听猩猩。 
<br>抚论如敦行，归情自合盟。回期佩印绶，何更见新正。
<br>
<br>
<br>
<br>&nbsp;&nbsp; 卷604_48 【送省玄上人归江东】许棠 
<br>
<br>释律周儒礼，严持用戒身。安禅思剡石，留偈别都人。 
<br>雨合吴江黑，潮移海路新。瓶盂自此去，应不更还秦。
<br>
<br>
<br>
<br>&nbsp;&nbsp; 卷604_49 【送刘校书游东鲁】许棠 
<br>
<br>内阁劳雠校，东邦忽纵游。才偏精二雅，分合遇诸侯。 
<br>暗海龟蒙雨，连空赵魏秋。如经麟见处，驻马瞰荒丘。
<br>
<br>
<br>
<br>&nbsp;&nbsp; 卷604_50 【送金吾侍御奉使日东】许棠 
<br>
<br>还乡兼作使，到日倍荣亲。向化虽多国，如公有几人。 
<br>孤山无返照，积水合苍旻。膝下知难住，金章已系身。
<br>
<br>
<br>
<br>&nbsp;&nbsp; 卷604_51 【题甘露寺】许棠 
<br>
<br>丹槛拂丹霄，人寰下瞰遥。何年增造化，万古出尘嚣。 
<br>地势盘三楚，江声换几朝。满栏皆异药，到顶尽飞桥。 
<br>泽广方云梦，山孤数沃焦。中宵霞始散，经腊木稀凋。 
<br>铎动天风度，窗明海气消。带鼙分迥堞，当日辨翻潮。 
<br>鸟去沉葭菼，帆来映泬。浮生自多事，无计免回镳。
<br>
<br>
<br>
<br>&nbsp;&nbsp; 卷604_52 【冬夜怀真里友人会宿】许棠 
<br>
<br>静语与高吟，搜神又爽心。各来依帝里，相对似山阴。 
<br>漏永星河没，堂寒月彩深。从容不易到，莫惜曙钟侵。
<br>
<br>
<br>
<br>&nbsp;&nbsp; 卷604_53 【陪友人夏夜对月】许棠 
<br>
<br>后伏中宵月，高秋满魄齐。轮移仙掌外，影下玉绳西。 
<br>蝉雀飞多误，星萤出自迷。烦蒸惊顿绝，吟玩畏闻鸡。
<br>
<br>
<br>
<br>&nbsp;&nbsp; 卷604_54 【送从弟筹任告成尉】许棠 
<br>
<br>海上从戎罢，嵩阳佐县初。故人皆羡去，吾祖旧曾居。 
<br>地古多生药，溪灵不聚鱼。唯应寻隐者，闲寺讲仙书。
<br>
<br>
<br>
<br>&nbsp;&nbsp; 卷604_55 【秋日陪陆校书游玉泉】许棠 
<br>
<br>共爱泉源异，频来不觉劳。散光垂草细，繁响出风高。 
<br>沫滞潭花片，沙遗浴鸟毛。尘间喧与闷，须向此中逃。
<br>
<br>
<br>
<br>&nbsp;&nbsp; 卷604_56 【送防州邬员外】许棠 
<br>
<br>千溪与万嶂，缭绕复峥嵘。太守劳车马，何从驻旆旌。 
<br>椒香近满郭，漆货远通京。唯涤双尘耳，东南听政声。
<br>
<br>
<br>
<br>&nbsp;&nbsp; 卷604_57 【过穆陵关】许棠 
<br>
<br>荒关无守吏，亦耻白衣过。地广人耕绝，天寒雁下多。 
<br>东西方自感，雨雪更相和。日暮聊摅思，摇鞭一放歌。
<br>
<br>
<br>
<br>&nbsp;&nbsp; 卷604_58 【江上遇友人】许棠 
<br>
<br>阙下分离日，杏园花半开。江边相值夜，榆塞雁初来。 
<br>坐久河沉斗，吟长月浸杯。鲈鱼非不恋，共有客程催。
<br>
<br>
<br>
<br>&nbsp;&nbsp; 卷604_59 【忆宛陵旧居】许棠 
<br>
<br>旧忆陵阳北，林园近板桥。江晴帆影满，野迥鹤声遥。 
<br>岛径通山市，汀扉上海潮。秦城归去梦，夜夜到渔樵。
<br>
<br>
<br>
<br>&nbsp;&nbsp; 卷604_60 【题闻琴馆】许棠 
<br>
<br>城非宓贱邑，馆亦号闻琴。乃是前贤意，常留化俗心。 
<br>代公存绿绮，谁更寄清音。此迹应无改，寥寥毕古今。
<br>
<br>
<br>
<br>&nbsp;&nbsp; 卷604_61 【寄江上弟妹】许棠 
<br>
<br>无成归未得，不是不谋归。垂老登云路，犹胜守钓矶。 
<br>大荒身去数，穷海信来稀。孤立皆难进，非关命独违。
<br>
<br>
<br>
<br>&nbsp;&nbsp; 卷604_62 【题李昌符丰乐幽居】许棠 
<br>
<br>诗家依阙下，野景似山中。兰菊俱含露，杉梧为奏风。 
<br>破门韦曲对，浅岸御沟通。莫叹连年屈，君须遇至公。
<br>
<br>
<br>
<br>&nbsp;&nbsp; 卷604_63 【青山晚望】许棠 
<br>
<br>昔人怀感处，此地倍魂消。四海经摇落，三吴正寂寥。 
<br>风移残烧远，帆带夕阳遥。欲继前贤迹，谁能似隐招。
<br>
<br>
<br>
<br>&nbsp;&nbsp; 卷604_64 【宣城送进士郑徽赴举】许棠 
<br>
<br>长安去是归，上马肯沾衣。水国车通少，秦人楚荐稀。 
<br>鸿方离北鄙，叶下已西畿。好整丹霄步，知音在紫微。
<br>
<br>
<br>
<br>&nbsp;&nbsp; 卷604_65 【言怀】许棠 
<br>
<br>万事不关心，终朝但苦吟。久贫惭负债，渐老爱山深。 
<br>日月销天外，帆樯弃海阴。荣枯应已定，无复系浮沉。
<br>
<br>
<br>
<br>&nbsp;&nbsp; 卷604_66 【汴河十二韵】许棠 
<br>
<br>昔年开汴水，元应别有由。或兼通楚塞，宁独为扬州。 
<br>直断平芜色，横分积石流。所思千里便，岂计万方忧。 
<br>首甚资功济，终难弭宴游。空怀龙舸下，不见锦帆收。 
<br>浪倒长汀柳，风欹远岸楼。奔逾怀许竭，澄彻泗滨休。 
<br>路要多行客，鱼稀少钓舟。日开天际晚，雁合碛西秋。 
<br>一派注沧海，几人生白头。常期身事毕，于此泳东浮。
<br>
<br>
<br>
<br>&nbsp;&nbsp; 卷604_67 【旅中送人归九华】许棠 
<br>
<br>分与仙山背，多年负翠微。无因随鹿去，只是送人归。 
<br>顶木晴摩日，根岚晓润衣。会于猿鸟外，相对掩高扉。
<br>
<br>
<br>
<br>&nbsp;&nbsp; 卷604_68 【送友人归江南】许棠 
<br>
<br>皇州五更鼓，月落西南维。此时有行客，别我孤舟归。 
<br>上国身无主，下第诚可悲。
<br>
<br>
<br>
<br>&nbsp;&nbsp; 卷604_69 【洞庭湖】许棠 
<br>
<br>空江浩荡景萧然，尽日菰蒲泊钓船。青草浪高三月渡， 
<br>绿杨花扑一溪烟。情多莫举伤春目，愁极兼无买酒钱。 
<br>犹有渔人数家住，不成村落夕阳边。
<br>
<br>
<br>
<br>&nbsp;&nbsp; 卷604_70 【句】许棠 
<br>
<br>晓嶂猿开户，寒湫鹿舐冰。
<br>
<br>当空吟待月，到晚坐看山。（以上见《纪事》）
<br>
<br>一年三领郡，领郡管仙山。（赠段成式，见《语林》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷605_1 【放歌行】邵谒 
<br>
<br>龟为秉灵亡，鱼为弄珠死。心中自有贼，莫怨任公子。 
<br>屈原若不贤，焉得沉湘水。
<br>
<br>
<br>&nbsp;&nbsp; 卷605_2 【长安寒食】邵谒 
<br>
<br>春日照九衢，春风媚罗绮。万骑出都门，拥在香尘里。 
<br>莫辞吊枯骨，千载长如此。安知今日身，不是昔时鬼。 
<br>但看平地游，亦见摧輈死。
<br>
<br>
<br>
<br>&nbsp;&nbsp; 卷605_3 【贞女墓】邵谒 
<br>
<br>生持节操心，死作坚贞鬼。至今坟上春，草木无花卉。
<br>
<br>
<br>
<br>&nbsp;&nbsp; 卷605_4 【自叹】邵谒 
<br>
<br>春蚕未成茧，已贺箱笼实。蟢子徒有丝，终年不成匹。 
<br>每念古人言，有得则有失。我命独如何，憔悴长如一。 
<br>白日九衢中，幽独暗如漆。流泉有枯时，穷贱无尽日。 
<br>惆怅复惆怅，几回新月出。
<br>
<br>
<br>
<br>&nbsp;&nbsp; 卷605_5 【送徐群宰望江】邵谒 
<br>
<br>古人力文学，所务安疲甿。今人力文学，所务惟公卿。 
<br>大贤重邦本，屈迹官武城。劝民勤机杼，自然国用并。 
<br>但见富贵者，知食不知耕。忽尔秋不熟，储廪焉得盈。 
<br>贡艺既精苦，用心必公平。吾道不遗贤，霄汉期芳馨。 
<br>一夫若有德，千古称其英。陶潜虽理邑，崔烈徒台衡。 
<br>浊者必恶清，瞽者必恶明。孤松自有色，岂夺众草荣。 
<br>为刀若不利，焉得宰牛名。为丝若不直，焉得琴上声。 
<br>好去立高节，重来振羽翎。
<br>
<br>
<br>
<br>&nbsp;&nbsp; 卷605_6 【秋夕】邵谒 
<br>
<br>万里凭梦归，骨肉皆在眼。觉来益惆怅，不信长安远。 
<br>人人但为农，我独常逢旱。恶命如漏卮，滴滴添不满。 
<br>天末雁来时，一叫一肠断。
<br>
<br>
<br>
<br>&nbsp;&nbsp; 卷605_7 【览孟东野集】邵谒 
<br>
<br>蚌死留夜光，剑折留锋铓。哲人归大夜，千古传珪璋。 
<br>珪璋遍四海，人伦多变改。题花花已无，玩月月犹在。 
<br>不知天地间，白日几时昧。
<br>
<br>
<br>
<br>&nbsp;&nbsp; 卷605_8 【送友人江行】邵谒 
<br>
<br>送君若浪水，叠叠愁思起。梦魂如月明，相送秋江里。
<br>
<br>
<br>
<br>&nbsp;&nbsp; 卷605_9 【下第有感】邵谒 
<br>
<br>古人有遗言，天地如掌阔。我行三十载，青云路未达。 
<br>尝闻读书者，所贵免征伐。谁知失意时，痛于刃伤骨。 
<br>身如石上草，根蒂浅难活。人人皆爱春，我独愁花发。 
<br>如何归故山，相携采薇蕨。
<br>
<br>
<br>
<br>&nbsp;&nbsp; 卷605_10 【论政】邵谒 
<br>
<br>贤哉三握发，为有天下忧。孙弘不开阁，丙吉宁问牛。 
<br>内政由股肱，外政由诸侯。股肱政若行，诸侯政自修。 
<br>一物不得所，蚁穴满山丘。莫言万木死，不因一叶秋。 
<br>朱云若不直，汉帝终自由。子婴一失国，渭水东悠悠。
<br>
<br>
<br>
<br>&nbsp;&nbsp; 卷605_11 【战城南】邵谒 
<br>
<br>武皇重征伐，战士轻生死。朝争刃上功，暮作泉下鬼。 
<br>悲风吊枯骨，明月照荒垒。千载留长声，呜咽城南水。
<br>
<br>
<br>
<br>&nbsp;&nbsp; 卷605_12 【赠郑殷处士】邵谒 
<br>
<br>善琴不得听，嘉玉不得名。知音既已死，良匠亦未生。 
<br>退居一河湄，山中物景清。鱼沉池水碧，鹤去松枝轻。 
<br>长材靡入用，大厦失巨楹。颜子不得禄，谁谓天道平。
<br>
<br>
<br>
<br>&nbsp;&nbsp; 卷605_13 【古乐府】邵谒 
<br>
<br>对酒弹古琴，弦中发新音。新音不可辨，十指幽怨深。 
<br>妾颜不自保，四时如车轮。不知今夜月，曾照几时人。 
<br>露滴芙蓉香，香销心亦死。良时无可留，残红谢池水。
<br>
<br>
<br>
<br>&nbsp;&nbsp; 卷605_14 【经安容先生旧居】邵谒 
<br>
<br>羽化留遗踪，千载踪难没。一泉岩下水，几度换明月。 
<br>松老不改柯，龙久皆变骨。云雨有归时，鸡犬无还日。 
<br>至今青山中，寂寞桃花发。
<br>
<br>
<br>
<br>&nbsp;&nbsp; 卷605_15 【望行人】邵谒 
<br>
<br>登楼恐不高，及高君已远。云行郎即行，云归郎不返。 
<br>嗟为楼上人，望望不相近。若作辙中泥，不放郎车转。 
<br>白日下西山，望尽妾肠断。
<br>
<br>
<br>
<br>&nbsp;&nbsp; 卷605_16 【岁丰】邵谒 
<br>
<br>皇天降丰年，本忧贫士食。贫士无良畴，安能得稼穑。 
<br>工佣输富家，日落长叹息。为供豪者粮，役尽匹夫力。 
<br>天地莫施恩，施恩强者得。
<br>
<br>
<br>
<br>&nbsp;&nbsp; 卷605_17 【金谷园怀古】邵谒 
<br>
<br>在富莫骄奢，骄奢多自亡。为女莫骋容，骋容多自伤。 
<br>如何金谷园，郁郁椒兰房。昨夜绮罗列，今日池馆荒。 
<br>竹死不变节，花落有馀香。美人抱义死，千载名犹彰。 
<br>娇歌无遗音，明月留清光。浮云易改色，衰草难重芳。 
<br>不学韩侯妇，衔冤报宋王。
<br>
<br>
<br>
<br>&nbsp;&nbsp; 卷605_18 【春日有感】邵谒 
<br>
<br>我心如蘖苦，他见如荠甘。火未到身者，痛楚难共谙。 
<br>但言贫者拙，不言富者贪。谁知苦寒女，力尽为桑蚕。
<br>
<br>
<br>
<br>&nbsp;&nbsp; 卷605_19 【学仙词】邵谒 
<br>
<br>上仙传秘诀，澹薄与无营。炼药□□□，变姓不变形。 
<br>三尸既无累，百虑自不生。是知寸心中，有路通上清。 
<br>祖龙好仙术，烧却黄金精。
<br>
<br>
<br>
<br>&nbsp;&nbsp; 卷605_20 【妓女】邵谒 
<br>
<br>天若许人登，青山高不止。地若许人穷，黄泉深无水。 
<br>量诸造化情，物成皆有以。如何上青冥，视之平若砥。 
<br>日下骋琅玕，空中无罗绮。但见势腾凌，将为长如此。 
<br>炫耀一时间，逡巡九泉里。一种为埃尘，不学堕楼死。
<br>
<br>
<br>
<br>&nbsp;&nbsp; 卷605_21 【寒女行】邵谒 
<br>
<br>寒女命自薄，生来多贱微。家贫人不聘，一身无所归。 
<br>养蚕多苦心，茧熟他人丝。织素徒苦力，素成他人衣。 
<br>青楼富家女，才生便有主。终日著罗绮，何曾识机杼。 
<br>清夜闻歌声，听之泪如雨。他人如何欢，我意又何苦。 
<br>所以问皇天，皇天竟无语。
<br>
<br>
<br>
<br>&nbsp;&nbsp; 卷605_22 【览镜】邵谒 
<br>
<br>一照一回悲，再照颜色衰。日月自流水，不知身老时。 
<br>昨日照红颜，今朝照白丝。白丝与红颜，相去咫尺间。
<br>
<br>
<br>
<br>&nbsp;&nbsp; 卷605_23 【轻薄行】邵谒 
<br>
<br>薄薄身上衣，轻轻浮云质。长安一花开，九陌马蹄疾。 
<br>谁言公子车，不是天上力。
<br>
<br>
<br>
<br>&nbsp;&nbsp; 卷605_24 【苦别离】邵谒 
<br>
<br>十五为君婚，二十入君门。自从入户后，见君长出门。 
<br>朝看相送人，暮看相送人。若遣折杨柳，此地树无根。 
<br>愿为陌上土，得作马蹄尘。愿为曲木枝，得作双车轮。 
<br>安得太行山，移来君马前。
<br>
<br>
<br>
<br>&nbsp;&nbsp; 卷605_25 【览张骞传】邵谒 
<br>
<br>采药不得根，寻河不得源。此时虚白首，徒感武皇恩。 
<br>桑田未闻改，日月曾几昏。仙骨若求得，垄头无新坟。 
<br>不见杜陵草，至今空自繁。
<br>
<br>
<br>
<br>&nbsp;&nbsp; 卷605_26 【白头吟】邵谒 
<br>
<br>汉家天宇阔，日月不暂闲。常将古今骨，裨作北邙山。 
<br>山高势已极，犹自凋朱颜。
<br>
<br>
<br>
<br>&nbsp;&nbsp; 卷605_27 【瞽者叹】邵谒 
<br>
<br>我心岂不平，我目自不明。徒云备双足，天下何由行。
<br>
<br>
<br>
<br>&nbsp;&nbsp; 卷605_28 【送从弟长安下第南归觐亲】邵谒 
<br>
<br>白日不得照，戴天如戴盆。青云未见路，丹车劳出门。 
<br>采薇秦山镇，养亲湘水源。心中岂不切，其如行路难。 
<br>为文清益峻，为心直且安。芝兰未入用，馨香志独存。 
<br>他门种桃李，犹能荫子孙。我家有棠阴，枝叶竟不繁。 
<br>心醉岂因酒，愁多徒见萱。征徒忽告归，执袂殷勤论。 
<br>在鸟终为凤，为鱼须化鲲。富贵岂长守，贫贱宁有根。 
<br>丈夫志不大，何以佐乾坤。昼短疾于箭，早来献天言。 
<br>莫恋苍梧畔，野烟横破村。
<br>
<br>
<br>
<br>&nbsp;&nbsp; 卷605_29 【少年行】邵谒 
<br>
<br>丈夫十八九，胆气欺韩彭。报仇不用剑，辅国不用兵。 
<br>以目为水鉴，以心作权衡。愿君似尧舜，能使天下平。 
<br>何必走马夸弓矢，然后致得人心争。
<br>
<br>
<br>
<br>&nbsp;&nbsp; 卷605_30 【汉宫井】邵谒 
<br>
<br>辘轳声绝离宫静，班姬几度照金井。
<br>梧桐老去残花开，犹似当时美人影。
<br>
<br>
<br>
<br>&nbsp;&nbsp; 卷605_31 【显茂楼】邵谒 
<br>
<br>秦山渭水尚悠悠，如何草树迷宫阙。
<br>繁华朱翠尽东流，唯有望楼对明月。
<br>
<br>
<br>
<br>&nbsp;&nbsp; 卷605_32 【紫阁峰】邵谒 
<br>
<br>壮国山河倚空碧，迥拔烟霞侵太白。
<br>绿崖下视千万寻，青天只据百馀尺。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
