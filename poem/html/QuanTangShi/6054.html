<HTML>
<HEAD>
<TITLE>全唐诗 卷041-044 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷041-044</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷041-044</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6054"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷041-044')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷041-044]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷41_1 【中和乐九章·歌登封第一】卢照邻 
<br>
<br>炎图丧宝，黄历开璿。祖武类帝，宗文配天。 
<br>玉銮垂日，翠华陵烟。东云干吕，南风入弦。 
<br>山称万岁，河庆千年。金绳永结，璧丽长悬。
<br>
<br>
<br>&nbsp;&nbsp; 卷41_2 【中和乐九章·歌明堂第二】卢照邻 
<br>
<br>穆穆圣皇，雍雍明堂。左平右墄，上圆下方。 
<br>调均风雨，制度阴阳。四窗八达，五室九房。 
<br>南通夏火，西瞰秋霜。天子临御，万玉锵锵。
<br>
<br>
<br>
<br>&nbsp;&nbsp; 卷41_3 【中和乐九章·歌东军第三】卢照邻 
<br>
<br>遐哉庙略，赫矣台臣。横戈碣石，倚剑浮津。 
<br>风丘佛箨，日域清尘。岛夷复祀，龙伯来宾。 
<br>休兵宇县，献馘天闉。旆海凯入，耀辉震震。
<br>
<br>
<br>
<br>&nbsp;&nbsp; 卷41_4 【中和乐九章·歌南郊第四】卢照邻 
<br>
<br>虔郊上帝，肃事圆丘。龙驾四牡，鸾旗九斿。 
<br>钟歌晚引，紫炀高浮。日丽苍璧，云飞鸣球。 
<br>皇之庆矣，万寿千秋。
<br>
<br>
<br>
<br>&nbsp;&nbsp; 卷41_5 【中和乐九章·歌中宫第五】卢照邻 
<br>
<br>祥游沙麓，庆洽瑶衣。黄云昼聚，白气宵飞。 
<br>居中履正，禀和体微。仪刑赤县，演教椒闱。 
<br>陶钧万国，丹青四妃。河洲在咏，风化攸归。
<br>
<br>
<br>
<br>&nbsp;&nbsp; 卷41_6 【中和乐九章·歌储宫第六】卢照邻 
<br>
<br>波澄少海，景丽前星。高禖诞圣，甲观升灵。 
<br>承规翠所，问寝瑶庭。宗儒侧席，问道横经。 
<br>山宾皎皎，国胄青青。黄裳元吉，邦家以宁。
<br>
<br>
<br>
<br>&nbsp;&nbsp; 卷41_7 【中和乐九章·歌诸王第七】卢照邻 
<br>
<br>星陈帝子，岳列天孙。义光带砺，象著乾坤。 
<br>我有明德，利建攸存。苴以茅社，锡以牺尊。 
<br>藩屏王室，翼亮尧门。八才两献，夫何足论。
<br>
<br>
<br>
<br>&nbsp;&nbsp; 卷41_8 【中和乐九章·歌公卿第八】卢照邻 
<br>
<br>蹇蹇三事，师师百僚。群龙在职，振鹭盈朝。 
<br>丰金辉首，珮玉鸣腰。青蒲翼翼，丹地翘翘。 
<br>歌云佐汉，捧日匡尧。天工人代，邈邈昭昭。
<br>
<br>
<br>
<br>&nbsp;&nbsp; 卷41_9 【中和乐九章·总歌第九】卢照邻 
<br>
<br>明明天子兮圣德扬，穆穆皇后兮阴化康。 
<br>登若木兮坐明堂，池濛汜兮家扶桑。 
<br>武化偃兮文化昌，礼乐昭兮股肱良。 
<br>君臣已定兮君永无疆，颜子更生兮徒皇皇。 
<br>若有人兮天一方，忠为衣兮信为裳。 
<br>餐白玉兮饮琼芳，心思荃兮路阻长。
<br>
<br>
<br>
<br>&nbsp;&nbsp; 卷41_10 【关山月】卢照邻 
<br>
<br>塞坦通碣石，虏障抵祁连。相思在万里，明月正孤悬。 
<br>影移金岫北，光断玉门前。寄言闺中妇，时看鸿雁天。
<br>
<br>
<br>
<br>&nbsp;&nbsp; 卷41_11 【上之回】卢照邻 
<br>
<br>回中道路险，萧关烽候多。五营屯北地，万乘出西河。 
<br>单于拜玉玺，天子按雕戈。振旅汾川曲，秋风横大歌。
<br>
<br>
<br>
<br>&nbsp;&nbsp; 卷41_12 【紫骝马】卢照邻 
<br>
<br>骝马照金鞍，转战入皋兰。塞门风稍急，长城水正寒。 
<br>雪暗鸣珂重，山长喷玉难。不辞横绝漠，流血几时干。
<br>
<br>
<br>
<br>&nbsp;&nbsp; 卷41_13 【战城南】卢照邻 
<br>
<br>将军出紫塞，冒顿在乌贪。笳喧雁门北，阵翼龙城南。 
<br>雕弓夜宛转，铁骑晓参驔。应须驻白日，为待战方酣。
<br>
<br>
<br>
<br>&nbsp;&nbsp; 卷41_14 【梅花落】卢照邻 
<br>
<br>梅岭花初发，天山雪未开。雪处疑花满，花边似雪回。 
<br>因风入舞袖，杂粉向妆台。匈奴几万里，春至不知来。
<br>
<br>
<br>
<br>&nbsp;&nbsp; 卷41_15 【结客少年场行】卢照邻 
<br>
<br>长安重游侠，洛阳富财雄。玉剑浮云骑，金鞭明月弓。 
<br>斗鸡过渭北，走马向关东。孙宾遥见待，郭解暗相通。 
<br>不受千金爵，谁论万里功。将军下天上，虏骑入云中。 
<br>烽火夜似月，兵气晓成虹。横行徇知己，负羽远从戎。 
<br>龙旌昏朔雾，鸟阵卷胡风。追奔瀚海咽，战罢阴山空。 
<br>归来谢天子，何如马上翁。
<br>
<br>
<br>
<br>&nbsp;&nbsp; 卷41_16 【咏史四首】卢照邻 
<br>
<br>季生昔未达，身辱功不成。髡钳为台隶，灌园变姓名。 
<br>幸逢滕将军，兼遇曹丘生。汉祖广招纳，一朝拜公卿。 
<br>百金孰云重，一诺良匪轻。廷议斩樊哙，群公寂无声。 
<br>处身孤且直，遭时坦而平。丈夫当如此，唯唯何足荣。
<br>
<br>大汉昔云季，小人道遂振。玉帛委奄尹，斧锧婴缙绅。 
<br>邈哉郭先生，卷舒得其真。雍容谢朝廷，谈笑奖人伦。 
<br>在晦不绝俗，处乱不为亲。诸侯不得友，天子不得臣。 
<br>冲情甄负甑，重价折角巾。悠悠天下士，相送洛桥津。 
<br>谁知仙舟上，寂寂无四邻。
<br>
<br>公业负奇志，交结尽才雄。良田四百顷，所食常不充。 
<br>一为侍御史，慷慨说何公。何公何为败，吾谋适不同。 
<br>仲颖恣残忍，废兴良在躬。死人如乱麻，天子如转蓬。 
<br>干戈及黄屋，荆棘生紫宫。郑生运其谋，将以清国戎。 
<br>时来命不遂，脱身归山东。凛凛千载下，穆然怀清风。
<br>
<br>昔有平陵男，姓朱名阿游。直发上冲冠，壮气横三秋。 
<br>愿得斩马剑，先断佞臣头。天子玉槛折，将军丹血流。 
<br>捐生不肯拜，视死其若休。归来教乡里，童蒙远相求。 
<br>弟子数百人，散在十二州。三公不敢吏，五鹿何能酬。 
<br>名与日月悬，义与天壤俦。何必疲执戟，区区在封侯。 
<br>伟哉旷达士，知命固不忧。
<br>
<br>
<br>
<br>&nbsp;&nbsp; 卷41_17 【赠李荣道士】卢照邻 
<br>
<br>锦节衔天使，琼仙驾羽君。投金翠山曲，奠璧清江濆。 
<br>圆洞开丹鼎，方坛聚绛云。宝贶幽难识，空歌迥易分。 
<br>风摇十洲影，日乱九江文。敷诚归上帝，应诏在明君。 
<br>独有南冠客，耿耿泣离群。遥看八会所，真气晓氤氲。
<br>
<br>
<br>
<br>&nbsp;&nbsp; 卷41_18 【早度分水岭】卢照邻 
<br>
<br>丁年游蜀道，班鬓向长安。徒费周王粟，空弹汉吏冠。 
<br>马蹄穿欲尽，貂裘敝转寒。层冰横九折，积石凌七盘。 
<br>重溪既下漱，峻峰亦上干。陇头闻戍鼓，岭外咽飞湍。 
<br>瑟瑟松风急，苍苍山月团。传语后来者，斯路诚独难。
<br>
<br>
<br>
<br>&nbsp;&nbsp; 卷41_19 【三月曲水宴得尊字】卢照邻 
<br>
<br>风烟彭泽里，山水仲长园。由来弃铜墨，本自重琴尊。 
<br>高情邈不嗣，雅道今复存。有美光时彦，养德坐山樊。 
<br>门开芳杜径，室距桃花源。公子黄金勒，仙人紫气轩。 
<br>长怀去城市，高咏狎兰荪。连沙飞白鹭，孤屿啸玄猿。 
<br>日影岩前落，云花江上翻。兴阑车马散，林塘夕鸟喧。
<br>
<br>
<br>
<br>&nbsp;&nbsp; 卷41_20 【奉使益州至长安发钟阳驿】卢照邻 
<br>
<br>跻险方未夷，乘春聊骋望。落花赴丹谷，奔流下青嶂。 
<br>葳蕤晓树滋，滉漾春江涨。平川看钓侣，狭径闻樵唱。 
<br>蝶戏绿苔前，莺歌白云上。耳目多异赏，风烟有奇状。 
<br>峻阻将长城，高标吞巨舫。联翩事羁靮，辛苦劳疲恙。 
<br>夕济几潺湲，晨登每惆怅。谁念复刍狗，山河独偏丧。
<br>
<br>
<br>
<br>&nbsp;&nbsp; 卷41_21 【和王奭秋夜有所思】卢照邻 
<br>
<br>寂寂南轩夜，悠然怀所知。长河落雁苑，明月下鲸池。 
<br>凤台有清曲，此曲何人吹。丹唇间玉齿，妙响入云涯。 
<br>穷巷秋风叶，空庭寒露枝。劳歌欲有和，星鬓已将垂。
<br>
<br>
<br>
<br>&nbsp;&nbsp; 卷41_22 【望宅中树有所思】卢照邻 
<br>
<br>我家有庭树，秋叶正离离。上舞双栖鸟，中秀合欢枝。 
<br>劳思复劳望，相见不相知。何当共攀折，歌笑此堂垂。
<br>
<br>
<br>
<br>&nbsp;&nbsp; 卷41_23 【宿晋安亭】卢照邻 
<br>
<br>闻有弦歌地，穿凿本多奇。游人试一览，临玩果忘疲。 
<br>窗横暮卷叶，檐卧古生枝。旧石开红藓，新河覆绿池。 
<br>孤猿稍断绝，宿鸟复参差。泛滟月华晓，裴回星鬓垂。 
<br>今日删书客，凄惶君讵知。
<br>
<br>
<br>
<br>&nbsp;&nbsp; 卷41_24 【于时春也，慨然有江湖之思，寄赠柳九陇】卢照邻 
<br>
<br>提琴一万里，负书三十年。晨攀偃蹇树，暮宿清泠泉。 
<br>翔禽鸣我侧，旅兽过我前。无人且无事，独酌还独眠。 
<br>遥闻彭泽宰，高弄武城弦。形骸寄文墨，意气托神仙。 
<br>我有壶中要，题为物外篇。将以贻好道，道远莫致旃。 
<br>相思劳日夜，相望阻风烟。坐惜春华晚，徒令客思悬。 
<br>水去东南地，气凝西北天。关山悲蜀道，花鸟忆秦川。 
<br>天子何时问，公卿本亦怜。自哀还自乐，归薮复归田。 
<br>海屋银为栋，云车电作鞭。倘遇鸾将鹤，谁论貂与蝉。 
<br>莱洲频度浅，桃实几成圆。寄言飞凫舄，岁晏同联翩。
<br>
<br>
<br>
<br>&nbsp;&nbsp; 卷41_25 【至望喜瞩目言怀贻剑外知己】卢照邻 
<br>
<br>圣图夷九折，神化掩三分。缄愁赴蜀道，题拙奉虞薰。 
<br>隐辚度深谷，遥袅上高云。碧流递萦注，青山互纠纷。 
<br>涧松咽风绪，岩花濯露文。思北常依驭，图南每丧群。 
<br>无由召宣室，何以答吾君。
<br>
<br>
<br>
<br>&nbsp;&nbsp; 卷41_26 【赤谷安禅师塔】卢照邻 
<br>
<br>独坐岩之曲，悠然无俗纷。酌酒呈丹桂，思诗赠白云。 
<br>烟霞朝晚聚，猿鸟岁时闻。水华竞秋色，山翠含夕曛。 
<br>高谈十二部，细核五千文。如如数冥昧，生生理氛氲。 
<br>古人有糟粕，轮扁情未分。且当事芝朮，从吾所好云。
<br>
<br>
<br>
<br>&nbsp;&nbsp; 卷41_27 【赠益府裴录事】卢照邻 
<br>
<br>忽忽岁云暮，相望限风烟。长歌欲对酒，危坐遂停弦。 
<br>停弦变霜露，对酒怀朋故。朝看桂蟾晚，夜闻鸿雁度。 
<br>鸿度何时还，桂晚不同攀。浮云映丹壑，明月满青山。 
<br>青山云路深，丹壑月华临。耿耿离忧积，空令星鬓侵。
<br>
<br>
<br>
<br>&nbsp;&nbsp; 卷41_28 【赠益府群官】卢照邻 
<br>
<br>一鸟自北燕，飞来向西蜀。单栖剑门上，独舞岷山足。 
<br>昂藏多古貌，哀怨有新曲。群凤从之游，问之何所欲。 
<br>答言寒乡子，飘飖万馀里。不息恶木枝，不饮盗泉水。 
<br>常思稻粱遇，愿栖梧桐树。智者不我邀，愚夫余不顾。 
<br>所以成独立，耿耿岁云暮。日夕苦风霜，思归赴洛阳。 
<br>羽翮毛衣短，关山道路长。明月流客思，白云迷故乡。 
<br>谁能借风便，一举凌苍苍。
<br>
<br>
<br>
<br>&nbsp;&nbsp; 卷41_29 【送梓州高参军还京】卢照邻 
<br>
<br>京洛风尘远，褒斜烟露深。北游君似智，南飞我异禽。 
<br>别路琴声断，秋山猿鸟吟。一乖青岩酌，空伫白云心。
<br>
<br>
<br>
<br>&nbsp;&nbsp; 卷41_30 【大剑送别刘右史】卢照邻 
<br>
<br>金碧禺山远，关梁蜀道难。相逢属晚岁，相送动征鞍。 
<br>地咽绵川冷，云凝剑阁寒。倘遇忠孝所，为道忆长安。
<br>
<br>
<br>
<br>&nbsp;&nbsp; 卷41_31 【同临津纪明府孤雁】卢照邻 
<br>
<br>三秋违北地，万里向南翔。河洲花稍白，关塞叶初黄。 
<br>避缴风霜劲，怀书道路长。水流疑箭动，月照似弓伤。 
<br>横天无有阵，度海不成行。会刷能鸣羽，还赴上林乡。
<br>
<br>
<br>
<br>&nbsp;&nbsp; 卷41_32 【失群雁】卢照邻 
<br>
<br>三秋北地雪皑皑，万里南翔渡海来。欲随石燕沉湘水， 
<br>试逐铜乌绕帝台。帝台银阙距金塘，中间鹓鹭已成行。 
<br>先过上苑传书信，暂下中州戏稻粱。虞人负缴来相及， 
<br>齐客虚弓忽见伤。毛翎频顿飞无力，羽翮摧颓君不识。 
<br>唯有庄周解爱鸣，复道郊哥重奇色。惆怅惊思悲未已， 
<br>裴回自怜中罔极。传闻有鸟集朝阳，讵胜仙凫迩帝乡。 
<br>云间海上应鸣舞，远得鹍弦犹独抚。金龟全写中牟印， 
<br>玉鹄当变莱芜釜。愿君弄影凤凰池，时忆笼中摧折羽。
<br>
<br>
<br>
<br>&nbsp;&nbsp; 卷41_33 【行路难】卢照邻 
<br>
<br>君不见长安城北渭桥边，枯木横槎卧古田。 
<br>昔日含红复含紫，常时留雾亦留烟。春景春风花似雪， 
<br>香车玉舆恒阗咽。若个游人不竞攀，若个娼家不来折。 
<br>娼家宝袜蛟龙帔，公子银鞍千万骑。黄莺一一向花娇， 
<br>青鸟双双将子戏。千尺长条百尺枝，月桂星榆相蔽亏。 
<br>珊瑚叶上鸳鸯鸟，凤凰巢里雏鹓儿。巢倾枝折凤归去。 
<br>条枯叶落任风吹。一朝零落无人问，万古摧残君讵知。 
<br>人生贵贱无终始，倏忽须臾难久恃。谁家能驻西山日， 
<br>谁家能堰东流水。汉家陵树满秦川，行来行去尽哀怜。 
<br>自昔公卿二千石，咸拟荣华一万年。不见朱唇将白貌， 
<br>唯闻素棘与黄泉。金貂有时换美酒，玉麈但摇莫计钱。 
<br>寄言坐客神仙署，一生一死交情处。苍龙阙下君不来， 
<br>白鹤山前我应去。云间海上邈难期，赤心会合在何时。 
<br>但愿尧年一百万，长作巢由也不辞。
<br>
<br>
<br>
<br>&nbsp;&nbsp; 卷41_34 【长安古意】卢照邻 
<br>
<br>长安大道连狭斜，青牛白马七香车。玉辇纵横过主第， 
<br>金鞭络绎向侯家。龙衔宝盖承朝日，凤吐流苏带晚霞。 
<br>百丈游丝争绕树，一群娇鸟共啼花。啼花戏蝶千门侧， 
<br>碧树银台万种色。复道交窗作合欢，双阙连甍垂凤翼。 
<br>梁家画阁天中起，汉帝金茎云外直。楼前相望不相知， 
<br>陌上相逢讵相识。借问吹箫向紫烟，曾经学舞度芳年。 
<br>得成比目何辞死，愿作鸳鸯不羡仙。比目鸳鸯真可羡， 
<br>双去双来君不见。生憎帐额绣孤鸾，好取门帘帖双燕。 
<br>双燕双飞绕画梁，罗纬翠被郁金香。片片行云著蝉鬓， 
<br>纤纤初月上鸦黄。鸦黄粉白车中出，含娇含态情非一。 
<br>妖童宝马铁连钱，娼妇盘龙金屈膝。御史府中乌夜啼， 
<br>廷尉门前雀欲栖。隐隐朱城临玉道，遥遥翠幰没金堤。 
<br>挟弹飞鹰杜陵北，探丸借客渭桥西。俱邀侠客芙蓉剑， 
<br>共宿娼家桃李蹊。娼家日暮紫罗裙，清歌一啭口氛氲。 
<br>北堂夜夜人如月，南陌朝朝骑似云。南陌北堂连北里， 
<br>五剧三条控三市。弱柳青槐拂地垂，佳气红尘暗天起。 
<br>汉代金吾千骑来，翡翠屠苏鹦鹉杯。罗襦宝带为君解， 
<br>燕歌赵舞为君开。别有豪华称将相，转日回天不相让。 
<br>意气由来排灌夫，专权判不容萧相。专权意气本豪雄， 
<br>青虬紫燕坐春风。自言歌舞长千载，自谓骄奢凌五公。 
<br>节物风光不相待，桑田碧海须臾改。昔时金阶白玉堂， 
<br>即今唯见青松在。寂寂寥寥扬子居，年年岁岁一床书。 
<br>独有南山桂花发，飞来飞去袭人裾。
<br>
<br>
<br>
<br>&nbsp;&nbsp; 卷41_35 【明月引】卢照邻 
<br>
<br>洞庭波起兮鸿雁翔，风瑟瑟兮野苍苍。 
<br>浮云卷霭，明月流光。荆南兮赵北，碣石兮潇湘。 
<br>澄清规于万里，照离思于千行。横桂枝于西第， 
<br>绕菱花于北堂。高楼思妇，飞盖君王。 
<br>文姬绝域，侍子他乡。见胡鞍之似练，知汉剑之如霜。 
<br>试登高而骋目，莫不变而回肠。
<br>
<br>
<br>
<br>&nbsp;&nbsp; 卷41_36 【狱中学骚体】卢照邻 
<br>
<br>夫何秋夜之无情兮，皎皛悠悠而太长。 
<br>圜户杳其幽邃兮，愁人披此严霜。 
<br>见河汉之西落，闻鸿雁之南翔。 
<br>山有桂兮桂有芳，心思君兮君不将。 
<br>忧与忧兮相积，欢与欢兮两忘。 
<br>风袅袅兮木纷纷，凋绿叶兮吹白云。 
<br>寸步千里兮不相闻，思公子兮日将曛。 
<br>林已暮兮鸟群飞，重门掩兮人径稀。 
<br>万族皆有所托兮，蹇独淹留而不归。
<br>
<br>
<br>
<br>&nbsp;&nbsp; 卷41_37 【怀仙引】卢照邻 
<br>
<br>若有人兮山之曲，驾青虬兮乘白鹿，往从之游愿心足。 
<br>披涧户，访岩轩，石濑潺湲横石径，松萝幂zx掩松门。
<br>下空濛而无鸟，上巉岩而有猿。怀飞阁，度飞梁。 
<br>休余马于幽谷，挂余冠于夕阳。曲复曲兮烟庄邃， 
<br>行复行兮天路长。修途杳其未半，飞雨忽以茫茫。 
<br>山坱轧，磴连褰。攀旧壁而无据，溯泥溪而不前。 
<br>向无情之白日，窃有恨于皇天。回行遵故道， 
<br>通川遍流潦。回首望群峰，白云正溶溶。 
<br>珠为阙兮玉为楼，青云盖兮紫霜裘。 
<br>天长地久时相忆，千龄万代一来游。
<br>
<br>
<br>
<br>&nbsp;&nbsp; 卷41_39 【七日登乐游故墓】卢照邻 
<br>
<br>四序周缇籥，三正纪璿耀。绿野变初黄，旸山开晓眺。 
<br>中天擢露掌，匝地分星徼。汉寝眷遗灵，秦江想馀吊。 
<br>蚁泛青田酌，莺歌紫芝调。柳色摇岁华，冰文荡春照。 
<br>远迹谢群动，高情符众妙。兰游澹未归，倾光下岩窈。
<br>
<br>
<br>
<br>&nbsp;&nbsp; 卷41_40 【释疾文三歌】卢照邻 
<br>
<br>岁将暮兮欢不再，时已晚兮忧来多。东郊绝此麒麟笔， 
<br>西山秘此凤凰柯。死去死去今如此，生兮生兮奈汝何。
<br>
<br>岁去忧来兮东流水，地久天长兮人共死。 
<br>明镜羞窥兮向十年，骏马停驱兮几千里。 
<br>麟兮凤兮，自古吞恨无已。
<br>
<br>茨山有薇兮颍水有漪，夷为柏兮秋有实。 
<br>叔为柳兮春向飞。倏尔而笑，泛沧浪兮不归。
<br>
<br>
<br>
<br>
<br>
<br>&nbsp;&nbsp;卷42_1 【酬杨比部员外暮宿琴堂朝跻书阁率尔见赠之作（作王维）】卢照邻 
<br>
<br>闲拂檐尘看，鸣琴候月弹。桃源迷汉姓，松径有秦官。 
<br>空谷归人少，青山背日寒。羡君栖隐处，遥望在云端。
<br>
<br>
<br>&nbsp;&nbsp; 卷42_2 【刘生】卢照邻 
<br>
<br>刘生气不平，抱剑欲专征。报恩为豪侠，死难在横行。 
<br>翠羽装刀鞘，黄金饰马铃。但令一顾重，不吝百身轻。
<br>
<br>
<br>
<br>&nbsp;&nbsp; 卷42_3 【陇头水】卢照邻 
<br>
<br>陇阪高无极，征人一望乡。关河别去水，沙塞断归肠。 
<br>马系千年树，旌悬九月霜。从来共呜咽，皆是为勤王。
<br>
<br>
<br>
<br>&nbsp;&nbsp; 卷42_4 【巫山高】卢照邻 
<br>
<br>巫山望不极，望望下朝氛。莫辨啼猿树，徒看神女云。 
<br>惊涛乱水脉，骤雨暗峰文。沾裳即此地，况复远思君。
<br>
<br>
<br>
<br>&nbsp;&nbsp; 卷42_5 【芳树】卢照邻 
<br>
<br>芳树本多奇，年华复在斯。结翠成新幄，开红满故枝。 
<br>风归花历乱，日度影参差。容色朝朝落，思君君不知。
<br>
<br>
<br>
<br>&nbsp;&nbsp; 卷42_6 【雨雪曲】卢照邻 
<br>
<br>虏骑三秋入，关云万里平。雪似胡沙暗，冰如汉月明。 
<br>高阙银为阙，长城玉作城。节旄零落尽，天子不知名。
<br>
<br>
<br>
<br>&nbsp;&nbsp; 卷42_7 【昭君怨】卢照邻 
<br>
<br>合殿恩中绝，交河使渐稀。肝肠辞玉辇，形影向金微。 
<br>汉地草应绿，胡庭沙正飞。愿逐三秋雁，年年一度归。
<br>
<br>
<br>
<br>&nbsp;&nbsp; 卷42_8 【折杨柳】卢照邻 
<br>
<br>倡楼启曙扉，杨柳正依依。莺啼知岁隔，条变识春归。 
<br>露叶凝愁黛，风花乱舞衣。攀折聊将寄，军中音信稀。
<br>
<br>
<br>
<br>&nbsp;&nbsp; 卷42_9 【十五夜观灯】卢照邻 
<br>
<br>锦里开芳宴，兰缸艳早年。缛彩遥分地，繁光远缀天。 
<br>接汉疑星落，依楼似月悬。别有千金笑，来映九枝前。
<br>
<br>
<br>
<br>&nbsp;&nbsp; 卷42_10 【入秦川界】卢照邻 
<br>
<br>陇阪长无极，苍山望不穷。石径萦疑断，回流映似空。 
<br>花开绿野雾，莺啭紫岩风。春芳勿遽尽，留赏故人同。
<br>
<br>
<br>
<br>&nbsp;&nbsp; 卷42_11 【文翁讲堂】卢照邻 
<br>
<br>锦里淹中馆，岷山稷下亭。空梁无燕雀，古壁有丹青。 
<br>槐落犹疑市，苔深不辨铭。良哉二千石，江汉表遗灵。
<br>
<br>
<br>
<br>&nbsp;&nbsp; 卷42_12 【相如琴台】卢照邻 
<br>
<br>闻有雍容地，千年无四邻。园院风烟古，池台松槚春。 
<br>云疑作赋客，月似听琴人。寂寂啼莺处，空伤游子神。
<br>
<br>
<br>
<br>&nbsp;&nbsp; 卷42_13 【石镜寺】卢照邻 
<br>
<br>古墓芙蓉塔，神铭松柏烟。鸾沉仙镜底，花没梵轮前。 
<br>铢衣千古佛，宝月两重圆。隐隐香台夜，钟声彻九天。
<br>
<br>
<br>
<br>&nbsp;&nbsp; 卷42_14 【辛法司宅观妓】卢照邻 
<br>
<br>南国佳人至，北堂罗荐开。长裙随凤管，促柱送鸾杯。 
<br>云光身后落，雪态掌中回。到愁金谷晚，不怪玉山颓。
<br>
<br>
<br>
<br>&nbsp;&nbsp; 卷42_15 【春晚山庄率题二首】卢照邻 
<br>
<br>顾步三春晚，田园四望通。游丝横惹树，戏蝶乱依丛。 
<br>竹懒偏宜水，花狂不待风。唯馀诗酒意，当了一生中。
<br>
<br>田家无四邻，独坐一园春。莺啼非选树，鱼戏不惊纶。 
<br>山水弹琴尽，风花酌酒频。年华已可乐，高兴复留人。
<br>
<br>
<br>
<br>&nbsp;&nbsp; 卷42_16 【江中望月】卢照邻 
<br>
<br>江水向涔阳，澄澄写月光。镜圆珠溜彻，弦满箭波长。 
<br>沉钩摇兔影，浮桂动丹芳。延照相思夕，千里共沾裳。
<br>
<br>
<br>
<br>&nbsp;&nbsp; 卷42_17 【元日述怀（一作明月引）】卢照邻 
<br>
<br>筮仕无中秩，归耕有外臣。人歌小岁酒，花舞大唐春。 
<br>草色迷三径，风光动四邻。愿得长如此，年年物候新。
<br>
<br>
<br>
<br>&nbsp;&nbsp; 卷42_18 【益州城西张超亭观妓】卢照邻 
<br>
<br>落日明歌席，行云逐舞人。江前飞暮雨，梁上下轻尘。 
<br>冶服看疑画，妆楼望似春。高车勿遽返，长袖欲相亲。
<br>
<br>
<br>
<br>&nbsp;&nbsp; 卷42_19 【还京赠别】卢照邻 
<br>
<br>风月清江夜，山水白云朝。万里同为客，三秋契不凋。 
<br>戏凫分断岸，归骑别高标。一去仙桥道，还望锦城遥。
<br>
<br>
<br>
<br>&nbsp;&nbsp; 卷42_20 【至陈仓晓晴望京邑】卢照邻 
<br>
<br>拂曙驱飞传，初晴带晓凉。雾敛长安树，云归仙帝乡。 
<br>涧流漂素沫，岩景霭朱光。今朝好风色，延瞰极天庄。
<br>
<br>
<br>
<br>&nbsp;&nbsp; 卷42_21 【晚渡滹沱敬赠魏大】卢照邻 
<br>
<br>津谷朝行远，冰川夕望曛。霞明深浅浪，风卷去来云。 
<br>澄波泛月影，激浪聚沙文。谁忍仙舟上，携手独思君。
<br>
<br>
<br>
<br>&nbsp;&nbsp; 卷42_22 【和吴侍御被使燕然】卢照邻 
<br>
<br>春归龙塞北，骑指雁门垂。胡笳折杨柳，汉使采燕支。 
<br>戍城聊一望，花雪几参差。关山有新曲，应向笛中吹。
<br>
<br>
<br>
<br>&nbsp;&nbsp; 卷42_23 【七夕泛舟二首】卢照邻 
<br>
<br>汀葭肃徂暑，江树起初凉。水疑通织室，舟似泛仙潢。 
<br>连桡渡急响，鸣棹下浮光。日晚菱歌唱，风烟满夕阳。
<br>
<br>凤杼秋期至，凫舟野望开。微吟翠塘侧，延想白云隈。 
<br>石似支机罢，槎疑犯宿来。天潢殊漫漫，日暮独悠哉。
<br>
<br>
<br>
<br>&nbsp;&nbsp; 卷42_24 【西使兼送孟学士南游】卢照邻 
<br>
<br>地道巴陵北，天山弱水东。相看万馀里，共倚一征蓬。 
<br>零雨悲王粲，清尊别孔融。裴回闻夜鹤，怅望待秋鸿。 
<br>骨肉胡秦外，风尘关塞中。唯馀剑锋在，耿耿气成虹。
<br>
<br>
<br>
<br>&nbsp;&nbsp; 卷42_25 【送郑司仓入蜀】卢照邻 
<br>
<br>离人丹水北，游客锦城东。别意还无已，离忧自不穷。 
<br>陇云朝结阵，江月夜临空。关塞疲征马，霜氛落早鸿。 
<br>潘年三十外，蜀道五千中。送君秋水曲，酌酒对清风。
<br>
<br>
<br>
<br>&nbsp;&nbsp; 卷42_26 【绵州官池赠别同赋湾字】卢照邻 
<br>
<br>輶轩遵上国，仙佩下灵关。尊酒方无地，联绻喜暂攀。 
<br>离言欲赠策，高辨正连环。野径浮云断，荒池春草斑。 
<br>残花落古树，度鸟入澄湾。欲叙他乡别，幽谷有绵蛮。
<br>
<br>
<br>
<br>&nbsp;&nbsp; 卷42_27 【还赴蜀中贻示京邑游好】卢照邻 
<br>
<br>籞宿花初满，章台柳向飞。如何正此日，还望昔多违。 
<br>怅别风期阻，将乖云会稀。敛衽辞丹阙，悬旗陟翠微。 
<br>野禽喧戍鼓，春草变征衣。回顾长安道，关山起夕霏。
<br>
<br>
<br>
<br>&nbsp;&nbsp; 卷42_28 【初夏日幽庄】卢照邻 
<br>
<br>闻有高踪客，耿介坐幽庄。林壑人事少，风烟鸟路长。 
<br>瀑水含秋气，垂藤引夏凉。苗深全覆陇，荷上半侵塘。 
<br>钓渚青凫没，村田白鹭翔。知君振奇藻，还嗣海隅芳。
<br>
<br>
<br>
<br>&nbsp;&nbsp; 卷42_29 【山庄休沐（一作和夏日山庄）】卢照邻 
<br>
<br>兰署乘闲日，蓬扉狎遁栖。龙柯疏玉井，凤叶下金堤。 
<br>川光摇水箭，山气上云梯。亭幽闻唳鹤，窗晓听鸣鸡。 
<br>玉轸临风奏，琼浆映月携。田家自有乐，谁肯谢青溪。
<br>
<br>
<br>
<br>&nbsp;&nbsp; 卷42_30 【山林休日田家】卢照邻 
<br>
<br>归休乘暇日，饁稼返秋场。径草疏王彗，岩枝落帝桑。 
<br>耕田虞讼寝，凿井汉机忘。戎葵朝委露，齐枣夜含霜。 
<br>南涧泉初冽，东篱菊正芳。还思北窗下，高卧偃羲皇。
<br>
<br>
<br>
<br>&nbsp;&nbsp; 卷42_31 【宴梓州南亭得池字】卢照邻 
<br>
<br>二条开胜迹，大隐叶冲规。亭阁分危岫，楼台绕曲池。 
<br>长薄秋烟起，飞梁古蔓垂。水鸟翻荷叶，山虫咬桂枝。 
<br>游人惜将晚，公子爱忘疲。愿得回三舍，琴尊长若斯。
<br>
<br>
<br>
<br>&nbsp;&nbsp; 卷42_32 【山行寄刘李二参军】卢照邻 
<br>
<br>万里烟尘客，三春桃李时。事去纷无限，愁来不自持。 
<br>狂歌欲叹凤，失路反占龟。草碍人行缓，花繁鸟度迟。 
<br>彼美参卿事，留连求友诗。安知倦游子，两鬓渐如丝。
<br>
<br>
<br>
<br>&nbsp;&nbsp; 卷42_33 【首春贻京邑文士】卢照邻 
<br>
<br>寂寂罢将迎，门无车马声。横琴答山水，披卷阅公卿。 
<br>忽闻岁云晏，倚仗出檐楹。寒辞杨柳陌，春满凤凰城。 
<br>梅花扶院吐，兰叶绕阶生。览镜改容色，藏书留姓名。 
<br>时来不假问，生死任交情。
<br>
<br>
<br>
<br>&nbsp;&nbsp; 卷42_34 【赠许左丞从驾万年宫】卢照邻 
<br>
<br>闻道上之回，诏跸下蓬莱。中枢移北斗，左辖去南台。 
<br>黄山闻凤笛，清跸侍龙媒。曳日朱旗卷，参云金障开。 
<br>朝参五城柳，夕宴柏梁杯。汉畤光如月，秦祠听似雷。 
<br>寂寂芸香阁，离思独悠哉。
<br>
<br>
<br>
<br>&nbsp;&nbsp; 卷42_35 【晚渡渭桥寄示京邑游好】卢照邻 
<br>
<br>我行背城阙，驱马独悠悠。寥落百年事，裴回万里忧。 
<br>途遥日向夕，时晚鬓将秋。滔滔俯东逝，耿耿泣西浮。 
<br>长虹掩钓浦，落雁下星洲。草变黄山曲，花飞清渭流。 
<br>迸水惊愁鹭，腾沙起狎鸥。一赴清泥道，空思玄灞游。
<br>
<br>
<br>
<br>&nbsp;&nbsp; 卷42_36 【羁卧山中】卢照邻 
<br>
<br>卧壑迷时代，行歌任死生。红颜意气尽，白璧故交轻。 
<br>涧户无人迹，山窗听鸟声。春色缘岩上，寒光入溜平。 
<br>雪尽松帷暗，云开石路明。夜伴饥鼯宿，朝随驯雉行。 
<br>度溪犹忆处，寻洞不知名。紫书常日阅，丹药几年成。 
<br>扣钟鸣天鼓，烧香厌地精。倘遇浮丘鹤，飘飖凌太清。
<br>
<br>
<br>
<br>&nbsp;&nbsp; 卷42_37 【酬张少府柬之】卢照邻 
<br>
<br>昔余与夫子，相遇汉川阴。珠浦龙犹卧，檀溪马正沉。 
<br>价重瑶山曲，词惊丹凤林。十年睽赏慰，万里隔招寻。 
<br>毫翰风期阻，荆衡云路深。鹏飞俱望昔，蠖屈共悲今。 
<br>谁谓青衣道，还叹白头吟。地接神仙涧，江连云雨岑。 
<br>飞泉如散玉，落日似悬金。重以瑶华赠，空怀舞咏心。
<br>
<br>
<br>
<br>&nbsp;&nbsp; 卷42_38 【过东山谷口】卢照邻 
<br>
<br>不知名利险，辛苦滞皇州。始觉飞尘倦，归来事绿畴。 
<br>桃源迷处所，桂树可淹留。迹异人间俗，禽同海上鸥。 
<br>古苔依井被，新乳傍崖流。野老堪成鹤，山神或化鸠。 
<br>泉鸣碧涧底，花落紫岩幽。日暮餐龟壳，开寒御鹿裘。 
<br>不辨秦将汉，宁知春与秋。多谢青溪客，去去赤松游。
<br>
<br>
<br>
<br>&nbsp;&nbsp; 卷42_39 【送幽州陈参军赴任寄呈乡曲父老】卢照邻 
<br>
<br>蓟北三千里，关西二十年。冯唐犹在汉，乐毅不归燕。 
<br>人同黄鹤远，乡共白云连。郭隗池台处，昭王尊酒前。 
<br>故人当已老，旧壑几成田。红颜如昨日，衰鬓似秋天。 
<br>西蜀桥应毁，东周石尚全。灞池水犹绿，榆关月早圆。 
<br>塞云初上雁，庭树欲销蝉。送君之旧国，挥泪独潸然。
<br>
<br>
<br>
<br>&nbsp;&nbsp; 卷42_40 【哭金部韦郎中】卢照邻 
<br>
<br>金曹初受拜，玉地始含香。翻同五日尹，遽见一星亡。 
<br>贺客犹扶路，哀人遂上堂。歌筵长寂寂，哭位自苍苍。 
<br>岁时宾径断，朝暮雀罗张。书留魏主阙，魂掩汉家床。 
<br>徒令永平帝，千载罢撞郎。
<br>
<br>
<br>
<br>&nbsp;&nbsp; 卷42_41 【哭明堂裴主簿】卢照邻 
<br>
<br>缔欢三十载，通家数百年。潘杨称代穆，秦晋忝姻连。 
<br>风云洛阳道，花月茂陵田。相悲共相乐，交骑复交筵。 
<br>始谓调金鼎，如何掩玉泉。黄公酒炉处，青眼竹林前。 
<br>故琴无复雪，新树但生烟。遽痛兰襟断，徒令宝剑悬。 
<br>客散同秋叶，人亡似夜川。送君一长恸，松台路几千。
<br>
<br>
<br>
<br>&nbsp;&nbsp; 卷42_42 【同崔录事哭郑员外】卢照邻 
<br>
<br>文学秋天远，郎官星位尊。伊人表时彦，飞誉满司存。 
<br>楚席光文雅，瑶山侍讨论。凤词凌汉阁，龟辩罩周园。 
<br>已陪东岳驾，将逝北溟鲲。如何万化尽，空叹九飞魂。 
<br>白马西京驿，青松北海门。夜台无晓箭，朝奠有虚尊。 
<br>一代儒风没，千年陇雾昏。梁山送夫子，湘水吊王孙。 
<br>仆本多悲泪，沾裳不待猿。闻君绝弦曲，吞恨更无言。
<br>
<br>
<br>
<br>&nbsp;&nbsp; 卷42_43 【登玉清】卢照邻 
<br>
<br>绝顶横临日，孤峰半倚天。裴回拜真老，万里见风烟。
<br>
<br>
<br>
<br>&nbsp;&nbsp; 卷42_44 【曲池荷】卢照邻 
<br>
<br>浮香绕曲岸，圆影覆华池。常恐秋风早，飘零君不知。
<br>
<br>
<br>
<br>&nbsp;&nbsp; 卷42_45 【浴浪鸟】卢照邻 
<br>
<br>独舞依磐石，群飞动轻浪。奋迅碧沙前，长怀白云上。
<br>
<br>
<br>
<br>&nbsp;&nbsp; 卷42_46 【临阶竹】卢照邻 
<br>
<br>封霜连锦砌，防露拂瑶阶。聊将仪凤质，暂与俗人谐。
<br>
<br>
<br>
<br>&nbsp;&nbsp; 卷42_47 【含风蝉】卢照邻 
<br>
<br>高情临爽月，急响送秋风。独有危冠意，还将衰鬓同。
<br>
<br>
<br>
<br>&nbsp;&nbsp; 卷42_48 【葮川独泛】卢照邻 
<br>
<br>倚棹春江上，横舟石岸前。山暝行人断，迢迢独泛仙。
<br>
<br>
<br>
<br>&nbsp;&nbsp; 卷42_49 【送二兄入蜀】卢照邻 
<br>
<br>关山客子路，花柳帝王城。此中一分手，相顾怜无声。
<br>
<br>
<br>
<br>&nbsp;&nbsp; 卷42_50 【宿玄武二首】卢照邻 
<br>
<br>方池开晓色，圆月下秋阴。已乘千里兴，还抚一弦琴。
<br>
<br>庭摇北风柳，院绕南溟禽。累宿恩方重，穷秋叹不深。
<br>
<br>
<br>
<br>&nbsp;&nbsp; 卷42_51 【九陇津集】卢照邻 
<br>
<br>落落树阴紫，澄澄水华碧。复有翻飞禽，裴回疑曳舄。
<br>
<br>
<br>
<br>&nbsp;&nbsp; 卷42_52 【游昌化山精舍】卢照邻 
<br>
<br>宝地乘峰出，香台接汉高。稍觉真途近，方知人事劳。
<br>
<br>
<br>
<br>&nbsp;&nbsp; 卷42_53 【登封大酺歌四首】卢照邻 
<br>
<br>明君封禅日重光，天子垂衣历数长。
<br>九州四海常无事，万岁千秋乐未央。
<br>
<br>日观仙云随凤辇，天门瑞雪照龙衣。
<br>繁弦绮席方终夜，妙舞清歌欢未归。
<br>
<br>翠凤逶迤登介丘，仙鹤裴回天上游。
<br>借问乾封何所乐，人皆寿命得千秋。
<br>
<br>千年圣主应昌期，万国淳风王化基。
<br>请比上古无为代，何如今日太平时。
<br>
<br>
<br>
<br>&nbsp;&nbsp; 卷42_54 【九月九日登玄武山】卢照邻 
<br>
<br>九月九日眺山川，归心归望积风烟。
<br>他乡共酌金花酒，万里同悲鸿雁天。
<br>
<br>
<br>
<br>&nbsp;&nbsp; 卷42_55 【句】卢照邻 
<br>
<br>城狐尾独束，山鬼面参覃。（《诗式》）
<br>
<br>
<br>
<br>
<br>&nbsp;&nbsp;卷43_1 【少年行】李百药 
<br>
<br>少年飞翠盖，上路勒金镳。始酌文君酒，新吹弄玉箫。 
<br>少年不欢乐，何以尽芳朝。千金笑里面，一搦掌中腰。 
<br>挂缨岂惮宿，落珥不胜娇。寄语少年子，无辞归路遥。
<br>
<br>
<br>&nbsp;&nbsp; 卷43_2 【渡汉江】李百药 
<br>
<br>东流既瀰瀰，南纪信滔滔。水激沉碑岸，波骇弄珠皋。 
<br>含星映浅石，浮盖下奔涛。溜阔霞光近，川长晓气高。 
<br>樯乌转轻翼，戏鸟落风毛。客心既多绪，长歌且代劳。
<br>
<br>
<br>
<br>&nbsp;&nbsp; 卷43_3 【秋晚登古城】李百药 
<br>
<br>日落征途远，怅然临古城。颓墉寒雀集，荒堞晚乌惊。 
<br>萧森灌木上，迢递孤烟生。霞景焕馀照，露气澄晚清。 
<br>秋风转摇落，此志安可平。
<br>
<br>
<br>
<br>&nbsp;&nbsp; 卷43_4 【途中述怀】李百药 
<br>
<br>伯喈迁塞北，亭伯之辽东。伊余何为客，独守云台中。 
<br>途遥已日暮，时泰道斯穷。拔心悲岸草，半死落岩桐。 
<br>目送衡阳雁，情伤江上枫。福兮良所伏，今也信难通。 
<br>丈夫自有志，宁伤官不公。
<br>
<br>
<br>
<br>&nbsp;&nbsp; 卷43_5 【郢城怀古】李百药 
<br>
<br>客心悲暮序，登墉瞰平陆。林泽窅芊绵，山川郁重复。 
<br>王公资设险，名都拒江隩。方城次北门，溟海穷南服。 
<br>长策挫吴豕，雄图竞周鹿。万乘重沮漳，九鼎轻伊谷。 
<br>大蒐云梦掩，壮观章华筑。人世更盛衰，吉凶良倚伏。 
<br>遽见邻交断，仍睹贤臣逐。南风忽不竞，西师日侵蹙。 
<br>运圯属驰驱，时屯恣敲朴。莫救夷陵火，无复秦庭哭。 
<br>鄢郢遂丘墟，风尘俄惨黩。狐兔时游践，霜露日沾沐。 
<br>钓渚故池平，神台层宇覆。阵云埋夏首，穷阴惨荒谷。 
<br>怅矣舟壑迁，悲哉年祀倏。虽异三春望，终伤千里目。
<br>
<br>
<br>
<br>&nbsp;&nbsp; 卷43_6 【晚渡江津】李百药 
<br>
<br>寂寂江山晚，苍苍原野暮。秋气怀易悲，长波淼难溯。 
<br>索索风叶下，离离早鸿度。丘壑列夕阴，葭菼凝寒雾。 
<br>日落亭皋远，独此怀归慕。
<br>
<br>
<br>
<br>&nbsp;&nbsp; 卷43_7 【王师渡汉水经襄阳】李百药 
<br>
<br>导漾疏源远，归海会流长。延波接荆梦，通望迩沮漳。 
<br>高岸沉碑影，曲溆丽珠光。云昏翠岛没，水广素涛扬。 
<br>阅川已多叹，遐睇几增伤。临溪犹驻马，望岘欲沾裳。 
<br>乔木下寒叶，亭林落晓霜。山公不可遇，谁与访高阳。
<br>
<br>
<br>
<br>&nbsp;&nbsp; 卷43_8 【谒汉高庙】李百药 
<br>
<br>纂尧灵命启，灭楚馀闰终。飞名膺帝箓，沈迹韫神功。 
<br>瑞气朝浮砀，祥符夜告丰。抑扬驾人杰，叱咤掩时雄。 
<br>缔构三灵改，经纶五纬同。干戈革宇内，声教尽寰中。 
<br>运谢年逾远，魂归道未穷。树碑留故邑，抗殿表祠宫。 
<br>沐兰祈泗上，谒帝动深衷。英威肃如在，文物杳成空。 
<br>竹皮聚寒径，枌社落霜丛。萧索阴云晚，长川起大风。
<br>
<br>
<br>
<br>&nbsp;&nbsp; 卷43_9 【登叶县故城谒沈诸梁庙】李百药 
<br>
<br>总辔临秋原，登城望寒日。烟暇共掩映，林野俱萧瑟。 
<br>楚塞郁不穷，吴山高渐出。客行殊未已，沐澡期终吉。 
<br>椒桂奠芳樽，风云下虚室。馆宇肃而静，神心康且逸。 
<br>伊我非真龙，勿惊疲朽质。
<br>
<br>
<br>
<br>&nbsp;&nbsp; 卷43_10 【安德山池宴集（安德，杨师道封号）】李百药 
<br>
<br>朝宰论思暇，高宴临方塘。云飞凤台管，风动令君香。 
<br>细草开金埒，流霞泛羽觞。虹桥分水态，镜石引菱光。 
<br>上才同振藻，小技谬连章。怀音自兰室，徐步返山庄。
<br>
<br>
<br>
<br>&nbsp;&nbsp; 卷43_11 【和许侍郎游昆明池】李百药 
<br>
<br>神池望不极，沧波接远天。仪星似河汉，落景类虞泉。 
<br>年深平馆宇，道泰偃戈船。差池下凫雁，掩映生云烟。 
<br>浪花开已合，风文直且连。税马金堤外，横舟石岸前。 
<br>羽觞倾绿蚁，飞日落红鲜。积水浮深智，明珠曜雅篇。 
<br>大鲸方远击，沉灰独未然。知君啸俦侣，短翮徒联翩。
<br>
<br>
<br>
<br>&nbsp;&nbsp; 卷43_12 【赋得魏都】李百药 
<br>
<br>炎运精华歇，清都宝命开。帝里三方盛，王庭万国来。 
<br>玄武疏遥磴，金凤上层台。乍进仙童乐，时倾避暑杯。 
<br>南馆招奇士，西园引上才。还惜刘公干，疲病清漳隈。
<br>
<br>
<br>
<br>&nbsp;&nbsp; 卷43_13 【赋礼记】李百药 
<br>
<br>玉帛资王会，郊丘叶圣情。重广开环堵，至道轶金籝。 
<br>盘薄依厚地，遥裔腾太清。方悦升中礼，足以慰馀生。
<br>
<br>
<br>
<br>&nbsp;&nbsp; 卷43_14 【奉和正日临朝应诏】李百药 
<br>
<br>化历昭唐典，承天顺夏正。百灵警朝禁，三辰扬旆旌。 
<br>充庭富礼乐，高宴齿簪缨。献寿符万岁，移风韵九成。
<br>
<br>
<br>
<br>&nbsp;&nbsp; 卷43_15 【妾薄命】李百药 
<br>
<br>团扇秋风起，长门夜月明。羞闻拊背入，恨说舞腰轻。 
<br>太常先已醉，刘君恒带酲。横陈每虚设，吉梦竟何成。
<br>
<br>
<br>
<br>&nbsp;&nbsp; 卷43_16 【火凤词二首】李百药 
<br>
<br>歌声扇后出，妆影镜中轻。未能令掩笑，何处欲障声。 
<br>知音自不惑，得念是分明。莫见双嚬敛，疑人含笑情。
<br>
<br>佳人靓晚妆，清唱动兰房。影出含风扇，声飞照日梁。 
<br>娇嚬眉际敛，逸韵口中香。自有横陈会，应怜秋夜长。
<br>
<br>
<br>
<br>&nbsp;&nbsp; 卷43_17 【奉和初春出游应令】李百药 
<br>
<br>鸣笳出望苑，飞盖下芝田。水光浮落照，霞彩淡轻烟。 
<br>柳色迎三月，梅花隔二年。日斜归骑动，馀兴满山川。
<br>
<br>
<br>
<br>&nbsp;&nbsp; 卷43_18 【寄杨公】李百药 
<br>
<br>公子盛西京，光华早著名。分庭接游士，虚馆待时英。 
<br>高阁浮香出，长廊宝钏鸣。面花无隔笑，歌扇不障声。
<br>
<br>
<br>
<br>&nbsp;&nbsp; 卷43_19 【戏赠潘徐城门迎两新妇】李百药 
<br>
<br>秦晋积旧匹，潘徐有世亲。三星宿已会，四德婉而嫔。 
<br>云光鬓里薄，月影扇中新。年华与妆面，共作一芳春。
<br>
<br>
<br>
<br>&nbsp;&nbsp; 卷43_20 【送别】李百药 
<br>
<br>眷言一杯酒，凄怆起离忧。夜花飘露气，暗水急还流。 
<br>雁行遥上月，虫声迥映秋。明日河梁上，谁与论仙舟。
<br>
<br>
<br>
<br>&nbsp;&nbsp; 卷43_21 【雨后】李百药 
<br>
<br>晚来风景丽，晴初物色华。薄云向空尽，轻虹逐望斜。 
<br>后窗临岸竹，前阶枕浦沙。寂寥无与晤，尊酒论风花。
<br>
<br>
<br>
<br>&nbsp;&nbsp; 卷43_22 【文德皇后挽歌】李百药 
<br>
<br>裴回两仪殿，怅望九成台。玉辇终辞宴，瑶筐遂不开。 
<br>野旷阴风积，川长思鸟来。寒山寂已暮，虞殡有馀哀。
<br>
<br>
<br>
<br>&nbsp;&nbsp; 卷43_23 【咏蝉】李百药 
<br>
<br>清心自饮露，哀响乍吟风。未上华冠侧，先惊翳叶中。
<br>
<br>
<br>
<br>&nbsp;&nbsp; 卷43_24 【咏萤火示情人】李百药 
<br>
<br>窗里怜灯暗，阶前畏月明。不辞逢露湿，只为重宵行。
<br>
<br>
<br>
<br>&nbsp;&nbsp; 卷43_25 【春眺】李百药 
<br>
<br>疲痾荷拙患，沦踬合幽襟。栖息在何处，丘中鸣素琴。
<br>
<br>
<br>
<br>&nbsp;&nbsp; 卷43_26 【句】李百药 
<br>
<br>今日持团扇，非是为秋风。（赋得班去赵姬升见《诗式》）
<br>
<br>
<br>
<br>
<br>
<br>&nbsp;&nbsp;卷44_1 【奉和太子纳妃太平公主出降】刘祎之 
<br>
<br>梦梓光青陛，秾桃蔼紫宫。德优宸念远，礼备国姻崇。 
<br>万户声明发，三条骑吹通。香轮送重景，彩旆引仙虹。
<br>
<br>
<br>&nbsp;&nbsp; 卷44_2 【奉和别越王】刘祎之 
<br>
<br>周屏辞金殿，梁骖整玉珂。管声依折柳，琴韵动流波。 
<br>鹤盖分阴促，龙轩别念多。延襟小山路，还起大风歌。
<br>
<br>
<br>
<br>&nbsp;&nbsp; 卷44_3 【酬郑沁州】刘祎之 
<br>
<br>麒阁一代良，熊轩千里躅。缉图昭国典，按部留宸瞩。 
<br>匪厌承明庐，伫兼司隶局。芸书暂辍载，竹使方临俗。 
<br>节变风绪高，秋深露华溽。寒山敛轻霭，霁野澄初旭。 
<br>已切长年悲，谁堪岐路促。遥林征马迅，别馆嘶骖跼。 
<br>雅赠响摐金，索居睽倚玉。凄断离鸿引，劳歌思足曲。
<br>
<br>
<br>
<br>&nbsp;&nbsp; 卷44_4 【孝敬皇帝挽歌】刘祎之 
<br>
<br>戒奢虚蜃辂，锡号纪鸿名。地叶苍梧野，途经紫聚城。 
<br>重照掩寒色，晨飙断曙声。一随仙骥远，霜雪愁阴生。
<br>
<br>
<br>
<br>&nbsp;&nbsp; 卷44_5 【九成宫秋初应诏】刘祎之 
<br>
<br>帝圃疏金阙，仙台驻玉銮。野分鸣鸑岫，路接宝鸡坛。 
<br>林树千霜积，山宫四序寒。蝉急知秋早，莺疏觉夏阑。 
<br>怡神紫气外，凝睇白云端。舜海词波发，空惊游圣难。
<br>
<br>
<br>
<br>&nbsp;&nbsp; 卷44_6 【奉和别鲁王】李敬玄 
<br>
<br>绿车旋楚服，丹跸伫秦川。珠皋转归骑，金岸引行旃。 
<br>一朝限原隰，千里间风烟。莺喧上林谷，凫响御沟泉。 
<br>断云移鲁盖，离歌动舜弦。别念凝神扆，崇恩洽玳筵。 
<br>顾惟惭叩寂，徒自仰钧天。
<br>
<br>
<br>
<br>&nbsp;&nbsp; 卷44_7 【奉和别越王】李敬玄 
<br>
<br>飞盖回兰坂，宸襟伫柏梁。别馆分泾渭，归路指衡漳。 
<br>关山通曙色，林籞遍春光。帝念纡千里，词波照五潢。
<br>
<br>
<br>
<br>&nbsp;&nbsp; 卷44_8 【奉和别越王】张大安 
<br>
<br>盛藩资右戚，连萼重皇情。离襟怆睢苑，分途指邺城。 
<br>丽日开芳甸，佳气积神京。何时骖驾入，还见谒承明。
<br>
<br>
<br>
<br>&nbsp;&nbsp; 卷44_9 【奉和太子纳妃太平公主出降】元万顷 
<br>
<br>象辂初乘雁，璇宫早结褵。离元应春夕，帝子降秋期。 
<br>鸣瑜合清响，冠玉丽秾姿。和声跻凤掖，交影步鸾墀。
<br>
<br>
<br>
<br>&nbsp;&nbsp; 卷44_10 【奉和春日池台】元万顷 
<br>
<br>日影飞花殿，风文积草池。凤楼通夜敞，虬辇望春移。
<br>
<br>
<br>
<br>&nbsp;&nbsp; 卷44_11 【奉和春日二首（前首一作上官仪诗）】元万顷 
<br>
<br>花轻蕊乱仙人杏，叶密莺喧帝女桑。
<br>飞云阁上春应至，明月楼中夜未央。
<br>
<br>凤辇迎风乘紫阁，鸾车避日转彤闱。
<br>中堂促管淹春望，后殿清歌开夜扉。
<br>
<br>
<br>
<br>&nbsp;&nbsp; 卷44_12 【奉和太子纳妃太平公主出降】郭正一 
<br>
<br>桂宫初服冕，兰掖早升笄。礼盛亲迎晋，声芬出降齐。 
<br>金龟开瑞钮，宝翟上仙袿。转扇承宵月，扬旌照夕蜺。
<br>
<br>
<br>
<br>&nbsp;&nbsp; 卷44_13 【奉和太子纳妃太平公主出降三首】胡元范 
<br>
<br>帝子威仪绝，储妃礼度优。叠鼓陪仙观，凝笳翼画輈。 
<br>郁郁神香满，奕奕彩云浮。排空列锦罽，腾欢溢皇州。
<br>
<br>金闺未息火，玉树钟天爱。月路饰还装，星津动归佩。 
<br>紫极流宸渥，清规伫慈诲。恩波洽九流，光辉轶千载。
<br>
<br>列席诏亲贤，式宴坐神仙。圣文飞圣笔，天乐奏钧天。 
<br>曲池涵瑞景，文宇孕祥烟。小臣同百兽，率舞悦尧年。
<br>
<br>
<br>
<br>&nbsp;&nbsp; 卷44_14 【奉和太子纳妃太平公主出降】任希古 
<br>
<br>帝子升青陛，王姬降紫宸。星光移杂珮，月彩荐重轮。 
<br>龙旌翻地杪，凤管飏天滨。槐阴浮浅濑，葆吹翼轻尘。
<br>
<br>
<br>
<br>&nbsp;&nbsp; 卷44_15 【和东观群贤七夕临泛昆明池】任希古 
<br>
<br>秋风始摇落，秋水正澄鲜。飞眺牵牛渚，激赏镂鲸川。 
<br>岸珠沦晓魄，池灰敛曙烟。泛查分写汉，仪星别构天。 
<br>云光波处动，日影浪中悬。惊鸿絓蒲弋，游鲤入庄筌。 
<br>萍叶疑江上，菱花似镜前。长林代轻幄，细草即芳筵。 
<br>文峰开翠潋，笔海控清涟。不挹兰樽圣，空仰桂舟仙。
<br>
<br>
<br>
<br>&nbsp;&nbsp; 卷44_16 【和左仆射燕公春日端居述怀】任希古 
<br>
<br>丰野光三杰，妫庭赞五臣。绨缃歌美誉，丝竹咏芳尘。 
<br>圣历开环象，昌年降甫申。高门非舍筑，华构岂垂纶。 
<br>凤邸抟霄翰，龙池跃海鳞。玉鼎升黄阁，金章谒紫宸。 
<br>礼闱通政本，文昌总国均。调风振薄俗，清教叙彝伦。 
<br>星回应缇管，日御警寅宾。叶上曾槐变，花发小堂春。 
<br>思挂五都冕，言访北山巾。赫赫容台上，千祀耀平津。
<br>
<br>
<br>
<br>&nbsp;&nbsp; 卷44_17 【和长孙秘监伏日苦热】任希古 
<br>
<br>玉署三时晓，金羁五日归。北林开逸径，东阁敞闲扉。 
<br>池镜分天色，云峰减日辉。游鳞映荷聚，惊翰绕林飞。 
<br>披襟扬子宅，舒啸仰重闱。
<br>
<br>
<br>
<br>&nbsp;&nbsp; 卷44_18 【和李公七夕】任希古 
<br>
<br>落日照高牖，凉风起庭树。悠悠天宇平，昭昭月华度。 
<br>开轩卷绡幕，延首晞云路。层汉有灵妃，仙居无与晤。 
<br>履化悲流易，临川怨迟暮。昔从九春徂，方此三秋遇。 
<br>瑶驾越星河，羽盖凝珠露。便妍耀井色，窈窕凌波步。 
<br>始阅故人新，俄见新人故。掩泪收机石，衔啼襞纨素。 
<br>惆怅何伤已，裴回劳永慕。无由西北归，空自东南顾。
<br>
<br>
<br>
<br>&nbsp;&nbsp; 卷44_19 【和长孙秘监七夕】任希古 
<br>
<br>二秋叶神媛，七夕望仙妃。影照河阳妓，色丽平津闱。 
<br>鹊桥波里出，龙车霄外飞。露泫低珠佩，云移荐锦衣。 
<br>更深黄月落，夜久靥星稀。空接灵台下，方恧辨支机。
<br>
<br>
<br>
<br>&nbsp;&nbsp; 卷44_20 【奉和太子纳妃太平公主出降三首】裴守真 
<br>
<br>瑜珮升青殿，秾华降紫微。还如桃李发，更似凤凰飞。 
<br>金屋真离象，瑶台起婺徽。彩缨纷碧坐，缋羽泛褕衣。
<br>
<br>云路移彤辇，天津转明镜。仙珠照乘归，宝月重轮映。 
<br>望园嘉宴洽，主第欢娱盛。丝竹扬帝熏，簪裾奉宸庆。
<br>
<br>丛云霭晓光，湛露晞朝阳。天文天景丽，睿藻睿词芳。 
<br>玉庭散秋色，银宫生夕凉。太平超邃古，万寿乐无疆。
<br>
<br>
<br>
<br>&nbsp;&nbsp; 卷44_21 【奉和圣制过温汤】杨思玄 
<br>
<br>丰城观汉迹，温谷幸秦馀。地接幽王垒，涂分郑国渠。 
<br>风威肃文卫，日彩镜雕舆。远岫凝氛重，寒丛对影疏。 
<br>回瞻汉章阙，佳气满宸居。
<br>
<br>
<br>
<br>&nbsp;&nbsp; 卷44_22 【奉和别鲁王】杨思玄 
<br>
<br>元王诗传博，文后宠灵优。鹤盖动宸眷，龙章送远游。 
<br>函关疏别道，灞岸引行舟。北林分苑树，东流溢御沟。 
<br>鸟声含羽碎，骑影曳花浮。圣泽九垓普，天文七曜周。 
<br>方图献雅乐，簪带奉鸣球。
<br>
<br>
<br>
<br>&nbsp;&nbsp; 卷44_23 【奉和圣制过温汤】王德真 
<br>
<br>握图开万宇，属圣启千年。骊阜疏缇骑，惊鸿映彩旃。 
<br>玉霜鸣凤野，金阵藻龙川。祥烟聚危岫，德水溢飞泉。 
<br>停舆兴睿览，还举大风篇。
<br>
<br>
<br>
<br>&nbsp;&nbsp; 卷44_24 【奉和圣制过温汤】郑义真 
<br>
<br>洛川方驻跸，丰野暂停銮。汤泉恒独涌，温谷岂知寒。 
<br>漏鼓依岩畔，相风出树端。岭烟遥聚草，山月迥临鞍。 
<br>日用诚多幸，天文遂仰观。
<br>
<br>
<br>
<br>&nbsp;&nbsp; 卷44_25 【奉和展礼岱宗涂经濮济】萧楚材 
<br>
<br>拂汉星旗转，分霄日羽明。将追会阜迹，更勒岱宗铭。 
<br>林戈咽济岸，兽鼓震河庭。叶箭凌寒矫，乌弓望晓惊。 
<br>已降汾水作，仍深迎渭情。
<br>
<br>
<br>
<br>&nbsp;&nbsp; 卷44_26 【奉和展礼岱宗涂经濮济】薛克构 
<br>
<br>龙图冠胥陆，凤驾指云亭。非烟泛济浦，绿字启河汀。 
<br>画裳晨应月，文戟曙分星。四田巡揖礼，三驱道契经。 
<br>行欣奉万岁，窃抃偶千龄。
<br>
<br>
<br>
<br>&nbsp;&nbsp; 卷44_27 【日暮望泾水】徐珩 
<br>
<br>导源径陇阪，属汭贯嬴都。下濑波常急，回圻溜亦纡。 
<br>毒流秦卒毙，泥粪汉田腴。独有迷津客，怀归轸暮途。
<br>
<br>
<br>
<br>&nbsp;&nbsp; 卷44_28 【赠韩思彦】贺遂亮 
<br>
<br>意气百年内，平生一寸心。欲交天下士，未面已虚襟。 
<br>君子重名义，直道冠衣簪。风云行可托，怀抱自然深。 
<br>落霞静霜景，坠叶下风林。若上南登岸，希访北山岑。
<br>
<br>
<br>
<br>&nbsp;&nbsp; 卷44_29 【酬贺遂亮】韩思彦 
<br>
<br>古人一言重，尝谓百年轻。今投欢会面，顾盼尽平生。 
<br>簪裾非所托，琴酒冀相并。累日同游处，通宵款素诚。 
<br>霜飘知柳脆，雪冒觉松贞。愿言何所道，幸得岁寒名。
<br>
<br>
<br>
<br>&nbsp;&nbsp; 卷44_30 【自御史左授山阳丞】魏求己 
<br>
<br>朝升照日槛，夕次下乌台。风竿一眇邈，月树几裴回。 
<br>翼向高标敛，声随下调哀。怀燕首自白，非是为年催。
<br>
<br>
<br>
<br>&nbsp;&nbsp; 卷44_31 【赠右台监察邓茂迁左台殿中】刘怀一 
<br>
<br>惟昔参多士，无双仰异才。鹰鹯同效逐，鹓鹭忝游陪。 
<br>入仕光三命，迁荣历二台。隔墙钦素躅，对问限清埃。 
<br>紫署春光早，兰闱曙色催。谁言夕鸟至，空想邓林隈。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
