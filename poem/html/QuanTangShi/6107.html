<HTML>
<HEAD>
<TITLE>全唐诗 卷268-270 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷268-270</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷268-270</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6107"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷268-270')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷268-270]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  卷268_1 【发南康夜泊灨石中】耿湋 
<br>
<br>倦客乘归舟，春溪杳将暮。群林结暝色，孤泊有佳趣。 
<br>夜山转长江，赤月吐深树。飒飒松上吹，泛泛花间露。 
<br>险石俯潭涡，跳湍碍沿溯。岂唯垂堂戒，兼以临深惧。 
<br>稍出回雁峰，明登斩蛟柱。连云向重山，杳未见钟路。
<br>
<br>
<br>&nbsp;&nbsp; 卷268_2 【过王山人旧居】耿湋 
<br>
<br>故宅春山中，来逢夕阳入。汲少井味变，开稀户枢涩。 
<br>树朽鸟不栖，阶闲云自湿。先生何处去，惆怅空独立。
<br>
<br>
<br>
<br>&nbsp;&nbsp; 卷268_3 【晚次昭应】耿湋 
<br>
<br>落日向林路，东风吹麦陇。藤草蔓古渠，牛羊下荒冢。 
<br>骊宫户久闭，温谷泉长涌。为问全盛时，何人最荣宠。
<br>
<br>
<br>
<br>&nbsp;&nbsp; 卷268_4 【听早蝉歌】耿湋 
<br>
<br>蝉鸣兮夕曛，声和兮夏云。白日兮将短，秋意兮已满。 
<br>乍悲鸣兮欲长。犹嘶涩兮多断。风萧萧兮转清， 
<br>韵嘒嘒兮初成。依婆娑之古树，思辽落之荒城。 
<br>闲院支颐，深林倚策，犹惆怅而无语，鬓星星而已白。
<br>
<br>
<br>
<br>&nbsp;&nbsp; 卷268_5 【芦花动】耿湋 
<br>
<br>连素穗，翻秋气，细节疏茎任长吹。共作月中声， 
<br>孤舟发乡思。
<br>
<br>
<br>
<br>&nbsp;&nbsp; 卷268_6 【赋得寒蛩】耿湋 
<br>
<br>尔谁造，鸣何早，趯趯连声遍阶草。复与夜雨和， 
<br>游人听堪老。
<br>
<br>
<br>
<br>&nbsp;&nbsp; 卷268_7 【宣城逢张二南史】耿湋 
<br>
<br>全家宛陵客，文雅世难逢。寄食年将老，干时计未从。 
<br>秋来句曲水，雨后敬亭峰。西北长安远，登临恨几重。
<br>
<br>
<br>
<br>&nbsp;&nbsp; 卷268_8 【题童子寺】耿湋 
<br>
<br>半偈留何处，全身弃此中。雨馀沙塔坏，月满雪山空。 
<br>耸刹临回磴，朱楼间碧丛。朝朝日将暮，长对晋阳宫。
<br>
<br>
<br>
<br>&nbsp;&nbsp; 卷268_9 【夏日寄东溪隐者】耿湋 
<br>
<br>日华浮野水，草色合遥空。处处山依旧，年年事不同。 
<br>闲田孤垒外，暑雨片云中。惆怅多尘累，无由访钓翁。
<br>
<br>
<br>
<br>&nbsp;&nbsp; 卷268_10 【之江淮留别京中亲故】耿湋 
<br>
<br>长云迷一雁，渐远向南声。已带千霜鬓，初为万里行。 
<br>繁虫满夜草，连雨暗秋城。前路诸侯贵，何人重客卿。
<br>
<br>
<br>
<br>&nbsp;&nbsp; 卷268_11 【太原送许侍御出幕归东都】耿湋 
<br>
<br>昔随刘越石，今日独归时。汾水风烟冷，并州花木迟。 
<br>荒庭增别梦，野雨失行期。莫向山阳过，邻人夜笛悲。
<br>
<br>
<br>
<br>&nbsp;&nbsp; 卷268_12 【华州客舍奉和崔端公春城晓望】耿湋 
<br>
<br>不语看芳径，悲春懒独行。向人微月在，报雨早霞生。 
<br>贫病催年齿，风尘掩姓名。赖逢骢马客，郢曲缓羁情。
<br>
<br>
<br>
<br>&nbsp;&nbsp; 卷268_13 【题清萝翁双泉】耿湋 
<br>
<br>侧弁向清漪，门中夕照移。异源生暗石，叠响落秋池。 
<br>叶拥沙痕没，流回草蔓随。泠泠无限意，不独远公知。
<br>
<br>
<br>
<br>&nbsp;&nbsp; 卷268_14 【酬李文（一作汶）】耿湋 
<br>
<br>落照长杨苑，秋天渭水滨。初飞万木叶，又长一年人。 
<br>贫病仍为客，艰虞更问津。多惭惠然意，今日肯相亲。
<br>
<br>
<br>
<br>&nbsp;&nbsp; 卷268_15 【赠严维】耿湋 
<br>
<br>许询清论重，寂寞住山阴。野路接寒寺，闲门当古林。 
<br>海田秋熟早，湖水夜渔深。世上穷通理，谁人奈此心。
<br>
<br>
<br>
<br>&nbsp;&nbsp; 卷268_16 【春日题苗发竹亭】耿湋 
<br>
<br>春亭及策上，郎吏谢玄晖。闲咏疏篁近，高眠远岫微。 
<br>偏宜留野客，暂得解朝衣。犹忆东溪里，雷云掩故扉。
<br>
<br>
<br>
<br>&nbsp;&nbsp; 卷268_17 【题孝子陵】耿湋 
<br>
<br>荒坟秋陌上，霜露正霏霏。松柏自成拱，苫庐长不归。 
<br>浮埃积蓬鬓，流血在麻衣。何必曾参传，千年至行稀。
<br>
<br>
<br>
<br>&nbsp;&nbsp; 卷268_18 【题庄上人房】耿湋 
<br>
<br>不语焚香坐，心知道已成。流年衰此世，定力见他生。 
<br>暮雪馀春冷，寒灯续昼明。寻常五侯至，敢望下阶迎。
<br>
<br>
<br>
<br>&nbsp;&nbsp; 卷268_19 【宋中】耿湋 
<br>
<br>日暮黄云合，年深白骨稀。旧村乔木在，秋草远人归。 
<br>废井莓苔厚，荒田路径微。唯馀近山色，相对似依依。
<br>
<br>
<br>
<br>&nbsp;&nbsp; 卷268_20 【秋夜思归】耿湋 
<br>
<br>来时犹暑服，今已露漫漫。多雨逢初霁，深秋生夜寒。 
<br>投人心似切，为客事皆难。何处无留滞，谁能暂问看。
<br>
<br>
<br>
<br>&nbsp;&nbsp; 卷268_21 【送李端】耿湋 
<br>
<br>世上许刘桢，洋洋风雅声。客来空改岁，归去未成名。 
<br>远近天初暮，关河雪半晴。空怀谏书在，回首恋承明。
<br>
<br>
<br>
<br>&nbsp;&nbsp; 卷268_22 【送崔明府赴青城】耿湋 
<br>
<br>清冬宾御出，蜀道翠微间。远雾开群壑，初阳照近关。 
<br>霜潭浮紫菜，雪栈绕青山。当似遗民去，柴桑政自闲。
<br>
<br>
<br>
<br>&nbsp;&nbsp; 卷268_23 【送王将军出塞】耿湋 
<br>
<br>汉家边事重，窦宪出临戎。绝漠秋山在，阳关旧路通。 
<br>列营依茂草，吹角向高风。更就燕然石，行看奏虏功。
<br>
<br>
<br>
<br>&nbsp;&nbsp; 卷268_24 【雨中留别】耿湋 
<br>
<br>东西无定客，风雨未休时。悯默此中别，飘零何处期。 
<br>青山违旧隐，白发入新诗。岁岁迷津路，生涯渐可悲。
<br>
<br>
<br>
<br>&nbsp;&nbsp; 卷268_25 【送杨将军】耿湋 
<br>
<br>一身良将后，万里讨乌孙。落日边陲静，秋风鼓角喧。 
<br>远山当碛路，茂草向营门。生死酬恩宠，功名岂敢论。
<br>
<br>
<br>
<br>&nbsp;&nbsp; 卷268_26 【送夏侯审游蜀】耿湋 
<br>
<br>暮峰和玉垒，回望不通秦。更问蜀城路，但逢巴语人。 
<br>石林莺啭晓，板屋月明春。若访严夫子，无嫌卜肆贫。
<br>
<br>
<br>
<br>&nbsp;&nbsp; 卷268_27 【送张侍御赴郴州别驾】耿湋 
<br>
<br>佐郡人难料，分襟日复斜。一帆随远水，百口过长沙。 
<br>明月江边夜，平陵梦里家。王孙对芳草，愁思杳无涯。
<br>
<br>
<br>
<br>&nbsp;&nbsp; 卷268_28 【送苗赟赴阳翟丞】耿湋 
<br>
<br>夕阳秋草上，去马弟兄看。年少初辞阙，时危远效官。 
<br>山行独夜雨，旅宿二陵寒。诗兴生何处，嵩阳羽客坛。
<br>
<br>
<br>
<br>&nbsp;&nbsp; 卷268_29 【送绛州郭参军】耿湋 
<br>
<br>远事诸侯出，青山古晋城。连行麹水阁，独入议中兵。 
<br>夜雨新田湿，春风曙角鸣。人传府公政，记室有参卿。
<br>
<br>
<br>
<br>&nbsp;&nbsp; 卷268_30 【常州留别】耿湋 
<br>
<br>万里南天外，求书禹穴间。往来成白首，旦暮见青山。 
<br>夜浦凉云过，秋塘好月闲。殷勤阳羡桂，别此几时攀。
<br>
<br>
<br>
<br>&nbsp;&nbsp; 卷268_31 【关山月】耿湋 
<br>
<br>月明边徼静，戍客望乡时。塞古柳衰尽，关寒榆发迟。 
<br>苍苍万里道，戚戚十年悲。今夜青楼上，还应照所思。
<br>
<br>
<br>
<br>&nbsp;&nbsp; 卷268_32 【代宋州将淮上乞师】耿湋 
<br>
<br>唇齿幸相依，危亡故远归。身轻百战出，家在数重围。 
<br>上将坚深垒，残兵斗落晖。常闻铁剑利，早晚借馀威。
<br>
<br>
<br>
<br>&nbsp;&nbsp; 卷268_33 【秋晚卧疾寄司空拾遗曙卢少府纶】耿湋 
<br>
<br>寒几坐空堂，疏髯似积霜。老医迷旧疾，朽药误新方。 
<br>晚果红低树，秋苔绿遍墙。惭非蒋生径，不敢望求羊。
<br>
<br>
<br>
<br>&nbsp;&nbsp; 卷268_34 【赠海明上人（一作赠朗公）】耿湋 
<br>
<br>来自西天竺，持经奉紫微。年深梵语变，行苦俗流归。 
<br>月上安禅久，苔生出院稀。梁间有驯鸽，不去复何依。
<br>
<br>
<br>
<br>&nbsp;&nbsp; 卷268_35 【津亭有怀】耿湋 
<br>
<br>津亭一望乡，淮海晚茫茫。草没栖洲鹭，天连映浦樯。 
<br>往来通楚越，旦暮易渔商。惆怅缄书毕，何人向洛阳。
<br>
<br>
<br>
<br>&nbsp;&nbsp; 卷268_36 【晚投江泽浦即事呈柳兵曹泥】耿湋 
<br>
<br>落日过重霞，轻烟上远沙。移舟冲荇蔓，转浦入芦花。 
<br>断岸迂来客，连波漾去槎。故乡何处在，更道向天涯。
<br>
<br>
<br>
<br>&nbsp;&nbsp; 卷268_37 【东郊别业】耿湋 
<br>
<br>东皋占薄田，耕种过馀年。护药栽山刺，浇蔬引竹泉。 
<br>晚雷期稔岁，重雾报晴天。若问幽人意，思齐沮溺贤。
<br>
<br>
<br>
<br>&nbsp;&nbsp; 卷268_38 【早朝】耿湋 
<br>
<br>钟鼓馀声里，千官向紫微。冒寒人语少，乘月烛来稀。 
<br>清漏闻驰道，轻霞映琐闱。犹看嘶马处，未启掖垣扉。
<br>
<br>
<br>
<br>&nbsp;&nbsp; 卷268_39 【屏居盩厔】耿湋 
<br>
<br>百年心不料，一卷日相知。乘兴偏难改，忧家是强为。 
<br>县城寒寂寞，峰树远参差。自笑无谋者，只应道在斯。
<br>
<br>
<br>
<br>&nbsp;&nbsp; 卷268_40 【进秋隼】耿湋 
<br>
<br>岂悟因罗者，迎霜献紫微。夕阳分素臆，秋色上花衣。 
<br>举翅云天近，回眸燕雀稀。应随明主意，百中有光辉。
<br>
<br>
<br>
<br>&nbsp;&nbsp; 卷268_41 【咏宣州笔】耿湋 
<br>
<br>寒竹惭虚受，纤毫任几重。影端缘守直，心劲懒藏锋。 
<br>落纸惊风起，摇空见露浓。丹青与文事，舍此复何从。
<br>
<br>
<br>
<br>&nbsp;&nbsp; 卷268_42 【春日洪州即事】耿湋 
<br>
<br>钟陵春日好，春水满南塘。竹宇分朱阁，桐花间绿杨。 
<br>蹉跎看鬓色，留滞惜年芳。欲问羁愁发，秦关道路长。
<br>
<br>
<br>
<br>&nbsp;&nbsp; 卷268_43 【雪后宿王纯池州草堂】耿湋 
<br>
<br>宿君湖上宅，琴韵静参差。夜雪入秋浦，孤城连贵池。 
<br>流年看共老，衔酒发中悲。良会应难再，晨鸡自有期。
<br>
<br>
<br>
<br>&nbsp;&nbsp; 卷268_44 【旅次汉故畤】耿湋 
<br>
<br>我行过汉畤，寥落见孤城。邑里经多难，儿童识五兵。 
<br>广川桑遍绿，丛薄雉连鸣。惆怅萧关道，终军愿请缨。
<br>
<br>
<br>
<br>&nbsp;&nbsp; 卷268_45 【过三郊驿却寄杨评事时此子郭令公欲有表荐】耿湋 
<br>
<br>冉冉青衫客，悠悠白发人。乱山孤驿暮，长路百花新。 
<br>终岁行他县，全家望此身。更思君去就，早晚问平津。
<br>
<br>
<br>
<br>&nbsp;&nbsp; 卷268_46 【陇西行】耿湋 
<br>
<br>雪下阳关路，人稀陇戍头。封狐犹未剪，边将岂无羞。 
<br>白草三冬色，黄云万里愁。因思李都尉，毕竟不封侯。
<br>
<br>
<br>
<br>&nbsp;&nbsp; 卷268_47 【巴陵逢洛阳邻舍（一作书情逢故人）】耿湋 
<br>
<br>因君知北事，流浪已忘机。客久多人识，年高众病归。 
<br>连云湖色远，度雪雁声稀。又说家林尽，凄伤泪满衣。
<br>
<br>
<br>
<br>&nbsp;&nbsp; 卷268_48 【哭张融】耿湋 
<br>
<br>早岁能文客，中年与世违。有家孀妇少，无子吊人稀。 
<br>繐帐尘空暗，铭旌雨不飞。依然旧乡路，寂寞几回归。
<br>
<br>
<br>
<br>&nbsp;&nbsp; 卷268_49 【送友贬岭南】耿湋 
<br>
<br>暮年从远谪，落日别交亲。湖上北飞雁，天涯南去人。 
<br>梦成湘浦夜，泪尽桂阳春。岁月茫茫意，何时雨露新。
<br>
<br>
<br>
<br>&nbsp;&nbsp; 卷268_50 【春日即事二首】耿湋 
<br>
<br>诗书成志业，懒慢致蹉跎。圣代丹霄远，明时白发多。 
<br>浅谋堪自笑，穷巷忆谁过。寂寞前山暮，归人樵采歌。
<br>
<br>数亩东皋宅，青春独屏居。家贫僮仆慢，官罢友朋疏。 
<br>强饮沽来酒，羞看读了书。闲花开满地，惆怅复何如。
<br>
<br>
<br>
<br>&nbsp;&nbsp; 卷268_51 【赠田家翁】耿湋 
<br>
<br>老人迎客处，篱落稻畦间。蚕屋朝寒闭，田家昼雨闲。 
<br>门闾新薙草，蹊径旧谙山。自道谁相及，邀予试往还。
<br>
<br>
<br>
<br>&nbsp;&nbsp; 卷268_52 【赠韦山人】耿湋 
<br>
<br>失意成逋客，终年独掩扉。无机狎鸥惯，多病见人稀。 
<br>流水知行药，孤云伴采薇。空斋莫闲笑，心事与时违。
<br>
<br>
<br>
<br>&nbsp;&nbsp; 卷268_53 【濬公院怀旧】耿湋 
<br>
<br>远公传教毕，身没向他方。吊客来何见，门人闭影堂。 
<br>纱灯临古砌，尘札在空床。寂寞疏钟后，秋天有夕阳。
<br>
<br>
<br>
<br>&nbsp;&nbsp; 卷268_54 【雨中宿义兴寺】耿湋 
<br>
<br>遥夜宿东林，虫声阶草深。高风初落叶，多雨未归心。 
<br>家国身犹负，星霜鬓已侵。沧洲纵不去，何处有知音。
<br>
<br>
<br>
<br>&nbsp;&nbsp; 卷268_55 【送王秘书归江东】耿湋 
<br>
<br>回首望知音，逶迤桑柘林。人归海郡远，路入雨天深。 
<br>万木经秋叶，孤舟向暮心。唯馀江畔草，应见白头吟。
<br>
<br>
<br>
<br>&nbsp;&nbsp; 卷268_56 【渭上送李藏器移家东都】耿湋 
<br>
<br>求名虽有据，学稼又无田。故国三千里，新春五十年。 
<br>移家还作客，避地莫知贤。洛浦今何处，风帆去渺然。
<br>
<br>
<br>
<br>&nbsp;&nbsp; 卷268_57 【春寻柳先生】耿湋 
<br>
<br>言是商山老，尘心莫问年。白髯垂策短，乌帽据梧偏。 
<br>酒熟飞巴雨，丹成见海田。疏云披远水，景动石床前。
<br>
<br>
<br>
<br>&nbsp;&nbsp; 卷268_58 【题藏公院】耿湋 
<br>
<br>古院林公住，疏篁近井桃。俗年人见少，禅地自知高。 
<br>药草诚多喻，沧溟在一毫。仍悲次宗辈，尘事日为劳。
<br>
<br>
<br>
<br>&nbsp;&nbsp; 卷268_59 【夏夜西亭即事寄钱员外】耿湋 
<br>
<br>高亭宾客散，暑夜醉相和。细汗迎衣集，微凉待扇过。 
<br>风还池色定，月晚树阴多。遥想随行者，珊珊动晓珂。
<br>
<br>
<br>
<br>&nbsp;&nbsp; 卷268_60 【与清江上人及诸公宿李八昆季宅】耿湋 
<br>
<br>汤公多外友，洛社自相依。远客还登会，秋怀欲忘归。 
<br>惊风林果少，骤雨砌虫稀。更过三张价，东游愧陆机。
<br>
<br>
<br>
<br>&nbsp;&nbsp; 卷268_61 【春日即事】耿湋 
<br>
<br>邻里朝光遍，披衣夜醉醒。庖厨非旧火，林木发新青。 
<br>接果移天性，疏泉逐地形。清明来几日，戴胜已堪听。
<br>
<br>
<br>
<br>&nbsp;&nbsp; 卷268_62 【秋夜会宿李永宅忆江南旧游】耿湋 
<br>
<br>偶宿俱南客，相看喜尽归。湖山话不极，岁月念空违。 
<br>子夜高梧冷，秋阴远漏微。那无此良会，惜在谢家稀。
<br>
<br>
<br>
<br>&nbsp;&nbsp; 卷268_63 【冬夜寻李永因书事赠之】耿湋 
<br>
<br>栖遑偏降志，疵贱倍修身。近觉多衰鬓，深知独故人。 
<br>天垂五夜月，霜覆九衢尘。不待逢沮溺，而今恶问津。
<br>
<br>
<br>
<br>&nbsp;&nbsp; 卷268_64 【立春日宴高陵任明府宅】耿湋 
<br>
<br>春灰今变候，密雪又霏霏。坐客同心满，流年此会稀。 
<br>风成空处乱，素积夜来飞。且共衔杯酒，陶潜不得归。
<br>
<br>
<br>
<br>&nbsp;&nbsp; 卷268_65 【春日游慈恩寺寄畅当】耿湋 
<br>
<br>浮世今何事，空门此谛真。死生俱是梦，哀乐讵关身。 
<br>远草光连水，春篁色离尘。当从庾中庶，诗客更何人。
<br>
<br>
<br>
<br>&nbsp;&nbsp; 卷268_66 【晚秋过苏少府】耿湋 
<br>
<br>九江迷去住，群吏且因依。高木秋垂露，寒城暮掩扉。 
<br>随云心自远，看草伴应稀。肯信同年友，相望青琐闱。
<br>
<br>
<br>
<br>&nbsp;&nbsp; 卷268_67 【登鹳雀楼】耿湋 
<br>
<br>久客心常醉，高楼日渐低。黄河经海内，华岳镇关西。 
<br>去远千帆小，来迟独鸟迷。终年不得意，空觉负东溪。
<br>
<br>
<br>
<br>&nbsp;&nbsp; 卷268_68 【赋得沙上雁】耿湋 
<br>
<br>衡阳多道里，弱羽复哀音。还塞知何日，惊弦乱此心。 
<br>夜阴前侣远，秋冷后湖深。独立汀洲意，宁知霜霰侵。
<br>
<br>
<br>
<br>&nbsp;&nbsp; 卷268_69 【夜寻卢处士】耿湋 
<br>
<br>月高鸡犬静，门掩向寒塘。夜竹深茅宇，秋庭冷石床。 
<br>住山年已远，服药寿偏长。虚弃如吾者，逢君益自伤。
<br>
<br>
<br>
<br>&nbsp;&nbsp; 卷268_70 【邠州留别】耿湋 
<br>
<br>终岁山川路，生涯总几何。艰难为客惯，贫贱受恩多。 
<br>暮角寒山色，秋风远水波。无人见惆怅，垂鞚入烟萝。
<br>
<br>
<br>
<br>&nbsp;&nbsp; 卷268_71 【赠张将军（一作开府）】耿湋 
<br>
<br>寥落军城暮，重门返照间。鼓鼙经雨暗，士马过秋闲。 
<br>惯守临边郡，曾营近海山。关西旧业在，夜夜梦中还。
<br>
<br>
<br>
<br>&nbsp;&nbsp; 卷268_72 【赠隐公（一作赠隐上人）】耿湋 
<br>
<br>世间无近远，定里遍曾过。东海经长在，南朝寺最多。 
<br>暮年聊化俗，初地即摧魔。今日忘尘虑，看心义若何。
<br>
<br>
<br>
<br>&nbsp;&nbsp; 卷268_73 【赠别安邑韩少府】耿湋 
<br>
<br>子真能自在，江海意何如。门掩疏尘吏，心闲阅道书。 
<br>古城寒欲雪，远客暮无车。杳杳思前路，谁堪千里馀。
<br>
<br>
<br>
<br>&nbsp;&nbsp; 卷268_74 【送胡校书秩满归河中】耿湋 
<br>
<br>古树汾阴道，悠悠东去长。位卑仍解印，身老又还乡。 
<br>河水平秋岸，关门向夕阳。音书须数附，莫学晋嵇康。
<br>
<br>
<br>
<br>&nbsp;&nbsp; 卷268_75 【送河中张胄曹往太原计会回】耿湋 
<br>
<br>北风长至远，四牡向幽并。衰木新田路，寒芜故绛城。 
<br>遥听边上信，远计朔南程。料变当临事，遥知外国情。
<br>
<br>
<br>
<br>&nbsp;&nbsp; 卷268_76 【送郭正字归郢上】耿湋 
<br>
<br>济江篇已出，书府俸犹贫。积雪商山道，全家楚塞人。 
<br>大堤逢落日，广汉望通津。却别渔潭下，惊鸥那可亲。
<br>
<br>
<br>
<br>&nbsp;&nbsp; 卷268_77 【题李孝廉书房】耿湋 
<br>
<br>野情专易外，一室向青山。业就三编绝，心通万事闲。 
<br>莺稀春木上，草遍暮阶间。莫道归繻在，来时弃故关。
<br>
<br>
<br>
<br>&nbsp;&nbsp; 卷268_78 【酬畅当】耿湋 
<br>
<br>同游漆沮后，已是十年馀。几度曾相梦，何时定得书。 
<br>月高城影尽，霜重柳条疏。且对尊中酒，千般想未如。
<br>
<br>
<br>
<br>&nbsp;&nbsp; 卷268_79 【留别解县韩明府（一作别解明府）】耿湋 
<br>
<br>闲人州县厌，贱士友朋讥。朔雪逢初下，秦关独暮归。 
<br>寒茅下原浅，残雪过风微。一路何相慰，唯君能政稀。
<br>
<br>
<br>
<br>&nbsp;&nbsp; 卷268_80 【游钟山紫芝观】耿湋 
<br>
<br>系舟仙宅下，清磬落春风。雨数芝田长，云开石路重。 
<br>古房清磴接，深殿紫烟浓。鹤驾何时去，游人自不逢。
<br>
<br>
<br>
<br>&nbsp;&nbsp; 卷268_81 【晚秋宿裴员外寺院（得逢字）】耿湋 
<br>
<br>仲言多丽藻，晚水独芙蓉。梁苑仍秋过，仁祠又夜逢。 
<br>回林通暗竹，去雨带寒钟。原向空门里，修持比昼龙。
<br>
<br>
<br>
<br>&nbsp;&nbsp; 卷268_82 【秋夜喜卢司直严少府访宿】耿湋 
<br>
<br>寂寂闭层城，悠悠此夜情。早凉过鬓发，秋思入柴荆。 
<br>严子多高趣，卢公有盛名。还如杜陵下，暂拂蒋元卿。
<br>
<br>
<br>
<br>&nbsp;&nbsp; 卷268_83 【下邽客舍喜叔孙主簿郑少府见过】耿湋 
<br>
<br>良宵复杪秋，把酒说羁游。落木东西别，寒萍远近流。 
<br>萧条旅馆月，寂历曙更筹。不是仇梅至，何人问百忧。
<br>
<br>
<br>
<br>&nbsp;&nbsp; 卷268_84 【盩厔客舍】耿湋 
<br>
<br>寥寂荒垒下，客舍雨微微。门见苔生满，心惭吏到稀。 
<br>篱花看未发，海燕欲先归。无限堪惆怅，谁家复捣衣。
<br>
<br>
<br>
<br>&nbsp;&nbsp; 卷268_85 【宿韦员外宅】耿湋 
<br>
<br>传经韦相后，赐笔汉家郎。幽阁诸生会，寒宵几刻长。 
<br>座中灯泛酒，檐外月如霜。人事多飘忽，邀欢讵可忘。
<br>
<br>
<br>
<br>&nbsp;&nbsp; 卷268_86 【登沃州山】耿湋 
<br>
<br>沃州初望海，携手尽时髦。小暑开鹏翼，新蓂长鹭涛。 
<br>月如芳草远，身比夕阳高。羊祜伤风景，谁云异我曹。
<br>
<br>
<br>
<br>&nbsp;&nbsp; 卷268_87 【宿岐山姜明府厅】耿湋 
<br>
<br>暝色休群动，秋斋远客情。细风和雨气，寒竹度帘声。 
<br>日觉蹉跎近，天教懒慢成。谁能谒卿相，朝夕算浮荣。
<br>
<br>
<br>
<br>&nbsp;&nbsp; 卷268_88 【上巳日】耿湋 
<br>
<br>共来修禊事，内顾一悲翁。玉鬓风尘下，花林丝管中。 
<br>故山离水石，旧侣失鹓鸿。不及游鱼乐，裴回莲叶东。
<br>
<br>
<br>
<br>&nbsp;&nbsp; 卷268_89 【登乐游原】耿湋 
<br>
<br>园庙何年废，登临有故丘。孤村连日静，多雨及霖休。 
<br>常与秦山对，曾经汉主游。岂知千载后，万事水东流。
<br>
<br>
<br>
<br>&nbsp;&nbsp; 卷268_90 【题惟幹上人房】耿湋 
<br>
<br>绳床茅屋下，独坐味闲安。苦行无童子，忘机避宰官。 
<br>是非齐已久，夏腊比应难。更悟真如性，尘心稍自宽。
<br>
<br>
<br>
<br>&nbsp;&nbsp; 卷268_91 【会凤翔张少尹南亭】耿湋 
<br>
<br>远过张正见，诗兴自依依。西府军城暮，南庭吏事稀。 
<br>草檐宜日过，花圃任烟归。更料重关外，群僚候启扉。
<br>
<br>
<br>
<br>&nbsp;&nbsp; 卷268_92 【早春宴高陵滑少府（得升字）】耿湋 
<br>
<br>且宽沈簿领，应赖酒如渑。春夜霜犹下，东城月未升。 
<br>清言饶醉客，乱舞避寒灯。名字书仙籍，诸生病未能。
<br>
<br>
<br>
<br>&nbsp;&nbsp; 卷268_93 【寒蜂采菊蕊】耿湋 
<br>
<br>游飏下晴空，寻芳到菊丛。带声来蕊上，连影在香中。 
<br>去住沾馀雾，高低顺过风。终惭异蝴蝶，不与梦魂通。
<br>
<br>
<br>
<br>&nbsp;&nbsp; 卷268_94 【题杨著别业】耿湋 
<br>
<br>柳巷向陂斜，回阳噪乱鸦。农桑子云业，书籍蔡邕家。 
<br>暮叶初翻砌，寒池转露沙。如何守儒行，寂寞过年华。
<br>
<br>
<br>
<br>&nbsp;&nbsp; 卷268_95 【送太仆寺李丞赴都到桃林塞】耿湋 
<br>
<br>远过桃林塞，休年自昔闻。曲河随暮草，重阜接闲云。 
<br>造父为周御，詹嘉守晋军。应多怀古思，落叶又纷纷。
<br>
<br>
<br>
<br>&nbsp;&nbsp; 卷268_96 【宋中】耿湋 
<br>
<br>百战无军食，孤城陷虏尘。为伤多易子，翻吊浅为臣。 
<br>漫漫东流水，悠悠南陌人。空思前事往，向晓泪沾巾。
<br>
<br>
<br>
<br>&nbsp;&nbsp; 卷268_97 【陪宴湖州公堂】耿湋 
<br>
<br>谢公为楚郡，坐客是瑶林。文府重门奥，儒源积浪深。 
<br>壶觞邀薄醉，笙磬发高音。末至才仍短，难随白雪吟。
<br>
<br>
<br>
<br>&nbsp;&nbsp; 卷268_98 【寻觉公因寄李二端司空十四曙】耿湋 
<br>
<br>少年尝昧道，无事日悠悠。及至悟生死，寻僧已白头。 
<br>云回庐瀑雨，树落给园秋。为我谢宗许，尘中难久留。
<br>
<br>
<br>
<br>&nbsp;&nbsp; 卷268_99 【送郭秀才赴举】耿湋 
<br>
<br>乡赋鹿鸣篇，君为贡士先。新经梦笔夜，才比弃繻年。 
<br>海雨沾隋柳，江潮赴楚船。相看南去雁，离恨倍潸然。
<br>
<br>
<br>
<br>&nbsp;&nbsp; 卷268_100 【送王闰】耿湋 
<br>
<br>相送临汉水，怆然望故关。江芜连梦泽，楚雪入商山。 
<br>语我他年旧，看君此日还。因将自悲泪，一洒别离间。
<br>
<br>
<br>
<br>&nbsp;&nbsp; 卷268_101 【送蜀客还】耿湋 
<br>
<br>万峰深积翠，路向此中难。欲暮多羁思，因高莫远看。 
<br>卓家人寂寞，扬子业荒残。唯见岷山水，悠悠带月寒。
<br>
<br>
<br>
<br>&nbsp;&nbsp; 卷268_102 【送海州卢录事】耿湋 
<br>
<br>之官逢计吏，风土问如何。海口朝阳近，青州春气多。 
<br>郊原鹏影到，楼阁蜃云和。损益关从事，期听劳者歌。
<br>
<br>
<br>
<br>&nbsp;&nbsp; 卷268_103 【登钟山馆】耿湋 
<br>
<br>匹马宜春路，萧条背馆心。涧花寒夕雨，潭水黑朝林。 
<br>野市鱼盐隘，江村竹苇深。子规何处发，青树满高岑。
<br>
<br>
<br>
<br>&nbsp;&nbsp; 卷268_104 【秋日（一作落照）】耿湋 
<br>
<br>照耀天山外，飞鸦几共过。微红拂秋汉，片白透长波。 
<br>影促寒汀薄，光残古木多。金霞与云气，散漫复相和。
<br>
<br>
<br>
<br>&nbsp;&nbsp; 卷268_105 【赠苗员外】耿湋 
<br>
<br>为郎日赋诗，小谢少年时。业继儒门后，心多道者期。 
<br>晚回长乐殿，新出夜明祠。行乐西园暮，春风动柳丝。
<br>
<br>
<br>
<br>&nbsp;&nbsp; 卷268_106 【诣顺公问道】耿湋 
<br>
<br>此身知是妄，远远诣支公。何法住持后，能逃生死中。 
<br>秋苔经古径，萚叶满疏丛。方便如开诱，南宗与北宗。
<br>
<br>
<br>
<br>&nbsp;&nbsp; 卷268_107 【废庆宝寺（一作司空曙诗）】耿湋 
<br>
<br>黄叶前朝寺，无僧寒殿开。池晴龟出暴，松暝鹤飞回。 
<br>古井碑横草，阴廊画杂苔。禅宫亦销歇，尘世转堪哀。
<br>
<br>
<br>
<br>&nbsp;&nbsp; 卷268_108 【赴许州留别洛中亲故】耿湋 
<br>
<br>淳风今变俗，末学误为文。幸免投湘浦，那辞近汝坟。 
<br>山遮魏阙路，日隐洛阳云。谁念联翩翼，烟中独失群。
<br>
<br>
<br>
<br>&nbsp;&nbsp; 卷268_109 【送叶尊师归处州】耿湋 
<br>
<br>风驭南行远，长山与夜江。群祆离分野，五岳拜旌幢。 
<br>石髓调金鼎，云浆实玉缸。cB々吠声晓，洞府有仙厖。
<br>
<br>
<br>
<br>
<br>
<br>
<br>
<br> 卷269_1 【酬张少尹秋日凤翔西郊见寄】耿湋 
<br>
<br>鼎气孕河汾，英英济旧勋。刘生曾任侠，张率自能文。 
<br>官佐征西府，名齐将上军。秋山遥出浦，野鹤暮离群。 
<br>远恨边笳起，劳歌骑吏闻。废关人不到，荒戍日空曛。 
<br>草木凉初变，阴晴景半分。叠蝉临积水，乱燕入过云。 
<br>丽藻终思我，衰髯亦为君。闲吟寡和曲，庭叶渐纷纷。
<br>
<br>
<br>&nbsp;&nbsp; 卷269_2 【春日书情寄元校书伯和相国元子】耿湋 
<br>
<br>数岁平津邸，诸生出门时。羁孤力行早，疏贱托身迟。 
<br>芳草看无厌，青山到未期。贫居悲老大，春日上茅茨。 
<br>卫玠琼瑶色，玄成鼎鼐姿。友朋汉相府，兄弟谢家诗。 
<br>律合声虽应，劳歌调自悲。流年不可住，惆怅镜中丝。
<br>
<br>
<br>
<br>&nbsp;&nbsp; 卷269_3 【奉送崔侍御和蕃】耿湋 
<br>
<br>万里华戎隔，风沙道路秋。新恩明主启，旧好使臣修。 
<br>旌节随边草，关山见戍楼。俗殊人左衽，地远水西流。 
<br>日暮冰先合，春深雪未休。无论善长对，博望自封侯。
<br>
<br>
<br>
<br>&nbsp;&nbsp; 卷269_4 【春日即事】耿湋 
<br>
<br>芳菲那变易，年鬓自蹉跎。室与千峰对，门唯二仲过。 
<br>宦情知己少，生事托人多。草色微风长，莺声细雨和。 
<br>几时犹滞拙，终日望恩波。纵欲论相报，无如漂母何。
<br>
<br>
<br>
<br>&nbsp;&nbsp; 卷269_5 【仙山行】耿湋 
<br>
<br>深溪人不到，杖策独缘源。花落寻无径，鸡鸣觉近村。 
<br>数翁皆藉草，对弈复倾尊。看毕初为局，归逢几世孙。 
<br>云迷入洞处，水引出山门。惆怅归城郭，樵柯迹尚存。
<br>
<br>
<br>
<br>&nbsp;&nbsp; 卷269_6 【得替后书怀上第五相公】耿湋 
<br>
<br>谁语恓惶客，偏承顾盼私。应逾骨肉分，敢忘死生期。 
<br>山县唯荒垒，云屯尽老师。庖人宁自代，食檗谬相推。 
<br>黄绶名空罢，青春鬓又衰。还来扫门处，犹未报恩时。 
<br>独立花飞满，无言月下迟。不知丞相意，更欲遣何之。
<br>
<br>
<br>
<br>&nbsp;&nbsp; 卷269_7 【入塞曲】耿湋 
<br>
<br>将军带十围，重锦制戎衣。猿臂销弓力，虬须长剑威。 
<br>首登平乐宴，新破大宛归。楼上诛姬笑，门前问客稀。 
<br>暮烽玄兔急，秋草紫骝肥。未奉君王诏，高槐昼掩扉。
<br>
<br>
<br>
<br>&nbsp;&nbsp; 卷269_8 【送姚校书因归河中】耿湋 
<br>
<br>十年相见少，一岁又还乡。去住人惆怅，东西路渺茫。 
<br>古陂无茂草，高树有残阳。委弃秋来稻，雕疏采后桑。 
<br>月轮生舜庙，河水出关墙。明日过闾里，光辉芸阁郎。
<br>
<br>
<br>
<br>&nbsp;&nbsp; 卷269_9 【题清源寺（即王右丞故宅）】耿湋 
<br>
<br>儒墨兼宗道，云泉隐旧庐。盂城今寂寞，辋水自纡馀。 
<br>内学销多累，西林易故居。深房春竹老，细雨夜钟疏。 
<br>陈迹留金地，遗文在石渠。不知登座客，谁得蔡邕书。
<br>
<br>
<br>
<br>&nbsp;&nbsp; 卷269_10 【奉送蒋尚书兼御史大夫东都留守】耿湋 
<br>
<br>副相威名重，春卿礼乐崇。锡珪仍拜下，分命遂居东。 
<br>高旆翻秋日，清铙引细风。蝉稀金谷树，草遍德阳宫。 
<br>教用儒门俭，兵依武库雄。谁云千载后，周召独为公。
<br>
<br>
<br>
<br>&nbsp;&nbsp; 卷269_11 【喜侯十七校书见访】耿湋 
<br>
<br>东城独屏居，有客到吾庐。发廪因舂黍，开畦复剪蔬。 
<br>许酣令乞酒，辞窭任无鱼。遍出新成句，更通未悟书。 
<br>藤丝秋不长，竹粉雨仍馀。谁为须张烛，凉空有望舒。
<br>
<br>
<br>
<br>&nbsp;&nbsp; 卷269_12 【晚春青门林亭燕集】耿湋 
<br>
<br>都门连骑出，东野柳如丝。秦苑看山处，王孙逐草时。 
<br>欢游难再得，衰老是前期。林静莺啼远，春深日过迟。 
<br>落花今夕思，秉烛古人诗。对酒当为乐，双杯未可辞。
<br>
<br>
<br>
<br>&nbsp;&nbsp; 卷269_13 【晚秋东游寄猗氏第五明府解县韩明府】耿湋 
<br>
<br>步出青门去，疏钟隔上林。四郊多难日，千里独归心。 
<br>暮鸟声偏苦，秋云色易阴。乱坟松柏少，野径草茅深。 
<br>灞涘袁安履，汾南宓贱琴。何由听白雪，只益泪沾襟。
<br>
<br>
<br>
<br>&nbsp;&nbsp; 卷269_14 【奉和元承杪秋忆终南旧居】耿湋 
<br>
<br>白玉郎仍少，羊车上路平。秋风摇远草，旧业起高情。 
<br>乱树通秦苑，重原接杜城。溪云随暮淡，野水带寒清。 
<br>广树留峰翠，闲门响叶声。近樵应已烧，多稼又新成。 
<br>解佩从休沐，承家岂退耕。恭侯有遗躅，何事学泉明。
<br>
<br>
<br>
<br>&nbsp;&nbsp; 卷269_15 【晚夏即事临南居】耿湋 
<br>
<br>何须学从宦，其奈本无机。蕙草芳菲歇，青山早晚归。 
<br>广庭馀落照，高枕对闲扉。树色迎秋老，蝉声过雨稀。 
<br>艰难逢事异，去就与时违。遥忆衡门外，苍苍三径微。
<br>
<br>
<br>
<br>&nbsp;&nbsp; 卷269_16 【省试骊珠诗】耿湋 
<br>
<br>是日重泉下，言探径寸珠。龙鳞今不逆，鱼目也应殊。 
<br>掌上星初满，盘中月正孤。酬恩光莫及，照乘色难逾。 
<br>欲问投人否，先论按剑无。傥怜希代价，敢对此冰壶。
<br>
<br>
<br>
<br>&nbsp;&nbsp; 卷269_17 【元日早朝】耿湋 
<br>
<br>九陌朝臣满，三朝候鼓赊。远珂时接韵，攒炬偶成花。 
<br>紫贝为高阙，黄龙建大牙。参差万戟合，左右八貂斜。 
<br>羽扇纷朱槛，金炉隔翠华。微风传曙漏，晓日上春霞。 
<br>环珮声重叠，蛮夷服等差。乐和天易感，山固寿无涯。 
<br>渥泽千年圣，车书四海家。盛明多在位，谁得守蓬麻。
<br>
<br>
<br>
<br>&nbsp;&nbsp; 卷269_18 【送归中丞使新罗（一本题下有册立吊祭四字）】耿湋 
<br>
<br>远国通王化，儒林得使臣。六君成典册，万里奉丝纶。 
<br>云水连孤棹，恩私在一身。悠悠龙节去，渺渺蜃楼新。 
<br>望里行还暮，波中岁又春。昏明看日御，灵怪问舟人。 
<br>城邑分华夏，衣裳拟缙绅。他时礼命毕，归路勿迷津。
<br>
<br>
<br>
<br>&nbsp;&nbsp; 卷269_19 【赠兴平郑明府】耿湋 
<br>
<br>海内兵犹在，关西赋未均。仍劳持斧使，尚宰茂陵人。 
<br>遥夜重城掩，清宵片月新。绿琴听古调，白屋被深仁。 
<br>迹与儒生合，心惟静者亲。深情先结契，薄宦早趋尘。 
<br>贫病休何日，艰难过此身。悠悠行远道，冉冉过良辰。 
<br>明主知封事，长沮笑问津。栖遑忽相见，欲语泪沾巾。
<br>
<br>
<br>
<br>&nbsp;&nbsp; 卷269_20 【和王怀州观西营秋射（得寒字）】耿湋 
<br>
<br>谢公亲校武，草碧露漫漫。落叶停高驾，空林满从官。 
<br>迎筹皆叠鼓，挥箭或移竿。名借三军勇，功推百中难。 
<br>主皮山郡晚，饮算柳营寒。明日开铃阁，新诗双玉盘。
<br>
<br>
<br>
<br>&nbsp;&nbsp; 卷269_21 【晚登虔州即事寄李侍御】耿湋 
<br>
<br>章溪与贡水，何事会波澜。万里归人少，孤舟行路难。 
<br>春光浮曲浪，暮色隔连滩。花发从南早，江流向北宽。 
<br>故交参盛府，新角耸危冠。楚剑期终割，隋珠惜未弹。 
<br>酒醒愁转极，别远泪初干。愿保乔松质，青青过大寒。
<br>
<br>
<br>
<br>&nbsp;&nbsp; 卷269_22 【奉和第五相公登鄱阳郡城西楼】耿湋 
<br>
<br>茂德为邦久，丰貂旧相尊。发生传雨露，均养助乾坤。 
<br>晓肆登楼目，春销恋阙魂。女墙分吏事，远道启津门。 
<br>湓浦潮声尽，钟陵暮色繁。夕阳移梦土，芳草接湘源。 
<br>封内群甿复，兵间百赋存。童牛耕废亩，壕木绕新村。 
<br>野步渔声溢，荒祠鼓舞喧。高斋成五字，远岫发孤猿。 
<br>一顾承英达，多荣及子孙。家贫仍受赐，身老未酬恩。 
<br>属和瑶华曲，堪将系组纶。
<br>
<br>
<br>
<br>&nbsp;&nbsp; 卷269_23 【甘泉诗】耿湋 
<br>
<br>异井甘如醴，深仁远未涯。气寒堪破暑，源净自蠲邪。 
<br>修绠悬冰甃，新桐荫玉沙。带星凝晓露，拂雾涌秋华。 
<br>绿溢涵千仞，清泠饮万家。何能葛洪宅，终日闭烟霞。
<br>
<br>
<br>
<br>&nbsp;&nbsp; 卷269_24 【发绵津驿】耿湋 
<br>
<br>孤舟北去暮心伤，细雨东风春草长。杳杳短亭分水陆， 
<br>隆隆远鼓集渔商。千丛野竹连湘浦，一派寒江下吉阳。 
<br>欲问长安今远近，初年塞雁有归行。
<br>
<br>
<br>
<br>&nbsp;&nbsp; 卷269_25 【塞上曲】耿湋 
<br>
<br>惯习干戈事鞍马，初从少小在边城。身微久属千夫长， 
<br>家远多亲五郡兵。懒说疆场曾大获，且悲年鬓老长征。 
<br>塞鸿过尽残阳里，楼上凄凄暮角声。
<br>
<br>
<br>
<br>&nbsp;&nbsp; 卷269_26 【路旁老人】耿湋 
<br>
<br>老人独坐倚官树，欲语潸然泪便垂。陌上归心无产业， 
<br>城边战骨有亲知。馀生尚在艰难日，长路多逢轻薄儿。 
<br>绿水青山虽似旧，如今贫后复何为。
<br>
<br>
<br>
<br>&nbsp;&nbsp; 卷269_27 【赠别刘员外长卿】耿湋 
<br>
<br>清如寒玉直如丝，世故多虞事莫期。建德津亭人别夜， 
<br>新安江水月明时。为文易老皆知苦，谪宦无名倍足悲。 
<br>不学朱云能折槛，空羞献纳在丹墀。
<br>
<br>
<br>
<br>&nbsp;&nbsp; 卷269_28 【宿万固寺因寄严补阙】耿湋 
<br>
<br>晓随樵客到青冥，因礼山僧宿化城。钟梵已休初入定。 
<br>有无皆离本难名。云开半夜千林静，月上中峰万壑明。 
<br>为报故人雷处士，尘心终日自劳生。
<br>
<br>
<br>
<br>&nbsp;&nbsp; 卷269_29 【岐阳客舍呈张明府】耿湋 
<br>
<br>逸妻稚子应沟壑，归路茫茫东去遥。凉叶下时心悄悄， 
<br>空斋梦里雨萧萧。星霜渐见侵华发，生长虚闻在圣朝。 
<br>知己只今何处在，故山无事别渔樵。
<br>
<br>
<br>
<br>&nbsp;&nbsp; 卷269_30 【奉和李观察登河中白楼】耿湋 
<br>
<br>城上高楼飞鸟齐，从公一遂蹑丹梯。黄河曲尽流天外， 
<br>白日轮轻落海西。玉树九重长在梦，云衢一望杳如迷。 
<br>何心更和阳春奏，况复秋风闻战鼙。
<br>
<br>
<br>
<br>&nbsp;&nbsp; 卷269_31 【朝下寄韩舍人】耿湋 
<br>
<br>侍臣鸣珮出西曹，鸾殿分阶翊彩旄。瑞气迥浮青玉案， 
<br>日华遥上赤霜袍。花间焰焰云旗合，鸟外亭亭露掌高。 
<br>肯念万年芳树里，随风一叶在蓬蒿。
<br>
<br>
<br>
<br>&nbsp;&nbsp; 卷269_32 【贺李观察祷河神降雨】耿湋 
<br>
<br>质明斋祭北风微，驺驭千群拥庙扉。玉帛才敷云淡淡， 
<br>笙镛未撤雨霏霏。路边五稼添膏长，河上双旌带湿归。 
<br>若出敬亭山下作，何人敢和谢玄晖。
<br>
<br>
<br>
<br>&nbsp;&nbsp; 卷269_33 【上将行（一作上裴行军中丞）】耿湋 
<br>
<br>萧关扫定犬羊群，闭阁层城白日曛。枥上骅骝嘶鼓角， 
<br>门前老将识风云。旌旗四面寒山映，丝管千家静夜闻。 
<br>谁道古来多简册，功臣唯有卫将军。
<br>
<br>
<br>
<br>&nbsp;&nbsp; 卷269_34 【许下书情寄张韩二舍人】耿湋 
<br>
<br>谪宦军城老更悲，近来频夜梦丹墀。银杯乍灭心中火， 
<br>金镊唯多鬓上丝。绕院绿苔闻雁处，满庭黄叶闭门时。 
<br>故人高步云衢上，肯念前程杳未期。
<br>
<br>
<br>
<br>&nbsp;&nbsp; 卷269_35 【九日】耿湋 
<br>
<br>重阳寒寺满秋梧，客在南楼顾老夫。步蹇强登游藻井， 
<br>发稀那更插茱萸。横空过雨千峰出，大野新霜万叶枯。 
<br>更望尊中菊花酒，殷勤能得几回沽。
<br>
<br>
<br>
<br>&nbsp;&nbsp; 卷269_36 【送大谷高少府】耿湋 
<br>
<br>县属并州北近胡，悠悠此别宦仍孤。应知史笔思循吏， 
<br>莫料辕门笑鲁儒。古塞草青宜牧马，春城月暗好啼乌。 
<br>雕残贵有亲仁术，梅福何须去隐吴。
<br>
<br>
<br>
<br>&nbsp;&nbsp; 卷269_37 【同李端春望】耿湋 
<br>
<br>二毛羁旅尚迷津，万井莺花雨后春。宫阙参差当晚日， 
<br>山河迤逦静纤尘。和风醉里承恩客，芳草归时失意人。 
<br>南北东西各自去，年年依旧物华新。
<br>
<br>
<br>
<br>&nbsp;&nbsp; 卷269_38 【岳祠送薛近贬官】耿湋 
<br>
<br>枯松老柏仙山下，白帝祠堂枕古逵。迁客无辜祝史告， 
<br>神明有喜女巫知。遥思桂浦人空去，远过衡阳雁不随。 
<br>度岭梅花翻向北，回看不见树南枝。
<br>
<br>
<br>
<br>&nbsp;&nbsp; 卷269_39 【送友人游江南】耿湋 
<br>
<br>远别悠悠白发新，江潭何处是通津，潮声偏惧初来客， 
<br>海味唯甘久住人。漠漠烟光前浦晚，青青草色定山春。 
<br>汀洲更有南回雁，乱起联翩北向秦。
<br>
<br>
<br>
<br>&nbsp;&nbsp; 卷269_40 【长门怨】耿湋 
<br>
<br>闻道昭阳宴，嚬蛾落叶中。清歌逐寒月，遥夜入深宫。
<br>
<br>
<br>
<br>&nbsp;&nbsp; 卷269_41 【秋日】耿湋 
<br>
<br>反照入闾巷，忧来与谁语。古道无人行，秋风动禾黍。
<br>
<br>
<br>
<br>&nbsp;&nbsp; 卷269_42 【秋夜】耿湋 
<br>
<br>高秋夜分后，远客雁来时。寂寞重门掩，无人问所思。
<br>
<br>
<br>
<br>&nbsp;&nbsp; 卷269_43 【慈恩寺残春】耿湋 
<br>
<br>双林花已尽，叶色占残芳。若问同游客，高年最断肠。
<br>
<br>
<br>
<br>&nbsp;&nbsp; 卷269_44 【早次眉县界】耿湋 
<br>
<br>匹马晓路归，悠悠渭川道。晴山向孤城，秋日满白草。
<br>
<br>
<br>
<br>&nbsp;&nbsp; 卷269_45 【路傍墓】耿湋 
<br>
<br>石马双双当古树，不知何代公侯墓。
<br>墓前靡靡春草深，唯有行人看碑路。
<br>
<br>
<br>
<br>&nbsp;&nbsp; 卷269_46 【代园中老人】耿湋 
<br>
<br>佣赁难堪一老身，皤皤力役在青春。
<br>林园手种唯吾事，桃李成阴归别人。
<br>
<br>
<br>
<br>&nbsp;&nbsp; 卷269_47 【古意】耿湋 
<br>
<br>虽言千骑上头居，一世生离恨有馀。
<br>叶下绮窗银烛冷，含啼自草锦中书。
<br>
<br>
<br>
<br>&nbsp;&nbsp; 卷269_48 【凉州词】耿湋 
<br>
<br>国使翻翻随旆旌，陇西岐路足荒城。
<br>毡裘牧马胡雏小，日暮蕃歌三两声。
<br>
<br>
<br>
<br>&nbsp;&nbsp; 卷269_49 【安邑王校书居】耿湋 
<br>
<br>秋来池馆清，夜闻宫漏声。迢递玉山迥，泛滟银河倾。 
<br>琴上松风至，窗里竹烟生。多君不家食，孰云事岩耕。
<br>
<br>
<br>
<br>&nbsp;&nbsp; 卷269_50 【登总持寺阁】耿湋 
<br>
<br>今日登高阁，三休忽自悲。因知筋力减，不及往年时。 
<br>草树还如旧，山河亦在兹。龙钟兼老病，更有重来期。
<br>
<br>
<br>
<br>&nbsp;&nbsp; 卷269_51 【寄钱起（一作司空曙诗）】耿湋 
<br>
<br>草长花落树，羸病强寻春。无复少年意，空馀华发新。 
<br>青原高见水，白社静逢人。寄谢南宫客，轩车不见亲。
<br>
<br>
<br>
<br>&nbsp;&nbsp; 卷269_52 【宿青龙寺故昙上人院】耿湋 
<br>
<br>年深宫院在，闲客自相逢。闭户临寒竹，无人有夜钟。 
<br>降龙今已去，巢鹤竟何从。坐见繁星晓，凄凉识旧峰。
<br>
<br>
<br>
<br>&nbsp;&nbsp; 卷269_53 【新蝉（一作司空曙诗）】耿湋 
<br>
<br>今朝蝉忽鸣，迁客若为情。便觉一年谢，能令万感生。 
<br>微风方满树，落日稍沈城。为问同怀者，凄凉听几声。
<br>
<br>
<br>
<br>&nbsp;&nbsp; 卷269_54 【秋中雨田园即事】耿湋 
<br>
<br>漠漠重云暗，萧萧密雨垂。为霖淹古道，积日满荒陂。 
<br>五稼何时获，孤村几户炊。乱流发通圃，腐叶著秋枝。 
<br>暮爨新樵湿，晨渔旧浦移。空馀去年菊，花发在东篱。
<br>
<br>
<br>
<br>&nbsp;&nbsp; 卷269_55 【拜新月（一作李端诗）】耿湋 
<br>
<br>开帘见新月，便即下阶拜。细语人不闻，北风吹裙带。
<br>
<br>
<br>
<br>&nbsp;&nbsp; 卷269_56 【客行赠人】耿湋 
<br>
<br>旅行虽别路，日暮各思归。欲下今朝泪，知君亦湿衣。
<br>
<br>
<br>
<br>&nbsp;&nbsp; 卷269_57 【赠山老人】耿湋 
<br>
<br>白首独一身，青山为四邻。虽行故乡陌，不见故乡人。
<br>
<br>
<br>
<br>&nbsp;&nbsp; 卷269_58 【赠胡居士】耿湋 
<br>
<br>孔融过五十，海内故人稀。相府恩犹在，知君未拂衣。
<br>
<br>
<br>
<br>&nbsp;&nbsp; 卷269_59 【荐福寺送元伟】耿湋 
<br>
<br>送客攀花后，寻僧坐竹时。明朝莫回望，青草马行迟。
<br>
<br>
<br>
<br>&nbsp;&nbsp; 卷269_60 【观邻老栽松】耿湋 
<br>
<br>虽过老人宅，不解老人心。何事斜阳里，栽松欲待阴。
<br>
<br>
<br>
<br>&nbsp;&nbsp; 卷269_61 【哭麹象（一作司空曙诗）】耿湋 
<br>
<br>忆昨秋风起，君曾叹逐臣。何言芳草日，自作九泉人。
<br>
<br>
<br>
<br>&nbsp;&nbsp; 卷269_62 【哭苗垂】耿湋 
<br>
<br>旧友无由见，孤坟草欲长。月斜邻笛尽，车马出山阳。
<br>
<br>
<br>
<br>&nbsp;&nbsp; 卷269_63 【题云际寺故僧院】耿湋 
<br>
<br>白发匆匆色，青山草草心。远公仍下世，从此别东林。
<br>
<br>
<br>
<br>&nbsp;&nbsp; 卷269_64 【句】耿湋 
<br>
<br>高树多凉吹，疏蝉足断声。（见《海录碎事》）。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷270_1 【塞下曲】戎昱 
<br>
<br>惨惨寒日没，北风卷蓬根。将军领疲兵，却入古塞门。 
<br>回头指阴山，杀气成黄云。
<br>
<br>上山望胡兵，胡马驰骤速。黄河冰已合，意又向南牧。 
<br>嫖姚夜出军，霜雪割人肉。
<br>
<br>塞北无草木，乌鸢巢僵尸。泱渀沙漠空，终日胡风吹。 
<br>战卒多苦辛，苦辛无四时。
<br>
<br>晚渡西海西，向东看日没。傍岸砂砾堆，半和战兵骨。 
<br>单于竟未灭，阴气常勃勃。
<br>
<br>城上画角哀，即知兵心苦。试问左右人，无言泪如雨。 
<br>何意休明时，终年事鼙鼓。
<br>
<br>北风凋白草，胡马日駸駸。夜后戍楼月，秋来边将心。 
<br>铁衣霜露重，战马岁年深。自有卢龙塞，烟尘飞至今。
<br>
<br>
<br>&nbsp;&nbsp; 卷270_2 【苦哉行五首（宝应中过滑州洛阳后同王季友作）】戎昱 
<br>
<br>彼鼠侵我厨，纵狸授粱肉。鼠虽为君却，狸食自须足。 
<br>冀雪大国耻，翻是大国辱。膻腥逼绮罗，砖瓦杂珠玉。 
<br>登楼非骋望，目笑是心哭。何意天乐中，至今奏胡曲。
<br>
<br>官军收洛阳，家住洛阳里。夫婿与兄弟，目前见伤死。 
<br>吞声不许哭，还遣衣罗绮。上马随匈奴，数秋黄尘里。 
<br>生为名家女，死作塞垣鬼。乡国无还期，天津哭流水。
<br>
<br>登楼望天衢，目极泪盈睫。强笑无笑容，须妆旧花靥。 
<br>昔年买奴仆，奴仆来碎叶。岂意未死间，自为匈奴妾。 
<br>一生忽至此，万事痛苦业。得出塞垣飞，不如彼蜂蝶。
<br>
<br>妾家清河边，七叶承貂蝉。身为最小女，偏得浑家怜。 
<br>亲戚不相识，幽闺十五年。有时最远出，只到中门前。 
<br>前年狂胡来，惧死翻生全。今秋官军至，岂意遭戈鋋。 
<br>匈奴为先锋，长鼻黄发拳。弯弓猎生人，百步牛羊膻。 
<br>脱身落虎口，不及归黄泉。苦哉难重陈，暗哭苍苍天。
<br>
<br>可汗奉亲诏，今月归燕山。忽如乱刀剑，搅妾心肠间。 
<br>出户望北荒，迢迢玉门关。生人为死别，有去无时还。 
<br>汉月割妾心，胡风凋妾颜。去去断绝魂，叫天天不闻。
<br>
<br>
<br>
<br>&nbsp;&nbsp; 卷270_3 【苦辛行】戎昱 
<br>
<br>且莫奏短歌，听余苦辛词。如今刀笔士，不及屠沽儿。 
<br>少年无事学诗赋，岂意文章复相误。东西南北少知音， 
<br>终年竟岁悲行路。仰面诉天天不闻，低头告地地不言。 
<br>天地生我尚如此，陌上他人何足论。谁谓西江深， 
<br>涉之固无忧；谁谓南山高，可以登之游。 
<br>险巇唯有世间路，一晌令人堪白头。贵人立意不可测， 
<br>等闲桃李成荆棘。风尘之士深可亲，心如鸡犬能依人。 
<br>悲来却忆汉天子，不弃相如家旧贫。劝君且饮酒， 
<br>酒能散羁愁。谁家有酒判一醉，万事从他江水流。
<br>
<br>
<br>
<br>&nbsp;&nbsp; 卷270_4 【长安秋夕（一作中秋感怀）】戎昱 
<br>
<br>八月更漏长，愁人起常早。闭门寂无事，满院生秋草。 
<br>昨宵西窗梦，梦入荆南道。远客归去来，在家贫亦好。
<br>
<br>
<br>
<br>&nbsp;&nbsp; 卷270_5 【罗江客舍】戎昱 
<br>
<br>山县秋云暗，茅亭暮雨寒。自伤庭叶下，谁问客衣单。 
<br>有兴时添酒，无聊懒整冠。近来乡国梦，夜夜到长安。
<br>
<br>
<br>
<br>&nbsp;&nbsp; 卷270_6 【赠岑郎中】戎昱 
<br>
<br>童年未解读书时，诵得郎中数首诗。四海烟尘犹隔阔， 
<br>十年魂梦每相随。虽披云雾逢迎疾，已恨趋风拜德迟。 
<br>天下无人鉴诗句，不寻诗伯重寻谁。
<br>
<br>
<br>
<br>&nbsp;&nbsp; 卷270_7 【闻笛（一作李益诗）】戎昱 
<br>
<br>入夜思归切，笛声清更哀。愁人不愿听，自到枕前来。 
<br>风起塞云断，夜深关月开。平明独惆怅，飞尽一庭梅。
<br>
<br>
<br>
<br>&nbsp;&nbsp; 卷270_8 【汉上题韦氏庄】戎昱 
<br>
<br>结茅同楚客，卜筑汉江边。日落数归鸟，夜深闻扣舷。 
<br>水痕侵岸柳，山翠借厨烟。调笑提筐妇，春来蚕几眠。
<br>
<br>
<br>
<br>&nbsp;&nbsp; 卷270_9 【闺情】戎昱 
<br>
<br>侧听宫官说，知君宠尚存。未能开笑颊，先欲换愁魂。 
<br>宝镜窥妆影，红衫裛泪痕。昭阳今再入，宁敢恨长门。
<br>
<br>
<br>
<br>&nbsp;&nbsp; 卷270_10 【衡阳春日游僧院】戎昱 
<br>
<br>曾共刘谘议，同时事道林。与君相掩泪，来客岂知心。 
<br>阶雪凌春积，炉烟向暝深。依然旧童子，相送出花林。
<br>
<br>
<br>
<br>&nbsp;&nbsp; 卷270_11 【玉台体题湖上亭】戎昱 
<br>
<br>湖入县西边，湖头胜事偏。绿竿初长笋，红颗未开莲。 
<br>蔽日高高树，迎人小小船。清风长入坐，夏月似秋天。
<br>
<br>
<br>
<br>&nbsp;&nbsp; 卷270_12 【早梅】戎昱 
<br>
<br>一树寒梅白玉条，迥临村路傍溪桥。
<br>应缘近水花先发，疑是经春雪未销。
<br>
<br>
<br>
<br>&nbsp;&nbsp; 卷270_13 【移家别湖上亭】戎昱 
<br>
<br>好是春风湖上亭，柳条藤蔓系离情。
<br>黄莺久住浑相识，欲别频啼四五声。
<br>
<br>
<br>
<br>&nbsp;&nbsp; 卷270_14 【客堂秋夕】戎昱 
<br>
<br>隔窗萤影灭复流，北风微雨虚堂秋。虫声竟夜引乡泪， 
<br>蟋蟀何自知人愁。四时不得一日乐，以此方悲客游恶。 
<br>寂寂江城无所闻，梧桐叶上偏萧索。
<br>
<br>
<br>
<br>&nbsp;&nbsp; 卷270_15 【湖南雪中留别】戎昱 
<br>
<br>草草还草草，湖东别离早。何处愁杀人，归鞍雪中道。 
<br>出门迷辙迹，云水白浩浩。明日武陵西，相思鬓堪老。
<br>
<br>
<br>
<br>&nbsp;&nbsp; 卷270_16 【赠别张驸马】戎昱 
<br>
<br>上元年中长安陌，见君朝下欲归宅。飞龙骑马三十匹， 
<br>玉勒雕鞍照初日。数里衣香遥扑人，长衢雨歇无纤尘。 
<br>从奴斜抱敕赐锦，双双蹙出金麒麟。天子爱婿皇后弟， 
<br>独步明时负权势。一身扈跸承殊泽，甲第朱门耸高戟。 
<br>凤凰楼上伴吹箫，鹦鹉杯中醉留客。泰去否来何足论， 
<br>宫中晏驾人事翻。一朝负谴辞丹阙，五年待罪湘江源。 
<br>冠冕凄凉几迁改，眼看桑田变成海。华堂金屋别赐人， 
<br>细眼黄头总何在。渚宫相见寸心悲，懒欲今时问昔时。 
<br>看君风骨殊未歇，不用愁来双泪垂。
<br>
<br>
<br>
<br>&nbsp;&nbsp; 卷270_17 【泾州观元戎出师】戎昱 
<br>
<br>寒日征西将，萧萧万马丛。吹笳覆楼雪，祝纛满旗风。 
<br>遮虏黄云断，烧羌白草空。金铙肃天外，玉帐静霜中。 
<br>朔野长城闭，河源旧路通。卫青师自老，魏绛赏何功。 
<br>枪垒依沙迥，辕门压塞雄。燕然如可勒，万里愿从公。
<br>
<br>
<br>
<br>&nbsp;&nbsp; 卷270_18 【从军行】戎昱 
<br>
<br>昔从李都尉，双鞬照马蹄。擒生黑山北，杀敌黄云西。 
<br>太白沈虏地，边草复萋萋。归来邯郸市，百尺青楼梯。 
<br>感激然诺重，平生胆力齐。芳筵暮歌发，艳粉轻鬟低。 
<br>半酣秋风起，铁骑门前嘶。远戍报烽火，孤城严鼓鼙。 
<br>挥鞭望尘去，少妇莫含啼。
<br>
<br>
<br>
<br>&nbsp;&nbsp; 卷270_19 【古意】戎昱 
<br>
<br>女伴朝来说，知君欲弃捐。懒梳明镜下，羞到画堂前。 
<br>有泪沾脂粉，无情理管弦。不知将巧笑，更遣向谁怜。
<br>
<br>
<br>
<br>&nbsp;&nbsp; 卷270_20 【听杜山人弹胡笳】戎昱 
<br>
<br>绿琴胡笳谁妙弹，山人杜陵名庭兰。杜君少与山人友， 
<br>山人没来今已久。当时海内求知音，嘱付胡笳入君手。 
<br>杜陵攻琴四十年，琴声在音不在弦。座中为我奏此曲， 
<br>满堂萧瑟如穷边。第一第二拍，泪尽蛾眉没蕃客。 
<br>更闻出塞入塞声，穹庐毡帐难为情。胡天雨雪四时下， 
<br>五月不曾芳草生。须臾促轸变宫徵，一声悲兮一声喜。 
<br>南看汉月双眼明，却顾胡儿寸心死。回鹘数年收洛阳， 
<br>洛阳士女皆驱将。岂无父母与兄弟，闻此哀情皆断肠。 
<br>杜陵先生证此道，沈家祝家皆绝倒。如今世上雅风衰， 
<br>若个深知此声好。世上爱筝不爱琴，则明此调难知音。 
<br>今朝促轸为君奏，不向俗流传此心。
<br>
<br>
<br>
<br>&nbsp;&nbsp; 卷270_21 【咏史（一作和蕃）】戎昱 
<br>
<br>汉家青史上，计拙是和亲。社稷依明主，安危托妇人。 
<br>岂能将玉貌，便拟静胡尘。地下千年骨，谁为辅佐臣。
<br>
<br>
<br>
<br>&nbsp;&nbsp; 卷270_22 【桂州腊夜】戎昱 
<br>
<br>坐到三更尽，归仍万里赊。雪声偏傍竹，寒梦不离家。 
<br>晓角分残漏，孤灯落碎花。二年随骠骑，辛苦向天涯。
<br>
<br>
<br>
<br>&nbsp;&nbsp; 卷270_23 【再赴桂州先寄李大夫】戎昱 
<br>
<br>玷玉甘长弃，朱门喜再游。过因谗后重，恩合死前酬。 
<br>养骥须怜瘦，栽松莫厌秋。今朝两行泪，一半血和流。
<br>
<br>
<br>
<br>&nbsp;&nbsp; 卷270_24 【题招提寺】戎昱 
<br>
<br>招提精舍好，石壁向江开。山影水中尽，鸟声天上来。 
<br>一灯传岁月，深院长莓苔。日暮双林磬，泠泠送客回。
<br>
<br>
<br>
<br>&nbsp;&nbsp; 卷270_25 【谪官辰州冬至日有怀】戎昱 
<br>
<br>去年长至在长安，策杖曾簪獬豸冠。此岁长安逢至日， 
<br>下阶遥想雪霜寒。梦随行伍朝天去，身寄穷荒报国难。 
<br>北望南郊消息断，江头唯有泪阑干。
<br>
<br>
<br>
<br>&nbsp;&nbsp; 卷270_26 【赠韦况征君】戎昱 
<br>
<br>身欲逃名名自随，凤衔丹诏降茅茨。苦节难违天子命， 
<br>贞心唯有老松知。回看药灶封题密，强入蒲轮引步迟。 
<br>今日巢由旧冠带，圣朝风化胜尧时。
<br>
<br>
<br>
<br>&nbsp;&nbsp; 卷270_27 【送吉州阎使君入道二首】戎昱 
<br>
<br>闻道桃源去，尘心忽自悲。余当从宦日，君是弃官时。 
<br>金汞封仙骨，灵津咽玉池。受传三箓备，起坐五云随。 
<br>洞里花常发，人间鬓易衰。他年会相访，莫作烂柯棋。
<br>
<br>庐陵太守近隳官，霞帔初朝五帝坛。风过鬼神延受箓， 
<br>夜深龙虎卫烧丹。冰容入镜纤埃静，玉液添瓶漱齿寒。 
<br>莫遣桃花迷客路，千山万水访君难。
<br>
<br>
<br>
<br>&nbsp;&nbsp; 卷270_28 【入剑门】戎昱 
<br>
<br>剑门兵革后，万事尽堪悲。鸟鼠无巢穴，儿童话别离。 
<br>山川同昔日，荆棘是今时。征战何年定，家家有画旗。
<br>
<br>
<br>
<br>&nbsp;&nbsp; 卷270_29 【过商山】戎昱 
<br>
<br>雨暗商山过客稀，路傍孤店闭柴扉。
<br>卸鞍良久茅檐下，待得巴人樵采归。
<br>
<br>
<br>
<br>&nbsp;&nbsp; 卷270_30 【闰春宴花溪严侍御庄】戎昱 
<br>
<br>一团青翠色，云是子陵家。山带新晴雨，溪留闰月花。 
<br>瓶开巾漉酒，地坼笋抽芽。彩缛承颜面，朝朝赋白华。
<br>
<br>
<br>
<br>&nbsp;&nbsp; 卷270_31 【岁暮客怀】戎昱 
<br>
<br>异乡三十口，亲老复家贫。无事乾坤内，虚为翰墨人。 
<br>岁华南去后，愁梦北来频。惆怅江边柳，依依又欲春。
<br>
<br>
<br>
<br>&nbsp;&nbsp; 卷270_32 【秋望兴庆宫】戎昱 
<br>
<br>先皇歌舞地，今日未游巡。幽咽龙池水，凄凉御榻尘。 
<br>随风秋树叶，对月老宫人。万事如桑海，悲来欲恸神。
<br>
<br>
<br>
<br>&nbsp;&nbsp; 卷270_33 【送郑炼师贬辰州】戎昱 
<br>
<br>辰州万里外，想得逐臣心。谪去刑名枉，人间痛惜深。 
<br>误将瑕指玉，遂使谩消金。计日西归在，休为泽畔吟。
<br>
<br>
<br>
<br>&nbsp;&nbsp; 卷270_34 【云梦故城秋望】戎昱 
<br>
<br>故国遗墟在，登临想旧游。一朝人事变，千载水空流。 
<br>梦渚鸿声晚，荆门树色秋。片云凝不散，遥挂望乡愁。
<br>
<br>
<br>
<br>&nbsp;&nbsp; 卷270_35 【秋日感怀】戎昱 
<br>
<br>洛阳岐路信悠悠，无事辞家两度秋。日下未驰千里足， 
<br>天涯徒泛五湖舟。荷衣半浸缘乡泪，玉貌潜销是客愁。 
<br>说向长安亲与故，谁怜岁晚尚淹留。
<br>
<br>
<br>
<br>&nbsp;&nbsp; 卷270_36 【送王明府入道】戎昱 
<br>
<br>何事陶彭泽，明时又挂冠。为耽泉石趣，不惮薜萝寒。 
<br>轻雪笼纱帽，孤猿傍醮坛。悬悬老松下，金灶夜烧丹。
<br>
<br>
<br>
<br>&nbsp;&nbsp; 卷270_37 【秋月（一作江城秋夜）】戎昱 
<br>
<br>江干入夜杵声秋，百尺疏桐挂斗牛。
<br>思苦自看明月苦，人愁不是月华愁。
<br>
<br>
<br>
<br>&nbsp;&nbsp; 卷270_38 【赋得铁马鞭】戎昱 
<br>
<br>成器虽因匠，怀刚本自天。为怜持寸节，长拟静三边。 
<br>未入英髦用，空存铁石坚。希君剖腹取，还解抱龙泉。
<br>
<br>
<br>
<br>&nbsp;&nbsp; 卷270_39 【闻颜尚书陷贼中】戎昱 
<br>
<br>闻说征南没，那堪故吏闻。能持苏武节，不受马超勋。 
<br>国破无家信，天秋有雁群。同荣不同辱，今日负将军。
<br>
<br>
<br>
<br>&nbsp;&nbsp; 卷270_40 【送苏参军】戎昱 
<br>
<br>忆昨青襟醉里分，酒醒回首怆离群。舟移极浦城初掩， 
<br>山束长江日早曛。客来有恨空思德，别后谁人更议文。 
<br>常叹苏生官太屈，应缘才似鲍参军。
<br>
<br>
<br>
<br>&nbsp;&nbsp; 卷270_41 【成都元十八侍御】戎昱 
<br>
<br>不见元生已数朝，浣花溪路去非遥。客舍早知浑寂寞， 
<br>交情岂谓更萧条。空有寸心思会面，恨无单酌遣相邀。 
<br>骅骢幸自能驰骤，何惜挥鞭过柞桥。
<br>
<br>
<br>
<br>&nbsp;&nbsp; 卷270_42 【观卫尚书九日对中使射破的】戎昱 
<br>
<br>盛宴倾黄菊，殊私降紫泥。月营开射圃，霜旆拂晴霓。 
<br>出将三朝贵，弯弓五善齐。腕回金镞满，的破绿弦低。 
<br>勇气干牛斗，欢声震鼓鼙。忠臣思报国，更欲取关西。
<br>
<br>
<br>
<br>&nbsp;&nbsp; 卷270_43 【辰州闻大驾还宫】戎昱 
<br>
<br>闻道銮舆归魏阙，望云西拜喜成悲。宁知陇水烟销日， 
<br>再有园林秋荐时。渭水战添亡虏血，秦人生睹旧朝仪。 
<br>自惭出守辰州畔，不得亲随日月旗。
<br>
<br>
<br>
<br>&nbsp;&nbsp; 卷270_44 【辰州建中四年多怀】戎昱 
<br>
<br>荒徼辰阳远，穷秋瘴雨深。主恩堪洒血，边宦更何心。 
<br>海上红旗满，生前白发侵。竹寒宁改节，隼静早因禽。 
<br>务退门多掩，愁来酒独斟。无涯忧国泪，无日不沾襟。
<br>
<br>
<br>
<br>&nbsp;&nbsp; 卷270_45 【上桂州李大夫】戎昱 
<br>
<br>今日辞门馆，情将众别殊。感深翻有泪，仁过曲怜愚。 
<br>晚镜伤秋鬓，晴寒切病躯。烟霞万里阔，宇宙一身孤。 
<br>倚马才宁有，登龙意岂无。唯于方寸内，暗贮报恩珠。
<br>
<br>
<br>
<br>&nbsp;&nbsp; 卷270_46 【江城秋霁】戎昱 
<br>
<br>霁后江城风景凉，岂堪登眺只堪伤。远天螮蝀收残雨， 
<br>映水鸬鹚近夕阳。万事无成空过日，十年多难不还乡。 
<br>不知何处销兹恨，转觉愁随夜夜长。
<br>
<br>
<br>
<br>&nbsp;&nbsp; 卷270_47 【上李常侍】戎昱 
<br>
<br>旌旗晓过大江西，七校前驱万队齐。千里政声人共喜， 
<br>三军令肃马前嘶。恩沾境内风初变，春入城阴柳渐低。 
<br>桃李不须令更种，早知门下旧成蹊。
<br>
<br>
<br>
<br>&nbsp;&nbsp; 卷270_48 【上湖南崔中丞】戎昱 
<br>
<br>山上青松陌上尘，云泥岂合得相亲。举世尽嫌良马瘦， 
<br>唯君不弃卧龙贫。千金未必能移性，一诺从来许杀身。 
<br>莫道书生无感激，寸心还是报恩人。
<br>
<br>
<br>
<br>&nbsp;&nbsp; 卷270_49 【早春雪中】戎昱 
<br>
<br>阴云万里昼漫漫，愁坐关心事几般。
<br>为报春风休下雪，柳条初放不禁寒。
<br>
<br>
<br>
<br>&nbsp;&nbsp; 卷270_50 【云安阻雨】戎昱 
<br>
<br>日长巴峡雨濛濛，又说归舟路未通。
<br>游人不及西江水，先得东流到渚宫。
<br>
<br>
<br>
<br>&nbsp;&nbsp; 卷270_51 【湖南春日二首】戎昱 
<br>
<br>自怜春日客长沙，江上无人转忆家。
<br>光景却添乡思苦，檐前数片落梅花。
<br>
<br>三湘漂寓若流萍，万里湘乡隔洞庭。
<br>羁客春来心欲碎，东风莫遣柳条青。
<br>
<br>
<br>
<br>&nbsp;&nbsp; 卷270_52 【送陆秀才归觐省】戎昱 
<br>
<br>武陵何处在，南指楚云阴。花萼连枝近，桃源去路深。 
<br>啼莺徒寂寂，征马已駸駸。堤上千年柳，条条挂我心。
<br>
<br>
<br>
<br>&nbsp;&nbsp; 卷270_53 【戏题秋月】戎昱 
<br>
<br>秋宵月色胜春宵，万里天涯静寂寥。
<br>近来数夜飞霜重，只畏娑婆树叶凋。
<br>
<br>
<br>
<br>&nbsp;&nbsp; 卷270_54 【宿湘江】戎昱 
<br>
<br>九月湘江水漫流，沙边唯览月华秋。
<br>金风浦上吹黄叶，一夜纷纷满客舟。
<br>
<br>
<br>
<br>&nbsp;&nbsp; 卷270_55 【戏赠张使君】戎昱 
<br>
<br>数载蹉跎罢搢绅，五湖乘兴转迷津。
<br>如今野客无家第，醉处寻常是主人。
<br>
<br>
<br>
<br>&nbsp;&nbsp; 卷270_56 【别公安贾明府】戎昱 
<br>
<br>叶县门前江水深，浅于羁客报恩心。
<br>把君诗卷西归去，一度相思一度吟。
<br>
<br>
<br>
<br>&nbsp;&nbsp; 卷270_57 【霁雪（一作韩舍人书窗残雪）】戎昱 
<br>
<br>风卷寒云暮雪晴，江烟洗尽柳条轻。
<br>檐前数片无人扫，又得书窗一夜明。
<br>
<br>
<br>
<br>&nbsp;&nbsp; 卷270_58 【汉阴吊崔员外坟】戎昱 
<br>
<br>远别望有归，叶落望春晖。所痛泉路人，一去无还期。 
<br>荒坟遗汉阴，坟树啼子规。存没抱冤滞，孤魂意何依。 
<br>岂无骨肉亲，岂无深相知。曝露不复问，高名亦何为。 
<br>相携恸君罢，春日空迟迟。
<br>
<br>
<br>
<br>&nbsp;&nbsp; 卷270_59 【题槿花】戎昱 
<br>
<br>自用金钱买槿栽，二年方始得花开。
<br>鲜红未许佳人见，蝴蝶争知早到来。
<br>
<br>
<br>
<br>&nbsp;&nbsp; 卷270_60 【题宋玉亭】戎昱 
<br>
<br>宋玉亭前悲暮秋，阳台路上雨初收。
<br>应缘此处人多别，松竹萧萧也带愁。
<br>
<br>
<br>
<br>&nbsp;&nbsp; 卷270_61 【过东平军】戎昱 
<br>
<br>画角初鸣残照微，营营鞍马往来稀。
<br>相逢士卒皆垂泪，八座朝天何日归。
<br>
<br>
<br>
<br>&nbsp;&nbsp; 卷270_62 【送辰州郑使君】戎昱 
<br>
<br>谁人不谴谪，君去独堪伤。长子家无弟，慈亲老在堂。 
<br>惊魂随驿吏，冒暑向炎方。未到猿啼处，参差已断肠。
<br>
<br>
<br>
<br>&nbsp;&nbsp; 卷270_63 【江上柳送人】戎昱 
<br>
<br>江柳断肠色，黄丝垂未齐。人看几重恨，鸟入一枝低。 
<br>乡泪正堪落，与君又解携。相思万里道，春去夕阳西。
<br>
<br>
<br>
<br>&nbsp;&nbsp; 卷270_64 【湘南曲】戎昱 
<br>
<br>虞帝南游不复还，翠蛾幽怨水云间。
<br>昨夜月明湘浦宿，闺中珂珮度空山。
<br>
<br>
<br>
<br>&nbsp;&nbsp; 卷270_65 【桂州西山登高上陆大夫】戎昱 
<br>
<br>登高上山上，高处更堪愁。野菊他乡酒，芦花满眼秋。 
<br>风烟连楚郡，兄弟客荆州。早晚朝天去，亲随定远侯。
<br>
<br>
<br>
<br>&nbsp;&nbsp; 卷270_66 【寄郑炼师】戎昱 
<br>
<br>平生金石友，沦落向辰州。已是二年客，那堪终日愁。 
<br>尺书浑不寄，两鬓计应秋。今夜相思月，情人南海头。
<br>
<br>
<br>
<br>&nbsp;&nbsp; 卷270_67 【八月十五日】戎昱 
<br>
<br>忆昔千秋节，欢娱万国同。今来六亲远，此日一悲风。 
<br>年少逢胡乱，时平似梦中。梨园几人在，应是涕无穷。
<br>
<br>
<br>
<br>&nbsp;&nbsp; 卷270_68 【征人归乡】戎昱 
<br>
<br>三月江城柳絮飞，五年游客送人归。
<br>故将别泪和乡泪，今日阑干湿汝衣。
<br>
<br>
<br>
<br>&nbsp;&nbsp; 卷270_69 【骆家亭子纳凉】戎昱 
<br>
<br>江湖思渺然，不离国门前。折苇鱼沈藻，攀藤鸟出烟。 
<br>生衣宜水竹，小酒入诗篇。莫怪侵星坐，神清不欲眠。
<br>
<br>
<br>
<br>&nbsp;&nbsp; 卷270_70 【逢陇西故人忆关中舍弟】戎昱 
<br>
<br>莫话边庭事，心摧不欲闻。数年家陇地，舍弟殁胡军。 
<br>每念支离苦，常嗟骨肉分。急难何日见，遥哭陇西云。
<br>
<br>
<br>
<br>&nbsp;&nbsp; 卷270_71 【秋夜梁十三厅事】戎昱 
<br>
<br>今来秋已暮，还恐未成归。梦里家仍远，愁中叶又飞。 
<br>竹声风度急，灯影月来微。得见梁夫子，心源有所依。
<br>
<br>
<br>
<br>&nbsp;&nbsp; 卷270_72 【成都暮雨秋（一作秋雨）】戎昱 
<br>
<br>九月龟城暮，愁人闭草堂。地卑多雨润，天暖少秋霜。 
<br>纵欲倾新酒，其如忆故乡。不知更漏意，惟向客边长。
<br>
<br>
<br>
<br>&nbsp;&nbsp; 卷270_73 【酬梁二十】戎昱 
<br>
<br>渚宫无限客，相见独相亲。长路皆同病，无言似一身。 
<br>岁寒唯爱竹，憔悴不堪春。细与知音说，攻文恐误人。
<br>
<br>
<br>
<br>&nbsp;&nbsp; 卷270_74 【花下宴送郑炼师】戎昱 
<br>
<br>愁里惜春深，闻幽即共寻。贵看花柳色，图放别离心。 
<br>客醉花能笑，诗成花伴吟。为君调绿绮，先奏凤归林。
<br>
<br>
<br>
<br>&nbsp;&nbsp; 卷270_75 【秋馆雨后得弟兄书即事呈李明府】戎昱 
<br>
<br>弟兄书忽到，一夜喜兼愁。空馆复闻雨，贫家怯到秋。 
<br>坐中孤烛暗，窗外数萤流。试以他乡事，明朝问子游。
<br>
<br>
<br>
<br>&nbsp;&nbsp; 卷270_76 【寄梁淑】戎昱 
<br>
<br>长忆江头执别时，论文未有不相思。雁过经秋无尺素， 
<br>人来终日见新诗。心思食檗何由展，家似流萍任所之。 
<br>悔学秦人南避地，武陵原上又征师。
<br>
<br>
<br>
<br>&nbsp;&nbsp; 卷270_77 【送张秀才之长沙】戎昱 
<br>
<br>君向长沙去，长沙仆旧谙。虽之桂岭北，终是阙庭南。 
<br>山霭生朝雨，江烟作夕岚。松醪能醉客，慎勿滞湘潭。
<br>
<br>
<br>
<br>&nbsp;&nbsp; 卷270_78 【塞下曲】戎昱 
<br>
<br>汉将归来虏塞空，旌旗初下玉关东。
<br>高蹄战马三千匹，落日平原秋草中。
<br>
<br>
<br>
<br>&nbsp;&nbsp; 卷270_79 【送僧法和（一作送亮法师）】戎昱 
<br>
<br>达士心无滞，他乡总是家。问经翻贝叶，论法指莲花。 
<br>欲契真空义，先开智慧芽。不知飞锡后，何外是恒沙。
<br>
<br>
<br>
<br>&nbsp;&nbsp; 卷270_80 【送严十五郎之长安】戎昱 
<br>
<br>送客身为客，思家怆别家。暂收双眼泪，遥想五陵花。 
<br>路远征车迥，山回剑阁斜。长安君到日，春色未应赊。
<br>
<br>
<br>
<br>&nbsp;&nbsp; 卷270_81 【冬夜宴梁十三厅】戎昱 
<br>
<br>故人能爱客，秉烛会吾曹。家为朋徒罄，心缘翰墨劳。 
<br>夜寒销腊酒，霜冷重绨袍。醉卧西窗下，时闻雁响高。
<br>
<br>
<br>
<br>&nbsp;&nbsp; 卷270_82 【收襄阳城二首】戎昱 
<br>
<br>悲风惨惨雨修修，岘北山低草木愁。
<br>暗发前军连夜战，平明旌旆入襄州。
<br>
<br>五营飞将拥霜戈，百里僵尸满浕河。
<br>日暮归来看剑血，将军却恨杀人多。
<br>
<br>
<br>
<br>&nbsp;&nbsp; 卷270_83 【出军】戎昱 
<br>
<br>龙绕旌竿兽满旗，翻营乍似雪中移。
<br>中军一队三千骑，尽是并州游侠儿。
<br>
<br>
<br>
<br>&nbsp;&nbsp; 卷270_84 【和李尹种葛】戎昱 
<br>
<br>弱质人皆弃，唯君手自栽。藟含霜后竹，香惹腊前梅。 
<br>拟托凌云势，须凭接引材。清阴如可惜，黄鸟定飞来。
<br>
<br>
<br>
<br>&nbsp;&nbsp; 卷270_85 【送零陵妓（一作送妓赴于公召）】戎昱 
<br>
<br>宝钿香蛾翡翠裙，装成掩泣欲行云。
<br>殷勤好取襄王意，莫向阳台梦使君。
<br>
<br>
<br>
<br>&nbsp;&nbsp; 卷270_86 【采莲曲二首】戎昱 
<br>
<br>虽听采莲曲，讵识采莲心。漾楫爱花远，回船愁浪深。 
<br>烟生极浦色，日落半江阴。同侣怜波静，看妆堕玉簪。
<br>
<br>涔阳女儿花满头，毵毵同泛木兰舟。
<br>秋风日暮南湖里，争唱菱歌不肯休。
<br>
<br>
<br>
<br>&nbsp;&nbsp; 卷270_87 【塞上曲】戎昱 
<br>
<br>胡风略地烧连山，碎叶孤城未下关。
<br>山头烽子声声叫，知是将军夜猎还。
<br>
<br>
<br>
<br>&nbsp;&nbsp; 卷270_88 【寂上人禅房】戎昱 
<br>
<br>俗尘浮垢闭禅关，百岁身心几日闲。
<br>安得此生同草木，无营长在四时间。
<br>
<br>
<br>
<br>&nbsp;&nbsp; 卷270_89 【桂州口号】戎昱 
<br>
<br>画角三声动客愁，晓霜如雪覆江楼。
<br>谁道桂林风景暖，到来重著皂貂裘。
<br>
<br>
<br>
<br>&nbsp;&nbsp; 卷270_90 【红槿花】戎昱 
<br>
<br>花是深红叶麹尘，不将桃李共争春。
<br>今日惊秋自怜客，折来持赠少年人。
<br>
<br>
<br>
<br>&nbsp;&nbsp; 卷270_91 【哭黔中薛大夫】戎昱 
<br>
<br>亚相何年镇百蛮，生涯万事瘴云间。
<br>夜郎城外谁人哭，昨日空馀旌节还。
<br>
<br>
<br>
<br>&nbsp;&nbsp; 卷270_92 【感春】戎昱 
<br>
<br>看花泪尽知春尽，魂断看花只恨春。
<br>名位未沾身欲老，诗书宁救眼前贫。
<br>
<br>
<br>
<br>&nbsp;&nbsp; 卷270_93 【途中寄李二（一作李益诗）】戎昱 
<br>
<br>杨柳烟含灞岸春，年年攀折为行人。
<br>好风若借低枝便，莫遣青丝扫路尘。
<br>
<br>
<br>
<br>&nbsp;&nbsp; 卷270_94 【寄许炼师（一作李益诗）】戎昱 
<br>
<br>扫石焚香礼碧空，露华偏湿蕊珠宫。
<br>如何说得天坛上，万里无云月正中。
<br>
<br>
<br>
<br>&nbsp;&nbsp; 卷270_95 【下第留辞顾侍郎】戎昱 
<br>
<br>绮陌彤彤花照尘，王门侯邸尽朱轮。
<br>城南旧有山村路，欲向云霞觅主人。
<br>
<br>
<br>
<br>&nbsp;&nbsp; 卷270_96 【题云公山房（一作权德舆诗，又作杨巨源诗）】戎昱 
<br>
<br>云公兰若深山里，月明松殿微风起。
<br>试问空门清净心，莲花不著秋潭水。
<br>
<br>
<br>
<br>&nbsp;&nbsp; 卷270_97 【别离作（一作戴叔伦诗）】戎昱 
<br>
<br>手把杏花枝，未曾经别离。黄昏掩门后，寂寞自心知。
<br>
<br>
<br>
<br>&nbsp;&nbsp; 卷270_98 【九日贾明府见访】戎昱 
<br>
<br>独掩衡门秋景闲，洛阳才子访柴关。莫嫌浊酒君须醉， 
<br>虽是贫家菊也斑。同人愿得长携手，久客深思一破颜。 
<br>却笑孟嘉吹帽落，登高何必上龙山。
<br>
<br>
<br>
<br>&nbsp;&nbsp; 卷270_99 【开元观陪杜大夫中元日观乐】戎昱 
<br>
<br>今朝欢称玉京天，况值关东俗理年。舞态疑回紫阳女， 
<br>歌声似遏彩云仙。盘空双鹤惊几剑，洒砌三花度管弦。 
<br>落日香尘拥归骑，□风油幕动高烟。
<br>
<br>
<br>
<br>&nbsp;&nbsp; 卷270_100 【中秋夜登楼望月寄人】戎昱 
<br>
<br>西楼见月似江城，脉脉悠悠倚槛情。万里此情同皎洁， 
<br>一年今日最分明。初惊桂子从天落，稍误芦花带雪平。 
<br>知称玉人临水见，可怜光彩有馀清。
<br>
<br>
<br>
<br>&nbsp;&nbsp; 卷270_101 【赠宜阳张使君】戎昱 
<br>
<br>暂作宜阳客，深知太守贤。政移千里俗，人戴两重天。 
<br>旧郭多新室，闲坡尽辟田。倘令黄霸在，今日耻同年。
<br>
<br>
<br>
<br>&nbsp;&nbsp; 卷270_102 【移家别树】戎昱 
<br>
<br>千种庭前树，人移树不移。看花愁作别，不及未栽时。
<br>
<br>
<br>
<br>&nbsp;&nbsp; 卷270_103 【成都送严十五之江东】戎昱 
<br>
<br>江东万里外，别后几凄凄。峡路花应发，津亭柳正齐。 
<br>酒倾迟日暮，川阔远天低。心系征帆上，随君到剡溪。
<br>
<br>
<br>
<br>&nbsp;&nbsp; 卷270_104 【送李参军】戎昱 
<br>
<br>好住好住王司户，珍重珍重李参军。一东一西如别鹤， 
<br>一南一北似浮云。月照疏林千片影，风吹寒水万里纹。 
<br>别易会难今古事，非是余今独与君。
<br>
<br>
<br>
<br>&nbsp;&nbsp; 卷270_105 【题严氏竹亭】戎昱 
<br>
<br>子陵栖遁处，堪系野人心。溪水浸山影，岚烟向竹阴。 
<br>忘机看白日，留客醉瑶琴。爱此多诗兴，归来步步吟。
<br>
<br>
<br>
<br>&nbsp;&nbsp; 卷270_106 【送王端公之太原归觐相公】戎昱 
<br>
<br>柱史今何适，西行咏陟冈。也知人惜别，终美雁成行。 
<br>春雨桃花静，离尊竹叶香。到时丞相阁，应喜棣华芳。
<br>
<br>
<br>
<br>&nbsp;&nbsp; 卷270_107 【旅次寄湖南张郎中】戎昱 
<br>
<br>寒江近户漫流声，竹影临窗乱月明。
<br>归梦不知湖水阔，夜来还到洛阳城。
<br>
<br>
<br>
<br>&nbsp;&nbsp; 卷270_108 【晚次荆江】戎昱 
<br>
<br>孤舟大江水，水涉无昏曙。雨暗迷津时，云生望乡处。 
<br>渔翁闲自乐，樵客纷多虑。秋色湖上山，归心日边树。 
<br>徒称竹箭美，未得枫林趣。向夕垂钓还，吾从落潮去。
<br>
<br>
<br>
<br>&nbsp;&nbsp; 卷270_109 【同辛兖州巢父虚副端岳相思献酬…兼呈辛魏二院长杨长宁】戎昱 
<br>
<br>暮角发高城，情人坐中起。临觞不及醉，分散秋风里。 
<br>虽有明月期，离心若千里。前欢反惆怅，后会还如此。 
<br>焉得夜淹留，一回终宴喜。羁游复牵役，馆至重湖水。 
<br>早晚泛归舟，吾从数君子。
<br>
<br>
<br>
<br>&nbsp;&nbsp; 卷270_110 【抚州处士湖泛舟送北回两指此南昌县查溪兰若别】戎昱 
<br>
<br>移樽铺山曲，祖帐查溪阴。铺山即远道，查溪非故林。 
<br>凄然诵新诗，落泪沾素襟。郡政我何有，别情君独深。 
<br>禅庭古树秋，宿雨清沈沈。挥袂故里远，悲伤去住心。
<br>
<br>
<br>
<br>&nbsp;&nbsp; 卷270_111 【耒阳谿夜行（为伤杜甫作）】戎昱 
<br>
<br>乘夕棹归舟，缘源二转幽。月明看岭树，风静听溪流。 
<br>岚气船间入，霜华衣上浮。猿声虽此夜，不是别家愁。
<br>
<br>
<br>
<br>&nbsp;&nbsp; 卷270_112 【桂城早秋】戎昱 
<br>
<br>远客惊秋早，江天夜露新。满庭惟有月，空馆更何人。 
<br>卜命知身贱，伤寒舞剑频。猿啼曾下泪，可是为忧贫。
<br>
<br>
<br>
<br>&nbsp;&nbsp; 卷270_113 【桂州岁暮】戎昱 
<br>
<br>岁暮天涯客，寒窗欲晓时。君恩空自感，乡思梦先知。 
<br>重谊人愁别，惊栖鹊恋枝。不堪楼上角，南向海风吹。
<br>
<br>
<br>
<br>&nbsp;&nbsp; 卷270_114 【宿桂州江亭呈康端公】戎昱 
<br>
<br>独向东亭坐，三更待月开。萤光入竹去，水影过江来。 
<br>露滴千家静，年流一叶催。龙钟万里客，正合故人哀。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
