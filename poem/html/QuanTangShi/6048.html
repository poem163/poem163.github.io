<HTML>
<HEAD>
<TITLE>全唐诗 卷021-023 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷021-023</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷021-023</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6048"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷021-023')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷021-023]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷21_1 【相和歌辞·子夜春歌】王翰 
<br>
<br>春气满林香，春游不可忘。落花吹欲尽，垂柳折还长。 
<br>桑女淮南曲，金鞍塞北装。行行小垂手，日暮渭川阳。
<br>
<br>
<br>&nbsp;&nbsp; 卷21_2 【相和歌辞·子夜冬歌】崔国辅 
<br>
<br>寂寥抱冬心，裁罗又褧褧。夜久频挑灯，霜寒剪刀冷。
<br>
<br>
<br>
<br>&nbsp;&nbsp; 卷21_3 【相和歌辞·子夜冬歌】薛耀 
<br>
<br>朔风扣群木，严霜凋百草。借问月中人，安得长不老。
<br>
<br>
<br>
<br>&nbsp;&nbsp; 卷21_4 【相和歌辞·子夜四时歌六首·春歌二首】郭元振 
<br>
<br>青楼含日光，绿池起风色。赠子同心花，殷勤此何极。
<br>
<br>陌头杨柳枝，已被春风吹。妾心正断绝，君怀那得知。
<br>
<br>
<br>
<br>&nbsp;&nbsp; 卷21_5 【相和歌辞·子夜四时歌六首·秋歌二首】郭元振 
<br>
<br>邀欢空伫立，望美频回顾。何时复采菱，江中密相遇。
<br>
<br>辟恶茱萸囊，延年菊花酒。与子结绸缪，丹心此何有。
<br>
<br>
<br>
<br>&nbsp;&nbsp; 卷21_6 【相和歌辞·子夜四时歌六首·冬歌二首】郭元振 
<br>
<br>北极严气升，南至温风谢。调丝竞短歌，拂枕怜长夜。
<br>
<br>帷横双翡翠，被卷两鸳鸯。婉态不自得，宛转君王床。
<br>
<br>
<br>
<br>&nbsp;&nbsp; 卷21_7 【相和歌辞·子夜四时歌四首·春歌】李白 
<br>
<br>秦地罗敷女，采桑绿水边。素手青条上，红妆白日鲜。 
<br>蚕饥妾欲去，五马莫留连。
<br>
<br>
<br>
<br>&nbsp;&nbsp; 卷21_8 【相和歌辞·子夜四时歌四首·夏歌】李白 
<br>
<br>镜湖三百里，菡萏发荷花。五月西施采，人看隘若邪。 
<br>回舟不待月，归去越王家。
<br>
<br>
<br>
<br>&nbsp;&nbsp; 卷21_9 【相和歌辞·子夜四时歌四首·秋歌】李白 
<br>
<br>长安一片月，万户捣衣声。秋风吹不尽，总是玉关情。 
<br>何日平胡虏，良人罢远征。
<br>
<br>
<br>
<br>&nbsp;&nbsp; 卷21_10 【相和歌辞·子夜四时歌四首·冬歌】李白 
<br>
<br>明朝驿使发，一夜絮征袍。素手抽针冷，那堪把剪刀。 
<br>裁缝寄远道，几日到临洮。
<br>
<br>
<br>
<br>&nbsp;&nbsp; 卷21_11 【相和歌辞·子夜四时歌四首·春歌】陆龟蒙 
<br>
<br>山连翠羽屏，草接烟华席。望尽南飞燕，佳人断信息。
<br>
<br>
<br>
<br>&nbsp;&nbsp; 卷21_12 【相和歌辞·子夜四时歌四首·夏歌】陆龟蒙 
<br>
<br>兰眼抬露斜，莺唇映花老。金龙倾漏尽，玉井敲冰早。
<br>
<br>
<br>
<br>&nbsp;&nbsp; 卷21_13 【相和歌辞·子夜四时歌四首·秋歌】陆龟蒙 
<br>
<br>凉汉清泬寥，衰林怨风雨。愁听络纬唱，似与羁魂语。
<br>
<br>
<br>
<br>&nbsp;&nbsp; 卷21_14 【相和歌辞·子夜四时歌四首·冬歌】陆龟蒙 
<br>
<br>南光走冷圭，北籁号空木。年年任霜霰，不减筼筜绿。
<br>
<br>
<br>
<br>&nbsp;&nbsp; 卷21_15 【相和歌辞·大子夜歌二首】陆龟蒙 
<br>
<br>歌谣数百种，子夜最可怜。慷慨吐清音，明转出天然。
<br>
<br>丝竹发歌响，假器扬清音。不知歌谣妙，声势出口心。
<br>
<br>
<br>
<br>&nbsp;&nbsp; 卷21_16 【相和歌辞·子夜警歌二首】陆龟蒙 
<br>
<br>镂碗传绿酒，雕炉熏紫烟。谁知苦寒调，共作白雪弦。
<br>
<br>恃爱如欲进，含羞出不前。朱口发艳歌，玉指弄娇弦。
<br>
<br>
<br>
<br>&nbsp;&nbsp; 卷21_17 【相和歌辞·丁督护歌】李白 
<br>
<br>云阳上征去，两岸饶商贾。吴牛喘月时，拖船一何苦。 
<br>水浊不可饮，壶浆半成土。一唱都护歌，心摧泪如雨。 
<br>万人凿盘石，无由达江浒。君看石芒砀，掩泪悲千古。
<br>
<br>
<br>
<br>&nbsp;&nbsp; 卷21_18 【相和歌辞·团扇郎】张祜 
<br>
<br>白团扇，今来此去捐。愿得入郎手，团圆郎眼前。
<br>
<br>
<br>
<br>&nbsp;&nbsp; 卷21_19 【相和歌辞·团扇郎】刘禹锡 
<br>
<br>团扇复团扇，奉君清暑殿。秋风入庭树，从此不相见。 
<br>上有乘鸾女，苍苍虫网遍。明年入怀袖，别是机中练。
<br>
<br>
<br>
<br>&nbsp;&nbsp; 卷21_20 【相和歌辞·碧玉歌】李暇 
<br>
<br>碧玉上宫妓，出入千花林。珠被玳瑁床，感郎情意深。
<br>
<br>
<br>
<br>&nbsp;&nbsp; 卷21_21 【相和歌辞·懊恼曲】温庭筠 
<br>
<br>藕丝作线难胜针，蕊粉染黄那得深。玉白兰芳不相顾， 
<br>倡楼一笑轻千金。莫言自古皆如此，健剑刜钟铅绕指。 
<br>三秋庭绿尽迎霜，惟有荷花守红死。西江小吏朱斑轮， 
<br>柳缕吐芽香玉春。两股金钗已相许，不令独作空城尘。 
<br>悠悠楚水流如马，恨紫愁红满平野。野土千年怨不平， 
<br>至今烧作鸯鸯瓦。
<br>
<br>
<br>
<br>&nbsp;&nbsp; 卷21_22 【相和歌辞·读曲歌五首】张祜 
<br>
<br>窗中独自起，帘外独自行。愁见蜘蛛织，寻思直到明。
<br>
<br>碓上米不舂，窗中丝罢络。看渠驾去车，定是无四角。
<br>
<br>不见心相许，徒云脚漫勤。摘荷空摘叶，是底采莲人。
<br>
<br>窗外山魈立，知渠脚不多。三更机底下，摸著是谁梭。
<br>
<br>郎去摘黄瓜，郎来收赤枣。郎耕种麻地，今作西舍道。
<br>
<br>
<br>
<br>&nbsp;&nbsp; 卷21_23 【相和歌辞·春江花月夜二首】张子容 
<br>
<br>林花发岸口，气色动江新。此夜江中月，流光花上春。 
<br>分明石潭里，宜照浣纱人。
<br>
<br>交甫怜瑶佩，仙妃难重期。沉沉绿江晚，惆怅碧云姿。 
<br>初逢花上月，言是弄珠时。
<br>
<br>
<br>
<br>&nbsp;&nbsp; 卷21_24 【相和歌辞·春江花月夜】张若虚 
<br>
<br>春江潮水连海平，海上明月共潮生。滟滟随波千万里， 
<br>何处春江无月明。江流宛转绕芳甸，月照花林皆似霰。 
<br>空里流霜不觉飞，汀上白沙看不见。江天一色无纤尘。 
<br>皎皎空中孤月轮。江畔何人初见月，江月何年初照人。 
<br>人生代代无穷已，江月年年望相似。不知江月待何人， 
<br>但见长江送流水。白云一片去悠悠，青枫浦上不胜愁。 
<br>谁家今夜扁舟子，何处相思明月楼。可怜楼上月裴回， 
<br>应照离人妆镜台。玉户帘中卷不去，捣衣砧上拂还来。 
<br>此时相望不相闻，愿逐月华流照君。鸿雁长飞光不度， 
<br>鱼龙潜跃水成文。昨夜闲潭梦落花，可怜春半不还家。 
<br>江水流春去欲尽，江潭落月复西斜。斜月沉沉藏海雾， 
<br>碣石潇湘无限路。不知乘月几人归，落月摇情满江树。
<br>
<br>
<br>
<br>&nbsp;&nbsp; 卷21_25 【相和歌辞·春江花月夜】温庭筠 
<br>
<br>玉树歌阑海云黑，花庭忽作青芜国。秦淮有水水无情， 
<br>还向金陵漾春色。杨家二世安九重，不御华芝嫌六龙。 
<br>百幅锦帆风力满，连天展尽金芙蓉。珠翠丁星复明灭， 
<br>龙头劈浪哀笳发。千里涵空照水魂，万枝破鼻团香雪。 
<br>漏转霞高沧海西，颇黎枕上闻天鸡。蛮弦代雁曲如语， 
<br>一醉昏昏天下迷。四方倾动烟尘起，犹在浓香梦魂里。 
<br>后主荒宫有晓莺，飞来只隔西江水。
<br>
<br>
<br>
<br>&nbsp;&nbsp; 卷21_26 【相和歌辞·玉树后庭花】张祜 
<br>
<br>轻车何草草，独唱后庭花。玉座谁为主，徒悲张丽华。
<br>
<br>
<br>
<br>&nbsp;&nbsp; 卷21_27 【相和歌辞·堂堂】温庭筠 
<br>
<br>钱塘岸上春如织，淼淼寒潮带晴色。淮南游客马连嘶， 
<br>碧草迷人归不得。风飘客意如吹烟，纤指殷勤伤雁弦。 
<br>一曲堂堂红烛筵，金鲸泻酒如飞泉。
<br>
<br>
<br>
<br>&nbsp;&nbsp; 卷21_28 【相和歌辞·三阁词四首】刘禹锡 
<br>
<br>贵人三阁上，日晏未梳头。不应有恨事，娇甚却成愁。
<br>
<br>珠箔曲琼钩，子细见扬州。北兵那得度，浪语判悠悠。
<br>
<br>沉香帖阁柱，金缕画门楣。回首降幡下，已见黍离离。
<br>
<br>三人出眢井，一身登槛车。朱门漫临水，不可见鲈鱼。
<br>
<br>
<br>
<br>&nbsp;&nbsp; 卷21_29 【相和歌辞·神弦曲】李贺 
<br>
<br>西山日没东山昏，旋风吹马马踏云。画弦素管声浅繁， 
<br>花裙綷縩步秋尘。桂叶刷风桂坠子，青狸哭血寒狐死。 
<br>古壁彩虬金帖尾，雨工骑入秋潭水。百年老鸮成木魅， 
<br>笑声碧火巢中起。
<br>
<br>
<br>
<br>&nbsp;&nbsp; 卷21_30 【相和歌辞·神弦别曲】李贺 
<br>
<br>巫山小女隔云别，松花春风山上发。绿盖独穿香径归， 
<br>白马花竿前孑孑。蜀江风澹水如罗，堕兰谁泛相经过。 
<br>南山桂树为君死，云衫残污红脂花。
<br>
<br>
<br>
<br>&nbsp;&nbsp; 卷21_31 【相和歌辞·祠渔山神女歌·迎神】王维 
<br>
<br>坎坎击鼓，渔山之下。吹洞箫，望极浦。 
<br>女巫进，纷屡舞。陈瑶席，湛清酤。风凄凄，又夜雨。 
<br>不知神之来兮不来，使我心兮苦复苦。
<br>
<br>
<br>
<br>&nbsp;&nbsp; 卷21_32 【相和歌辞·祠渔山神女歌·送神】王维 
<br>
<br>纷进舞兮堂前，目眷眷兮琼筵。来不言兮意不传， 
<br>作暮雨兮愁空山。悲急管兮思繁弦，神之驾兮俨欲旋。 
<br>倏云收兮雨歇，山青青兮水潺湲。
<br>
<br>
<br>
<br>&nbsp;&nbsp; 卷21_33 【相和歌辞·祠神歌·迎神】王睿 
<br>
<br>蓪草头花椰叶裙，蒲葵树下舞蛮云。
<br>引领望江遥滴酒，白蘋风起水生文。
<br>
<br>
<br>
<br>&nbsp;&nbsp; 卷21_34 【相和歌辞·祠神歌·送神】王睿 
<br>
<br>枨枨山响答琵琶，酒湿青莎肉饲鸦。
<br>树叶无声神去后，纸钱灰出木绵花。
<br>
<br>
<br>
<br>&nbsp;&nbsp; 卷21_35 【相和歌辞·乌夜啼】杨巨源 
<br>
<br>可怜杨叶复杨花，雪净烟深碧玉家。乌栖不定枝条弱， 
<br>城头夜半声哑哑。浮萍摇荡门前水，任罥芙蓉莫堕沙。
<br>
<br>
<br>
<br>&nbsp;&nbsp; 卷21_36 【相和歌辞·乌夜啼】李白 
<br>
<br>黄云城边乌欲栖，归飞哑哑枝上啼。机中织锦秦川女， 
<br>碧纱如烟隔窗语。停梭怅然忆远人，独宿孤房泪如雨。
<br>
<br>
<br>
<br>&nbsp;&nbsp; 卷21_37 【相和歌辞·乌夜啼二首】顾况 
<br>
<br>玉房掣锁声翻叶，银箭添泉绕霜堞。毕逋发刺月衔城， 
<br>八九雏飞其母惊。此是天上老鸦鸣，人间老鸦无此声。 
<br>摇杂佩，耿华烛，良夜羽人弹此曲，东方曈曈赤日旭。
<br>
<br>月出江林西，江林寂寂城鸦啼。昔人何处为此曲， 
<br>今人何处听不足。城寒月晓驰思深，江上青草为谁绿。
<br>
<br>
<br>
<br>&nbsp;&nbsp; 卷21_38 【相和歌辞·乌夜啼】李群玉 
<br>
<br>曾波隔梦渚，一望青枫林。有乌在其间，达晓自悲吟。 
<br>是时月黑天，四野烟雨深。如闻生离哭，其声痛人心。
<br>
<br>悄悄夜正长，空山响哀音。远客不可听，坐愁华发侵。 
<br>既非蜀帝魂，恐是恒山禽。四子各分散，母声犹至今。
<br>
<br>
<br>
<br>&nbsp;&nbsp; 卷21_39 【相和歌辞·乌夜啼】聂夷中 
<br>
<br>众鸟各归枝，乌乌尔不栖。还应知妾恨，故向绿窗啼。
<br>
<br>
<br>
<br>&nbsp;&nbsp; 卷21_40 【相和歌辞·乌夜啼】白居易 
<br>
<br>城上归时晚，庭前宿处危。月明无叶树，霜滑有风枝。 
<br>啼涩饥喉咽，飞低冻翅垂。画堂鹦鹉鸟，冷暖不相知。
<br>
<br>
<br>
<br>&nbsp;&nbsp; 卷21_41 【相和歌辞·乌夜啼】王建 
<br>
<br>庭树乌，尔何不向别处栖？夜夜夜半当户啼。 
<br>家人把烛出洞户，惊栖失群飞落树。一飞直欲飞上天， 
<br>回回不离旧栖处。未明重绕主人屋，欲下空中黑相触。 
<br>风飘雨湿亦不移，君家树头多好枝。
<br>
<br>
<br>
<br>&nbsp;&nbsp; 卷21_42 【相和歌辞·乌夜啼】张祜 
<br>
<br>忽忽南飞返，危弦共怨凄。暗霜移树宿，残夜绕枝啼。 
<br>咽绝声重叙，愔淫思乍迷。不妨还报喜，误使玉颜低。
<br>
<br>
<br>
<br>&nbsp;&nbsp; 卷21_43 【相和歌辞·乌栖曲】李白 
<br>
<br>姑苏台上乌栖时，吴王宫里醉西施。吴歌楚舞欢未毕， 
<br>青山犹衔半边日。银箭金壶漏水多，起看秋月坠江波， 
<br>东方渐高奈乐何。
<br>
<br>
<br>
<br>&nbsp;&nbsp; 卷21_44 【相和歌辞·乌栖曲】李端 
<br>
<br>白马逐牛车，黄昏入狭斜。柳树乌争宿， 
<br>争枝未得飞上屋。东房少妇婿从军，每听乌啼知夜分。
<br>
<br>
<br>
<br>&nbsp;&nbsp; 卷21_45 【相和歌辞·乌栖曲】王建 
<br>
<br>章华宫人夜上楼，君王望月西山头。
<br>夜深宫殿门不锁，白露满山山叶堕。
<br>
<br>
<br>
<br>&nbsp;&nbsp; 卷21_46 【相和歌辞·乌栖曲】张籍 
<br>
<br>西山作宫潮满池，宫乌晓鸣茱萸枝。
<br>吴姬自唱采莲曲，君王昨夜舟中宿。
<br>
<br>
<br>
<br>&nbsp;&nbsp; 卷21_47 【相和歌辞·栖乌曲二首】刘方平 
<br>
<br>蛾眉曼脸倾城国，鸣环动佩新相识。
<br>银汉斜临白玉堂，芙蓉行障掩灯光。
<br>
<br>画舸双艚锦为缆，芙蓉花发莲叶暗。
<br>门前月色映横塘，感郎中夜渡潇湘。
<br>
<br>
<br>
<br>&nbsp;&nbsp; 卷21_48 【相和歌辞·莫愁乐】张祜 
<br>
<br>侬居石城下，郎到石城游。自郎石城出，长在石城头。
<br>
<br>
<br>
<br>&nbsp;&nbsp; 卷21_49 【相和歌辞·莫愁曲】李贺 
<br>
<br>草生陇坂下，鸦噪城堞头。何人此城里，城角栽石榴。 
<br>青丝系五马，黄金络双牛。白鱼驾莲船，夜作十里游。 
<br>归来无人识，暗上沉香楼。罗床倚瑶瑟，残月倾帘钩。 
<br>今日槿花落，明朝梧树秋。若负平生意，何名作莫愁。
<br>
<br>
<br>
<br>&nbsp;&nbsp; 卷21_50 【相和歌辞·估客乐】李白 
<br>
<br>海客乘天风，将船远行役。譬如云中鸟，一去无踪迹。
<br>
<br>
<br>
<br>&nbsp;&nbsp; 卷21_51 【相和歌辞·估客乐】元稹 
<br>
<br>估客无住著，有利身即行。出门求火伴，入户辞父兄。 
<br>父兄相教示，求利莫求名。求名有所避，求利无不营。 
<br>火伴相勒缚，卖假莫卖诚。交关少交假，交假本生轻。 
<br>自兹相将去，誓死意不更。一解市头语，便无乡里情。 
<br>鍮石打臂钏，糯米炊项璎。归来村中卖，敲作金玉声。 
<br>村中田舍娘，贵贱不敢争。所费百钱本，已得十倍赢。 
<br>颜色转光净，饮食亦甘馨。子本频蕃息，货赂日兼并。 
<br>求珠驾沧海，采玉上荆衡。北买党项马，西擒吐蕃鹦。 
<br>炎洲布火浣，蜀地锦织成。越婢脂肉滑，奚僮眉眼明。 
<br>通算衣食费，不计远近程。经营天下遍，却到长安城。 
<br>城中东西市，闻客次第迎。迎客兼说客，多财为势倾。 
<br>客心本明黠，闻语心已惊。先问十常侍，次求百公卿。 
<br>侯家与主第，点缀无不精。归来始安坐，富与王家勍。 
<br>市卒酒肉臭，县胥家舍成。岂惟绝言语，奔走极使令。 
<br>大儿贩材木，巧识梁栋形。小儿贩盐卤，不入州县征。 
<br>一身偃市利，突若截海鲸。钩距不敢下，下则牙齿横。 
<br>生为估客乐，判尔乐一生。尔又生两子，钱刀何岁平。
<br>
<br>
<br>
<br>&nbsp;&nbsp; 卷21_52 【相和歌辞·贾客乐】张籍 
<br>
<br>金陵向西贾客多，船中生长乐风波。欲发移船近江口， 
<br>船头祭神各浇酒。停杯共说远行期，入蜀经蛮远别离。 
<br>金多众中为上客，夜夜算缗眠独迟。秋江初月猩猩语， 
<br>孤帆夜发满湘渚。水工持楫防暗滩，直过山边及前侣。 
<br>年年逐利西复东，姓名不在县籍中。农夫税多长辛苦， 
<br>弃业长为贩卖翁。
<br>
<br>
<br>
<br>&nbsp;&nbsp; 卷21_53 【相和歌辞·贾客词】刘禹锡 
<br>
<br>贾客无定游，所游惟利并。眩俗杂良苦，乘时知重轻。 
<br>心计析秋毫，摇钩侔悬衡。锥刀既无弃，转化日已盈。 
<br>邀福祷波神，施财游化城。妻约雕金钏，女垂贯珠缨。 
<br>高赀比封君，奇货通幸卿。趋时鸷鸟思，藏镪盘龙形。 
<br>大艑浮通川，高楼次旗亭。行止皆有乐，关梁似无征。 
<br>农夫何为者，辛苦事寒耕。
<br>
<br>
<br>
<br>&nbsp;&nbsp; 卷21_54 【相和歌辞·贾客词】刘驾 
<br>
<br>贾客灯下起，犹言发已迟。高山有疾路，暗行终不疑。 
<br>寇盗伏其路，猛兽来相追。金玉四散去，空囊委路岐。 
<br>扬州有大宅，白骨无地归。少妇当此日，对镜弄花枝。
<br>
<br>
<br>
<br>&nbsp;&nbsp; 卷21_55 【相和歌辞·襄阳乐】张祜 
<br>
<br>大堤花月夜，长江春水流。东风正上信，春夜特来游。
<br>
<br>
<br>
<br>&nbsp;&nbsp; 卷21_56 【相和歌辞·襄阳曲二首】崔国辅 
<br>
<br>蕙草娇红萼，时光舞碧鸡。城中美年少，相见白铜鞮。
<br>
<br>少年襄阳地，来往襄阳城。城中轻薄子，知妾解秦筝。
<br>
<br>
<br>
<br>&nbsp;&nbsp; 卷21_57 【相和歌辞·襄阳曲】施肩吾 
<br>
<br>大堤女儿郎莫寻，三三五五结同心。
<br>清晨对镜冶容色，意欲取郎千万金。
<br>
<br>
<br>
<br>&nbsp;&nbsp; 卷21_58 【相和歌辞·襄阳曲】李端 
<br>
<br>襄阳堤路长，草碧杨柳黄。谁家女儿临夜妆， 
<br>红罗帐里有灯光。雀钗翠羽动明珰，欲出不出脂粉香。 
<br>同居女伴正衣裳，中庭寒月白如霜。贾生十八称才子， 
<br>空得门前一断肠。
<br>
<br>
<br>
<br>&nbsp;&nbsp; 卷21_59 【相和歌辞·大堤曲】张柬之 
<br>
<br>南国多佳人，莫若大堤女。玉床翠羽帐，宝袜莲花炬。 
<br>魂处自目成，色授开心许。迢迢不可见，日暮空愁予。
<br>
<br>
<br>
<br>&nbsp;&nbsp; 卷21_60 【相和歌辞·大堤曲】杨巨源 
<br>
<br>二八婵娟大堤女，开炉相对依江渚。待客登楼向水看， 
<br>邀郎卷幔临花语。细雨濛濛湿芰荷，巴东商侣挂帆多。 
<br>自传芳酒涴红袖，谁调妍妆回翠蛾。珍簟华灯夕阳后， 
<br>当炉理瑟矜纤手。月落星微五鼓声，春风摇荡窗前柳。 
<br>岁岁逢迎沙岸间，北人多识绿云鬟。无端嫁与五陵少， 
<br>离别烟波伤玉颜。
<br>
<br>
<br>
<br>&nbsp;&nbsp; 卷21_61 【相和歌辞·大堤曲】李白 
<br>
<br>汉水临襄阳，花开大堤暖。佳期大堤下，泪向南云满。 
<br>春风复无情，吹我梦魂散。不见眼中人，天长音信断。
<br>
<br>
<br>
<br>&nbsp;&nbsp; 卷21_62 【相和歌辞·大堤曲】李贺 
<br>
<br>妾家住横塘，红纱满桂香。青云教绾头上髻， 
<br>明月与作耳边珰。莲风起，江畔春。大堤上，留北人。 
<br>郎食鲤鱼尾，妾食猩猩唇。莫指襄阳道，绿浦归帆少。 
<br>今日菖蒲花，明朝枫树老。
<br>
<br>
<br>
<br>&nbsp;&nbsp; 卷21_63 【相和歌辞·大堤行】孟浩然 
<br>
<br>大堤行乐处，车马相驰突。岁岁春草生，踏青二三月。 
<br>王孙挟珠弹，游女矜罗袜。携手今莫同，江花为谁发。
<br>
<br>
<br>
<br>&nbsp;&nbsp; 卷21_64 【相和歌辞·三洲歌】温庭筠 
<br>
<br>团圆莫作波中月，洁白莫为枝上雪。月随波动碎潾潾， 
<br>雪似梅花不堪折。李娘十六青丝发，画带双花为君结。 
<br>门前有路轻离别，惟恐归来旧香灭。
<br>
<br>
<br>
<br>&nbsp;&nbsp; 卷21_65 【相和歌辞·拔蒲歌】张祜 
<br>
<br>拔蒲来，领郎镜湖边。郎心在何处，莫趁新莲去。 
<br>拔得无心蒲，问郎看好无。
<br>
<br>
<br>
<br>&nbsp;&nbsp; 卷21_66 【相和歌辞·杨叛儿】李白 
<br>
<br>君歌杨叛儿，妾劝新丰酒。何许最关人，乌啼白门柳。 
<br>乌啼隐杨花，君醉留妾家。 
<br>博山炉中沉香火，双咽一气凌紫霞。
<br>
<br>
<br>
<br>&nbsp;&nbsp; 卷21_67 【相和歌辞·常林欢】温庭筠 
<br>
<br>宜城酒熟花覆桥，沙晴绿鸭鸣咬咬。秾桑绕舍麦如尾， 
<br>幽轧鸣机双燕巢。马声特特荆门道，蛮水扬光色如草。 
<br>锦荐金炉梦正长，东家呃喔鸡鸣早。
<br>
<br>
<br>
<br>&nbsp;&nbsp; 卷21_68 【相和歌辞·江南弄】王勃 
<br>
<br>江南弄，巫山连楚梦，行雨行云几相送。 
<br>瑶轩金谷上春时，玉童仙女无见期。紫露香烟眇难托， 
<br>清风明月遥相思。遥相思，草徒绿，为听双飞凤凰曲。
<br>
<br>
<br>
<br>&nbsp;&nbsp; 卷21_69 【相和歌辞·江南弄】李贺 
<br>
<br>江中绿雾起凉波，天上叠巘红嵯峨。水风浦云生老竹， 
<br>渚暝蒲帆如一幅。鲈鱼千头酒百斛，酒中倒卧南山绿。 
<br>吴歈越吟未终曲，江上团团帖寒玉。
<br>
<br>
<br>
<br>&nbsp;&nbsp; 卷21_70 【相和歌辞·采莲曲】崔国辅 
<br>
<br>玉溆花红发，金塘水碧流。相逢畏相失，并著采莲舟。
<br>
<br>
<br>
<br>&nbsp;&nbsp; 卷21_71 【相和歌辞·采莲曲】徐彦伯 
<br>
<br>妾家越水边，摇艇入江烟。既觅同心侣，复采同心莲。 
<br>折藕丝能脆，开花叶正圆。春歌弄明月，归棹落花前。
<br>
<br>
<br>
<br>&nbsp;&nbsp; 卷21_72 【相和歌辞·采莲曲】李白 
<br>
<br>若耶溪边采莲女，笑隔荷花共人语。日照新妆水底明， 
<br>风飘香袖空中举。岸上谁家游冶郎，三三五五映垂杨。 
<br>紫骝嘶入落花去，见此踟蹰空断肠。
<br>
<br>
<br>
<br>&nbsp;&nbsp; 卷21_73 【相和歌辞·采莲曲】贺知章 
<br>
<br>稽山罢雾郁嵯峨，镜水无风也自波。
<br>莫言春度芳菲尽，别有中流采芰荷。
<br>
<br>
<br>
<br>&nbsp;&nbsp; 卷21_74 【相和歌辞·采莲曲三首】王昌龄 
<br>
<br>吴姬越艳楚王妃，争弄莲舟水湿衣。
<br>来时浦口花迎入，采罢江头月送归。
<br>
<br>荷叶罗裙一色裁，芙蓉向脸两边开。
<br>乱入池中看不见，闻歌始觉有人来。
<br>
<br>越女作桂舟，还将桂为楫。湖上水渺漫，清江初可涉。 
<br>摘取芙蓉花，莫摘芙蓉叶。将归问夫婿，颜色何如妾。
<br>
<br>
<br>
<br>&nbsp;&nbsp; 卷21_75 【相和歌辞·采莲曲二首】戎昱 
<br>
<br>虽听采莲曲，讵识采莲心。漾楫爱花远，回船愁浪深。 
<br>烟生极浦色，日落半江阴。同侣怜波静，看妆堕玉簪。
<br>
<br>涔阳女儿花满头，毵毵同泛木兰舟。
<br>春风日暮南湖里，争唱菱歌不肯休。
<br>
<br>
<br>
<br>&nbsp;&nbsp; 卷21_76 【相和歌辞·采莲曲】储光羲 
<br>
<br>浅渚荷花繁，深塘菱叶疏。独往方自得，耻邀淇上姝。 
<br>广江无术阡，大泽绝方隅。浪中海童语，流下鲛人居。 
<br>春雁时隐舟，新荷复满湖。采采乘日暮，不思贤与愚。
<br>
<br>
<br>
<br>&nbsp;&nbsp; 卷21_77 【相和歌辞·采莲曲二首】鲍溶 
<br>
<br>弄舟朅来南塘水，荷叶映身摘莲子。暑衣清净鸳鸯喜， 
<br>作浪舞花惊不起。殷勤护惜纤纤指，水菱初熟多新刺。
<br>
<br>采莲朅来水无风，莲潭如镜松如龙。夏衫短袖交斜红， 
<br>艳歌笑斗新芙蓉，戏鱼住听莲花东。
<br>
<br>
<br>
<br>&nbsp;&nbsp; 卷21_78 【相和歌辞·采莲曲】张籍 
<br>
<br>秋江岸边莲子多，采莲女儿凭船歌。青房圆实齐戢戢， 
<br>争前竞折荡漾波。试牵绿茎下寻藕，断处丝多刺伤手。 
<br>白练束腰袖半卷，不插玉钗妆梳浅。船中未满度前洲， 
<br>借问谁家家住远。归时共待暮潮上，自弄芙蓉还荡桨。
<br>
<br>
<br>
<br>&nbsp;&nbsp; 卷21_79 【相和歌辞·采莲曲】白居易 
<br>
<br>菱叶萦波荷飐风，荷花深处小船通。
<br>逢郎欲语低头笑，碧玉搔头落水中。
<br>
<br>
<br>
<br>&nbsp;&nbsp; 卷21_80 【相和歌辞·采莲曲】齐己 
<br>
<br>越江女，越江莲，齐菡萏，双婵娟。嬉游向何处， 
<br>采摘且同船。浩唱发容与，清波生漪涟。时逢岛屿泊， 
<br>几共鸳鸯眠。襟袖既盈溢，馨香亦相传。薄暮归去来， 
<br>苎罗生碧烟。
<br>
<br>
<br>
<br>&nbsp;&nbsp; 卷21_81 【相和歌辞·采莲归】王勃 
<br>
<br>采莲归，绿水芙蓉衣，秋风起浪凫雁飞。 
<br>桂棹兰桡下长浦，罗裙玉腕摇轻橹。叶屿花潭极望平， 
<br>江讴越吹相思苦。相思苦，佳期不可驻。 
<br>塞外征夫犹未还，江南采莲今已暮。今已暮，摘莲花， 
<br>今渠那必尽倡家。官道城南把桑叶，何如江上采莲花。 
<br>莲花复莲花，花叶何重叠。叶翠本羞眉，花红强如颊。 
<br>佳人不兹期，怅望别离时。牵花怜共蒂，折藕爱连丝。 
<br>故情何处所，新物徒华滋。不惜南津交佩解， 
<br>还羞北海雁书迟。采莲歌有节，采莲夜未歇。 
<br>正逢浩荡江上风，又值徘徊江上月。莲浦夜相逢， 
<br>吴姬越女何丰茸。共问寒江千里外，征客关山更几重。
<br>
<br>
<br>
<br>&nbsp;&nbsp; 卷21_82 【相和歌辞·采莲女】阎朝隐 
<br>
<br>采莲女，采莲舟，春日春江碧水流。莲衣承玉钏， 
<br>莲刺罥银钩。薄暮敛容歌一曲，氛氲香气满汀洲。
<br>
<br>
<br>
<br>&nbsp;&nbsp; 卷21_83 【相和歌辞·湖边采莲妇】李白 
<br>
<br>小姑织白纻，未解将人语。大嫂采芙蓉，溪湖千万重。 
<br>长兄行不在，莫使外人逢。愿学秋胡妇，真心比古松。
<br>
<br>
<br>
<br>&nbsp;&nbsp; 卷21_84 【相和歌辞·张静婉采莲曲】温庭筠 
<br>
<br>兰膏坠发红玉春，燕钗拖颈抛盘云。城西杨柳向娇晚， 
<br>门前沟水波潾潾。麒麟公子朝天客，珮马珰珰度春陌。 
<br>掌中无力舞衣轻，翦断鲛绡破春碧。抱月飘烟一尺腰， 
<br>麝脐龙髓怜娇饶。秋罗拂衣碎光动，露重花多香不销。 
<br>鸂鶒胶胶塘水满，绿萍如粟莲茎短。一夜西风送雨来， 
<br>粉痕零落愁红浅。船头折藕丝暗牵，藕根莲子相留连。 
<br>郎心似月月易缺，十五十六清光圆。
<br>
<br>
<br>
<br>&nbsp;&nbsp; 卷21_85 【相和歌辞·凤笙曲】沈佺期 
<br>
<br>忆昔王子晋，凤笙游云空。挥手弄白日，安能恋青宫。 
<br>岂无婵娟子，结念罗帐中。怜寿不贵色，身世两无穷。
<br>
<br>
<br>
<br>&nbsp;&nbsp; 卷21_86 【相和歌辞·凤吹笙曲】李白 
<br>
<br>仙人十五爱吹笙，学得昆丘彩凤鸣。始闻炼气餐金液， 
<br>复道朝天赴玉京。玉京迢迢几千里，凤笙去去无边已。 
<br>欲叹离声发绛唇，更嗟别调流纤指。此时惜别讵堪闻， 
<br>此地相看未忍分。重吟真曲和清吹，却奏仙歌响绿云。 
<br>绿云紫气向函关，访道应寻缑氏山。莫学吹笙王子晋， 
<br>一遇浮丘断不还。
<br>
<br>
<br>
<br>&nbsp;&nbsp; 卷21_87 【相和歌辞·采菱曲】储光羲 
<br>
<br>浊水菱叶肥，清水菱叶鲜。义不游浊水，志士多苦言。 
<br>潮没具区薮，潦深云梦田。朝随北风去，暮逐南风还。 
<br>浦口多渔家，相与邀我船。饭稻以终日，羹莼将永年。 
<br>方冬水物穷，又欲休山樊。尽室相随从，所贵无忧患。
<br>
<br>
<br>
<br>&nbsp;&nbsp; 卷21_88 【相和歌辞·采菱行】刘禹锡 
<br>
<br>白马湖平秋日光，紫菱如锦彩鸾翔。荡舟游女满中央， 
<br>采菱不顾马上郎。争多逐胜纷相向，时转兰桡破轻浪。 
<br>长鬟弱袂动参差，钗影钏文浮荡漾。笑语哇咬顾晚晖， 
<br>蓼花绿岸扣舷归。归来共到市桥步，野蔓系船萍满衣。 
<br>家家竹楼临广陌，下有连樯多估客。携觞荐芰夜经过， 
<br>醉踏大堤相应歌。屈平祠下沅江水，月照寒波白烟起。 
<br>一曲南音此地闻，长安北望三千里。
<br>
<br>
<br>
<br>&nbsp;&nbsp; 卷21_89 【相和歌辞·阳春歌】李白 
<br>
<br>长安白日照春空，绿杨结烟桑袅风。披香殿前花始红， 
<br>流芳发色绣户中。绣户中，相经过，飞燕皇后轻身舞， 
<br>紫宫夫人绝世歌。圣君三万六千日，岁岁年年奈乐何。
<br>
<br>
<br>
<br>&nbsp;&nbsp; 卷21_90 【相和歌辞·阳春曲】温庭筠 
<br>
<br>云母空窗晓烟薄，香昏龙气凝辉阁。霏霏雾雨杏花天， 
<br>帘外春威著罗幕。曲栏伏槛金麒麟，沙苑芳郊连翠茵。 
<br>厩马何能啮芳草，路人不敢随流尘。
<br>
<br>
<br>
<br>&nbsp;&nbsp; 卷21_91 【相和歌辞·阳春曲】庄南杰 
<br>
<br>紫锦红囊香满风，金鸾玉轼摇丁冬。沙鸥白羽翦晴碧， 
<br>野桃红艳烧春空。芳草绵延锁平地，垄蝶双双舞幽翠。 
<br>凤叫龙吟白日长，落花声底仙娥醉。
<br>
<br>
<br>
<br>&nbsp;&nbsp; 卷21_92 【相和歌辞·阳春曲】贯休 
<br>
<br>为口莫学阮嗣宗，不言是非非至公。为手须似朱云辈， 
<br>折槛英风至今在。男儿结发事君亲，须斅前贤多慷慨。 
<br>历数雍熙房与杜，魏公姚公宋开府。 
<br>尽向天上仙宫闲处坐，何不却辞上帝下下土， 
<br>忍见苍生苦苦苦。
<br>
<br>
<br>
<br>&nbsp;&nbsp; 卷21_93 【相和歌辞·朝云引】郎大家宋氏 
<br>
<br>巴西巫峡指巴东，朝云触石上朝空。巫山巫峡高何已， 
<br>行雨行云一时起。一时起，三春暮，若言来， 
<br>且就阳台路。
<br>
<br>
<br>
<br>&nbsp;&nbsp; 卷21_94 【相和歌辞·上云乐】李白 
<br>
<br>金天之西，白日所没。康老胡雏，生彼月窟。巉岩仪容， 
<br>戌削风骨。碧玉炅炅双目瞳，黄金拳拳两鬓红。 
<br>华盖垂下睫，嵩岳临上唇。不睹谲诡貌，岂知造化神。 
<br>大道是文康之严父，元气乃文康之老亲。抚顶弄盘古， 
<br>推车转天轮。云见日月初生时，铸冶火精与水银。 
<br>阳乌未出谷，顾兔半藏身。女娲戏黄土，团作愚下人。 
<br>散在六合间，濛濛若沙尘。生死了不尽， 
<br>谁明此胡是仙真。西海栽若木，东溟植扶桑。 
<br>别来几多时，枝叶万里长。中国有七圣，半路颓鸿荒。 
<br>陛下应运起，龙飞入咸阳。赤眉立盆子，白水兴汉光。 
<br>叱咤四海动，洪涛为簸扬。举足蹋紫微，天关自开张。 
<br>老胡感至德，东来进仙倡。五色师子，九苞凤凰。 
<br>是老胡鸡犬，鸣舞飞帝乡。淋漓飒沓，进退成行。能胡歌， 
<br>献汉酒，跪双膝，并两肘，散花指天举素手。拜龙颜， 
<br>献圣寿，北斗戾，南山摧。 
<br>天子九九八十一万岁，长倾万岁杯。
<br>
<br>
<br>
<br>&nbsp;&nbsp; 卷21_95 【相和歌辞·上云乐】李贺 
<br>
<br>飞香走红满天春，花龙盘盘上紫云。三千宫女列金屋， 
<br>五十弦瑟海上闻。大江碎碎银沙路，嬴女机中断烟素。 
<br>断烟素，缝舞衣，八月一日君前舞。
<br>
<br>
<br>
<br>&nbsp;&nbsp; 卷21_96 【相和歌辞·凤台曲】王无竞 
<br>
<br>凤台何逶迤，嬴女管参差。一旦彩云至，身去无还期。 
<br>遗曲此台上，世人多学吹。一吹一落泪，至今怜玉姿。
<br>
<br>
<br>
<br>&nbsp;&nbsp; 卷21_97 【相和歌辞·凤台曲】李白 
<br>
<br>尝闻秦帝女，传得凤凰声。是日逢仙子，当时别有情。 
<br>人吹彩箫去，天借绿云迎。曲在身不返，空馀弄玉名。
<br>
<br>
<br>
<br>&nbsp;&nbsp; 卷21_98 【相和歌辞·凤凰曲】李白 
<br>
<br>嬴女吹玉箫，吟弄天上春。青鸾不独去，更有携手人。 
<br>影灭彩云断，遗声落西秦。
<br>
<br>
<br>
<br>&nbsp;&nbsp; 卷21_99 【相和歌辞·君道曲】李白 
<br>
<br>大君若天覆，广运无不至。轩后爪牙常先太山稽， 
<br>如心之使臂。小白鸿翼于夷吾，刘葛鱼水本无二。 
<br>土扶可成墙，积德为厚地。
<br>
<br>
<br>
<br>
<br>&nbsp;&nbsp;卷22_1 【舞曲歌辞·吴俞儿舞歌·剑俞】陆龟蒙 
<br>
<br>枝月喉，棹霜脊，北斗离离在寒碧。龙魂清，虎尾白， 
<br>秋照海心同一色。纛影吒沙干影侧。神豪发直， 
<br>四睨之人股佶栗，欲定不定定不得。舂牍残，儿且止， 
<br>狄胡有胆大如山，怖亦死。
<br>
<br>
<br>&nbsp;&nbsp; 卷22_2 【舞曲歌辞·吴俞儿舞歌·矛俞】陆龟蒙 
<br>
<br>手盘风，头背分，电光战扇，欲刺敲心留半线。 
<br>缠肩绕脰，dl合眩旋，卓植赴列，夺避中节。 
<br>前冲函礼穴，上指孛彗灭，与君一用来有截。
<br>
<br>
<br>
<br>&nbsp;&nbsp; 卷22_3 【舞曲歌辞·吴俞儿舞歌·弩俞】陆龟蒙 
<br>
<br>牛来开弦，人为置镞。捩机关，迸山谷。鹿骇涩， 
<br>隼击迟。析毫中睫，洞腋分龟。达坚垒，残雄师， 
<br>可以冠猛乐壮曲。抑扬蹈厉，有裂犀兕之气者非公与。
<br>
<br>
<br>
<br>&nbsp;&nbsp; 卷22_4 【舞曲歌辞·东海有勇妇】李白 
<br>
<br>梁山感杞妻，恸器为之倾。金石忽暂开，都由激深情。 
<br>东海有勇妇，何惭苏子卿。学剑越处子，超腾若流星。 
<br>捐躯报夫仇，万死不顾生。白刃耀素雪，苍天感精诚。 
<br>十步两躩跃，三呼一交兵。斩首掉国门，蹴踏五藏行。 
<br>割此伉俪愤，粲然大义明。北海李使君，飞章奏天庭。 
<br>舍罪警风俗，流芳播沧瀛。志在列女籍，行帛已光荣。 
<br>淳于免诏狱，汉主为缇萦。津妾一棹歌，脱父于严刑。 
<br>十子若不肖，不如一女英。豫让斩空衣，有心竟无成。 
<br>要离杀庆忌，壮夫素所轻。妻子亦何辜，焚之买虚名。 
<br>岂如东海妇，事立独扬名。
<br>
<br>
<br>
<br>&nbsp;&nbsp; 卷22_5 【舞曲歌辞·章和二年中（鼙舞曲）】李贺 
<br>
<br>云萧索，风拂拂，麦芒如篲黍和粟。关中父老百领襦， 
<br>关东吏人乏诟租。健犊春耕土膏黑，菖蒲丛丛沿水脉。 
<br>殷勤为我下田鉏，百钱携赏丝桐客。游春漫光坞花白， 
<br>野林散香神降席。拜神得寿献天子，七星贯断姮娥死。
<br>
<br>
<br>
<br>&nbsp;&nbsp; 卷22_6 【舞曲歌辞·公莫舞歌】李贺 
<br>
<br>方花古础排九楹，刺豹淋血盛银罂。华筵鼓吹无桐竹， 
<br>长刀直立割鸣筝。横楣粗锦生红纬，日炙锦嫣王未醉。 
<br>腰下三看宝玦光，项庄掉箾拦前起。材官小臣公莫舞， 
<br>座上真人赤龙子。芒砀云瑞抱天回，咸阳王气清如水。 
<br>铁枢铁楗重束关，大旗五丈撞双环。汉王今日须秦印， 
<br>绝膑刳肠臣不论。
<br>
<br>
<br>
<br>&nbsp;&nbsp; 卷22_7 【舞曲歌辞·拂舞辞】李贺 
<br>
<br>吴娥声绝天，空云闲裴回。门外满车马，亦须生绿苔。 
<br>尊有乌程酒，劝君千万寿。全胜汉武锦楼上， 
<br>晓望晴寒饮花露。东方日不破，天光无老时。 
<br>丹成作蛇乘白雾，千年重化玉井龟。从蛇作龟二千载。 
<br>吴堤绿草年年在。背有八卦称神仙，邪鳞顽甲滑腥涎。
<br>
<br>
<br>
<br>&nbsp;&nbsp; 卷22_8 【舞曲歌辞·白鸠辞】李白 
<br>
<br>铿鸣钟，考朗鼓。歌白鸠，引拂舞。白鸠之白谁与邻， 
<br>霜衣雪襟诚可珍。含哺七子能平均。食不咽，性安驯。 
<br>首农政，鸣阳春。天子刻玉杖，镂形赐耆人。 
<br>白鹭亦白非纯真，外洁其色心匪仁。阙五德，无司晨， 
<br>胡为啄我葭下之紫鳞。鹰鹯雕鹗，贪而好杀。 
<br>凤凰虽大圣，不愿以为臣。
<br>
<br>
<br>
<br>&nbsp;&nbsp; 卷22_9 【舞曲歌辞·独漉篇】李白 
<br>
<br>独漉水中泥，水浊不见月。不见月尚可，水深行人没。 
<br>越鸟从南来，胡鹰亦北度。我欲弯弓向天射， 
<br>惜其中道失归路。落叶别树，飘零随风。客无所托， 
<br>悲与此同。罗帷舒卷，似有人开。明月直入，无心可猜。 
<br>雄剑挂壁，时时龙鸣。不断犀象，绣涩苔生。国耻未雪， 
<br>何由成名。神鹰梦泽，不顾鸱鸢。为君一击，抟鹏九天。
<br>
<br>
<br>
<br>&nbsp;&nbsp; 卷22_10 【舞曲歌辞·独漉歌】王建 
<br>
<br>独独漉漉，鼠食猫肉。 
<br>乌日中，鹤露宿，黄河水直人心曲。
<br>
<br>
<br>
<br>&nbsp;&nbsp; 卷22_11 【舞曲歌辞·白纻辞二首】崔国辅 
<br>
<br>洛阳梨花落如霰，河阳桃叶生复齐。
<br>坐恐玉楼春欲尽，红绵粉絮裛妆啼。
<br>
<br>董贤女弟在椒风，窈窕繁华贵后宫。
<br>璧带金釭皆翡翠，一朝零落变成空。
<br>
<br>
<br>
<br>&nbsp;&nbsp; 卷22_12 【舞曲歌辞·白纻辞二首】杨衡 
<br>
<br>玉缨翠珮杂轻罗，香汗微渍朱颜酡。为君起唱白纻歌， 
<br>清声袅云思繁多，凝笳哀琴时相和。金壶半倾芳夜促， 
<br>梁尘霏霏暗红烛。令君安坐听终曲，坠叶飘花难再复。
<br>
<br>蹑珠履，步琼筵。轻身起舞红烛前，芳姿艳态妖且妍。 
<br>回眸转袖暗催弦，凉风萧萧流水急。月华泛艳红莲湿， 
<br>牵裙揽带翻成泣。
<br>
<br>
<br>
<br>&nbsp;&nbsp; 卷22_13 【舞曲歌辞·白纻辞】李白 
<br>
<br>扬清歌，发皓齿，北方佳人东邻子。且吟白纻停渌水， 
<br>长袖拂面为君起。寒云夜卷霜海空，胡风吹天飘塞鸿。 
<br>玉颜满堂乐未终，馆娃日落歌吹濛。
<br>
<br>月寒江清夜沉沉，美人一笑千黄金，垂罗舞縠扬哀音。 
<br>郢中白雪且莫吟，子夜吴歌动君心。动君心，冀君赏， 
<br>愿作天池双鸳鸯，一朝飞去青云上。
<br>
<br>吴刀翦彩缝舞衣，明妆丽服夺春辉，扬眉转袖若雪飞。 
<br>倾城独立世所稀，激楚结风醉忘归。高堂月落烛已微， 
<br>玉钗挂缨君莫违。
<br>
<br>
<br>
<br>&nbsp;&nbsp; 卷22_14 【舞曲歌辞·白纻歌二首】王建 
<br>
<br>天河漫漫北斗粲，宫中乌啼知夜半。新缝白纻舞衣成， 
<br>来迟邀得吴王迎。低鬟转面掩双袖，玉钗浮动秋风生。 
<br>酒多夜长夜未晓，月明灯光两相照，后庭歌声更窈窕。
<br>
<br>馆娃宫中春日暮，荔枝木瓜花满树。城头乌栖休击鼓， 
<br>青娥弹瑟白纻舞。夜天燑燑不见星，宫中火照西江明。 
<br>美人醉起无次第，堕钗遗佩满中庭。此时但愿可君意， 
<br>回昼为宵亦不寐，年年奉君君莫弃。
<br>
<br>
<br>
<br>&nbsp;&nbsp; 卷22_15 【舞曲歌辞·白纻歌】张籍 
<br>
<br>皎皎白纻白且鲜，将作春衫称少年。裁缝长短不能定， 
<br>自持刀尺向姑前。复恐兰膏污纤指，常遣傍人收堕珥。 
<br>衣裳著时寒食下，还把玉鞭鞭白马。
<br>
<br>
<br>
<br>&nbsp;&nbsp; 卷22_16 【舞曲歌辞·白纻歌】柳宗元 
<br>
<br>翠帷双卷出倾城，龙剑破匣霜月明。朱唇掩抑悄无声， 
<br>金簧玉磬宫中生。下沉秋水激太清，天高地迥凝日晶， 
<br>羽觞荡漾何事倾。
<br>
<br>
<br>
<br>&nbsp;&nbsp; 卷22_17 【舞曲歌辞·冬白纻歌】元稹 
<br>
<br>吴宫夜长宫漏款，帘幕四垂灯焰暖。西施自舞王自管， 
<br>雪纻翻翻鹤翎散，促节牵繁舞腰懒。舞腰懒，王罢饮， 
<br>盖覆西施凤花锦，身作匡床臂为枕。朝佩摐摐王晏寝， 
<br>酒醒阍报门无事。子胥死后言为讳，近王之臣谕王意。 
<br>共笑越王穷惴惴，夜夜抱冰寒不睡。
<br>
<br>
<br>
<br>&nbsp;&nbsp; 卷22_18 【舞曲歌辞·霓裳辞十首】王建 
<br>
<br>弟子部中留一色，听风听水作霓裳。
<br>散声未足重来授，直到床前见上皇。
<br>
<br>中管五弦初半曲，遥教合上隔帘听。
<br>一声声向天头落，效得仙人夜唱经。
<br>
<br>自直梨园得出稀，更番上曲不教归。
<br>一时跪拜霓裳彻，立地阶前赐紫衣。
<br>
<br>旋翻新谱声初足，除却梨园未教人。
<br>宣与书家分手写，中官走马赐功臣。
<br>
<br>伴教霓裳有贵妃，从初直到曲成时。
<br>日长耳里闻声熟，拍数分毫错总知。
<br>
<br>弦索摐摐隔彩云，五更初发一山闻。
<br>武皇自送西王母，新换霓裳月色裙。
<br>
<br>敕赐宫人澡浴回，遥看美女院门开。
<br>一山星月霓裳动，好字先从殿里来。
<br>
<br>传呼法部按霓裳，新得承恩别作行。
<br>应是贵妃楼上看，内人舁下彩罗箱。
<br>
<br>朝元阁上山风起，夜听霓裳玉露寒。
<br>宫女月中更替立，黄金梯滑并行难。
<br>
<br>知向华清年月满，山头山底种长生。
<br>去时留下霓裳曲，总是离宫别馆声。
<br>
<br>
<br>
<br>&nbsp;&nbsp; 卷22_19 【舞曲歌辞·柘枝词】 
<br>
<br>将军奉命即须行，塞外领强兵。 
<br>闻道烽烟动，腰间宝剑匣中鸣。
<br>
<br>
<br>
<br>&nbsp;&nbsp; 卷22_20 【舞曲歌辞·柘枝词三首】薛能 
<br>
<br>同营三十万，震鼓伐西羌。战血粘秋草，征尘搅夕阳。 
<br>归来人不识，帝里独戎装。
<br>
<br>悬军征拓羯，内地隔萧关。日色昆仑上，风声朔漠间。 
<br>何当千万骑，飒飒贰师还。
<br>
<br>意气成功日，春风起絮天。楼台新邸第，歌舞小婵娟。 
<br>急破催摇曳，罗衫半脱肩。
<br>
<br>
<br>
<br>&nbsp;&nbsp; 卷22_21 【舞曲歌辞·屈柘词】温庭筠 
<br>
<br>杨柳萦桥绿，玫瑰拂地红。绣衫金騕褭，花髻玉珑璁。 
<br>宿雨香潜润，春流水暗通。画楼初梦断，晴日照湘风。
<br>
<br>
<br>
<br>
<br>
<br>&nbsp;&nbsp;卷23_1 【琴曲歌辞·白雪歌】贯休 
<br>
<br>列鼎佩金章，泪眼看风枝。却思食藜藿，身作屠沽儿。 
<br>负米无远近，所希升斗归。为人无贵贱，莫学鸡狗肥。 
<br>斯言如不忘，别更无光辉。斯言如或忘，即安用人为。
<br>
<br>
<br>&nbsp;&nbsp; 卷23_2 【琴曲歌辞·湘妃】刘长卿 
<br>
<br>帝子不可见，秋风来暮思。婵娟湘江月，千载空蛾眉。
<br>
<br>
<br>
<br>&nbsp;&nbsp; 卷23_3 【琴曲歌辞·湘妃】李贺 
<br>
<br>筠竹千年老不死，长伴秦娥盖湘水。蛮娘吟弄满寒空， 
<br>九山静绿泪花红。离鸾别凤烟梧中，巫云蜀雨遥相通。 
<br>幽愁秋气上青枫，凉夜波间吟古龙。
<br>
<br>
<br>
<br>&nbsp;&nbsp; 卷23_4 【琴曲歌辞·湘妃怨】孟郊 
<br>
<br>南巡竟不返，帝子怨逾积。万里丧蛾眉，潇湘水空碧。 
<br>冥冥荒山下，古庙收贞魄。乔木深青春，清光满瑶席。 
<br>搴芳徒有荐，灵意殊脉脉。玉佩不可亲，裴回烟波夕。
<br>
<br>
<br>
<br>&nbsp;&nbsp; 卷23_5 【琴曲歌辞·湘妃怨】陈羽 
<br>
<br>二妃怨处云沉沉，二妃哭处湘水深。
<br>商人酒滴庙前草，萧飒风生斑竹林。
<br>
<br>
<br>
<br>&nbsp;&nbsp; 卷23_6 【琴曲歌辞·湘妃列女操】鲍溶 
<br>
<br>有虞夫人哭虞后，淑女何事又伤离。竹上泪迹生不尽， 
<br>寄哀云和五十丝。云和经奏钧天曲，乍听宝琴遥嗣续。 
<br>三湘测测流急绿，秋夜露寒蜀帝飞。枫林月斜楚臣宿， 
<br>更疑川宫日黄昏。暗携女手殷勤言，环佩玲珑有无间。 
<br>终疑既远双悄悄，苍梧旧云岂难召，老猿心寒不可啸。 
<br>目眄眄兮意蹉跎，魂腾腾兮惊秋波。曲一尽兮忆再奏， 
<br>众弦不声且如何。
<br>
<br>
<br>
<br>&nbsp;&nbsp; 卷23_7 【琴曲歌辞·湘夫人】邹绍先 
<br>
<br>枫叶下秋渚，二妃愁渡湘。疑山空杳蔼，何处望君王。 
<br>日落水云里，油油心自伤。
<br>
<br>
<br>
<br>&nbsp;&nbsp; 卷23_8 【琴曲歌辞·湘夫人】李颀 
<br>
<br>九嶷日已暮，三湘云复愁。窅蔼罗袂色，潺湲江水流。 
<br>佳期来北渚，捐玦在芳洲。
<br>
<br>
<br>
<br>&nbsp;&nbsp; 卷23_9 【琴曲歌辞·湘夫人】郎士元 
<br>
<br>娥眉对湘水，遥哭苍梧间。万乘既已殁，孤舟谁忍还。 
<br>至今楚山上，犹有泪痕斑。南有涔阳路，渺渺多新愁。 
<br>昔神降回时，风波江上秋。彩云忽无处，碧水空安流。
<br>
<br>
<br>
<br>&nbsp;&nbsp; 卷23_10 【琴曲歌辞·霹雳引】沈佺期 
<br>
<br>岁七月，火伏而金生。客有鼓瑟于门者，奏霹雳之商声。 
<br>始戛羽以騞砉，终扣宫而砰駖。电耀耀兮龙跃， 
<br>雷阗阗兮雨冥。气呜唅以会雅，态欻翕以横生。 
<br>有如驱千旗，制五兵，截荒虺，斫长鲸。孰与广陵比， 
<br>意别鹤俦精而已。俾我雄子魄动，毅夫发立，怀恩不浅， 
<br>武义双辑。视胡若芥，翦羯如拾。岂徒慨慷中筵， 
<br>备群娱之翕习哉。
<br>
<br>
<br>
<br>&nbsp;&nbsp; 卷23_11 【琴曲歌辞·拘幽操】韩愈 
<br>
<br>目掩掩兮其凝其盲，耳肃肃兮听不闻声。 
<br>朝不日出兮夜不见月与星，有知无知兮为死为生。 
<br>呜呼！臣罪当诛兮天王圣明。
<br>
<br>
<br>
<br>&nbsp;&nbsp; 卷23_12 【琴曲歌辞·越裳操】韩愈 
<br>
<br>雨之施，物以孳。我何意于彼为？自周之先，其艰其勤。 
<br>以有疆宇，私我后人。我祖在上，四方在下。 
<br>厥临孔威，敢戏以侮。孰荒于门，孰治于田。四海既均， 
<br>越裳是臣。
<br>
<br>
<br>
<br>&nbsp;&nbsp; 卷23_13 【琴曲歌辞·岐山操】韩愈 
<br>
<br>我家于豳，自我先公。伊我承绪，敢有不同。 
<br>今狄之人，将土我疆。民为我战，谁使死伤。 
<br>彼岐有岨，我往独处。人莫余追，无思我悲。
<br>
<br>
<br>
<br>&nbsp;&nbsp; 卷23_14 【琴曲歌辞·履霜操】韩愈 
<br>
<br>父兮儿寒，母兮儿饥。儿罪当笞，逐儿何为。 
<br>儿在中野，以宿以处。四无人声，谁与儿语。 
<br>儿寒何衣，儿饥何食。儿行于野，履霜以足。 
<br>母生众儿，有母怜之。独无母怜，儿宁不悲。
<br>
<br>
<br>
<br>&nbsp;&nbsp; 卷23_15 【琴曲歌辞·雉朝飞操】李白 
<br>
<br>麦陇青青三月时，白雉朝飞挟两雌。锦衣绮翼何离褷， 
<br>犊牧采薪感之悲。春天和，白日暖，啄食饮泉勇气满， 
<br>争雄斗死绣颈断。雉子班奏急管弦，心倾美酒尽玉碗。 
<br>枯杨枯杨尔生荑，我独七十而孤栖。弹弦写恨意不尽， 
<br>瞑目归黄泥。
<br>
<br>
<br>
<br>&nbsp;&nbsp; 卷23_16 【琴曲歌辞·雉朝飞操】韩愈 
<br>
<br>雉之飞，于朝日。群雌孤雄，意气横出。当东而西， 
<br>当啄而飞。随飞随啄，群雌粥粥。嗟我虽人， 
<br>曾不如彼雉鸡。生身七十年，无一妾与妃。
<br>
<br>
<br>
<br>&nbsp;&nbsp; 卷23_17 【琴曲歌辞·雉朝飞操】张祜 
<br>
<br>朝阳陇东泛暖景，双啄双飞双顾影。朱冠锦襦聊日整， 
<br>漠漠雾中如衣褧。伤心卢女弦，七十老翁长独眠。 
<br>雄飞在草雌在田，衷肠结愤气呵天。圣人在上心不偏， 
<br>翁得女妻甚可怜。
<br>
<br>
<br>
<br>&nbsp;&nbsp; 卷23_18 【琴曲歌辞·思归引】张祜 
<br>
<br>重重作闺清旦鐍，两耳深声长不彻。深宫坐愁百年身， 
<br>一片玉中生愤血。焦桐罢弹丝自绝，漠漠暗魂愁夜月。 
<br>故乡不归谁共穴，石上作蒲蒲九节。
<br>
<br>
<br>
<br>&nbsp;&nbsp; 卷23_19 【琴曲歌辞·猗兰操】韩愈 
<br>
<br>兰之猗猗，扬扬其香。不采而佩，于兰何伤。 
<br>今天之旋，其曷为然。我行四方，以日以年。 
<br>雪霜贸贸，荠麦之茂。子如不伤，我不尔觏。 
<br>荠麦之茂，荠麦之有。君子之伤，君子之守。
<br>
<br>
<br>
<br>&nbsp;&nbsp; 卷23_20 【琴曲歌辞·幽兰】崔涂 
<br>
<br>幽植众能知，贞芳只暗持。自无君子佩，未是国香衰。 
<br>白露沾长早，青春每到迟。不知当路草，芳馥欲何为。
<br>
<br>
<br>
<br>&nbsp;&nbsp; 卷23_21 【琴曲歌辞·将归操】韩愈 
<br>
<br>秋之水兮其色幽幽，我将济兮不得其由。 
<br>涉其浅兮石啮我足，乘其深兮龙入我舟。 
<br>我济而悔兮将安归尤。归乎归乎，无与石斗兮无应龙求。
<br>
<br>
<br>
<br>&nbsp;&nbsp; 卷23_22 【琴曲歌辞·龟山操】韩愈 
<br>
<br>龟之气兮不能云雨，龟之枿兮不中梁柱， 
<br>龟之大兮只以奄鲁。知将隳兮哀莫余伍， 
<br>周公有鬼兮嗟余归辅。
<br>
<br>
<br>
<br>&nbsp;&nbsp; 卷23_23 【琴曲歌辞·残形操】韩愈 
<br>
<br>有兽维狸兮我梦得之，其身孔明兮而头不知。 
<br>吉凶何为兮觉坐而思，巫咸上天兮识者其谁。
<br>
<br>
<br>
<br>&nbsp;&nbsp; 卷23_24 【琴曲歌辞·双燕离】李白 
<br>
<br>双燕复双燕，双飞令人羡。玉楼珠阁不独栖， 
<br>金窗绣户长相见。柏梁失火去，因入吴王宫。 
<br>吴宫又焚荡，雏尽巢亦空。憔悴一身在，孀雌忆故雄。 
<br>双飞难再得，伤我寸心中。
<br>
<br>
<br>
<br>&nbsp;&nbsp; 卷23_25 【琴曲歌辞·列女操】孟郊 
<br>
<br>梧桐相待老，鸳鸯会双死。贞妇贵殉夫，舍生亦如此。 
<br>波澜誓不起，妾心井中水。
<br>
<br>
<br>
<br>&nbsp;&nbsp; 卷23_26 【琴曲歌辞·别鹄操】韩愈 
<br>
<br>雄鹄衔枝来，雌鹄啄泥归。巢成不生子，大义当乖离。 
<br>江汉水之大，鹄身鸟之微。更无相逢日，安可相随飞。
<br>
<br>
<br>
<br>&nbsp;&nbsp; 卷23_27 【琴曲歌辞·别鹤】杨巨源 
<br>
<br>海鹤一为别，高程方杳然。影摇江海路，思结潇湘天。 
<br>皎然仰白日，真姿栖紫烟。含情九霄际，顾侣五云前。 
<br>遐心属清都，凄响激朱弦。超摇间云雨，迢递各山川。 
<br>东南信多水，会合当有年。雄飞戾冥寞，此意何由传。
<br>
<br>
<br>
<br>&nbsp;&nbsp; 卷23_28 【琴曲歌辞·别鹤】王建 
<br>
<br>主人一去池水绝，池鹤散飞不相别。青天漫漫碧海重， 
<br>知向何山风雪中。万里虽然音影在，向心终是死生同。 
<br>池边巢破松树死，树头年年乌生子。
<br>
<br>
<br>
<br>&nbsp;&nbsp; 卷23_29 【琴曲歌辞·别鹤】张籍 
<br>
<br>双鹤出云谿，分飞各自迷。空巢在松杪，折羽落江泥。 
<br>寻水终不饮，逢林亦未栖。别离应易老，万里两凄凄。
<br>
<br>
<br>
<br>&nbsp;&nbsp; 卷23_30 【琴曲歌辞·别鹤】杜牧 
<br>
<br>分飞共所从，六翮势摧风。声断碧云外，影孤明月中。 
<br>青田归路远，月桂旧巢空。矫翼知何处，天涯不可穷。
<br>
<br>
<br>
<br>&nbsp;&nbsp; 卷23_31 【琴曲歌辞·走马引】李贺 
<br>
<br>我有辞乡剑，玉锋堪截云。襄阳走马客，意气自生春。 
<br>朝嫌剑光静，暮嫌剑花冷。能持剑向人，不解持照身。
<br>
<br>
<br>
<br>&nbsp;&nbsp; 卷23_32 【琴曲歌辞·昭君怨】白居易 
<br>
<br>明妃风貌最娉婷，合在椒房应四星。只得当年备宫掖， 
<br>何曾专夜奉帏屏。见疏从道迷图画，知屈那教配虏庭。 
<br>自是君恩薄如纸，不须一向恨丹青。
<br>
<br>
<br>
<br>&nbsp;&nbsp; 卷23_33 【琴曲歌辞·昭君怨二首】张祜 
<br>
<br>万里边城远，千山行路难。举头惟见月，何处是长安。
<br>
<br>汉庭无大议，戎虏几先和。莫羡倾城色，昭君恨最多。
<br>
<br>
<br>
<br>&nbsp;&nbsp; 卷23_34 【琴曲歌辞·昭君怨】梁氏琼 
<br>
<br>自古无和亲，贻灾到妾身。胡风嘶去马，汉月吊行轮。 
<br>衣薄狼山雪，妆成虏塞春。回看父母国，生死毕胡尘。
<br>
<br>
<br>
<br>&nbsp;&nbsp; 卷23_35 【琴曲歌辞·明妃怨】杨凌 
<br>
<br>汉国明妃去不还，马驼弦管向阴山。
<br>匣中纵有菱花镜，羞对单于照旧颜。
<br>
<br>
<br>
<br>&nbsp;&nbsp; 卷23_36 【琴曲歌辞·蔡氏五弄·游春曲二首】王涯 
<br>
<br>万树江边杏，新开一夜风。满园深浅色，照在绿波中。
<br>
<br>上苑何穷树，花开次第新。香车与丝骑，风静亦生尘。
<br>
<br>
<br>
<br>&nbsp;&nbsp; 卷23_37 【琴曲歌辞·蔡氏五弄·游春辞二首】王涯 
<br>
<br>曲江丝柳变烟条，寒骨冰随暖气销。
<br>才见春光生绮陌，已闻清乐动云韶。
<br>
<br>经过柳陌与桃蹊，寻逐风光著处迷。
<br>鸟度时时冲絮起，花繁衮衮压枝低。
<br>
<br>
<br>
<br>&nbsp;&nbsp; 卷23_38 【琴曲歌辞·蔡氏五弄·游春辞三首】令狐楚 
<br>
<br>晚游临碧殿，日上望春亭。芳树罗仙仗，晴山展翠屏。
<br>
<br>一夜好风吹，新花一万枝。风前调玉管，花下簇金羁。
<br>
<br>阊阖春风起，蓬莱雪水消。相将折杨柳，争取最长条。
<br>
<br>
<br>
<br>&nbsp;&nbsp; 卷23_39 【琴曲歌辞·蔡氏五弄·渌水曲】李白 
<br>
<br>渌水明秋月，南湖采白蘋。荷花娇欲语，愁杀荡舟人。
<br>
<br>
<br>
<br>&nbsp;&nbsp; 卷23_40 【琴曲歌辞·蔡氏五弄·渌水辞】李贺 
<br>
<br>今宵好风月，阿侯在何处。为有倾城色，翻成足愁苦。 
<br>东湖采莲叶，南湖拔蒲根。未持寄小姑，且持感愁魂。
<br>
<br>
<br>
<br>&nbsp;&nbsp; 卷23_41 【琴曲歌辞·蔡氏五弄·幽居弄】顾况 
<br>
<br>苔衣生，花露滴，月入西林荡东壁。扣商占角两三声， 
<br>洞户谿窗一冥寂。独去沧洲无四邻，身婴世网此何身。 
<br>关情命曲寄惆怅，久别江南山里人。
<br>
<br>
<br>
<br>&nbsp;&nbsp; 卷23_42 【琴曲歌辞·蔡氏五弄·秋思二首】李白 
<br>
<br>春阳如昨日，碧树鸣黄鹂。芜然蕙草暮，飒尔凉风吹。 
<br>天秋木叶下，月冷莎鸡悲。坐愁群芳歇，白露凋华滋。
<br>
<br>阏氏黄叶落，妾望白登台。月出碧云断，蝉声秋色来。 
<br>胡兵沙塞合，汉使玉关回。征客无归日，空悲蕙草摧。
<br>
<br>
<br>
<br>&nbsp;&nbsp; 卷23_43 【琴曲歌辞·蔡氏五弄·秋思二首】鲍溶 
<br>
<br>胡风吹雁翼，远别无人乡。君近雁来处，几回断君肠。 
<br>昔奉千日书，抚心怨星霜。无书又千日，世路重茫茫。 
<br>燕国有佳丽，蛾眉富春光。自然君归晚，花落君空堂。 
<br>君其若不然，岁晚双鸳鸯。顾兔蚀残月，幽光不如星。 
<br>女儿晚事夫，颜色同秋萤。秋日边马思，武夫不遑宁。 
<br>燕歌易水怨，剑舞蛟龙腥。风折连枝树，水翻无蒂萍。 
<br>立身多户门，何必燕山铭。生世不如鸟，双双比翼翎。
<br>
<br>季秋天地间，万物生意足。我忧长于生，安得及草木。 
<br>试从古人愿，致酒歌秉烛。燕赵皆世人，讵能长似玉。 
<br>俯怜老期近，仰视日车速。萧飒御风君，魂梦愿相逐。 
<br>百年夜销半，端为垂缨束。
<br>
<br>
<br>
<br>&nbsp;&nbsp; 卷23_44 【琴曲歌辞·蔡氏五弄·秋思】司空曙 
<br>
<br>静与懒相偶，年将衰共催。前途欢不集，往事恨空来。 
<br>昼景委红叶，月华铺绿苔。沉思更何有，结坐玉琴哀。
<br>
<br>
<br>
<br>&nbsp;&nbsp; 卷23_45 【琴曲歌辞·蔡氏五弄·秋思】司空图 
<br>
<br>身病时亦危，逢秋多恸哭。风波一摇荡，天地几翻覆。 
<br>孤萤出荒池，落叶穿破屋。势利长草草，何人访幽独。
<br>
<br>
<br>
<br>&nbsp;&nbsp; 卷23_46 【琴曲歌辞·蔡氏五弄·秋思二首】王涯 
<br>
<br>网轩凉吹动轻衣，夜听更长玉漏稀。
<br>月渡天河光转湿，鹊惊秋树叶频飞。
<br>
<br>宫连太液见苍波，暑气微清秋意多。
<br>一夜轻风蘋末起，露珠翻尽满池荷。
<br>
<br>
<br>
<br>&nbsp;&nbsp; 卷23_47 【琴曲歌辞·胡笳十八拍】刘商 
<br>
<br>汉室将衰兮四夷不宾，动干戈兮征战频。 
<br>哀哀父母生育我，见离乱兮当此辰。纱窗对镜未经事， 
<br>将谓珠帘能蔽身。一朝虏骑入中国，苍黄处处逢胡人。 
<br>忽将薄命委锋镝，可惜红颜随虏尘。（第一拍） 
<br>
<br>马上将余向绝域，厌生求死死不得。戎羯腥膻岂是人， 
<br>豺狼喜怒难姑息。行尽天山足霜霰，风土萧条近胡国。 
<br>万里重阴鸟不飞，寒沙莽莽无南北。（第二拍） 
<br>
<br>如羁囚兮在缧绁，忧虑万端无处说。使余力兮翦余发， 
<br>食余肉兮饮余血。诚知杀身愿如此，以余为妻不如死。 
<br>早被蛾眉累此身，空悲弱质柔如水。（第三拍） 
<br>
<br>山川路长谁记得，何处天涯是乡国。自从惊怖少精神， 
<br>不觉风霜损颜色。夜中归梦来又去，朦胧岂解传消息。 
<br>漫漫胡天叫不闻，明明汉月应相识。（第四拍） 
<br>
<br>水头宿兮草头坐，风吹汉地衣裳破。羊脂沐发长不梳， 
<br>羔子皮裘领仍左。狐襟貉袖腥复膻，昼披行兮夜披卧。 
<br>毡帐时移无定居，日月长兮不可过。（第五拍） 
<br>
<br>怪得春光不来久，胡中风土无花柳。天翻地覆谁得知， 
<br>如今正南看北斗。姓名音信两不通，终日经年常闭口。 
<br>是非取与在指撝，言语传情不如手。（第六拍） 
<br>
<br>男儿妇人带弓箭，塞马蕃羊卧霜霰。寸步东西岂自由， 
<br>偷生乞死非情愿。龟兹筚篥愁中听，碎叶琵琶夜深怨。 
<br>竟夕无云月上天，故乡应得重相见。（第七拍） 
<br>
<br>忆昔私家恣娇小，远取珍禽学驯扰。如今沦弃念故乡， 
<br>悔不当初放林表。朔风萧萧寒日暮，星河寥落胡天晓。 
<br>旦夕思归不得归，愁心想似笼中鸟。（第八拍） 
<br>
<br>当日苏武单于问，道是宾鸿解传信。学他刺血写得书， 
<br>书上千重万重恨。髯胡少年能走马，弯弓射飞无远近。 
<br>遂令边雁转怕人，绝域何由达方寸。（第九拍） 
<br>
<br>恨凌辱兮恶腥膻，憎胡地兮怨胡天。生得胡儿欲弃捐， 
<br>及生母子情宛然。貌殊语异憎还爱，心中不觉常相牵。 
<br>朝朝暮暮在眼前，腹生手养宁不怜。（第十拍） 
<br>
<br>日来月往相推迁，迢迢星岁欲周天。无冬无夏卧霜霰， 
<br>水冻草枯为一年。汉家甲子有正朔，绝域三光空自悬。 
<br>几回鸿雁来又去，肠断蟾蜍亏复圆。（第十一拍） 
<br>
<br>破瓶落井空永沉，故乡望断无归心。宁知远使问姓名， 
<br>汉语泠泠传好音。梦魂几度到乡国，觉后翻成哀怨深。 
<br>如今果是梦中事，喜过悲来情不任。（第十二拍） 
<br>
<br>童稚牵衣双在侧，将来不可留又忆。还乡惜别两难分， 
<br>宁弃胡儿归旧国。山川万里复边戍，背面无由得消息。 
<br>泪痕满面对残阳，终日依依向南北。（第十三拍） 
<br>
<br>莫以胡儿可羞耻，思情亦各言其子。手中十指有长短， 
<br>截之痛惜皆相似。还乡岂不见亲族，念此飘零隔生死。 
<br>南风万里吹我心，心亦随风渡辽水。（第十四拍） 
<br>
<br>叹息襟怀无定分，当时怨来归又恨。不知愁怨意若何， 
<br>似有锋铓扰方寸。悲欢并行情未快，心意相尤自相问。 
<br>不缘生得天属亲，岂向仇雠结恩信。（第十五拍） 
<br>
<br>去时只觉天苍苍，归日始知胡地长。重阴白日落何处， 
<br>秋雁所向应南方。平沙四顾自迷惑，远近悠悠随雁行。 
<br>征途未尽马蹄尽，不见行人边草黄。（第十六拍） 
<br>
<br>行尽胡天千万里，惟见黄沙白云起。马饥跑雪衔草根， 
<br>人渴敲冰饮流水。燕山仿佛辨烽戍，鼙鼓如闻汉家垒。 
<br>努力前程是帝乡，生前免向胡中死。（第十七拍） 
<br>
<br>归来故乡见亲族，田园半芜春草绿。明烛重然煨烬灰， 
<br>寒泉更洗沉泥玉。载持巾栉礼仪好，一弄丝桐生死足。 
<br>出入关山十二年，哀情尽在胡笳曲。（第十八拍） 
<br>
<br>
<br>
<br>&nbsp;&nbsp; 卷23_48 【琴曲歌辞·飞龙引二首】李白 
<br>
<br>黄帝铸鼎于荆山，炼丹砂，丹砂成黄金。 
<br>骑龙飞上太清家，云愁海思令人嗟。宫中彩女颜如花， 
<br>飘然挥手凌紫霞。从风纵体登銮车。登銮车，侍轩辕， 
<br>遨游青天中，其乐不可言。
<br>
<br>鼎湖流水清且闲，轩辕去时有弓剑。古人传道留其间， 
<br>后宫婵娟多花颜。乘鸾飞烟亦不还，骑龙攀天造天关。 
<br>造天关，闻天语，长云河车载玉女。载玉女，过紫皇， 
<br>紫皇乃赐白兔所捣之药，后天而老凋三光。 
<br>下视瑶池见王母，蛾眉萧飒如秋霜。
<br>
<br>
<br>
<br>&nbsp;&nbsp; 卷23_49 【琴曲歌辞·乌夜啼引】张籍 
<br>
<br>秦乌啼哑哑，夜啼长安吏人家。吏人得罪囚在狱， 
<br>倾家卖产将自赎。少妇起听夜啼乌，知是官家有赦书。 
<br>下床心喜不重寐，未明上堂贺舅姑。少妇语啼乌， 
<br>汝啼慎勿虚。借汝庭树作高巢，年年不令伤尔雏。
<br>
<br>
<br>
<br>&nbsp;&nbsp; 卷23_50 【琴曲歌辞·宛转歌】郎大家宋氏 
<br>
<br>风已清，月朗琴复鸣。掩抑非千态，殷勤是一声。 
<br>歌宛转，宛转和且长。愿为双鸿鹄，比翼共翱翔。
<br>
<br>日已暮，长檐鸟应度。此时望君君不来， 
<br>此时思君君不顾。歌宛转，宛转那能异栖宿。 
<br>愿为形与影，出入恒相逐。
<br>
<br>
<br>
<br>&nbsp;&nbsp; 卷23_51 【琴曲歌辞·宛转歌二首】刘方平 
<br>
<br>星参差，月二八，灯五枝。黄鹤瑶琴将别去， 
<br>芙蓉羽帐惜空垂。歌宛转，宛转恨无穷。愿为波与浪， 
<br>俱起碧流中。
<br>
<br>晓将近，黄姑织女银河尽。九华锦衾无复情， 
<br>千金宝镜谁能引。歌宛转，宛转伤别离。愿作杨与柳， 
<br>同向玉窗垂。
<br>
<br>
<br>
<br>&nbsp;&nbsp; 卷23_52 【琴曲歌辞·宛转行】张籍 
<br>
<br>华屋重翠幄，绮席雕象床。远漏微更疏，薄衾中夜凉。 
<br>炉氲暗裴回，寒灯背斜光。妍姿结宵态，寝臂幽梦长。 
<br>宛转复宛转，忆忆更未央。
<br>
<br>
<br>
<br>&nbsp;&nbsp; 卷23_53 【琴曲歌辞·王敬伯歌】李端 
<br>
<br>妾本舟中客，闻君江上琴。君初感妾叹，妾亦感君心。 
<br>遂出合欢被，同为交颈禽。传杯惟畏浅，接膝犹嫌远。 
<br>侍婢奏箜篌，女郎歌宛转。宛转怨如何，中庭霜渐多。 
<br>霜多叶可惜，昨日非今夕。徒结万里欢，终成一宵客。 
<br>王敬伯，渌水青山从此隔。
<br>
<br>
<br>
<br>&nbsp;&nbsp; 卷23_54 【琴曲歌辞·三峡流泉歌】李季兰 
<br>
<br>妾家本住巫山云，巫山流水常自闻。玉琴弹出转寥夐， 
<br>直似当时梦中听。三峡流泉几千里，一时流入深闺里。 
<br>巨石奔崖指下生，飞波走浪弦中起。初疑喷涌含雷风， 
<br>又似呜咽流不通。回湍曲濑势将尽，时复滴沥平沙中。 
<br>忆昔阮公为此曲，能使仲容听不足。一弹既罢复一弹， 
<br>愿似流泉镇相续。
<br>
<br>
<br>
<br>&nbsp;&nbsp; 卷23_55 【琴曲歌辞·风入松歌】皎然 
<br>
<br>西岭松声落日秋，千枝万叶风飕飗。美人援琴弄成曲， 
<br>写得松间声断续。声断续，清我魂，流波坏陵安足论。 
<br>美人夜坐月明里，含少商兮照清徵。风何凄兮飘飉， 
<br>搅寒松兮又夜起。夜未央，曲何长，金徽更促声泱泱。 
<br>何人此时不得意，意苦弦悲闻客堂。
<br>
<br>
<br>
<br>&nbsp;&nbsp; 卷23_56 【琴曲歌辞·秋风引】刘禹锡 
<br>
<br>何处秋风至，萧萧送雁群。朝来入庭树，孤客最先闻。
<br>
<br>
<br>
<br>&nbsp;&nbsp; 卷23_57 【琴曲歌辞·明月引】卢照邻 
<br>
<br>洞庭波起兮鸿雁翔，风瑟瑟兮野苍苍。 
<br>浮云卷霭，明月流光。荆南兮赵北，碣石兮潇湘。 
<br>澄清规于万里，照离思于千行。横桂枝于西第， 
<br>绕菱花于北堂。高楼思妇，飞盖君王。文姬绝域， 
<br>侍子他乡。见胡鞍之似练，知汉剑之如霜。 
<br>试登高而极目，莫不变而回肠。
<br>
<br>
<br>
<br>&nbsp;&nbsp; 卷23_58 【琴曲歌辞·明月歌】阎朝隐 
<br>
<br>梅花雪白柳叶黄，云雾四起月苍苍，箭水泠泠刻漏长。 
<br>挥玉指，拂罗裳，为君一奏楚明光。
<br>
<br>
<br>
<br>&nbsp;&nbsp; 卷23_59 【琴曲歌辞·绿竹引】宋之问 
<br>
<br>青溪绿潭潭水侧，修竹婵娟同一色。徒生仙实凤不游， 
<br>老死空山人讵识。妙年秉愿逃俗纷，归卧嵩丘弄白云。 
<br>含情傲慰心目，何可一日无此君。
<br>
<br>
<br>
<br>&nbsp;&nbsp; 卷23_60 【琴曲歌辞·山人劝酒】李白 
<br>
<br>苍苍云松，落落绮皓。春风尔来为阿谁， 
<br>胡蝶忽然满芳草。秀眉霜雪颜桃花，骨青髓绿长美好。 
<br>称是秦时避世人，劝酒相欢不知老。各守兔鹿志， 
<br>耻随龙虎争。欻起佐太子，汉王乃复惊。顾谓戚夫人， 
<br>彼翁羽翼成。归来南山下，泛若云无情。举觞酹巢由， 
<br>洗耳何独清。浩歌望嵩岳，意气还相倾。
<br>
<br>
<br>
<br>&nbsp;&nbsp; 卷23_61 【琴曲歌辞·幽涧泉】李白 
<br>
<br>拂彼白石，弹吾素琴。幽涧愀兮流泉深， 
<br>善手明徽高张清。心寂历似千古，松飕飗兮万寻。 
<br>中见愁猿吊影而危处兮，叫秋木而长吟。 
<br>客有哀时失志而听者，泪淋浪以沾襟。乃缉商缀羽， 
<br>潺湲成音。吾但写声发情于妙指，殊不知此曲之古今。 
<br>幽涧泉，鸣深林。
<br>
<br>
<br>
<br>&nbsp;&nbsp; 卷23_62 【琴曲歌辞·龙宫操】顾况 
<br>
<br>龙宫月明光参差，精卫衔石东飞时，鲛人织绡采藕丝。 
<br>翻江倒海倾吴蜀，汉女江妃杳相续，龙王宫中水不足。
<br>
<br>
<br>
<br>&nbsp;&nbsp; 卷23_63 【琴曲歌辞·飞鸢操】刘禹锡 
<br>
<br>鸢飞杳杳青云里，鸢鸣萧萧风四起。旗尾飘扬势渐高， 
<br>箭头砉划声相似。长空悠悠霁日悬，六翮不动凝飞烟。 
<br>游鶤翔雁出其下，庆云清景相回旋。忽闻饥乌一噪聚， 
<br>瞥下云中争腐鼠。腾音砺吻相喧呼，仰天大吓疑鸳雏。 
<br>畏人避犬投高处，俯啄无声犹屡顾。青鸟自爱玉山禾， 
<br>仙禽徒贵华亭露。朴樕危巢向暮时，毰毸饱腹蹲枯枝。 
<br>游童挟弹一麾肘，臆碎羽分人不悲。天生众禽各有类， 
<br>威凤文章在仁义。鹰隼仪形蝼蚁心，虽能戾天何足贵。
<br>
<br>
<br>
<br>&nbsp;&nbsp; 卷23_64 【琴曲歌辞·升仙操】李群玉 
<br>
<br>嬴女去秦宫，琼箫生碧空。凤台闭烟雾，鸾吹飘天风。 
<br>复闻周太子，亦遇浮丘公。丛簧发仙弄，轻举紫霞中。 
<br>浊世不久住，清都路何穷。一去霄汉上，世人那得逢。
<br>
<br>
<br>
<br>&nbsp;&nbsp; 卷23_65 【琴曲歌辞·司马相如琴歌】张祜 
<br>
<br>凤兮凤兮非无凰，山重水阔不可量。
<br>梧桐结阴在朝阳，濯羽弱水鸣高翔。
<br>
<br>
<br>
<br>&nbsp;&nbsp; 卷23_66 【琴曲歌辞·霍将军】崔颢 
<br>
<br>长安甲第高入云，谁家居住霍将军。日晚朝回拥宾从， 
<br>路傍揖拜何纷纷。莫言炙手手可热，须臾火尽灰亦灭。 
<br>莫言贫贱即可欺，人生富贵自有时。一朝天子赐颜色， 
<br>世上悠悠应自知。
<br>
<br>
<br>
<br>&nbsp;&nbsp; 卷23_67 【琴曲歌辞·琴歌】顾况 
<br>
<br>琴调秋些，胡风绕雪。峡泉声咽，佳人愁些。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
