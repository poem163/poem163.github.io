<HTML>
<HEAD>
<TITLE>全唐诗 卷250-254 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷250-254</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷250-254</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6103"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷250-254')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷250-254]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷250_1 【温泉即事】皇甫冉 
<br>
<br>天仗星辰转，霜冬景气和。树含温液润，山入缭垣多。 
<br>丞相金钱赐，平阳玉辇过。鲁儒求一谒，无路独如何。
<br>
<br>
<br>&nbsp;&nbsp; 卷250_2 【送张南史（效何记室体）】皇甫冉 
<br>
<br>马卿工词赋，位下年将暮。谢客爱云山，家贫身不闲。 
<br>风波杳未极，几处逢相识。富贵人皆变，谁能念贫贱。 
<br>岸有经霜草，林有故年枝。俱应待春色，独使客心悲。
<br>
<br>
<br>
<br>&nbsp;&nbsp; 卷250_3 【庐山歌送至弘法师兼呈薛江州】皇甫冉 
<br>
<br>释子去兮访名山，禅舟容与兮住仍前。猿啾啾兮怨月， 
<br>江渺渺兮多烟。东林西林兮入何处，上方下方兮通石路。 
<br>连湘接楚饶桂花，事久年深无杏树。使君爱人兼爱山， 
<br>时引双旌万木间。政成人野皆不扰，遂令法侣性安闲。
<br>
<br>
<br>
<br>&nbsp;&nbsp; 卷250_4 【送薛秀才】皇甫冉 
<br>
<br>虽是寻山客，还同慢世人。读书惟务静，无褐不忧贫。 
<br>野色春冬树，鸡声远近邻。郄公即吾友，合与尔相亲。
<br>
<br>
<br>
<br>&nbsp;&nbsp; 卷250_5 【使往寿州淮路寄刘长卿（一作判官）】皇甫冉 
<br>
<br>榛草荒凉村落空，驱驰卒岁亦何功。蒹葭曙色苍苍远， 
<br>蟋蟀秋声处处同。乡路遥知淮浦外，故人多在楚云东。 
<br>日夕烟霜那可道，寿阳西去水无穷。
<br>
<br>
<br>
<br>&nbsp;&nbsp; 卷250_6 【酬李司兵直夜见寄】皇甫冉 
<br>
<br>江城闻鼓角，旅宿复何如。寒月此宵半，春风旧岁馀。 
<br>徒云资薄禄，未必胜闲居。见欲扁舟去，谁能畏简书。
<br>
<br>
<br>
<br>&nbsp;&nbsp; 卷250_7 【送薛判官之越】皇甫冉 
<br>
<br>时难自多务，职小亦求贤。道路无辞远，云山并在前。 
<br>樟亭待潮处，已是越人烟。
<br>
<br>
<br>
<br>&nbsp;&nbsp; 卷250_8 【同温丹徒登万岁楼（一作刘长卿诗）】皇甫冉 
<br>
<br>高楼独立思依依，极浦遥山合翠微。江客不堪频北顾， 
<br>塞鸿何事复南飞。丹阳古渡寒烟积，瓜步空洲远树稀。 
<br>闻道王师犹转战，谁能谈笑解重围。
<br>
<br>
<br>
<br>&nbsp;&nbsp; 卷250_9 【赋得檐燕】皇甫冉 
<br>
<br>拂水竞何忙，傍檐如有意。翻风去每远，带雨归偏驶。 
<br>令君裁杏梁，更欲年年去。
<br>
<br>
<br>
<br>&nbsp;&nbsp; 卷250_10 【送李万州赴饶州觐省（得西字）】皇甫冉 
<br>
<br>前程观拜庆，旧馆惜招携。荀氏风流远，胡家清白齐。 
<br>川回吴岫失，塞阔楚云低。举目亲鱼鸟，惊心怯鼓鼙。 
<br>人稀渔浦外，滩浅定山西。无限青青草，王孙去不迷。
<br>
<br>
<br>
<br>&nbsp;&nbsp; 卷250_11 【送邹判官赴河南（一作刘长卿诗）】皇甫冉 
<br>
<br>看君发原隰，四牡去皇皇。始罢沧江吏，还随粉署郎。 
<br>海沂军未息，河畔岁仍荒。征税人全少，榛芜虏近亡。 
<br>所行知宋远，相隔叹淮长。早晚裁书寄，银钩伫八行。
<br>
<br>
<br>
<br>&nbsp;&nbsp; 卷250_12 【宿淮阴南楼酬常伯能】皇甫冉 
<br>
<br>淮阴日落上南楼，乔木荒城古渡头。浦外野风初入户， 
<br>窗中海月早知秋。沧波一望通千里，画角三声起百忧。 
<br>伫立分宵绝来客，烦君步屐忽相求。
<br>
<br>
<br>
<br>&nbsp;&nbsp; 卷250_13 【送归中丞使新罗】皇甫冉 
<br>
<br>诏使殊方远，朝仪旧典行。浮天无尽处，望日计前程。 
<br>暂喜孤山出，长愁积水平。野风飘叠鼓，海雨湿危旌。 
<br>异俗知文教，通儒有令名。还将大戴礼，方外授诸生。
<br>
<br>
<br>
<br>&nbsp;&nbsp; 卷250_14 【小江怀灵一上人】皇甫冉 
<br>
<br>江上年年春早，津头日日人行。 
<br>借问山阴远近，犹闻薄暮钟声。
<br>
<br>
<br>
<br>&nbsp;&nbsp; 卷250_15 【送唐别驾赴郢州】皇甫冉 
<br>
<br>莫叹辞家远，方看佐郡荣。长林通楚塞，高岭见秦城。 
<br>雪向峣关下，人从郢路迎。翩翩骏马去，自是少年行。
<br>
<br>
<br>
<br>&nbsp;&nbsp; 卷250_16 【送魏中丞还河北】皇甫冉 
<br>
<br>宁知贵公子，本是鲁诸生。上国风尘旧，中司印绶荣。 
<br>辛勤戎旅事，雪下护羌营。
<br>
<br>
<br>
<br>&nbsp;&nbsp; 卷250_17 【送李使君赴邵州】皇甫冉 
<br>
<br>出送东方骑，行安南楚人。城池春足雨，风俗夜迎神。 
<br>郢路逢归客，湘川问去津。争看使君度，皂盖雪中新。
<br>
<br>
<br>
<br>&nbsp;&nbsp; 卷250_18 【寄振上人无碍寺所居】皇甫冉 
<br>
<br>恋亲时见在人群，多在东山就白云。
<br>独坐焚香诵经处，深山古寺雪纷纷。
<br>
<br>
<br>
<br>&nbsp;&nbsp; 卷250_19 【酬李补阙】皇甫冉 
<br>
<br>十年归客但心伤，三径无人已自荒。夕宿灵台伴烟月， 
<br>晨趋建礼逐衣裳。偶因麋鹿随丰草，谬荷鸳鸾借末行。 
<br>纵有谏书犹未献，春风拂地日空长。
<br>
<br>
<br>
<br>&nbsp;&nbsp; 卷250_20 【故齐王赠承天皇帝挽歌】皇甫冉 
<br>
<br>礼盛追崇日，人知友悌恩。旧居从代邸，新陇入文园。 
<br>鸿宝仙书秘，龙旂帝服尊。苍苍松里月，万古此高原。
<br>
<br>
<br>
<br>&nbsp;&nbsp; 卷250_21 【赠恭顺皇后挽歌】皇甫冉 
<br>
<br>徂谢年方久，哀荣事独稀。虽殊百两迓，同是九泉归。 
<br>诏使归金策，神人送玉衣。空山竟不从，宁肯学湘妃。
<br>
<br>
<br>
<br>&nbsp;&nbsp; 卷250_22 【病中对石竹花】皇甫冉 
<br>
<br>散点空阶下，闲凝细雨中。那能久相伴，嗟尔殢秋风。
<br>
<br>
<br>
<br>&nbsp;&nbsp; 卷250_23 【寄郑二侍御归新郑无碍寺所居】皇甫冉 
<br>
<br>何事休官早，归来作郑人。云山随伴侣，伏腊见乡亲。 
<br>南亩无三径，东林寄一身。谁当便静者，莫使甑生尘。
<br>
<br>
<br>
<br>&nbsp;&nbsp; 卷250_24 【送庐山人归林虑山】皇甫冉 
<br>
<br>无论行远近，归向旧烟林。寥落人家少，青冥鸟道深。 
<br>白云长满目，芳草自知心。山色连东海，相思何处寻。
<br>
<br>
<br>
<br>&nbsp;&nbsp; 卷250_25 【送荣别驾赴华州】皇甫冉 
<br>
<br>直到群峰下，应无累日程。高车入郡舍，流水出关城。 
<br>草色田家迥，槐阴府吏迎。还将海沂咏，籍甚汉公卿。
<br>
<br>
<br>
<br>&nbsp;&nbsp; 卷250_26 【送常大夫加散骑常侍赴朔方】皇甫冉 
<br>
<br>故垒烟尘后，新军河塞间。金貂宠汉将，玉节度萧关。 
<br>澶漫沙中雪，依稀汉口山。人知窦车骑，计日勒铭还。
<br>
<br>
<br>
<br>&nbsp;&nbsp; 卷250_27 【送王翁信还剡中旧居】皇甫冉 
<br>
<br>海岸耕残雪，溪沙钓夕阳。客中何所有，春草渐看长。
<br>
<br>
<br>
<br>&nbsp;&nbsp; 卷250_28 【酬张继】皇甫冉 
<br>
<br>怅望南徐登北固，迢遥西塞恨东关。
<br>落日临川问音信，寒潮唯带夕阳还。
<br>
<br>
<br>
<br>&nbsp;&nbsp; 卷250_29 【送柳八员外赴江西】皇甫冉 
<br>
<br>岐路穷无极，长江九派分。行人随旅雁，楚树入湘云。 
<br>久在征南役，何殊蓟北勋。离心不可问，岁暮雪纷纷。
<br>
<br>
<br>
<br>&nbsp;&nbsp; 卷250_30 【赋长道一绝送陆邃潜夫】皇甫冉 
<br>
<br>高山迥欲登，远水深难渡。杳杳复漫漫，行人别家去。
<br>
<br>
<br>
<br>&nbsp;&nbsp; 卷250_31 【又得云字（一作张继诗，题作留别）】皇甫冉 
<br>
<br>何事千年遇圣君，坐令双鬓老如云。
<br>南行更入深山浅，岐路悠悠水自分。
<br>
<br>
<br>
<br>&nbsp;&nbsp; 卷250_32 【送陆潜夫往茅山赋得华阳洞】皇甫冉 
<br>
<br>游仙洞兮访真官，奠瑶席兮礼石坛。忽仿佛兮云扰， 
<br>杳阴深兮夏寒。欲回头兮挥手，便辞家兮可否？ 
<br>有昏嫁兮婴缠，绵归来兮已久。
<br>
<br>
<br>
<br>&nbsp;&nbsp; 卷250_33 【又送陆潜夫茅山寻友】皇甫冉 
<br>
<br>登山自补屐，访友不赍粮。坐啸青枫晚，行吟白日长。 
<br>人烟隔水见，草气入林香。谁作招寻侣，清斋宿紫阳。
<br>
<br>
<br>
<br>&nbsp;&nbsp; 卷250_34 【赋得越山三韵（一本题上有又送陆潜夫五字）】皇甫冉 
<br>
<br>西陵犹隔水，北岸已春山。独鸟连天去，孤云伴客还。 
<br>只应结茅宇，出入石林间。
<br>
<br>
<br>
<br>&nbsp;&nbsp; 卷250_35 【送卢郎中使君赴京】皇甫冉 
<br>
<br>三年期上国，万里自东溟。曲盖遵长道，油幢憩短亭。 
<br>楚云山隐隐，淮雨草青青。康乐多新兴，题诗纪所经。
<br>
<br>
<br>
<br>&nbsp;&nbsp; 卷250_36 【杨氏林亭探得古槎】皇甫冉 
<br>
<br>千年古貌多，八月秋涛晚。偶被主人留，那知来近远。
<br>
<br>
<br>
<br>&nbsp;&nbsp; 卷250_37 【送郑二之茅山】皇甫冉 
<br>
<br>水流绝涧终日，草长深山暮春。 
<br>犬吠鸡鸣几处，条桑种杏何人。
<br>
<br>
<br>
<br>&nbsp;&nbsp; 卷250_38 【和王给事（一本有维字）禁省梨花咏】皇甫冉 
<br>
<br>巧解逢人笑，还能乱蝶飞。春时风入户，几片落朝衣。
<br>
<br>
<br>
<br>&nbsp;&nbsp; 卷250_39 【送郑员外入茅山居】皇甫冉 
<br>
<br>但见全家去，宁知几日还。白云迎谷口，流水出人间。 
<br>冠冕情遗世，神仙事满山。其中应有物，岂贵一身闲。
<br>
<br>
<br>
<br>&nbsp;&nbsp; 卷250_40 【送志弥师往淮南】皇甫冉 
<br>
<br>已能持律藏，复去礼禅亭。长老偏摩顶，时流尚诵经。 
<br>独行寒野旷，旅宿远山青。眷属空相望，鸿飞已杳冥。
<br>
<br>
<br>
<br>&nbsp;&nbsp; 卷250_41 【谢韦大夫柳栽】皇甫冉 
<br>
<br>本在胡笳曲，今从汉将营。浓阴方待庇，弱植岂无情。 
<br>比雪花应吐，藏乌叶未成。五株蒙远赐，应使号先生。
<br>
<br>
<br>
<br>&nbsp;&nbsp; 卷250_42 【问李二司直所居云山】皇甫冉 
<br>
<br>门外水流何处？天边树绕谁家？ 
<br>山色东西多少？朝朝几度云遮。
<br>
<br>
<br>
<br>&nbsp;&nbsp; 卷250_43 【刘侍御朝命许停官归侍】皇甫冉 
<br>
<br>孟孙唯问孝，莱子复辞官。幸遂温凊愿，其甘稼穑难。 
<br>采芝供上药，拾槿奉晨餐。栋里云藏雨，山中暑带寒。 
<br>非时应有笋，闲地尽生兰。赐告承优诏，长筵永日欢。
<br>
<br>
<br>
<br>&nbsp;&nbsp; 卷250_44 【送陆鸿渐赴越】皇甫冉 
<br>
<br>行随新树深，梦隔重江远。迢递风日间，苍茫洲渚晚。
<br>
<br>
<br>
<br>&nbsp;&nbsp; 卷250_45 【送窦叔向】皇甫冉 
<br>
<br>楚客怨逢秋，闲吟兴非一。弃官守贫病，作赋推文律。 
<br>樵径未经霜，茅檐初负日。今看泛月去，偶见乘潮出。 
<br>卜地会为邻，还依仲长室。
<br>
<br>
<br>
<br>&nbsp;&nbsp; 卷250_46 【题蒋道士房】皇甫冉 
<br>
<br>轩窗缥缈起烟霞，诵诀存思白日斜。
<br>闻道昆仑有仙籍，何时青鸟送丹砂。
<br>
<br>
<br>
<br>&nbsp;&nbsp; 卷250_47 【夜集张諲所居（得飘字）】皇甫冉 
<br>
<br>江南成久客，门馆日萧条。惟有图书在，多伤鬓发凋。 
<br>诸生陪讲诵，稚子给渔樵。虚室寒灯静，空阶落叶飘。 
<br>沧洲自有趣，谁道隐须招。
<br>
<br>
<br>
<br>&nbsp;&nbsp; 卷250_48 【酬权器】皇甫冉 
<br>
<br>南望江南满山雪，此情惆怅将谁说。徒随群吏不曾闲， 
<br>顾与诸生为久别。闻君静坐转耽书，种树葺茅还旧居。 
<br>终日白云应自足，明年芳草又何如。人生有怀若不展， 
<br>出入公门犹未免。回舟朝夕待春风，先报华阳洞深浅。
<br>
<br>
<br>
<br>&nbsp;&nbsp; 卷250_49 【寄刘方平大谷田家】皇甫冉 
<br>
<br>故山闻独往，樵路忆相从。冰结泉声绝，霜清野翠浓。 
<br>篱边颍阳道，竹外少姨峰。日夕田家务，寒烟隔几重。
<br>
<br>
<br>
<br>&nbsp;&nbsp; 卷250_50 【送云阳少府（得归字）】皇甫冉 
<br>
<br>渭曲春光无远近，池阳谷口倍芳菲。
<br>官舍村桥来几日，残花寥落待君归。
<br>
<br>
<br>
<br>&nbsp;&nbsp; 卷250_51 【鲁山送别（一作刘长卿诗）】皇甫冉 
<br>
<br>凄凄游子若飘蓬，明月清樽只暂同。
<br>南望千山如黛色，愁君客路在其中。
<br>
<br>
<br>
<br>&nbsp;&nbsp; 卷250_52 【题高云客舍】皇甫冉 
<br>
<br>孤兴日自深，浮云非所仰。窗中西城峻，树外东川广。 
<br>晏起簪葛巾，闲吟倚藜杖。阮公道在醉，庄子生常养。 
<br>五柳转扶疏，千峰恣来往。清秋香粳获，白露寒菜长。 
<br>吴国滞风烟，平陵延梦想。时人趋缨弁，高鸟违罗网。 
<br>世事徒乱纷，吾心方浩荡。唯将山与水，处处谐真赏。
<br>
<br>
<br>
<br>&nbsp;&nbsp; 卷250_53 【台头寺愿上人院古松…与赵八员外、裴十补阙同赋之】皇甫冉 
<br>
<br>细草亦全高，秋毫乍堪比。及至干霄日，何人复居此。
<br>
<br>
<br>
<br>&nbsp;&nbsp; 卷250_54 【渔子沟寄赵员外裴补阙】皇甫冉 
<br>
<br>欲逐淮潮上，暂停渔子沟。相望知不见，终是屡回头。
<br>
<br>
<br>
<br>&nbsp;&nbsp; 卷250_55 【送崔使君赴寿州（一作刘长卿诗）】皇甫冉 
<br>
<br>列郡专城分国忧，彤幨皂盖古诸侯。仲华遇主年犹少， 
<br>公瑾论兵位已酬。草色青青宜建隼，蝉声处处杂鸣驺。 
<br>千里相思如可见，淮南木落早惊秋。
<br>
<br>
<br>
<br>&nbsp;&nbsp; 卷250_56 【送谢十二判官】皇甫冉 
<br>
<br>四牡驱驰千里馀，越山稠叠海林疏。
<br>不辞终日离家远，应为刘公一纸书。
<br>
<br>
<br>
<br>&nbsp;&nbsp; 卷250_57 【送处州裴使君赴京】皇甫冉 
<br>
<br>使君朝北阙，车骑发东方。别喜天书召，宁忧地脉长。 
<br>山行朝复夕，水宿露为霜。秋草连秦塞，孤帆落汉阳。 
<br>新衔趋建礼，旧位识文昌。唯有东归客，应随南雁翔。
<br>
<br>
<br>
<br>&nbsp;&nbsp; 卷250_58 【送田济之扬州赴选】皇甫冉 
<br>
<br>家贫不自给，求禄为荒年。调补无高位，卑栖屈此贤。 
<br>江山欲霜雪，吴楚接风烟。相去诚非远，离心亦渺然。
<br>
<br>
<br>
<br>&nbsp;&nbsp; 卷250_59 【送袁郎中破贼北归】皇甫冉 
<br>
<br>优诏亲贤时独稀，中途紫绂换征衣。黄香省闼登朝去， 
<br>杨仆楼船振旅归。万里长闻随战角，十年不得掩郊扉。 
<br>□□□□□□□，但将词赋奉恩辉。
<br>
<br>
<br>
<br>&nbsp;&nbsp; 卷250_60 【同李万晚望南岳寺怀普门上人】皇甫冉 
<br>
<br>释子身心无垢纷，独将衣钵去人群。
<br>相思晚望松林寺，唯有钟声出白云。
<br>
<br>
<br>
<br>&nbsp;&nbsp; 卷250_61 【奉和独孤中丞游法华寺】皇甫冉 
<br>
<br>谢君临郡府，越国旧山川。访道三千界，当仁五百年。 
<br>岩空驺驭响，树密旆旌连。阁影凌空壁，松声助乱泉。 
<br>开门得初地，伏槛接诸天。向背春光满，楼台古制全。 
<br>群峰争彩翠，百谷会风烟。香象随僧久，祥乌报客先。 
<br>清心乘暇日，稽首慕良缘。法证无生偈，诗成大雅篇。 
<br>苍生望已久，回驾独依然。
<br>
<br>
<br>
<br>&nbsp;&nbsp; 卷250_62 【之京留别刘方平】皇甫冉 
<br>
<br>客子慕俦侣，含凄整晨装。邀欢日不足，况乃前期长。 
<br>离袂惜嘉月，远还劳折芳。迟回越二陵，回首但苍茫。 
<br>乔木清宿雨，故关愁夕阳。人言长安乐，其奈缅相望。
<br>
<br>
<br>
<br>&nbsp;&nbsp; 卷250_63 【出塞】皇甫冉 
<br>
<br>吹角出塞门，前瞻即胡地。三军尽回首，皆洒望乡泪。 
<br>转念关山长，行看风景异。由来征戍客，负得轻生义。
<br>
<br>
<br>
<br>&nbsp;&nbsp; 卷250_64 【赴李少府庄失路】皇甫冉 
<br>
<br>君家南郭白云连，正待情人弄石泉。
<br>月照烟花迷客路，苍苍何处是伊川。
<br>
<br>
<br>
<br>&nbsp;&nbsp; 卷250_65 【雨雪】皇甫冉 
<br>
<br>风沙悲久戍，雨雪更劳师。绝漠无人境，将军苦战时。 
<br>山川迷向背，氛雾失旌旗。徒念天涯隔，中人芳草期。
<br>
<br>
<br>
<br>&nbsp;&nbsp; 卷250_66 【馆陶李丞旧居】皇甫冉 
<br>
<br>盛名天下挹馀芳，弃置终身不拜郎。词藻世传平子赋， 
<br>园林人比郑公乡。门前坠叶浮秋水，篱外寒皋带夕阳。 
<br>日日青松成古木，只应来者为心伤。
<br>
<br>
<br>
<br>&nbsp;&nbsp; 卷250_67 【送刘兵曹还陇山居】皇甫冉 
<br>
<br>离堂徒宴语，行子但悲辛。虽是还家路，终为陇上人。 
<br>先秋雪已满，近夏草初新。唯有闻羌笛，梅花曲里春。
<br>
<br>
<br>
<br>&nbsp;&nbsp; 卷250_68 【同李三月夜作】皇甫冉 
<br>
<br>霜风惊度雁，月露皓疏林。处处砧声发，星河秋夜深。
<br>
<br>
<br>
<br>&nbsp;&nbsp; 卷250_69 【同裴少府安居寺对雨】皇甫冉 
<br>
<br>共结寻真会，还当退食初。炉烟云气合，林叶雨声馀。 
<br>溽暑销珍簟，浮凉入绮疏。归心从念远，怀此复何如。
<br>
<br>
<br>
<br>&nbsp;&nbsp; 卷250_70 【送元晟归潜山所居（一作送王山人归别业）】皇甫冉 
<br>
<br>深山秋事早，君去复何如。裛露收新稼，迎寒葺旧庐。 
<br>题诗即招隐，作赋是闲居。别后空相忆，嵇康懒寄书。
<br>
<br>
<br>
<br>&nbsp;&nbsp; 卷250_71 【送康判官往新安赋得江路西南永（一作刘长卿诗）】皇甫冉 
<br>
<br>不向新安去，那知江路长。猿声比庐霍，水色胜潇湘。 
<br>驿树收残雨，渔家带夕阳。何须愁旅泊，使者有辉光。
<br>
<br>
<br>
<br>&nbsp;&nbsp; 卷250_72 【宿洞灵观】皇甫冉 
<br>
<br>孤烟灵洞远，积雪满山寒。松柏凌高殿，莓苔封古坛。 
<br>客来清夜久，仙去白云残。明日开金箓，焚香更沐兰。
<br>
<br>
<br>
<br>&nbsp;&nbsp; 卷250_73 【酬卢十一过宿】皇甫冉 
<br>
<br>乞还方未遂，日夕望云林。况复逢春草，何劳问此心。 
<br>闭门公务散，枉策故情深。遥夜他乡酒，同君梁甫吟。
<br>
<br>
<br>
<br>&nbsp;&nbsp; 卷250_74 【酬裴十四（得晏字）】皇甫冉 
<br>
<br>淮海各联翩，三年方一见。素心终不易，玄发何须变。 
<br>旧国想平陵，春山满阳羡。邻鸡莫遽唱，共惜良夜晏。
<br>
<br>
<br>
<br>&nbsp;&nbsp; 卷250_75 【彭祖井（一本题上有奉和王相公五字）】皇甫冉 
<br>
<br>上公旌节在徐方，旧井莓苔近寝堂。访古因知彭祖宅， 
<br>得仙何必葛洪乡。清虚不共春池竟，盥漱偏宜夏日长。 
<br>闻道延年如玉液，欲将调鼎献明光。
<br>
<br>
<br>
<br>&nbsp;&nbsp; 卷250_76 【奉和对雪（一本作奉和王相公喜雪）】皇甫冉 
<br>
<br>春雪偏当夜，暄风却变寒。庭深不复扫，城晓更宜看。 
<br>命酒闲令酌，披蓑晚未冠。连营鼓角动，忽似战桑干。
<br>
<br>
<br>
<br>&nbsp;&nbsp; 卷250_77 【送萧献士（一本题下有往邺中三字）】皇甫冉 
<br>
<br>惆怅烟郊晚，依然此送君。长河隔旅梦，浮客伴孤云。 
<br>淇上春山直，黎阳大道分。西陵倘一吊，应有士衡文。
<br>
<br>
<br>
<br>&nbsp;&nbsp; 卷250_78 【卖药人处得南阳朱山人书】皇甫冉 
<br>
<br>卖药何为者，逃名市井居。唯通远山信，因致逸人书。 
<br>已报还丹效，全将世事疏。秋风景溪里，萧散寄樵渔。
<br>
<br>
<br>
<br>&nbsp;&nbsp; 卷250_79 【初出沅江夜入湖】皇甫冉 
<br>
<br>放溜出江口，回瞻松栝深。不知舟中月，更引湖间心。
<br>
<br>
<br>
<br>&nbsp;&nbsp; 卷250_80 【送裴员外往江南】皇甫冉 
<br>
<br>分务江南远，留欢幕下荣。枫林萦楚塞，水驿到湓城。 
<br>岸草知春晚，沙禽好夜惊。风帆几泊处，处处暮潮清。
<br>
<br>
<br>
<br>&nbsp;&nbsp; 卷250_81 【奉和王相公早春登徐州城】皇甫冉 
<br>
<br>落日凭危堞，春风似故乡。川流通楚塞，山色绕徐方。 
<br>壁垒依寒草，旌旗动夕阳。元戎资上策，南亩起耕桑。
<br>
<br>
<br>
<br>&nbsp;&nbsp; 卷250_82 【奉和对山僧（一作同杜相公对山僧）】皇甫冉 
<br>
<br>吏散重门掩，僧来闭阁闲。远心驰北阙，春兴寄东山。 
<br>草长风光里，莺喧静默间。芳辰不可住，惆怅暮禽还。
<br>
<br>
<br>
<br>&nbsp;&nbsp; 卷250_83 【奉和待勤照上人不至】皇甫冉 
<br>
<br>东洛居贤相，南方待本师。旌麾俨欲动，杯锡杳仍迟。 
<br>积雪迷何处，惊风泊几时。大臣能护法，况有故山期。
<br>
<br>
<br>
<br>&nbsp;&nbsp; 卷250_84 【奉和汉祖庙下之作】皇甫冉 
<br>
<br>古庙风烟积，春城车骑过。方修汉祖祀，更使沛童歌。 
<br>寝帐巢禽出，香烟水雾和。神心降福处，应在故乡多。
<br>
<br>
<br>
<br>&nbsp;&nbsp; 卷250_85 【和朝郎中扬子玩雪寄山阴严维】皇甫冉 
<br>
<br>凝阴晦长箔，积雪满通川。征客寒犹去，愁人昼更眠。 
<br>谢家兴咏日，汉将出师年。闻有招寻兴，随君访戴船。
<br>
<br>
<br>
<br>&nbsp;&nbsp; 卷250_86 【闲居作】皇甫冉 
<br>
<br>多病辞官罢，闲居作赋成。图书唯药箓，饮食止藜羹。 
<br>学谢淹中术，诗无邺下名。不堪趋建礼，讵是厌承明。 
<br>已辍金门步，方从石路行。远山期道士，高柳觅先生。 
<br>性懒尤因疾，家贫自省营。种苗虽尚短，谷价幸全轻。 
<br>篇咏投康乐，壶觞就步兵。何人肯相访，开户一逢迎。
<br>
<br>
<br>
<br>&nbsp;&nbsp; 卷250_87 【归渡洛水】皇甫冉 
<br>
<br>暝色赴春愁，归人南渡头。渚烟空翠合，滩月碎光流。 
<br>澧浦饶芳草，沧浪有钓舟。谁知放歌客，此意正悠悠。
<br>
<br>
<br>
<br>&nbsp;&nbsp; 卷250_88 【送郑二员外】皇甫冉 
<br>
<br>置酒竟长宵，送君登远道。羁心看旅雁，晚泊依秋草。 
<br>秋草尚芊芊，离忧亦渺然。元戎辟才彦，行子犯风烟。 
<br>风烟积惆怅，淮海殊飘荡。明日是重阳，登高远相望。
<br>
<br>
<br>
<br>&nbsp;&nbsp; 卷250_89 【酬崔侍御期籍道士不至兼寄】皇甫冉 
<br>
<br>一心求妙道，几岁候真师。丹灶今何在，白云无定期。 
<br>昆仑烟景绝，汗漫往还迟。君但焚香待，人间到有时。
<br>
<br>
<br>
<br>&nbsp;&nbsp; 卷250_90 【送裴陟归常州】皇甫冉 
<br>
<br>夜雨须停棹，秋风暗入衣。见君尝北望，何事却南归。
<br>
<br>
<br>
<br>&nbsp;&nbsp; 卷250_91 【赠别（一作赠寄权三客舍）】皇甫冉 
<br>
<br>南桥春日暮，杨柳带青渠。不得同携手，空成意有馀。
<br>
<br>
<br>
<br>&nbsp;&nbsp; 卷250_92 【和袁郎中破贼后经剡中山水】皇甫冉 
<br>
<br>武库分帷幄，儒衣事鼓鼙。兵连越徼外，寇尽海门西。 
<br>节比全疏勒，功当雪会稽。旌旗回剡岭，士马濯耶溪。 
<br>受律梅初发，班师草未齐。行看佩金印，岂得访丹梯。
<br>
<br>
<br>
<br>&nbsp;&nbsp; 卷250_93 【徐州送丘侍御之越】皇甫冉 
<br>
<br>时鸟催春色，离人惜岁华。远山随拥传，芳草引还家。 
<br>北固潮当阔，西陵路稍斜。纵令寒食过，犹有镜中花。
<br>
<br>
<br>
<br>&nbsp;&nbsp; 卷250_94 【闲居（一作王维诗）】皇甫冉 
<br>
<br>桃红复含宿雨，柳绿更带春烟。 
<br>花落家童未扫，莺啼山客犹眠。
<br>
<br>
<br>
<br>&nbsp;&nbsp; 卷250_95 【送延陵陈法师赴上元】皇甫冉 
<br>
<br>延陵初罢讲，建业去随缘。翻译推多学，坛场最少年。 
<br>浣衣逢野水，乞食向人烟。遍礼南朝寺，焚香古像前。
<br>
<br>
<br>
<br>&nbsp;&nbsp; 卷250_96 【赋得海边树】皇甫冉 
<br>
<br>历历缘荒岸，溟溟入远天。每同沙草发，长共水云连。 
<br>摇落潮风早，离披海雨偏。故伤游子意，多在客舟前。
<br>
<br>
<br>
<br>&nbsp;&nbsp; 卷250_97 【题昭上人房】皇甫冉 
<br>
<br>沃州传教后，百衲老空林。虑尽朝昏磬，禅随坐卧心。 
<br>鹤飞湖草迥，门闭野云深。地与天台接，中峰早晚寻。
<br>
<br>
<br>
<br>&nbsp;&nbsp; 卷250_98 【送李使君赴抚州】皇甫冉 
<br>
<br>远送临川守，还同康乐侯。岁时徒改易，今古接风流。 
<br>五马嘶长道，双旌向本州。乡心寄西北，应上郡城楼。
<br>
<br>
<br>
<br>&nbsp;&nbsp; 卷250_99 【同樊润州游郡东山】皇甫冉 
<br>
<br>北固多陈迹，东山复盛游。铙声发大道，草色引行驺。 
<br>此地何时有，长江自古流。频随公府步，南客寄徐州。
<br>
<br>
<br>
<br>&nbsp;&nbsp; 卷250_100 【酬杨侍御寺中见招】皇甫冉 
<br>
<br>贫居依柳市，闲步在莲宫。高阁宜春雨，长廊好啸风。 
<br>诚如双树下，岂比一丘中。
<br>
<br>
<br>
<br>&nbsp;&nbsp; 卷250_101 【重阳日酬李观】皇甫冉 
<br>
<br>不见白衣来送酒，但令黄菊自开花。
<br>愁看日晚良辰过，步步行寻陶令家。
<br>
<br>
<br>
<br>&nbsp;&nbsp; 卷250_102 【寄权器】皇甫冉 
<br>
<br>露湿青芜时欲晚，水流黄叶意无穷。
<br>节近重阳念归否，眼前篱菊带秋风。
<br>
<br>
<br>
<br>&nbsp;&nbsp; 卷250_103 【酬李判官度梨岭见寄】皇甫冉 
<br>
<br>陇首怨西征，岭南雁北顾。行人与流水，共向闽中去。
<br>
<br>
<br>
<br>&nbsp;&nbsp; 卷250_104 【送魏六侍御葬】皇甫冉 
<br>
<br>哭葬寒郊外，行将何所从。盛曹徒列柏，新墓已栽松。 
<br>海月同千古，江云覆几重。旧书曾谏猎，遗草议登封。 
<br>畴昔轻三事，尝期老一峰。门临商岭道，窗引洛城钟。 
<br>应积泉中恨，无因世上逢。招寻偏见厚，疏慢亦相容。 
<br>张范唯通梦，求羊永绝踪。谁知长卿疾，歌赋不还邛。
<br>
<br>
<br>
<br>&nbsp;&nbsp; 卷250_105 【送张道士归茅山谒李尊师】皇甫冉 
<br>
<br>向山独有一人行，近洞应逢双鹤迎。尝以素书传弟子， 
<br>还因白石号先生。无穷杏树行时种，几许芝田向月耕。 
<br>师事少君年岁久，欲随旄节往层城。
<br>
<br>
<br>
<br>&nbsp;&nbsp; 卷250_106 【酬裴补阙吴寺见寻（一作酬袁补阙中天寺见寄）】皇甫冉 
<br>
<br>东林初结构，已有晚钟声。窗户背流水，房廊半架城。 
<br>远山重叠见，芳草浅深生。每与君携手，多烦长老迎。
<br>
<br>
<br>
<br>&nbsp;&nbsp; 卷250_107 【送王相公之幽州】皇甫冉 
<br>
<br>自昔萧曹任，难兼卫霍功。勤劳无远近，旌节屡西东。 
<br>不选三河卒，还令万里通。雁行缘古塞，马鬣起长风。 
<br>遮虏关山静，防秋鼓角雄。徒思一攀送，羸老荜门中。
<br>
<br>
<br>
<br>&nbsp;&nbsp; 卷250_108 【题竹扇赠别】皇甫冉 
<br>
<br>湘竹殊堪制，齐纨且未工。幸亲芳袖日，犹带旧林风。 
<br>掩笑歌筵里，传书卧阁中。竟将为别赠，宁与合欢同。
<br>
<br>
<br>
<br>&nbsp;&nbsp; 卷250_109 【归阳羡兼送刘八长卿】皇甫冉 
<br>
<br>湖上孤帆别，江南谪宦归。前程愁更远，临水泪沾衣。 
<br>云梦春山遍，潇湘过客稀。武陵招我隐，岁晚闭柴扉。
<br>
<br>
<br>
<br>&nbsp;&nbsp; 卷250_110 【东郊迎春】皇甫冉 
<br>
<br>晓见苍龙驾，东郊春已迎。彩云天仗合，玄象太阶平。 
<br>佳气山川秀，和风政令行。句陈霜骑肃，御道雨师清。 
<br>律向韶阳变，人随草木荣。遥观上林树，今日遇迁莺。
<br>
<br>
<br>
<br>&nbsp;&nbsp; 卷250_111 【招隐寺送阎判官还江州】皇甫冉 
<br>
<br>离别那逢秋气悲，东林更作上方期。共知客路浮云外， 
<br>暂爱僧房坠叶时。长江九派人归少，寒岭千重雁度迟。 
<br>借问浔阳在何处，每看潮落一相思。
<br>
<br>
<br>
<br>&nbsp;&nbsp; 卷250_112 【送李山人还】皇甫冉 
<br>
<br>从来无检束，只欲老烟霞。鸡犬声相应，深山有几家。
<br>
<br>
<br>
<br>&nbsp;&nbsp; 卷250_113 【韦中丞西厅海榴】皇甫冉 
<br>
<br>海花争让候榴花，犯雪先开内史家。
<br>末客朝朝铃阁下，从公步履玩年华。
<br>
<br>
<br>
<br>&nbsp;&nbsp; 卷250_114 【洪泽馆壁见故礼部尚书题诗】皇甫冉 
<br>
<br>底事洪泽壁，空留黄绢词。年年淮水上，行客不胜悲。
<br>
<br>
<br>
<br>&nbsp;&nbsp; 卷250_115 【望南山雪怀山寺普上人】皇甫冉 
<br>
<br>夜夜梦莲宫，无由见远公。朝来出门望，知在雪山中。
<br>
<br>
<br>
<br>&nbsp;&nbsp; 卷250_116 【送夔州班使君】皇甫冉 
<br>
<br>晚日照楼边，三军拜峡前。白云随浪散，青壁与山连。 
<br>万岭岷峨雪，千家橘柚川。还如赴河内，天上去经年。
<br>
<br>
<br>
<br>&nbsp;&nbsp; 卷250_117 【寻戴处士】皇甫冉 
<br>
<br>车马长安道，谁知大隐心。蛮僧留古镜，蜀客寄新琴。 
<br>晒药竹斋暖，捣茶松院深。思君一相访，残雪似山阴。
<br>
<br>
<br>
<br>&nbsp;&nbsp; 卷250_118 【早发中严寺别契上人】皇甫冉 
<br>
<br>苍苍松桂阴，残月半西岑。素壁寒灯暗，红炉夜火深。 
<br>厨开山鼠散，钟尽岭猿吟。行役方如此，逢师懒话心。
<br>
<br>
<br>
<br>&nbsp;&nbsp; 卷250_119 【华清宫】皇甫冉 
<br>
<br>骊岫接新丰，岧峣驾翠空。凿山开秘殿，隐雾闭仙宫。 
<br>绛阙犹栖凤，雕梁尚带虹。温泉曾浴日，华馆旧迎风。 
<br>肃穆瞻云辇，沈深闭绮栊。东郊倚望处，瑞气霭濛濛。
<br>
<br>
<br>
<br>&nbsp;&nbsp; 卷250_120 【送孔巢父赴河南军（一作刘长卿诗）】皇甫冉 
<br>
<br>江城相送阻烟波，况复新秋一雁过。闻道全师征北虏， 
<br>更言诸将会南河。边心杳杳乡人绝，塞草青青战马多。 
<br>共许陈琳工奏记，知君名宦未蹉跎。
<br>
<br>
<br>
<br>&nbsp;&nbsp; 卷250_121 【李二侍御丹阳东去新亭】皇甫冉 
<br>
<br>姑苏东望海陵间，几度裁书信未还。长在府中持白简， 
<br>岂知天畔有青山。人归极浦寒流广，雁下平芜秋野闲。 
<br>旧日新亭更携手，他乡风景亦相关。
<br>
<br>
<br>
<br>&nbsp;&nbsp; 卷250_122 【夜发沅江寄李颍川刘侍郎（时二公贬于此）】皇甫冉 
<br>
<br>半夜回舟入楚乡，月明山水共苍苍。
<br>孤猿更发秋风里，不是愁人亦断肠。
<br>
<br>
<br>
<br>&nbsp;&nbsp; 卷250_123 【浪淘沙二首（一作皇甫松诗）】皇甫冉 
<br>
<br>蛮歌豆蔻北人愁，松雨蒲风野艇秋。
<br>浪起眠不得，寒沙细细入江流。
<br>
<br>濑头细草接疏林，恶浪罾船半欲沈。
<br>宿鹭眠洲非旧浦，去年沙觜是江心。
<br>
<br>
<br>
<br>&nbsp;&nbsp; 卷250_124 【春思（一作刘长卿诗）】皇甫冉 
<br>
<br>莺啼燕语报新年，马邑龙堆路几千。家住秦城邻汉苑， 
<br>心随明月到胡天。机中锦字论长恨，楼上花枝笑独眠。 
<br>为问元戎窦车骑，何时反旆勒燕然。
<br>
<br>
<br>
<br>&nbsp;&nbsp; 卷250_125 【逢庄纳因赠】皇甫冉 
<br>
<br>世故还相见，天涯共向东。春归江海上，人老别离中。 
<br>郡吏名何晚，沙鸥道自同。甘泉须早献，且莫叹飘蓬。
<br>
<br>
<br>
<br>&nbsp;&nbsp; 卷250_126 【送韦山人归钟山所居（一作郎士元诗）】皇甫冉 
<br>
<br>逸人归路远，弟子出山迎。服药颜虽驻，耽书癖已成。 
<br>柴扉度岁月，藜杖见公卿。更作儒林传，还应有姓名。
<br>
<br>
<br>
<br>&nbsp;&nbsp; 卷250_127 【送普门上人（一作皇甫曾诗，题下有还阳羡三字）】皇甫冉 
<br>
<br>花宫难久别，道者忆千灯。残雪入林路，深山归寺僧。 
<br>日光依嫩草，泉响滴春冰。何用求方便，看心是一乘。
<br>
<br>
<br>
<br>&nbsp;&nbsp; 卷250_128 【怨回纥歌二首】皇甫冉 
<br>
<br>白首南朝女，愁听异域歌。收兵颉利国，饮马胡芦河。 
<br>毳布腥膻久，穹庐岁月多。雕巢城上宿，吹笛泪滂沱。
<br>
<br>祖席驻征棹，开帆信候潮。隔烟桃叶泣，吹管杏花飘。 
<br>船去鸥飞阁，人归尘上桥。别离惆怅泪，江路湿红蕉。
<br>
<br>
<br>
<br>&nbsp;&nbsp; 卷250_129 【句】皇甫冉 
<br>
<br>微官同侍苍龙阙，直谏偏推白马生。 
<br>（《寄李补阙》，出《诗式》）。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷251_1 【代宛转歌二首】刘方平 
<br>
<br>星参差，明月二八灯五枝。黄鹤瑶琴将别去， 
<br>芙蓉羽帐惜空垂。歌宛转，宛转恨无穷。愿为潮与浪， 
<br>俱起碧流中。
<br>
<br>晓将近，黄姑织女银河尽。九华锦衾无复情， 
<br>千金宝镜谁能引。歌宛转，宛转伤别离。愿作杨与柳， 
<br>同向玉窗垂。
<br>
<br>
<br>&nbsp;&nbsp; 卷251_2 【乌栖曲二首】刘方平 
<br>
<br>蛾眉曼脸倾城国，鸣环动佩新相识。
<br>银汉斜临白玉堂，芙蓉行障掩灯光。
<br>
<br>画舸双艚锦为缆，芙蓉花发莲叶暗。
<br>门前月色映横塘，感郎中夜度潇湘。
<br>
<br>
<br>
<br>&nbsp;&nbsp; 卷251_3 【巫山高】刘方平 
<br>
<br>楚国巫山秀，清猿日夜啼。万重春树合，十二碧峰齐。 
<br>峡出朝云下，江来暮雨西。阳台归路直，不畏向家迷。
<br>
<br>
<br>
<br>&nbsp;&nbsp; 卷251_4 【巫山神女】刘方平 
<br>
<br>神女藏难识，巫山秀莫群。今宵为大雨，昨日作孤云。 
<br>散漫愁巴峡，徘徊恋楚君。先王为立庙，春树几氛氲。
<br>
<br>
<br>
<br>&nbsp;&nbsp; 卷251_5 【梅花落】刘方平 
<br>
<br>新岁芳梅树，繁花四面同。春风吹渐落，一夜几枝空。 
<br>少妇今如此，长城恨不穷。莫将辽海雪，来比后庭中。
<br>
<br>
<br>
<br>&nbsp;&nbsp; 卷251_6 【铜雀妓】刘方平 
<br>
<br>遗令奉君王，嚬蛾强一妆。岁移陵树色，恩在舞衣香。 
<br>玉座生秋气，铜台下夕阳。泪痕沾井干，舞袖为谁长。
<br>
<br>
<br>
<br>&nbsp;&nbsp; 卷251_7 【秋夜思（一作淮上秋夜）】刘方平 
<br>
<br>旅梦何时尽，征途望每赊。晚秋淮上水，新月楚人家。 
<br>猿啸空山近，鸿飞极浦斜。明朝南岸去，言折桂枝花。
<br>
<br>
<br>
<br>&nbsp;&nbsp; 卷251_8 【秋夜泛舟】刘方平 
<br>
<br>林塘夜发舟，虫响荻飕飕。万影皆因月，千声各为秋。 
<br>岁华空复晚，乡思不堪愁。西北浮云外，伊川何处流。
<br>
<br>
<br>
<br>&nbsp;&nbsp; 卷251_9 【折杨枝】刘方平 
<br>
<br>官渡初杨柳，风来亦动摇。武昌行路好，应为最长条。 
<br>叶映黄鹂夕，花繁白雪朝。年年攀折意，流恨入纤腰。
<br>
<br>
<br>
<br>&nbsp;&nbsp; 卷251_10 【班婕妤（一作婕妤怨）】刘方平 
<br>
<br>夕殿别君王，宫深月似霜。人幽在长信，萤出向昭阳。 
<br>露浥红兰湿，秋凋碧树伤。惟当合欢扇，从此箧中藏。
<br>
<br>
<br>
<br>&nbsp;&nbsp; 卷251_11 【新春】刘方平 
<br>
<br>南陌春风早，东邻曙色斜。一花开楚国，双燕入卢家。 
<br>眠罢梳云髻，妆成上锦车。谁知如昔日，更浣越溪纱。
<br>
<br>
<br>
<br>&nbsp;&nbsp; 卷251_12 【寄严八判官】刘方平 
<br>
<br>洛阳新月动秋砧，瀚海沙场天半阴。出塞能全仲叔策， 
<br>安亲更切老莱心。汉家宫里风云晓，羌笛声中雨雪深。 
<br>怀袖未传三岁字，相思空作陇头吟。
<br>
<br>
<br>
<br>&nbsp;&nbsp; 卷251_13 【秋夜寄皇甫冉郑丰】刘方平 
<br>
<br>洛阳清夜白云归，城里长河列宿稀。秋后见飞千里雁， 
<br>月中闻捣万家衣。长怜西雍青门道，久别东吴黄鹄矶。 
<br>借问客书何所寄，用心不啻两乡违。
<br>
<br>
<br>
<br>&nbsp;&nbsp; 卷251_14 【寄陇右严判官】刘方平 
<br>
<br>副相西征重，苍生属望晨。还同周薄伐，不取汉和亲。 
<br>虏阵摧枯易，王师决胜频。高旗临鼓角，太白静风尘。 
<br>赤狄争归化，青羌已请臣。遥传阃外美，盛选幕中宾。 
<br>玉剑光初发，冰壶色自真。忠贞期报主，章服岂荣身。 
<br>边草含风绿，征鸿过月新。胡笳长出塞，陇水半归秦。 
<br>绝漠多来往，连年厌苦辛。路经西汉雪，家掷后园春。 
<br>谁念烟云里，深居汝颍滨。一丛黄菊地，九日白衣人。 
<br>松叶疏开岭，桃花密映津。缣书若有寄，为访许由邻。
<br>
<br>
<br>
<br>&nbsp;&nbsp; 卷251_15 【拟娼楼节怨】刘方平 
<br>
<br>上苑离离莺度，昆明幂幂蒲生。 
<br>时光春华可惜，何须对镜含情。
<br>
<br>
<br>
<br>&nbsp;&nbsp; 卷251_16 【采莲曲】刘方平 
<br>
<br>落日晴江里，荆歌艳楚腰。采莲从小惯，十五即乘潮。
<br>
<br>
<br>
<br>&nbsp;&nbsp; 卷251_17 【长信宫】刘方平 
<br>
<br>梦里君王近，宫中河汉高。秋风能再热，团扇不辞劳。
<br>
<br>
<br>
<br>&nbsp;&nbsp; 卷251_18 【京兆眉】刘方平 
<br>
<br>新作蛾眉样，谁将月里同。有来凡几日，相效满城中。
<br>
<br>
<br>
<br>&nbsp;&nbsp; 卷251_19 【春雪】刘方平 
<br>
<br>飞雪带春风，裴回乱绕空。君看似花处，偏在洛阳东。
<br>
<br>
<br>
<br>&nbsp;&nbsp; 卷251_20 【望夫石】刘方平 
<br>
<br>佳人成古石，藓驳覆花黄。犹有春山杏，枝枝似薄妆。
<br>
<br>
<br>
<br>&nbsp;&nbsp; 卷251_21 【送别】刘方平 
<br>
<br>华亭霁色满今朝，云里樯竿去转遥。
<br>莫怪山前深复浅，清淮一日两回潮。
<br>
<br>
<br>
<br>&nbsp;&nbsp; 卷251_22 【夜月】刘方平 
<br>
<br>更深月色半人家，北斗阑干南斗斜。
<br>今夜偏知春气暖，虫声新透绿窗纱。
<br>
<br>
<br>
<br>&nbsp;&nbsp; 卷251_23 【春怨】刘方平 
<br>
<br>纱窗日落渐黄昏，金屋无人见泪痕。
<br>寂寞空庭春欲晚，梨花满地不开门。
<br>
<br>
<br>
<br>&nbsp;&nbsp; 卷251_24 【代春怨】刘方平 
<br>
<br>朝日残莺伴妾啼，开帘只见草萋萋。
<br>庭前时有东风入，杨柳千条尽向西。
<br>
<br>
<br>
<br>
<br>
<br>
<br>
<br>&nbsp;&nbsp;卷252_1 【宣州东峰亭各赋一物得古壁苔】刘太真 
<br>
<br>苒苒温寒泉，绵绵古危壁。光含孤翠动，色与暮云寂。 
<br>深浅松月间，幽人自登历。
<br>
<br>
<br>&nbsp;&nbsp; 卷252_2 【顾十二况左迁过韦苏州房杭州韦睦州…以继三君子之风焉】刘太真 
<br>
<br>宠至乃不惊，罪及非无由。奔迸历畏途，缅邈赴偏陬。 
<br>牧此凋弊甿，属当赋敛秋。夙兴谅无补，旬暇焉敢休。 
<br>前日怀友生，独登城上楼。迢迢西北望，远思不可收。 
<br>今日车骑来，旷然销人忧。晨迎东斋饭，晚度南溪游。 
<br>以我碧流水，泊君青翰舟。莫将迁客程，不为胜境留。 
<br>飞札谢三守，斯篇希见酬。
<br>
<br>
<br>
<br>&nbsp;&nbsp; 卷252_3 【贡院寄前主司萧尚书听（一作吕渭诗）】刘太真 
<br>
<br>独坐贡闱里，愁心芳草生。山公昨夜事，应见此时情。
<br>
<br>
<br>
<br>&nbsp;&nbsp; 卷252_4 【东峰亭同刘太真各赋一物得垂涧藤】袁傪 
<br>
<br>寒涧流不息，古藤终日垂。迎风仍未定，拂水更相宜。 
<br>新花与旧叶，惟有幽人知。
<br>
<br>
<br>
<br>&nbsp;&nbsp; 卷252_5 【喜陆侍御破石埭草寇东峰亭赋诗】袁傪 
<br>
<br>古寺东峰上，登临兴有馀。同观白简使，新报赤囊书。 
<br>几处闲烽堠，千方庆里闾。欣欣夏木长，寂寂晚烟徐。 
<br>战罢言归马，还师赋出车。因知越范蠡，湖海意何如。
<br>
<br>
<br>
<br>&nbsp;&nbsp; 卷252_6 【东峰亭各赋一物得岭上云】崔何 
<br>
<br>伫立增远意，中峰见孤云。溶溶傍危石，片片宜夕曛。 
<br>渐向群木尽，残飞更氤氲。
<br>
<br>
<br>
<br>&nbsp;&nbsp; 卷252_7 【喜陆侍御破石埭草寇东峰亭赋诗】崔何 
<br>
<br>绝景西溪寺，连延近郭山。高深清扃外，行止翠微间。 
<br>江澈烟尘静，川源草树闲。中丞健步到，柱史捷书还。 
<br>一战清戎越，三吴变险艰。功名麟阁上，得咏入秦关。
<br>
<br>
<br>
<br>&nbsp;&nbsp; 卷252_8 【东峰亭各赋一物得幽径石】王纬 
<br>
<br>片石东溪上，阴崖剩阻修。雨馀青石霭，岁晚绿苔幽。 
<br>从来不可转，今日为人留。
<br>
<br>
<br>
<br>&nbsp;&nbsp; 卷252_9 【喜陆侍御破石埭草寇东峰亭赋诗】王纬 
<br>
<br>蜂虿聚吴州，推贤奉圣忧。忠诚资上策，仁勇佐前筹。 
<br>草木成鹅鹳，戈鋋复斗牛。戎车一战后，残垒五兵收。 
<br>野静山戎险，江平水面流。更怜羁旅客，从此罢葵丘。
<br>
<br>
<br>
<br>&nbsp;&nbsp; 卷252_10 【东峰亭各赋一物得临轩桂】郭澹 
<br>
<br>青青芳桂树，幽阴在庭轩。向日阴还合，从风叶乍翻。 
<br>共看霜雪后，终不变凉暄。
<br>
<br>
<br>
<br>&nbsp;&nbsp; 卷252_11 【喜陆侍御破石埭草寇东峰亭赋诗】郭澹 
<br>
<br>介胄鹰扬出，山林蚁聚空。忽闻飞简报，曾是坐筹功。 
<br>迥夜昏氛灭，危亭眺望雄。茂勋推世上，馀兴寄杯中。 
<br>喜色烟霞改，欢忻里巷同。幸兹尊俎末，饮至又从公。
<br>
<br>
<br>
<br>&nbsp;&nbsp; 卷252_12 【东峰亭各赋一物得林中翠】高傪 
<br>
<br>杳霭无定状，霏微常满林。清风光不散，过雨色偏深。 
<br>幽意赏难尽，终朝再招寻。
<br>
<br>
<br>
<br>&nbsp;&nbsp; 卷252_13 【东峰亭各赋一物得栖烟鸟】李岑1 
<br>
<br>从来养毛羽，昔日曾飞迁。变转对朝阳，差池栖夕烟。 
<br>遇此枝叶覆，夙举冀冲天。
<br>
<br>
<br>
<br>&nbsp;&nbsp; 卷252_14 【东峰亭各赋一物得寒溪草】苏 
<br>
<br>幂zx溪边草，游人不厌看。馀芳幽处老，深色望中寒。
<br>幸得陪情兴，青青赏未阑。
<br>
<br>
<br>
<br>&nbsp;&nbsp; 卷252_3 【东峰亭各赋一物得阴崖竹】袁邕 
<br>
<br>终岁寒苔色，寂寥幽思深。朝歌犹夕岚，日永流清阴。 
<br>龙钟负烟雪，自有凌云心。
<br>
<br>
<br>
<br>&nbsp;&nbsp; 卷252_4 【唐德明兴圣庙乐章·迎神】李纾 
<br>
<br>元尊九德，佐尧光宅。烈祖太宗，方周作伯。 
<br>响怀霜露，乐变金石。白云清风，仿佛来格。
<br>
<br>
<br>
<br>&nbsp;&nbsp; 卷252_5 【唐德明兴圣庙乐章·登歌奠币】李纾 
<br>
<br>四时有典，百事来祭。尊祖奉宗，严禋大帝。 
<br>礼先苍璧，奠备黝制。于万期年，熙成帝系。
<br>
<br>
<br>
<br>&nbsp;&nbsp; 卷252_6 【唐德明兴圣庙乐章·迎俎】李纾 
<br>
<br>盛牲实俎，涓选休成。鼎煁阳燧，玉盥阴精。 
<br>有飶嘉豆，既和大羹。侑以清乐，细齐人情。
<br>
<br>
<br>
<br>&nbsp;&nbsp; 卷252_7 【唐德明兴圣庙乐章·德明酌献】李纾 
<br>
<br>清庙奕奕，和乐雍雍。器尊牺象，礼属宗公。 
<br>白水方祼，黄流在中。谟明之德，万古清风。
<br>
<br>
<br>
<br>&nbsp;&nbsp; 卷252_8 【唐德明兴圣庙乐章·兴圣酌献】李纾 
<br>
<br>閟宫静谧，合乐周张。泰尊始献，百末重觞。 
<br>震澹存诚，庶几迪尝。遥源之祚，天汉灵长。
<br>
<br>
<br>
<br>&nbsp;&nbsp; 卷252_9 【唐德明兴圣庙乐章·亚献终献】李纾 
<br>
<br>惟清惟肃，靡闻靡见。举备九成，俯终三献。 
<br>庆彰曼寿，胙撤嘉荐。瘗玉埋牲，礼神斯遍。
<br>
<br>
<br>
<br>&nbsp;&nbsp; 卷252_10 【唐德明兴圣庙乐章·送神】李纾 
<br>
<br>元精回复，灵贶繁滋。风洒兰路，云摇桂旗。 
<br>高丘缅邈，凉部逶迟。瞻望靡及，缠绵永思。
<br>
<br>
<br>
<br>&nbsp;&nbsp; 卷252_11 【让皇帝庙乐章·迎神】李纾 
<br>
<br>皇矣天宗，德先王季。因心则友，克让以位。 
<br>爰命有司，式尊前志。神其降灵，昭飨祀事。
<br>
<br>
<br>
<br>&nbsp;&nbsp; 卷252_12 【让皇帝庙乐章·奠币】李纾 
<br>
<br>惟帝时若，去而上仙。祀用商武，乐备宫悬。 
<br>白璧加荐，玄纁告虔。子孙拜后，承兹吉蠲。
<br>
<br>
<br>
<br>&nbsp;&nbsp; 卷252_13 【让皇帝庙乐章·迎俎】李纾 
<br>
<br>祀盛体荐，礼协粢盛。方周假庙，用鲁纯牲。 
<br>捧撤祗敬，击拊和鸣。受釐归胙，既戒而平。
<br>
<br>
<br>
<br>&nbsp;&nbsp; 卷252_14 【让皇帝庙乐章·酌献】李纾 
<br>
<br>八音具举，三寿既盥。洁兹宗彝，瑟彼圭瓒。 
<br>兰肴重错，椒醑飘散。降祚维城，永为藩翰。
<br>
<br>
<br>
<br>&nbsp;&nbsp; 卷252_15 【让皇帝庙乐章·亚献终献】李纾 
<br>
<br>秩礼有序，和音既同。九仪不忒，三揖将终。 
<br>孝感藩后，相维辟公。四时之典，永永无穷。
<br>
<br>
<br>
<br>&nbsp;&nbsp; 卷252_16 【让皇帝庙乐章·送神】李纾 
<br>
<br>奠献已事，昏昕载分。风摇雨散，灵卫絪缊。 
<br>龙驾帝服，已腾五云。泮宫复閟，寂寞无闻。
<br>
<br>
<br>
<br>&nbsp;&nbsp; 卷252_17 【释奠武成王乐章·迎神】于邵 
<br>
<br>卜畋不从，兆发非熊。乃倾荒政，爰佐一戎。盛烈载垂， 
<br>命祀维崇。日练上戊，宿严閟宫。迎奏嘉至，感而遂通。
<br>
<br>
<br>
<br>&nbsp;&nbsp; 卷252_18 【释奠武成王乐章·奠币登歌】于邵 
<br>
<br>管磬升，坛芗集。上公进，嘉币执。信以通，僾如及。 
<br>恢帝功，锡后邑。四维张，百度立。绵亿载，邈难挹。
<br>
<br>
<br>
<br>&nbsp;&nbsp; 卷252_19 【释奠武成王乐章·迎俎酌献】于邵 
<br>
<br>五齐絜，九牢硕。梡橛循，罍斝涤。进具物，扬鸿勣。 
<br>和奏发，高灵寂。虔告终，繁祉锡。昭秩祀，永无易。
<br>
<br>
<br>
<br>&nbsp;&nbsp; 卷252_20 【释奠武成王乐章·亚献终献】于邵 
<br>
<br>贰觞以献，三变其终。顾此非馨，尚达斯衷。茅缩可致， 
<br>神歆载融。始神翊周，拯溺除凶。时维降祐，永绝兴戎。
<br>
<br>
<br>
<br>&nbsp;&nbsp; 卷252_21 【释奠武成王乐章·送神】于邵 
<br>
<br>明祀方终，备乐斯阕。黝纁就瘗，豆笾告撤。 
<br>肸蚃尚馀，光景云灭。返归虚极，神心则悦。
<br>
<br>
<br>
<br>
<br>
<br>
<br>&nbsp;&nbsp; 卷253_1 【登鹳雀楼（一作朱斌诗）】王之涣 
<br>
<br>白日依山尽，黄河入海流。欲穷千里目，更上一层楼。
<br>
<br>
<br>&nbsp;&nbsp; 卷253_2 【送别】王之涣 
<br>
<br>杨柳东风树，青青夹御河。近来攀折苦，应为别离多。
<br>
<br>
<br>
<br>&nbsp;&nbsp; 卷253_3 【凉州词二首】王之涣 
<br>
<br>黄河远上白云间，一片孤城万仞山。
<br>羌笛何须怨杨柳，春光不度玉门关。
<br>
<br>单于北望拂云堆，杀马登坛祭几回。
<br>汉家天子今神武，不肯和亲归去来。
<br>
<br>
<br>
<br>&nbsp;&nbsp; 卷253_4 【宴词】王之涣 
<br>
<br>长堤春水绿悠悠，畎入漳河一道流。
<br>莫听声声催去棹，桃溪浅处不胜舟。
<br>
<br>
<br>
<br>&nbsp;&nbsp; 卷253_5 【九日送别】王之涣 
<br>
<br>蓟庭萧瑟故人稀，何处登高且送归。
<br>今日暂同芳菊酒，明朝应作断蓬飞。
<br>
<br>
<br>
<br>&nbsp;&nbsp; 卷253_6 【晚秋石门礼拜（一作礼佛）】阎防 
<br>
<br>轻策临绝壁，招提谒金仙。舟车无由径，岩峤乃属天。 
<br>踯躅淹昃景，夷犹望新弦。石门变暝色，谷口生人烟。 
<br>阳雁叫平楚，秋风急寒川。驰晖苦代谢，浮脆惭贞坚。 
<br>永欲卧丘壑，息心依梵筵。誓将历劫愿，无以外物牵。
<br>
<br>
<br>
<br>&nbsp;&nbsp; 卷253_7 【百丈谿新理茅茨读书】阎防 
<br>
<br>浪迹弃人世，还山自幽独。始傍巢由踪，吾其获心曲。 
<br>荒庭何所有，老树半空腹。秋蜩鸣北林，暮鸟穿我屋。 
<br>栖迟乐遵渚，恬旷寡所欲。开卦推盈虚，散帙攻节目。 
<br>养闲度人事，达命知止足。不学东周儒，俟时劳伐辐。
<br>
<br>
<br>
<br>&nbsp;&nbsp; 卷253_8 【宿岸道人精舍】阎防 
<br>
<br>早岁参道风，放情入寥廓。重因息心侣，遂果岩下诺。 
<br>敛迹辞人间，杜门守寂寞。秋风翦兰蕙，霜气冷淙壑。 
<br>山牖见然灯，竹房闻捣药。愿言舍尘事，所趣非龙蠖。
<br>
<br>
<br>
<br>&nbsp;&nbsp; 卷253_9 【夕次鹿门山作】阎防 
<br>
<br>庞公嘉遁所，浪迹难追攀。浮舟暝始至，抱杖聊自闲。 
<br>双岩开鹿门，百谷集珠湾。喷薄湍上水，舂容漂里山。 
<br>焦原不足险，梁壑未成艰。我行自春仲，夏鸟忽绵蛮。 
<br>蕙草色已晚，客心殊倦还。远游非避地，访道爱童颜。 
<br>安能徇机巧，争夺锥刀间。
<br>
<br>
<br>
<br>&nbsp;&nbsp; 卷253_10 【与永乐诸公夜泛黄河作】阎防 
<br>
<br>烟深载酒入，但觉暮川虚。映水见山火，鸣榔闻夜渔。 
<br>爱兹山水趣，忽与人世疏。无暇然官烛，中流有望舒。
<br>
<br>
<br>
<br>&nbsp;&nbsp; 卷253_11 【句】阎防 
<br>
<br>熊踞庭中树，龙蒸栋里云。
<br>
<br>
<br>
<br>&nbsp;&nbsp; 卷253_12 【怀哉行】薛据 
<br>
<br>明时无废人，广厦无弃材。良工不我顾，有用宁自媒。 
<br>怀策望君门，岁晏空迟回。秦城多车马，日夕飞尘埃。 
<br>伐鼓千门启，鸣珂双阙来。我闻雷雨施，天泽罔不该。 
<br>何意斯人徒，弃之如死灰。主好臣必效，时禁权不开。 
<br>俗流实骄矜，得志轻草莱。文王赖多士，汉帝资群才。 
<br>一言并拜相，片善咸居台。夫君何不遇，为泣黄金台。
<br>
<br>
<br>
<br>&nbsp;&nbsp; 卷253_13 【古兴】薛据 
<br>
<br>日中望双阙，轩盖扬飞尘。鸣珮初罢朝，自言皆近臣。 
<br>光华满道路，意气安可亲。归来宴高堂，广筵罗八珍。 
<br>仆妾尽绮纨，歌舞夜达晨。四时固相代，谁能久要津。 
<br>已看覆前车，未见易后轮。丈夫须兼济，岂能乐一身。 
<br>君今皆得志，肯顾憔悴人。
<br>
<br>
<br>
<br>&nbsp;&nbsp; 卷253_14 【冬夜寓居寄储太祝（一作綦毋潜诗）】薛据 
<br>
<br>自为洛阳客，夫子吾知音。爱义能下士，时人无此心。 
<br>奈何离居夜，巢鸟飞空林。愁坐至月上，复闻南邻砧。
<br>
<br>
<br>
<br>&nbsp;&nbsp; 卷253_15 【登秦望山】薛据 
<br>
<br>南登秦望山，目极大海空。朝阳半荡漾，晃朗天水红。 
<br>谿壑争喷薄，江湖递交通。而多渔商客，不悟岁月穷。 
<br>振缗迎早潮，弭棹候长风。予本萍泛者，乘流任西东。 
<br>茫茫天际帆，栖泊何时同。将寻会稽迹，从此访任公。
<br>
<br>
<br>
<br>&nbsp;&nbsp; 卷253_16 【西陵口观海】薛据 
<br>
<br>长江漫汤汤，近海势弥广。在昔胚浑凝，融为百川泱。 
<br>地形失端倪，天色灒滉漾。东南际万里，极目远无象。 
<br>山影乍浮沉，潮波忽来往。孤帆或不见，棹歌犹想像。 
<br>日暮长风起，客心空振荡。浦口霞未收，潭心月初上。 
<br>林屿几邅回，亭皋时偃仰。岁晏访蓬瀛，真游非外奖。
<br>
<br>
<br>
<br>&nbsp;&nbsp; 卷253_17 【题鹤林寺】薛据 
<br>
<br>道门隐形胜，向背临法桥。松覆山殿冷，花藏溪路遥。 
<br>珊珊宝幡挂，焰焰明灯烧。迟日半空谷，春风连上潮。 
<br>少凭水木兴，暂忝身心调。愿谢携手客，兹山禅侣饶。
<br>
<br>
<br>
<br>&nbsp;&nbsp; 卷253_18 【初去郡斋书怀（一作初去郡书情）】薛据 
<br>
<br>肃徒辞汝颍，怀古独凄然。尚想文王化，犹思巢父贤。 
<br>时移多谗巧，大道竟谁传。况是疾风起，悠悠旌旆悬。 
<br>征鸟无返翼，归流不停川。已经霜雪下，乃验松柏坚。 
<br>回首望城邑，迢迢间云烟。志士不伤物，小人皆自妍。 
<br>感时惟责己，在道非怨天。从此适乐土，东归知几年。
<br>
<br>
<br>
<br>&nbsp;&nbsp; 卷253_19 【出青门往南山下别业】薛据 
<br>
<br>旧居在南山，夙驾自城阙。榛莽相蔽亏，去尔渐超忽。 
<br>散漫馀雪晴，苍茫季冬月。寒风吹长林，白日原上没。 
<br>怀抱旷莫伸，相知阻胡越。弱年好栖隐，炼药在岩窟。 
<br>及此离垢氛，兴来亦因物。末路期赤松，斯言庶不伐。
<br>
<br>
<br>
<br>&nbsp;&nbsp; 卷253_20 【泊震泽口】薛据 
<br>
<br>日落草木阴，舟徒泊江汜。苍茫万象开，合沓闻风水。 
<br>洄沿值渔翁，窈窕逢樵子。云开天宇静，月明照万里。 
<br>早雁湖上飞，晨钟海边起。独坐嗟远游，登岸望孤洲。 
<br>零落星欲尽，朣胧气渐收。行藏空自秉，智识仍未周。 
<br>伍胥既仗剑，范蠡亦乘流。歌竟鼓楫去，三江多客愁。
<br>
<br>
<br>
<br>&nbsp;&nbsp; 卷253_21 【题丹阳陶司马厅壁】薛据 
<br>
<br>高鉴清洞彻，儒风入进难。诏书增宠命，才子益能官。 
<br>门带山光晚，城临江水寒。唯馀好文客，时得咏幽兰。
<br>
<br>
<br>
<br>&nbsp;&nbsp; 卷253_22 【古兴】薛据 
<br>
<br>投珠恐见疑，抱玉但垂泣。道在君不举，功成叹何及。
<br>
<br>
<br>
<br>&nbsp;&nbsp; 卷253_23 【早发上东门（一作綦毋潜诗，题作落第后口号）】薛据 
<br>
<br>十五能文西入秦，三十无家作路人。
<br>时命不将明主合，布衣空惹洛阳尘。
<br>
<br>
<br>
<br>&nbsp;&nbsp; 卷253_24 【句】薛据 
<br>
<br>省署开文苑，沧浪学钓翁。（《纪事》云：“此二句据 
<br>之诗也，子美怀据诗即用为句云：‘独当省署开文苑， 
<br>兼泛沧浪学钓翁’。”）
<br>
<br>穷冬时短晷，日尽西南天。
<br>
<br>
<br>
<br>&nbsp;&nbsp; 卷253_25 【秋夕会友】姚系 
<br>
<br>倦客易相失，欢游无良辰。忽然一夕间，稍慰阖家贫。 
<br>白露下庭梧，孤琴始悲辛。回风入幽草，虫响满四邻。 
<br>会遇更何时，持杯重殷勤。
<br>
<br>
<br>
<br>&nbsp;&nbsp; 卷253_26 【荆山独往】姚系 
<br>
<br>宿昔山水上，抱琴聊踯躅。山远去难穷，琴悲多断续。 
<br>岩重丹阳树，泉咽闻阴谷。时下白云中，淹留秋水曲。 
<br>秋水石栏深，潺湲如喷玉。杂芳被阴岸，坠露方消绿。 
<br>恣此平生怀，独游还自足。
<br>
<br>
<br>
<br>&nbsp;&nbsp; 卷253_27 【五老峰大明观赠隐者】姚系 
<br>
<br>云观此山北，与君携手稀。林端涉横水，洞口入斜晖。 
<br>颇觉鸾鹤迩，忽为烟雾飞。故人清和客，默会琴心微。 
<br>丹术幸可授，青龙当未归。悠悠平生意，此日复相违。
<br>
<br>
<br>
<br>&nbsp;&nbsp; 卷253_28 【送周愿判官归岭南】姚系 
<br>
<br>早蝉望秋鸣，夜琴怨离声。眇然多异感，值子江山行。 
<br>由来重义人，感激事纵横。往复念遐阻，淹留慕平生。 
<br>晨奔九衢饯，暮始万里程。山驿风月榭，海门烟霞城。 
<br>易绡泉源近，拾翠沙溆明。兰蕙一为赠，贫交空复情。
<br>
<br>
<br>
<br>&nbsp;&nbsp; 卷253_29 【送陆浑主簿赵宗儒之任】姚系 
<br>
<br>山中眇然意，此意乃平生。常日望鸣皋，遥对洛阳城。 
<br>故人吏为隐，怀此若蓬瀛。夕气冒岩上，晨流泻岸明。 
<br>存亡区中事，影响羽人情。溪寂值猿下，云归闻鹤声。 
<br>及兹春始暮，花葛正明荣。会有携手日，悠悠去无程。
<br>
<br>
<br>
<br>&nbsp;&nbsp; 卷253_30 【杨参军庄送宇文邈】姚系 
<br>
<br>秋云冒原隰，野鸟满林声。爱此田舍事，稽君车马程。 
<br>离堂惨不喧，脉脉复盈盈。兰叶一经霜，香销为赠轻。 
<br>灯光耿方寂，虫思隐馀清。相望忽无际，如含江海情。
<br>
<br>
<br>
<br>&nbsp;&nbsp; 卷253_31 【京西遇旧识兼送往陇西】姚系 
<br>
<br>蝉鸣一何急，日暮秋风树。即此不胜愁，陇阴人更去。 
<br>相逢与相失，共是亡羊路。
<br>
<br>
<br>
<br>&nbsp;&nbsp; 卷253_32 【古别离】姚系 
<br>
<br>凉风已袅袅，露重木兰枝。独上高楼望，行人远不知。 
<br>轻寒入洞户，明月满秋池。燕去鸿方至，年年是别离。
<br>
<br>
<br>
<br>&nbsp;&nbsp; 卷253_33 【野居池上看月】姚系 
<br>
<br>悠然云间月，复此照池塘。泫露苍茫湿，沉波澹滟光。 
<br>应门当未曙，歌吹满昭阳。远近徒伤目，清辉霭自长。
<br>
<br>
<br>
<br>&nbsp;&nbsp; 卷253_34 【庭柳】姚系 
<br>
<br>袅袅柳杨枝，当轩杂珮垂。交阴总共密，分条各自宜。 
<br>因依似永久，揽结更伤离。爱此阳春色，秋风莫遽吹。
<br>
<br>
<br>
<br>&nbsp;&nbsp; 卷253_35 【硖州旅舍奉怀苏州韦郎中（公频有尺书，颇积离乡之思）】令狐峘 
<br>
<br>儒服学从政，遂为尘事婴。衔命东复西，孰堪异乡情。 
<br>怀禄且怀恩，策名敢逃名。羡彼农亩人，白首亲友并。 
<br>江山入秋气，草木凋晚荣。方塘寒露凝，旅管凉飙生。 
<br>懿交守东吴，梦想闻颂声。云水方浩浩，离忧何平时。
<br>
<br>
<br>
<br>&nbsp;&nbsp; 卷253_36 【释奠日国学观礼闻雅颂】令狐峘 
<br>
<br>肃肃先师庙，依依胄子群。满庭陈旧礼，开户拜清芬。 
<br>万舞当华烛，箫韶入翠云。颂歌清晓听，雅吹度风闻。 
<br>澹泊调元气，中和美圣君。唯馀东鲁客，蹈舞向南熏。
<br>
<br>
<br>
<br>&nbsp;&nbsp; 卷253_37 【释奠日国学观礼闻雅颂】滕珦 
<br>
<br>太学时观礼，东方晓色分。威仪何棣棣，环珮又纷纷。 
<br>古乐从空尽，清歌几处闻。六和成远吹，九奏动行云。 
<br>圣上尊儒学，春秋奠茂勋。幸因陪齿列，聊以颂斯文。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
