<HTML>
<HEAD>
<TITLE>全唐诗 卷709-712 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷709-712</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷709-712</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6218"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷709-712')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷709-712]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷709_1 【西华】徐夤 
<br>
<br>五千仞有馀神秀，一一排云上泬。叠嶂出关分二陕， 
<br>残冈过水作中条。巨灵庙破生春草，毛女峰高入绛霄。 
<br>拜祝金天乞阴德，为民求主降神尧。
<br>
<br>
<br>&nbsp;&nbsp; 卷709_2 【岚似屏风】徐夤 
<br>
<br>岚似屏风草似茵，草边时脍锦花鳞。山中宰相陶弘景， 
<br>谷口耕夫郑子真。宦达到头思野逸，才多未必笑清贫。 
<br>君看东洛平泉宅，只有年年百卉春。
<br>
<br>
<br>
<br>&nbsp;&nbsp; 卷709_3 【忆潼关】徐夤 
<br>
<br>洞壑双扉入到初，似从深阱睹高墟。天开白日临军国， 
<br>山夹黄河护帝居。隋炀远游宜不反，奉春长策竟何如。 
<br>须知皇汉能扃鐍，延得年过四百馀。
<br>
<br>
<br>
<br>&nbsp;&nbsp; 卷709_4 【忆潼关早行】徐夤 
<br>
<br>行客起看仙掌月，落星斜照浊河泥。故山远处高飞雁， 
<br>去马鸣时先早鸡。关柳不知谁氏种，岳碑犹见圣君题。 
<br>刍荛十轴僮三尺，岂谓青云便有梯。
<br>
<br>
<br>
<br>&nbsp;&nbsp; 卷709_5 【鸿门（旧本作失题）】徐夤 
<br>
<br>耨月耕烟水国春，薄徒应笑作农人。皇王尚法三推礼， 
<br>白社宁忘四体勤。雨洒蓑衣芳草暗，鸟啼云树小村贫。 
<br>犹胜堕力求飧者，五斗低腰走世尘。
<br>
<br>
<br>
<br>&nbsp;&nbsp; 卷709_6 【忆长安行】徐夤 
<br>
<br>旧历关中忆废兴，僭奢须戒俭须凭。火光只是烧秦冢， 
<br>贼眼何曾视灞陵。钟鼓煎催人自急，侯王更换恨难胜。 
<br>不如坐钓清溪月，心共寒潭一片澄。
<br>
<br>
<br>
<br>&nbsp;&nbsp; 卷709_7 【忆长安上省年】徐夤 
<br>
<br>忽忆关中逐计车，历坊骑马信空虚。三秋病起见新雁， 
<br>八月夜长思旧居。宗伯帐前曾献赋，相君门下再投书。 
<br>如今说著犹堪泣，两宿都堂过岁除。
<br>
<br>
<br>
<br>&nbsp;&nbsp; 卷709_8 【长安述怀】徐夤 
<br>
<br>黄河冰合尚来游，知命知时肯躁求。词赋有名堪自负， 
<br>春风落第不曾羞。风尘色里凋双鬓，鼙鼓声中历几州。 
<br>十载公卿早言屈，何须课夏更冥搜。
<br>
<br>
<br>
<br>&nbsp;&nbsp; 卷709_9 【长安即事三首】徐夤 
<br>
<br>抛掷清溪旧钓钩，长安寒暑再环周。便随莺羽三春化， 
<br>只说蝉声一度愁。扫雪自怜窗纸照，上天宁愧海槎流。 
<br>明时则待金门诏，肯羡班超万户侯。
<br>
<br>无酒穷愁结自舒，饮河求满不求馀。身登霄汉平时第， 
<br>家得干戈定后书。富贵敢期苏季子，清贫方见马相如。 
<br>明时用即匡君去，不用何妨却钓鱼。
<br>
<br>拖紫腰金不要论，便堪归隐白云村。更无名籍强金榜， 
<br>岂有花枝胜杏园。绮席促时皆国器，羽觥飞处尽王孙。 
<br>高眠亦是前贤事，争报春闱莫大恩。
<br>
<br>
<br>
<br>&nbsp;&nbsp; 卷709_10 【东京次新安道中】徐夤 
<br>
<br>贼去兵来岁月长，野蒿空满坏墙匡。旋从古辙成深谷， 
<br>几见金舆过上阳。洛水送年催代谢，嵩山擎日拂穹苍。 
<br>殊时异世为儒者，不见文皇与武皇。
<br>
<br>
<br>
<br>&nbsp;&nbsp; 卷709_11 【山阴故事】徐夤 
<br>
<br>坦腹夫君不可逢，千年犹在播英风。红鹅化鹤青天远， 
<br>彩笔成龙绿水空。爱竹只应怜直节，书裙多是为奇童。 
<br>吹笙缑岭登山后，东注清流岂有穷。
<br>
<br>
<br>
<br>&nbsp;&nbsp; 卷709_12 【温陵即事】徐夤 
<br>
<br>早年师友教为文，卖却鱼舟网典坟。国有安危期日谏， 
<br>家无担石暂从军。非才岂合攀丹桂，多病犹堪伴白云。 
<br>争得千钟季孙粟，沧洲归与故人分。
<br>
<br>
<br>
<br>&nbsp;&nbsp; 卷709_13 【温陵残腊书怀寄崔尚书】徐夤 
<br>
<br>济川无楫拟何为，三杰还从汉祖推。心学庭槐空发火， 
<br>鬓同门柳即垂丝。中兴未遇先怀策，除夜相催也课诗。 
<br>江上年年接君子，一杯春酒一枰棋。
<br>
<br>
<br>
<br>&nbsp;&nbsp; 卷709_14 【义通里寓居即事】徐夤 
<br>
<br>家住寒梅翠岭东，长安时节咏途穷。牡丹窠小春馀雨， 
<br>杨柳丝疏夏足风。愁鬓已还年纪白，衰容宁藉酒杯红。 
<br>长卿甚有凌云作，谁与清吟绕帝宫。
<br>
<br>
<br>
<br>&nbsp;&nbsp; 卷709_15 【上阳宫词】徐夤 
<br>
<br>点点苔钱上玉墀，日斜空望六龙西。妆台尘暗青鸾掩， 
<br>宫树月明黄鸟啼。庭草可怜分雨露，君恩深恨隔云泥。 
<br>银蟾借与金波路，得入重轮伴羿妻。
<br>
<br>
<br>
<br>&nbsp;&nbsp; 卷709_16 【西寨寓居】徐夤 
<br>
<br>闲读南华对酒杯，醉携筇竹画苍苔。豪门有利人争去， 
<br>陋巷无权客不来。解报可能医病雀，重燃谁肯照寒灰。 
<br>严陵万古清风在，好棹东溪咏钓台。
<br>
<br>功智争驰淡薄空，犹怀忠信拟何从。鸱鸢啄腐疑雏凤， 
<br>神鬼欺贫笑伯龙。烈日不融双鬓雪，病身全仰竹枝筇。 
<br>崇侯入辅严陵退，堪忆啼猿万仞峰。
<br>
<br>
<br>
<br>&nbsp;&nbsp; 卷709_17 【题福州天王阁】徐夤 
<br>
<br>绝境宜栖独角仙，金张到此亦忘还。三门里面千层阁， 
<br>万井中心一朵山。江拗碧湾盘洞府，石排青壁护禅关。 
<br>有时海上看明月，辗出冰轮叠浪间。
<br>
<br>
<br>
<br>&nbsp;&nbsp; 卷709_18 【忆荐福寺南院】徐夤 
<br>
<br>忆昔长安落第春，佛宫南院独游频。灯前不动惟金像， 
<br>壁上曾题尽古人。鶗鴂声中双阙雨，牡丹花际六街尘。 
<br>啼猿溪上将归去，合问升平诣秉钧。
<br>
<br>
<br>
<br>&nbsp;&nbsp; 卷709_19 【塔院小屋，四壁皆是卿相题名，因成四韵】徐夤 
<br>
<br>雁塔搀空映九衢，每看华宇每踟蹰。题名尽是台衡迹， 
<br>满壁堪为宰辅图。鸾凤岂巢荆棘树，虬龙多蛰帝王都。 
<br>谁知远客思归梦，夜夜无船自过湖。
<br>
<br>
<br>
<br>&nbsp;&nbsp; 卷709_20 【题名琉璃院（今改名景祥院）】徐夤 
<br>
<br>一条溪绕翠岩隈，行脚僧言胜五台。农罢树阴黄犊卧， 
<br>斋时山下白衣来。松因往日门人种，路是前生长老开。 
<br>三卷贝多金粟语，可能长诵免轮回。
<br>
<br>
<br>
<br>&nbsp;&nbsp; 卷709_21 【寺中偶题】徐夤 
<br>
<br>听话金仙眉相毫，每来皆得解尘劳。鹤栖云路看方贵， 
<br>僧倚松门见始高。名利罢烧心内火，雪霜偏垢鬓边毛。 
<br>银蟾未出金乌在，更上层楼眺海涛。
<br>
<br>
<br>
<br>&nbsp;&nbsp; 卷709_22 【山寺寓居】徐夤 
<br>
<br>高卧东林最上方，水声山翠剔愁肠。白云送雨笼僧阁， 
<br>黄叶随风入客堂。终去四明成大道，暂从双鬓许秋霜。 
<br>披缁学佛应无分，鹤氅谈空亦不妨。
<br>
<br>
<br>
<br>&nbsp;&nbsp; 卷709_23 【寄僧寓题】徐夤 
<br>
<br>佛顶抄经忆惠休，众人皆谓我悠悠。浮生真个醉中梦， 
<br>闲事莫添身外愁。百岁付于花暗落，四时随却水奔流。 
<br>安眠静笑思何报，日夜焚修祝郡侯。
<br>
<br>
<br>
<br>&nbsp;&nbsp; 卷709_24 【游灵隐天竺二寺】徐夤 
<br>
<br>丹井冷泉虚易到，两山真界实难名。石和云雾莲华气， 
<br>月过楼台桂子清。腾踏回桥巡像设，罗穿曲洞出龙城。 
<br>更怜童子呼猿去，飒飒萧萧下树行。
<br>
<br>
<br>
<br>&nbsp;&nbsp; 卷709_25 【醉题邑宰南塘屋壁】徐夤 
<br>
<br>万古清淮照远天，黄河浊浪不相关。县留东道三千客， 
<br>宅锁南塘一片山。草色净经秋雨绿，烧痕寒入晓窗斑。 
<br>闽王美锦求贤制，未许陶公解印还。
<br>
<br>
<br>
<br>&nbsp;&nbsp; 卷709_26 【题泗洲塔】徐夤 
<br>
<br>十年前事已悠哉，旋被钟声早暮催。明月似师生又没， 
<br>白云如客去还来。烟笼瑞阁僧经静，风打虚窗佛幌开。 
<br>惟有南边山色在，重重依旧上高台。
<br>
<br>
<br>
<br>&nbsp;&nbsp; 卷709_27 【东归题屋壁】徐夤 
<br>
<br>尘埃归去五湖东，还是衡门一亩宫。旧业旋从征赋失， 
<br>故人多逐乱离空。因悲尽室如悬罄，却拟携家学转蓬。 
<br>见说武王天上梦，无情曾与傅岩通。
<br>
<br>
<br>
<br>&nbsp;&nbsp; 卷709_28 【寓题】徐夤 
<br>
<br>酒壶棋局似闲人，竹笏蓝衫老此身。托客买书重得卷， 
<br>爱山移宅近为邻。鸣蛩阁上风吹病，落叶庭中月照贫。 
<br>见说天池波浪阔，也应涓滴溅穷鳞。
<br>
<br>
<br>
<br>&nbsp;&nbsp; 卷709_29 【偶题】徐夤 
<br>
<br>闲补亡书见废兴，偶然前古也填膺。秦宫犹自拜张禄， 
<br>楚幕不知留范增。大道岂全关历数，雄图强半属贤能。 
<br>燕台财力知多少，谁筑黄金到九层。
<br>
<br>
<br>
<br>&nbsp;&nbsp; 卷709_30 【寓题述怀】徐夤 
<br>
<br>大道真风早晚还，妖讹成俗污乾坤。宣尼既没苏张起， 
<br>凤鸟不来鸡雀喧。刍少可能供骥子，草多谁复访兰荪。 
<br>尧廷忘却征元凯，天阙重关十二门。
<br>
<br>
<br>
<br>&nbsp;&nbsp; 卷709_31 【将入城灵口道中作】徐夤 
<br>
<br>路上长安惟咫尺，灞陵西望接秦源。依稀日下分天阙， 
<br>隐映云边是国门。锦袖臂鹰河北客，青桑鸣雉渭南村。 
<br>高风九万程途近，与报沧洲欲化鲲。
<br>
<br>
<br>
<br>&nbsp;&nbsp; 卷709_32 【新屋】徐夤 
<br>
<br>耳顺何为土木勤，叔孙墙屋有前闻。纵然一世如红叶， 
<br>犹得十年吟白云。性逸且图称野客，才难非敢傲明君。 
<br>清甜数尺沙泉井，平与邻家昼夜分。
<br>
<br>
<br>
<br>&nbsp;&nbsp; 卷709_33 【新葺茆堂】徐夤 
<br>
<br>剪竹诛茆就水滨，静中还得保天真。只闻神鬼害盈满， 
<br>不见古今争贱贫。树影便为廊庑屋，草香权当绮罗茵。 
<br>阶前一片泓澄水，借与汀禽活紫鳞。
<br>
<br>耨水耕山息故林，壮图嘉话负前心。素丝鬓上分愁色， 
<br>络纬床头和苦吟。笔研不才当付火，方书多诳罢烧金。 
<br>同年二十八君子，游楚游秦断好音。
<br>
<br>
<br>
<br>&nbsp;&nbsp; 卷709_34 【茆亭】徐夤 
<br>
<br>鸳瓦虹梁计已疏，织茅编竹称贫居。剪平恰似山僧笠， 
<br>扫静真同道者庐。秋晚卷帘看过雁，月明凭槛数跳鱼。 
<br>重门公子应相笑，四壁风霜老读书。
<br>
<br>
<br>
<br>&nbsp;&nbsp; 卷709_35 【客厅】徐夤 
<br>
<br>移却松筠致客堂，净泥环堵贮荷香。衡茅只要免风雨， 
<br>藻棁不须高栋梁。丰蔀仲尼明演易，作歌五子恨雕墙。 
<br>燕台汉阁王侯事，青史千年播耿光。
<br>
<br>
<br>
<br>&nbsp;&nbsp; 卷709_36 【咏写真】徐夤 
<br>
<br>写得衰容似十全，闲开僧舍静时悬。瘦于南国从军日， 
<br>老却东堂射策年。潭底看身宁有异，镜中引影更无偏。 
<br>借将前辈真仪比，未愧金銮李谪仙。
<br>
<br>
<br>
<br>&nbsp;&nbsp; 卷709_37 【放榜日】徐夤 
<br>
<br>喧喧车马欲朝天，人探东堂榜已悬。万里便随金鸑鷟， 
<br>三台仍借玉连钱。花浮酒影彤霞烂，日照衫光瑞色鲜。 
<br>十二街前楼阁上，卷帘谁不看神仙。
<br>
<br>
<br>
<br>&nbsp;&nbsp; 卷709_38 【曲江宴日呈诸同年】徐夤 
<br>
<br>鹪鹩惊与凤凰同，忽向中兴遇至公。金榜连名升碧落， 
<br>紫花封敕出琼宫。天知惜日迟迟暮，春为催花旋旋红。 
<br>好是慈恩题了望，白云飞尽塔连空。
<br>
<br>
<br>
<br>&nbsp;&nbsp; 卷709_39 【渤海宾贡高元固先辈闽中相访云本国人…屏障因而有赠】徐夤 
<br>
<br>折桂何年下月中，闽山来问我雕虫。肯销金翠书屏上， 
<br>谁把刍荛过日东。郯子昔时遭孔圣，繇余往代讽秦宫。 
<br>嗟嗟大国金门士，几个人能振素风。
<br>
<br>
<br>
<br>&nbsp;&nbsp; 卷709_40 【偶吟】徐夤 
<br>
<br>千卷长书万首诗，朝蒸藜藿暮烹葵。清时名立难皆我， 
<br>晚岁途穷亦问谁。碧岸钓归惟独笑，青山耕遍亦何为。 
<br>寻常抖擞怀中策，可便降他两鬓丝。
<br>
<br>
<br>
<br>&nbsp;&nbsp; 卷709_41 【赠表弟黄校书辂（昔居临溪今居近市入市五里）】徐夤 
<br>
<br>产破身穷为学儒，我家诸表爱诗书。严陵虽说临溪隐， 
<br>晏子还闻近市居。佳句丽偷红菡萏，吟窗冷落白蟾蜍。 
<br>闲来共话无生理，今古悠悠事总虚。
<br>
<br>
<br>
<br>&nbsp;&nbsp; 卷709_42 【辇下赠屯田何员外】徐夤 
<br>
<br>封章频得帝咨嗟，报国唯将直破邪。身到西山书几达， 
<br>官登南省鬓初华。厨非寒食还无火，菊待重阳拟泛茶。 
<br>内翰好才兼好古，秋来应数到君家。
<br>
<br>
<br>
<br>&nbsp;&nbsp; 卷709_43 【赠月君】徐夤 
<br>
<br>出水莲花比性灵，三生尘梦一时醒。神传尊胜陀罗咒， 
<br>佛授金刚般若经。懿德好书添女诫，素容堪画上银屏。 
<br>鸣梭轧轧纤纤手，窗户流光织女星。
<br>
<br>
<br>
<br>&nbsp;&nbsp; 卷709_44 【赠垂光同年】徐夤 
<br>
<br>丹桂攀来十七春，如今始见茜袍新。须知红杏园中客， 
<br>终作金銮殿里臣。逸少家风惟笔札，玄成世业是陶钧。 
<br>他时黄阁朝元处，莫忘同年射策人。
<br>
<br>
<br>
<br>&nbsp;&nbsp; 卷709_45 【赠杨著】徐夤 
<br>
<br>藻丽荧煌冠士林，白华荣养有曾参。十年去里荆门改， 
<br>八岁能诗相座吟。李广不侯身渐老，子山操赋恨何深。 
<br>钓鱼台上频相访，共说长安泪满襟。
<br>
<br>
<br>
<br>&nbsp;&nbsp; 卷709_46 【赠黄校书先辈璞闲居】徐夤 
<br>
<br>驭得骊龙第四珠，退依僧寺卜贫居。青山入眼不干禄， 
<br>白发满头犹著书。东涧野香添碧沼，南园夜雨长秋蔬。 
<br>月明扫石吟诗坐，讳却全无儋石储。
<br>
<br>
<br>
<br>&nbsp;&nbsp; 卷709_47 【尚书荣拜恩命夤疾中辄课恶诗二首以申攀赞】徐夤 
<br>
<br>明公家凿凤凰池，弱冠封侯四海推。富贵有期天授早， 
<br>关河多难敕来迟。昴星人杰当王佐，黄石仙翁识帝师。 
<br>昨日诏书犹漏缺，未言商也最能诗。
<br>
<br>东郊迎入紫泥封，此日天仙下九重。三五月明临阚泽， 
<br>百千人众看王恭。旗傍绿树遥分影，马蹋浮云不见踪。 
<br>借问乘轺何处客，相庭雄幕卷芙蓉。
<br>
<br>
<br>
<br>&nbsp;&nbsp; 卷709_48 【府主仆射王抟生日（昭宗光化三年己未八月献）】徐夤 
<br>
<br>熊罴先兆庆垂休，天地氤氲瑞气浮。李树影笼周柱史， 
<br>昴星光照汉酂侯。数钟龟鹤千年算，律正乾坤八月秋。 
<br>勋业定应归鼎鼐，生灵岂独化东瓯。
<br>
<br>
<br>
<br>&nbsp;&nbsp; 卷709_49 【献内翰杨侍郎】徐夤 
<br>
<br>窗开青琐见瑶台，冷拂星辰逼上台。丹凤诏成中使取， 
<br>白龙香近圣君来。欲言温署三缄口，闲赋宫词八斗才。 
<br>莫拟吟云避荣贵，庙堂玉铉待盐梅。
<br>
<br>
<br>
<br>&nbsp;&nbsp; 卷709_50 【送刘常侍】徐夤 
<br>
<br>怀君何计更留连，忍送文星上碧天。杜预注通三十卷， 
<br>汉皇枝绍几千年。言端信义如明月，笔下篇章似涌泉。 
<br>他日有书随雁足，东溪无令访渔船。
<br>
<br>
<br>
<br>&nbsp;&nbsp; 卷709_51 【送卢拾遗归华山】徐夤 
<br>
<br>紫殿谏多防佞口，清秋假满别明君。惟忧急诏归青琐， 
<br>不得经时卧白云。千载茯苓携鹤劚，一峰仙掌与僧分。 
<br>门前旧客期相荐，犹望飞书及主文。
<br>
<br>
<br>
<br>&nbsp;&nbsp; 卷709_52 【春末送陈先辈之清源】徐夤 
<br>
<br>贫中惟是长年华，每羡君行自叹嗟。归日捧持明月宝， 
<br>去时期刻刺桐花。春风避酒多游寺，晓骑听鸡早入衙。 
<br>千乘侯王若相问，飞书与报白云家。
<br>
<br>
<br>
<br>&nbsp;&nbsp; 卷709_53 【上卢三拾遗以言见黜】徐夤 
<br>
<br>骨鲠如君道尚存，近来人事不须论。疾危必厌神明药， 
<br>心惑多嫌正直言。冷眼静看真好笑，倾怀与说却为冤。 
<br>因思周庙当时诫，金口三缄示后昆。
<br>
<br>
<br>
<br>&nbsp;&nbsp; 卷709_54 【送王校书往清源】徐夤 
<br>
<br>南国贤侯待德风，长途仍借九花骢。清歌早贯骊龙颔， 
<br>丹桂曾攀玉兔宫。杨柳堤边梅雨熟，鹧鸪声里麦田空。 
<br>吟诗台上如相问，与说蟠溪直钓翁。
<br>
<br>
<br>
<br>&nbsp;&nbsp; 卷709_55 【岳州端午日送人游郴连】徐夤 
<br>
<br>五月巴陵值积阴，送君千里客于郴。北风吹雨黄梅落， 
<br>西日过湖青草深。竞渡岸傍人挂锦，采芳城上女遗簪。 
<br>九嶷云阔苍梧暗，与说重华旧德音。
<br>
<br>
<br>
<br>&nbsp;&nbsp; 卷709_56 【贺清源太保王延彬】徐夤 
<br>
<br>蕊珠宫里谪神仙，八载温陵万户闲。心地阔于云梦泽， 
<br>官资高却太行山。姜牙兆寄熊罴内，陶侃文成掌握间。 
<br>应笑清溪旧门吏，年年扶病掩柴关。
<br>
<br>武荣江畔荫祥云，宠拜天人庆郡人。五色鹤绫花上敕， 
<br>九霄龙尾道边臣。英雄达处谁言命，富贵来时自逼身。 
<br>更待春风飞吉语，紫泥分付与陶钧。
<br>
<br>
<br>
<br>&nbsp;&nbsp; 卷709_57 【病中春日即事寄主人尚书二首】徐夤 
<br>
<br>身比秋荷觉渐枯，致君经国堕前图。层冰照日犹能暖， 
<br>病骨逢春却未苏。镜里白须撏又长，枝头黄鸟静还呼。 
<br>庾楼恩化通神圣，何计能教掷得卢。
<br>
<br>风拍衰肌久未蠲，破窗频见月团圆。更无旧日同人问， 
<br>只有多情太守怜。腊内送将三折股，岁阴分与五铢钱。 
<br>玄穹若假年龄在，愿捧铜盘为国贤。
<br>
<br>
<br>
<br>&nbsp;&nbsp; 卷709_58 【寄华山司空侍郎二首】徐夤 
<br>
<br>金阙争权竞献功，独逃征诏卧三峰。鸡群未必容于鹤， 
<br>蛛网何繇捕得龙。清论尽应书国史，静筹皆可息边烽。 
<br>风霜落满千林木，不近青青涧底松。
<br>
<br>非云非鹤不从容，谁敢轻量傲世踪。紫殿几征王佐业， 
<br>青山未拆诏书封。闲吟每待秋空月，早起长先野寺钟。 
<br>前古负材多为国，满怀经济欲何从。
<br>
<br>
<br>
<br>&nbsp;&nbsp; 卷709_59 【寄卢端公同年仁炯，时迁都洛阳，新立幼主】徐夤 
<br>
<br>上阳宫阙翠华归，百辟伤心序汉仪。昆岳有炎琼玉碎， 
<br>洛川无竹凤凰饥。须簪白笔匡明主，莫许黄tU博少师。 
<br>惆怅宸居远于日，长吁空摘鬓边丝。
<br>
<br>
<br>
<br>&nbsp;&nbsp; 卷709_60 【寄天台陈希畋】徐夤 
<br>
<br>阴山冰冻尝迎夏，蛰户云雷只待春。吕望岂嫌垂钓老， 
<br>西施不恨浣纱贫。坐为羽猎车中相，飞作君王掌上身。 
<br>拍手相思惟大笑，我曹宁比等闲人。
<br>
<br>
<br>
<br>&nbsp;&nbsp; 卷709_61 【寄两浙罗书记】徐夤 
<br>
<br>进即湮沈退却升，钱塘风月过金陵。鸿才入贡无人换， 
<br>白首从军有诏征。博簿集成时辈骂，谗书编就薄徒憎。 
<br>怜君道在名长在，不到慈恩最上层。
<br>
<br>
<br>
<br>&nbsp;&nbsp; 卷709_62 【邑宰相访，翼日有寄】徐夤 
<br>
<br>渊明深念郄诜贫，踏破莓苔看甑尘。碧沼共攀红菡萏， 
<br>金鞍不卸紫麒麟。残阳妒害催归客，薄酒甘尝罚主人。 
<br>夜半梦醒追复想，欲长攀接有何因。
<br>
<br>
<br>
<br>&nbsp;&nbsp; 卷709_63 【白酒两瓶送崔侍御】徐夤 
<br>
<br>雪化霜融好泼醅，满壶冰冻向春开。求从白石洞中得， 
<br>携向百花岩畔来。几夕露珠寒贝齿，一泓银水冷琼杯。 
<br>湖边送与崔夫子，谁见嵇山尽日颓。
<br>
<br>
<br>
<br>&nbsp;&nbsp; 卷709_64 【依韵酬常循州】徐夤 
<br>
<br>早年花县拜潘郎，寻忝飞鸣出桂堂。日走登天长似箭， 
<br>人同红树岂经霜。帆分南浦知离别，驾在东州更可伤。 
<br>公论一麾将塞诏，且随征令过潇湘。
<br>
<br>
<br>
<br>&nbsp;&nbsp; 卷709_65 【谢主人惠绿酒白鱼】徐夤 
<br>
<br>早起雀声送喜频，白鱼芳酒寄来珍。馨香乍揭春风瓮， 
<br>拨剌初辞夜雨津。樽阔最宜澄桂液，网疏殊未损霜鳞。 
<br>不曾垂钓兼亲酝，堪愧金台醉饱身。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷710_1 【蜀】徐夤 
<br>
<br>虽倚关张敌万夫，岂胜恩信作良图。能均汉祚三分业， 
<br>不负荆州六尺孤。绿水有鱼贤已得，青桑如盖瑞先符。 
<br>君王幸是中山后，建国如何号蜀都。
<br>
<br>
<br>&nbsp;&nbsp; 卷710_2 【魏】徐夤 
<br>
<br>伐罪书勋令不常，争教为帝与为王。十年小怨诛桓邵， 
<br>一檄深雠怨孔璋。在井蛰龙如屈伏，食槽骄马忽腾骧。 
<br>奸雄事过分明见，英识空怀许子将。
<br>
<br>
<br>
<br>&nbsp;&nbsp; 卷710_3 【吴】徐夤 
<br>
<br>一主参差六十年，父兄犹庆授孙权。不迎曹操真长策， 
<br>终谢张昭见硕贤。建业龙盘虽可贵，武昌鱼味亦何偏。 
<br>秦嬴谩作东游计，紫气黄旗岂偶然。
<br>
<br>
<br>
<br>&nbsp;&nbsp; 卷710_4 【两晋】徐夤 
<br>
<br>三世深谋启帝基，可怜孀妇与孤儿。罪归成济皇天恨， 
<br>戈犯明君万古悲。巴蜀削平轻似纸，勾吴吞却美如饴。 
<br>谁知高鼻能知数，竞向中原簸战旗。
<br>
<br>
<br>
<br>&nbsp;&nbsp; 卷710_5 【宋二首】徐夤 
<br>
<br>天爵休将儋石论，一身恭俭万邦尊。赌将金带惊寰海， 
<br>留得耕衣诫子孙。缔构不应饶汉祖，奸雄何足数王敦。 
<br>草中求活非吾事，岂啻横身向庙门。
<br>
<br>百万人甘一掷输，玄穹惟与道相符。岂知紫殿新天子， 
<br>只是丹徒旧啬夫。五色龙章身早见，六终鸿业数难逾。 
<br>三年未得分明梦，却为兰陵起霸图。
<br>
<br>
<br>
<br>&nbsp;&nbsp; 卷710_6 【陈】徐夤 
<br>
<br>三惑昏昏中紫宸，万机抛却醉临春。书中不礼隋文帝， 
<br>井底常携张贵嫔。玉树歌声移入哭，金陵天子化为臣。 
<br>兵戈半渡前江水，狎客犹闻争酒巡。
<br>
<br>
<br>
<br>&nbsp;&nbsp; 卷710_7 【读史】徐夤 
<br>
<br>亚父凄凉别楚营，天留三杰翼龙争。高才无主不能用， 
<br>直道有时方始平。喜愠子文何颖悟，卷藏蘧瑗甚分明。 
<br>须知饮啄繇天命，休问黄河早晚清。
<br>
<br>
<br>
<br>&nbsp;&nbsp; 卷710_8 【汉宫新宠】徐夤 
<br>
<br>位在嫔妃最上头，笑他长信女悲秋。日中月满可能久， 
<br>花落色衰殊未忧。公主镜中争翠羽，君王袖底夺金钩。 
<br>妾家兄弟知多少，恰要同时拜列侯。
<br>
<br>
<br>
<br>&nbsp;&nbsp; 卷710_9 【开元即事】徐夤 
<br>
<br>曲江真宰国中讹，寻奏渔阳忽荷戈。堂上有兵天不用， 
<br>幄中无策印空多。尘惊骑透潼关锁，云护龙游渭水波。 
<br>未必蛾眉能破国，千秋休恨马嵬坡。
<br>
<br>
<br>
<br>&nbsp;&nbsp; 卷710_10 【李翰林】徐夤 
<br>
<br>谪下三清列八仙，获调羹鼎侍龙颜。吟开锁闼窥天近， 
<br>醉卧金銮待诏闲。旧隐不归刘备国，旅魂长寄谢公山。 
<br>遗编往简应飞去，散入祥云瑞日间。
<br>
<br>
<br>
<br>&nbsp;&nbsp; 卷710_11 【闻长安庚子岁事】徐夤 
<br>
<br>羽檄交驰触冕旒，函关飞入铁兜鍪。皇王去国未为恨， 
<br>寰海失君方是忧。五色大云凝蜀郡，几般妖气扑神州。 
<br>唐尧纵禅乾坤位，不是重华莫谩求。
<br>
<br>
<br>
<br>&nbsp;&nbsp; 卷710_12 【公子行】徐夤 
<br>
<br>十五辕门学控弦，六街骑马去如烟。金多倍著牡丹价， 
<br>发白未知章甫贤。有耳不闻经国事，拜官方买谢恩笺。 
<br>相如谩说凌云赋，四壁何曾有一钱。
<br>
<br>
<br>
<br>&nbsp;&nbsp; 卷710_13 【依韵赠严司直】徐夤 
<br>
<br>曾转双蓬到玉京，宣尼恩奏乐卿名。歌残白石扣牛角， 
<br>赋换黄金爱马卿。沧海二隅身渐老，太行千叠路难行。 
<br>夫君才大官何小，堪恨人间事不平。
<br>
<br>
<br>
<br>&nbsp;&nbsp; 卷710_14 【伤前翰林杨左丞】徐夤 
<br>
<br>飞上鳌头侍玉皇，三台遗耀换馀光。人间搦管穷苍颉， 
<br>地上修文待卜商。真魄肯随金石化，真风留伴蕙兰香。 
<br>皇天未启升平运，不使伊皋相禹汤。
<br>
<br>
<br>
<br>&nbsp;&nbsp; 卷710_15 【日月无情】徐夤 
<br>
<br>日月无情也有情，朝升夕没照均平。虽催前代英雄死， 
<br>还促后来贤圣生。三尺灵乌金借耀，一轮飞镜水饶清。 
<br>凭谁筑断东溟路，龙影蝉光免运行。
<br>
<br>
<br>
<br>&nbsp;&nbsp; 卷710_16 【新月】徐夤 
<br>
<br>云际婵娟出又藏，美人肠断拜金方。姮娥一只眉先扫， 
<br>织女三分镜未光。珠箔寄钩悬杳霭，白龙遗爪印穹苍。 
<br>更期十五圆明夜，与破阴霾照八荒。
<br>
<br>
<br>
<br>&nbsp;&nbsp; 卷710_17 【和尚书咏烟】徐夤 
<br>
<br>无根无蒂结还融，曾触岚光彻底空。不散几知离毕雨， 
<br>欲飞须待落花风。玲珑薄展蛟绡片，幂历轻含凤竹丛。 
<br>琼什捧来思旧隐，扑窗穿户晓溟濛。
<br>
<br>
<br>
<br>&nbsp;&nbsp; 卷710_18 【宫莺】徐夤 
<br>
<br>领得春光在帝家，早从深谷出烟霞。闲栖仙禁日边柳， 
<br>饥啄御园天上花。睍睆只宜陪阁凤，间关多是问宫娃。 
<br>可怜鹦鹉矜言语，长闭雕笼岁月赊。
<br>
<br>
<br>
<br>&nbsp;&nbsp; 卷710_19 【鬓发】徐夤 
<br>
<br>鬓添华发数茎新，罗雀门前绝故人。减食为缘疏五味， 
<br>不眠非是守庚申。深园竹绿齐抽笋，古木蛇青自脱鳞。 
<br>天地有炉长铸物，浊泥遗块待陶钧。
<br>
<br>
<br>
<br>&nbsp;&nbsp; 卷710_20 【春入鲤湖】徐夤 
<br>
<br>到来峭壁白云齐，载酒春游渡九溪。铁嶂有楼霾欲堕， 
<br>石门无锁路还迷。湖头鲤去轰雷在，树杪猿啼落日低。 
<br>回首浮生真幻梦，何如斯地傍幽栖。
<br>
<br>
<br>
<br>&nbsp;&nbsp; 卷710_21 【双鹭】徐夤 
<br>
<br>双鹭雕笼昨夜开，月明飞出立庭隈。但教绿水池塘在， 
<br>自有碧天鸿雁来。清韵叫霜归岛树，素翎遗雪落渔台。 
<br>何人为我追寻得，重劝溪翁酒一杯。
<br>
<br>
<br>
<br>&nbsp;&nbsp; 卷710_22 【鹧鸪】徐夤 
<br>
<br>绣仆梅兼羽翼全，楚鸡非瑞莫争先。啼归明月落边树， 
<br>飞入百花深处烟。避烧几曾遗远岫，引雏时见饮晴川。 
<br>荔枝初熟无人际，啄破红苞坠野田。
<br>
<br>
<br>
<br>&nbsp;&nbsp; 卷710_23 【鹰】徐夤 
<br>
<br>害物伤生性岂驯，且宜笼罩待知人。惟擒燕雀啖腥血， 
<br>却笑鸾皇啄翠筠。狡兔穴多非尔识，鸣鸠脰短罚君身。 
<br>豪门不读诗书者，走马平原放玩频。
<br>
<br>
<br>
<br>&nbsp;&nbsp; 卷710_24 【蝴蝶二首】徐夤 
<br>
<br>缥缈青虫脱壳微，不堪烟重雨霏霏。一枝秾艳留教住， 
<br>几处春风借与飞。防患每忧鸡雀口，怜香偏绕绮罗衣。 
<br>无情岂解关魂梦，莫信庄周说是非。
<br>
<br>拂绿穿红丽日长，一生心事住春光。最嫌神女来行雨， 
<br>爱伴西施去采香。风定只应攒蕊粉，夜寒长是宿花房。 
<br>鸣蝉性分殊迂阔，空解三秋噪夕阳。
<br>
<br>
<br>
<br>&nbsp;&nbsp; 卷710_25 【郡侯坐上观琉璃瓶中游鱼】徐夤 
<br>
<br>宝器一泓银汉水，锦鳞才动即先知。似涵明月波宁隔， 
<br>欲上轻冰律未移。薄雾罩来分咫尺，碧绡笼处较毫厘。 
<br>文翁未得沈香饵，拟置金盘召左慈。
<br>
<br>
<br>
<br>&nbsp;&nbsp; 卷710_26 【剪刀】徐夤 
<br>
<br>宝持多用绣为囊，双日交加两鬓霜。金匣掠平花翡翠， 
<br>绿窗裁破锦鸳鸯。初栽连理枝犹短，误绾同心带不长。 
<br>欲制缊袍先把看，质非纨绮愧铦铓。
<br>
<br>
<br>
<br>&nbsp;&nbsp; 卷710_27 【纸被】徐夤 
<br>
<br>文采鸳鸯罢合欢，细柔轻缀好鱼笺。一床明月盖归梦， 
<br>数尺白云笼冷眠。披对劲风温胜酒，拥听寒雨暖于绵。 
<br>赤眉豪客见皆笑，却问儒生直几钱。
<br>
<br>
<br>
<br>&nbsp;&nbsp; 卷710_28 【纸帐】徐夤 
<br>
<br>几笑文园四壁空，避寒深入剡藤中。误悬谢守澄江练， 
<br>自宿嫦娥白兔宫。几叠玉山开洞壑，半岩春雾结房栊。 
<br>针罗截锦饶君侈，争及蒙茸暖避风。
<br>
<br>
<br>
<br>&nbsp;&nbsp; 卷710_29 【贡馀秘色茶盏】徐夤 
<br>
<br>捩翠融青瑞色新，陶成先得贡吾君。功剜明月染春水， 
<br>轻旋薄冰盛绿云。古镜破苔当席上，嫩荷涵露别江濆。 
<br>中山竹叶醅初发，多病那堪中十分。
<br>
<br>
<br>
<br>&nbsp;&nbsp; 卷710_30 【笋鞭】徐夤 
<br>
<br>筇竹岩边剔翠苔，锦江波冷洗琼瑰。累累节转苍龙骨， 
<br>寸寸珠联巨蚌胎。须向广场驱驵骏，莫从闲处挞驽骀。 
<br>宁同晋帝环营日，抛赚中途后骑来。
<br>
<br>
<br>
<br>&nbsp;&nbsp; 卷710_31 【咏帘】徐夤 
<br>
<br>素节轻盈珠影匀，何人巧思间成文。闲垂别殿风应度， 
<br>半掩行宫麝欲薰。绣户远笼寒焰重，玉楼高挂曙光分。 
<br>无情几恨黄昏月，才到如钩便堕云。
<br>
<br>
<br>
<br>&nbsp;&nbsp; 卷710_32 【咏灯】徐夤 
<br>
<br>分影由来恨不同，绿窗孤馆两何穷。荧煌短焰长疑暗， 
<br>零落残花旋委空。几处隔帘愁夜雨，谁家当户怯秋风。 
<br>莫言明灭无多事，曾比人生一世中。
<br>
<br>
<br>
<br>&nbsp;&nbsp; 卷710_33 【咏扇】徐夤 
<br>
<br>为发凉飙满玉堂，每亲襟袖便难忘。霜浓雪暗知何在， 
<br>道契时来忽自扬。曾伴一樽临小槛，几遮残日过回廊。 
<br>汉宫如有秋风起，谁信班姬泪数行。
<br>
<br>
<br>
<br>&nbsp;&nbsp; 卷710_34 【咏笔二首】徐夤 
<br>
<br>秦代将军欲建功，截龙搜兔助英雄。用多谁念毛皆拔， 
<br>抛却更嫌心不中。史氏只应归道直，江淹何独偶灵通。 
<br>班超握管不成事，投掷翻从万里戎。
<br>
<br>君子三归擅一名，秋毫虽细握非轻。军书羽檄教谁录， 
<br>帝命王言待我成。势健岂饶淝水阵，锋铦还学历山耕。 
<br>毛干时有何人润，尽把烧焚恨始平。
<br>
<br>
<br>
<br>&nbsp;&nbsp; 卷710_35 【咏钱】徐夤 
<br>
<br>多蓄多藏岂足论，有谁还议济王孙。能于祸处翻为福， 
<br>解向雠家买得恩。几怪邓通难免饿，须知夷甫不曾言。 
<br>朝争暮竞归何处，尽入权门与幸门。
<br>
<br>
<br>
<br>&nbsp;&nbsp; 卷710_36 【尚书筵中咏红手帕】徐夤 
<br>
<br>鹤绫三尺晓霞浓，送与东家二八容。罗带绣裙轻好系， 
<br>藕丝红缕细初缝。别来拭泪遮桃脸，行去包香坠粉胸。 
<br>无事把将缠皓腕，为君池上折芙蓉。
<br>
<br>
<br>
<br>&nbsp;&nbsp; 卷710_37 【尚书新造花笺】徐夤 
<br>
<br>浓染红桃二月花，只宜神笔纵龙蛇。浅澄秋水看云母， 
<br>碎擘轻苔间粉霞。写赋好追陈后宠，题诗堪送窦滔家。 
<br>使君即入金銮殿，夜直无非草白麻。
<br>
<br>
<br>
<br>&nbsp;&nbsp; 卷710_38 【钓车】徐夤 
<br>
<br>荻湾渔客巧妆成，硾铸银星一点轻。抛过碧江鸂鶒岸， 
<br>轧残金井辘轳声。轴磨騂角冰光滑，轮卷春丝水面平。 
<br>把向严滩寻辙迹，渔台基在辗难倾。
<br>
<br>
<br>
<br>&nbsp;&nbsp; 卷710_39 【柳】徐夤 
<br>
<br>漠漠金条引线微，年年先翠报春归。解笼飞霭延芳景， 
<br>不逐乱花飘夕晖。啼鸟噪蝉堪怅望，舞烟摇水自因依。 
<br>五株名显陶家后，见说辞荣种者稀。
<br>
<br>
<br>
<br>&nbsp;&nbsp; 卷710_40 【愁】徐夤 
<br>
<br>夜长偏觉漏声迟，往往随歌惨翠眉。黄叶落催砧杵日， 
<br>子规啼破梦魂时。明妃去泣千行泪，蔡琰归梳两鬓丝。 
<br>四皓入山招不得，无家归客最堪欺。
<br>
<br>
<br>
<br>&nbsp;&nbsp; 卷710_41 【草】徐夤 
<br>
<br>废苑荒阶伴绿苔，恩疏长信恨难开。姑苏麋鹿食思食， 
<br>楚泽王孙来不来。色嫩似将蓝汁染，叶齐如把剪刀裁。 
<br>燕昭没后多卿士，千载流芳郭隗台。
<br>
<br>
<br>
<br>&nbsp;&nbsp; 卷710_42 【萤】徐夤 
<br>
<br>月坠西楼夜影空，透帘穿幕达房栊。流光堪在珠玑列， 
<br>为火不生榆柳中。一一照通黄卷字，轻轻化出绿芜丛。 
<br>欲知应候何时节，六月初迎大暑风。
<br>
<br>
<br>
<br>&nbsp;&nbsp; 卷710_43 【水】徐夤 
<br>
<br>火性何如水性柔，西来东出几时休。莫言通海能通汉， 
<br>虽解浮舟也覆舟。湘浦暮沈尧女怨，汾河秋泛汉皇愁。 
<br>洪波激湍归何处，二月桃花满眼流。
<br>
<br>
<br>
<br>&nbsp;&nbsp; 卷710_44 【苔】徐夤 
<br>
<br>印留麋鹿野禽踪，岩壁渔矶几处逢。金谷晓凝花影重， 
<br>章华春映柳阴浓。石桥羽客遗前迹，陈阁才人没旧容。 
<br>归去扫除阶砌下，藓痕残绿一重重。
<br>
<br>
<br>
<br>&nbsp;&nbsp; 卷710_45 【晓】徐夤 
<br>
<br>水尽铜龙滴渐微，景阳钟动梦魂飞。潼关鸡唱促归骑， 
<br>金殿烛残求御衣。窗下寒机犹自织，梁间栖燕欲双飞。 
<br>羲和晴耸扶桑辔，借与寰瀛看早晖。
<br>
<br>
<br>
<br>&nbsp;&nbsp; 卷710_46 【别】徐夤 
<br>
<br>酒尽歌终问后期，泛萍浮梗不胜悲。东门匹马夜归处， 
<br>南浦片帆飞去时。赋罢江淹吟更苦，诗成苏武思何迟。 
<br>可怜范陆分襟后，空折梅花寄所思。
<br>
<br>
<br>
<br>&nbsp;&nbsp; 卷710_47 【夜】徐夤 
<br>
<br>日坠虞渊烛影开，沈沈烟雾压浮埃。剡川雪满子猷去， 
<br>汉殿月生王母来。檐挂蛛丝应渐织，风吹萤火不成灰。 
<br>愁人莫道何时旦，自有钟鸣漏滴催。
<br>
<br>
<br>
<br>&nbsp;&nbsp; 卷710_48 【雨】徐夤 
<br>
<br>引电随龙密又轻，酒杯闲噀得嘉名。千山草木如云暗， 
<br>陆地波澜接海平。洒竹几添春睡重，滴檐偏遣夜愁生。 
<br>阴妖冷孽成何怪，敢蔽高天日月明。
<br>
<br>
<br>
<br>&nbsp;&nbsp; 卷710_49 【萍】徐夤 
<br>
<br>为实随流瑞色新，泛风萦草护游鳞。密行碧水澄涵月， 
<br>涩滞轻桡去采蘋。比物何名腰下剑，无根堪并镜中身。 
<br>平湖春渚知何限，拨破闲投独茧纶。
<br>
<br>
<br>
<br>&nbsp;&nbsp; 卷710_50 【恨】徐夤 
<br>
<br>事与时违不自由，如烧如刺寸心头。乌江项籍忍归去， 
<br>雁塞李陵长系留。燕国飞霜将破夏，汉宫纨扇岂禁秋。 
<br>须知入骨难销处，莫比人间取次愁。
<br>
<br>
<br>
<br>&nbsp;&nbsp; 卷710_51 【鸿】徐夤 
<br>
<br>行如兄弟影连空，春去秋来燕不同。紫塞别当秋露白， 
<br>碧山飞入暮霞红。宣王德美周诗内，苏武书传汉苑中。 
<br>况解衔芦避弓箭，一声归唳楚天风。
<br>
<br>
<br>
<br>&nbsp;&nbsp; 卷710_52 【鹤】徐夤 
<br>
<br>阆苑瑶台岁月长，一归华表好增伤。新声乍警初零露， 
<br>折羽闲飞几片霜。要伴神仙归碧落，岂随龟雁住方塘。 
<br>三山顶上无人处，琼树堪巢不死乡。
<br>
<br>
<br>
<br>&nbsp;&nbsp; 卷710_53 【鹊】徐夤 
<br>
<br>神化难源瑞即开，雕陵毛羽出尘埃。香闺报喜行人至， 
<br>碧汉填河织女回。明月解随乌绕树，青铜宁愧雀为台。 
<br>琼枝翠叶庭前植，从待翩翩去又来。
<br>
<br>
<br>
<br>&nbsp;&nbsp; 卷710_54 【霜】徐夤 
<br>
<br>应节谁穷造化端，菊黄豺祭问应难。红窗透出鸳衾冷， 
<br>白草飞时雁塞寒。露结芝兰琼屑厚，日干葵藿粉痕残。 
<br>世间无比催摇落，松竹何人肯更看。
<br>
<br>
<br>
<br>&nbsp;&nbsp; 卷710_55 【风】徐夤 
<br>
<br>城上寒来思莫穷，土囊萍末两难同。飘成远浪江湖际， 
<br>吹起暮尘京洛中。飞雪萧条残腊节，落花狼藉古行宫。 
<br>春能和煦秋摇落，生杀还同造化功。
<br>
<br>
<br>
<br>&nbsp;&nbsp; 卷710_56 【帆】徐夤 
<br>
<br>岂劳孤棹送行舟，轻过天涯势未休。断岸晓看残月挂， 
<br>远湾寒背夕阳收。川平直可追飞箭，风健还能溯急流。 
<br>幸遇济川恩不浅，北溟东海更何愁。
<br>
<br>
<br>
<br>&nbsp;&nbsp; 卷710_57 【梦】徐夤 
<br>
<br>月落灯前闭北堂，神魂交入杳冥乡。文通毫管醒来异， 
<br>武帝蘅芜觉后香。傅说已征贤可辅，周公不见恨何长。 
<br>生松十八年方应，通塞人间岂合忙。
<br>
<br>
<br>
<br>&nbsp;&nbsp; 卷710_58 【东】徐夤 
<br>
<br>紫气天元出故关，大明先照九垓间。鳌山海上秦娥去， 
<br>鲈脍江边齐掾还。青帝郊坰平似砥，主人阶级峻如山。 
<br>蟠桃树在烟涛水，解冻风高未得攀。
<br>
<br>
<br>
<br>&nbsp;&nbsp; 卷710_59 【西】徐夤 
<br>
<br>密云郊外已回秋，日下崦嵫景懒收。秦帝城高坚似铁， 
<br>李斯书上曲如钩。宁惟东岳凌天秀，更有长庚瞰曙流。 
<br>见说山傍偏出将，犬戎降尽复何愁。
<br>
<br>
<br>
<br>&nbsp;&nbsp; 卷710_60 【南】徐夤 
<br>
<br>罩罩嘉鱼忆此方，送君前浦恨难量。火山远照苍梧郡， 
<br>铜柱高标碧海乡。陆贾几时来越岛，三闾何日濯沧浪。 
<br>钟仪冠带归心阻，蝴蝶飞园万草芳。
<br>
<br>
<br>
<br>&nbsp;&nbsp; 卷710_61 【北】徐夤 
<br>
<br>雪满湖天日影微，李君降虏失良时。穷溟驾浪鹍鹏化， 
<br>极海寄书鸿雁迟。□□□来犹未启，残兵奔去杳难追。 
<br>可怜燕谷花间晚，邹律如何为一吹。
<br>
<br>
<br>
<br>&nbsp;&nbsp; 卷710_62 【云】徐夤 
<br>
<br>漠漠沈沈向夕晖，苍梧巫峡两相依。天心白日休空蔽， 
<br>海上故山应自归。似盖好临千乘载，如罗堪剪六铢衣。 
<br>为霖须救苍生旱，莫向西郊作雨稀。
<br>
<br>
<br>
<br>&nbsp;&nbsp; 卷710_63 【燕】徐夤 
<br>
<br>从待衔泥溅客衣，百禽灵性比他稀。何嫌何恨秋须去， 
<br>无约无期春自归。雕鹗不容应不怪，栋梁相庇愿相依。 
<br>吴王宫女娇相袭，合整双毛预奋飞。
<br>
<br>
<br>
<br>&nbsp;&nbsp; 卷710_64 【蝉】徐夤 
<br>
<br>寒鸣宁与众虫同，翼鬓緌冠岂道穷。壳蜕已从今日化， 
<br>声愁何似去年中。朝催篱菊花开露，暮促庭槐叶坠风。 
<br>从此最能惊赋客，计居何处转飞蓬。
<br>
<br>
<br>
<br>&nbsp;&nbsp; 卷710_65 【露】徐夤 
<br>
<br>鹤鸣先警雁来天，洗竹沾花处处鲜。散彩几当蝉饮际， 
<br>凝光宜对蚌胎前。朝垂苑草烟犹重，夜滴宫槐月正圆。 
<br>怵惕与霜同降日，蘋蘩思荐独凄然。
<br>
<br>
<br>
<br>&nbsp;&nbsp; 卷710_66 【霞】徐夤 
<br>
<br>天际何人濯锦归，偏宜残照与晨晖。流为洞府千年酒， 
<br>化作灵山几袭衣。野烧焰连殊赫奕，愁云阴隔乍依稀。 
<br>劳生愿学长生术，餐尽红桃上汉飞。
<br>
<br>
<br>
<br>&nbsp;&nbsp; 卷710_67 【蒲】徐夤 
<br>
<br>濯秀盘根在碧流，紫茵含露向晴抽。编为细履随君步， 
<br>织作轻帆送客愁。疏叶稍为投饵钓，密丛还碍采莲舟。 
<br>鸳鸯鸂鶒多情甚，日日双双绕傍游。
<br>
<br>
<br>
<br>&nbsp;&nbsp; 卷710_68 【泉】徐夤 
<br>
<br>非凿非疏出洞门，源深流嶮合还分。高成瀑布漱逋客， 
<br>清入御沟朝圣君。迸滴几山穿破石，迅飞层峤喷开云。 
<br>旧斋一带连松竹，明月窗前枕上闻。
<br>
<br>
<br>
<br>&nbsp;&nbsp; 卷710_69 【烟】徐夤 
<br>
<br>燎野焚林见所从，惹空横水展形容。能滋甘雨随车润， 
<br>不并行云逐梦踪。晴鸟回笼嘉树薄，春亭娇幕好花浓。 
<br>有时片片风吹去，海碧山清过几重。
<br>
<br>
<br>
<br>&nbsp;&nbsp; 卷710_70 【闲】徐夤 
<br>
<br>不管人间是与非，白云流水自相依。一瓢挂树傲时代， 
<br>五柳种门吟落晖。江上翠蛾遗佩去，岸边红袖采莲归。 
<br>客星辞得汉光武，却坐东江旧藓矶。
<br>
<br>
<br>
<br>&nbsp;&nbsp; 卷710_71 【忙】徐夤 
<br>
<br>双竞龙舟疾似风，一星球子两明同。平吴破蜀三除里， 
<br>灭楚图秦百战中。春近杜鹃啼不断，寒催归雁去何穷。 
<br>兵还失路旌旗乱，惊起红尘似转蓬。
<br>
<br>
<br>
<br>&nbsp;&nbsp; 卷710_72 【泪】徐夤 
<br>
<br>发事牵情不自由，偶然惆怅即难收。已闻抱玉沾衣湿， 
<br>见说迷途满目流。滴尽绮筵红烛暗，坠残妆阁晓花羞。 
<br>世间何处偏留得，万点分明湘水头。
<br>
<br>
<br>
<br>&nbsp;&nbsp; 卷710_73 【月】徐夤 
<br>
<br>碧落谁分造化权，结霜凝雪作婵娟。寒蝉若不开三穴， 
<br>狡兔何从上九天。莫见团圆明处远，须看湾曲鉴时偏。 
<br>郤诜树老尧蓂换，惆怅今年似去年。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷711_1 【依御史温飞卿华清宫二十二韵】徐夤 
<br>
<br>地灵蒸水暖，天气待宸游。岳拱莲花秀，峰高玉蕊秋。 
<br>朝元雕翠阁，乞巧绣琼楼。碧海供骊岭，黄金络马头。 
<br>五王更入帐，七贵迭封侯。夕雨鸣鸳瓦，朝阳晔柘裘。 
<br>伊皋争负鼎，舜禹让垂旒。堕珥闲应拾，遗钗醉不收。 
<br>飞烟笼剑戟，残月照旌斿。履朔求衣早，临阳解佩羞。 
<br>宫词裁锦段，御笔落银钩。帝里新丰县，长安旧雍州。 
<br>雪衣传贝叶，蝉鬓插山榴。对景瞻瑶兔，升天驾彩虬。 
<br>丹书陈北虏，玄甲擐犀牛。圣诰多屯否，生灵少怨尤。 
<br>穹旻当有辅，帷幄岂无筹。凤态伤红艳，鸾舆缓紫骝。 
<br>树名端正在，人欲梦魂休。谶语山旁鬼，尘销陇畔丘。 
<br>重来芳草恨，往事落花愁。五十年鸿业，东凭渭水流。
<br>
<br>
<br>&nbsp;&nbsp; 卷711_2 【尚书命题瓦砚】徐夤 
<br>
<br>远向端溪得，皆因郢匠成。凿山青霭断，琢石紫花轻。 
<br>散墨松香起，濡毫藻句清。入台知价重，著匣恐尘生。 
<br>守黑还全器，临池早著名。春闱携就处，军幕载将行。 
<br>不独雄文阵，兼能助笔耕。莫嫌涓滴润，深染古今情。 
<br>洗处无瑕玷，添时识满盈。兰亭如见用，敲戛有金声。
<br>
<br>
<br>
<br>&nbsp;&nbsp; 卷711_3 【东风解冻省试】徐夤 
<br>
<br>暖气飘蘋末，冻痕销水中。扇冰初觉泮，吹海旋成空。 
<br>入律三春照，朝宗万里通。岸分天影阔，色照日光融。 
<br>波起轻摇绿，鳞游乍跃红。殷勤排弱羽，飞翥趁和风。
<br>
<br>
<br>
<br>&nbsp;&nbsp; 卷711_4 【和仆射二十四丈牡丹八韵】徐夤 
<br>
<br>帝王城里看，无故亦无新。忍摘都缘借，移栽未有因。 
<br>光阴嫌太促，开落一何频。羞杀登墙女，饶将解佩人。 
<br>蕊堪灵凤啄，香许白龙亲。素练笼霞晓，红妆带脸春。 
<br>莫辞终夕醉，易老少年身。买取归天上，宁教逐世尘。
<br>
<br>
<br>
<br>&nbsp;&nbsp; 卷711_5 【钓丝竹】徐夤 
<br>
<br>藋藋拂清流，堪维舴艋舟。野虫悬作饵，溪月曲为钩。 
<br>雨润摇阶长，风吹绕指柔。若将诸树比，还使绿杨羞。 
<br>蚕妇非尧女，渔人是子猷。湖边旧栽处，长映读书楼。
<br>
<br>
<br>
<br>&nbsp;&nbsp; 卷711_6 【尚书会仙亭咏蔷薇夤坐中联四韵晚归补缉所联因成一篇】徐夤 
<br>
<br>结绿根株翡翠茎，句芒中夜刺猩猩。景阳妆赴严钟出， 
<br>楚峡神教暮雨晴。踯躅岂能同日语，玫瑰方可一时呈。 
<br>风吹嫩带香苞展，露洒啼思泪点轻。阿母蕊宫期索去， 
<br>昭君榆塞阙赍行。丛高恐碍含泥燕，架隐宜栖报曙莺。 
<br>斗日只忧烧密叶，映阶疑欲让双旌。含烟散缬佳人惜， 
<br>落地遗钿少妓争。丹渥不因输绣段，钱圆谁把买花声。 
<br>海棠若要分流品，秋菊春兰两恰平。
<br>
<br>
<br>
<br>&nbsp;&nbsp; 卷711_7 【和尚书咏泉山瀑布十二韵】徐夤 
<br>
<br>名齐火浣溢山椒，谁把惊虹挂一条。天外倚来秋水刃， 
<br>海心飞上白龙绡。民田凿断云根引，僧圃穿通竹影浇。 
<br>喷石似烟轻漠漠，溅崖如雨冷潇潇。水中蚕绪缠苍壁， 
<br>日里虹精挂绛霄。寒漱绿阴仙桂老，碎流红艳野桃夭。 
<br>千寻练写长年在，六出花开夏日消。急恐划分青嶂骨， 
<br>久应绷裂翠微腰。濯缨便可讥渔父，洗耳还宜傲帝尧。 
<br>林际猿猱偏得饭，岸边乌鹊拟为桥。赤城未到诗先寄， 
<br>庐阜曾游梦已遥。数夜积霖声更远，郡楼欹枕听良宵。
<br>
<br>
<br>
<br>&nbsp;&nbsp; 卷711_8 【自咏十韵】徐夤 
<br>
<br>只合沧洲钓与耕，忽依萤烛愧功成。未游宦路叨卑宦， 
<br>才到名场得大名。梁苑二年陪众客，温陵十载佐双旌。 
<br>钱财尽是侯王惠，骨肉偕承里巷荣。拙赋偏闻镌印卖， 
<br>恶诗亲见画图呈。多栽桃李期春色，阔凿池塘许月明。 
<br>寒益轻裯饶美寝，出乘车马免徒行。粗支菽粟防饥歉， 
<br>薄有杯盘备送迎。僧俗共邻栖隐乐，妻孥同爱水云清。 
<br>如今便死还甘分，莫更嫌他白发生。
<br>
<br>
<br>
<br>&nbsp;&nbsp; 卷711_9 【镜中览怀（一作览镜书怀）】徐夤 
<br>
<br>晨起梳头忽自悲，镜中亲见数茎丝。
<br>从今休说龙泉剑，世上恩雠报已迟。
<br>
<br>
<br>
<br>&nbsp;&nbsp; 卷711_10 【楚国史】徐夤 
<br>
<br>六国商於恨最多，良弓休绾剑休磨。
<br>君王不剪如簧舌，再得张仪欲奈何。
<br>
<br>
<br>
<br>&nbsp;&nbsp; 卷711_11 【张仪】徐夤 
<br>
<br>荆楚南来又北归，分明舌在不应违。
<br>怀王本是无心者，笼得苍蝇却放飞。
<br>
<br>
<br>
<br>&nbsp;&nbsp; 卷711_12 【蔷薇】徐夤 
<br>
<br>朝露洒时如濯锦，晚风飘处似遗钿。
<br>重门剩著黄金锁，莫被飞琼摘上天。
<br>
<br>
<br>
<br>&nbsp;&nbsp; 卷711_13 【大夫松】徐夤 
<br>
<br>五树旌封许岁寒，挽柯攀叶也无端。
<br>争如涧底凌霜节，不受秦皇乱世官。
<br>
<br>
<br>
<br>&nbsp;&nbsp; 卷711_14 【杏园】徐夤 
<br>
<br>杏苑箫声好醉乡，春风嘉宴更无双。
<br>凭谁为谑穆天子，莫把瑶池并曲江。
<br>
<br>
<br>
<br>&nbsp;&nbsp; 卷711_15 【蕉叶】徐夤 
<br>
<br>绿绮新裁织女机，摆风摇日影离披。
<br>只应青帝行春罢，闲倚东墙卓翠旗。
<br>
<br>
<br>
<br>&nbsp;&nbsp; 卷711_16 【路旁草】徐夤 
<br>
<br>楚甸秦原万里平，谁教根向路傍生。
<br>轻蹄绣毂长相蹋，合是荣时不得荣。
<br>
<br>
<br>
<br>&nbsp;&nbsp; 卷711_17 【读汉纪】徐夤 
<br>
<br>布衣空手取中原，劲卒雄师不足论。
<br>楚国八千秦百万，豁开胸臆一时吞。
<br>
<br>
<br>
<br>&nbsp;&nbsp; 卷711_18 【李夫人二首】徐夤 
<br>
<br>不望金舆到锦帷，人间乐极即须悲。
<br>若言要识愁中貌，也似君恩日日衰。
<br>
<br>招得香魂爵少翁，九华灯烛晓还空。
<br>汉王不及吴王乐，且与西施死处同。
<br>
<br>
<br>
<br>&nbsp;&nbsp; 卷711_19 【明妃】徐夤 
<br>
<br>不用牵心恨画工，帝家无策及边戎。
<br>香魂若得升明月，夜夜还应照汉宫。
<br>
<br>
<br>
<br>&nbsp;&nbsp; 卷711_20 【马嵬】徐夤 
<br>
<br>二百年来事远闻，从龙谁解尽如云。
<br>张均兄弟皆何在，却是杨妃死报君。
<br>
<br>
<br>
<br>&nbsp;&nbsp; 卷711_21 【依韵赠南安方处士五首】徐夤 
<br>
<br>七贵五侯生肯退，利尘名网死当抛。
<br>黔娄寂寞严陵卧，借问何人与结交。
<br>
<br>休把羸蹄蹋霜雪，书成何处献君王。
<br>嵩山好与浮丘约，三十六峰云外乡。
<br>
<br>百万僧中不为僧，比君知道仅谁能。
<br>无家寄泊南安县，六月门前也似冰。
<br>
<br>两鬓当春却似秋，僻居夸近野僧楼。
<br>落花明月皆临水，明月不流花自流。
<br>
<br>晋楚忙忙起战尘，龚黄门外有高人。
<br>一畦云薤三株竹，席上先生未是贫。
<br>
<br>
<br>
<br>&nbsp;&nbsp; 卷711_22 【依韵答黄校书】徐夤 
<br>
<br>慈恩雁塔参差榜，杏苑莺花次第游。
<br>白日有愁犹可散，青山高卧况无愁。
<br>
<br>
<br>
<br>&nbsp;&nbsp; 卷711_23 【伤进士谢庭皓】徐夤 
<br>
<br>献书犹未达明君，何事先游岱岳云。
<br>惟有春风护冤魄，与生青草盖孤坟。
<br>
<br>
<br>
<br>&nbsp;&nbsp; 卷711_24 【闻司空侍郎讣音】徐夤 
<br>
<br>园绮生虽逢汉室，巢由死不谒尧阶。
<br>夫君殁去何人葬，合取夷齐隐处埋。
<br>
<br>
<br>
<br>&nbsp;&nbsp; 卷711_25 【偶题二首】徐夤 
<br>
<br>买骨须求骐骥骨，爱毛宜采凤凰毛。
<br>驽骀燕雀堪何用，仍向人前价例高。
<br>
<br>赋就长安振大名，斩蛇功与乐天争。
<br>归来延寿溪头坐，终日无人问一声。
<br>
<br>
<br>
<br>&nbsp;&nbsp; 卷711_26 【猿】徐夤 
<br>
<br>宿有乔林饮有溪，生来踪迹远尘泥。
<br>不知心更愁何事，每向深山夜夜啼。
<br>
<br>
<br>
<br>&nbsp;&nbsp; 卷711_27 【追和贾浪仙古镜】徐夤 
<br>
<br>谁开黄帝桥山冢，明月飞光出九泉。
<br>狼藉藓痕磨不尽，黑云残点污秋天。
<br>
<br>
<br>
<br>&nbsp;&nbsp; 卷711_28 【蝴蝶三首】徐夤 
<br>
<br>不并难飞茧里蛾，有花芳处定经过。
<br>天风相送轻飘去，却笑蜘蛛谩织罗。
<br>
<br>苒苒双双拂画栏，佳人偷眼再三看。
<br>莫欺翼短飞长近，试就花间扑已难。
<br>
<br>栩栩无因系得他，野园荒径一何多。
<br>不闻丝竹谁教舞，应仗流莺为唱歌。
<br>
<br>
<br>
<br>&nbsp;&nbsp; 卷711_29 【新刺袜】徐夤 
<br>
<br>素手春溪罢浣纱，巧裁明月半弯斜。
<br>齐宫合赠东昏宠，好步黄金菡萏花。
<br>
<br>
<br>
<br>&nbsp;&nbsp; 卷711_30 【寄华山司空侍郎】徐夤 
<br>
<br>山掌林中第一人，鹤书时或问眠云。
<br>莫言疏野全无事，明月清风肯放君。
<br>
<br>
<br>
<br>&nbsp;&nbsp; 卷711_31 【初夏戏题】徐夤 
<br>
<br>长养薰风拂晓吹，渐开荷芰落蔷薇。
<br>青虫也学庄周梦，化作南园蛱蝶飞。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷712_1 【客舍寓怀】钱珝 
<br>
<br>洒洒滩声晚霁时，客亭风袖半披垂。野云行止谁相待， 
<br>明月襟怀只自知。无伴偶吟溪上路，有花偷笑腊前枝。 
<br>牵情景物潜惆怅，忽似伤春远别离。
<br>
<br>
<br>&nbsp;&nbsp; 卷712_2 【送王郎中】钱珝 
<br>
<br>惜别远相送，却成惆怅多。独归回首处，争那暮山何。
<br>
<br>
<br>
<br>&nbsp;&nbsp; 卷712_3 【江行无题一百首】钱珝 
<br>
<br>倾酒向涟漪，乘流欲去时。寸心同尺璧，投此报冯夷。
<br>
<br>江曲全萦楚，云飞半自秦。岘山回首望，如别故乡人。
<br>
<br>浦烟含夜色，冷日转秋旻。自有沈碑在，清光不照人。
<br>
<br>楚岸云空合，楚城人不来。只今谁善舞，莫恨废章台。
<br>
<br>行背青山郭，吟当白露秋。风流无屈宋，空咏古荆州。
<br>
<br>晚来渔父喜，网重欲收迟。恐有长江使，金钱愿赎龟。
<br>
<br>去指龙沙路，徒悬象阙心。夜凉无远梦，不为偶闻砧。
<br>
<br>雾云疏有叶，雨浪细无花。稳放扁舟去，江天自有涯。
<br>
<br>好日当秋半，层波动旅肠。已行千里外，谁与共秋光。
<br>
<br>润色非东里，官曹更建章。宦游难自定，来唤棹船郎。
<br>
<br>夜江清未晓，徒惜月光沉。不是因行乐，堪伤老大心。
<br>
<br>翳日多乔木，维舟取束薪。静听江叟语，尽是厌兵人。
<br>
<br>箭漏日初短，汀烟草未衰。雨馀虽更绿，不是采蘋时。
<br>
<br>山雨夜来涨，喜鱼跳满江。岸沙平欲尽，垂蓼入船窗。
<br>
<br>渚边新雁下，舟上独凄凉。俱是南来客，怜君缀一行。
<br>
<br>云密连江暗，风斜著物鸣。一杯真战将，笑尔作愁兵。
<br>
<br>柳拂斜开路，篱边数户村。可能还有意，不掩向江门。
<br>
<br>不识相如渴，徒吟子美诗。江清惟独看，心外更谁知。
<br>
<br>牵路沿江狭，沙崩岸不平。尽知行处险，谁肯载时轻。
<br>
<br>憔悴异灵均，非谗作逐臣。如逢渔父问，未是独醒人。
<br>
<br>水含秋夜静，云带夕阳高。诗癖非吾病，何妨吮短豪。
<br>
<br>带舟维古岸，还似阻西陵。箕伯无多怒，回头讵不能。
<br>
<br>秋云久无雨，江燕社犹飞。却笑舟中客，今年未得归。
<br>
<br>帆翅初张处，云鹏怒翼同。莫愁千里路，自有到来风。
<br>
<br>佳节虽逢菊，浮生正似萍。故山何处望，荒岸小长亭。
<br>
<br>月下江流静，村荒人语稀。鹭鸳虽有伴，仍共影双飞。
<br>
<br>斗转月未落，舟行夜已深。有村知不远，风便数声砧。
<br>
<br>棹惊沙鸟迅，飞溅夕阳波。不顾鱼多处，应防一目罗。
<br>
<br>行到楚江岸，苍茫人正迷。只如秦塞远，格磔鹧鸪啼。
<br>
<br>渐觉江天远，难逢故国书。可能无往事，空食鼎中鱼。
<br>
<br>岸草连荒色，村声乐稔年。晚晴贪获稻，闲却彩菱船。
<br>
<br>滩浅多游鹭，江清易见鱼。怪来吟未足，秋物欠红蕖。
<br>
<br>蛩响依沙草，萤飞透水烟。夜凉谁咏史，空泊运租船。
<br>
<br>睡稳叶舟轻，风微浪不惊。人居芦苇岸，终夜动秋声。
<br>
<br>自念平生意，曾期一郡符。可知因谪宦，斑鬓入江湖。
<br>
<br>水天凉夜月，不是少清光。好景随人物，秦淮忆建康。
<br>
<br>古来多思客，摇落恨江潭。今日秋风至，萧疏过沔南。
<br>
<br>映竹疑村好，穿芦觉渚幽。渐安无旷土，姜芋当农收。
<br>
<br>烟渚复烟渚，画屏休画屏。引愁天末去，数点暮山青。
<br>
<br>秋风动客心，寂寂不成吟。飞上危樯立，莺啼报好音。
<br>
<br>见底高秋水，开怀万里天。旅吟还有伴，沙柳数枝蝉。
<br>
<br>九日自佳节，扁舟无一杯。曹园旧樽酒，戏马忆高台。
<br>
<br>兵火有馀烬，贫村才数家。无人争晓渡，残月下寒沙。
<br>
<br>渚禽菱芡足，不向稻粱争。静宿凉湾月，应无失侣声。
<br>
<br>轻云未扑霜，树杪橘初黄。行是知名物，过风过水香。
<br>
<br>土旷深耕少，江平远钓多。平生皆弃本，金革竟如何。
<br>
<br>海月非常物，等闲不可寻。披沙应有地，浅处定无金。
<br>
<br>风晚冷飕飕，芦花已白头。旧来红叶寺，堪忆玉京秋。
<br>
<br>渺渺望天涯，清涟浸赤霞。难逢星汉使，乌鹊日乘槎。
<br>
<br>风好来无阵，云开去有踪。钓歌无远近，应喜罢艨艟。
<br>
<br>吴疆连楚甸，楚俗异吴乡。谩把樽中物，无人啄蟹黄。
<br>
<br>岸绿野烟远，江红斜照微。撑开小渔艇，应到月明归。
<br>
<br>雨馀江始涨，漾漾见流薪。曾叹河中木，斯言忆古人。
<br>
<br>垂露晚犹浓，清风不易逢。涉江虽已晚，高树搴芙蓉。
<br>
<br>乘舟维夏口，烟野独行时。不见头陀寺，空怀幼妇碑。
<br>
<br>晚泊武昌岸，津亭疏柳风。数株曾手植，好事忆陶公。
<br>
<br>舟航依浦定，星斗满江寒。若比阴霾日，何妨夜未阑。
<br>
<br>近戍离金落，孤岑望火门。惟将知命意，潇洒向乾坤。
<br>
<br>丛菊生堤上，此花长后时。有人还采掇，何必在春期。
<br>
<br>景夕残霞落，秋寒细雨晴。短缨何用濯，舟在月中行。
<br>
<br>堤坏漏江水，地坳成野塘。晚荷人不折，留取作秋香。
<br>
<br>左宦终何路，摅怀亦自宽。襞笺嘲白鹭，无意喻枭鸾。
<br>
<br>楼空人不归，云白去时衣。黄鹤无心下，长应笑令威。
<br>
<br>白帝朝惊浪，阳台暮映云。等闲生险易，世路只如君。
<br>
<br>橹慢生轻浪，帆虚带白云。客船虽狭小，容得瘦将军。
<br>
<br>静看秋江水，风渐浪微平。人间驰竞处，尘土自波成。
<br>
<br>风借帆方疾，风回棹却迟。较量人世事，不校一毫厘。
<br>
<br>咫尺愁风雨，匡庐不可登。只疑云雾窟，犹有六朝僧。
<br>
<br>江草何多思，冬青尚满洲。谁能惊鵩鸟，作赋为沙鸥。
<br>
<br>幸有烟波兴，宁辞笔砚劳。缘情无怨刺，却似反离骚。
<br>
<br>沙上独行时，高吟到楚词。难将垂岸蓼，盈把当江蓠。
<br>
<br>秋寒鹰隼健，逐雀下云空。知是江湖客，无心击塞鸿。
<br>
<br>幽怀念烟水，长恨隔龙沙。今日滕王阁，分明见落霞。
<br>
<br>江流何渺渺，怀古独依依。渔父非贤者，芦中但有矶。
<br>
<br>风雨正甘寝，云霓忽晓晴。放歌虽自遣，一岁又峥嵘。
<br>
<br>幽思正迟迟，沙边濯弄时。自怜非博物，犹未识凫葵。
<br>
<br>曾有烟波客，能歌西塞山。落花惟待月，一钓紫菱湾。
<br>
<br>千顷水纹细，一拳岚影孤。君山寒树绿，曾过洞庭湖。
<br>
<br>光阔重湖水，低斜远雁行。未曾无兴咏，多谢沈东阳。
<br>
<br>晚菊绕江垒，忽如开古屏。莫言时节过，白日有馀馨。
<br>
<br>日落长亭晚，山门步障青。可怜无酒分，处处有旗亭。
<br>
<br>远岸无行树，经霜有伴红。停船搜好句，题叶赠江枫。
<br>
<br>身世比行舟，无风亦暂休。敢言终破浪，惟愿稳乘流。
<br>
<br>数亩苍苔石，烟濛鹤卵洲。定因词客遇，名字始风流。
<br>
<br>兴闲停桂楫，路好过松门。不负佳山水，还开酒一樽。
<br>
<br>短楫休敲桂，孤根自驻萍。自怜非剑气，空向斗牛星。
<br>
<br>高浪如银屋，江风一发时。笔端降太白，才大语终奇。
<br>
<br>细竹渔家路，晴阳看结罾。喜来邀客坐，分与折腰菱。
<br>
<br>平湖五百里，江水想通波。不奈扁舟去，其如决计何。
<br>
<br>数逢云断处，去岸映高山。身到章江日，应犹未得闲。
<br>
<br>一湾斜照水，三版顺风船。未敢相邀钓，劳生只自怜。
<br>
<br>江雨正霏微，江村晚渡稀。何曾妨钓艇，更待得鱼归。
<br>
<br>新野旧楼名，浔阳胜赏情。照人长一色，江月共凄清。
<br>
<br>愿饮西江水，那吟北渚愁。莫教留滞迹，远比蔡昭侯。
<br>
<br>湖口分江水，东流独有情。常时好风物，谁伴谢宣城。
<br>
<br>浔阳江畔菊，应似古来秋。为问幽栖客，吟时得酒不。
<br>
<br>高峰有佳号，千尺倚寒风。若使炉烟在，犹应为上公。
<br>
<br>万木已清霜，江边村事忙。故溪黄稻熟，一夜梦中香。
<br>
<br>楚水苦萦回，征帆落又开。可缘非直路，却有好风来。
<br>
<br>远谪岁时晏，暮江风雨寒。仍愁系舟处，惊梦近长滩。
<br>
<br>
<br>
<br>&nbsp;&nbsp; 卷712_4 【春恨三首】钱珝 
<br>
<br>负罪将军在北朝，秦淮芳草绿迢迢。
<br>高台爱妾魂销尽，始得丘迟为一招。
<br>
<br>久戍临洮报未归，箧香销尽别时衣。
<br>身轻愿比兰阶蝶，万里还寻塞草飞。
<br>
<br>永巷频闻小苑游，旧恩如泪亦难收。
<br>君前愿报新颜色，团扇须防白露秋。
<br>
<br>
<br>
<br>&nbsp;&nbsp; 卷712_5 【蜀国偶题】钱珝 
<br>
<br>忽忆明皇西幸时，暗伤潜恨竟谁知。
<br>佩兰应语宫臣道，莫向金盘进荔枝。
<br>
<br>
<br>
<br>&nbsp;&nbsp; 卷712_6 【未展芭蕉】钱珝 
<br>
<br>冷烛无烟绿蜡干，芳心犹卷怯春寒。
<br>一缄书札藏何事，会被东风暗拆看。
<br>
<br>
<br>
<br>&nbsp;&nbsp; 卷712_7 【同程九早入中书（一作钱起诗）】钱珝 
<br>
<br>汉家贤相重英奇，蟠木何材也见知。不意云霄能自致， 
<br>空惊鹓鹭忽相随。腊雪初明柏子殿，春光欲上万年枝。 
<br>独惭皇鉴明如日，未厌春光向玉墀。
<br>
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
