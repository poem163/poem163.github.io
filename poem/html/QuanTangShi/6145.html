<HTML>
<HEAD>
<TITLE>全唐诗 卷426-429 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷426-429</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷426-429</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6145"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷426-429')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷426-429]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷426_1 【七德舞－美拨乱，陈王业也】白居易 
<br>
<br>七德舞，七德歌，传自武德至元和。元和小臣白居易， 
<br>观舞听歌知乐意，乐终稽首陈其事。太宗十八举义兵， 
<br>白旄黄钺定两京。擒充戮窦四海清，二十有四功业成。 
<br>二十有九即帝位，三十有五致太平。功成理定何神速， 
<br>速在推心置人腹。亡卒遗骸散帛收，饥人卖子分金赎。 
<br>魏徵梦见子夜泣，张谨哀闻辰日哭。怨女三千放出宫， 
<br>死囚四百来归狱。剪须烧药赐功臣，李勣呜咽思杀身。 
<br>含血吮创抚战士，思摩奋呼乞效死。则知不独善战善乘时， 
<br>以心感人人心归。尔来一百九十载，天下至今歌舞之。 
<br>歌七德，舞七德，圣人有作垂无极。岂徒耀神武， 
<br>岂徒夸圣文。太宗意在陈王业，王业艰难示子孙。
<br>
<br>
<br>&nbsp;&nbsp; 卷426_2 【法曲－美列圣，正华声也】白居易 
<br>
<br>法曲法曲歌大定，积德重熙有馀庆。永徽之人舞而咏， 
<br>法曲法曲舞霓裳。政和世理音洋洋，开元之人乐且康。 
<br>法曲法曲歌堂堂，堂堂之庆垂无疆。中宗肃宗复鸿业， 
<br>唐祚中兴万万叶。法曲法曲合夷歌，夷声邪乱华声和。 
<br>以乱干和天宝末，明年胡尘犯宫阙。乃知法曲本华风， 
<br>苟能审音与政通。一从胡曲相参错，不辨兴衰与哀乐。 
<br>愿求牙旷正华音，不令夷夏相交侵。
<br>
<br>
<br>
<br>&nbsp;&nbsp; 卷426_3 【二王后－明祖宗之意也】白居易 
<br>
<br>二王后，彼何人，介公酅公为国宾，周武隋文之子孙。 
<br>古人有言天下者，非是一人之天下。周亡天下传于隋， 
<br>隋人失之唐得之。唐兴十叶岁二百，介公酅公世为客。 
<br>明堂太庙朝享时，引居宾位备威仪。备威仪，助郊祭， 
<br>高祖太宗之遗制。不独兴灭国，不独继绝世。 
<br>欲令嗣位守文君，亡国子孙取为戒。
<br>
<br>
<br>
<br>&nbsp;&nbsp; 卷426_4 【海漫漫－戒求仙也】白居易 
<br>
<br>海漫漫，直下无底傍无边。云涛烟浪最深处， 
<br>人传中有三神山。山上多生不死药，服之羽化为天仙。 
<br>秦皇汉武信此语，方士年年采药去。蓬莱今古但闻名， 
<br>烟水茫茫无觅处。海漫漫，风浩浩，眼穿不见蓬莱岛。 
<br>不见蓬莱不敢归，童男丱女舟中老。徐福文成多诳诞， 
<br>上元太一虚祈祷。君看骊山顶上茂陵头，毕竟悲风吹蔓草。 
<br>何况玄元圣祖五千言，不言药，不言仙，不言白日升青天。
<br>
<br>
<br>
<br>&nbsp;&nbsp; 卷426_5 【立部伎－刺雅乐之替也】白居易 
<br>
<br>立部伎，鼓笛喧。舞双剑，跳七丸。袅巨索，掉长竿。 
<br>太常部伎有等级，堂上者坐堂下立。堂上坐部笙歌清， 
<br>堂下立部鼓笛鸣。笙歌一声众侧耳，鼓笛万曲无人听。 
<br>立部贱，坐部贵，坐部退为立部伎，击鼓吹笙和杂戏。 
<br>立部又退何所任，始就乐悬操雅音。雅音替坏一至此， 
<br>长令尔辈调宫徵。圆丘后土郊祀时，言将此乐感神祇。 
<br>欲望凤来百兽舞，何异北辕将适楚。工师愚贱安足云， 
<br>太常三卿尔何人。
<br>
<br>
<br>
<br>&nbsp;&nbsp; 卷426_6 【华原磬－刺乐工非其人也】白居易 
<br>
<br>华原磬，华原磬，古人不听今人听。泗滨石，泗滨石， 
<br>今人不击古人击。今人古人何不同，用之舍之由乐工。 
<br>乐工虽在耳如壁，不分清浊即为聋。梨园弟子调律吕， 
<br>知有新声不如古。古称浮磬出泗滨，立辨致死声感人。 
<br>宫悬一听华原石，君心遂忘封疆臣。果然胡寇从燕起， 
<br>武臣少肯封疆死。始知乐与时政通，岂听铿锵而已矣。 
<br>磬襄入海去不归，长安市儿为乐师。华原磬与泗滨石， 
<br>清浊两声谁得知。
<br>
<br>
<br>
<br>&nbsp;&nbsp; 卷426_7 【上阳白发人－愍怨旷也】白居易 
<br>
<br>上阳人，红颜闇老白发新。绿衣监使守宫门， 
<br>一闭上阳多少春。玄宗末岁初选入，入时十六今六十。 
<br>同时采择百馀人，零落年深残此身。忆昔吞悲别亲族， 
<br>扶入车中不教哭。皆云入内便承恩，脸似芙蓉胸似玉。 
<br>未容君王得见面，已被杨妃遥侧目。妒令潜配上阳宫， 
<br>一生遂向空房宿。宿空房，秋夜长，夜长无寐天不明。 
<br>耿耿残灯背壁影，萧萧暗雨打窗声。春日迟， 
<br>日迟独坐天难暮。宫莺百啭愁厌闻，梁燕双栖老休妒。 
<br>莺归燕去长悄然，春往秋来不记年。唯向深宫望明月， 
<br>东西四五百回圆。今日宫中年最老，大家遥赐尚书号。 
<br>小头鞋履窄衣裳，青黛点眉眉细长。外人不见见应笑， 
<br>天宝末年时世妆。上阳人，苦最多。少亦苦，老亦苦， 
<br>少苦老苦两如何。君不见昔时吕向美人赋， 
<br>又不见今日上阳白发歌。
<br>
<br>
<br>
<br>&nbsp;&nbsp; 卷426_8 【胡旋女－戒近习也（天宝末，康居国献之）】白居易 
<br>
<br>胡旋女，胡旋女。心应弦，手应鼓。弦鼓一声双袖举， 
<br>回雪飘飖转蓬舞。左旋右转不知疲，千匝万周无已时。 
<br>人间物类无可比，奔车轮缓旋风迟。曲终再拜谢天子， 
<br>天子为之微启齿。胡旋女，出康居，徒劳东来万里馀。 
<br>中原自有胡旋者，斗妙争能尔不如。天宝季年时欲变， 
<br>臣妾人人学圜转。中有太真外禄山，二人最道能胡旋。 
<br>梨花园中册作妃，金鸡障下养为儿。禄山胡旋迷君眼， 
<br>兵过黄河疑未反。贵妃胡旋惑君心，死弃马嵬念更深。 
<br>从兹地轴天维转，五十年来制不禁。胡旋女，莫空舞， 
<br>数唱此歌悟明主。
<br>
<br>
<br>
<br>&nbsp;&nbsp; 卷426_9 【新丰折臂翁－戒边功也】白居易 
<br>
<br>新丰老翁八十八，头鬓眉须皆似雪。玄孙扶向店前行， 
<br>左臂凭肩右臂折。问翁臂折来几年，兼问致折何因缘。 
<br>翁云贯属新丰县，生逢圣代无征战。惯听梨园歌管声， 
<br>不识旗枪与弓箭。无何天宝大征兵，户有三丁点一丁。 
<br>点得驱将何处去，五月万里云南行。闻道云南有泸水， 
<br>椒花落时瘴烟起。大军徒涉水如汤，未过十人二三死。 
<br>村南村北哭声哀，儿别爷娘夫别妻。皆云前后征蛮者， 
<br>千万人行无一回。是时翁年二十四，兵部牒中有名字。 
<br>夜深不敢使人知，偷将大石捶折臂。张弓簸旗俱不堪， 
<br>从兹始免征云南。骨碎筋伤非不苦，且图拣退归乡土。 
<br>此臂折来六十年，一肢虽废一身全。至今风雨阴寒夜， 
<br>直到天明痛不眠。痛不眠，终不悔，且喜老身今独在。 
<br>不然当时泸水头，身死魂孤骨不收。应作云南望乡鬼， 
<br>万人冢上哭呦呦。老人言，君听取。 
<br>君不闻开元宰相宋开府，不赏边功防黩武。 
<br>又不闻天宝宰相杨国忠，欲求恩幸立边功。 
<br>边功未立生人怨，请问新丰折臂翁。
<br>
<br>
<br>
<br>&nbsp;&nbsp; 卷426_10 【太行路－借夫妇以讽君臣之不终也】白居易 
<br>
<br>太行之路能摧车，若比人心是坦途。巫峡之水能覆舟， 
<br>若比人心是安流。人心好恶苦不常，好生毛羽恶生疮。 
<br>与君结发未五载，岂期牛女为参商。古称色衰相弃背， 
<br>当时美人犹怨悔。何况如今鸾镜中，妾颜未改君心改。 
<br>为君熏衣裳，君闻兰麝不馨香。为君盛容饰， 
<br>君看金翠无颜色。行路难，难重陈。人生莫作妇人身， 
<br>百年苦乐由他人。行路难，难于山，险于水。 
<br>不独人间夫与妻，近代君臣亦如此。君不见左纳言， 
<br>右纳史，朝承恩，暮赐死。行路难，不在水，不在山， 
<br>只在人情反覆间。
<br>
<br>
<br>
<br>&nbsp;&nbsp; 卷426_11 【司天台－引古以儆今也】白居易 
<br>
<br>司天台，仰观俯察天人际。羲和死来职事废， 
<br>官不求贤空取艺。昔闻西汉元成间，上陵下替谪见天。 
<br>北辰微闇少光色，四星煌煌如火赤。耀芒动角射三台， 
<br>上台半灭中台坼。是时非无太史官，眼见心知不敢言。 
<br>明朝趋入明光殿，唯奏庆云寿星见。天文时变两如斯， 
<br>九重天子不得知。不得知，安用台高百尺为。
<br>
<br>
<br>
<br>&nbsp;&nbsp; 卷426_12 【捕蝗－刺长吏也】白居易 
<br>
<br>捕蝗捕蝗谁家子，天热日长饥欲死。兴元兵后伤阴阳， 
<br>和气蛊蠹化为蝗。始自两河及三辅，荐食如蚕飞似雨。 
<br>雨飞蚕食千里间，不见青苗空赤土。河南长吏言忧农， 
<br>课人昼夜捕蝗虫。是时粟斗钱三百，蝗虫之价与粟同。 
<br>捕蝗捕蝗竟何利，徒使饥人重劳费。一虫虽死百虫来， 
<br>岂将人力定天灾。我闻古之良吏有善政，以政驱蝗蝗出境。 
<br>又闻贞观之初道欲昌，文皇仰天吞一蝗。 
<br>一人有庆兆民赖，是岁虽蝗不为害。
<br>
<br>
<br>
<br>&nbsp;&nbsp; 卷426_13 【昆明春－思王泽之广被也】白居易 
<br>
<br>昆明春，昆明春，春池岸古春流新。影浸南山青滉漾， 
<br>波沉西日红奫沦。往年因旱池枯竭，龟尾曳涂鱼喣沫。 
<br>诏开八水注恩波，千介万鳞同日活。今来净绿水照天， 
<br>游鱼鱍鱍莲田田。洲香杜若抽心短，沙暖鸳鸯铺翅眠。 
<br>动植飞沉皆遂性，皇泽如春无不被。渔者仍丰网罟资， 
<br>贫人久获菰蒲利。诏以昆明近帝城，官家不得收其征。 
<br>菰蒲无租鱼无税，近水之人感君惠。感君惠，独何人， 
<br>吾闻率土皆王民，远民何疏近何亲。愿推此惠及天下， 
<br>无远无近同欣欣。吴兴山中罢榷茗，鄱阳坑里休封银。 
<br>天涯地角无禁利，熙熙同似昆明春。
<br>
<br>
<br>
<br>&nbsp;&nbsp; 卷426_14 【城盐州－美圣谟而诮边将也（贞元壬申岁，特诏城之）】白居易 
<br>
<br>城盐州，城盐州，城在五原原上头。蕃东节度钵阐布， 
<br>忽见新城当要路。金鸟飞传赞普闻，建牙传箭集群臣。 
<br>君臣赪面有忧色，皆言勿谓唐无人。自筑盐州十馀载， 
<br>左衽毡裘不犯塞。昼牧牛羊夜捉生，长去新城百里外。 
<br>诸边急警劳戍人，唯此一道无烟尘。灵夏潜安谁复辨， 
<br>秦原暗通何处见。鄜州驿路好马来，长安药肆黄蓍贱。 
<br>城盐州，盐州未城天子忧。德宗按图自定计， 
<br>非关将略与庙谋。吾闻高宗中宗世，北虏猖狂最难制。 
<br>韩公创筑受降城，三城鼎峙屯汉兵。东西亘绝数千里， 
<br>耳冷不闻胡马声。如今边将非无策，心笑韩公筑城壁。 
<br>相看养寇为身谋，各握强兵固恩泽。愿分今日边将恩， 
<br>褒赠韩公封子孙。谁能将此盐州曲，翻作歌词闻至尊。
<br>
<br>
<br>
<br>&nbsp;&nbsp; 卷426_15 【道州民－美臣遇明主也】白居易 
<br>
<br>道州民，多侏儒，长者不过三尺馀。市作矮奴年进送， 
<br>号为道州任土贡。任土贡，宁若斯，不闻使人生别离， 
<br>老翁哭孙母哭儿。一自阳城来守郡，不进矮奴频诏问。 
<br>城云臣按六典书，任土贡有不贡无。道州水土所生者， 
<br>只有矮民无矮奴。吾君感悟玺书下，岁贡矮奴宜悉罢。 
<br>道州民，老者幼者何欣欣。父兄子弟始相保， 
<br>从此得作良人身。道州民，民到于今受其赐， 
<br>欲说使君先下泪。仍恐儿孙忘使君，生男多以阳为字。
<br>
<br>
<br>
<br>&nbsp;&nbsp; 卷426_16 【驯犀－感为政之难终也】白居易 
<br>
<br>驯犀驯犀通天犀，躯貌骇人角骇鸡。海蛮闻有明天子， 
<br>驱犀乘传来万里。一朝得谒大明宫，欢呼拜舞自论功。 
<br>五年驯养始堪献，六译语言方得通。上嘉人兽俱来远， 
<br>蛮馆四方犀入苑。秣以瑶刍锁以金，故乡迢递君门深。 
<br>海鸟不知钟鼓乐，池鱼空结江湖心。驯犀生处南方热， 
<br>秋无白露冬无雪。一入上林三四年，又逢今岁苦寒月。 
<br>饮冰卧霰苦蜷跼，角骨冻伤鳞甲蹜。驯犀死，蛮儿啼， 
<br>向阙再拜颜色低。奏乞生归本国去，恐身冻死似驯犀。 
<br>君不见建中初，驯象生还放林邑。君不见贞元末， 
<br>驯犀冻死蛮儿泣。所嗟建中异贞元，象生犀死何足言。
<br>
<br>
<br>
<br>&nbsp;&nbsp; 卷426_17 【五弦弹－恶郑之夺雅也】白居易 
<br>
<br>五弦弹，五弦弹，听者倾耳心寥寥。赵璧知君入骨爱， 
<br>五弦一一为君调。第一第二弦索索，秋风拂松疏韵落。 
<br>第三第四弦泠泠，夜鹤忆子笼中鸣。第五弦声最掩抑， 
<br>陇水冻咽流不得。五弦并奏君试听，凄凄切切复铮铮。 
<br>铁击珊瑚一两曲，冰泻玉盘千万声。铁声杀，冰声寒。 
<br>杀声入耳肤血憯，寒气中人肌骨酸。曲终声尽欲半日， 
<br>四坐相对愁无言。座中有一远方士，唧唧咨咨声不已。 
<br>自叹今朝初得闻，始知孤负平生耳。唯忧赵璧白发生， 
<br>老死人间无此声。远方士，尔听五弦信为美， 
<br>吾闻正始之音不如是。正始之音其若何，朱弦疏越清庙歌。 
<br>一弹一唱再三叹，曲澹节稀声不多。融融曳曳召元气， 
<br>听之不觉心平和。人情重今多贱古，古琴有弦人不抚。 
<br>更从赵璧艺成来，二十五弦不如五。
<br>
<br>
<br>
<br>&nbsp;&nbsp; 卷426_18 【蛮子朝－刺将骄而相备位也】白居易 
<br>
<br>蛮子朝，泛皮船兮渡绳桥，来自巂州道路遥。 
<br>入界先经蜀川过，蜀将收功先表贺。臣闻云南六诏蛮， 
<br>东连牂牁西连蕃。六诏星居初琐碎，合为一诏渐强大。 
<br>开元皇帝虽圣神，唯蛮倔强不来宾。鲜于仲通六万卒， 
<br>征蛮一阵全军没。至今西洱河岸边，箭孔刀痕满枯骨。 
<br>谁知今日慕华风，不劳一人蛮自通。诚由陛下休明德， 
<br>亦赖微臣诱谕功。德宗省表知如此，笑令中使迎蛮子。 
<br>蛮子导从者谁何，摩挲俗羽双隈伽。清平官持赤藤杖， 
<br>大将军系金呿嗟。异牟寻男寻阁劝，特敕召对延英殿。 
<br>上心贵在怀远蛮，引临玉座近天颜。冕旒不垂亲劳俫。 
<br>赐衣赐食移时对。移时对，不可得，大臣相看有羡色。 
<br>可怜宰相拖紫佩金章，朝日唯闻对一刻。
<br>
<br>
<br>
<br>&nbsp;&nbsp; 卷426_19 【骠国乐－欲王化之先迩后远也（贞元十七年来献之）】白居易 
<br>
<br>骠国乐，骠国乐，出自大海西南角。雍羌之子舒难陀， 
<br>来献南音奉正朔。德宗立仗御紫庭，黈纩不塞为尔听。 
<br>玉螺一吹椎髻耸，铜鼓一击文身踊。珠缨炫转星宿摇， 
<br>花鬘斗薮龙蛇动。曲终王子启圣人，臣父愿为唐外臣。 
<br>左右欢呼何翕习，至尊德广之所及。须臾百辟诣阁门， 
<br>俯伏拜表贺至尊。伏见骠人献新乐，请书国史传子孙。 
<br>时有击壤老农父，暗测君心闲独语。闻君政化甚圣明， 
<br>欲感人心致太平。感人在近不在远，太平由实非由声。 
<br>观身理国国可济，君如心兮民如体。体生疾苦心憯凄， 
<br>民得和平君恺悌。贞元之民若未安，骠乐虽闻君不叹。 
<br>贞元之民苟无病，骠乐不来君亦圣。骠乐骠乐徒喧喧， 
<br>不如闻此刍荛言。
<br>
<br>
<br>
<br>&nbsp;&nbsp; 卷426_20 【缚戎人－达穷民之情也】白居易 
<br>
<br>缚戎人，缚戎人，耳穿面破驱入秦。天子矜怜不忍杀， 
<br>诏徙东南吴与越。黄衣小使录姓名，领出长安乘递行。 
<br>身被金创面多瘠，扶病徒行日一驿。朝餐饥渴费杯盘， 
<br>夜卧腥臊污床席。忽逢江水忆交河，垂手齐声呜咽歌。 
<br>其中一虏语诸虏，尔苦非多我苦多。同伴行人因借问， 
<br>欲说喉中气愤愤。自云乡管本凉原，大历年中没落蕃。 
<br>一落蕃中四十载，遣著皮裘系毛带。唯许正朝服汉仪， 
<br>敛衣整巾潜泪垂。誓心密定归乡计，不使蕃中妻子知。 
<br>暗思幸有残筋力，更恐年衰归不得。蕃候严兵鸟不飞， 
<br>脱身冒死奔逃归。昼伏宵行经大漠，云阴月黑风沙恶。 
<br>惊藏青冢寒草疏，偷渡黄河夜冰薄。忽闻汉军鼙鼓声， 
<br>路傍走出再拜迎。游骑不听能汉语，将军遂缚作蕃生。 
<br>配向东南卑湿地，定无存恤空防备。念此吞声仰诉天， 
<br>若为辛苦度残年。凉原乡井不得见，胡地妻儿虚弃捐。 
<br>没蕃被囚思汉土，归汉被劫为蕃虏。早知如此悔归来， 
<br>两地宁如一处苦。缚戎人，戎人之中我苦辛。 
<br>自古此冤应未有，汉心汉语吐蕃身。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷427_1 【骊宫高－美天子重惜人之财力也】白居易 
<br>
<br>高高骊山上有宫，朱楼紫殿三四重。迟迟兮春日， 
<br>玉甃暖兮温泉溢。袅袅兮秋风，山蝉鸣兮宫树红。 
<br>翠华不来岁月久，墙有衣兮瓦有松。吾君在位已五载， 
<br>何不一幸乎其中。西去都门几多地，吾君不游有深意。 
<br>一人出兮不容易，六宫从兮百司备。八十一车千万骑， 
<br>朝有宴饫暮有赐。中人之产数百家，未足充君一日费。 
<br>吾君修己人不知，不自逸兮不自嬉。吾君爱人人不识， 
<br>不伤财兮不伤力。骊宫高兮高入云，君之来兮为一身， 
<br>君之不来兮为万人。
<br>
<br>
<br>&nbsp;&nbsp; 卷427_2 【百炼镜－辨皇王鉴也】白居易 
<br>
<br>百炼镜，镕范非常规，日辰处所灵且祇。江心波上舟中铸， 
<br>五月五日日午时。琼粉金膏磨莹已，化为一片秋潭水。 
<br>镜成将献蓬莱宫，扬州长吏手自封。人间臣妾不合照， 
<br>背有九五飞天龙。人人呼为天子镜，我有一言闻太宗。 
<br>太宗常以人为镜，鉴古鉴今不鉴容。四海安危居掌内， 
<br>百王治乱悬心中。乃知天子别有镜，不是扬州百炼铜。
<br>
<br>
<br>
<br>&nbsp;&nbsp; 卷427_3 【青石－激忠烈也】白居易 
<br>
<br>青石出自蓝田山，兼车运载来长安。工人磨琢欲何用， 
<br>石不能言我代言。不愿作人家墓前神道碣， 
<br>坟土未干名已灭。不愿作官家道旁德政碑， 
<br>不镌实录镌虚辞。愿为颜氏段氏碑，雕镂太尉与太师。 
<br>刻此两片坚贞质，状彼二人忠烈姿。义心如石屹不转， 
<br>死节如石确不移。如观奋击朱泚日，似见叱诃希烈时。 
<br>各于其上题名谥，一置高山一沉水。陵谷虽迁碑独存， 
<br>骨化为尘名不死。长使不忠不烈臣，观碑改节慕为人。 
<br>慕为人，劝事君。
<br>
<br>
<br>
<br>&nbsp;&nbsp; 卷427_4 【两朱阁－刺佛寺浸多也】白居易 
<br>
<br>两朱阁，南北相对起。借问何人家，贞元双帝子。 
<br>帝子吹箫双得仙，五云飘飖飞上天。第宅亭台不将去， 
<br>化为佛寺在人间。妆阁伎楼何寂静，柳似舞腰池似镜。 
<br>花落黄昏悄悄时，不闻歌吹闻钟磬。寺门敕榜金字书， 
<br>尼院佛庭宽有馀。青苔明月多闲地，比屋疲人无处居。 
<br>忆昨平阳宅初置，吞并平人几家地。仙去双双作梵宫， 
<br>渐恐人间尽为寺。
<br>
<br>
<br>
<br>&nbsp;&nbsp; 卷427_5 【西凉伎－刺封疆之臣也】白居易 
<br>
<br>西凉伎，假面胡人假狮子。刻木为头丝作尾， 
<br>金镀眼睛银帖齿。奋迅毛衣摆双耳，如从流沙来万里。 
<br>紫髯深目两胡儿，鼓舞跳梁前致辞。应似凉州未陷日， 
<br>安西都护进来时。须臾云得新消息，安西路绝归不得。 
<br>泣向狮子涕双垂，凉州陷没知不知。狮子回头向西望， 
<br>哀吼一声观者悲。贞元边将爱此曲，醉坐笑看看不足。 
<br>娱宾犒士宴监军，狮子胡儿长在目。有一征夫年七十， 
<br>见弄凉州低面泣。泣罢敛手白将军，主忧臣辱昔所闻。 
<br>自从天宝兵戈起，犬戎日夜吞西鄙。凉州陷来四十年， 
<br>河陇侵将七千里。平时安西万里疆，今日边防在凤翔。 
<br>缘边空屯十万卒，饱食温衣闲过日。遗民肠断在凉州， 
<br>将卒相看无意收。天子每思长痛惜，将军欲说合惭羞。 
<br>奈何仍看西凉伎，取笑资欢无所愧。纵无智力未能收， 
<br>忍取西凉弄为戏。
<br>
<br>
<br>
<br>&nbsp;&nbsp; 卷427_6 【八骏图－戒奇物、惩佚游也】白居易 
<br>
<br>穆王八骏天马驹，后人爱之写为图。背如龙兮颈如象， 
<br>骨耸筋高脂肉壮。日行万里疾如飞，穆王独乘何所之。 
<br>四荒八极蹋欲遍，三十二蹄无歇时。属车轴折趁不及， 
<br>黄屋草生弃若遗。瑶池西赴王母宴，七庙经年不亲荐。 
<br>璧台南与盛姬游，明堂不复朝诸侯。白云黄竹歌声动， 
<br>一人荒乐万人愁。周从后稷至文武，积德累功世勤苦。 
<br>岂知才及四代孙，心轻王业如灰土。由来尤物不在大， 
<br>能荡君心则为害。文帝却之不肯乘，千里马去汉道兴。 
<br>穆王得之不为戒，八骏驹来周室坏。至今此物尚称珍， 
<br>不知房星之精下为怪。八骏图，君莫爱。
<br>
<br>
<br>
<br>&nbsp;&nbsp; 卷427_7 【涧底松－念寒俊也】白居易 
<br>
<br>有松百尺大十围，生在涧底寒且卑。涧深山险人路绝， 
<br>老死不逢工度之。天子明堂欠梁木，此求彼有两不知。 
<br>谁喻苍苍造物意，但与之材不与地。金张世禄原宪贫， 
<br>牛衣寒贱貂蝉贵。貂蝉与牛衣，高下虽有殊。高者未必贤， 
<br>下者未必愚。君不见沉沉海底生珊瑚，历历天上种白榆。
<br>
<br>
<br>
<br>&nbsp;&nbsp; 卷427_8 【牡丹芳－美天子忧农也】白居易 
<br>
<br>牡丹芳，牡丹芳，黄金蕊绽红玉房。千片赤英霞烂烂， 
<br>百枝绛点灯煌煌。照地初开锦绣段，当风不结兰麝囊。 
<br>仙人琪树白无色，王母桃花小不香。宿露轻盈泛紫艳， 
<br>朝阳照耀生红光。红紫二色间深浅，向背万态随低昂。 
<br>映叶多情隐羞面，卧丛无力含醉妆。低娇笑容疑掩口， 
<br>凝思怨人如断肠。秾姿贵彩信奇绝，杂卉乱花无比方。 
<br>石竹金钱何细碎，芙蓉芍药苦寻常。遂使王公与卿士， 
<br>游花冠盖日相望。庳车软舆贵公主，香衫细马豪家郎。 
<br>卫公宅静闭东院，西明寺深开北廊。戏蝶双舞看人久， 
<br>残莺一声春日长。共愁日照芳难驻，仍张帷幕垂阴凉。 
<br>花开花落二十日，一城之人皆若狂。三代以还文胜质， 
<br>人心重华不重实。重华直至牡丹芳，其来有渐非今日。 
<br>元和天子忧农桑，恤下动天天降祥。去岁嘉禾生九穗， 
<br>田中寂寞无人至。今年瑞麦分两歧，君心独喜无人知。 
<br>无人知，可叹息。我愿暂求造化力，减却牡丹妖艳色。 
<br>少回卿士爱花心，同似吾君忧稼穑。
<br>
<br>
<br>
<br>&nbsp;&nbsp; 卷427_9 【红线毯－忧蚕桑之费也】白居易 
<br>
<br>红线毯，择茧缲丝清水煮，拣丝练线红蓝染。 
<br>染为红线红于蓝，织作披香殿上毯。披香殿广十丈馀， 
<br>红线织成可殿铺。彩丝茸茸香拂拂，线软花虚不胜物。 
<br>美人蹋上歌舞来，罗袜绣鞋随步没。太原毯涩毳缕硬， 
<br>蜀都褥薄锦花冷，不如此毯温且柔，年年十月来宣州。 
<br>宣城太守加样织，自谓为臣能竭力。百夫同担进宫中， 
<br>线厚丝多卷不得。宣城太守知不知，一丈毯，千两丝。 
<br>地不知寒人要暖，少夺人衣作地衣。
<br>
<br>
<br>
<br>&nbsp;&nbsp; 卷427_10 【杜陵叟－伤农夫之困也】白居易 
<br>
<br>杜陵叟，杜陵居，岁种薄田一顷馀。三月无雨旱风起， 
<br>麦苗不秀多黄死。九月降霜秋早寒，禾穗未熟皆青干。 
<br>长吏明知不申破，急敛暴征求考课。典桑卖地纳官租， 
<br>明年衣食将何如。剥我身上帛，夺我口中粟。 
<br>虐人害物即豺狼，何必钩爪锯牙食人肉。不知何人奏皇帝， 
<br>帝心恻隐知人弊。白麻纸上书德音，京畿尽放今年税。 
<br>昨日里胥方到门，手持尺牒榜乡村。十家租税九家毕， 
<br>虚受吾君蠲免恩。
<br>
<br>
<br>
<br>&nbsp;&nbsp; 卷427_11 【缭绫－念女工之劳也】白居易 
<br>
<br>缭绫缭绫何所似，不似罗绡与纨绮。应似天台山上月明前， 
<br>四十五尺瀑布泉。中有文章又奇绝，地铺白烟花簇雪。 
<br>织者何人衣者谁，越溪寒女汉宫姬。去年中使宣口敕， 
<br>天上取样人间织。织为云外秋雁行，染作江南春水色。 
<br>广裁衫袖长制裙，金斗熨波刀翦纹。异彩奇文相隐映， 
<br>转侧看花花不定。昭阳舞人恩正深，春衣一对直千金。 
<br>汗沾粉污不再著，曳土蹋泥无惜心。缭绫织成费功绩， 
<br>莫比寻常缯与帛。丝细缲多女手疼，扎扎千声不盈尺。 
<br>昭阳殿里歌舞人。若见织时应也惜。
<br>
<br>
<br>
<br>&nbsp;&nbsp; 卷427_12 【卖炭翁－苦官市也】白居易 
<br>
<br>卖炭翁，伐薪烧炭南山中。满面尘灰烟火色， 
<br>两鬓苍苍十指黑。卖炭得钱何所营，身上衣裳口中食。 
<br>可怜身上衣正单，心忧炭贱愿天寒。夜来城上一尺雪， 
<br>晓驾炭车辗冰辙。牛困人饥日已高，市南门外泥中歇。 
<br>翩翩两骑来是谁，黄衣使者白衫儿。手把文书口称敕， 
<br>回车叱牛牵向北。一车炭，千馀斤，官使驱将惜不得。 
<br>半匹红纱一丈绫，系向牛头充炭直。
<br>
<br>
<br>
<br>&nbsp;&nbsp; 卷427_13 【母别子－刺新间旧也】白居易 
<br>
<br>母别子，子别母，白日无光哭声苦。关西骠骑大将军， 
<br>去年破虏新策勋。敕赐金钱二百万，洛阳迎得如花人。 
<br>新人迎来旧人弃，掌上莲花眼中刺。迎新弃旧未足悲， 
<br>悲在君家留两儿。一始扶行一初坐，坐啼行哭牵人衣。 
<br>以汝夫妇新燕婉，使我母子生别离。不如林中乌与鹊， 
<br>母不失雏雄伴雌。应似园中桃李树，花落随风子在枝。 
<br>新人新人听我语，洛阳无限红楼女。但愿将军重立功， 
<br>更有新人胜于汝。
<br>
<br>
<br>
<br>&nbsp;&nbsp; 卷427_14 【阴山道－疾贪虏也】白居易 
<br>
<br>阴山道，阴山道，纥逻敦肥水泉好。每至戎人送马时， 
<br>道旁千里无纤草。草尽泉枯马病羸，飞龙但印骨与皮。 
<br>五十匹缣易一匹，缣去马来无了日。养无所用去非宜， 
<br>每岁死伤十六七。缣丝不足女工苦，疏织短截充匹数。 
<br>藕丝蛛网三丈馀，回纥诉称无用处。咸安公主号可敦， 
<br>远为可汗频奏论。元和二年下新敕，内出金帛酬马直。 
<br>仍诏江淮马价缣，从此不令疏短织。合罗将军呼万岁， 
<br>捧授金银与缣彩。谁知黠虏启贪心，明年马多来一倍。 
<br>缣渐好，马渐多。阴山虏，奈尔何。
<br>
<br>
<br>
<br>&nbsp;&nbsp; 卷427_15 【时世妆－儆戎也】白居易 
<br>
<br>时世妆，时世妆，出自城中传四方。时世流行无远近， 
<br>腮不施朱面无粉。乌膏注唇唇似泥，双眉画作八字低。 
<br>妍媸黑白失本态，妆成尽似含悲啼。圆鬟无鬓堆髻样， 
<br>斜红不晕赭面状。昔闻被发伊川中，辛有见之知有戎。 
<br>元和妆梳君记取，髻堆面赭非华风。
<br>
<br>
<br>
<br>&nbsp;&nbsp; 卷427_16 【李夫人－鉴嬖惑也】白居易 
<br>
<br>汉武帝，初丧李夫人。夫人病时不肯别，死后留得生前恩。 
<br>君恩不尽念未已，甘泉殿里令写真。丹青画出竟何益， 
<br>不言不笑愁杀人。又令方士合灵药，玉釜煎炼金炉焚。 
<br>九华帐深夜悄悄，反魂香降夫人魂。夫人之魂在何许， 
<br>香烟引到焚香处。既来何苦不须臾，缥缈悠扬还灭去。 
<br>去何速兮来何迟，是耶非耶两不知。翠蛾仿佛平生貌， 
<br>不似昭阳寝疾时。魂之不来君心苦，魂之来兮君亦悲。 
<br>背灯隔帐不得语，安用暂来还见违。伤心不独汉武帝， 
<br>自古及今皆若斯。君不见穆王三日哭，重璧台前伤盛姬。 
<br>又不见泰陵一掬泪，马嵬坡下念杨妃。 
<br>纵令妍姿艳质化为土，此恨长在无销期。 
<br>生亦惑，死亦惑，尤物惑人忘不得。 
<br>人非木石皆有情，不如不遇倾城色。
<br>
<br>
<br>
<br>&nbsp;&nbsp; 卷427_17 【陵园妾－怜幽闭也（一作托幽闭，喻被谗遭黜也）】白居易 
<br>
<br>陵园妾，颜色如花命如叶。命如叶薄将奈何， 
<br>一奉寝宫年月多。年月多，时光换，春愁秋思知何限。 
<br>青丝发落丛鬓疏，红玉肤销系裙慢。忆昔宫中被妒猜， 
<br>因谗得罪配陵来。老母啼呼趁车别，中官监送锁门回。 
<br>山宫一闭无开日，未死此身不令出。松门到晓月裴回， 
<br>柏城尽日风萧瑟。松门柏城幽闭深，闻蝉听燕感光阴。 
<br>眼看菊蕊重阳泪，手把梨花寒食心。把花掩泪无人见， 
<br>绿芜墙绕青苔院。四季徒支妆粉钱，三朝不识君王面。 
<br>遥想六宫奉至尊，宣徽雪夜浴堂春。雨露之恩不及者， 
<br>犹闻不啻三千人。三千人，我尔君恩何厚薄。 
<br>愿令轮转直陵园，三岁一来均苦乐。
<br>
<br>
<br>
<br>&nbsp;&nbsp; 卷427_18 【盐商妇－恶幸人也】白居易 
<br>
<br>盐商妇，多金帛，不事田农与蚕绩。南北东西不失家， 
<br>风水为乡船作宅。本是扬州小家女，嫁得西江大商客。 
<br>绿鬟富去金钗多，皓腕肥来银钏窄。前呼苍头后叱婢， 
<br>问尔因何得如此。婿作盐商十五年，不属州县属天子。 
<br>每年盐利入官时，少入官家多入私。官家利薄私家厚， 
<br>盐铁尚书远不知。何况江头鱼米贱，红脍黄橙香稻饭。 
<br>饱食浓妆倚柁楼，两朵红腮花欲绽。盐商妇，有幸嫁盐商。 
<br>终朝美饭食，终岁好衣裳。好衣美食来何处， 
<br>亦须惭愧桑弘羊。桑弘羊，死已久，不独汉时今亦有。
<br>
<br>
<br>
<br>&nbsp;&nbsp; 卷427_19 【杏为梁－刺居处僭也】白居易 
<br>
<br>右为梁，桂为柱，何人堂室李开府。碧砌红轩色未干， 
<br>去年身殁今移主。高其墙，大其门，谁家第宅卢将军。 
<br>素泥朱版光未灭，今日官收别赐人。开府之堂将军宅， 
<br>造未成时头已白。逆旅重居逆旅中，心是主人身是客。 
<br>更有愚夫念身后，心虽甚长计非久。穷奢极丽越规模， 
<br>付子传孙令保守。莫教门外过客闻，抚掌回头笑杀君。 
<br>君不见马家宅，尚犹存，宅门题作奉诚园。君不见魏家宅， 
<br>属他人，诏赎赐还五代孙。俭存奢失今在目， 
<br>安用高墙围大屋。
<br>
<br>
<br>
<br>&nbsp;&nbsp; 卷427_20 【井底引银瓶－止淫奔也】白居易 
<br>
<br>井底引银瓶，银瓶欲上丝绳绝。石上磨玉簪， 
<br>玉簪欲成中央折。瓶沉簪折知奈何，似妾今朝与君别。 
<br>忆昔在家为女时，人言举动有殊姿。婵娟两鬓秋蝉翼， 
<br>宛转双蛾远山色。笑随戏伴后园中，此时与君未相识。 
<br>妾弄青梅凭短墙，君骑白马傍垂杨。墙头马上遥相顾， 
<br>一见知君即断肠。知君断肠共君语，君指南山松柏树。 
<br>感君松柏化为心，闇合双鬟逐君去。到君家舍五六年， 
<br>君家大人频有言。聘则为妻奔是妾，不堪主祀奉蘋蘩。 
<br>终知君家不可住，其奈出门无去处。岂无父母在高堂， 
<br>亦有亲情满故乡。潜来更不通消息，今日悲羞归不得。 
<br>为君一日恩，误妾百年身。寄言痴小人家女， 
<br>慎勿将身轻许人。
<br>
<br>
<br>
<br>&nbsp;&nbsp; 卷427_21 【官牛－讽执政也】白居易 
<br>
<br>官牛官牛驾官车，浐水岸边般载沙。一石沙，几斤重， 
<br>朝载暮载将何用。载向五门官道西，绿槐阴下铺沙堤。 
<br>昨来新拜右丞相，恐怕泥涂污马蹄。右丞相， 
<br>马蹄蹋沙虽净洁，牛领牵车欲流血。右丞相， 
<br>但能济人治国调阴阳，官牛领穿亦无妨。
<br>
<br>
<br>
<br>&nbsp;&nbsp; 卷427_22 【紫毫笔－讥失职也】白居易 
<br>
<br>紫毫笔，尖如锥兮利如刀。江南石上有老兔， 
<br>吃竹饮泉生紫毫。宣城之人采为笔，千万毛中拣一毫。 
<br>毫虽轻，功甚重。管勒工名充岁贡，君兮臣兮勿轻用。 
<br>勿轻用，将何如，愿赐东西府御史，愿颁左右台起居。 
<br>搦管趋入黄金阙，抽毫立在白玉除。臣有奸邪正衙奏， 
<br>君有动言直笔书。起居郎，侍御史，尔知紫毫不易致。 
<br>每岁宣城进笔时，紫毫之价如金贵。慎勿空将弹失仪， 
<br>慎勿空将录制词。
<br>
<br>
<br>
<br>&nbsp;&nbsp; 卷427_23 【隋堤柳－悯亡国也】白居易 
<br>
<br>隋堤柳，岁久年深尽衰朽。风飘飘兮雨萧萧， 
<br>三株两株汴河口。老枝病叶愁杀人，曾经大业年中春。 
<br>大业年中炀天子，种柳成行夹流水。西自黄河东至淮， 
<br>绿阴一千三百里。大业末年春暮月，柳色如烟絮如雪。 
<br>南幸江都恣佚游，应将此柳系龙舟。紫髯郎将护锦缆， 
<br>青娥御史直迷楼。海内财力此时竭，舟中歌笑何日休。 
<br>上荒下困势不久，宗社之危如缀旒。炀天子， 
<br>自言福祚长无穷，岂知皇子封酅公。龙舟未过彭城阁， 
<br>义旗已入长安宫。萧墙祸生人事变，晏驾不得归秦中。 
<br>土坟数尺何处葬，吴公台下多悲风。二百年来汴河路， 
<br>沙草和烟朝复暮。后王何以鉴前王，请看隋堤亡国树。
<br>
<br>
<br>
<br>&nbsp;&nbsp; 卷427_24 【草茫茫－惩厚葬也】白居易 
<br>
<br>草茫茫，土苍苍。苍苍茫茫在何处，骊山脚下秦皇墓。 
<br>墓中下涸二重泉，当时自以为深固。下流水银象江海， 
<br>上缀珠光作乌兔。别为天地于其间，拟将富贵随身去。 
<br>一朝盗掘坟陵破，龙椁神堂三月火。可怜宝玉归人间， 
<br>暂借泉中买身祸。奢者狼藉俭者安，一凶一吉在眼前。 
<br>凭君回首向南望，汉文葬在霸陵原。
<br>
<br>
<br>
<br>&nbsp;&nbsp; 卷427_25 【古冢狐－戒艳色也】白居易 
<br>
<br>古冢狐，妖且老，化为妇人颜色好。头变云鬟面变妆， 
<br>大尾曳作长红裳。徐徐行傍荒村路，日欲暮时人静处。 
<br>或歌或舞或悲啼，翠眉不举花颜低。忽然一笑千万态， 
<br>见者十人八九迷。假色迷人犹若是，真色迷人应过此。 
<br>彼真此假俱迷人，人心恶假贵重真。狐假女妖害犹浅， 
<br>一朝一夕迷人眼。女为狐媚害即深，日长月增溺人心。 
<br>何况褒妲之色善蛊惑，能丧人家覆人国。 
<br>君看为害浅深间，岂将假色同真色。
<br>
<br>
<br>
<br>&nbsp;&nbsp; 卷427_26 【黑潭龙－疾贪吏也】白居易 
<br>
<br>黑潭水深黑如墨，传有神龙人不识。潭上架屋官立祠， 
<br>龙不能神人神之。丰凶水旱与疾疫，乡里皆言龙所为。 
<br>家家养豚漉清酒，朝祈暮赛依巫口。神之来兮风飘飘， 
<br>纸钱动兮锦伞摇。神之去兮风亦静，香火灭兮杯盘冷。 
<br>肉堆潭岸石，酒泼庙前草。不知龙神享几多， 
<br>林鼠山狐长醉饱。狐何幸，豚何辜，年年杀豚将喂狐。 
<br>狐假龙神食豚尽，九重泉底龙知无。
<br>
<br>
<br>
<br>&nbsp;&nbsp; 卷427_27 【天可度－恶诈人也】白居易 
<br>
<br>天可度，地可量，唯有人心不可防。但见丹诚赤如血， 
<br>谁知伪言巧似簧。劝君掩鼻君莫掩，使君夫妇为参商。 
<br>劝君掇蜂君莫掇，使君父子成豺狼。海底鱼兮天上鸟， 
<br>高可射兮深可钓。唯有人心相对时，咫尺之间不能料。 
<br>君不见李义府之辈笑欣欣，笑中有刀潜杀人。 
<br>阴阳神变皆可测，不测人间笑是瞋。
<br>
<br>
<br>
<br>&nbsp;&nbsp; 卷427_28 【秦吉了－哀冤民也】白居易 
<br>
<br>秦吉了，出南中，彩毛青黑花颈红。耳聪心慧舌端巧， 
<br>鸟语人言无不通。昨日长爪鸢，今朝大觜乌。 
<br>鸢捎乳燕一窠覆，乌啄母鸡双眼枯。鸡号堕地燕惊去， 
<br>然后拾卵攫其雏。岂无雕与鹗，嗉中肉饱不肯搏。 
<br>亦有鸾鹤群，闲立高飏如不闻。秦吉了，人云尔是能言鸟， 
<br>岂不见鸡燕之冤苦。吾闻凤凰百鸟主， 
<br>尔竟不为凤凰之前致一言，安用噪噪闲言语。
<br>
<br>
<br>
<br>&nbsp;&nbsp; 卷427_29 【鸦九剑－思决壅也】白居易 
<br>
<br>欧冶子死千年后，精灵闇授张鸦九。鸦九铸剑吴山中， 
<br>天与日时神借功。金铁腾精火翻焰，踊跃求为镆铘剑。 
<br>剑成未试十馀年，有客持金买一观。谁知闭匣长思用， 
<br>三尺青蛇不肯蟠。客有心，剑无口，客代剑言告鸦九。 
<br>君勿矜我玉可切，君勿夸我钟可刜。不如持我决浮云， 
<br>无令漫漫蔽白日。为君使无私之光及万物， 
<br>蛰虫昭苏萌草出。
<br>
<br>
<br>
<br>&nbsp;&nbsp; 卷427_30 【采诗官－监前王乱亡之由也】白居易 
<br>
<br>采诗官，采诗听歌导人言。言者无罪闻者诫， 
<br>下流上通上下泰。周灭秦兴至隋氏，十代采诗官不置。 
<br>郊庙登歌赞君美，乐府艳词悦君意。若求兴谕规刺言， 
<br>万句千章无一字。不是章句无规刺，渐及朝廷绝讽议。 
<br>诤臣杜口为冗员，谏鼓高悬作虚器。一人负扆常端默， 
<br>百辟入门两自媚。夕郎所贺皆德音，春官每奏唯祥瑞。 
<br>君之堂兮千里远，君之门兮九重閟。君耳唯闻堂上言， 
<br>君眼不见门前事。贪吏害民无所忌，奸臣蔽君无所畏。 
<br>君不见厉王胡亥之末年，群臣有利君无利。 
<br>君兮君兮愿听此，欲开壅蔽达人情，先向歌诗求讽刺。
<br>
<br>
<br>
<br>
<br>
<br>
<br>
<br>
<br>
<br>
<br> 卷428_1 【常乐里闲居偶题十六韵兼寄刘十五公舆王十…时为校书郎】白居易 
<br>
<br>帝都名利场，鸡鸣无安居。独有懒慢者，日高头未梳。 
<br>工拙性不同，进退迹遂殊。幸逢太平代，天子好文儒。 
<br>小才难大用，典校在秘书。三旬两入省，因得养顽疏。 
<br>茅屋四五间，一马二仆夫。俸钱万六千，月给亦有馀。 
<br>既无衣食牵，亦少人事拘。遂使少年心，日日常晏如。 
<br>勿言无知己，躁静各有徒。兰台七八人，出处与之俱。 
<br>旬时阻谈笑，旦夕望轩车。谁能雠校闲，解带卧吾庐。 
<br>窗前有竹玩，门处有酒酤。何以待君子，数竿对一壶。
<br>
<br>
<br>&nbsp;&nbsp; 卷428_2 【答元八宗简同游曲江后明日见赠】白居易 
<br>
<br>长安千万人，出门各有营。唯我与夫子，信马悠悠行。 
<br>行到曲江头，反照草树明。南山好颜色，病客有心情。 
<br>水禽翻白羽，风荷袅翠茎。何必沧浪去，即此可濯缨。 
<br>时景不重来，赏心难再并。坐愁红尘里，夕鼓咚咚声。 
<br>归来经一宿，世虑稍复生。赖闻瑶华唱，再得尘襟清。
<br>
<br>
<br>
<br>&nbsp;&nbsp; 卷428_3 【感时】白居易 
<br>
<br>朝见日上天，暮见日入地。不觉明镜中，忽年三十四。 
<br>勿言身未老，冉冉行将至。白发虽未生，朱颜已先悴。 
<br>人生讵几何，在世犹如寄。虽有七十期，十人无一二。 
<br>今我犹未悟，往往不适意。胡为方寸间，不贮浩然气。 
<br>贫贱非不恶，道在何足避。富贵非不爱，时来当自致。 
<br>所以达人心，外物不能累。唯当饮美酒，终日陶陶醉。 
<br>斯言胜金玉，佩服无失坠。
<br>
<br>
<br>
<br>&nbsp;&nbsp; 卷428_4 【首夏同诸校正游开元观，因宿玩月】白居易 
<br>
<br>我与二三子，策名在京师。官小无职事，闲于为客时。 
<br>沉沉道观中，心赏期在兹。到门车马回，入院巾杖随。 
<br>清和四月初，树木正华滋。风清新叶影，鸟恋残花枝。 
<br>向夕天又晴，东南馀霞披。置酒西廊下，待月杯行迟。 
<br>须臾金魄生，若与吾徒期。光华一照耀，殿角相参差。 
<br>终夜清景前，笑歌不知疲。长安名利地，此兴几人知。
<br>
<br>
<br>
<br>&nbsp;&nbsp; 卷428_5 【永崇里观居】白居易 
<br>
<br>季夏中气候，烦暑自此收。萧飒风雨天，蝉声暮啾啾。 
<br>永崇里巷静，华阳观院幽。轩车不到处，满地槐花秋。 
<br>年光忽冉冉，世事本悠悠。何必待衰老，然后悟浮休。 
<br>真隐岂长远，至道在冥搜。身虽世界住，心与虚无游。 
<br>朝饥有蔬食，夜寒有布裘。幸免冻与馁，此外复何求。 
<br>寡欲虽少病，乐天心不忧。何以明吾志，周易在床头。
<br>
<br>
<br>
<br>&nbsp;&nbsp; 卷428_6 【早送举人入试】白居易 
<br>
<br>夙驾送举人，东方犹未明。自谓出太早，已有车马行。 
<br>骑火高低影，街鼓参差声。可怜早朝者，相看意气生。 
<br>日出尘埃飞，群动互营营。营营各何求，无非利与名。 
<br>而我常晏起，虚住长安城。春深官又满，日有归山情。
<br>
<br>
<br>
<br>&nbsp;&nbsp; 卷428_7 【招王质夫（自此后诗为盩厔尉时作）】白居易 
<br>
<br>濯足云水客，折腰簪笏身。喧闲迹相背，十里别经旬。 
<br>忽因乘逸兴，莫惜访嚣尘。窗前故栽竹，与君为主人。
<br>
<br>
<br>
<br>&nbsp;&nbsp; 卷428_8 【祗役骆口，因与王质夫同游秋山，偶题三韵】白居易 
<br>
<br>石拥百泉合，云破千峰开。平生烟霞侣，此地重裴回。 
<br>今日勤王意，一半为山来。
<br>
<br>
<br>
<br>&nbsp;&nbsp; 卷428_9 【见萧侍御忆旧山草堂诗，因以继和】白居易 
<br>
<br>琢玉以为架，缀珠以为笼。玉架绊野鹤，珠笼锁冥鸿。 
<br>鸿思云外天，鹤忆松上风。珠玉信为美，鸟不恋其中。 
<br>台中萧侍御，心与鸿鹤同。晚起慵冠豸，闲行厌避骢。 
<br>昨见忆山诗，诗思浩无穷。归梦杳何处，旧居茫水东。 
<br>秋闲杉桂林，春老芝朮丛。自云别山后，离抱常忡忡。 
<br>衣绣非不荣，持宪非不雄。所乐不在此，怅望草堂空。
<br>
<br>
<br>
<br>&nbsp;&nbsp; 卷428_10 【病假中南亭闲望】白居易 
<br>
<br>欹枕不视事，两日门掩关。始知吏役身，不病不得闲。 
<br>闲意不在远，小亭方丈间。西檐竹梢上，坐见太白山。 
<br>遥愧峰上云，对此尘中颜。
<br>
<br>
<br>
<br>&nbsp;&nbsp; 卷428_11 【仙游寺独宿】白居易 
<br>
<br>沙鹤上阶立，潭月当户开。此中留我宿，两夜不能回。 
<br>幸与静境遇，喜无归侣催。从今独游后，不拟共人来。
<br>
<br>
<br>
<br>&nbsp;&nbsp; 卷428_12 【前庭凉夜】白居易 
<br>
<br>露簟色似玉，风幌影如波。坐愁树叶落，中庭明月多。
<br>
<br>
<br>
<br>&nbsp;&nbsp; 卷428_13 【官舍小亭闲望】白居易 
<br>
<br>风竹散清韵，烟槐凝绿姿。日高人吏去，闲坐在茅茨。 
<br>葛衣御时暑，蔬饭疗朝饥。持此聊自足，心力少营为。 
<br>亭上独吟罢，眼前无事时。数峰太白雪，一卷陶潜诗。 
<br>人心各自是，我是良在兹。回谢争名客，甘从君所嗤。
<br>
<br>
<br>
<br>&nbsp;&nbsp; 卷428_14 【早秋独夜】白居易 
<br>
<br>井梧凉叶动，邻杵秋声发。独向檐下眠，觉来半床月。
<br>
<br>
<br>
<br>&nbsp;&nbsp; 卷428_15 【听弹古渌水（琴曲名）】白居易 
<br>
<br>闻君古渌水，使我心和平。欲识慢流意，为听疏泛声。 
<br>西窗竹阴下，竟日有馀清。
<br>
<br>
<br>
<br>&nbsp;&nbsp; 卷428_16 【松斋自题（时为翰林学士）】白居易 
<br>
<br>非老亦非少，年过三纪馀。非贱亦非贵，朝登一命初。 
<br>才小分易足，心宽体长舒。充肠皆美食，容膝即安居。 
<br>况此松斋下，一琴数帙书。书不求甚解，琴聊以自娱。 
<br>夜直入君门，晚归卧吾庐。形骸委顺动，方寸付空虚。 
<br>持此将过日，自然多晏如。昏昏复默默，非智亦非愚。
<br>
<br>
<br>
<br>&nbsp;&nbsp; 卷428_17 【冬夜与钱员外同直禁中】白居易 
<br>
<br>夜深草诏罢，霜月凄凛凛。欲卧暖残杯，灯前相对饮。 
<br>连铺青缣被，封置通中枕。仿佛百馀宵，与君同此寝。
<br>
<br>
<br>
<br>&nbsp;&nbsp; 卷428_18 【和钱员外禁中夙兴见示】白居易 
<br>
<br>窗白星汉曙，窗暖灯火馀。坐卷朱里幕，看封紫泥书。 
<br>窅窅钟漏尽，曈曈霞景初。楼台红照曜，松竹青扶疏。 
<br>君爱此时好，回头特谓余。不知上清界，晓景复何如。
<br>
<br>
<br>
<br>&nbsp;&nbsp; 卷428_19 【夏日独直，寄萧侍御】白居易 
<br>
<br>宪台文法地，翰林清切司。鹰猜课野鹤，骥德责山麋。 
<br>课责虽不同，同归非所宜。是以方寸内，忽忽暗相思。 
<br>夏日独上直，日长何所为。澹然无他念，虚静是吾师。 
<br>形委有事牵，心与无事期。中臆一以旷，外累都若遗。 
<br>地贵身不觉，意闲境来随。但对松与竹，如在山中时。 
<br>情性聊自适，吟咏偶成诗。此意非夫子，馀人多不知。
<br>
<br>
<br>
<br>&nbsp;&nbsp; 卷428_20 【松声（修行里张家宅南亭作）】白居易 
<br>
<br>月好好独坐，双松在前轩。西南微风来，潜入枝叶间。 
<br>萧寥发为声，半夜明月前。寒山飒飒雨，秋琴泠泠弦。 
<br>一闻涤炎暑，再听破昏烦。竟夕遂不寐，心体俱翛然。 
<br>南陌车马动，西邻歌吹繁。谁知兹檐下，满耳不为喧。
<br>
<br>
<br>
<br>&nbsp;&nbsp; 卷428_21 【禁中】白居易 
<br>
<br>门严九重静，窗幽一室闲。好是修心处，何必在深山。
<br>
<br>
<br>
<br>&nbsp;&nbsp; 卷428_22 【赠吴丹】白居易 
<br>
<br>巧者力苦劳，智者心苦忧。爱君无巧智，终岁闲悠悠。 
<br>尝登御史府，亦佐东诸侯。手操纠谬简，心运决胜筹。 
<br>宦途似风水，君心如虚舟。泛然而不有，进退得自由。 
<br>今来脱豸冠，时往侍龙楼。官曹称心静，居处随迹幽。 
<br>冬负南荣日，支体甚温柔。夏卧北窗风，枕席如凉秋。 
<br>南山入舍下，酒瓮在床头。人间有闲地，何必隐林丘。 
<br>顾我愚且昧，劳生殊未休。一入金门直，星霜三四周。 
<br>主恩信难报，近地徒久留。终当乞闲官，退与夫子游。
<br>
<br>
<br>
<br>&nbsp;&nbsp; 卷428_23 【初除户曹，喜而言志】白居易 
<br>
<br>诏授户曹掾，捧诏感君恩。感恩非为己，禄养及吾亲。 
<br>弟兄俱簪笏，新妇俨衣巾。罗列高堂下，拜庆正纷纷。 
<br>俸钱四五万，月可奉晨昏。廪禄二百石，岁可盈仓囷。 
<br>喧喧车马来，贺客满我门。不以我为贪，知我家内贫。 
<br>置酒延贺客，客容亦欢欣。笑云今日后，不复忧空尊。 
<br>答云如君言，愿君少逡巡。我有平生志，醉后为君陈。 
<br>人生百岁期，七十有几人。浮荣及虚位，皆是身之宾。 
<br>唯有衣与食，此事粗关身。苟免饥寒外，馀物尽浮云。
<br>
<br>
<br>
<br>&nbsp;&nbsp; 卷428_24 【秋居书怀】白居易 
<br>
<br>门前少宾客，阶下多松竹。秋景下西墙，凉风入东屋。 
<br>有琴慵不弄，有书闲不读。尽日方寸中，澹然无所欲。 
<br>何须广居处，不用多积蓄。丈室可容身，斗储可充腹。 
<br>况无治道术，坐受官家禄。不种一株桑，不锄一垄谷。 
<br>终朝饱饭餐，卒岁丰衣服。持此知愧心，自然易为足。
<br>
<br>
<br>
<br>&nbsp;&nbsp; 卷428_25 【禁中晓卧，因怀王起居】白居易 
<br>
<br>迟迟禁漏尽，悄悄暝鸦喧。夜雨槐花落，微凉卧北轩。 
<br>曙灯残未灭，风帘闲自翻。每一得静境，思与故人言。
<br>
<br>
<br>
<br>&nbsp;&nbsp; 卷428_26 【养拙】白居易 
<br>
<br>铁柔不为剑，木曲不为辕。今我亦如此，愚蒙不及门。 
<br>甘心谢名利，灭迹归丘园。坐卧茅茨中，但对琴与尊。 
<br>身去缰锁累，耳辞朝市喧。逍遥无所为，时窥五千言。 
<br>无忧乐性场，寡欲清心源。始知不才者，可以探道根。
<br>
<br>
<br>
<br>&nbsp;&nbsp; 卷428_27 【寄李十一建】白居易 
<br>
<br>外事牵我形，外物诱我情。李君别来久，褊吝从中生。 
<br>忆昨访君时，立马扣柴荆。有时君未起，稚子喜先迎。 
<br>连步笑出门，衣翻冠或倾。扫阶苔纹绿，拂榻藤阴清。 
<br>家酝及春熟，园葵乘露烹。看山东亭坐，待月南原行。 
<br>门静唯鸟语，坊远少鼓声。相对尽日言，不及利与名。 
<br>分手来几时，明月三四盈。别时残花落，及此新蝉鸣。 
<br>芳岁忽已晚，离抱怅未平。岂不思命驾，吏职坐相萦。 
<br>前时君有期，访我来山城。心赏久云阻，言约无自轻。 
<br>相去幸非远，走马一日程。
<br>
<br>
<br>
<br>&nbsp;&nbsp; 卷428_28 【旅次华州，赠袁右丞】白居易 
<br>
<br>渭水绿溶溶，华山青崇崇。山水一何丽，君子在其中。 
<br>才与世会合，物随诚感通。德星降人福，时雨助岁功。 
<br>化行人无讼，囹圄千日空。政顺气亦和，黍稷三年丰。 
<br>客自帝城来，驱马出关东。爱此一郡人，如见太古风。 
<br>方今天子心，忧人正忡忡。安得天下守，尽得如袁公。
<br>
<br>
<br>
<br>&nbsp;&nbsp; 卷428_29 【酬杨九弘贞长安病中见寄】白居易 
<br>
<br>伏枕君寂寂，折腰我营营。所嗟经时别，相去一宿程。 
<br>携手昨何时，昆明春水平。离郡来几日，太白夏云生。 
<br>之子未得意，贫病客帝城。贫坚志士节，病长高人情。 
<br>隐几自恬澹，闭门无送迎。龙卧心有待，鹤瘦貌弥清。 
<br>清机发为文，投我如振琼。何以慰饥渴，捧之吟一声。
<br>
<br>
<br>
<br>&nbsp;&nbsp; 卷428_30 【禁中寓直梦游仙游寺】白居易 
<br>
<br>西轩草诏暇，松竹深寂寂。月出清风来，忽似山中夕。 
<br>因成西南梦，梦作游仙客。觉闻宫漏声，犹谓山泉滴。
<br>
<br>
<br>
<br>&nbsp;&nbsp; 卷428_31 【赠王山人】白居易 
<br>
<br>闻君减寝食，日听神仙说。暗待非常人，潜求长生诀。 
<br>言长本对短，未离生死辙。假使得长生，才能胜夭折。 
<br>松树千年朽，槿花一日歇。毕竟共虚空，何须夸岁月。 
<br>彭殇徒自异，生死终无别。不如学无生，无生即无灭。
<br>
<br>
<br>
<br>&nbsp;&nbsp; 卷428_32 【秋山】白居易 
<br>
<br>久病旷心赏，今朝一登山。山秋云物冷，称我清羸颜。 
<br>白石卧可枕，青萝行可攀。意中如有得，尽日不欲还。 
<br>人生无几何，如寄天地间。心有千载忧，身无一日闲。 
<br>何时解尘网，此地来掩关。
<br>
<br>
<br>
<br>&nbsp;&nbsp; 卷428_33 【赠能七伦】白居易 
<br>
<br>涧松高百寻，四时寒森森。临风有清韵，向日无曲阴。 
<br>如何时俗人，但赏桃李林。岂不知坚贞，芳馨诱其心。 
<br>能生学为文，气高功亦深。手中一百篇，句句披沙金。 
<br>苦节二十年，无人振陆沉。今我尚贫贱，徒为尔知音。
<br>
<br>
<br>
<br>&nbsp;&nbsp; 卷428_34 【题杨颖士西亭】白居易 
<br>
<br>静得亭上境，远谐尘外踪。凭轩东南望，鸟灭山重重。 
<br>竹露冷烦襟，杉风清病容。旷然宜真趣，道与心相逢。 
<br>即此可遗世，何必蓬壶峰。
<br>
<br>
<br>
<br>&nbsp;&nbsp; 卷428_35 【题赠郑秘书征君石沟溪隐居】白居易 
<br>
<br>郑君得自然，虚白生心胸。吸彼沆瀣精，凝为冰雪容。 
<br>大君贞元初，求贤致时雍。蒲轮入翠微，迎下天台峰。 
<br>赤城别松乔，黄阁交夔龙。俯仰受三命，从容辞九重。 
<br>出笼鹤翩翩，归林凤雍雍。在火辨良玉，经霜识贞松。 
<br>新居寄楚山，山碧溪溶溶。丹灶烧烟煴，黄精花丰茸。 
<br>蕙帐夜琴澹，桂尊春酒浓。时人不到处，苔石无尘踪。 
<br>我今何为者，趋世身龙钟。不向林壑访，无由朝市逢。 
<br>终当解尘缨，卜筑来相从。
<br>
<br>
<br>
<br>&nbsp;&nbsp; 卷428_36 【及第后归觐，留别诸同年】白居易 
<br>
<br>十年常苦学，一上谬成名。擢第未为贵，贺亲方始荣。 
<br>时辈六七人，送我出帝城。轩车动行色，丝管举离声。 
<br>得意减别恨，半酣轻远程。翩翩马蹄疾，春日归乡情。
<br>
<br>
<br>
<br>&nbsp;&nbsp; 卷428_37 【清夜琴兴】白居易 
<br>
<br>月出鸟栖尽，寂然坐空林。是时心境闲，可以弹素琴。 
<br>清泠由木性，恬澹随人心。心积和平气，木应正始音。 
<br>响馀群动息，曲罢秋夜深。正声感元化，天地清沉沉。
<br>
<br>
<br>
<br>&nbsp;&nbsp; 卷428_38 【郊陶潜体诗十六首】白居易 
<br>
<br>不动者厚地，不息者高天。无穷者日月，长在者山川。 
<br>松柏与龟鹤，其寿皆千年。嗟嗟群物中，而人独不然。 
<br>早出向朝市，暮已归下泉。形质及寿命，危脆若浮烟。 
<br>尧舜与周孔，古来称圣贤。借问今何在，一去亦不还。 
<br>我无不死药，万万随化迁。所未定知者，修短迟速间。 
<br>幸及身健日，当歌一尊前。何必待人劝，持此自为欢。
<br>
<br>翳翳逾月阴，沉沉连日雨。开帘望天色，黄云暗如土。 
<br>行潦毁我墉，疾风坏我宇。蓬莠生庭院，泥涂失场圃。 
<br>村深绝宾客，窗晦无俦侣。尽日不下床，跳蛙时入户。 
<br>出门无所往，入室还独处。不以酒自娱，块然与谁语。
<br>
<br>朝饮一杯酒，冥心合元化。兀然无所思，日高尚闲卧。 
<br>暮读一卷书，会意如嘉话。欣然有所遇，夜深犹独坐。 
<br>又得琴上趣，安弦有馀暇。复多诗中狂，下笔不能罢。 
<br>唯兹三四事，持用度昼夜。所以阴雨中，经旬不出舍。 
<br>始悟独往人，心安时亦过。
<br>
<br>东家采桑妇，雨来苦愁悲。蔟蚕北堂前，雨冷不成丝。 
<br>西家荷锄叟，雨来亦怨咨。种豆南山下，雨多落为萁。 
<br>而我独何幸，酝酒本无期。及此多雨日，正遇新熟时。 
<br>开瓶泻尊中，玉液黄金脂。持玩已可悦，欢尝有馀滋。 
<br>一酌发好容，再酌开愁眉。连延四五酌，酣畅入四肢。 
<br>忽然遗我物，谁复分是非。是时连夕雨，酩酊无所知。 
<br>人心苦颠倒，反为忧者嗤。
<br>
<br>朝亦独醉歌，暮亦独醉睡。未尽一壶酒，已成三独醉。 
<br>勿嫌饮太少，且喜欢易致。一杯复两杯，多不过三四。 
<br>便得心中适，尽忘身外事。更复强一杯，陶然遗万累。 
<br>一饮一石者，徒以多为贵。及其酩酊时，与我亦无异。 
<br>笑谢多饮者，酒钱徒自费。
<br>
<br>天秋无片云，地静无纤尘。团团新晴月，林外生白轮。 
<br>忆昨阴霖天，连连三四旬。赖逢家酝熟，不觉过朝昏。 
<br>私言雨霁后，可以罢馀尊。及对新月色，不醉亦愁人。 
<br>床头残酒榼，欲尽味弥淳。携置南檐下，举酌自殷勤。 
<br>清光入杯杓，白露生衣巾。乃知阴与晴，安可无此君。 
<br>我有乐府诗，成来人未闻。今宵醉有兴，狂咏惊四邻。 
<br>独赏犹复尔，何况有交亲。
<br>
<br>中秋三五夜，明月在前轩。临觞忽不饮，忆我平生欢。 
<br>我有同心人，邈邈崔与钱。我有忘形友，迢迢李与元。 
<br>或飞青云上，或落江湖间。与我不相见，于今四五年。 
<br>我无缩地术，君非驭风仙。安得明月下，四人来晤言。 
<br>良夜信难得，佳期杳无缘。明月又不驻，渐下西南天。 
<br>岂无他时会，惜此清景前。
<br>
<br>家酝饮已尽，村中无酒酤。坐愁今夜醒，其奈秋怀何。 
<br>有客忽叩门，言语一何佳。云是南村叟，挈榼来相过。 
<br>且喜尊不燥，安问少与多。重阳虽已过，篱菊有残花。 
<br>欢来苦昼短，不觉夕阳斜。老人勿遽起，且待新月华。 
<br>客去有馀趣，竟夕独酣歌。
<br>
<br>原生衣百结，颜子食一箪。欢然乐其志，有以忘饥寒。 
<br>今我何人哉，德不及先贤。衣食幸相属，胡为不自安。 
<br>况兹清渭曲，居处安且闲。榆柳百馀树，茅茨十数间。 
<br>寒负檐下日，热濯涧底泉。日出犹未起，日入已复眠。 
<br>西风满村巷，清凉八月天。但有鸡犬声，不闻车马喧。 
<br>时倾一尊酒，坐望东南山。稚侄初学步，牵衣戏我前。 
<br>即此自可乐，庶几颜与原。
<br>
<br>湛湛尊中酒，有功不自伐。不伐人不知，我今代其说。 
<br>良将临大敌，前驱千万卒。一箪投河饮，赴死心如一。 
<br>壮士磨匕首，勇愤气蓬勃。一酣忘报雠，四体如无骨。 
<br>东海杀孝妇，天旱逾年月。一酌酹其魂，通宵雨不歇。 
<br>咸阳秦狱气，冤痛结为物。千岁不肯散，一沃亦销失。 
<br>况兹儿女恨，及彼幽忧疾。快饮无不消，如霜得春日。 
<br>方知麹糵灵，万物无与匹。
<br>
<br>烟霞隔悬圃，风波限瀛洲。我岂不欲往，大海路阻修。 
<br>神仙但闻说，灵药不可求。长生无得者，举世如蜉蝣。 
<br>逝者不重回，存者难久留。踟蹰未死间，何苦怀百忧。 
<br>念此忽内热，坐看成白头。举杯还独饮，顾影自献酬。 
<br>心与口相约，未醉勿言休。今朝不尽醉，知有明朝不。 
<br>不见郭门外，累累坟与丘。月明愁杀人，黄蒿风飕飕。 
<br>死者若有知，悔不秉烛游。
<br>
<br>吾闻浔阳郡，昔有陶征君。爱酒不爱名，忧醒不忧贫。 
<br>尝为彭泽令，在官才八旬。愀然忽不乐，挂印著公门。 
<br>口吟归去来，头戴漉酒巾。人吏留不得，直入故山云。 
<br>归来五柳下，还以酒养真。人间荣与利，摆落如泥尘。 
<br>先生去已久，纸墨有遗文。篇篇劝我饮，此外无所云。 
<br>我从老大来，窃慕其为人。其他不可及，且效醉昏昏。
<br>
<br>楚王疑忠臣，江南放屈平。晋朝轻高士，林下弃刘伶。 
<br>一人常独醉，一人常独醒。醒者多苦志，醉者多欢情。 
<br>欢情信独善，苦志竟何成。兀傲瓮间卧，憔悴泽畔行。 
<br>彼忧而此乐，道理甚分明。愿君且饮酒，勿思身后名。
<br>
<br>有一燕赵士，言貌甚奇瑰。日日酒家去，脱衣典数杯。 
<br>问君何落拓，云仆生草莱。地寒命且薄，徒抱王佐才。 
<br>岂无济时策，君门乏良媒。三献寝不报，迟迟空手回。 
<br>亦有同门生，先升青云梯。贵贱交道绝，朱门叩不开。 
<br>及归种禾黍，三岁旱为灾。入山烧黄白，一旦化为灰。 
<br>蹉跎五十馀，生世苦不谐。处处去不得，却归酒中来。
<br>
<br>南巷有贵人，高盖驷马车。我问何所苦，四十垂白须。 
<br>答云君不知，位重多忧虞。北里有寒士，瓮牖绳为枢。 
<br>出扶桑枣杖，入卧蜗牛庐。散贱无忧患，心安体亦舒。 
<br>东邻有富翁，藏货遍五都。东京收粟帛，西市鬻金珠。 
<br>朝营暮计算，昼夜不安居。西舍有贫者，匹妇配匹夫。 
<br>布裙行赁舂，裋褐坐佣书。以此求口食，一饱欣有馀。 
<br>贵贱与贫富，高下虽有殊。忧乐与利害，彼此不相逾。 
<br>是以达人观，万化同一途。但未知生死，胜负两何如。 
<br>迟疑未知间，且以酒为娱。
<br>
<br>济水澄而洁，河水浑而黄。交流列四渎，清浊不相伤。 
<br>太公战牧野，伯夷饿首阳。同时号贤圣，进退不相妨。 
<br>谓天不爱民，胡为生稻粱。谓天果爱民，胡为生豺狼。 
<br>谓神福善人，孔圣竟栖遑。谓神祸淫人，暴秦终霸王。 
<br>颜回与黄宪，何辜早夭亡。蝮蛇与鸩鸟，何得寿延长。 
<br>物理不可测，神道亦难量。举头仰问天，天色但苍苍。 
<br>唯当多种黍，日醉手中觞。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷429_1 【自题写真（时为翰林学士）】白居易 
<br>
<br>我貌不自识，李放写我真。静观神与骨，合是山中人。 
<br>蒲柳质易朽，麋鹿心难驯。何事赤墀上，五年为侍臣。 
<br>况多刚狷性，难与世同尘。不惟非贵相，但恐生祸因。 
<br>宜当早罢去，收取云泉身。
<br>
<br>
<br>&nbsp;&nbsp; 卷429_2 【遣怀（自此后诗在渭村作）】白居易 
<br>
<br>寓心身体中，寓性方寸内。此身是外物，何足苦忧爱。 
<br>况有假饰者，华簪及高盖。此又疏于身，复在外物外。 
<br>操之多惴栗，失之又悲悔。乃知名与器，得丧俱为害。 
<br>颓然环堵客，萝蕙为巾带。自得此道来，身穷心甚泰。
<br>
<br>
<br>
<br>&nbsp;&nbsp; 卷429_3 【渭上偶钓】白居易 
<br>
<br>渭水如镜色，中有鲤与鲂。偶持一竿竹，悬钓在其傍。 
<br>微风吹钓丝，袅袅十尺长。谁知对鱼坐，心在无何乡。 
<br>昔有白头人，亦钓此渭阳。钓人不钓鱼，七十得文王。 
<br>况我垂钓意，人鱼又兼忘。无机两不得，但弄秋水光。 
<br>兴尽钓亦罢，归来饮我觞。
<br>
<br>
<br>
<br>&nbsp;&nbsp; 卷429_4 【隐几】白居易 
<br>
<br>身适忘四支，心适忘是非。既适又忘适，不知吾是谁。 
<br>百体如槁木，兀然无所知。方寸如死灰，寂然无所思。 
<br>今日复明日，身心忽两遗。行年三十九，岁暮日斜时。 
<br>四十心不动，吾今其庶几。
<br>
<br>
<br>
<br>&nbsp;&nbsp; 卷429_5 【春眠】白居易 
<br>
<br>新浴肢体畅，独寝神魂安。况因夜深坐，遂成日高眠。 
<br>春被薄亦暖，朝窗深更闲。却忘人间事，似得枕上仙。 
<br>至适无梦想，大和难名言。全胜彭泽醉，欲敌曹溪禅。 
<br>何物呼我觉，伯劳声关关。起来妻子笑，生计春茫然。
<br>
<br>
<br>
<br>&nbsp;&nbsp; 卷429_6 【闲居】白居易 
<br>
<br>空腹一盏粥，饥食有馀味。南檐半床日，暖卧因成睡。 
<br>绵袍拥两膝，竹几支双臂。从旦直至昏，身心一无事。 
<br>心足即为富，身闲乃当贵。富贵在此中，何必居高位。 
<br>君看裴相国，金紫光照地。心苦头尽白，才年四十四。 
<br>乃知高盖车，乘者多忧畏。
<br>
<br>
<br>
<br>&nbsp;&nbsp; 卷429_7 【夏日】白居易 
<br>
<br>东窗晚无热，北户凉有风。尽日坐复卧，不离一室中。 
<br>中心本无系，亦与出门同。
<br>
<br>
<br>
<br>&nbsp;&nbsp; 卷429_8 【适意二首】白居易 
<br>
<br>十年为旅客，常有饥寒愁。三年作谏官，复多尸素羞。 
<br>有酒不暇饮，有山不得游。岂无平生志，拘牵不自由。 
<br>一朝归渭上，泛如不系舟。置心世事外，无喜亦无忧。 
<br>终日一蔬食，终年一布裘。寒来弥懒放，数日一梳头。 
<br>朝睡足始起，夜酌醉即休。人心不过适，适外复何求。
<br>
<br>早岁从旅游，颇谙时俗意。中年忝班列，备见朝廷事。 
<br>作客诚已难，为臣尤不易。况余方且介，举动多忤累。 
<br>直道速我尤，诡遇非吾志。胸中十年内，消尽浩然气。 
<br>自从返田亩，顿觉无忧愧。蟠木用难施，浮云心易遂。 
<br>悠悠身与世，从此两相弃。
<br>
<br>
<br>
<br>&nbsp;&nbsp; 卷429_9 【首夏病间】白居易 
<br>
<br>我生来几时，万有四千日。自省于其间，非忧即有疾。 
<br>老去虑渐息，年来病初愈。忽喜身与心，泰然两无苦。 
<br>况兹孟夏月，清和好时节。微风吹袷衣，不寒复不热。 
<br>移榻树阴下，竟日何所为。或饮一瓯茗，或吟两句诗。 
<br>内无忧患迫，外无职役羁。此日不自适，何时是适时。
<br>
<br>
<br>
<br>&nbsp;&nbsp; 卷429_10 【晚春酤酒】白居易 
<br>
<br>百花落如雪，两鬓垂作丝。春去有来日，我老无少时。 
<br>人生待富贵，为乐常苦迟。不如贫贱日，随分开愁眉。 
<br>卖我所乘马，典我旧朝衣。尽将酤酒饮，酩酊步行归。 
<br>名姓日隐晦，形骸日变衰。醉卧黄公肆，人知我是谁。
<br>
<br>
<br>
<br>&nbsp;&nbsp; 卷429_11 【兰若寓居】白居易 
<br>
<br>名宦老慵求，退身安草野。家园病懒归，寄居在兰若。 
<br>薜衣换簪组，藜杖代车马。行止辄自由，甚觉身潇洒。 
<br>晨游南坞上，夜息东庵下。人间千万事，无有关心者。
<br>
<br>
<br>
<br>&nbsp;&nbsp; 卷429_12 【麹生访宿】白居易 
<br>
<br>西斋寂已暮，叩门声樀樀。知是君宿来，自拂尘埃席。 
<br>村家何所有，茶果迎来客。贫静似僧居，竹林依四壁。 
<br>厨灯斜影出，檐雨馀声滴。不是爱闲人，肯来同此夕。
<br>
<br>
<br>
<br>&nbsp;&nbsp; 卷429_13 【闻庾七左降，因咏所怀】白居易 
<br>
<br>我病卧渭北，君老谪巴东。相悲一长叹，薄命与君同。 
<br>既叹还自哂，哂叹两未终。后心诮前意，所见何迷蒙。 
<br>人生大块间，如鸿毛在风。或飘青云上，或落泥涂中。 
<br>衮服相天下，倘来非我通。布衣委草莽，偶去非吾穷。 
<br>外物不可必，中怀须自空。无令怏怏气，留滞在心胸。
<br>
<br>
<br>
<br>&nbsp;&nbsp; 卷429_14 【答卜者】白居易 
<br>
<br>病眼昏似夜，衰鬓飒如秋。除却须衣食，平生百事休。 
<br>知君善易者，问我决疑不。不卜非他故，人间无所求。
<br>
<br>
<br>
<br>&nbsp;&nbsp; 卷429_15 【归田三首】白居易 
<br>
<br>人生何所欲，所欲唯两端。中人爱富贵，高士慕神仙。 
<br>神仙须有籍，富贵亦在天。莫恋长安道，莫寻方丈山。 
<br>西京尘浩浩，东海浪漫漫。金门不可入，琪树何由攀。 
<br>不如归山下，如法种春田。
<br>
<br>种田意已决，决意复何如。卖马买犊使，徒步归田庐。 
<br>迎春治耒耜，候雨辟菑畬。策杖田头立，躬亲课仆夫。 
<br>吾闻老农言，为稼慎在初。所施不卤莽，其报必有馀。 
<br>上求奉王税，下望备家储。安得放慵惰，拱手而曳裾。 
<br>学农未为鄙，亲友勿笑余。更待明年后，自拟执犁锄。
<br>
<br>三十为近臣，腰间鸣佩玉。四十为野夫，田中学锄谷。 
<br>何言十年内，变化如此速。此理固是常，穷通相倚伏。 
<br>为鱼有深水，为鸟有高木。何必守一方，窘然自牵束。 
<br>化吾足为马，吾因以行陆。化吾手为弹，吾因以求肉。 
<br>形骸为异物，委顺心犹足。幸得且归农，安知不为福。 
<br>况吾行欲老，瞥若风前烛。孰能俄顷间，将心系荣辱。
<br>
<br>
<br>
<br>&nbsp;&nbsp; 卷429_16 【秋游原上】白居易 
<br>
<br>七月行已半，早凉天气清。清晨起巾栉，徐步出柴荆。 
<br>露杖筇竹冷，风襟越蕉轻。闲携弟侄辈，同上秋原行。 
<br>新枣未全赤，晚瓜有馀馨。依依田家叟，设此相逢迎。 
<br>自我到此村，往来白发生。村中相识久，老幼皆有情。 
<br>留连向暮归，树树风蝉声。是时新雨足，禾黍夹道青。 
<br>见此令人饱，何必待西成。
<br>
<br>
<br>
<br>&nbsp;&nbsp; 卷429_17 【九日登西原宴望（同诸兄弟作）】白居易 
<br>
<br>病爱枕席凉，日高眠未辍。弟兄呼我起，今日重阳节。 
<br>起登西原望，怀抱同一豁。移座就菊丛，糕酒前罗列。 
<br>虽无丝与管，歌笑随情发。白日未及倾，颜酡耳已热。 
<br>酒酣四向望，六合何空阔。天地自久长，斯人几时活。 
<br>请看原下村，村人死不歇。一村四十家，哭葬无虚月。 
<br>指此各相勉，良辰且欢悦。
<br>
<br>
<br>
<br>&nbsp;&nbsp; 卷429_18 【寄同病者】白居易 
<br>
<br>三十生二毛，早衰为沉疴。四十官七品，拙宦非由他。 
<br>年颜日枯槁，时命日蹉跎。岂独我如此，圣贤无奈何。 
<br>回观亲旧中，举目尤可嗟。或有终老者，沉贱如泥沙。 
<br>或有始壮者，飘忽如风花。穷饿与夭促，不如我者多。 
<br>以此反自慰，常得心平和。寄言同病者，回叹且为歌。
<br>
<br>
<br>
<br>&nbsp;&nbsp; 卷429_19 【游蓝田山卜居】白居易 
<br>
<br>脱置腰下组，摆落心中尘。行歌望山去，意似归乡人。 
<br>朝蹋玉峰下，暮寻蓝水滨。拟求幽僻地，安置疏慵身。 
<br>本性便山寺，应须旁悟真。
<br>
<br>
<br>
<br>&nbsp;&nbsp; 卷429_20 【村雪夜坐】白居易 
<br>
<br>南窗背灯坐，风霰暗纷纷。寂寞深村夜，残雁雪中闻。
<br>
<br>
<br>
<br>&nbsp;&nbsp; 卷429_21 【东园玩菊】白居易 
<br>
<br>少年昨已去，芳岁今又阑。如何寂寞意，复此荒凉园。 
<br>园中独立久，日澹风露寒。秋蔬尽芜没，好树亦凋残。 
<br>唯有数丛菊，新开篱落间。携觞聊就酌，为尔一留连。 
<br>忆我少小日，易为兴所牵。见酒无时节，未饮已欣然。 
<br>近从年长来，渐觉取乐难。常恐更衰老，强饮亦无欢。 
<br>顾谓尔菊花，后时何独鲜。诚知不为我，借尔暂开颜。
<br>
<br>
<br>
<br>&nbsp;&nbsp; 卷429_22 【观稼】白居易 
<br>
<br>世役不我牵，身心常自若。晚出看田亩，闲行旁村落。 
<br>累累绕场稼，啧啧群飞雀。年丰岂独人，禽鸟声亦乐。 
<br>田翁逢我喜，默起具尊杓。敛手笑相延，社酒有残酌。 
<br>愧兹勤且敬，藜杖为淹泊。言动任天真，未觉农人恶。 
<br>停杯问生事，夫种妻儿获。筋力苦疲劳，衣食常单薄。 
<br>自惭禄仕者，曾不营农作。饥食无所劳，何殊卫人鹤。
<br>
<br>
<br>
<br>&nbsp;&nbsp; 卷429_23 【闻哭者】白居易 
<br>
<br>昨日南邻哭，哭声一何苦。云是妻哭夫，夫年二十五。 
<br>今朝北里哭，哭声又何切。云是母哭儿，儿年十七八。 
<br>四邻尚如此，天下多夭折。乃知浮世人，少得垂白发。 
<br>余今过四十，念彼聊自悦。从此明镜中，不嫌头似雪。
<br>
<br>
<br>
<br>&nbsp;&nbsp; 卷429_24 【新构亭台，示诸弟侄】白居易 
<br>
<br>平台高数尺，台上结茅茨。东西疏二牖，南北开两扉。 
<br>芦帘前后卷，竹簟当中施。清泠白石枕，疏凉黄葛衣。 
<br>开襟向风坐，夏日如秋时。啸傲颇有趣，窥临不知疲。 
<br>东窗对华山，三峰碧参差。南檐当渭水，卧见云帆飞。 
<br>仰摘枝上果，俯折畦中葵。足以充饥渴，何必慕甘肥。 
<br>况有好群从，旦夕相追随。
<br>
<br>
<br>
<br>&nbsp;&nbsp; 卷429_25 【自吟拙什，因有所怀】白居易 
<br>
<br>懒病每多暇，暇来何所为。未能抛笔砚，时作一篇诗。 
<br>诗成淡无味，多被众人嗤。上怪落声韵，下嫌拙言词。 
<br>时时自吟咏，吟罢有所思。苏州及彭泽，与我不同时。 
<br>此外复谁爱，唯有元微之。谪向江陵府，三年作判司。 
<br>相去二千里，诗成远不知。
<br>
<br>
<br>
<br>&nbsp;&nbsp; 卷429_26 【东坡秋意，寄元八】白居易 
<br>
<br>寥落野陂畔，独行思有馀。秋荷病叶上，白露大如珠。 
<br>忽忆同赏地，曲江东北隅。秋池少游客，唯我与君俱。 
<br>啼蛩隐红蓼，瘦马蹋青芜。当时与今日，俱是暮秋初。 
<br>节物苦相似，时景亦无馀。唯有人分散，经年不得书。
<br>
<br>
<br>
<br>&nbsp;&nbsp; 卷429_27 【闲居】白居易 
<br>
<br>深闭竹间扉，静扫松下地。独啸晚风前，何人知此意。 
<br>看山尽日坐，枕帙移时睡。谁能从我游，使君心无事。
<br>
<br>
<br>
<br>&nbsp;&nbsp; 卷429_28 【咏拙】白居易 
<br>
<br>所禀有巧拙，不可改者性。所赋有厚薄，不可移者命。 
<br>我性愚且蠢，我命薄且屯。问我何以知，所知良有因。 
<br>亦曾举两足，学人蹋红尘。从兹知性拙，不解转如轮。 
<br>亦曾奋六翮，高飞到青云。从兹知命薄，摧落不逡巡。 
<br>慕贵而厌贱，乐富而恶贫。同此天地间，我岂异于人。 
<br>性命苟如此，反则成苦辛。以此自安分，虽穷每欣欣。 
<br>葺茅为我庐，编蓬为我门。缝布作袍被，种谷充盘飧。 
<br>静读古人书，闲钓清渭滨。优哉复游哉，聊以终吾身。
<br>
<br>
<br>
<br>&nbsp;&nbsp; 卷429_29 【咏慵】白居易 
<br>
<br>有官慵不选，有田慵不农。屋穿慵不葺，衣裂慵不缝。 
<br>有酒慵不酌，无异尊常空。有琴慵不弹，亦与无弦同。 
<br>家人告饭尽，欲炊慵不舂。亲朋寄书至，欲读慵开封。 
<br>尝闻嵇叔夜，一生在慵中。弹琴复锻铁，比我未为慵。
<br>
<br>
<br>
<br>&nbsp;&nbsp; 卷429_30 【冬夜】白居易 
<br>
<br>家贫亲爱散，身病交游罢。眼前无一人，独掩村斋卧。 
<br>冷落灯火暗，离披帘幕破。策策窗户前，又闻新雪下。 
<br>长年渐省睡，夜半起端坐。不学坐忘心，寂莫安可过。 
<br>兀然身寄世，浩然心委化。如此来四年，一千三百夜。
<br>
<br>
<br>
<br>&nbsp;&nbsp; 卷429_31 【村中留李三固言宿】白居易 
<br>
<br>平生早游宦，不道无亲故。如我与君心，相知应有数。 
<br>春明门前别，金氏陂中遇。村酒两三杯，相留寒日暮。 
<br>勿嫌村酒薄，聊酌论心素。请君少踟蹰，系马门前树。 
<br>明年身若健，便拟江湖去。他日纵相思，知君无觅处。 
<br>后会既茫茫，今宵君且住。
<br>
<br>
<br>
<br>&nbsp;&nbsp; 卷429_32 【友人夜访】白居易 
<br>
<br>檐间清风簟，松下明月杯。幽意正如此，况乃故人来。
<br>
<br>
<br>
<br>&nbsp;&nbsp; 卷429_33 【游悟真寺诗（一百三十韵）】白居易 
<br>
<br>元和九年秋，八月月上弦。我游悟真寺，寺在王顺山。 
<br>去山四五里，先闻水潺湲。自兹舍车马，始涉蓝溪湾。 
<br>手拄青竹杖，足蹋白石滩。渐怪耳目旷，不闻人世喧。 
<br>山下望山上，初疑不可攀。谁知中有路，盘折通岩巅。 
<br>一息幡竿下，再休石龛边。龛间长丈馀，门户无扃关。 
<br>仰窥不见人，石发垂若鬟。惊出白蝙蝠，双飞如雪翻。 
<br>回首寺门望，青崖夹朱轩。如擘山腹开，置寺于其间。 
<br>入门无平地，地窄虚空宽。房廊与台殿，高下随峰峦。 
<br>岩崿无撮土，树木多瘦坚。根株抱石长，屈曲虫蛇蟠。 
<br>松桂乱无行，四时郁芊芊。枝梢袅青翠，韵若风中弦。 
<br>日月光不透，绿阴相交延。幽鸟时一声，闻之似寒蝉。 
<br>首憩宾位亭，就坐未及安。须臾开北户，万里明豁然。 
<br>拂檐虹霏微，绕栋云回旋。赤日间白雨，阴晴同一川。 
<br>野绿簇草树，眼界吞秦原。渭水细不见，汉陵小于拳。 
<br>却顾来时路，萦纡映朱栏。历历上山人，一一遥可观。 
<br>前对多宝塔，风铎鸣四端。栾栌与户牖，恰恰金碧繁。 
<br>云昔迦叶佛，此地坐涅槃。至今铁钵在，当底手迹穿。 
<br>西开玉像殿，白佛森比肩。斗薮尘埃衣，礼拜冰雪颜。 
<br>叠霜为袈裟，贯雹为华鬘。逼观疑鬼功，其迹非雕镌。 
<br>次登观音堂，未到闻栴檀。上阶脱双履，敛足升净筵。 
<br>六楹排玉镜，四座敷金钿。黑夜自光明，不待灯烛燃。 
<br>众宝互低昂，碧珮珊瑚幡。风来似天乐，相触声珊珊。 
<br>白珠垂露凝，赤珠滴血殷。点缀佛髻上，合为七宝冠。 
<br>双瓶白琉璃，色若秋水寒。隔瓶见舍利，圆转如金丹。 
<br>玉笛何代物，天人施祇园。吹如秋鹤声，可以降灵仙。 
<br>是时秋方中，三五月正圆。宝堂豁三门，金魄当其前。 
<br>月与宝相射，晶光争鲜妍。照人心骨冷，竟夕不欲眠。 
<br>晓寻南塔路，乱竹低婵娟。林幽不逢人，寒蝶飞翾翾。 
<br>山果不识名，离离夹道蕃。足以疗饥乏，摘尝味甘酸。 
<br>道南蓝谷神，紫伞白纸钱。若岁有水旱，诏使修蘋蘩。 
<br>以地清净故，献奠无荤膻。危石叠四五，pI嵬欹且刓。 
<br>造物者何意，堆在岩东偏。冷滑无人迹，苔点如花笺。 
<br>我来登上头，下临不测渊。目眩手足掉，不敢低头看。 
<br>风从石下生，薄人而上抟。衣服似羽翮，开张欲飞鶱。 
<br>gf々三面峰，峰尖刀剑攒。往往白云过，决开露青天。 
<br>西北日落时，夕晖红团团。千里翠屏外，走下丹砂丸。 
<br>东南月上时，夜气青漫漫。百丈碧潭底，写出黄金盘。 
<br>蓝水色似蓝，日夜长潺潺。周回绕山转，下视如青环。 
<br>或铺为慢流，或激为奔湍。泓澄最深处，浮出蛟龙涎。 
<br>侧身入其中，悬磴尤险艰。扪萝蹋樛木，下逐饮涧猿。 
<br>雪迸起白鹭，锦跳惊红鳣。歇定方盥漱，濯去支体烦。 
<br>浅深皆洞彻，可照脑与肝。但爱清见底，欲寻不知源。 
<br>东崖饶怪石，积甃苍琅玕。温润发于外，其间韫玙璠。 
<br>卞和死已久，良玉多弃捐。或时泄光彩，夜与星月连。 
<br>中顶最高峰，拄天青玉竿。q0p0上不得，岂我能攀援。 
<br>上有白莲池，素葩覆清澜。闻名不可到，处所非人寰。 
<br>又有一片石，大如方尺砖。插在半壁上，其下万仞悬。 
<br>云有过去师，坐得无生禅。号为定心石，长老世相传。 
<br>却上谒仙祠，蔓草生绵绵。昔闻王氏子，羽化升上玄。 
<br>其西晒药台，犹对芝朮田。时复明月夜，上闻黄鹤言。 
<br>回寻画龙堂，二叟鬓发斑。想见听法时，欢喜礼印坛。 
<br>复归泉窟下，化作龙蜿蜒。阶前石孔在，欲雨生白烟。 
<br>往有写经僧，身静心精专。感彼云外鸽，群飞千翩翩。 
<br>来添砚中水，去吸岩底泉。一日三往复，时节长不愆。 
<br>经成号圣僧，弟子名杨难。诵此莲花偈，数满百亿千。 
<br>身坏口不坏，舌根如红莲。颅骨今不见，石函尚存焉。 
<br>粉壁有吴画，笔彩依旧鲜。素屏有褚书，墨色如新干。 
<br>灵境与异迹，周览无不殚。一游五昼夜，欲返仍盘桓。 
<br>我本山中人，误为时网牵。牵率使读书，推挽令效官。 
<br>既登文字科，又忝谏诤员。拙直不合时，无益同素餐。 
<br>以此自惭惕，戚戚常寡欢。无成心力尽，未老形骸残。 
<br>今来脱簪组，始觉离忧患。及为山水游，弥得纵疏顽。 
<br>野麋断羁绊，行走无拘挛。池鱼放入海，一往何时还。 
<br>身著居士衣，手把南华篇。终来此山住，永谢区中缘。 
<br>我今四十馀，从此终身闲。若以七十期，犹得三十年。
<br>
<br>
<br>
<br>&nbsp;&nbsp; 卷429_34 【酬张十八访宿见赠（自此后诗为赞善大夫时所作）】白居易 
<br>
<br>昔我为近臣，君常稀到门。今我官职冷，君君来往频。 
<br>我受狷介性，立为顽拙身。平生虽寡合，合即无缁磷。 
<br>况君秉高义，富贵视如云。五侯三相家，眼冷不见君。 
<br>问其所与游，独言韩舍人。其次即及我，我愧非其伦。 
<br>胡为谬相爱，岁晚逾勤勤。落然颓檐下，一话夜达晨。 
<br>床单食味薄，亦不嫌我贫。日高上马去，相顾犹逡巡。 
<br>长安久无雨，日赤风昏昏。怜君将病眼，为我犯埃尘。 
<br>远从延康里，来访曲江滨。所重君子道，不独愧相亲。
<br>
<br>
<br>
<br>&nbsp;&nbsp; 卷429_35 【朝归书寄元八】白居易 
<br>
<br>进入阁前拜，退就廊下餐。归来昭国里，人卧马歇鞍。 
<br>却睡至日午，起坐心浩然。况当好时节，雨后清和天。 
<br>柿树绿阴合，王家庭院宽。瓶中鄠县酒，墙上终南山。 
<br>独眠仍独坐，开襟当风前。禅师与诗客，次第来相看。 
<br>要语连夜语，须眠终日眠。除非奉朝谒，此外无别牵。 
<br>年长身且健，官贫心甚安。幸无急病痛，不至苦饥寒。 
<br>自此聊以适，外缘不能干。唯应静者信，难为动者言。 
<br>台中元侍御，早晚作郎官。未作郎官际，无人相伴闲。
<br>
<br>
<br>
<br>&nbsp;&nbsp; 卷429_36 【酬吴七见寄】白居易 
<br>
<br>曲江有病客，寻常多掩关。又闻马死来，不出身更闲。 
<br>闻有送书者，自起出门看。素缄署丹字，中有琼瑶篇。 
<br>口吟耳自听，当暑忽翛然。似漱寒玉冰，如闻商风弦。 
<br>首章叹时节，末句思笑言。懒慢不相访，隔街如隔山。 
<br>尝闻陶潜语，心远地自偏。君住安邑里，左右车徒喧。 
<br>竹药闭深院，琴尊开小轩。谁知市南地，转作壶中天。 
<br>君本上清人，名在石堂间。不知有何过，谪作人间仙。 
<br>常恐岁月满，飘然归紫烟。莫忘蜉蝣内，进士有同年。
<br>
<br>
<br>
<br>&nbsp;&nbsp; 卷429_37 【昭国闲居】白居易 
<br>
<br>贫闲日高起，门巷昼寂寂。时暑放朝参，天阴少人客。 
<br>槐花满田地，仅绝人行迹。独在一床眠，清凉风雨夕。 
<br>勿嫌坊曲远，近即多牵役。勿嫌禄俸薄，厚即多忧责。 
<br>平生尚恬旷，老大宜安适。何以养吾真，官闲居处僻。
<br>
<br>
<br>
<br>&nbsp;&nbsp; 卷429_38 【喜陈兄至】白居易 
<br>
<br>黄鸟啼欲歇，青梅结半成。坐怜春物尽，起入东园行。 
<br>携觞懒独酌，忽闻叩门声。闲人犹喜至，何况是陈兄。 
<br>从容尽日语，稠叠长年情。勿轻一盏酒，可以话平生。
<br>
<br>
<br>
<br>&nbsp;&nbsp; 卷429_39 【赠杓直】白居易 
<br>
<br>世路重禄位，栖栖者孔宣。人情爱年寿，夭死者颜渊。 
<br>二人如何人，不奈命与天。我今信多幸，抚己愧前贤。 
<br>已年四十四，又为五品官。况兹知足外，别有所安焉。 
<br>早年以身代，直赴逍遥篇。近岁将心地，回向南宗禅。 
<br>外顺世间法，内脱区中缘。进不厌朝市，退不恋人寰。 
<br>自吾得此心，投足无不安。体非导引适，意无江湖闲。 
<br>有兴或饮酒，无事多掩关。寂静夜深坐，安稳日高眠。 
<br>秋不苦长夜，春不惜流年。委形老小外，忘怀生死间。 
<br>昨日共君语，与余心膂然。此道不可道，因君聊强言。
<br>
<br>
<br>
<br>&nbsp;&nbsp; 卷429_40 【寄张十八】白居易 
<br>
<br>饥止一簟食，渴止一壶浆。出入止一马，寝兴止一床。 
<br>此外无长物，于我有若亡。胡然不知足，名利心遑遑。 
<br>念兹弥懒放，积习遂为常。经旬不出门，竟日不下堂。 
<br>同病者张生，贫僻住延康。慵中每相忆，此意未能忘。 
<br>迢迢青槐街，相去八九坊。秋来未相见，应有新诗章。 
<br>早晚来同宿，天气转清凉。
<br>
<br>
<br>
<br>&nbsp;&nbsp; 卷429_41 【题玉泉寺】白居易 
<br>
<br>湛湛玉泉色，悠悠浮云身。闲心对定水，清净两无尘。 
<br>手把青筇杖，头戴白纶巾。兴尽下山去，知我是谁人。
<br>
<br>
<br>
<br>&nbsp;&nbsp; 卷429_42 【朝回游城南】白居易 
<br>
<br>朝退马未困，秋初日犹长。回辔城南去，郊野正清凉。 
<br>水竹夹小径，萦回绕川冈。仰看晚山色，俯弄秋泉光。 
<br>青松系我马，白石为我床。常时簪组累，此日和身忘。 
<br>旦随鹓鹭末，暮游鸥鹤旁。机心一以尽，两处不乱行。 
<br>谁辨心与迹，非行亦非藏。
<br>
<br>
<br>
<br>&nbsp;&nbsp; 卷429_43 【舟行（江州路上作）】白居易 
<br>
<br>帆影日渐高，闲眠犹未起。起问鼓枻人，已行三十里。 
<br>船头有行灶，炊稻烹红鲤。饱食起婆娑，盥漱秋江水。 
<br>平生沧浪意，一旦来游此。何况不失家，舟中载妻子。
<br>
<br>
<br>
<br>&nbsp;&nbsp; 卷429_44 【湓浦早冬】白居易 
<br>
<br>浔阳孟冬月，草木未全衰。祇抵长安陌，凉风八月时。 
<br>日西湓水曲，独行吟旧诗。蓼花始零落，蒲叶稍离披。 
<br>但作城中想，何异曲江池。
<br>
<br>
<br>
<br>&nbsp;&nbsp; 卷429_45 【江州雪】白居易 
<br>
<br>新雪满前山，初晴好天气。日西骑马出，忽有京都意。 
<br>城柳方缀花，檐冰才结穗。须臾风日暖，处处皆飘坠。 
<br>行吟赏未足，坐叹销何易。犹胜岭南看，雰雰不到地。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
