<HTML>
<HEAD>
<TITLE>全唐诗 卷336-338 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷336-338</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷336-338</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6124"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷336-338')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷336-338]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷336_1 【元和圣德诗】韩愈 
<br>
<br>皇帝即阼，物无违拒。曰旸而旸，曰雨而雨。维是元年， 
<br>有盗在夏。欲覆其州，以踵近武。皇帝曰嘻，岂不在我。 
<br>负鄙为艰，纵则不可。出师征之，其众十旅。军其城下， 
<br>告以福祸。腹败枝披，不敢保聚。掷首陴外，降幡夜竖。 
<br>疆外之险，莫过蜀土。韦皋去镇，刘辟守后。血人于牙， 
<br>不肯吐口。开库啖士，曰随所取。汝张汝弓，汝鼓汝鼓。 
<br>汝为表书，求我帅汝。事始上闻，在列咸怒。皇帝曰然， 
<br>嗟远士女。苟附而安，则且付与。读命于庭，出节少府。 
<br>朝发京师，夕至其部。辟喜谓党，汝振而伍。蜀可全有， 
<br>此不当受。万牛脔炙，万瓮行酒。以锦缠股，以红帕首。 
<br>有恇其凶，有饵其诱。其出穰穰，队以万数。遂劫东川， 
<br>遂据城阻。皇帝曰嗟，其又可许。爰命崇文，分卒禁御。 
<br>有安其驱，无暴我野。日行三十，徐壁其右。辟党聚谋， 
<br>鹿头是守。崇文奉诏，进退规矩。战不贪杀，擒不滥数。 
<br>四方节度，整兵顿马。上章请讨，俟命起坐。皇帝曰嘻， 
<br>无汝烦苦。荆并洎梁，在国门户。出师三千，各选尔丑。 
<br>四军齐作，殷其如阜。或拔其角，或脱其距。长驱洋洋， 
<br>无有龃龉。八月壬午，辟弃城走。载妻与妾，包裹稚乳。 
<br>是日崇文，入处其宇。分散逐捕，搜原剔薮。辟穷见窘， 
<br>无地自处。俯视大江，不见洲渚。遂自颠倒，若杵投臼。 
<br>取之江中，枷脰械手。妇女累累，啼哭拜叩。来献阙下， 
<br>以告庙社。周示城市，咸使观睹。解脱挛索，夹以砧斧。 
<br>婉婉弱子，赤立伛偻。牵头曳足，先断腰膂。次及其徒， 
<br>体骸撑拄。末乃取辟，骇汗如写。挥刀纷纭，争刌脍脯。 
<br>优赏将吏，扶珪缀组。帛堆其家，粟塞其庾。哀怜阵没， 
<br>廪给孤寡。赠官封墓，周匝宏溥。经战伐地，宽免租簿。 
<br>施令酬功，急疾如火。天地中间，莫不顺序。幽恒青魏， 
<br>东尽海浦。南至徐蔡，区外杂虏。怛威赧德，踧踖蹈舞。 
<br>掉弃兵革，私习簋簠。来请来觐，十百其耦。皇帝曰吁， 
<br>伯父叔舅。各安尔位，训厥甿亩。正月元日，初见宗祖。 
<br>躬执百礼，登降拜俯。荐于新宫，视瞻梁梠。戚见容色， 
<br>泪落入俎。侍祠之臣，助我恻楚。乃以上辛，于郊用牡。 
<br>除于国南，鳞笋毛簴。庐幕周施，开揭磊砢。兽盾腾拏， 
<br>圆坛帖妥。天兵四罗，旂常婀娜。驾龙十二，鱼鱼雅雅。 
<br>宵升于丘，奠璧献斝。众乐惊作，轰豗融冶。紫焰嘘呵， 
<br>高灵下堕。群星从坐，错落侈哆。日君月妃，焕赫婐vi。 
<br>渎鬼濛鸿，岳祗嶪峨。饫沃膻芗，产祥降嘏。凤凰应奏， 
<br>舒翼自拊。赤麟黄龙，逶陀结纠。卿士庶人，黄童白叟。 
<br>踊跃欢呀，失喜噎欧。乾清坤夷，境落褰举。帝车回来， 
<br>日正当午。幸丹凤门，大赦天下。涤濯刬磢，磨灭瑕垢。 
<br>续功臣嗣，拔贤任耇。孩养无告，仁滂施厚。皇帝神圣， 
<br>通达今古。听聪视明，一似尧禹。生知法式，动得理所。 
<br>天锡皇帝，为天下主。并包畜养，无异细钜。亿载万年， 
<br>敢有违者？皇帝俭勤，盥濯陶瓦。斥遣浮华，好此绨纻。 
<br>敕戒四方，侈则有咎。天锡皇帝，多麦与黍。无召水旱， 
<br>耗于雀鼠。亿载万年，有富无窭。皇帝正直，别白善否。 
<br>擅命而狂，既翦既去。尽逐群奸，靡有遗侣。天锡皇帝， 
<br>厖臣硕辅。博问遐观，以置左右。亿载万年，无敢余侮。 
<br>皇帝大孝，慈祥悌友。怡怡愉愉，奉太皇后。浃于族亲， 
<br>濡及九有。天锡皇帝，与天齐寿。登兹太平，无怠永久。 
<br>亿载万年，为父为母。博士臣愈，职是训诂。作为歌诗， 
<br>以配吉甫。
<br>
<br>
<br>&nbsp;&nbsp; 卷336_2 【琴操十首·将归操】韩愈 
<br>
<br>（孔子之赵，闻杀鸣犊作。赵杀鸣犊，孔子临河， 
<br>叹而作歌曰：秋之水兮风扬波，舟楫颠倒更相加， 
<br>归来归来胡为斯） 
<br>秋之水兮，其色幽幽；我将济兮，不得其由。涉其浅兮， 
<br>石啮我足；乘其深兮，龙入我舟。我济而悔兮， 
<br>将安归尤。归兮归兮，无与石斗兮，无应龙求。
<br>
<br>
<br>
<br>&nbsp;&nbsp; 卷336_3 【琴操十首·猗兰操】韩愈 
<br>
<br>（孔子伤不逢时作。古琴操云：习习谷风，以阴以雨。 
<br>之子于归，远送于野。何彼苍天，不得其所。逍遥九州， 
<br>无有定处。世人暗蔽，不知贤者。年纪逝迈，一身将老） 
<br>兰之猗猗，扬扬其香。不采而佩，于兰何伤。 
<br>今天之旋，其曷为然。我行四方，以日以年。 
<br>雪霜贸贸，荠麦之茂。子如不伤，我不尔觏。 
<br>荠麦之茂，荠麦之有。君子之伤，君子之守。
<br>
<br>
<br>
<br>&nbsp;&nbsp; 卷336_4 【琴操十首·龟山操】韩愈 
<br>
<br>（孔子以季桓子受齐女乐，谏不从，望龟山而作。 
<br>龟山在太山博县。古琴操云：予欲望鲁兮，龟山蔽之。 
<br>手无斧柯，奈龟山何） 
<br>龟之氛兮，不能云雨。龟之枿兮，不中梁柱。龟之大兮， 
<br>祗以奄鲁。知将隳兮，哀莫余伍。周公有鬼兮，嗟余归辅。
<br>
<br>
<br>
<br>&nbsp;&nbsp; 卷336_5 【琴操十首·越裳操】韩愈 
<br>
<br>（周公作。古琴操云：於戏嗟嗟，非旦之力，乃文王之德） 
<br>雨之施物以孳，我何意于彼为。自周之先，其艰其勤。 
<br>以有疆宇，私我后人。我祖在上，四方在下。厥临孔威， 
<br>敢戏以侮。孰荒于门，孰治于田。四海既均，越裳是臣。
<br>
<br>
<br>
<br>&nbsp;&nbsp; 卷336_6 【琴操十首·拘幽操】韩愈 
<br>
<br>（文王羑里作。古琴操云：殷道溷溷，浸浊烦兮。 
<br>朱紫相合，不别分兮。迷乱声色，信谗言兮。炎炎之虐， 
<br>使我愆兮。幽闭牢阱，由其言兮。遘我四人，忧勤勤兮） 
<br>目窈窈兮，其凝其盲；耳肃肃兮，听不闻声。朝不日出兮， 
<br>夜不见月与星。有知无知兮，为死为生。呜呼， 
<br>臣罪当诛兮，天王圣明。
<br>
<br>
<br>
<br>&nbsp;&nbsp; 卷336_7 【琴操十首·岐山操】韩愈 
<br>
<br>（周公为太王作。本词云：狄戎侵兮，土地迁移。 
<br>邦邑适于岐山，烝民不忧兮谁者知。嗟嗟奈何兮， 
<br>予命遭斯） 
<br>我家于豳，自我先公。伊我承序，敢有不同。 
<br>今狄之人，将土我疆。民为我战，谁使死伤。 
<br>彼岐有岨，我往独处。尔莫余追，无思我悲。
<br>
<br>
<br>
<br>&nbsp;&nbsp; 卷336_8 【琴操十首·履霜操】韩愈 
<br>
<br>（尹吉甫子伯奇无罪，为后母谮而见逐，自伤作。 
<br>本词云：朝履霜兮采晨寒，考不明其心兮信谗言。 
<br>孤恩别离兮摧肺肝，何辜皇天兮遭斯愆。 
<br>痛殁不同兮恩有偏，谁能流顾兮知我冤） 
<br>父兮儿寒，母兮儿饥。儿罪当笞，逐儿何为。 
<br>儿在中野，以宿以处。四无人声，谁与儿语。 
<br>儿寒何衣，儿饥何食。儿行于野，履霜以足。 
<br>母生众儿，有母怜之。独无母怜，儿宁不悲。
<br>
<br>
<br>
<br>&nbsp;&nbsp; 卷336_9 【琴操十首·雉朝飞操】韩愈 
<br>
<br>（牧犊子七十无妻，见雉双飞，感之而作。本词云： 
<br>雉朝飞兮鸣相和，雌雄群游兮山之阿。 
<br>我独何命兮未有家，时将暮兮可奈何，嗟嗟暮兮可奈何） 
<br>雉之飞，于朝日。群雌孤雄，意气横出。当东而西， 
<br>当啄而飞。随飞随啄，群雌粥粥。嗟我虽人， 
<br>曾不如彼雉鸡。生身七十年，无一妾与妃。
<br>
<br>
<br>
<br>&nbsp;&nbsp; 卷336_10 【琴操十首·别鹄操】韩愈 
<br>
<br>（商陵穆子，娶妻五年无子。父母欲其改娶，其妻闻之， 
<br>中夜悲啸，穆子感之而作。本词云：将乖比翼隔天端， 
<br>山川悠远路漫漫，揽衾不寐食忘飧） 
<br>雄鹄衔枝来，雌鹄啄泥归。巢成不生子，大义当乖离。 
<br>江汉水之大，鹄身鸟之微。更无相逢日，且可绕树相随飞。
<br>
<br>
<br>
<br>&nbsp;&nbsp; 卷336_11 【琴操十首·残形操】韩愈 
<br>
<br>（曾子梦见一狸，不见其首作） 
<br>有兽维狸兮，我梦得之。其身孔明兮，而头不知。 
<br>吉凶何为兮，觉坐而思。巫咸上天兮，识者其谁。
<br>
<br>
<br>
<br>&nbsp;&nbsp; 卷336_12 【南山诗】韩愈 
<br>
<br>吾闻京城南，兹惟群山囿。东西两际海，巨细难悉究。 
<br>山经及地志，茫昧非受授。团辞试提挈，挂一念万漏。 
<br>欲休谅不能，粗叙所经觏。尝升崇丘望，戢戢见相凑。 
<br>晴明出棱角，缕脉碎分绣。蒸岚相澒洞，表里忽通透。 
<br>无风自飘簸，融液煦柔茂。横云时平凝，点点露数岫。 
<br>天空浮修眉，浓绿画新就。孤撑有巉绝，海浴褰鹏噣。 
<br>春阳潜沮洳，濯濯吐深秀。岩峦虽嵂崒，软弱类含酎。 
<br>夏炎百木盛，荫郁增埋覆。神灵日歊歔，云气争结构。 
<br>秋霜喜刻轹，磔卓立癯瘦。参差相叠重，刚耿陵宇宙。 
<br>冬行虽幽墨，冰雪工琢镂。新曦照危峨，亿丈恒高袤。 
<br>明昏无停态，顷刻异状候。西南雄太白，突起莫间簉。 
<br>藩都配德运，分宅占丁戊。逍遥越坤位，诋讦陷乾窦。 
<br>空虚寒兢兢，风气较搜漱。朱维方烧日，阴霰纵腾糅。 
<br>昆明大池北，去觌偶晴昼。绵联穷俯视，倒侧困清沤。 
<br>微澜动水面，踊跃躁猱狖。惊呼惜破碎，仰喜呀不仆。 
<br>前寻径杜墅，岔蔽毕原陋。崎岖上轩昂，始得观览富。 
<br>行行将遂穷，岭陆烦互走。勃然思坼裂，拥掩难恕宥。 
<br>巨灵与夸蛾，远贾期必售。还疑造物意，固护蓄精祐。 
<br>力虽能排斡，雷电怯呵诟。攀缘脱手足，蹭蹬抵积甃。 
<br>茫如试矫首，堛塞生怐愗。威容丧萧爽，近新迷远旧。 
<br>拘官计日月，欲进不可又。因缘窥其湫，凝湛閟阴兽。 
<br>鱼虾可俯掇，神物安敢寇。林柯有脱叶，欲堕鸟惊救。 
<br>争衔弯环飞，投弃急哺鷇。旋归道回睨，达枿壮复奏。 
<br>吁嗟信奇怪，峙质能化贸。前年遭谴谪，探历得邂逅。 
<br>初从蓝田入，顾盻劳颈脰。时天晦大雪，泪目苦矇瞀。 
<br>峻涂拖长冰，直上若悬溜。褰衣步推马，颠蹶退且复。 
<br>苍黄忘遐睎，所瞩才左右。杉篁咤蒲苏，杲耀攒介胄。 
<br>专心忆平道，脱险逾避臭。昨来逢清霁，宿愿忻始副。 
<br>峥嵘跻冢顶，倏闪杂鼯鼬。前低划开阔，烂漫堆众皱。 
<br>或连若相从，或蹙若相斗。或妥若弭伏，或竦若惊雊。 
<br>或散若瓦解，或赴若辐凑。或翩若船游，或决若马骤。 
<br>或背若相恶，或向若相佑。或乱若抽笋，或嵲若注灸。 
<br>或错若绘画，或缭若篆籀。或罗若星离，或蓊若云逗。 
<br>或浮若波涛，或碎若锄耨。或如贲育伦，赌胜勇前购。 
<br>先强势已出，后钝嗔bz譳。或如帝王尊，丛集朝贱幼。
<br>虽亲不亵狎，虽远不悖谬。或如临食案，肴核纷饤饾。 
<br>又如游九原，坟墓包椁柩。或累若盆罂，或揭若bB豆。 
<br>或覆若曝鳖，或颓若寝兽。或蜿若藏龙，或翼若搏鹫。 
<br>或齐若友朋，或随若先后。或迸若流落，或顾若宿留。 
<br>或戾若仇雠，或密若婚媾。或俨若峨冠，或翻若舞袖。 
<br>或屹若战阵，或围若蒐狩。或靡然东注，或偃然北首。 
<br>或如火熹焰，或若气饙馏。或行而不辍，或遗而不收。 
<br>或斜而不倚，或弛而不彀。或赤若秃鬝，或熏若柴槱。 
<br>或如龟拆兆，或若卦分繇。或前横若剥，或后断若姤。 
<br>延延离又属，夬夬叛还遘。喁喁鱼闯萍，落落月经宿。 
<br>誾誾树墙垣，巘巘驾库厩。参参削剑戟，焕焕衔莹琇。 
<br>敷敷花披萼，k7々屋摧霤。悠悠舒而安，兀兀狂以狃。 
<br>超超出犹奔，蠢蠢骇不懋。大哉立天地，经纪肖营腠。 
<br>厥初孰开张，黾勉谁劝侑。创兹朴而巧，戮力忍劳疚。 
<br>得非施斧斤，无乃假诅咒。鸿荒竟无传，功大莫酬僦。 
<br>尝闻于祠官，芬苾降歆嗅。斐然作歌诗，惟用赞报酭。
<br>
<br>
<br>
<br>&nbsp;&nbsp; 卷336_19 【谢自然诗】韩愈 
<br>
<br>果州南充县，寒女谢自然。童騃无所识，但闻有神仙。 
<br>轻生学其术，乃在金泉山。繁华荣慕绝，父母慈爱捐。 
<br>凝心感魑魅，慌惚难具言。一朝坐空室，云雾生其间。 
<br>如聆笙竽韵，来自冥冥天。白日变幽晦，萧萧风景寒。 
<br>檐楹暂明灭，五色光属联。观者徒倾骇，踯躅讵敢前。 
<br>须臾自轻举，飘若风中烟。茫茫八纮大，影响无由缘。 
<br>里胥上其事，郡守惊且叹。驱车领官吏，氓俗争相先。 
<br>入门无所见，冠履同蜕蝉。皆云神仙事，灼灼信可传。 
<br>余闻古夏后，象物知神奸。山林民可入，魍魉莫逢旃。 
<br>逶迤不复振，后世恣欺谩。幽明纷杂乱，人鬼更相残。 
<br>秦皇虽笃好，汉武洪其源。自从二主来，此祸竟连连。 
<br>木石生怪变，狐狸骋妖患。莫能尽性命，安得更长延。 
<br>人生处万类，知识最为贤。奈何不自信，反欲从物迁。 
<br>往者不可悔，孤魂抱深冤。来者犹可诫，余言岂空文。 
<br>人生有常理，男女各有伦。寒衣及饥食，在纺绩耕耘。 
<br>下以保子孙，上以奉君亲。苟异于此道，皆为弃其身。 
<br>噫乎彼寒女，永托异物群。感伤遂成诗，昧者宜书绅。
<br>
<br>
<br>
<br>&nbsp;&nbsp; 卷336_20 【秋怀诗十一首】韩愈 
<br>
<br>窗前两好树，众叶光薿薿。秋风一拂披，策策鸣不已。 
<br>微灯照空床，夜半偏入耳。愁忧无端来，感叹成坐起。 
<br>天明视颜色，与故不相似。羲和驱日月，疾急不可恃。 
<br>浮生虽多涂，趋死惟一轨。胡为浪自苦，得酒且欢喜。
<br>
<br>白露下百草，萧兰共雕悴。青青四墙下，已复生满地。 
<br>寒蝉暂寂寞，蟋蟀鸣自恣。运行无穷期，禀受气苦异。 
<br>适时各得所，松柏不必贵。
<br>
<br>彼时何卒卒，我志何曼曼。犀首空好饮，廉颇尚能饭。 
<br>学堂日无事，驱马适所愿。茫茫出门路，欲去聊自劝。 
<br>归还阅书史，文字浩千万。陈迹竟谁寻，贱嗜非贵献。 
<br>丈夫意有在，女子乃多怨。
<br>
<br>秋气日恻恻，秋空日凌凌。上无枝上蜩，下无盘中蝇。 
<br>岂不感时节，耳目去所憎。清晓卷书坐，南山见高棱。 
<br>其下澄湫水，有蛟寒可罾。惜哉不得往，岂谓吾无能。
<br>
<br>离离挂空悲，戚戚抱虚警。露泫秋树高，虫吊寒夜永。 
<br>敛退就新懦，趋营悼前猛。归愚识夷涂，汲古得修绠。 
<br>名浮犹有耻，味薄真自幸。庶几遗悔尤，即此是幽屏。
<br>
<br>今晨不成起，端坐尽日景。虫鸣室幽幽，月吐窗冏冏。 
<br>丧怀若迷方，浮念剧含梗。尘埃慵伺候，文字浪驰骋。 
<br>尚须勉其顽，王事有朝请。
<br>
<br>秋夜不可晨，秋日苦易暗。我无汲汲志，何以有此憾。 
<br>寒鸡空在栖，缺月烦屡瞰。有琴具徽弦，再鼓听愈淡。 
<br>古声久埋灭，无由见真滥。低心逐时趋，苦勉祗能暂。 
<br>有如乘风船，一纵不可缆。不如觑文字，丹铅事点勘。 
<br>岂必求赢馀，所要石与甔。
<br>
<br>卷卷落地叶，随风走前轩。鸣声若有意，颠倒相追奔。 
<br>空堂黄昏暮，我坐默不言。童子自外至，吹灯当我前。 
<br>问我我不应，馈我我不餐。退坐西壁下，读诗尽数编。 
<br>作者非今士，相去时已千。其言有感触，使我复凄酸。 
<br>顾谓汝童子，置书且安眠。丈夫属有念，事业无穷年。
<br>
<br>霜风侵梧桐，众叶著树乾。空阶一片下，琤若摧琅玕。 
<br>谓是夜气灭，望舒霣其团。青冥无依倚，飞辙危难安。 
<br>惊起出户视，倚楹久汍澜。忧愁费晷景，日月如跳丸。 
<br>迷复不计远，为君驻尘鞍。
<br>
<br>暮暗来客去，群嚣各收声。悠悠偃宵寂，亹亹抱秋明。 
<br>世累忽进虑，外忧遂侵诚。强怀张不满，弱念缺已盈。 
<br>诘屈避语阱，冥茫触心兵。败虞千金弃，得比寸草荣。 
<br>知耻足为勇，晏然谁汝令。
<br>
<br>鲜鲜霜中菊，既晚何用好。扬扬弄芳蝶，尔生还不早。 
<br>运穷两值遇，婉娈死相保。西风蛰龙蛇，众木日凋槁。 
<br>由来命分尔，泯灭岂足道。
<br>
<br>
<br>
<br>&nbsp;&nbsp; 卷336_21 【赴江陵途中寄赠王二十补阙李十一拾遗…员外翰林三学士】韩愈 
<br>
<br>孤臣昔放逐，血泣追愆尤。汗漫不省识，恍如乘桴浮。 
<br>或自疑上疏，上疏岂其由。是年京师旱，田亩少所收。 
<br>上怜民无食，征赋半已休。有司恤经费，未免烦征求。 
<br>富者既云急，贫者固已流。传闻闾里间，赤子弃渠沟。 
<br>持男易斗粟，掉臂莫肯酬。我时出衢路，饿者何其稠。 
<br>亲逢道边死，伫立久咿嚘。归舍不能食，有如鱼中钩。 
<br>适会除御史，诚当得言秋。拜疏移閤门，为忠宁自谋。 
<br>上陈人疾苦，无令绝其喉。下陈畿甸内，根本理宜优。 
<br>积雪验丰熟，幸宽待蚕麰。天子恻然感，司空叹绸缪。 
<br>谓言即施设，乃反迁炎州。同官尽才俊，偏善柳与刘。 
<br>或虑语言泄，传之落冤雠。二子不宜尔，将疑断还不。 
<br>中使临门遣，顷刻不得留。病妹卧床褥，分知隔明幽。 
<br>悲啼乞就别，百请不颔头。弱妻抱稚子，出拜忘惭羞。 
<br>黾勉不回顾，行行诣连州。朝为青云士，暮作白头囚。 
<br>商山季冬月，冰冻绝行輈。春风洞庭浪，出没惊孤舟。 
<br>逾岭到所任，低颜奉君侯。酸寒何足道，随事生疮疣。 
<br>远地触途异，吏民似猿猴。生狞多忿很，辞舌纷嘲啁。 
<br>白日屋檐下，双鸣斗鸺鶹。有蛇类两首，有蛊群飞游。 
<br>穷冬或摇扇，盛夏或重裘。飓起最可畏，訇哮簸陵丘。 
<br>雷霆助光怪，气象难比侔。疠疫忽潜遘，十家无一瘳。 
<br>猜嫌动置毒，对案辄怀愁。前日遇恩赦，私心喜还忧。 
<br>果然又羁絷，不得归锄耰。此府雄且大，腾凌尽戈矛。 
<br>栖栖法曹掾，何处事卑陬。生平企仁义，所学皆孔周。 
<br>早知大理官，不列三后俦。何况亲犴狱，敲搒发奸偷。 
<br>悬知失事势，恐自罹罝罘。湘水清且急，凉风日修修。 
<br>胡为首归路，旅泊尚夷犹。昨者京使至，嗣皇传冕旒。 
<br>赫然下明诏，首罪诛共吺。复闻颠夭辈，峨冠进鸿畴。 
<br>班行再肃穆，璜珮鸣琅璆。伫继贞观烈，边封脱兜鍪。 
<br>三贤推侍从，卓荦倾枚邹。高议参造化，清文焕皇猷。 
<br>协心辅齐圣，致理同毛輶。小雅咏鹿鸣，食苹贵呦呦。 
<br>遗风邈不嗣，岂忆尝同裯。失志早衰换，前期拟蜉蝣。 
<br>自从齿牙缺，始慕舌为柔。因疾鼻又塞，渐能等薰莸。 
<br>深思罢官去，毕命依松楸。空怀焉能果，但见岁已遒。 
<br>殷汤闵禽兽，解网祝蛛蝥。雷焕掘宝剑，冤氛消斗牛。 
<br>兹道诚可尚，谁能借前筹。殷勤答吾友，明月非暗投。
<br>
<br>
<br>
<br>&nbsp;&nbsp; 卷336_22 【暮行河堤上】韩愈 
<br>
<br>暮行河堤上，四顾不见人。衰草际黄云，感叹愁我神。 
<br>夜归孤舟卧，展转空及晨。谋计竟何就，嗟嗟世与身。
<br>
<br>
<br>
<br>&nbsp;&nbsp; 卷336_23 【夜歌】韩愈 
<br>
<br>静夜有清光，闲堂仍独息。念身幸无恨，志气方自得。 
<br>乐哉何所忧，所忧非我力。
<br>
<br>
<br>
<br>&nbsp;&nbsp; 卷336_24 【重云李观疾赠之】韩愈 
<br>
<br>夭行失其度，阴气来干阳。重云闭白日，炎燠成寒凉。 
<br>小人但咨怨，君子惟忧伤。饮食为减少，身体岂宁康。 
<br>此志诚足贵，惧非职所当。藜羹尚如此，肉食安可尝。 
<br>穷冬百草死，幽桂乃芬芳。且况天地间，大运自有常。 
<br>劝君善饮食，鸾凤本高翔。
<br>
<br>
<br>
<br>&nbsp;&nbsp; 卷336_25 【江汉答孟郊】韩愈 
<br>
<br>江汉虽云广，乘舟渡无艰。流沙信难行，马足常往还。 
<br>凄风结冲波，狐裘能御寒。终宵处幽室，华烛光烂烂。 
<br>苟能行忠信，可以居夷蛮。嗟余与夫子，此义每所敦。 
<br>何为复见赠，缱绻在不谖。
<br>
<br>
<br>
<br>&nbsp;&nbsp; 卷336_26 【长安交游者赠孟郊】韩愈 
<br>
<br>长安交游者，贫富各有徒。亲朋相过时，亦各有以娱。 
<br>陋室有文史，高门有笙竽。何能辨荣悴，且欲分贤愚。
<br>
<br>
<br>
<br>&nbsp;&nbsp; 卷336_27 【岐山下二首】韩愈 
<br>
<br>谁谓我有耳，不闻凤凰鸣。朅来岐山下，日暮边鸿惊。
<br>
<br>丹穴五色羽，其名为凤凰。昔周有盛德，此鸟鸣高冈。 
<br>和声随祥风，窅窕相飘扬。闻者亦何事，但知时俗康。 
<br>自从公旦死，千载閟其光。吾君亦勤理，迟尔一来翔。
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷337_1 【北极赠李观】韩愈 
<br>
<br>北极有羁羽，南溟有沈鳞。川源浩浩隔，影响两无因。 
<br>风云一朝会，变化成一身。谁言道里远，感激疾如神。 
<br>我年二十五，求友昧其人。哀歌西京市，乃与夫子亲。 
<br>所尚苟同趋，贤愚岂异伦。方为金石姿，万世无缁磷。 
<br>无为儿女态，憔悴悲贱贫。
<br>
<br>
<br>&nbsp;&nbsp; 卷337_2 【此日足可惜赠张籍（愈时在徐籍往谒之辞去作是诗以送）】韩愈 
<br>
<br>此日足可惜，此酒不足尝。舍酒去相语，共分一日光。 
<br>念昔未知子，孟君自南方。自矜有所得，言子有文章。 
<br>我名属相府，欲往不得行。思之不可见，百端在中肠。 
<br>维时月魄死，冬日朝在房。驱驰公事退，闻子适及城。 
<br>命车载之至，引坐于中堂。开怀听其说，往往副所望。 
<br>孔丘殁已远，仁义路久荒。纷纷百家起，诡怪相披猖。 
<br>长老守所闻，后生习为常。少知诚难得，纯粹古已亡。 
<br>譬彼植园木，有根易为长。留之不遣去，馆置城西旁。 
<br>岁时未云几，浩浩观湖江。众夫指之笑，谓我知不明。 
<br>儿童畏雷电，鱼鳖惊夜光。州家举进士，选试缪所当。 
<br>驰辞对我策，章句何炜煌。相公朝服立，工席歌鹿鸣。 
<br>礼终乐亦阕，相拜送于庭。之子去须臾，赫赫流盛名。 
<br>窃喜复窃叹，谅知有所成。人事安可恒，奄忽令我伤。 
<br>闻子高第日，正从相公丧。哀情逢吉语，惝恍难为双。 
<br>暮宿偃师西，徒展转在床。夜闻汴州乱，绕壁行彷徨。 
<br>我时留妻子，仓卒不及将。相见不复期，零落甘所丁。 
<br>骄儿未绝乳，念之不能忘。忽如在我所，耳若闻啼声。 
<br>中途安得返，一日不可更。俄有东来说，我家免罹殃。 
<br>乘船下汴水，东去趋彭城。从丧朝至洛，还走不及停。 
<br>假道经盟津，出入行涧冈。日西入军门，羸马颠且僵。 
<br>主人愿少留，延入陈壶觞。卑贱不敢辞，忽忽心如狂。 
<br>饮食岂知味，丝竹徒轰轰。平明脱身去，决若惊凫翔。 
<br>黄昏次汜水，欲过无舟航。号呼久乃至，夜济十里黄。 
<br>中流上滩潬，沙水不可详。惊波暗合沓，星宿争翻芒。 
<br>辕马蹢躅鸣，左右泣仆童。甲午憩时门，临泉窥斗龙。 
<br>东南出陈许，陂泽平茫茫。道边草木花，红紫相低昂。 
<br>百里不逢人，角角雄雉鸣。行行二月暮，乃及徐南疆。 
<br>下马步堤岸，上船拜吾兄。谁云经艰难，百口无夭殇。 
<br>仆射南阳公，宅我睢水阳。箧中有馀衣，盎中有馀粮。 
<br>闭门读书史，窗户忽已凉。日念子来游，子岂知我情。 
<br>别离未为久，辛苦多所经。对食每不饱，共言无倦听。 
<br>连延三十日，晨坐达五更。我友二三子，宦游在西京。 
<br>东野窥禹穴，李翱观涛江。萧条千万里，会合安可逢。 
<br>淮之水舒舒，楚山直丛丛。子又舍我去，我怀焉所穷。 
<br>男儿不再壮，百岁如风狂。高爵尚可求，无为守一乡。
<br>
<br>
<br>
<br>&nbsp;&nbsp; 卷337_3 【幽怀】韩愈 
<br>
<br>幽怀不能写，行此春江浔。适与佳节会，士女竞光阴。 
<br>凝妆耀洲渚，繁吹荡人心。间关林中鸟，亦知和为音。 
<br>岂无一尊酒，自酌还自吟。但悲时易失，四序迭相侵。 
<br>我歌君子行，视古犹视今。
<br>
<br>
<br>
<br>&nbsp;&nbsp; 卷337_4 【君子法天运】韩愈 
<br>
<br>君子法天运，四时可前知。小人惟所遇，寒暑不可期。 
<br>利害有常势，取舍无定姿。焉能使我心，皎皎远忧疑。
<br>
<br>
<br>
<br>&nbsp;&nbsp; 卷337_5 【落叶送陈羽】韩愈 
<br>
<br>落叶不更息，断蓬无复归。飘飖终自异，邂逅暂相依。 
<br>悄悄深夜语，悠悠寒月辉。谁云少年别，流泪各沾衣。
<br>
<br>
<br>
<br>&nbsp;&nbsp; 卷337_6 【归彭城】韩愈 
<br>
<br>天下兵又动，太平竟何时。訏谟者谁子，无乃失所宜。 
<br>前年关中旱，闾井多死饥。去岁东郡水，生民为流尸。 
<br>上天不虚应，祸福各有随。我欲进短策，无由至彤墀。 
<br>刳肝以为纸，沥血以书辞。上言陈尧舜，下言引龙夔。 
<br>言词多感激，文字少葳蕤。一读已自怪，再寻良自疑。 
<br>食芹虽云美，献御固已痴。缄封在骨髓，耿耿空自奇。 
<br>昨者到京城，屡陪高车驰。周行多俊异，议论无瑕疵。 
<br>见待颇异礼，未能去毛皮。到口不敢吐，徐徐俟其巇。 
<br>归来戎马间，惊顾似羁雌。连日或不语，终朝见相欺。 
<br>乘闲辄骑马，茫茫诣空陂。遇酒即酩酊，君知我为谁。
<br>
<br>
<br>
<br>&nbsp;&nbsp; 卷337_7 【醉后】韩愈 
<br>
<br>煌煌东方星，奈此众客醉。初喧或忿争，中静杂嘲戏。 
<br>淋漓身上衣，颠倒笔下字。人生如此少，酒贱且勤置。
<br>
<br>
<br>
<br>&nbsp;&nbsp; 卷337_8 【醉赠张秘书】韩愈 
<br>
<br>人皆劝我酒，我若耳不闻。今日到君家，呼酒持劝君。 
<br>为此座上客，及余各能文。君诗多态度，蔼蔼春空云。 
<br>东野动惊俗，天葩吐奇芬。张籍学古淡，轩鹤避鸡群。 
<br>阿买不识字，颇知书八分。诗成使之写，亦足张吾军。 
<br>所以欲得酒，为文俟其醺。酒味既冷冽，酒气又氛氲。 
<br>性情渐浩浩，谐笑方云云。此诚得酒意，馀外徒缤纷。 
<br>长安众富儿，盘馔罗膻荤。不解文字饮，惟能醉红裙。 
<br>虽得一饷乐，有如聚飞蚊。今我及数子，固无莸与薰。 
<br>险语破鬼胆，高词媲皇坟。至宝不雕琢，神功谢锄耘。 
<br>方今向太平，元凯承华勋。吾徒幸无事，庶以穷朝曛。
<br>
<br>
<br>
<br>&nbsp;&nbsp; 卷337_9 【同冠峡（贞元十九年贬阳山后作）】韩愈 
<br>
<br>南方二月半，春物亦已少。维舟山水间，晨坐听百鸟。 
<br>宿云尚含姿，朝日忽升晓。羁旅感和鸣，囚拘念轻矫。 
<br>潺湲泪久迸，诘曲思增绕。行矣且无然，盖棺事乃了。
<br>
<br>
<br>
<br>&nbsp;&nbsp; 卷337_10 【送惠师（愈在连州与释景常、元惠游。惠师即元惠也）】韩愈 
<br>
<br>惠师浮屠者，乃是不羁人。十五爱山水，超然谢朋亲。 
<br>脱冠剪头发，飞步遗踪尘。发迹入四明，梯空上秋旻。 
<br>遂登天台望，众壑皆嶙峋。夜宿最高顶，举头看星辰。 
<br>光芒相照烛，南北争罗陈。兹地绝翔走，自然严且神。 
<br>微风吹木石，澎湃闻韶钧。夜半起下视，溟波衔日轮。 
<br>鱼龙惊踊跃，叫啸成悲辛。怪气或紫赤，敲磨共轮囷。 
<br>金鸦既腾翥，六合俄清新。常闻禹穴奇，东去窥瓯闽。 
<br>越俗不好古，流传失其真。幽踪邈难得，圣路嗟长堙。 
<br>回临浙江涛，屹起高峨岷。壮志死不息，千年如隔晨。 
<br>是非竟何有，弃去非吾伦。凌江诣庐岳，浩荡极游巡。 
<br>崔崒没云表，陂陀浸湖沦。是时雨初霁，悬瀑垂天绅。 
<br>前年往罗浮，步戛南海漘。大哉阳德盛，荣茂恒留春。 
<br>鹏鶱堕长翮，鲸戏侧修鳞。自来连州寺，曾未造城闉。 
<br>日携青云客，探胜穷崖滨。太守邀不去，群官请徒频。 
<br>囊无一金资，翻谓富者贫。昨日忽不见，我令访其邻。 
<br>奔波自追及，把手问所因。顾我却兴叹，君宁异于民。 
<br>离合自古然，辞别安足珍。吾闻九疑好，夙志今欲伸。 
<br>斑竹啼舜妇，清湘沈楚臣。衡山与洞庭，此固道所循。 
<br>寻崧方抵洛，历华遂之秦。浮游靡定处，偶往即通津。 
<br>吾言子当去，子道非吾遵。江鱼不池活，野鸟难笼驯。 
<br>吾非西方教，怜子狂且醇。吾嫉惰游者，怜子愚且谆。 
<br>去矣各异趣，何为浪沾巾。
<br>
<br>
<br>
<br>&nbsp;&nbsp; 卷337_11 【送灵师】韩愈 
<br>
<br>佛法入中国，尔来六百年。齐民逃赋役，高士著幽禅。 
<br>官吏不之制，纷纷听其然。耕桑日失隶，朝署时遗贤。 
<br>灵师皇甫姓，胤胄本蝉联。少小涉书史，早能缀文篇。 
<br>中间不得意，失迹成延迁。逸志不拘教，轩腾断牵挛。 
<br>围棋斗白黑，生死随机权。六博在一掷，枭卢叱回旋。 
<br>战诗谁与敌，浩汗横戈鋋。饮酒尽百盏，嘲谐思逾鲜。 
<br>有时醉花月，高唱清且绵。四座咸寂默，杳如奏湘弦。 
<br>寻胜不惮险，黔江屡洄沿。瞿塘五六月，惊电让归船。 
<br>怒水忽中裂，千寻堕幽泉。环回势益急，仰见团团天。 
<br>投身岂得计，性命甘徒捐。浪沫蹙翻涌，漂浮再生全。 
<br>同行二十人，魂骨俱坑填。灵师不挂怀，冒涉道转延。 
<br>开忠二州牧，诗赋时多传。失职不把笔，珠玑为君编。 
<br>强留费日月，密席罗婵娟。昨者至林邑，使君数开筵。 
<br>逐客三四公，盈怀赠兰荃。湖游泛漭沆，溪宴驻潺湲。 
<br>别语不许出，行裾动遭牵。邻州竞招请，书札何翩翩。 
<br>十月下桂岭，乘寒恣窥缘。落落王员外，争迎获其先。 
<br>自从入宾馆，占吝久能专。吾徒颇携被，接宿穷欢妍。 
<br>听说两京事，分明皆眼前。纵横杂谣俗，琐屑咸罗穿。 
<br>材调真可惜，朱丹在磨研。方将敛之道，且欲冠其颠。 
<br>韶阳李太守，高步凌云烟。得客辄忘食，开囊乞缯钱。 
<br>手持南曹叙，字重青瑶镌。古气参彖系，高标摧太玄。 
<br>维舟事干谒，披读头风痊。还如旧相识，倾壶畅幽悁。 
<br>以此复留滞，归骖几时鞭。
<br>
<br>
<br>
<br>&nbsp;&nbsp; 卷337_12 【县斋有怀（阳山县斋作，时贞元二十一年顺宗新即位）】韩愈 
<br>
<br>少小尚奇伟，平生足悲吒。犹嫌子夏儒，肯学樊迟稼。 
<br>事业窥皋稷，文章蔑曹谢。濯缨起江湖，缀佩杂兰麝。 
<br>悠悠指长道，去去策高驾。谁为倾国谋，自许连城价。 
<br>初随计吏贡，屡入泽宫射。虽免十上劳，何能一战霸。 
<br>人情忌殊异，世路多权诈。蹉跎颜遂低，摧折气愈下。 
<br>冶长信非罪，侯生或遭骂。怀书出皇都，衔泪渡清灞。 
<br>身将老寂寞，志欲死闲暇。朝食不盈肠，冬衣才掩髂。 
<br>军书既频召，戎马乃连跨。大梁从相公，彭城赴仆射。 
<br>弓箭围狐兔，丝竹罗酒炙。两府变荒凉，三年就休假。 
<br>求官去东洛，犯雪过西华。尘埃紫陌春，风雨灵台夜。 
<br>名声荷朋友，援引乏姻娅。虽陪彤庭臣，讵纵青冥靶。 
<br>寒空耸危阙，晓色曜修架。捐躯辰在丁，铩翮时方蜡。 
<br>投荒诚职分，领邑幸宽赦。湖波翻日车，岭石坼天罅。 
<br>毒雾恒熏昼，炎风每烧夏。雷威固已加，飓势仍相借。 
<br>气象杳难测，声音吁可怕。夷言听未惯，越俗循犹乍。 
<br>指摘两憎嫌，睢盱互猜讶。只缘恩未报，岂谓生足藉。 
<br>嗣皇新继明，率土日流化。惟思涤瑕垢，长去事桑柘。 
<br>劚嵩开云扃，压颍抗风榭。禾麦种满地，梨枣栽绕舍。 
<br>儿童稍长成，雀鼠得驱吓。官租日输纳，村酒时邀迓。 
<br>闲爱老农愚，归弄小女姹。如今便可尔，何用毕婚嫁。
<br>
<br>
<br>
<br>&nbsp;&nbsp; 卷337_13 【合江亭】韩愈 
<br>
<br>红亭枕湘江，蒸水会其左。瞰临眇空阔，绿净不可唾。 
<br>维昔经营初，邦君实王佐。翦林迁神祠，买地费家货。 
<br>梁栋宏可爱，结构丽匪过。伊人去轩腾，兹宇遂颓挫。 
<br>老郎来何暮，高唱久乃和。树兰盈九畹，栽竹逾万个。 
<br>长绠汲沧浪，幽蹊下坎坷。波涛夜俯听，云树朝对卧。 
<br>初如遗宦情，终乃最郡课。人生诚无几，事往悲岂奈。 
<br>萧条绵岁时，契阔继庸懦。胜事谁复论，丑声日已播。 
<br>中丞黜凶邪，天子闵穷饿。君侯至之初，闾里自相贺。 
<br>淹滞乐闲旷，勤苦劝慵惰。为余扫尘阶，命乐醉众座。 
<br>穷秋感平分，新月怜半破。愿书岩上石，勿使泥尘涴。
<br>
<br>
<br>
<br>&nbsp;&nbsp; 卷337_14 【陪杜侍御游湘西两寺独宿有题一首，因献杨常侍】韩愈 
<br>
<br>长沙千里平，胜地犹在险。况当江阔处，斗起势匪渐。 
<br>深林高玲珑，青山上琬琰。路穷台殿辟，佛事焕且俨。 
<br>剖竹走泉源，开廊架崖广。是时秋之残，暑气尚未敛。 
<br>群行忘后先，朋息弃拘检。客堂喜空凉，华榻有清簟。 
<br>涧蔬煮蒿芹，水果剥菱芡。伊余夙所慕，陪赏亦云忝。 
<br>幸逢车马归，独宿门不掩。山楼黑无月，渔火灿星点。 
<br>夜风一何喧，杉桧屡磨飐。犹疑在波涛，怵惕梦成魇。 
<br>静思屈原沈，远忆贾谊贬。椒兰争妒忌，绛灌共谗谄。 
<br>谁令悲生肠，坐使泪盈脸。翻飞乏羽翼，指摘困瑕玷。 
<br>珥貂藩维重，政化类分陕。礼贤道何优，奉己事苦俭。 
<br>大厦栋方隆，巨川楫行剡。经营诚少暇，游宴固已歉。 
<br>旅程愧淹留，徂岁嗟荏苒。平生每多感，柔翰遇频染。 
<br>展转岭猿鸣，曙灯青睒睒。
<br>
<br>
<br>
<br>&nbsp;&nbsp; 卷337_15 【岳阳楼别窦司直】韩愈 
<br>
<br>洞庭九州间，厥大谁与让。南汇群崖水，北注何奔放。 
<br>潴为七百里，吞纳各殊状。自古澄不清，环混无归向。 
<br>炎风日搜搅，幽怪多冗长。轩然大波起，宇宙隘而妨。 
<br>巍峨拔嵩华，腾踔较健壮。声音一何宏，轰輵车万两。 
<br>犹疑帝轩辕，张乐就空旷。蛟螭露笋簴，缟练吹组帐。 
<br>鬼神非人世，节奏颇跌踼。阳施见夸丽，阴闭感凄怆。 
<br>朝过宜春口，极北缺堤障。夜缆巴陵洲，丛芮才可傍。 
<br>星河尽涵泳，俯仰迷下上。馀澜怒不已，喧聒鸣瓮盎。 
<br>明登岳阳楼，辉焕朝日亮。飞廉戢其威，清晏息纤纩。 
<br>泓澄湛凝绿，物影巧相况。江豚时出戏，惊波忽荡漾。 
<br>时当冬之孟，隙窍缩寒涨。前临指近岸，侧坐眇难望。 
<br>涤濯神魂醒，幽怀舒以畅。主人孩童旧，握手乍忻怅。 
<br>怜我窜逐归，相见得无恙。开筵交履舄，烂漫倒家酿。 
<br>杯行无留停，高柱送清唱。中盘进橙栗，投掷倾脯酱。 
<br>欢穷悲心生，婉娈不能忘。念昔始读书，志欲干霸王。 
<br>屠龙破千金，为艺亦云亢。爱才不择行，触事得谗谤。 
<br>前年出官由，此祸最无妄。公卿采虚名，擢拜识天仗。 
<br>奸猜畏弹射，斥逐恣欺诳。新恩移府庭，逼侧厕诸将。 
<br>于嗟苦驽缓，但惧失宜当。追思南渡时，鱼腹甘所葬。 
<br>严程迫风帆，劈箭入高浪。颠沈在须臾，忠鲠谁复谅。 
<br>生还真可喜，克己自惩创。庶从今日后，粗识得与丧。 
<br>事多改前好，趣有获新尚。誓耕十亩田，不取万乘相。 
<br>细君知蚕织，稚子已能饷。行当挂其冠，生死君一访。
<br>
<br>
<br>
<br>&nbsp;&nbsp; 卷337_16 【送文畅师北游】韩愈 
<br>
<br>昔在四门馆，晨有僧来谒。自言本吴人，少小学城阙。 
<br>已穷佛根源，粗识事輗軏。挛拘屈吾真，戒辖思远发。 
<br>荐绅秉笔徒，声誉耀前阀。从求送行诗，屡造忍颠蹶。 
<br>今成十馀卷，浩汗罗斧钺。先生閟穷巷，未得窥剞劂。 
<br>又闻识大道，何路补黥刖。出其囊中文，满听实清越。 
<br>谓僧当少安，草序颇排讦。上论古之初，所以施赏罚。 
<br>下开迷惑胸，窙豁劚株橛。僧时不听莹，若饮水救暍。 
<br>风尘一出门，时日多如发。三年窜荒岭，守县坐深樾。 
<br>征租聚异物，诡制怛巾袜。幽穷谁共语，思想甚含哕。 
<br>昨来得京官，照壁喜见蝎。况逢旧亲识，无不比鹣蟩。 
<br>长安多门户，吊庆少休歇。而能勤来过，重惠安可揭。 
<br>当今圣政初，恩泽完vr狘。胡为不自暇，飘戾逐鹯鷢。 
<br>仆射领北门，威德压胡羯。相公镇幽都，竹帛烂勋伐。 
<br>酒场舞闺姝，猎骑围边月。开张箧中宝，自可得津筏。 
<br>从兹富裘马，宁复茹藜蕨。余期报恩后，谢病老耕垡。 
<br>庇身指蓬茅，逞志纵猃猲。僧还相访来，山药煮可掘。
<br>
<br>
<br>
<br>&nbsp;&nbsp; 卷337_17 【答张彻（愈为四门博士时作张彻愈门下士又愈之从子婿）】韩愈 
<br>
<br>辱赠不知报，我歌尔其聆。首叙始识面，次言后分形。 
<br>道途绵万里，日月垂十龄。浚郊避兵乱，睢岸连门停。 
<br>肝胆一古剑，波涛两浮萍。渍墨窜旧史，磨丹注前经。 
<br>义苑手秘宝，文堂耳惊霆。暄晨躡露舄，暑夕眠风棂。 
<br>结友子让抗，请师我惭丁。初味犹啖蔗，遂通斯建瓴。 
<br>搜奇日有富，嗜善心无宁。石梁平侹侹，沙水光泠泠。 
<br>乘枯摘野艳，沈细抽潜腥。游寺去陟巘，寻径返穿汀。 
<br>缘云竹竦竦，失路麻冥冥。淫潦忽翻野，平芜眇开溟。 
<br>防泄堑夜塞，惧冲城昼扃。及去事戎辔，相逢宴军伶。 
<br>觥秋纵兀兀，猎旦驰駉駉。从赋始分手，朝京忽同舲。 
<br>急时促暗棹，恋月留虚亭。毕事驱传马，安居守窗萤。 
<br>梅花灞水别，宫烛骊山醒。省选逮投足，乡宾尚摧翎。 
<br>尘祛又一掺，泪眦还双荧。洛邑得休告，华山穷绝陉。 
<br>倚岩睨海浪，引袖拂天星。日驾此回辖，金神所司刑。 
<br>泉绅拖修白，石剑攒高青。磴藓澾拳跼，梯飚飐伶俜。 
<br>悔狂已咋指，垂诫仍镌铭。峨豸忝备列，伏蒲愧分泾。 
<br>微诚慕横草，琐力摧撞筳。叠雪走商岭，飞波航洞庭。 
<br>下险疑堕井，守官类拘囹。荒餐茹獠蛊，幽梦感湘灵。 
<br>刺史肃蓍蔡，吏人沸蝗螟。点缀簿上字，趋跄閤前铃。 
<br>赖其饱山水，得以娱瞻听。紫树雕斐亹，碧流滴珑玲。 
<br>映波铺远锦，插地列长屏。愁狖酸骨死，怪花醉魂馨。 
<br>潜苞绛实坼，幽乳翠毛零。赦行五百里，月变三十蓂。 
<br>渐阶群振鹭，入学诲螟蛉。苹甘谢鸣鹿，罍满惭罄瓶。 
<br>冏冏抱瑚琏，飞飞联鶺鴒。鱼鬣欲脱背，虬光先照硎。 
<br>岂独出丑类，方当动朝廷。勤来得晤语，勿惮宿寒厅。
<br>
<br>
<br>
<br>&nbsp;&nbsp; 卷337_18 【荐士（荐孟郊于郑馀庆也）】韩愈 
<br>
<br>周诗三百篇，雅丽理训诰。曾经圣人手，议论安敢到。 
<br>五言出汉时，苏李首更号。东都渐瀰漫，派别百川导。 
<br>建安能者七，卓荦变风操。逶迤抵晋宋，气象日凋耗。 
<br>中间数鲍谢，比近最清奥。齐梁及陈隋，众作等蝉噪。 
<br>搜春摘花卉，沿袭伤剽盗。国朝盛文章，子昂始高蹈。 
<br>勃兴得李杜，万类困陵暴。后来相继生，亦各臻阃奥。 
<br>有穷者孟郊，受材实雄骜。冥观洞古今，象外逐幽好。 
<br>横空盘硬语，妥帖力排奡。敷柔肆纡馀，奋猛卷海潦。 
<br>荣华肖天秀，捷疾逾响报。行身践规矩，甘辱耻媚灶。 
<br>孟轲分邪正，眸子看了眊。杳然粹而清，可以镇浮躁， 
<br>酸寒溧阳尉，五十几何耄。孜孜营甘旨，辛苦久所冒。 
<br>俗流知者谁，指注竞嘲傲。圣皇索遗逸，髦士日登造。 
<br>庙堂有贤相，爱遇均覆焘。况承归与张，二公迭嗟悼。 
<br>青冥送吹嘘，强箭射鲁缟。胡为久无成，使以归期告。 
<br>霜风破佳菊，嘉节迫吹帽。念将决焉去，感物增恋嫪。 
<br>彼微水中荇，尚烦左右芼。鲁侯国至小，庙鼎犹纳郜。 
<br>幸当择珉玉，宁有弃珪瑁。悠悠我之思，扰扰风中纛。 
<br>上言愧无路，日夜惟心祷。鹤翎不天生，变化在啄菢。 
<br>通波非难图，尺地易可漕。善善不汲汲，后时徒悔懊。 
<br>救死具八珍，不如一箪犒。微诗公勿诮，恺悌神所劳。
<br>
<br>
<br>
<br>&nbsp;&nbsp; 卷337_19 【喜侯喜至赠张籍张彻】韩愈 
<br>
<br>昔我在南时，数君常在念。摇摇不可止，讽咏日喁噞。 
<br>如以膏濯衣，每渍垢逾染。又如心中疾，针石非所砭。 
<br>常思得游处，至死无倦厌。地遐物奇怪，水镜涵石剑。 
<br>荒花穷漫乱，幽兽工腾闪。碍目不忍窥，忽忽坐昏垫。 
<br>逢神多所祝，岂忘灵即验。依依梦归路，历历想行店。 
<br>今者诚自幸，所怀无一欠。孟生去虽索，侯氏来还歉。 
<br>欹眠听新诗，屋角月艳艳。杂作承间骋，交惊舌互bc。 
<br>缤纷指瑕疵，拒捍阻城堑。以余经摧挫，固请发铅椠。 
<br>居然妄推让，见谓爇天焰。比疏语徒妍，悚息不敢占。 
<br>呼奴具盘餐，饤饾鱼菜赡。人生但如此，朱紫安足僭。
<br>
<br>
<br>
<br>&nbsp;&nbsp; 卷337_20 【古风】韩愈 
<br>
<br>今日曷不乐，幸时不用兵。无曰既蹙矣，乃尚可以生。 
<br>彼州之赋，去汝不顾。此州之役，去我奚适。一邑之水， 
<br>可走而违。天下汤汤，曷其而归。好我衣服，甘我饮食。 
<br>无念百年，聊乐一日。
<br>
<br>
<br>
<br>&nbsp;&nbsp; 卷337_21 【驽骥】韩愈 
<br>
<br>驽骀诚龌龊，市者何其稠。力小若易制，价微良易酬。 
<br>渴饮一斗水，饥食一束刍。嘶鸣当大路，志气若有馀。 
<br>骐骥生绝域，自矜无匹俦。牵驱入市门，行者不为留。 
<br>借问价几何，黄金比嵩丘。借问行几何，咫尺视九州。 
<br>饥食玉山禾，渴饮醴泉流。问谁能为御，旷世不可求。 
<br>惟昔穆天子，乘之极遐游。王良执其辔，造父挟其輈。 
<br>因言天外事，茫惚使人愁。驽骀谓骐骥，饿死余尔羞。 
<br>有能必见用，有德必见收。孰云时与命，通塞皆自由。 
<br>骐骥不敢言，低徊但垂头。人皆劣骐骥，共以驽骀优。 
<br>喟余独兴叹，才命不同谋。寄诗同心子，为我商声讴。
<br>
<br>
<br>
<br>&nbsp;&nbsp; 卷337_22 【马厌谷】韩愈 
<br>
<br>马厌谷兮，士不厌糠籺；土被文绣兮，士无短褐。 
<br>彼其得志兮，不我虞；一朝失志兮，其何如。已焉哉， 
<br>嗟嗟乎鄙夫。
<br>
<br>
<br>
<br>&nbsp;&nbsp; 卷337_23 【出门】韩愈 
<br>
<br>长安百万家，出门无所之。岂敢尚幽独，与世实参差。 
<br>古人虽已死，书上有其辞。开卷读且想，千载若相期。 
<br>出门各有道，我道方未夷。且于此中息，天命不吾欺。
<br>
<br>
<br>
<br>&nbsp;&nbsp; 卷337_24 【嗟哉董生行】韩愈 
<br>
<br>淮水出桐柏，山东驰遥遥千里不能休；淝水出其侧， 
<br>不能千里百里入淮流。寿州属县有安丰， 
<br>唐贞元时县人董生召南隐居行义于其中。刺史不能荐， 
<br>天子不闻名声。爵禄不及门，门外惟有吏， 
<br>日来征租更索钱。嗟哉董生朝出耕夜归读古人书， 
<br>尽日不得息。或山而樵，或水而渔。入厨具甘旨， 
<br>上堂问起居。父母不戚戚，妻子不咨咨。嗟哉董生孝且慈， 
<br>人不识，惟有天翁知，生祥下瑞无时期。家有狗乳出求食， 
<br>鸡来哺其儿。啄啄庭中拾虫蚁，哺之不食鸣声悲。 
<br>彷徨踯躅久不去，以翼来覆待狗归。嗟哉董生，谁将与俦？ 
<br>时之人，夫妻相虐，兄弟为雠。食君之禄，而令父母愁。 
<br>亦独何心，嗟哉董生无与俦。
<br>
<br>
<br>
<br>&nbsp;&nbsp; 卷337_25 【烽火】韩愈 
<br>
<br>登高望烽火，谁谓塞尘飞。王城富且乐，曷不事光辉。 
<br>勿言日已暮，相见恐行稀。愿君熟念此，秉烛夜中归。 
<br>我歌宁自感，乃独泪沾衣。
<br>
<br>
<br>
<br>&nbsp;&nbsp; 卷337_26 【汴州乱二首】韩愈 
<br>
<br>汴州城门朝不开，天狗堕地声如雷。健儿争夸杀留后， 
<br>连屋累栋烧成灰。诸侯咫尺不能救，孤士何者自兴哀。
<br>
<br>母从子走者为谁，大夫夫人留后儿。昨日乘车骑大马， 
<br>坐者起趋乘者下。庙堂不肯用干戈，呜呼奈汝母子何。
<br>
<br>
<br>
<br>&nbsp;&nbsp; 卷337_27 【利剑】韩愈 
<br>
<br>利剑光耿耿，佩之使我无邪心。故人念我寡徒侣， 
<br>持用赠我比知音。我心如冰剑如雪，不能刺谗夫， 
<br>使我心腐剑锋折。决云中断开青天，噫！ 
<br>剑与我俱变化归黄泉。
<br>
<br>
<br>
<br>&nbsp;&nbsp; 卷337_28 【龊龊】韩愈 
<br>
<br>龊龊当世士，所忧在饥寒。但见贱者悲，不闻贵者叹。 
<br>大贤事业异，远抱非俗观。报国心皎洁，念时涕汍澜。 
<br>妖姬坐左右，柔指发哀弹。酒肴虽日陈，感激宁为欢。 
<br>秋阴欺白日，泥潦不少干。河堤决东郡，老弱随惊湍。 
<br>天意固有属，谁能诘其端。愿辱太守荐，得充谏诤官。 
<br>排云叫阊阖，披腹呈琅玕。致君岂无术，自进诚独难。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷338_1 【河之水二首寄子侄老成】韩愈 
<br>
<br>河之水，去悠悠。我不如，水东流。我有孤侄在海陬， 
<br>三年不见兮使我生忧。日复日，夜复夜。三年不见汝， 
<br>使我鬓发未老而先化。
<br>
<br>河之水，悠悠去。我不如，水东注。我有孤侄在海浦， 
<br>三年不见兮使我心苦。采蕨于山，缗鱼于渊。我徂京师， 
<br>不远其还。
<br>
<br>
<br>&nbsp;&nbsp; 卷338_2 【山石】韩愈 
<br>
<br>山石荦确行径微，黄昏到寺蝙蝠飞。升堂坐阶新雨足， 
<br>芭蕉叶大支子肥。僧言古壁佛画好，以火来照所见稀。 
<br>铺床拂席置羹饭，疏粝亦足饱我饥。夜深静卧百虫绝， 
<br>清月出岭光入扉。天明独去无道路，出入高下穷烟霏。 
<br>山红涧碧纷烂漫，时见松枥皆十围。当流赤足蹋涧石， 
<br>水声激激风吹衣。人生如此自可乐，岂必局束为人鞿。 
<br>嗟哉吾党二三子，安得至老不更归。
<br>
<br>
<br>
<br>&nbsp;&nbsp; 卷338_3 【天星送杨凝郎中贺正】韩愈 
<br>
<br>天星牢落鸡喔咿，仆夫起餐车载脂。正当穷冬寒未已， 
<br>借问君子行安之。会朝元正无不至，受命上宰须及期。 
<br>侍从近臣有虚位，公今此去归何时。
<br>
<br>
<br>
<br>&nbsp;&nbsp; 卷338_4 【汴泗交流赠张仆射（建封）】韩愈 
<br>
<br>汴泗交流郡城角，筑场十步平如削。短垣三面缭逶迤， 
<br>击鼓腾腾树赤旗。新秋朝凉未见日，公早结束来何为。 
<br>分曹决胜约前定，百马攒蹄近相映。球惊杖奋合且离， 
<br>红牛缨绂黄金羁。侧身转臂著马腹，霹雳应手神珠驰。 
<br>超遥散漫两闲暇，挥霍纷纭争变化。发难得巧意气粗， 
<br>欢声四合壮士呼。此诚习战非为剧，岂若安坐行良图。 
<br>当今忠臣不可得，公马莫走须杀贼。
<br>
<br>
<br>
<br>&nbsp;&nbsp; 卷338_5 【忽忽】韩愈 
<br>
<br>忽忽乎余未知生之为乐也，愿脱去而无因。 
<br>安得长翮大翼如云生我身，乘风振奋出六合。 
<br>绝浮尘，死生哀乐两相弃，是非得失付闲人。
<br>
<br>
<br>
<br>&nbsp;&nbsp; 卷338_6 【鸣雁】韩愈 
<br>
<br>嗷嗷鸣雁鸣且飞，穷秋南去春北归。去寒就暖识所依， 
<br>天长地阔栖息稀。风霜酸苦稻粱微，毛羽摧落身不肥。 
<br>裴回反顾群侣违。哀鸣欲下洲渚非。江南水阔朝云多， 
<br>草长沙软无网罗。闲飞静集鸣相和，违忧怀惠性匪他。 
<br>凌风一举君谓何。
<br>
<br>
<br>
<br>&nbsp;&nbsp; 卷338_7 【龙移】韩愈 
<br>
<br>天昏地黑蛟龙移，雷惊电激雄雌随。
<br>清泉百丈化为土，鱼鳖枯死吁可悲。
<br>
<br>
<br>
<br>&nbsp;&nbsp; 卷338_8 【雉带箭（此愈佐张仆射于徐，从猎而作也）】韩愈 
<br>
<br>原头火烧静兀兀，野雉畏鹰出复没。将军欲以巧伏人， 
<br>盘马弯弓惜不发。地形渐窄观者多，雉惊弓满劲箭加。 
<br>冲人决起百馀尺，红翎白镞相倾斜。将军仰笑军吏贺， 
<br>五色离披马前堕。
<br>
<br>
<br>
<br>&nbsp;&nbsp; 卷338_9 【条山苍（中条山在黄河之西）】韩愈 
<br>
<br>条山苍，河水黄。浪波沄沄去，松柏在山冈。
<br>
<br>
<br>
<br>&nbsp;&nbsp; 卷338_10 【赠郑兵曹】韩愈 
<br>
<br>尊酒相逢十载前，君为壮夫我少年。尊酒相逢十载后， 
<br>我为壮夫君白首。我材与世不相当，戢鳞委翅无复望。 
<br>当今贤俊皆周行，君何为乎亦遑遑。杯行到君莫停手， 
<br>破除万事无过酒。
<br>
<br>
<br>
<br>&nbsp;&nbsp; 卷338_11 【桃源图】韩愈 
<br>
<br>神仙有无何渺茫，桃源之说诚荒唐。流水盘回山百转， 
<br>生绡数幅垂中堂。武陵太守好事者，题封远寄南宫下。 
<br>南宫先生忻得之，波涛入笔驱文辞。文工画妙各臻极， 
<br>异境恍惚移于斯。架岩凿谷开宫室，接屋连墙千万日。 
<br>嬴颠刘蹶了不闻，地坼天分非所恤。种桃处处惟开花。 
<br>川原近远蒸红霞。初来犹自念乡邑，岁久此地还成家。 
<br>渔舟之子来何所，物色相猜更问语。大蛇中断丧前王， 
<br>群马南渡开新主。听终辞绝共凄然，自说经今六百年。 
<br>当时万事皆眼见，不知几许犹流传。争持酒食来相馈， 
<br>礼数不同樽俎异。月明伴宿玉堂空，骨冷魂清无梦寐。 
<br>夜半金鸡啁哳鸣，火轮飞出客心惊。人间有累不可住， 
<br>依然离别难为情。船开棹进一回顾，万里苍苍烟水暮。 
<br>世俗宁知伪与真，至今传者武陵人。
<br>
<br>
<br>
<br>&nbsp;&nbsp; 卷338_12 【东方半明】韩愈 
<br>
<br>东方半明大星没，独有太白配残月。嗟尔残月勿相疑， 
<br>同光共影须臾期。残月晖晖，太白睒睒。 
<br>鸡三号，更五点。
<br>
<br>
<br>
<br>&nbsp;&nbsp; 卷338_13 【赠唐衢】韩愈 
<br>
<br>虎有爪兮牛有角，虎可搏兮牛可触。奈何君独抱奇材， 
<br>手把锄犁饿空谷。当今天子急贤良，匦函朝出开明光。 
<br>胡不上书自荐达，坐令四海如虞唐。
<br>
<br>
<br>
<br>&nbsp;&nbsp; 卷338_14 【贞女峡（在连州桂阳县，秦时有女子化石在东岸穴中）】韩愈 
<br>
<br>江盘峡束春湍豪，风雷战斗鱼龙逃。悬流轰轰射水府， 
<br>一泻百里翻云涛。漂船摆石万瓦裂，咫尺性命轻鸿毛。
<br>
<br>
<br>
<br>&nbsp;&nbsp; 卷338_15 【赠侯喜】韩愈 
<br>
<br>吾党侯生字叔d2，呼我持竿钓温水。平明鞭马出都门， 
<br>尽日行行荆棘里。温水微茫绝又流，深如车辙阔容輈。 
<br>虾蟆跳过雀儿浴，此纵有鱼何足求。我为侯生不能已， 
<br>盘针擘粒投泥滓。晡时坚坐到黄昏，手倦目劳方一起。 
<br>暂动还休未可期，虾行蛭渡似皆疑。举竿引线忽有得， 
<br>一寸才分鳞与鬐。是日侯生与韩子，良久叹息相看悲。 
<br>我今行事尽如此，此事正好为吾规。半世遑遑就举选， 
<br>一名始得红颜衰。人间事势岂不见，徒自辛苦终何为。 
<br>便当提携妻与子，南入箕颍无还时。叔d2君今气方锐， 
<br>我言至切君勿嗤。君欲钓鱼须远去，大鱼岂肯居沮洳。
<br>
<br>
<br>
<br>&nbsp;&nbsp; 卷338_16 【古意】韩愈 
<br>
<br>太华峰头玉井莲，开花十丈藕如船。冷比雪霜甘比蜜， 
<br>一片入口沈痾痊。我欲求之不惮远，青壁无路难夤缘。 
<br>安得长梯上摘实，下种七泽根株连。
<br>
<br>
<br>
<br>&nbsp;&nbsp; 卷338_17 【八月十五夜赠张功曹】韩愈 
<br>
<br>纤云四卷天无河，清风吹空月舒波。沙平水息声影绝， 
<br>一杯相属君当歌。君歌声酸辞且苦，不能听终泪如雨。 
<br>洞庭连天九疑高，蛟龙出没猩鼯号。十生九死到官所， 
<br>幽居默默如藏逃。下床畏蛇食畏药，海气湿蛰熏腥臊。 
<br>昨者州前捶大鼓，嗣皇继圣登夔皋。赦书一日行万里， 
<br>罪从大辟皆除死。迁者追回流者还，涤瑕荡垢清朝班。 
<br>州家申名使家抑，坎轲只得移荆蛮。判司卑官不堪说， 
<br>未免捶楚尘埃间。同时辈流多上道，天路幽险难追攀。 
<br>君歌且休听我歌，我歌今与君殊科。一年明月今宵多， 
<br>人生由命非由他。有酒不饮奈明何。
<br>
<br>
<br>
<br>&nbsp;&nbsp; 卷338_18 【谒衡岳庙遂宿岳寺题门楼】韩愈 
<br>
<br>五岳祭秩皆三公，四方环镇嵩当中。火维地荒足妖怪， 
<br>天假神柄专其雄。喷云泄雾藏半腹，虽有绝顶谁能穷。 
<br>我来正逢秋雨节，阴气晦昧无清风。潜心默祷若有应， 
<br>岂非正直能感通。须臾静扫众峰出，仰见突兀撑青空。 
<br>紫盖连延接天柱，石廪腾掷堆祝融。森然魄动下马拜， 
<br>松柏一径趋灵宫。粉墙丹柱动光彩，鬼物图画填青红。 
<br>升阶伛偻荐脯酒，欲以菲薄明其衷。庙令老人识神意， 
<br>睢盱侦伺能鞠躬。手持杯珓导我掷，云此最吉馀难同。 
<br>窜逐蛮荒幸不死，衣食才足甘长终。侯王将相望久绝， 
<br>神纵欲福难为功。夜投佛寺上高阁，星月掩映云朣胧。 
<br>猿鸣钟动不知曙，杲杲寒日生于东。
<br>
<br>
<br>
<br>&nbsp;&nbsp; 卷338_19 【岣嵝山】韩愈 
<br>
<br>岣嵝山尖神禹碑，字青石赤形模奇。科斗拳身薤倒披， 
<br>鸾飘凤泊拿虎螭。事严迹秘鬼莫窥，道人独上偶见之， 
<br>我来咨嗟涕涟洏。千搜万索何处有，森森绿树猿猱悲。
<br>
<br>
<br>
<br>&nbsp;&nbsp; 卷338_20 【永贞行】韩愈 
<br>
<br>君不见太皇谅阴未出令，小人乘时偷国柄。 
<br>北军百万虎与貔，天子自将非他师。一朝夺印付私党， 
<br>懔懔朝士何能为。狐鸣枭噪争署置，睗睒跳踉相妩媚。 
<br>夜作诏书朝拜官，超资越序曾无难。公然白日受贿赂， 
<br>火齐磊落堆金盘。元臣故老不敢语，昼卧涕泣何汍澜。 
<br>董贤三公谁复惜，侯景九锡行可叹。国家功高德且厚， 
<br>天位未许庸夫干。嗣皇卓荦信英主，文如太宗武高祖。 
<br>膺图受禅登明堂，共流幽州鲧死羽。四门肃穆贤俊登， 
<br>数君匪亲岂其朋。郎官清要为世称，荒郡迫野嗟可矜。 
<br>湖波连天日相腾，蛮俗生梗瘴疠烝。江氛岭祲昏若凝， 
<br>一蛇两头见未曾。怪鸟鸣唤令人憎，蛊虫群飞夜扑灯。 
<br>雄虺毒螫堕股肱，食中置药肝心崩。左右使令诈难凭， 
<br>慎勿浪信常兢兢。吾尝同僚情可胜，具书目见非妄征， 
<br>嗟尔既往宜为惩。
<br>
<br>
<br>
<br>&nbsp;&nbsp; 卷338_21 【洞庭湖阻风赠张十一署（时自阳山徙掾江陵）】韩愈 
<br>
<br>十月阴气盛，北风无时休。苍茫洞庭岸，与子维双舟。 
<br>雾雨晦争泄，波涛怒相投。犬鸡断四听，粮绝谁与谋。 
<br>相去不容步，险如碍山丘。清谈可以饱，梦想接无由。 
<br>男女喧左右，饥啼但啾啾。非怀北归兴，何用胜羁愁。 
<br>云外有白日，寒光自悠悠。能令暂开霁，过是吾无求。
<br>
<br>
<br>
<br>&nbsp;&nbsp; 卷338_22 【李花赠张十一署（或作李有花）】韩愈 
<br>
<br>江陵城西二月尾，花不见桃惟见李。风揉雨练雪羞比， 
<br>波涛翻空杳无涘。君知此处花何似，白花倒烛天夜明， 
<br>群鸡惊鸣官吏起。金乌海底初飞来，朱辉散射青霞开。 
<br>迷魂乱眼看不得，照耀万树繁如堆。念昔少年著游燕， 
<br>对花岂省曾辞杯。自从流落忧感集，欲去未到先思回。 
<br>只今四十已如此，后日更老谁论哉。力携一尊独就醉， 
<br>不忍虚掷委黄埃。
<br>
<br>
<br>
<br>&nbsp;&nbsp; 卷338_23 【杏花】韩愈 
<br>
<br>居邻北郭古寺空，杏花两株能白红。曲江满园不可到， 
<br>看此宁避雨与风。二年流窜出岭外，所见草木多异同。 
<br>冬寒不严地恒泄，阳气发乱无全功。浮花浪蕊镇长有， 
<br>才开还落瘴雾中。山榴踯躅少意思，照耀黄紫徒为丛。 
<br>鹧鸪钩輈猿叫歇，杳杳深谷攒青枫。岂如此树一来玩， 
<br>若在京国情何穷。今旦胡为忽惆怅，万片飘泊随西东。 
<br>明年更发应更好，道人莫忘邻家翁。
<br>
<br>
<br>
<br>&nbsp;&nbsp; 卷338_24 【感春四首】韩愈 
<br>
<br>我所思兮在何所，情多地遐兮遍处处。东西南北皆欲往， 
<br>千江隔兮万山阻。春风吹园杂花开，朝日照屋百鸟语。 
<br>三杯取醉不复论，一生长恨奈何许。
<br>
<br>皇天平分成四时，春气漫诞最可悲。杂花妆林草盖地， 
<br>白日坐上倾天维。蜂喧鸟咽留不得，红萼万片从风吹。 
<br>岂如秋霜虽惨冽，摧落老物谁惜之。为此径须沽酒饮， 
<br>自外天地弃不疑。近怜李杜无检束，烂漫长醉多文辞。 
<br>屈原离骚二十五，不肯餔啜糟与醨。惜哉此子巧言语， 
<br>不到圣处宁非痴。幸逢尧舜明四目，条理品汇皆得宜。 
<br>平明出门暮归舍，酩酊马上知为谁。
<br>
<br>朝骑一马出，暝就一床卧。诗书渐欲抛，节行久已惰。 
<br>冠欹感发秃，语误惊齿堕。孤负平生心，已矣知何奈。
<br>
<br>我恨不如江头人，长网横江遮紫鳞。独宿荒陂射凫雁， 
<br>卖纳租赋官不嗔。归来欢笑对妻子，衣食自给宁羞贫。 
<br>今者无端读书史，智慧只足劳精神。画蛇著足无处用， 
<br>两鬓霜白趋埃尘。乾愁漫解坐自累，与众异趣谁相亲。 
<br>数杯浇肠虽暂醉，皎皎万虑醒还新。百年未满不得死， 
<br>且可勤买抛青春。
<br>
<br>
<br>
<br>&nbsp;&nbsp; 卷338_25 【寒食日出游】韩愈 
<br>
<br>李花初发君始病，我往看君花转盛。走马城西惆怅归， 
<br>不忍千株雪相映。迩来又见桃与梨，交开红白如争竞。 
<br>可怜物色阻携手，空展霜缣吟九咏。纷纷落尽泥与尘， 
<br>不共新妆比端正。桐华最晚今已繁，君不强起时难更。 
<br>关山远别固其理，寸步难见始知命。忆昔与君同贬官， 
<br>夜渡洞庭看斗柄。岂料生还得一处，引袖拭泪悲且庆。 
<br>各言生死两追随，直置心亲无貌敬。念君又署南荒吏， 
<br>路指鬼门幽且夐。三公尽是知音人，曷不荐贤陛下圣。 
<br>囊空甑倒谁救之，我今一食日还并。自然忧气损天和， 
<br>安得康强保天性。断鹤两翅鸣何哀，絷骥四足气空横。 
<br>今朝寒食行野外，绿杨匝岸蒲生迸。宋玉庭边不见人， 
<br>轻浪参差鱼动镜。自嗟孤贱足瑕疵，特见放纵荷宽政。 
<br>饮酒宁嫌盏底深，题诗尚倚笔锋劲。明宵故欲相就醉， 
<br>有月莫愁当火令。
<br>
<br>
<br>
<br>&nbsp;&nbsp; 卷338_26 【忆昨行和张十一】韩愈 
<br>
<br>忆昨夹钟之吕初吹灰，上公礼罢元侯回。车载牲牢瓮舁酒， 
<br>并召宾客延邹枚。腰金首翠光照耀，丝竹迥发清以哀。 
<br>青天白日花草丽，玉斝屡举倾金罍。张君名声座所属， 
<br>起舞先醉长松摧。宿酲未解旧痁作，深室静卧闻风雷。 
<br>自期殒命在春序，屈指数日怜婴孩。危辞苦语感我耳， 
<br>泪落不掩何漼漼。念昔从君渡湘水，大帆夜划穷高桅。 
<br>阳山鸟路出临武，驿马拒地驱频隤。践蛇茹蛊不择死， 
<br>忽有飞诏从天来。伾文未揃崖州炽，虽得赦宥恒愁猜。 
<br>近者三奸悉破碎，羽窟无底幽黄能。眼中了了见乡国， 
<br>知有归日眉方开。今君纵署天涯吏，投檄北去何难哉。 
<br>无妄之忧勿药喜，一善自足禳千灾。头轻目朗肌骨健， 
<br>古剑新劚磨尘埃。殃消祸散百福并，从此直至耇与鲐。 
<br>嵩山东头伊洛岸，胜事不假须穿栽。君当先行我待满， 
<br>沮溺可继穷年推。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
