<HTML>
<HEAD>
<TITLE>全唐诗 卷574-577 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷574-577</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷574-577</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6183"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷574-577')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷574-577]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷574_1 【送饶州张使君】贾岛 
<br>
<br>终南云雨连城阙，去路西江白浪头。滁上郡斋离昨日， 
<br>鄱阳农事劝今秋。道心生向前朝寺，文思来因静夜楼。 
<br>借问泊帆干谒者，谁人曾听峡猿愁。
<br>
<br>
<br>&nbsp;&nbsp; 卷574_2 【观冬设上东川杨尚书】贾岛 
<br>
<br>匏革奏冬非独乐，军城未晓启重门。何时却入三台贵， 
<br>此日空知八座尊。罗绮舞中收雨点，貔貅阃外卷云根。 
<br>逐迁属吏随宾列，拨棹扁舟不忘恩。
<br>
<br>
<br>
<br>&nbsp;&nbsp; 卷574_3 【巴兴作】贾岛 
<br>
<br>三年未省闻鸿叫，九月何曾见草枯。寒暑气均思白社， 
<br>星辰位正忆皇都。苏卿持节终还汉，葛相行师自渡泸。 
<br>乡味朔山林果别，北归期挂海帆孤。
<br>
<br>
<br>
<br>&nbsp;&nbsp; 卷574_4 【早蝉】贾岛 
<br>
<br>早蝉孤抱芳槐叶，噪向残阳意度秋。也任一声催我老， 
<br>堪听两耳畏吟休。得非下第无高韵，须是青山隐白头。 
<br>若问此心嗟叹否，天人不可怨而尤。
<br>
<br>
<br>
<br>&nbsp;&nbsp; 卷574_5 【投元郎中】贾岛 
<br>
<br>心在潇湘归未期，卷中多是得名诗。高台聊望清秋色， 
<br>片水堪留白鹭鸶。省宿有时闻急雨，朝回尽日伴禅师。 
<br>旧文去岁曾将献，蒙与人来说始知。
<br>
<br>
<br>
<br>&nbsp;&nbsp; 卷574_6 【阮籍啸台】贾岛 
<br>
<br>如闻长啸春风里，荆棘丛边访旧踪。
<br>地接苏门山近远，荒台突兀抵高峰。
<br>
<br>
<br>
<br>&nbsp;&nbsp; 卷574_7 【滕校书使院小池】贾岛 
<br>
<br>小池谁见凿时初，走水南来十里馀。
<br>楼上日斜吹暮角，院中人出锁游鱼。
<br>
<br>
<br>
<br>&nbsp;&nbsp; 卷574_8 【送陕府王建司马】贾岛 
<br>
<br>司马虽然听晓钟，尚犹高枕恣疏慵。请诗僧过三门水， 
<br>卖药人归五老峰。移舫绿阴深处息，登楼凉夜此时逢。 
<br>杜陵惆怅临相饯，未寝月前多屐踪。
<br>
<br>
<br>
<br>&nbsp;&nbsp; 卷574_9 【上谷旅夜】贾岛 
<br>
<br>世难那堪恨旅游，龙钟更是对穷秋。故园千里数行泪， 
<br>邻杵一声终夜愁。月到寒窗空皓晶，风翻落叶更飕飗。 
<br>此心不向常人说，倚识平津万户侯。
<br>
<br>
<br>
<br>&nbsp;&nbsp; 卷574_10 【寄无得头陀】贾岛 
<br>
<br>夏腊今应三十馀，不离树下冢间居。貌堪良匠抽毫写， 
<br>行称高僧续传书。落涧水声来远远，当空月色自如如。 
<br>白衣只在青门里，心每相亲迹且疏。
<br>
<br>
<br>
<br>&nbsp;&nbsp; 卷574_11 【崔卿池上双白鹭】贾岛 
<br>
<br>鹭雏相逐出深笼，顶各有丝茎数同。洒石多霜移足冷， 
<br>隔城远树挂巢空。其如尽在滩声外，何似双飞浦色中。 
<br>见此池潭卿自凿，清泠太液底潜通。
<br>
<br>
<br>
<br>&nbsp;&nbsp; 卷574_12 【送胡道士】贾岛 
<br>
<br>短褐身披满渍苔，灵溪深处观门开。却从城里移琴去， 
<br>许到山中寄药来。临水古坛秋醮罢，宿杉幽鸟夜飞回。 
<br>丹梯愿逐真人上，日夕归心白发催。
<br>
<br>
<br>
<br>&nbsp;&nbsp; 卷574_13 【寄韩潮州愈】贾岛 
<br>
<br>此心曾与木兰舟，直到天南潮水头。隔岭篇章来华岳， 
<br>出关书信过泷流。峰悬驿路残云断，海浸城根老树秋。 
<br>一夕瘴烟风卷尽，月明初上浪西楼。
<br>
<br>
<br>
<br>&nbsp;&nbsp; 卷574_14 【酬张籍王建】贾岛 
<br>
<br>疏林荒宅古坡前，久住还因太守怜。渐老更思深处隐， 
<br>多闲数得上方眠。鼠抛贫屋收田日，雁度寒江拟雪天。 
<br>身是龙钟应是分，水曹芸阁枉来篇。
<br>
<br>
<br>
<br>&nbsp;&nbsp; 卷574_15 【逢博陵故人彭兵曹】贾岛 
<br>
<br>曲阳分散会京华，见说三年住海涯。别后解餐蓬虆子， 
<br>向前未识牧丹花。偶逢日者教求禄，终傍泉声拟置家。 
<br>蹋雪携琴相就宿，夜深开户斗牛斜。
<br>
<br>
<br>
<br>&nbsp;&nbsp; 卷574_16 【赠牛山人】贾岛 
<br>
<br>二十年中饵茯苓，致书半是老君经。东都旧住商人宅， 
<br>南国新修道士亭。凿石养峰休买蜜，坐山秤药不争星。 
<br>古来隐者多能卜，欲就先生问丙丁。
<br>
<br>
<br>
<br>&nbsp;&nbsp; 卷574_17 【送于中丞使回纥册立】贾岛 
<br>
<br>君立天骄发使车，册文字字著金书。渐通青冢乡山尽， 
<br>欲达皇情译语初。调角寒城边色动，下霜秋碛雁行疏。 
<br>旌旗来往几多日，应向途中见岁除。
<br>
<br>
<br>
<br>&nbsp;&nbsp; 卷574_18 【送刘侍御重使江西】贾岛 
<br>
<br>时当苦热远行人，石壁飞泉溅马身。又到钟陵知务大， 
<br>还浮湓浦属秋新。早程猿叫云深极，宿馆禽惊叶动频。 
<br>前者已闻廉使荐，兼言有画静边尘。
<br>
<br>
<br>
<br>&nbsp;&nbsp; 卷574_19 【赠圆上人】贾岛 
<br>
<br>诵经千纸得为僧，麈尾持行不拂蝇。古塔月高闻咒水， 
<br>新坛日午见烧灯。一双童子浇红药，百八真珠贯彩绳。 
<br>且说近来心里事，仇雠相对似亲朋。
<br>
<br>
<br>
<br>&nbsp;&nbsp; 卷574_20 【处州李使君改任遂州因寄赠】贾岛 
<br>
<br>庭树几株阴入户，主人何在客闻蝉。钥开原上高楼锁， 
<br>瓶汲池东古井泉。趁静野禽曾后到，休吟邻叟始安眠。 
<br>仙都山水谁能忆，西去风涛书满船。
<br>
<br>
<br>
<br>&nbsp;&nbsp; 卷574_21 【酬慈恩寺文郁上人】贾岛 
<br>
<br>袈裟影入禁池清，犹忆乡山近赤城。篱落罅间寒蟹过， 
<br>莓苔石上晚蛩行。期登野阁闲应甚，阻宿山房疾未平。 
<br>闻说又寻南岳去，无端诗思忽然生。
<br>
<br>
<br>
<br>&nbsp;&nbsp; 卷574_22 【访鉴玄师侄】贾岛 
<br>
<br>维摩青石讲初休，缘访亲宗到普州。
<br>我有军持凭弟子，岳阳溪里汲寒流。
<br>
<br>
<br>
<br>&nbsp;&nbsp; 卷574_23 【夜坐】贾岛 
<br>
<br>蟋蟀渐多秋不浅，蟾蜍已没夜应深。
<br>三更两鬓几枝雪，一念双峰四祖心。
<br>
<br>
<br>
<br>&nbsp;&nbsp; 卷574_24 【送别】贾岛 
<br>
<br>门外便伸千里别，无车不得到河梁。
<br>高楼直上百馀尺，今日为君南望长。
<br>
<br>
<br>
<br>&nbsp;&nbsp; 卷574_25 【闻蝉感怀】贾岛 
<br>
<br>新蝉忽发最高枝，不觉立听无限时。
<br>正遇友人来告别，一心分作两般悲。
<br>
<br>
<br>
<br>&nbsp;&nbsp; 卷574_26 【夏夜上谷宿开元寺】贾岛 
<br>
<br>诗成一夜月中题，便卧松风到曙鸡。
<br>带月时闻山鸟语，郡城知近武陵溪。
<br>
<br>
<br>
<br>&nbsp;&nbsp; 卷574_27 【送于总持归京】贾岛 
<br>
<br>出家初隶何方寺，上国西明御水东。
<br>却见旧房阶下树，别来二十一春风。
<br>
<br>
<br>
<br>&nbsp;&nbsp; 卷574_28 【崔卿池上鹤】贾岛 
<br>
<br>月中时叫叶纷纷，不异洞庭霜夜闻。
<br>翎羽如今从放长，犹能飞起向孤云。
<br>
<br>
<br>
<br>&nbsp;&nbsp; 卷574_29 【登田中丞高亭】贾岛 
<br>
<br>高亭林表迥嵯峨，独坐秋宵不寝多。
<br>玉兔玉人歌里出，白云难似莫相和。
<br>
<br>
<br>
<br>&nbsp;&nbsp; 卷574_30 【友人婚杨氏催妆】贾岛 
<br>
<br>不知今夕是何夕，催促阳台近镜台。
<br>谁道芙蓉水中种，青铜镜里一枝开。
<br>
<br>
<br>
<br>&nbsp;&nbsp; 卷574_31 【酬朱侍御望月见寄】贾岛 
<br>
<br>他寝此时吾不寝，近秋三五日逢晴。
<br>相思唯有霜台月，望尽孤光见却生。
<br>
<br>
<br>
<br>&nbsp;&nbsp; 卷574_32 【题韦云叟草堂】贾岛 
<br>
<br>新起此堂开北窗，当窗山隔一重江。
<br>白茅草苫重重密，爱此秋天夜雨淙。
<br>
<br>
<br>
<br>&nbsp;&nbsp; 卷574_33 【和韩吏部泛南溪】贾岛 
<br>
<br>溪里晚从池岸出，石泉秋急夜深闻。
<br>木兰船共山人上，月映渡头零落云。
<br>
<br>
<br>
<br>&nbsp;&nbsp; 卷574_34 【方镜】贾岛 
<br>
<br>背如刀截机头锦，面似升量涧底泉。
<br>铜雀台南秋日后，照来照去已三年。
<br>
<br>
<br>
<br>&nbsp;&nbsp; 卷574_35 【酬姚合】贾岛 
<br>
<br>黍穗豆苗侵古道，晴原午后早秋时。
<br>故人相忆僧来说，杨柳无风蝉满枝。
<br>
<br>
<br>
<br>&nbsp;&nbsp; 卷574_36 【送灵应上人】贾岛 
<br>
<br>遍参尊宿游方久，名岳奇峰问此公。
<br>五月半间看瀑布，青城山里白云中。
<br>
<br>
<br>
<br>&nbsp;&nbsp; 卷574_37 【赠丘先生】贾岛 
<br>
<br>常言吃药全胜饭，华岳松边采茯神。
<br>不遣髭须一茎白，拟为白日上升人。
<br>
<br>
<br>
<br>&nbsp;&nbsp; 卷574_38 【渡桑干】贾岛 
<br>
<br>客舍并州已十霜，归心日夜忆咸阳。
<br>无端更渡桑干水，却望并州是故乡。
<br>
<br>
<br>
<br>&nbsp;&nbsp; 卷574_39 【夜期啸客吕逸人不至】贾岛 
<br>
<br>逸人期宿石床中，遣我开扉对晚空。
<br>不知何处啸秋月，闲著松门一夜风。
<br>
<br>
<br>
<br>&nbsp;&nbsp; 卷574_40 【夜集乌行中所居】贾岛 
<br>
<br>环炉促席复持杯，松院双扉向月开。
<br>座上同声半先达，名山独入此心来。
<br>
<br>
<br>
<br>&nbsp;&nbsp; 卷574_41 【赠梁浦秀才斑竹拄杖】贾岛 
<br>
<br>拣得林中最细枝，结根石上长身迟。
<br>莫嫌滴沥红斑少，恰似湘妃泪尽时。
<br>
<br>
<br>
<br>&nbsp;&nbsp; 卷574_42 【寻石瓮寺上方】贾岛 
<br>
<br>野寺入时春雪后，崎岖得到此房前。
<br>老僧不出迎朝客，已住上方三十年。
<br>
<br>
<br>
<br>&nbsp;&nbsp; 卷574_43 【早秋寄题天竺灵隐寺】贾岛 
<br>
<br>峰前峰后寺新秋，绝顶高窗见沃洲。人在定中闻蟋蟀， 
<br>鹤从栖处挂猕猴。山钟夜渡空江水，汀月寒生古石楼。 
<br>心忆悬帆身未遂，谢公此地昔年游。
<br>
<br>
<br>
<br>&nbsp;&nbsp; 卷574_44 【黎阳寄姚合】贾岛 
<br>
<br>魏都城里曾游熟，才子斋中止泊多。去日绿杨垂紫陌， 
<br>归时白草夹黄河。新诗不觉千回咏，古镜曾经几度磨。 
<br>惆怅心思滑台北，满杯浓酒与愁和。
<br>
<br>
<br>
<br>&nbsp;&nbsp; 卷574_45 【送崔约秀才】贾岛 
<br>
<br>归宁仿佛三千里，月向船窗见几宵。野鼠独偷高树果， 
<br>前山渐见短禾苗。更深栅锁淮波疾，苇动风生雨气遥。 
<br>重入石头城下寺，南朝杉老未干燋。
<br>
<br>
<br>
<br>&nbsp;&nbsp; 卷574_46 【咏怀】贾岛 
<br>
<br>纵把书看未省勤，一生生计只长贫。可能在世无成事， 
<br>不觉离家作老人。中岳深林秋独往，南原多草夜无邻。 
<br>经年抱疾谁来问，野鸟相过啄木频。
<br>
<br>
<br>
<br>&nbsp;&nbsp; 卷574_47 【夏日寄高洗马】贾岛 
<br>
<br>三十年来长在客，两三行泪忽然垂。白衣苍鬓经过懒， 
<br>赤日朱门偃息迟。花发应耽新熟酒，草颠还写早朝诗。 
<br>不缘马死西州去，画角堪听是晓吹。
<br>
<br>
<br>
<br>&nbsp;&nbsp; 卷574_48 【送周判官元范赴越】贾岛 
<br>
<br>原下相逢便别离，蝉鸣关路使回时。过淮渐有悬帆兴， 
<br>到越应将坠叶期。城上秋山生菊早，驿西寒渡落潮迟。 
<br>已曾几遍随旌旆，去谒荒郊大禹祠。
<br>
<br>
<br>
<br>&nbsp;&nbsp; 卷574_49 【送罗少府归牛渚】贾岛 
<br>
<br>作尉长安始三日，忽思牛渚梦天台。楚山远色独归去， 
<br>灞水空流相送回。霜覆鹤身松子落，月分萤影石房开。 
<br>白云多处应频到，寒涧泠泠漱古苔。
<br>
<br>
<br>
<br>&nbsp;&nbsp; 卷574_50 【题童真上人】贾岛 
<br>
<br>江上修持积岁年，滩声未拟住潺湲。誓从五十身披衲， 
<br>便向三千界坐禅。月峡青城那有滞，天台庐岳岂无缘。 
<br>昨宵忽梦游沧海，万里波涛在目前。
<br>
<br>
<br>
<br>&nbsp;&nbsp; 卷574_51 【赠温观主】贾岛 
<br>
<br>一别罗浮竟未还，观深廊古院多关。君来几日行虚洞， 
<br>仙去空坛在远山。胎息存思当黑处，井华悬绠取朝间。 
<br>弊庐道室虽邻近，自乐冬阳炙背闲。
<br>
<br>
<br>
<br>&nbsp;&nbsp; 卷574_52 【贺庞少尹除太常少卿】贾岛 
<br>
<br>太白山前终日见，十旬假满拟秋寻。中峰绝顶非无路， 
<br>北阙除书阻入林。朝谒此时闲野屐，宿斋何处止鸣砧。 
<br>省中石镫陪随步，唯赏烟霞不厌深。
<br>
<br>
<br>
<br>&nbsp;&nbsp; 卷574_53 【上邠宁刑司徒】贾岛 
<br>
<br>箭头破帖浑无敌，杖底敲球远有声。马走千蹄朝万乘， 
<br>地分三郡拥双旌。春风欲尽山花发，晓角初吹客梦惊。 
<br>不是邢公来镇此，长安西北未能行。
<br>
<br>
<br>
<br>&nbsp;&nbsp; 卷574_54 【欲游嵩岳留别李少尹益】贾岛 
<br>
<br>孤策迟回洛水湄，孤禽嘹唳幸人知。嵩岳望中常待我， 
<br>河梁欲上未题诗。新秋爱月愁多雨，古观逢仙看尽棋。 
<br>微眇此来将敢问，凤凰何日定归池。
<br>
<br>
<br>
<br>&nbsp;&nbsp; 卷574_55 【病鹘吟】贾岛 
<br>
<br>俊鸟还投高处栖，腾身戛戛下云梯。有时透雾凌空去， 
<br>无事随风入草迷。迅疾月边捎玉兔，迟回日里拂金鸡。 
<br>不缘毛羽遭零落，焉肯雄心向尔低。
<br>
<br>
<br>
<br>&nbsp;&nbsp; 卷574_56 【赠僧】贾岛 
<br>
<br>从来多是游山水，省泊禅舟月下涛。初过石桥年尚少， 
<br>久辞天柱腊应高。青松带雪悬铜锡，白发如霜落铁刀。 
<br>常恐画工援笔写，身长七尺有眉毫。
<br>
<br>
<br>
<br>&nbsp;&nbsp; 卷574_57 【赠翰林】贾岛 
<br>
<br>清重无过知内制，从前礼绝外庭人。看花在处多随驾， 
<br>召宴无时不及身。马自赐来骑觉稳，诗缘见彻语长新。 
<br>应怜独向名场苦，曾十馀年浪过春。
<br>
<br>
<br>
<br>&nbsp;&nbsp; 卷574_58 【颂德上贾常侍】贾岛 
<br>
<br>边臣说使朝天子，发语轰然激夏雷。高节羽书期独传， 
<br>分符绛郡滞长材。啁啾鸟恐鹰鹯起，流散人归父母来。 
<br>自顾此身无所立，恭谈祖德朵颐开。
<br>
<br>
<br>
<br>&nbsp;&nbsp; 卷574_59 【田将军书院】贾岛 
<br>
<br>满庭花木半新栽，石自平湖远岸来。笋迸邻家还长竹， 
<br>地经山雨几层苔。井当深夜泉微上，阁入高秋户尽开。 
<br>行背曲江谁到此，琴书锁著未朝回。
<br>
<br>
<br>
<br>&nbsp;&nbsp; 卷574_60 【投庞少尹】贾岛 
<br>
<br>闭户息机搔白首，中庭一树有清阴。年年不改风尘趣， 
<br>日日转多泉石心。病起望山台上立，觉来听雨烛前吟。 
<br>庞公相识元和岁，眷分依依直至今。
<br>
<br>
<br>
<br>&nbsp;&nbsp; 卷574_61 【夏夜登南楼】贾岛 
<br>
<br>水岸寒楼带月跻，夏林初见岳阳溪。
<br>一点新萤报秋信，不知何处是菩提。
<br>
<br>
<br>
<br>&nbsp;&nbsp; 卷574_62 【题青龙寺】贾岛 
<br>
<br>碣石山人一轴诗，终南山北数人知。
<br>拟看青龙寺里月，待无一点夜云时。
<br>
<br>
<br>
<br>&nbsp;&nbsp; 卷574_63 【赠李文通】贾岛 
<br>
<br>营当万胜冈头下，誓立千年不朽功。
<br>天子手擎新钺斧，谏官请赠李文通。
<br>
<br>
<br>
<br>&nbsp;&nbsp; 卷574_64 【题虢州三堂赠吴郎中（一作题虢州吴郎中三堂）】贾岛 
<br>
<br>无穷草树昔谁栽，新起临湖白石台。半岸泥沙孤鹤立， 
<br>三堂风雨四门开。荷翻团露惊秋近，柳转斜阳过水来。 
<br>昨夜北楼堪朗咏，虢城初锁月裴回。
<br>
<br>
<br>
<br>&nbsp;&nbsp; 卷574_65 【送僧】贾岛 
<br>
<br>池上时时松雪落，焚香烟起见孤灯。
<br>静夜忆谁来对坐，曲江南岸寺中僧。
<br>
<br>
<br>
<br>&nbsp;&nbsp; 卷574_66 【三月晦日赠刘评事】贾岛 
<br>
<br>三月正当三十日，风光别我苦吟身。
<br>共君今夜不须睡，未到晓钟犹是春。
<br>
<br>
<br>
<br>&nbsp;&nbsp; 卷574_67 【送张道者】贾岛 
<br>
<br>新岁抱琴何处去，洛阳三十六峰西。
<br>生来未识山人面，不得一听乌夜啼。
<br>
<br>
<br>
<br>&nbsp;&nbsp; 卷574_68 【题鱼尊师院】贾岛 
<br>
<br>老子堂前花万树，先生曾见几回春。
<br>夜煎白石平明吃，不拟教人哭此身。
<br>
<br>
<br>
<br>&nbsp;&nbsp; 卷574_69 【宿村家亭子（一作宿杜司空东亭，或题杜司户亭子）】贾岛 
<br>
<br>床头枕是溪中石，井底泉通竹下池。
<br>宿客未眠过夜半，独闻山雨到来时。
<br>
<br>
<br>
<br>&nbsp;&nbsp; 卷574_70 【送称上人】贾岛 
<br>
<br>归蜀拟从巫峡过，何时得入旧房禅。
<br>寺中来后谁身化，起塔栽松向野田。
<br>
<br>
<br>
<br>&nbsp;&nbsp; 卷574_71 【杨秘书新居】贾岛 
<br>
<br>城角新居邻静寺，时从新阁上经楼。
<br>南山泉入宫中去，先向诗人门外流。
<br>
<br>
<br>
<br>&nbsp;&nbsp; 卷574_72 【听乐山人弹易水】贾岛 
<br>
<br>朱丝弦底燕泉急，燕将云孙白日弹。
<br>嬴氏归山陵已掘，声声犹带发冲冠。
<br>
<br>
<br>
<br>&nbsp;&nbsp; 卷574_73 【经苏秦墓】贾岛 
<br>
<br>沙埋古篆折碑文，六国兴亡事系君。
<br>今日凄凉无处说，乱山秋尽有寒云。
<br>
<br>
<br>
<br>&nbsp;&nbsp; 卷574_74 【题戴胜】贾岛 
<br>
<br>星点花冠道士衣，紫阳宫女化身飞。
<br>能传上界春消息，若到蓬山莫放归。
<br>
<br>
<br>
<br>&nbsp;&nbsp; 卷574_75 【题隐者居】贾岛 
<br>
<br>虽有柴门常不关，片云孤木伴身闲。
<br>犹嫌住久人知处，见拟移家更上山。
<br>
<br>
<br>
<br>&nbsp;&nbsp; 卷574_76 【哭孟东野】贾岛 
<br>
<br>兰无香气鹤无声，哭尽秋天月不明。
<br>自从东野先生死，侧近云山得散行。
<br>
<br>
<br>
<br>&nbsp;&nbsp; 卷574_77 【过京索先生坟】贾岛 
<br>
<br>京索先生三尺坟，秋风漠漠吐寒云。
<br>从来有恨君多哭，今日何人更哭君。
<br>
<br>
<br>
<br>&nbsp;&nbsp; 卷574_78 【客思】贾岛 
<br>
<br>促织声尖尖似针，更深刺著旅人心。
<br>独言独语月明里，惊觉眠童与宿禽。
<br>
<br>
<br>
<br>&nbsp;&nbsp; 卷574_79 【盐池院观鹿】贾岛 
<br>
<br>条峰五老势相连，此鹿来从若个边。
<br>别有野麋人不见，一生长饮白云泉。
<br>
<br>
<br>
<br>&nbsp;&nbsp; 卷574_80 【黄鹄下太液池】贾岛 
<br>
<br>高飞空外鹄，下向禁中池。岸印行踪浅，波摇立影危。 
<br>来从千里岛，舞拂万年枝。踉跄孤风起，裴回水沫移。 
<br>幽音清露滴，野性白云随。太液无弹射，灵禽翅不垂。
<br>
<br>
<br>
<br>&nbsp;&nbsp; 卷574_81 【代旧将】贾岛 
<br>
<br>旧事说如梦，谁当信老夫。战场几处在，部曲一人无。 
<br>落日收病马，晴天晒阵图。犹希圣朝用，自镊白髭须。
<br>
<br>
<br>
<br>&nbsp;&nbsp; 卷574_82 【老将】贾岛 
<br>
<br>胆壮乱须白，金疮蠹百骸。旌旗犹入梦，歌舞不开怀。 
<br>燕雀来鹰架，尘埃满箭靫。自夸勋业重，开府是官阶。
<br>
<br>
<br>
<br>&nbsp;&nbsp; 卷574_83 【春行】贾岛 
<br>
<br>去去行人远，尘随马不穷。旅情斜日后，春色早烟中。 
<br>流水穿空馆，闲花发故宫。旧乡千里思，池上绿杨风。
<br>
<br>
<br>
<br>&nbsp;&nbsp; 卷574_84 【题郑常侍厅前竹】贾岛 
<br>
<br>绿竹临诗酒，婵娟思不穷。乱枝低积雪，繁叶亚寒风。 
<br>萧飒疑泉过，萦回有径通。侵庭根出土，隔壁笋成丛。 
<br>疏影纱窗外，清音宝瑟中。卷帘终日看，欹枕几秋同。 
<br>万顷歌王子，千竿伴阮公。露光怜片片，雨润爱濛濛。 
<br>嶰谷蛮湖北，湘川灀水东。何如轩槛侧，苍翠袅长空。
<br>
<br>
<br>
<br>&nbsp;&nbsp; 卷574_85 【早行】贾岛 
<br>
<br>早起赴前程，邻鸡尚未鸣。主人灯下别，羸马暗中行。 
<br>蹋石新霜滑，穿林宿鸟惊。远山钟动后，曙色渐分明。
<br>
<br>
<br>
<br>&nbsp;&nbsp; 卷574_86 【送人南归】贾岛 
<br>
<br>分手向天涯，迢迢泛海波。虽然南地远，见说北人多。 
<br>山暖花常发，秋深雁不过。炎方饶胜事，此去莫蹉跎。
<br>
<br>
<br>
<br>&nbsp;&nbsp; 卷574_87 【送人南游】贾岛 
<br>
<br>此别天涯远，孤舟泛海中。夜行常认火，帆去每因风。 
<br>蛮国人多富，炎方语不同。雁飞难度岭，书信若为通。
<br>
<br>
<br>
<br>&nbsp;&nbsp; 卷574_88 【送道者】贾岛 
<br>
<br>独向山中见，今朝又别离。一心无挂住，万里独何之。 
<br>到处绝烟火，逢人话古时。此行无弟子，白犬自相随。
<br>
<br>
<br>
<br>&nbsp;&nbsp; 卷574_89 【风蝉】贾岛 
<br>
<br>风蝉旦夕鸣，伴叶送新声。故里客归尽，水边身独行。 
<br>噪轩高树合，惊枕暮山横。听处无人见，尘埃满甑生。
<br>
<br>
<br>
<br>&nbsp;&nbsp; 卷574_90 【清明日园林寄友人】贾岛 
<br>
<br>今日清明节，园林胜事偏。晴风吹柳絮，新火起厨烟。 
<br>杜草开三径，文章忆二贤。几时能命驾，对酒落花前。
<br>
<br>
<br>
<br>&nbsp;&nbsp; 卷574_91 【上杜驸马】贾岛 
<br>
<br>玉山突兀压乾坤，出得朱门入戟门。妻是九重天子女， 
<br>身为一品令公孙。鸳鸯殿里参皇后，龙凤堂前贺至尊。 
<br>今日澧阳非久驻，伫为霖雨拜新恩。
<br>
<br>
<br>
<br>&nbsp;&nbsp; 卷574_92 【莲峰歌】贾岛 
<br>
<br>锦砾潺湲玉溪水，晓来微雨藤花紫。冉冉山鸡红尾长， 
<br>一声樵斧惊飞起。松剌梳空石差齿，烟香风软人参蕊。 
<br>阳崖一梦伴云根，仙菌灵芝梦魂里。
<br>
<br>
<br>
<br>&nbsp;&nbsp; 卷574_93 【壮士吟】贾岛 
<br>
<br>壮士不曾悲，悲即无回期。如何易水上，未歌先泪垂。
<br>
<br>
<br>
<br>&nbsp;&nbsp; 卷574_94 【题兴化园亭】贾岛 
<br>
<br>破却千家作一池，不栽桃李种蔷薇。
<br>蔷薇花落秋风起，荆棘满庭君始知。
<br>
<br>
<br>
<br>&nbsp;&nbsp; 卷574_95 【竹】贾岛 
<br>
<br>篱外清阴接药栏，晓风交戛碧琅玕。
<br>子猷没后知音少，粉节霜筠漫岁寒。
<br>
<br>
<br>
<br>&nbsp;&nbsp; 卷574_96 【李斯井】贾岛 
<br>
<br>井存上蔡南门外，置此井时来相秦。
<br>断绠数寻垂古甃，取将寒水是何人。
<br>
<br>
<br>
<br>&nbsp;&nbsp; 卷574_97 【题诗后】贾岛 
<br>
<br>二句三年得，一吟双泪流。知音如不赏，归卧故山秋。
<br>
<br>
<br>
<br>&nbsp;&nbsp; 卷574_98 【送友人之南陵】贾岛 
<br>
<br>莫叹徒劳向宦途，不群气岸有谁如。南陵暂掌仇香印， 
<br>北阙终行贾谊书。好趁江山寻胜境，莫辞韦杜别幽居。 
<br>少年跃马同心使，免得诗中道跨驴。
<br>
<br>
<br>
<br>&nbsp;&nbsp; 卷574_99 【寻人不遇】贾岛 
<br>
<br>闻说到扬州，吹箫有旧游。人来多不见，莫是上迷楼。
<br>
<br>
<br>
<br>&nbsp;&nbsp; 卷574_100 【寻隐者不遇（一作孙革访羊尊师诗）】贾岛 
<br>
<br>松下问童子，言师采药去。只在此山中，云深不知处。
<br>
<br>
<br>
<br>&nbsp;&nbsp; 卷574_101 【行次汉上】贾岛 
<br>
<br>习家池沼草萋萋，岚树光中信马蹄。
<br>汉主庙前湘水碧，一声风角夕阳低。
<br>
<br>
<br>
<br>&nbsp;&nbsp; 卷574_102 【马嵬】贾岛 
<br>
<br>长川几处树青青，孤驿危楼对翠屏。
<br>一自上皇惆怅后，至今来往马蹄腥。
<br>
<br>
<br>
<br>&nbsp;&nbsp; 卷574_103 【冬夜送人】贾岛 
<br>
<br>平明走马上村桥，花落梅溪雪未消。
<br>日短天寒愁送客，楚山无限路迢迢。
<br>
<br>
<br>
<br>&nbsp;&nbsp; 卷574_104 【句】贾岛 
<br>
<br>晴风吹柳絮，新火起厨烟。（见《事文类聚》）。
<br>
<br>长江风送客，孤馆雨留人。（见《杨升庵集》）。
<br>
<br>古岸崩将尽，平沙长未休。（见《吟窗杂录》）。
<br>
<br>不如牛与羊，犹得日暮归。（见《纪事》）。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷575_1 【鸡鸣埭曲】温庭筠 
<br>
<br>南朝天子射雉时，银河耿耿星参差。铜壶漏断梦初觉， 
<br>宝马尘高人未知。鱼跃莲东荡宫沼，濛濛御柳悬栖鸟。 
<br>红妆万户镜中春，碧树一声天下晓。盘踞势穷三百年， 
<br>朱方杀气成愁烟。彗星拂地浪连海，战鼓渡江尘涨天。 
<br>绣龙画雉填宫井，野火风驱烧九鼎。殿巢江燕砌生蒿， 
<br>十二金人霜炯炯。芊绵平绿台城基，暖色春容荒古陂。 
<br>宁知玉树后庭曲，留待野棠如雪枝。
<br>
<br>
<br>&nbsp;&nbsp; 卷575_2 【织锦词】温庭筠 
<br>
<br>丁东细漏侵琼瑟，影转高梧月初出。簇簌金梭万缕红， 
<br>鸳鸯艳锦初成匹。锦中百结皆同心，蕊乱云盘相间深。 
<br>此意欲传传不得，玫瑰作柱朱弦琴。为君裁破合欢被， 
<br>星斗迢迢共千里。象尺熏炉未觉秋，碧池已有新莲子。
<br>
<br>
<br>
<br>&nbsp;&nbsp; 卷575_3 【夜宴谣】温庭筠 
<br>
<br>长钗坠发双蜻蜓，碧尽山斜开画屏。虬须公子五侯客， 
<br>一饮千钟如建瓴。鸾咽姹唱圆无节，眉敛湘烟袖回雪。 
<br>清夜恩情四座同，莫令沟水东西别。亭亭蜡泪香珠残， 
<br>暗露晓风罗幕寒。飘飖戟带俨相次，二十四枝龙画竿。 
<br>裂管萦弦共繁曲，芳樽细浪倾春醁。高楼客散杏花多， 
<br>脉脉新蟾如瞪目。
<br>
<br>
<br>
<br>&nbsp;&nbsp; 卷575_4 【莲浦谣】温庭筠 
<br>
<br>鸣桡轧轧溪溶溶，废绿平烟吴苑东。水清莲媚两相向， 
<br>镜里见愁愁更红。白马金鞭大堤上，西江日夕多风浪。 
<br>荷心有露似骊珠，不是真圆亦摇荡。
<br>
<br>
<br>
<br>&nbsp;&nbsp; 卷575_5 【郭处士击瓯歌】温庭筠 
<br>
<br>佶栗金虬石潭古，勺陂潋滟幽修语。湘君宝马上神云， 
<br>碎佩丛铃满烟雨。吾闻三十六宫花离离，软风吹春星斗稀。 
<br>玉晨冷磬破昏梦，天露未干香著衣。兰钗委坠垂云发， 
<br>小响丁当逐回雪。晴碧烟滋重叠山，罗屏半掩桃花月。 
<br>太平天子驻云车，龙炉勃郁双蟠拏。宫中近臣抱扇立， 
<br>侍女低鬟落翠花。乱珠触续正跳荡，倾头不觉金乌斜。 
<br>我亦为君长叹息，缄情远寄愁无色。莫沾香梦绿杨丝。 
<br>千里春风正无力。
<br>
<br>
<br>
<br>&nbsp;&nbsp; 卷575_6 【遐水谣】温庭筠 
<br>
<br>天兵九月渡遐水，马踏沙鸣惊雁起。杀气空高万里情， 
<br>塞寒如箭伤眸子。狼烟堡上霜漫漫，枯叶号风天地干。 
<br>犀带鼠裘无暖色，清光炯冷黄金鞍。虏尘如雾昏亭障， 
<br>陇首年年汉飞将。麟阁无名期未归，楼中思妇徒相望。
<br>
<br>
<br>
<br>&nbsp;&nbsp; 卷575_7 【晓仙谣】温庭筠 
<br>
<br>玉妃唤月归海宫，月色澹白涵春空。银河欲转星靥靥， 
<br>碧浪叠山埋早红。宫花有露如新泪，小苑丛丛入寒翠。 
<br>绮阁空传唱漏声，网轩未辨凌云字。遥遥珠帐连湘烟， 
<br>鹤扇如霜金骨仙。碧箫曲尽彩霞动，下视九州皆悄然。 
<br>秦王女骑红尾凤，半空回首晨鸡弄。雾盖狂尘亿兆家， 
<br>世人犹作牵情梦。
<br>
<br>
<br>
<br>&nbsp;&nbsp; 卷575_8 【锦城曲】温庭筠 
<br>
<br>蜀山攒黛留晴雪，簝笋蕨芽萦九折。江风吹巧剪霞绡， 
<br>花上千枝杜鹃血。杜鹃飞入岩下丛，夜叫思归山月中。 
<br>巴水漾情情不尽，文君织得春机红。怨魄未归芳草死， 
<br>江头学种相思子。树成寄与望乡人，白帝荒城五千里。
<br>
<br>
<br>
<br>&nbsp;&nbsp; 卷575_9 【生禖屏风歌】温庭筠 
<br>
<br>玉墀暗接昆仑井，井上无人金索冷。画壁阴森九子堂， 
<br>阶前细月铺花影。绣屏银鸭香蓊蒙，天上梦归花绕丛。 
<br>宜男漫作后庭草，不似樱桃千子红。
<br>
<br>
<br>
<br>&nbsp;&nbsp; 卷575_10 【嘲春风】温庭筠 
<br>
<br>春风何处好，别殿饶芳草。苒袅转鸾旗，萎蕤吹雉葆。 
<br>扬芳历九门，澹荡入兰荪。争奈白团扇，时时偷主恩。
<br>
<br>
<br>
<br>&nbsp;&nbsp; 卷575_11 【舞衣曲】温庭筠 
<br>
<br>藕肠纤缕抽轻春，烟机漠漠娇娥嚬。金梭淅沥透空薄， 
<br>剪落交刀吹断云。张家公子夜闻雨，夜向兰堂思楚舞。 
<br>蝉衫麟带压愁香，偷得莺簧锁金缕。管含兰气娇语悲， 
<br>胡槽雪腕鸳鸯丝。芙蓉力弱应难定，杨柳风多不自持， 
<br>回嚬笑语西窗客，星斗寥寥波脉脉。不逐秦王卷象床， 
<br>满楼明月梨花白。
<br>
<br>
<br>
<br>&nbsp;&nbsp; 卷575_12 【张静婉采莲歌】温庭筠 
<br>
<br>兰膏坠发红玉春，燕钗拖颈抛盘云。城边杨柳向娇晚， 
<br>门前沟水波粼粼。麒麟公子朝天客，珂马珰珰度春陌。 
<br>掌中无力舞衣轻，剪断鲛绡破春碧。抱月飘烟一尺腰， 
<br>麝脐龙髓怜娇娆，秋罗拂水碎光动，露重花多香不销。 
<br>鸂鶒交交塘水满，绿芒如粟莲茎短。一夜西风送雨来， 
<br>粉痕零落愁红浅。船头折藕丝暗牵，藕根莲子相留连。 
<br>郎心似月月未缺，十五十六清光圆。
<br>
<br>
<br>
<br>&nbsp;&nbsp; 卷575_13 【湘宫人歌】温庭筠 
<br>
<br>池塘芳草湿，夜半东风起。生绿画罗屏，金壶贮春水。 
<br>黄粉楚宫人，芳花玉刻鳞。娟娟照棋烛，不语两含嚬。
<br>
<br>
<br>
<br>&nbsp;&nbsp; 卷575_14 【黄昙子歌】温庭筠 
<br>
<br>参差绿蒲短，摇艳云塘满。红潋荡融融，莺翁鸂鶒暖。 
<br>萋芊小成路，马上修蛾懒。罗衫袅回风，点粉金鹂卵。
<br>
<br>
<br>
<br>&nbsp;&nbsp; 卷575_15 【觱篥歌（李相妓人吹）】温庭筠 
<br>
<br>蜡烟如纛新蟾满，门外平沙草芽短。黑头丞相九天归。 
<br>夜听飞琼吹朔管。情远气调兰蕙薰，天香瑞彩含絪缊。 
<br>皓然纤指都揭血，日暖碧霄无片云。含商咀徵双幽咽， 
<br>软縠疏罗共萧屑。不尽长圆叠翠愁，柳风吹破澄潭月。 
<br>鸣梭淅沥金丝蕊，恨语殷勤陇头水。汉将营前万里沙， 
<br>更深一一霜鸿起。十二楼前花正繁，交枝簇蒂连壁门。 
<br>景阳宫女正愁绝，莫使此声催断魂。
<br>
<br>
<br>
<br>&nbsp;&nbsp; 卷575_16 【照影曲】温庭筠 
<br>
<br>景阳妆罢琼窗暖，欲照澄明香步懒。桥上衣多抱彩云， 
<br>金鳞不动春塘满。黄印额山轻为尘，翠鳞红稚俱含嚬。 
<br>桃花百媚如欲语，曾为无双今两身。
<br>
<br>
<br>
<br>&nbsp;&nbsp; 卷575_17 【拂舞词（一作公无渡河）】温庭筠 
<br>
<br>黄河怒浪连天来，大响谹谹如殷雷。龙伯驱风不敢上， 
<br>百川喷雪高崔嵬。二十三弦何太哀，请公勿渡立徘徊。 
<br>下有狂蛟锯为尾，裂帆截棹磨霜齿。神椎凿石塞神潭， 
<br>白马zazb赤尘起。公乎跃马扬玉鞭，灭没高蹄日千里。&nbsp;&nbsp; 卷575_5 【太液池歌】温庭筠 
<br>
<br>腥鲜龙气连清防，花风漾漾吹细光。叠澜不定照天井， 
<br>倒影荡摇晴翠长。平碧浅春生绿塘，云容雨态连青苍。 
<br>夜深银汉通柏梁，二十八宿朝玉堂。
<br>
<br>
<br>
<br>&nbsp;&nbsp; 卷575_6 【雉场歌】温庭筠 
<br>
<br>茭叶萋萋接烟曙，鸡鸣埭上梨花露。彩仗锵锵已合围， 
<br>绣翎白颈遥相妒。雕尾扇张金缕高，碎铃素拂骊驹豪。 
<br>绿场红迹未相接，箭发铜牙伤彩毛。麦陇桑阴小山晚， 
<br>六虬归去凝笳远。城头却望几含情，青亩春芜连石苑。
<br>
<br>
<br>
<br>&nbsp;&nbsp; 卷575_7 【雍台歌】温庭筠 
<br>
<br>太子池南楼百尺，入窗新树疏帘隔。黄金铺首画钩陈， 
<br>羽葆停幢拂交戟。盘纡阑楯临高台，帐殿临流鸾扇开。 
<br>早雁惊鸣细波起，映花卤簿龙飞回。
<br>
<br>
<br>
<br>&nbsp;&nbsp; 卷575_8 【吴苑行】温庭筠 
<br>
<br>锦雉双飞梅结子，平春远绿窗中起。吴江澹画水连空， 
<br>三尺屏风隔千里。小苑有门红扇开，天丝舞蝶共徘徊。 
<br>绮户雕楹长若此，韶光岁岁如归来。
<br>
<br>
<br>
<br>&nbsp;&nbsp; 卷575_9 【常林欢歌】温庭筠 
<br>
<br>宜城酒熟花覆桥，沙晴绿鸭鸣咬咬。秾桑绕舍麦如尾， 
<br>幽轧鸣机双燕巢。马声特特荆门道，蛮水扬光色如草。 
<br>锦荐金炉梦正长，东家咿喔鸡鸣早。
<br>
<br>
<br>
<br>&nbsp;&nbsp; 卷575_10 【塞寒行】温庭筠 
<br>
<br>燕弓弦劲霜封瓦，朴簌寒雕睇平野，一点黄尘起雁喧， 
<br>白龙堆下千蹄马。河源怒浊风如刀，剪断朔云天更高。 
<br>晚出榆关逐征北，惊沙飞迸冲貂袍。心许凌烟名不灭， 
<br>年年锦字伤离别。彩毫一画竟何荣，空使青楼泪成血。
<br>
<br>
<br>
<br>&nbsp;&nbsp; 卷575_11 【湖阴词】温庭筠 
<br>
<br>祖龙黄须珊瑚鞭，铁骢金面青连钱。虎髯拔剑欲成梦， 
<br>日压贼营如血鲜。海旗风急惊眠起，甲重光摇照湖水。 
<br>苍黄追骑尘外归，森索妖星阵前死。五陵愁碧春萋萋， 
<br>霸川玉马空中嘶。羽书如电入青琐，雪腕如槌催画鞞。 
<br>白虬天子金煌铓，高临帝座回龙章。吴波不动楚山晚， 
<br>花压阑干春昼长。
<br>
<br>
<br>
<br>&nbsp;&nbsp; 卷575_12 【蒋侯神歌】温庭筠 
<br>
<br>楚神铁马金鸣珂，夜动蛟潭生素波。商风刮水报西帝， 
<br>庙前古树蟠白蛇。吴王赤斧斫云阵，画堂列壁丛霜刃。 
<br>巫娥传意托悲丝，铎语琅琅理双鬓。湘烟刷翠湘山斜， 
<br>东方日出飞神鸦。青云自有黑龙子，潘妃莫结丁香花。
<br>
<br>
<br>
<br>&nbsp;&nbsp; 卷575_13 【汉皇迎春词】温庭筠 
<br>
<br>春草芊芊晴扫烟，宫城大锦红殷鲜。海日初融照仙掌， 
<br>淮王小队缨铃响。猎猎东风焰赤旗，画神金甲葱龙网。 
<br>钜公步辇迎句芒，复道扫尘燕彗长。豹尾竿前赵飞燕， 
<br>柳风吹尽眉间黄。碧草含情杏花喜，上林莺啭游丝起。 
<br>宝马摇环万骑归，恩光暗入帘栊里。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷576_1 【兰塘词】温庭筠 
<br>
<br>塘水汪汪凫唼喋，忆上江南木兰楫。绣颈金须荡倒光， 
<br>团团皱绿鸡头叶。露凝荷卷珠净圆，紫菱刺短浮根缠。 
<br>小姑归晚红妆浅，镜里芙蓉照水鲜。东沟潏潏劳回首， 
<br>欲寄一杯琼液酒。知道无郎却有情，长教月照相思柳。
<br>
<br>
<br>&nbsp;&nbsp; 卷576_2 【晚归曲】温庭筠 
<br>
<br>格格水禽飞带波，孤光斜起夕阳多。湖西山浅似相笑， 
<br>菱刺惹衣攒黛蛾。青丝系船向江木，兰芽出土吴江曲。 
<br>水极晴摇泛滟红，草平春染烟绵绿。玉鞭骑马杨叛儿， 
<br>刻金作凤光参差。丁丁暖漏滴花影，催入景阳人不知。 
<br>弯堤弱柳遥相瞩，雀扇团圆掩香玉。莲塘艇子归不归， 
<br>柳暗桑秾闻布谷。
<br>
<br>
<br>
<br>&nbsp;&nbsp; 卷576_3 【故城曲】温庭筠 
<br>
<br>漠漠沙堤烟，堤西雉子斑。雉声何角角，麦秀桑阴闲。 
<br>游丝荡平绿，明灭时相续。白马金络头，东风故城曲。 
<br>故城殷贵嫔，曾占未来春。自从香骨化，飞作马蹄尘。
<br>
<br>
<br>
<br>&nbsp;&nbsp; 卷576_4 【昆明池水战词】温庭筠 
<br>
<br>汪汪积水光连空，重叠细纹晴漾红。赤帝龙孙鳞甲怒， 
<br>临流一盼生阴风。鼍鼓三声报天子，雕旌兽舰凌波起。 
<br>雷吼涛惊白石山，石鲸眼裂蟠蛟死。溟池海浦俱喧豗。 
<br>青帜白旌相次来。箭羽枪缨三百万，踏翻西海生尘埃。 
<br>茂陵仙去菱花老，唼唼游鱼近烟岛。渺莽残阳钓艇归， 
<br>绿头江鸭眠沙草。
<br>
<br>
<br>
<br>&nbsp;&nbsp; 卷576_5 【谢公墅歌】温庭筠 
<br>
<br>朱雀航南绕香陌，谢郎东墅连春碧。鸠眠高柳日方融， 
<br>绮榭飘飖紫庭客。文楸方罫花参差，心阵未成星满池。 
<br>四座无喧梧竹静，金蝉玉柄俱持颐。对局含情见千里， 
<br>都城已得长蛇尾。江南王气系疏襟，未许苻坚过淮水。
<br>
<br>
<br>
<br>&nbsp;&nbsp; 卷576_6 【罩鱼歌（杂言）】温庭筠 
<br>
<br>朝罩罩城南，暮罩罩城西。两浆鸣幽幽，莲子相高低。 
<br>持罩入深水，金鳞大如手。鱼尾迸圆波，千珠落湘藕。 
<br>风飔飔，雨离离，菱尖茭刺鸂鶒飞。水连网眼白如影， 
<br>淅沥篷声寒点微。楚岸有花花盖屋，金塘柳色前溪曲。 
<br>悠溶杳若去无穷，五色澄潭鸭头绿。
<br>
<br>
<br>
<br>&nbsp;&nbsp; 卷576_7 【春洲曲】温庭筠 
<br>
<br>韶光染色如蛾翠，绿湿红鲜水容媚。苏小慵多兰渚闲， 
<br>融融浦日寐。紫骝蹀躞金衔嘶，岸上扬鞭烟草迷。 
<br>门外平桥连柳堤，归来晚树黄莺啼。
<br>
<br>
<br>
<br>&nbsp;&nbsp; 卷576_8 【台城晓朝曲】温庭筠 
<br>
<br>司马门前火千炬，阑干星斗天将曙。朱网龛鬖丞相车， 
<br>晓随叠鼓朝天去。博山镜树香zv茸，袅袅浮航金画龙。
<br>大江敛势避辰极，两阙深严烟翠浓。
<br>
<br>
<br>
<br>&nbsp;&nbsp; 卷576_27 【走马楼三更曲】温庭筠 
<br>
<br>春姿暖气昏神沼，李树拳枝紫芽小。玉皇夜入未央宫， 
<br>长火千条照栖鸟。马过平桥通画堂，虎幡龙戟风飘扬。 
<br>帘间清唱报寒点，丙舍无人遗烬香。
<br>
<br>
<br>
<br>&nbsp;&nbsp; 卷576_28 【达摩支曲（杂言）】温庭筠 
<br>
<br>捣麝成尘香不灭，拗莲作寸丝难绝。红泪文姬洛水春， 
<br>白头苏武天山雪。君不见无愁高纬花漫漫， 
<br>漳浦宴馀清露寒。一旦臣僚共囚虏，欲吹羌管先汍澜。 
<br>旧臣头鬓霜华早，可惜雄心醉中老。万古春归梦不归， 
<br>邺城风雨连天草。
<br>
<br>
<br>
<br>&nbsp;&nbsp; 卷576_29 【阳春曲】温庭筠 
<br>
<br>云母空窗晓烟薄，香昏龙气凝晖阁。霏霏雾雨杏花天， 
<br>帘外春威著罗幕。曲阑伏槛金麒麟，沙苑芳郊连翠茵。 
<br>厩马何能啮芳草，路人不敢随流尘。
<br>
<br>
<br>
<br>&nbsp;&nbsp; 卷576_30 【湘东宴曲】温庭筠 
<br>
<br>湘东夜宴金貂人，楚女含情娇翠嚬。玉管将吹插钿带， 
<br>锦囊斜拂双麒麟。重城漏断孤帆去，唯恐琼签报天曙。 
<br>万户沈沈碧树圆，云飞雨散知何处。欲上香车俱脉脉， 
<br>清歌响断银屏隔。堤外红尘蜡炬归，楼前澹月连江白。
<br>
<br>
<br>
<br>&nbsp;&nbsp; 卷576_31 【东郊行】温庭筠 
<br>
<br>斗鸡台下东西道，柳覆班骓蝶萦草。坱霭韶容锁澹愁， 
<br>青筐叶尽蚕应老。绿渚幽香生白蘋，差差小浪吹鱼鳞。 
<br>王孙骑马有归意，林彩着空如细尘。安得人生各相守， 
<br>烧船破栈休驰走。世上方应无别离，路傍更长千株柳。
<br>
<br>
<br>
<br>&nbsp;&nbsp; 卷576_32 【水仙谣】温庭筠 
<br>
<br>水客夜骑红鲤鱼，赤鸾双鹤蓬瀛书。轻尘不起雨新霁， 
<br>万里孤光含碧虚。露魄冠轻见云发，寒丝七炷香泉咽。 
<br>夜深天碧乱山姿，光碎平波满船月。
<br>
<br>
<br>
<br>&nbsp;&nbsp; 卷576_33 【东峰歌】温庭筠 
<br>
<br>锦砾潺湲玉溪水，晓来微雨藤花紫。冉冉山鸡红尾长， 
<br>一声樵斧惊飞起。松刺梳空石差齿，烟香风软人参蕊。 
<br>阳崖一梦伴云根，仙菌灵芝梦魂里。
<br>
<br>
<br>
<br>&nbsp;&nbsp; 卷576_34 【会昌丙寅丰岁歌（杂言）】温庭筠 
<br>
<br>丙寅岁，休牛马，风如吹烟，日如渥赭。九重天子调天下， 
<br>春绿将年到西野。西野翁，生儿童，门前好树青zv茸。
<br>zv茸单衣麦田路，村南娶妇桃花红。新姑车右及门柱，
<br>粉项韩凭双扇中。喜气自能成岁丰，农祥尔物来争功。
<br>
<br>
<br>
<br>&nbsp;&nbsp; 卷576_1 【碌碌古词】温庭筠 
<br>
<br>左亦不碌碌，右亦不碌碌。野草自根肥，羸牛生健犊。 
<br>融蜡作杏蒂，男儿不恋家。春风破红意，女颊如桃花。 
<br>忠言未见信，巧语翻咨嗟。一鞘无两刃，徒劳油壁车。
<br>
<br>
<br>
<br>&nbsp;&nbsp; 卷576_2 【春野行（杂言）】温庭筠 
<br>
<br>草浅浅，春如剪。花压李娘愁，饥蚕欲成茧。 
<br>东城年少气堂堂，金丸惊起双鸳鸯。含羞更问卫公子， 
<br>月到枕前春梦长。
<br>
<br>
<br>
<br>&nbsp;&nbsp; 卷576_3 【醉歌】温庭筠 
<br>
<br>檐柳初黄燕新乳，晓碧芊绵过微雨。树色深含台榭情， 
<br>莺声巧作烟花主。锦袍公子陈杯觞，拨醅百瓮春酒香。 
<br>入门下马问谁在，降阶握手登华堂。临邛美人连山眉， 
<br>低抱琵琶含怨思。朔风绕指我先笑，明月入怀君自知。 
<br>劝君莫惜金樽酒，年少须臾如覆手。辛勤到老慕箪瓢， 
<br>于我悠悠竟何有。洛阳卢仝称文房，妻子脚秃舂黄粮。 
<br>阿耋光颜不识字，指麾豪俊如驱羊。天犀压断朱鼹鼠， 
<br>瑞锦惊飞金凤凰。其馀岂足沾牙齿，欲用何能报天子。 
<br>驽马垂头抢暝尘，骅骝一日行千里。但有沉冥醉客家， 
<br>支颐瞪目持流霞。唯恐南国风雨落，碧芜狼藉棠梨花。
<br>
<br>
<br>
<br>&nbsp;&nbsp; 卷576_4 【江南曲】温庭筠 
<br>
<br>妾家白蘋浦，日上芙蓉楫。轧轧摇桨声，移舟入茭叶。 
<br>溪长茭叶深，作底难相寻。避郎郎不见，鸂鶒自浮沉。 
<br>拾萍萍无根，采莲莲有子。不作浮萍生，宁为藕花死。 
<br>岸傍骑马郎，乌帽紫游缰。含愁复含笑，回首问横塘。 
<br>妾住金陵浦，门前朱雀航。流苏持作帐，芙蓉持作梁。 
<br>出入金犊幰，兄弟侍中郎。前年学歌舞，定得郎相许。 
<br>连娟眉绕山，依约腰如杵。凤管悲若咽，鸾弦娇欲语。 
<br>扇薄露红铅，罗轻压金缕。明月西南楼，珠帘玳瑁钩。 
<br>横波巧能笑，弯蛾不识愁。花开子留树，草长根依土。 
<br>早闻金沟远，底事归郎许。不学杨白花，朝朝泪如雨。
<br>
<br>
<br>
<br>&nbsp;&nbsp; 卷576_5 【堂堂曲】温庭筠 
<br>
<br>钱唐岸上春如织，淼淼寒潮带晴色。淮南游客马连嘶， 
<br>碧草迷人归不得。风飘客意如吹烟。纤指殷勤伤雁弦。 
<br>一曲堂堂红烛筵，长鲸泻酒如飞泉。
<br>
<br>
<br>
<br>&nbsp;&nbsp; 卷576_6 【惜春词】温庭筠 
<br>
<br>百舌问花花不语，低回似恨横塘雨。蜂争粉蕊蝶分香， 
<br>不似垂杨惜金缕。愿君留得长妖韶，莫逐东风还荡摇。 
<br>秦女含嚬向烟月，愁红带露空迢迢。
<br>
<br>
<br>
<br>&nbsp;&nbsp; 卷576_7 【春愁曲】温庭筠 
<br>
<br>红丝穿露珠帘冷，百尺哑哑下纤绠。远翠愁山入卧屏， 
<br>两重云母空烘影。凉簪坠发春眠重，玉兔煴香柳如梦。 
<br>锦叠空床委堕红，飔飔扫尾双金凤。蜂喧蝶驻俱悠扬， 
<br>柳拂赤栏纤草长。觉后梨花委平绿，春风和雨吹池塘。
<br>
<br>
<br>
<br>&nbsp;&nbsp; 卷576_8 【苏小小歌】温庭筠 
<br>
<br>买莲莫破券，买酒莫解金。酒里春容抱离恨， 
<br>水中莲子怀芳心。吴宫女儿腰似束，家在钱唐小江曲。 
<br>一自檀郎逐便风，门前春水年年绿。
<br>
<br>
<br>
<br>&nbsp;&nbsp; 卷576_9 【春江花月夜词】温庭筠 
<br>
<br>玉树歌阑海云黑，花庭忽作青芜国。秦淮有水水无情， 
<br>还向金陵漾春色。杨家二世安九重，不御华芝嫌六龙。 
<br>百幅锦帆风力满，连天展尽金芙蓉。珠翠丁星复明灭， 
<br>龙头劈浪哀笳发。千里涵空澄水魂，万枝破鼻飘香雪。 
<br>漏转霞高沧海西，颇黎枕上闻天鸡。蛮弦代写曲如语， 
<br>一醉昏昏天下迷。四方倾动烟尘起，犹在浓香梦魂里。 
<br>后主荒宫有晓莺，飞来只隔西江水。
<br>
<br>
<br>
<br>&nbsp;&nbsp; 卷576_10 【懊恼曲】温庭筠 
<br>
<br>藕丝作线难胜针，蕊粉染黄那得深。玉白兰芳不相顾， 
<br>青楼一笑轻千金。莫言自古皆如此，健剑刜钟铅绕指。 
<br>三秋庭绿尽迎霜，惟有荷花守红死。庐江小吏朱斑轮， 
<br>柳缕吐芽香玉春。两股金钗已相许，不令独作空成尘。 
<br>悠悠楚水流如马，恨紫愁红满平野。野土千年怨不平， 
<br>至今烧作鸳鸯瓦。
<br>
<br>
<br>
<br>&nbsp;&nbsp; 卷576_11 【三洲词】温庭筠 
<br>
<br>团圆莫作波中月，洁白莫为枝上雪。月随波动碎潾潾， 
<br>雪似梅花不堪折。李娘十六青丝发，画带双花为君结。 
<br>门前有路轻别离，唯恐归来旧香灭。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷577_1 【春晓曲（一作齐梁体）】温庭筠 
<br>
<br>家临长信往来道，乳燕双双拂烟草。油壁车轻金犊肥， 
<br>流苏帐晓春鸡早。笼中娇鸟暖犹睡，帘外落花闲不扫。 
<br>衰桃一树近前池，似惜红颜镜中老。
<br>
<br>
<br>&nbsp;&nbsp; 卷577_2 【猎骑辞】温庭筠 
<br>
<br>早辞平扆殿，夕奉湘南宴。香兔抱微烟，重鳞叠轻扇。 
<br>蚕饥使君马，雁避将军箭。宝柱惜离弦，流黄悲赤县。 
<br>理钗低舞鬓，换袖回歌面。晚柳未如丝，春花已如霰。 
<br>所嗟故里曲，不及青楼宴。
<br>
<br>
<br>
<br>&nbsp;&nbsp; 卷577_3 【西州词（吴声）】温庭筠 
<br>
<br>悠悠复悠悠，昨日下西州。西州风色好，遥见武昌楼。 
<br>武昌何郁郁，侬家定无匹。小妇被流黄，登楼抚瑶瑟。 
<br>朱弦繁复轻，素手直凄清。一弹三四解，掩抑似含情。 
<br>南楼登且望，西江广复平。艇子摇两桨，催过石头城。 
<br>门前乌臼树，惨澹天将曙。鸂鶒飞复还，郎随早帆去。 
<br>回头语同伴，定复负情侬。去帆不安幅，作抵使西风。 
<br>他日相寻索，莫作西州客。西州人不归，春草年年碧。
<br>
<br>
<br>
<br>&nbsp;&nbsp; 卷577_4 【烧歌】温庭筠 
<br>
<br>起来望南山，山火烧山田。微红夕如灭，短焰复相连。 
<br>差差向岩石，冉冉凌青壁。低随回风尽，远照檐茅赤。 
<br>邻翁能楚言，倚插欲潸然。自言楚越俗，烧畬为早田。 
<br>豆苗虫促促，篱上花当屋。废栈豕归栏，广场鸡啄粟。 
<br>新年春雨晴，处处赛神声。持钱就人卜，敲瓦隔林鸣。 
<br>卜得山上卦，归来桑枣下。吹火向白茅，腰镰映赪蔗。 
<br>风驱槲叶烟，槲树连平山。迸星拂霞外，飞烬落阶前。 
<br>仰面呻复嚏，鸦娘咒丰岁。谁知苍翠容，尽作官家税。
<br>
<br>
<br>
<br>&nbsp;&nbsp; 卷577_5 【长安寺】温庭筠 
<br>
<br>仁祠写露宫，长安佳气浓。烟树含葱蒨，金刹映zv茸。
<br>绣户香焚象，珠网玉盘龙。宝题斜翡翠，天井倒芙蓉。 
<br>幡长回远吹，窗虚含晓风。游骑迷青锁，归鸟思华钟。 
<br>云栱承跗逦，羽葆背花重。所嗟莲社客，轻荡不相从。
<br>
<br>
<br>
<br>&nbsp;&nbsp; 卷577_43 【和沈参军招友生观芙蓉池】温庭筠 
<br>
<br>桂栋坐清晓，瑶琴商凤丝。况闻楚泽香，适与秋风期。 
<br>遂从棹萍客，静啸烟草湄。倒影回澹荡，愁红媚涟漪。 
<br>湘茎久鲜涩，宿雨增离披。而我江海意，楚游动梦思。 
<br>北渚水云叶，南塘烟雾枝。岂亡台榭芳，独与鸥鸟知。 
<br>珠坠鱼迸浅，影多凫泛迟。落英不可攀，返照昏澄陂。
<br>
<br>
<br>
<br>&nbsp;&nbsp; 卷577_44 【寓怀】温庭筠 
<br>
<br>诚足不顾得，妄矜徒有言。语斯谅未尽，隐显何悠然。 
<br>洵彼都邑盛，眷惟车马喧。自期尊客卿，非意干王孙。 
<br>衔知有贞爵，处实非厚颜。苟无海岱气，奚取壶浆恩。 
<br>唯丝南山杨，适我松菊香。鹏鹍诚未忆，谁谓凌风翔。
<br>
<br>
<br>
<br>&nbsp;&nbsp; 卷577_45 【余昔自西滨得兰数本移艺于庭亦既逾岁…遂寄情于此】温庭筠 
<br>
<br>寓赏本殊致，意幽非我情。吾常有流浅，外物无重轻。 
<br>各言艺幽深，彼美香素茎。岂为赏者设，自保孤根生。 
<br>易地无赤株，丽土亦同荣。赏际林壑近，泛馀烟露清。 
<br>余怀既郁陶，尔类徒纵横。妍蚩苟不信，宠辱何为惊。 
<br>贞隐谅无迹，激时犹拣名。幽丛霭绿畹，岂必怀归耕。
<br>
<br>
<br>
<br>&nbsp;&nbsp; 卷577_46 【秋日】温庭筠 
<br>
<br>爽气变昏旦，神皋遍原隰。烟华久荡摇，石涧仍清急。 
<br>柳暗山犬吠，蒲荒水禽立。菊花明欲迷，枣叶光如湿。 
<br>天籁思林岭，车尘倦都邑。譸张夙所违，悔吝何由入。 
<br>芳草秋可藉，幽泉晓堪汲。牧羊烧外鸣，林果雨中拾。 
<br>复此遂闲旷，翛然脱羁絷。田收鸟雀喧，气肃龙蛇蛰。 
<br>佳节足丰穰，良朋阻游集。沉机日寂寥，葆素常呼吸。 
<br>投迹倦攸往，放怀志所执。良时有东菑，吾将事蓑笠。
<br>
<br>
<br>
<br>&nbsp;&nbsp; 卷577_47 【七夕】温庭筠 
<br>
<br>鸣机札札停金梭，芙蓉澹荡生池波。神轩红粉陈香罗， 
<br>凤低蝉薄愁双蛾。微光奕奕凌天河，鸾咽鹤唳飘飖歌。 
<br>弯桥销尽愁奈何，天气骀荡云陂阤。平明花木有秋意， 
<br>露湿彩盘蛛网多。
<br>
<br>
<br>
<br>&nbsp;&nbsp; 卷577_48 【酬友人】温庭筠 
<br>
<br>辞荣亦素尚，倦游非夙心。宁复思金籍，独此卧烟林。 
<br>闲云无定貌，佳树有馀阴。坐久芰荷发，钓阑茭苇深。 
<br>游鱼自摇漾，浴鸟故浮沉。唯君清露夕，一为洒烦襟。
<br>
<br>
<br>
<br>&nbsp;&nbsp; 卷577_49 【观舞妓】温庭筠 
<br>
<br>朔音悲嘒管，瑶踏动芳尘。总袖时增怨，听破复含嚬。 
<br>凝腰倚风软，花题照锦春。朱弦固凄紧，琼树亦迷人。
<br>
<br>
<br>
<br>&nbsp;&nbsp; 卷577_50 【边笳曲（一作齐梁体）】温庭筠 
<br>
<br>朔管迎秋动，雕阴雁来早。上郡隐黄云，天山吹白草。 
<br>嘶马悲寒碛，朝阳照霜堡。江南戍客心，门外芙蓉老。
<br>
<br>
<br>
<br>&nbsp;&nbsp; 卷577_51 【经西坞偶题】温庭筠 
<br>
<br>摇摇弱柳黄鹂啼，芳草无情人自迷。日影明灭金色鲤， 
<br>杏花唼喋青头鸡。微红奈蒂惹峰粉，洁白芹芽穿燕泥。 
<br>借问含嚬向何事，昔年曾到武陵溪。
<br>
<br>
<br>
<br>&nbsp;&nbsp; 卷577_52 【金虎台】温庭筠 
<br>
<br>碧草连金虎，青苔蔽石麟。皓齿芳尘起，纤腰玉树春。 
<br>倚瑟红铅湿，分香翠黛嚬。谁言奉陵寝，相顾复沾巾。
<br>
<br>
<br>
<br>&nbsp;&nbsp; 卷577_53 【侠客行（一作齐梁体）】温庭筠 
<br>
<br>欲出鸿都门，阴云蔽城阙。宝剑黯如水，微红湿馀血。 
<br>白马夜频惊，三更霸陵雪。
<br>
<br>
<br>
<br>&nbsp;&nbsp; 卷577_54 【咏晓】温庭筠 
<br>
<br>虫歇纱窗静，鸦散碧梧寒。稍惊朝珮动，犹传清漏残。 
<br>乱珠凝烛泪，微红上露盘。褰衣复理鬓，馀润拂芝兰。
<br>
<br>
<br>
<br>&nbsp;&nbsp; 卷577_55 【芙蓉】温庭筠 
<br>
<br>剌茎澹荡碧，花片参差红。吴歌秋水冷，湘庙夜云空。 
<br>浓艳香露里，美人青镜中。南楼未归客，一夕练塘东。
<br>
<br>
<br>
<br>&nbsp;&nbsp; 卷577_56 【敕勒歌塞北】温庭筠 
<br>
<br>敕勒金fj壁，阴山无岁华。帐外风飘雪，营前月照沙。 
<br>羌儿吹玉管，胡姬踏锦花。却笑江南客，梅落不归家。
<br>
<br>
<br>
<br>&nbsp;&nbsp; 卷577_57 【邯郸郭公词】温庭筠 
<br>
<br>金笳悲故曲，玉座积深尘。言是邯郸伎，不见邺城人。 
<br>青苔竟埋骨，红粉自伤神。唯有漳河柳，还向旧营春。
<br>
<br>
<br>
<br>&nbsp;&nbsp; 卷577_58 【古意】温庭筠 
<br>
<br>莫莫复莫莫，丝萝缘涧壑。散木无斧斤，纤茎得依托。 
<br>枝低浴鸟歇，根静悬泉落。不虑见春迟，空伤致身错。
<br>
<br>
<br>
<br>&nbsp;&nbsp; 卷577_59 【齐宫】温庭筠 
<br>
<br>白马杂金饰，言从雕辇回。粉香随笑度，鬓态伴愁来。 
<br>远水斜如剪，青莎绿似裁。所恨章华日，冉冉下层台。
<br>
<br>
<br>
<br>&nbsp;&nbsp; 卷577_60 【春日（一作齐梁体）】温庭筠 
<br>
<br>柳岸杏花稀，梅梁乳燕飞。美人鸾镜笑，嘶马雁门归。 
<br>楚宫云影薄，台城心赏违。从来千里恨，边色满戎衣。
<br>
<br>
<br>
<br>&nbsp;&nbsp; 卷577_61 【咏春幡】温庭筠 
<br>
<br>闲庭见早梅，花影为谁栽。碧烟随刃落，蝉鬓觉春来。 
<br>代郡嘶金勒，梵声悲镜台。玉钗风不定，香步独徘徊。
<br>
<br>
<br>
<br>&nbsp;&nbsp; 卷577_62 【陈宫词】温庭筠 
<br>
<br>鸡鸣人草草，香辇出宫花。妓语细腰转，马嘶金面斜。 
<br>早莺随彩仗，惊雉避凝笳。淅沥湘风外，红轮映曙霞。
<br>
<br>
<br>
<br>&nbsp;&nbsp; 卷577_63 【春日野行】温庭筠 
<br>
<br>骑马踏烟莎，青春奈怨何。蝶翎朝粉尽，鸦背夕阳多。 
<br>柳艳欺芳带，山愁萦翠蛾。别情无处说，方寸是星河。
<br>
<br>
<br>
<br>&nbsp;&nbsp; 卷577_64 【咏嚬（一作齐梁体）】温庭筠 
<br>
<br>毛羽敛愁翠，黛娇攒艳春。恨容偏落泪，低态定思人。 
<br>枕上梦随月，扇边歌绕尘。玉钩鸾不住，波浅石磷磷。
<br>
<br>
<br>
<br>&nbsp;&nbsp; 卷577_65 【中书令裴公挽歌词二首】温庭筠 
<br>
<br>王俭风华首，萧何社稷臣。丹阳布衣客，莲渚白头人。 
<br>铭勒燕山暮，碑沉汉水春。从今虚醉饱，无复污车茵。
<br>
<br>箭下妖星落，风前杀气回。国香荀令去，楼月庾公来。 
<br>玉玺终无虑，金縢意不开。空嗟荐贤路，芳草满燕台。
<br>
<br>
<br>
<br>&nbsp;&nbsp; 卷577_66 【唐庄恪太子挽歌词二首】温庭筠 
<br>
<br>叠鼓辞宫殿，悲笳降杳冥。影离云外日，光灭火前星。 
<br>邺客瞻秦苑，商公下汉庭。依依陵树色，空绕古原青。
<br>
<br>东府虚容卫，西园寄梦思。凤悬吹曲夜，鸡断问安时。 
<br>尘陌都人恨，霜郊赗马悲。唯馀埋璧地，烟草近丹墀。
<br>
<br>
<br>
<br>&nbsp;&nbsp; 卷577_67 【秘书刘尚书挽歌词二首】温庭筠 
<br>
<br>王笔活鸾凤，谢诗生芙蓉。学筵开绛帐，谈柄发洪钟。 
<br>粉署见飞鵩，玉山猜卧龙。遗风丽清韵，萧散九原松。
<br>
<br>麈尾近良玉，鹤裘吹素丝。坏陵殷浩谪，春墅谢安棋。 
<br>京口贵公子，襄阳诸女儿。折花兼踏月，多唱柳郎词。
<br>
<br>
<br>
<br>&nbsp;&nbsp; 卷577_68 【太子西池二首（一作齐梁体）】温庭筠 
<br>
<br>梨花雪压枝，莺啭柳如丝。懒逐妆成晓，春融梦觉迟。 
<br>鬓轻全作影，嚬浅未成眉。莫信张公子，窗间断暗期。
<br>
<br>花红兰紫茎，愁草雨新晴。柳占三春色，莺偷百鸟声。 
<br>日长嫌辇重，风暖觉衣轻。薄暮香尘起，长杨落照明。
<br>
<br>
<br>
<br>&nbsp;&nbsp; 卷577_69 【西陵道士茶歌】温庭筠 
<br>
<br>乳窦溅溅通石脉，绿尘愁草春江色。涧花入井水味香， 
<br>山月当人松影直。仙翁白扇霜鸟翎，拂坛夜读黄庭经。 
<br>疏香皓齿有馀味，更觉鹤心通杳冥。
<br>
<br>
<br>
<br>&nbsp;&nbsp; 卷577_70 【过西堡塞北】温庭筠 
<br>
<br>浅草干河阔，丛棘废城高。白马犀匕首，黑裘金佩刀。 
<br>霜清彻兔目，风急吹雕毛。一经何用厄，日暮涕沾袍。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
