<HTML>
<HEAD>
<TITLE>全唐诗 卷666-670 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷666-670</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷666-670</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6206"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷666-670')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷666-670]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷666_1 【比红儿诗】罗虬 
<br>
<br>姓字看侵尺五天，芳菲占断百花鲜。
<br>马嵬好笑当时事，虚赚明皇幸蜀川。
<br>
<br>金谷园中花正繁，坠楼从道感深恩。
<br>齐奴却是来东市，不为红儿死更冤。
<br>
<br>陷却平阳为小怜，周师百万战长川。
<br>更教乞与红儿貌，举国山川不值钱。
<br>
<br>一曲都缘张丽华，六宫齐唱后庭花。
<br>若教比并红儿貌，枉破当年国与家。
<br>
<br>乐营门外柳如阴，中有佳人画阁深。
<br>若是五陵公子见，买时应不啻千金。
<br>
<br>青丝高绾石榴裙，肠断当筵酒半醺。
<br>置向汉宫图画里，入胡应不数昭君。
<br>
<br>斜凭栏杆醉态新，敛眸微盻不胜春。
<br>当时若遇东昏主，金叶莲花是此人。
<br>
<br>匼匝千山与万山，碧桃花下景长闲。
<br>神仙得似红儿貌，应免刘郎忆世间。
<br>
<br>越山重叠越溪斜，西子休怜解浣纱。
<br>得似红儿今日貌，肯教将去与夫差。
<br>
<br>诏下人间觅好花，月眉云髻选人家。
<br>红儿若向当时见，系臂先封第一纱。
<br>
<br>锋镝纵横不敢看，泪垂玉箸正汍澜。
<br>应缘近似红儿貌，始得深宫奉五官。
<br>
<br>金缕浓薰百和香，脸红眉黛入时妆。
<br>当时便向乔家见，未敢将心在窈娘。
<br>
<br>通宵甲帐散香尘，汉帝精神礼百神。
<br>若见红儿醉中态，也应休忆李夫人。
<br>
<br>拔得芙蓉出水新，魏家公子信才人。
<br>若教瞥见红儿貌，不肯留情付洛神。
<br>
<br>芳姿不合并常人，云在遥天玉在尘。
<br>因事爱思荀奉倩，一生闲坐枉伤神。
<br>
<br>笔底如风思涌泉，赋中休谩说婵娟。
<br>红儿若在东家住，不得登墙尔许年。
<br>
<br>一抹浓红傍脸斜，妆成不语独攀花。
<br>当时若是逢韩寿，未必埋踪在贾家。
<br>
<br>树袅西风日半沉，地无人迹转伤心。
<br>阿娇得似红儿貌，不费长门买赋金。
<br>
<br>五云高捧紫金堂，花下投壶侍玉皇。
<br>从到世人都不识，也应知有杜兰香。
<br>
<br>戏水源头指旧踪，当时一笑也难逢。
<br>红儿若为回桃脸，岂比连催举五烽。
<br>
<br>虢国夫人照夜玑，若为求得与红儿。
<br>醉和香态浓春睡，一树繁花偃绣帏。
<br>
<br>知有持盈玉叶冠，剪云裁月照人寒。
<br>若使红儿风帽戴，直使瑶池会上看。
<br>
<br>明媚何曾让玉环，破瓜年几百花颜。
<br>若教貌向南朝见，定却梅妆似等闲。
<br>
<br>世事悠悠未足称，肯将闲事更争能。
<br>自从命向红儿去，不欲留心在裂缯。
<br>
<br>自隐新从梦里来，岭云微步下阳台。
<br>含情一向春风笑，羞杀凡花尽不开。
<br>
<br>舍却青娥换玉鞍，古来公子苦无端。
<br>莫言一匹追风马，天骥牵来也不看。
<br>
<br>槛外花低瑞露浓，梦魂惊觉晕春容。
<br>凭君细看红儿貌，最称严妆待晓钟。
<br>
<br>薄罗轻剪越溪纹，鸦翅低垂两鬓分。
<br>料得相如偷见面，不应琴里挑文君。
<br>
<br>南国东邻各一时，后来惟有杜红儿。
<br>若教楚国宫人见，羞把腰身并柳枝。
<br>
<br>照耀金钗簇腻鬟，见时直向画屏间。
<br>黄姑阿母能判剖，十斛明珠也是闲。
<br>
<br>轻小休夸似燕身，生来占断紫宫春。
<br>汉皇若遇红儿貌，掌上无因著别人。
<br>
<br>鹦鹉娥如裛露红，镜前眉样自深宫。
<br>稍教得似红儿貌，不嫁南朝沈侍中。
<br>
<br>拟将心地学安禅，争奈红儿笑靥圆。
<br>何物把来堪比并，野塘初绽一枝莲。
<br>
<br>浸草漂花绕槛香，最怜穿度乐营墙。
<br>殷勤留滞缘何事，曾照红儿一面妆。
<br>
<br>雕阴旧俗骋婵娟，有个红儿赛洛川。
<br>常笑世人语虚诞，今朝自见火中莲。
<br>
<br>渡口诸侬乐未休，竟陵西望路悠悠。
<br>石城有个红儿貌，两桨无因迎莫愁。
<br>
<br>谁向深山识大仙，劝人山上引春泉。
<br>定知不及红儿貌，枉却工夫溉玉田。
<br>
<br>倾国倾城总绝伦，红儿花下认真身。
<br>十年东北看燕赵，眼冷何曾见一人。
<br>
<br>今时自是不谙知，前代由来岂见遗。
<br>一笑阳城人便惑，何堪教见杜红儿。
<br>
<br>京口喧喧百万人，竞传河鼓谢星津。
<br>柰花似雪簪云髻，今日夭容是后身。
<br>
<br>青史书时未是真，可能纤手却强秦。
<br>再三为谢齐皇后，要解连环别与人。
<br>
<br>绣帐鸳鸯对刺纹，博山微暖麝微曛。
<br>诗成若有红儿貌，悔道当时月坠云。
<br>
<br>薄粉轻朱取次施，大都端正亦相宜。
<br>只如花下红儿态，不藉城中半额眉。
<br>
<br>妆成浑欲认前朝，金凤双钗逐步摇。
<br>未必慕容宫里伴，舞风歌月胜纤腰。
<br>
<br>琥珀钗成恩正深，玉儿妖惑荡君心。
<br>莫教回首看妆面，始觉曾虚掷万金。
<br>
<br>自有闲花一面春，脸檀眉黛一时新。
<br>殷勤为报梁家妇，休把啼妆赚后人。
<br>
<br>轻梳小髻号慵来，巧中君心不用媒。
<br>可得红儿抛醉眼，汉皇恩泽一时回。
<br>
<br>千里长江旦暮潮，吴都风俗尚纤腰。
<br>周郎若见红儿貌，料得无心念小乔。
<br>
<br>月落潜奔暗解携，本心谁道独单栖。
<br>还缘交甫非良偶，不肯终身作羿妻。
<br>
<br>汉皇曾识许飞琼，写向人间作画屏。
<br>昨日红儿花下见，大都相似更娉婷。
<br>
<br>魏帝休夸薛夜来，雾绡云縠称身裁。
<br>红儿秀发君知否，倚槛繁花带露开。
<br>
<br>晓月雕梁燕语频，见花难可比他人。
<br>年年媚景归何处，长作红儿面上春。
<br>
<br>逗玉溅盆冬殿开，邀恩先赐夜明苔。
<br>红儿若是三千数，多少芳心似死灰。
<br>
<br>画帘垂地紫金床，暗引羊车驻七香。
<br>若见红儿此中住，不劳盐筱洒宫廊。
<br>
<br>苏小空匀一面妆，便留名字在钱塘。
<br>藏鸦门外诸年少，不识红儿未是狂。
<br>
<br>一首长歌万恨来，惹愁漂泊水难回。
<br>崔徽有底多头面，费得微之尔许才。
<br>
<br>昔年黄阁识奇章，爱说真珠似窈娘。
<br>若见红儿深夜态，便应休说绣衣裳。
<br>
<br>凤折莺离恨转深，此身难负百年心。
<br>红儿若向隋朝见，破镜无因更重寻。
<br>
<br>行绾秾云立暗轩，我来犹爱不成冤。
<br>当时若见红儿貌，未必邢相有此言。
<br>
<br>总似红儿媚态新，莫论千度笑争春。
<br>任伊孙武心如铁，不办军前杀此人。
<br>
<br>暖塘争赴荡舟期，行唱菱歌著艳词。
<br>为问东山谢丞相，可能诸妓胜红儿。
<br>
<br>吴兴皇后欲辞家，泽国重台展曙华。
<br>今日红儿貌倾国，恐须真宰别开花。
<br>
<br>陌上行人歌黍离，三千门客欲何之。
<br>若教粗及红儿貌，争取楼前斩爱姬。
<br>
<br>休话如皋一笑时，金髇中臆锦离披。
<br>陋容枉把雕弓射，射尽春禽未展眉。
<br>
<br>长恨西风送早秋，低眉深恨嫁牵牛。
<br>若同人世长相对，争作夫妻得到头。
<br>
<br>谢娘休漫逞风姿，未必娉婷胜柳枝。
<br>闻道只因嘲落絮，何曾得似杜红儿。
<br>
<br>总传桃叶渡江时，只为王家一首诗。
<br>今日红儿自堪赋，不须重唱旧来词。
<br>
<br>巫山洛浦本无情，总为佳人便得名。
<br>今日雕阴有神艳，后来公子莫相轻。
<br>
<br>几抛云髻恨金墉，泪洗花颜百战中。
<br>应有红儿些子貌，却言皇后长深宫。
<br>
<br>倚槛还应有所思，半开东阁见娇姿。
<br>可中得似红儿貌，若遇韩朋好杀伊。
<br>
<br>晓向妆台与画眉，镜中长欲助娇姿。
<br>若教得似红儿貌，走马章台任道迟。
<br>
<br>练得霜华助翠钿，相期朝谒玉皇前。
<br>依稀有似红儿貌，方得吹箫引上天。
<br>
<br>重门深掩几枝花，未胜红儿莫大夸。
<br>王相不能探物理，可能虚上短辕车。
<br>
<br>前代休怜事可奇，后来还出有光辉。
<br>争知昼卧纱窗里，不见神人覆玉衣。
<br>
<br>化羽尝闻赴九天，只疑尘世是虚传。
<br>自从一见红儿貌，始信人间有谪仙。
<br>
<br>从道长陵小市东，巧将花貌占春风。
<br>红儿若是同时见，未必伊先入紫宫。
<br>
<br>人间难免是深情，命断红儿向此生。
<br>不似前时李丞相，枉抛才力为莺莺。
<br>
<br>凤舞香飘绣幕风，暖穿驰道百花中。
<br>还缘有似红儿貌，始道迎将入汉宫。
<br>
<br>休道将军出世才，尽驱诸妓下歌台。
<br>都缘没个红儿貌，致使轻教后阁开。
<br>
<br>冯媛须知住汉宫，将身只是解当熊。
<br>不闻有貌倾人国，争得今朝更似红。
<br>
<br>能将一笑使人迷，花艳何须上大堤。
<br>疏属便同巫峡路，洛川真是武陵溪。
<br>
<br>辞辇当时意可知，宠深还恐宠先衰。
<br>若教得似红儿貌，占却君恩自不疑。
<br>
<br>三吴时俗重风光，未见红儿一面妆。
<br>好写妖娆与教看，便应休更话真娘。
<br>
<br>波平楚泽浸星辰，台上君王宴早春。
<br>毕竟章华会中客，冠缨虚绝为何人。
<br>
<br>红儿不向汉宫生，便使双成谩得名。
<br>疑是麻姑恼尘世，暂教微步下层城。
<br>
<br>天碧轻纱只六铢，宛如含露透肌肤。
<br>便教汉曲争明媚，应没心情更弄珠。
<br>
<br>共嗟含恨向衡阳，方寸花笺寄沈郎。
<br>不似红儿些子貌，当时争得少年狂。
<br>
<br>浅色桃花亚短墙，不因风送也闻香。
<br>凝情尽日君知否，还似红儿淡薄妆。
<br>
<br>火色樱桃摘得初，仙宫只有世间无。
<br>凝情尽日君知否，真似红儿口上朱。
<br>
<br>宿雨初晴春日长，入帘花气静难忘。
<br>凝情尽日君知否，真似红儿舞袖香。
<br>
<br>初月纤纤映碧池，池波不动独看时。
<br>凝情尽日君知否，真似红儿罢舞眉。
<br>
<br>浓艳浓香雪压枝，袅烟和露晓风吹。
<br>红儿被掩妆成后，含笑无人独立时。
<br>
<br>楼上娇歌袅夜霜，近来休数踏歌娘。
<br>红儿谩唱伊州遍，认取轻敲玉韵长。
<br>
<br>金粟妆成扼臂环，舞腰轻薄瑞云间。
<br>红儿生在开元末，羞杀新丰谢阿蛮。
<br>
<br>君看红儿学醉妆，夸裁宫襭砑裙长。
<br>谁能更把闲心力，比并当时武媚娘。
<br>
<br>栀子同心裛露垂，折来深恐没人知。
<br>花前醉客频相问，不赠红儿赠阿谁。
<br>
<br>云间翡翠一双飞，水上鸳鸯不暂离。
<br>写向人间百般态，与君题作比红诗。
<br>
<br>旧恨长怀不语中，几回偷泣向春风。
<br>还缘不及红儿貌，却得生教入楚宫。
<br>
<br>一舸春深指鄂君，好风从度水成纹。
<br>越人若见红儿貌，绣被应羞彻夜薰。
<br>
<br>花落尘中玉堕泥，香魂应上窈娘堤。
<br>欲知此恨无穷处，长倩城乌夜夜啼。
<br>
<br>
<br>&nbsp;&nbsp; 卷666_2 【句】罗虬 
<br>
<br>窗前远岫悬生碧，帘外残霞挂熟红。（见《语林》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷667_1 【星精亭】郑损 
<br>
<br>星沈万古痕，孤绝势无邻。地窄少留竹，空多剩占云。 
<br>钓篷和雨看，樵斧带霜闻。莫惜寻常到，清风不负人。
<br>
<br>
<br>&nbsp;&nbsp; 卷667_2 【钓阁】郑损 
<br>
<br>小阁惬幽寻，周遭万竹森。谁知一沼内，亦有五湖心。 
<br>钓直鱼应笑，身闲乐自深。晚来春醉熟，香饵任浮沈。
<br>
<br>
<br>
<br>&nbsp;&nbsp; 卷667_3 【玉声亭】郑损 
<br>
<br>世间泉石本无价，那更天然落景中。汉佩琮琤寒溜雨， 
<br>秦箫缥缈夜敲风。一方清气群阴伏，半局闲棋万虑空。 
<br>借问主人能住久，后来好事有谁同。
<br>
<br>
<br>
<br>&nbsp;&nbsp; 卷667_4 【艺堂】郑损 
<br>
<br>堂开冻石千年翠，艺讲秋胶百步威。揖让未能忘典礼， 
<br>英雄孰不惯戎衣。风波险似金机骇，日月忙如雪羽飞。 
<br>莫怪尊前频浩叹，男儿志愿与时违。
<br>
<br>
<br>
<br>&nbsp;&nbsp; 卷667_5 【星精石】郑损 
<br>
<br>突险呀空龙虎蹲，由来英气蓄寒根。苍苔点染云生靥， 
<br>老雨淋漓铁渍痕。松韵远趋疑认祖，山阴轻覆似怜孙。 
<br>孤岩恰恰容幽构，可爱江南释子园。
<br>
<br>
<br>
<br>&nbsp;&nbsp; 卷667_6 【泛香亭】郑损 
<br>
<br>流杯处处称佳致，何似斯亭出自然。山溜穿云来几里， 
<br>石盘和藓凿何年。声交鸣玉歌沈板，色幌寒金酒满船。 
<br>莫怪坐中难得醉，醒人心骨有潺湲。
<br>
<br>
<br>
<br>&nbsp;&nbsp; 卷667_7 【巴州寒食晚眺】张祎 
<br>
<br>东望青天周与秦，杏花榆叶故园春。
<br>野寺一倾寒食酒，晚来风景重愁人。
<br>
<br>
<br>
<br>&nbsp;&nbsp; 卷667_8 【题击瓯楼】张祎 
<br>
<br>驻旌元帅遗风在，击缶高人逸兴酣。
<br>水转巴文清溜急，山连蒙岫翠光涵。
<br>
<br>
<br>
<br>&nbsp;&nbsp; 卷667_9 【题司空图壁】卢携 
<br>
<br>姓氏司空贵，官班御史卑。老夫如且在，不用叹屯奇。
<br>
<br>
<br>
<br>&nbsp;&nbsp; 卷667_10 【愁诗】李廷璧 
<br>
<br>到来难遣去难留，著骨黏心万事休。潘岳愁丝生鬓里， 
<br>婕妤悲色上眉头。长途诗尽空骑马，远雁声初独倚楼。 
<br>更有相思不相见，酒醒灯背月如钩。
<br>
<br>
<br>
<br>&nbsp;&nbsp; 卷667_11 【题菖蒲废观】许三畏 
<br>
<br>本是安期烧药处，今来改作坐禅宫。数僧梵响满楼月， 
<br>深谷猿声半夜风。金简事移松阁迥，彩云影散阆山空。 
<br>我来不见修真客，却得真如问远公。
<br>
<br>
<br>
<br>&nbsp;&nbsp; 卷667_12 【致孙状元诉醵罚钱】卢嗣业 
<br>
<br>未识都知面，频输复分钱。苦心事笔砚，得志助花钿。 
<br>徒步求秋赋，持杯给暮饘。力微多谢病，非不奉同年。
<br>
<br>
<br>
<br>&nbsp;&nbsp; 卷667_13 【红蔷薇】牛峤 
<br>
<br>晓啼珠露浑无力，绣簇罗襦不著行。
<br>若缀寿阳公主额，六宫争肯学梅妆。
<br>
<br>
<br>
<br>&nbsp;&nbsp; 卷667_14 【杨柳枝五首】牛峤 
<br>
<br>解冻风来末上青，解垂罗袖拜卿卿。
<br>无端袅娜临官路，舞送行人过一生。
<br>
<br>吴王宫里色偏深，一簇纤条万缕金。
<br>不愤钱塘苏小小，引郎松下结同心。
<br>
<br>桥北桥南千万条，恨伊张绪不相饶。
<br>金羁白马临风望，认得羊家静婉腰。
<br>
<br>狂雪随风扑马飞，惹烟无力被春欺。
<br>莫交移入灵和殿，宫女三千又妒伊。
<br>
<br>袅翠笼烟拂暖波，舞裙新染麴尘罗。
<br>章华台畔隋堤上，傍得春风尔许多。
<br>
<br>
<br>
<br>&nbsp;&nbsp; 卷667_15 【及第后宿平康里诗】郑合 
<br>
<br>春来无处不闲行，楚润相看别有情。
<br>好是五更残酒醒，时时闻唤状头声。
<br>
<br>
<br>
<br>&nbsp;&nbsp; 卷667_16 【贺裴廷裕蜀中登第诗】李搏 
<br>
<br>铜梁千里曙云开，仙箓新从紫府来。天上已张新羽翼， 
<br>世间无复旧尘埃。嘉祯果中君平卜，贺喜须斟卓氏杯。 
<br>应笑戎藩刀笔吏，至今泥滓曝鱼鳃。
<br>
<br>
<br>
<br>&nbsp;&nbsp; 卷667_17 【复谑廷裕】李搏 
<br>
<br>曾随风水化凡鳞，安上门前一字新。
<br>闻道蜀江风景好，不知何似杏园春。
<br>
<br>
<br>
<br>&nbsp;&nbsp; 卷667_18 【吊贾岛】李克恭 
<br>
<br>一一玄微缥缈成，尽吟方便爽神情。宣宗谪去为闲事， 
<br>韩愈知来已振名。海底也应搜得净，月轮常被玩教倾。 
<br>如何未隔四十载，不遇论量向此生。
<br>
<br>
<br>
<br>&nbsp;&nbsp; 卷667_19 【君山】程贺 
<br>
<br>曾游方外见麻姑，说道君山此本无。
<br>云是昆仑山顶石，海风吹落洞庭湖。
<br>
<br>
<br>
<br>&nbsp;&nbsp; 卷667_20 【东归诗】卢尚卿 
<br>
<br>九重丹诏下尘埃，深锁文闱罢选才。桂树放教遮月长， 
<br>杏园终待隔年开。自从玉帐论兵后，不许金门谏猎来。 
<br>今日灞陵桥上过，路人应笑腊前回。
<br>
<br>
<br>
<br>&nbsp;&nbsp; 卷667_21 【题玉芝双奉院】顾在镕 
<br>
<br>入门如洞府，花木与时稀。夜坐山当户，秋吟叶满衣。 
<br>犬随童子出，鸟避俗人飞。至药应将熟，年年火气微。
<br>
<br>
<br>
<br>&nbsp;&nbsp; 卷667_22 【宿麻平驿】顾在镕 
<br>
<br>及到怡情处，暂忘登陟劳。青山看不厌，明月坐来高。 
<br>犬为孤村吠，猿因冷木号。微吟还独酌，多兴忆同袍。
<br>
<br>
<br>
<br>&nbsp;&nbsp; 卷667_23 【题光福上方塔】顾在镕 
<br>
<br>苍岛孤生白浪中，倚天高塔势翻空。烟凝远岫列寒翠， 
<br>霜染疏林堕碎红。汀沼或栖彭泽雁，楼台深贮洞庭风。 
<br>六时金磬落何处，偏傍芦苇惊钓翁。
<br>
<br>
<br>
<br>&nbsp;&nbsp; 卷667_24 【枯木诗辞召命作】翁洮 
<br>
<br>枯木傍溪崖，由来岁月赊。有根盘水石，无叶接烟霞。 
<br>二月苔为色，三冬雪作花。不因星使至，谁识是灵槎。
<br>
<br>
<br>
<br>&nbsp;&nbsp; 卷667_25 【赠进士王雄】翁洮 
<br>
<br>河清海晏少波涛，几载垂钩不得鳌。空向人间修谏草， 
<br>又来江上咏离骚。笳吹古堞边声远，岳倚晴空楚色高。 
<br>何事明廷有徐庶，总教三径卧蓬蒿。
<br>
<br>
<br>
<br>&nbsp;&nbsp; 卷667_26 【渔者】翁洮 
<br>
<br>一叶飘然任浪吹，雨蓑烟笠肯忘机。只贪浊水张罗众， 
<br>却笑清流把钓稀。苇岸夜依明月宿，柴门晴棹白云归。 
<br>到头得丧终须达，谁道渔樵有是非。
<br>
<br>
<br>
<br>&nbsp;&nbsp; 卷667_27 【上子男寿昌宰】翁洮 
<br>
<br>陶公为政卓潘齐，入县看花柳满堤。百里江山聊展骥， 
<br>九皋云月怪驱鸡。高楼野色迎襟袖，比屋歌声远鼓鼙。 
<br>只恐攀辕留不住，明时霄汉有丹梯。
<br>
<br>
<br>
<br>&nbsp;&nbsp; 卷667_28 【赠方干先生】翁洮 
<br>
<br>由来箕踞任天真，别有诗名出世尘。不爱春宫分桂树， 
<br>欲教天子枉蒲轮。城头鼙鼓三声晓，岛外湖山一簇春。 
<br>独向若耶溪上住，谁知不是钓鳌人。
<br>
<br>
<br>
<br>&nbsp;&nbsp; 卷667_29 【赠进士李德新接海棠梨】翁洮 
<br>
<br>蜀人犹说种难成，何事江东见接生。席上若微桃李伴， 
<br>花中堪作牡丹兄。高轩日午争浓艳，小径风移旋落英。 
<br>一种呈妍今得地，剑峰梨岭谩纵横。
<br>
<br>
<br>
<br>&nbsp;&nbsp; 卷667_30 【春日题航头桥】翁洮 
<br>
<br>故园桥上绝埃尘，此日凭栏兴自新。云影晚将仙掌曙， 
<br>水光迷得武陵春。薜萝烟里高低路，杨柳风前去住人。 
<br>莫怪马卿题姓字，终朝云雨化龙津。
<br>
<br>
<br>
<br>&nbsp;&nbsp; 卷667_31 【和方干题李频庄】翁洮 
<br>
<br>高情度日非无事，自是高情不觉喧。海气暗蒸莲叶沼， 
<br>山光晴逗苇花村。吟时胜概题诗板，静处繁华付酒尊。 
<br>闲伴白云收桂子，每寻流水劚桐孙。犹凭律吕传心曲， 
<br>岂虑星霜到鬓根。多少清风归此地，十年虚打五侯门。
<br>
<br>
<br>
<br>&nbsp;&nbsp; 卷667_32 【苇丛】翁洮 
<br>
<br>得地自成丛，那因种植功。有花皆吐雪，无韵不含风。 
<br>倒影翘沙鸟，幽根立水虫。萧萧寒雨夜，江汉思无穷。
<br>
<br>
<br>
<br>&nbsp;&nbsp; 卷667_33 【春】翁洮 
<br>
<br>漠漠烟花处处通，游人南北思无穷。林间鸟奏笙簧月， 
<br>野外花含锦绣风。鸑抱云霞朝凤阙，鱼翻波浪化龙宫。 
<br>此时谁羡神仙客，车马悠扬九陌中。
<br>
<br>
<br>
<br>&nbsp;&nbsp; 卷667_34 【夏】翁洮 
<br>
<br>触目皆因长养功，浮生何处问穷通。柳长北阙丝千缕， 
<br>云簇南山火万笼。大野烟尘飘赫日，高楼帘幕逗薰风。 
<br>身心已在喧阗处，惟羡沧浪把钓翁。
<br>
<br>
<br>
<br>&nbsp;&nbsp; 卷667_35 【秋】翁洮 
<br>
<br>宋玉高吟思万重，澄澄寰宇振金风。云闲日月浮虚白， 
<br>木落山川叠碎红。寥泬雁多宫漏永，河渠烟敛塞天空。 
<br>侯门处处槐花□，献赋何时遇至公。
<br>
<br>
<br>
<br>&nbsp;&nbsp; 卷667_36 【冬】翁洮 
<br>
<br>寂寂栖心向杳冥，苦吟寒律句偏清。云凝止水鱼龙蛰， 
<br>雪点遥峰草木荣。迥夜炉翻埃烬色，天河冰辗辘轳声。 
<br>归飞未得东风力，魂断三山九万程。
<br>
<br>
<br>
<br>&nbsp;&nbsp; 卷667_37 【过洞庭】李屿 
<br>
<br>浩渺注横流，千潭合万湫。半洪侵楚翼，一汊属吴头。 
<br>动轴当新霁，漫空正仲秋。势翻荆口迮，声拥岳阳浮。 
<br>远脉滋衡岳，微凉散橘洲。星辰连影动，岚翠逐隅收。 
<br>渐落分行雁，旋添趁伴舟。升腾人莫测，安稳路何忧。 
<br>气与尘中别，言堪象外搜。此身如粗了，来把一竿休。
<br>
<br>
<br>
<br>&nbsp;&nbsp; 卷667_38 【严塘经乱书事】郑启 
<br>
<br>尘生宫阙雾濛濛，万骑龙飞幸蜀中。在野傅岩君不梦， 
<br>乘轩卫懿鹤何功。虽知四海同盟久，未合中原武备空。 
<br>星落夜原妖气满，汉家麟阁待英雄。
<br>
<br>梁园皓色月如珪，清景伤时一惨凄。未见山前归牧马， 
<br>犹闻江上带征鞞。鲲为鱼队潜鳞困，鹤处鸡群病翅低。 
<br>正是四郊多垒日，波涛早晚静鲸鲵。
<br>
<br>
<br>
<br>&nbsp;&nbsp; 卷667_39 【邓表山】郑启 
<br>
<br>白日三清此上时，观开山下彩云飞。仙坛丹灶灵犹在， 
<br>鹤驾清朝去不归。晋末几迁陵谷改，尘中空换子孙非。 
<br>松花落尽无消息，半夜疏钟彻翠微。
<br>
<br>
<br>
<br>&nbsp;&nbsp; 卷667_40 【记知闻近过关试】韩仪 
<br>
<br>短行轴了付三铨，休把新衔恼必先。
<br>今日便称前进士，好留春色与明年。
<br>
<br>
<br>
<br>&nbsp;&nbsp; 卷667_41 【郊居】温宪 
<br>
<br>村前村后树，寓赏有馀情。青麦路初断，紫花田未耕。 
<br>雉声闻不到，山势望犹横。寂寞春风里，吟酣信马行。
<br>
<br>
<br>
<br>&nbsp;&nbsp; 卷667_42 【杏花】温宪 
<br>
<br>团雪上晴梢，红明映碧寥。店香风起夜，村白雨休朝。 
<br>静落犹和蒂，繁开正蔽条。澹然闲赏久，无以破妖娆。
<br>
<br>
<br>
<br>&nbsp;&nbsp; 卷667_43 【春鸠】温宪 
<br>
<br>村南微雨新，平绿净无尘。散睡桑条暖，闲鸣屋脊春。 
<br>远闻和晓梦，相应在诸邻。行乐花时节，追飞见亦频。
<br>
<br>
<br>
<br>&nbsp;&nbsp; 卷667_44 【题崇庆寺壁】温宪 
<br>
<br>十口沟隍待一身，半年千里绝音尘。
<br>鬓毛如雪心如死，犹作长安下第人。
<br>
<br>
<br>
<br>&nbsp;&nbsp; 卷667_45 【报颜标】姚岩杰 
<br>
<br>为报颜公识我么，我心唯只与天和。眼前俗物关情少， 
<br>醉后青山入意多。田子莫嫌弹铗恨，宁生休唱饭牛歌。 
<br>圣朝若为苍生计，也合公车到薜萝。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷668_1 【途中除夜】高蟾 
<br>
<br>南北浮萍迹，年华又暗催。残灯和腊尽，晓角带春来。 
<br>鬓欲渐侵雪，心仍未肯灰。金门旧知己，谁为脱尘埃。
<br>
<br>
<br>&nbsp;&nbsp; 卷668_2 【长门怨】高蟾 
<br>
<br>天上何劳万古春，君前谁是百年人。魂销尚愧金炉烬， 
<br>思起犹惭玉辇尘。烟翠薄情攀不得，星茫浮艳采无因。 
<br>可怜明镜来相向，何似恩光朝夕新。
<br>
<br>
<br>
<br>&nbsp;&nbsp; 卷668_3 【秋日寄华阳山人】高蟾 
<br>
<br>云木送秋何草草，风波凝冷太星星。银鞍公子魂俱断， 
<br>玉弩将军涕自零。茅洞白龙和雨看，荆溪黄鹄带霜听。 
<br>人间不见清凉事，犹向溪翁乞画屏。
<br>
<br>
<br>
<br>&nbsp;&nbsp; 卷668_4 【感事】高蟾 
<br>
<br>浊河从北下，清洛向东流。清浊皆如此，何人不白头。
<br>
<br>
<br>
<br>&nbsp;&nbsp; 卷668_5 【楚思】高蟾 
<br>
<br>叠浪与云急，翠兰和意香。风流化为雨，日暮下巫阳。
<br>
<br>
<br>
<br>&nbsp;&nbsp; 卷668_6 【雪中】高蟾 
<br>
<br>金阁倚云开，朱轩犯雪来。三冬辛苦样，天意似难栽。
<br>
<br>
<br>
<br>&nbsp;&nbsp; 卷668_7 【道中有感】高蟾 
<br>
<br>一醉六十日，一裘三十年。年华经几日，日日掉征鞭。
<br>
<br>
<br>
<br>&nbsp;&nbsp; 卷668_8 【宋汴道中】高蟾 
<br>
<br>平野有千里，居人无一家。甲兵年正少，日久戍天涯。
<br>
<br>
<br>
<br>&nbsp;&nbsp; 卷668_9 【秋思】高蟾 
<br>
<br>天地太萧索，山川何渺茫。不堪星斗柄，犹把岁寒量。
<br>
<br>
<br>
<br>&nbsp;&nbsp; 卷668_10 【即事】高蟾 
<br>
<br>三年离水石，一旦隐樵渔。为问青云上，何人识卷舒。
<br>
<br>
<br>
<br>&nbsp;&nbsp; 卷668_11 【渔家】高蟾 
<br>
<br>野水千年在，闲花一夕空。近来浮世狭，何似钓船中。
<br>
<br>
<br>
<br>&nbsp;&nbsp; 卷668_12 【关中】高蟾 
<br>
<br>风雨去愁晚，关河归思凉。西游无紫气，一夕九回肠。
<br>
<br>
<br>
<br>&nbsp;&nbsp; 卷668_13 【归思】高蟾 
<br>
<br>紫府归期断，芳洲别思迢。黄金作人世，只被岁寒消。
<br>
<br>
<br>
<br>&nbsp;&nbsp; 卷668_14 【下第出春明门】高蟾 
<br>
<br>曾和秋雨驱愁入，却向春风领恨回。
<br>深谢灞陵堤畔柳，与人头上拂尘埃。
<br>
<br>
<br>
<br>&nbsp;&nbsp; 卷668_15 【华清宫】高蟾 
<br>
<br>何事金舆不再游，翠鬟丹脸岂胜愁。
<br>重门深锁禁钟后，月满骊山宫树秋。
<br>
<br>
<br>
<br>&nbsp;&nbsp; 卷668_16 【秋日北固晚望二首】高蟾 
<br>
<br>风含远思翛翛晚，日照高情的的秋。
<br>何事满江惆怅水，年年无语向东流。
<br>
<br>泽国路岐当面苦，江城砧杵入心寒。
<br>不知白发谁医得，为问无情岁月看。
<br>
<br>
<br>
<br>&nbsp;&nbsp; 卷668_17 【送张道士】高蟾 
<br>
<br>因将岁月离三岛，闲贮风烟在一壶。
<br>为问金乌头白后，人间流水却回无。
<br>
<br>
<br>
<br>&nbsp;&nbsp; 卷668_18 【吴门春雨】高蟾 
<br>
<br>吴甸落花春漫漫，吴宫芳树晚沈沈。
<br>王孙不耐如丝雨，罥断春风一寸心。
<br>
<br>
<br>
<br>&nbsp;&nbsp; 卷668_19 【旅夕】高蟾 
<br>
<br>风散古陂惊宿雁，月临荒戍起啼鸦。
<br>不堪吟断无人见，时复寒灯落一花。
<br>
<br>
<br>
<br>&nbsp;&nbsp; 卷668_20 【瓜洲夜泊】高蟾 
<br>
<br>偶为芳草无情客，况是青山有事身。
<br>一夕瓜洲渡头宿，天风吹尽广陵尘。
<br>
<br>
<br>
<br>&nbsp;&nbsp; 卷668_21 【金陵晚望】高蟾 
<br>
<br>曾伴浮云归晚翠，犹陪落日泛秋声。
<br>世间无限丹青手，一片伤心画不成。
<br>
<br>
<br>
<br>&nbsp;&nbsp; 卷668_22 【晚思】高蟾 
<br>
<br>虞泉冬恨由来短，杨叶春期分外长。
<br>惆怅浮生不知处，明朝依旧出沧浪。
<br>
<br>
<br>
<br>&nbsp;&nbsp; 卷668_23 【长信宫二首（后首一作长门怨）】高蟾 
<br>
<br>天上梦魂何杳杳，日宫消息太沈沈。
<br>君恩不似黄金井，一处团圆万丈深。
<br>
<br>天上凤凰休寄梦，人间鹦鹉旧堪悲。
<br>平生心绪无人识，一只金梭万丈丝。
<br>
<br>
<br>
<br>&nbsp;&nbsp; 卷668_24 【长安旅怀】高蟾 
<br>
<br>马嘶九陌年年苦，人语千门日日新。
<br>唯有终南寂无事，寒光不入帝乡尘。
<br>
<br>
<br>
<br>&nbsp;&nbsp; 卷668_25 【春】高蟾 
<br>
<br>天柱几条支白日，天门几扇锁明时。
<br>阳春发处无根蒂，凭仗东风分外吹。
<br>
<br>明月断魂清霭霭，平芜归思绿迢迢。
<br>人生莫遣头如雪，纵得春风亦不消。
<br>
<br>
<br>
<br>&nbsp;&nbsp; 卷668_26 【秋】高蟾 
<br>
<br>阳羡溪声冷骇人，洞庭山翠晚凝神。
<br>天将金玉为风露，曾为高秋几度贫。
<br>
<br>
<br>
<br>&nbsp;&nbsp; 卷668_27 【灞陵亭】高蟾 
<br>
<br>一条归梦朱弦直，一片离心白羽轻。
<br>明日灞陵新霁后，马头烟树绿相迎。
<br>
<br>
<br>
<br>&nbsp;&nbsp; 卷668_28 【偶作二首】高蟾 
<br>
<br>丁当玉佩三更雨，平帖金闺一觉云。
<br>明日薄情何处去，风流春水不知君。
<br>
<br>霞衣重叠红蝉暖，云髻葱笼紫凤寒。
<br>天上少年分散后，一条烟水若为看。
<br>
<br>
<br>
<br>&nbsp;&nbsp; 卷668_29 【永夕】高蟾 
<br>
<br>云鸿宿处江村冷，独狖啼时海国阴。
<br>不会残灯无一事，觉来犹有向隅心。
<br>
<br>
<br>
<br>&nbsp;&nbsp; 卷668_30 【落花】高蟾 
<br>
<br>一叶落时空下泪，三春归尽复何情。
<br>无人共得东风语，半日尊前计不成。
<br>
<br>
<br>
<br>&nbsp;&nbsp; 卷668_31 【下第后上永崇高侍郎】高蟾 
<br>
<br>天上碧桃和露种，日边红杏倚云栽。
<br>芙蓉生在秋江上，不向东风怨未开。
<br>
<br>
<br>
<br>&nbsp;&nbsp; 卷668_32 【句】高蟾 
<br>
<br>君恩秋后叶，日日向人疏。（《宫词》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷669_1 【城南偶题】章碣 
<br>
<br>谁家朱阁道边开，竹拂栏干满壁苔。野水不知何处去， 
<br>游人却是等闲来。南山气耸分红树，北阙风高隔紫苔。 
<br>可惜登临好光景，五门须听鼓声回。
<br>
<br>
<br>&nbsp;&nbsp; 卷669_2 【赠边将】章碣 
<br>
<br>千千铁骑拥尘红，去去平吞万里空。宛转龙蟠金剑雪， 
<br>连钱豹躩绣旗风。行收部落归天阙，旋进封疆入帝聪。 
<br>只有河源与辽海，如今全属指麾中。
<br>
<br>
<br>
<br>&nbsp;&nbsp; 卷669_3 【桃源】章碣 
<br>
<br>绝壁相欹是洞门，昔人从此入仙源。数株花下逢珠翠， 
<br>半曲歌中老子孙。别后自疑园吏梦，归来谁信钓翁言。 
<br>山前空有无情水，犹绕当时碧树村。
<br>
<br>
<br>
<br>&nbsp;&nbsp; 卷669_4 【曲江】章碣 
<br>
<br>日照香尘逐马蹄，风吹浪溅几回堤。无穷罗绮填花径， 
<br>大半笙歌占麦畦。落絮却笼他树白，娇莺更学别禽啼。 
<br>只缘频燕蓬洲客，引得游人去似迷。
<br>
<br>
<br>
<br>&nbsp;&nbsp; 卷669_5 【送韦岫郎中典泗州（一作癸丑岁毗陵会中贻同老）】章碣 
<br>
<br>玉皇恩诏别星班，去压徐方分野间。有鸟尽巢垂汴柳， 
<br>无楼不到隔淮山。旌旗渐向行时拥，案牍应从到日闲。 
<br>想忆朝天独吟坐，旋飞新作过秦关。
<br>
<br>
<br>
<br>&nbsp;&nbsp; 卷669_6 【赠婺州苏员外】章碣 
<br>
<br>帝念琼枝欲并芳，星分婺女寄仙郎。鸾从阙下虽辞侣， 
<br>雁到江都却续行。烟月一时搜古句，山川两地植甘棠。 
<br>即看龙虎西归去，便佐羲轩活万方。
<br>
<br>
<br>
<br>&nbsp;&nbsp; 卷669_7 【寄友人】章碣 
<br>
<br>谢家山水属君家，曾共持钩掷岁华。竹里竹鸡眠藓石， 
<br>溪头鸂鶒踏金沙。登楼夜坐三层月，接果春看五色花。 
<br>昨日西风动归思，满船凉叶在天涯。
<br>
<br>
<br>
<br>&nbsp;&nbsp; 卷669_8 【雨】章碣 
<br>
<br>低着烟花漠漠轻，正堪吟坐掩柴扃。乱沾细网垂穷巷， 
<br>斜送阴云入古厅。锁却暮愁终不散，添成春醉转难醒。 
<br>霁来还有风流事，重染南山一遍青。
<br>
<br>
<br>
<br>&nbsp;&nbsp; 卷669_9 【观锡宴】章碣 
<br>
<br>倾朝朱紫正骈阗，红杏青莎映广筵。不道楼台无锦绣， 
<br>只愁尘土扑神仙。鱼衔嫩草浮池面，蝶趁飞花到酒边。 
<br>日暮骅骝相拥去，几人沉醉失金鞭。
<br>
<br>
<br>
<br>&nbsp;&nbsp; 卷669_10 【城东即事】章碣 
<br>
<br>闲寻香陌凤城东，时暂开襟向远风。玉笛一声芳草外， 
<br>锦鸳双起碧流中。苑边花竹浓如绣，渭北山川淡似空。 
<br>回首汉宫烟霭里，天河金阁未央宫。
<br>
<br>
<br>
<br>&nbsp;&nbsp; 卷669_11 【夏日湖上即事寄晋陵萧明府】章碣 
<br>
<br>亭午羲和驻火轮，开门嘉树庇湖濆。行来宾客奇茶味， 
<br>睡起儿童带簟纹。屋小有时投树影，舟轻不觉入鸥群。 
<br>陶家岂是无诗酒，公退堪惊日已曛。
<br>
<br>
<br>
<br>&nbsp;&nbsp; 卷669_12 【对月】章碣 
<br>
<br>残霞卷尽出东溟，万古难消一片冰。公子踏开香径藓， 
<br>美人吹灭画堂灯。琼轮正辗丹霄去，银箭休催皓露凝。 
<br>别有洞天三十六，水晶台殿冷层层。
<br>
<br>
<br>
<br>&nbsp;&nbsp; 卷669_13 【浙西送杜晦侍御入关】章碣 
<br>
<br>紫诏征贤发帝聪，绣衣行处扑香风。鹗归秦树幽禽散， 
<br>星出吴天列舍空。捧日思驰仙掌外，朝宗势动海门中。 
<br>鞭鞘所拂三千里，多少诸侯合避骢。
<br>
<br>
<br>
<br>&nbsp;&nbsp; 卷669_14 【寄江东道友】章碣 
<br>
<br>野亭歌罢指西秦，避俗争名兴各新。碧带黄麻呈缥缈， 
<br>短竿长线弄因循。夜潮分卷三江月，晓骑齐驱九陌尘。 
<br>可惜人间好声势，片帆羸马不相亲。
<br>
<br>
<br>
<br>&nbsp;&nbsp; 卷669_15 【下第有怀】章碣 
<br>
<br>故乡朝夕有人还，欲作家书下笔难。灭烛何曾妨夜坐， 
<br>倾壶不独为春寒。迁来莺语虽堪听，落了杨花也怕看。 
<br>但使他年遇公道，月轮长在桂珊珊。
<br>
<br>
<br>
<br>&nbsp;&nbsp; 卷669_16 【春日经湖上友人别业】章碣 
<br>
<br>何处狂歌破积愁，携觞共下木兰舟。绿泉溅石银屏湿， 
<br>黄鸟逢人玉笛休。天借烟霞装岛屿，春铺锦绣作汀洲。 
<br>一年一电逡巡事，不合花前不醉游。
<br>
<br>
<br>
<br>&nbsp;&nbsp; 卷669_17 【长安春日】章碣 
<br>
<br>春日皇家瑞景迟，东风无力雨微微。六宫罗绮同时泊， 
<br>九陌烟花一样飞。暖著柳丝金蕊重，冷开山翠雪棱稀。 
<br>输他得路蓬洲客，红绿山头烂醉归。
<br>
<br>
<br>
<br>&nbsp;&nbsp; 卷669_18 【陪浙西王侍郎夜宴】章碣 
<br>
<br>深锁雷门宴上才，旋看歌舞旋传杯。黄金鸂鶒当筵睡， 
<br>红锦蔷薇映烛开。稽岭好风吹玉佩，镜湖残月照楼台。 
<br>小儒末座频倾耳，只怕城头画角催。
<br>
<br>
<br>
<br>&nbsp;&nbsp; 卷669_19 【春别】章碣 
<br>
<br>掷下离觞指乱山，趋程不待凤笙残。花边马嚼金衔去， 
<br>楼上人垂玉箸看。柳陌虽然风袅袅，葱河犹自雪漫漫。 
<br>殷勤莫厌貂裘重，恐犯三边五月寒。
<br>
<br>
<br>
<br>&nbsp;&nbsp; 卷669_20 【送谢进士还闽】章碣 
<br>
<br>百越风烟接巨鳌，还乡心壮不知劳。雷霆入地建溪险， 
<br>星斗逼人梨岭高。却拥木绵吟丽句，便攀龙眼醉香醪。 
<br>名场声利喧喧在，莫向林泉改鬓毛。
<br>
<br>
<br>
<br>&nbsp;&nbsp; 卷669_21 【焚书坑】章碣 
<br>
<br>竹帛烟销帝业虚，关河空锁祖龙居。
<br>坑灰未冷山东乱，刘项元来不读书。
<br>
<br>
<br>
<br>&nbsp;&nbsp; 卷669_22 【东都望幸】章碣 
<br>
<br>懒修珠翠上高台，眉月连娟恨不开。
<br>纵使东巡也无益，君王自领美人来。
<br>
<br>
<br>
<br>&nbsp;&nbsp; 卷669_23 【旅舍早起】章碣 
<br>
<br>迹暗心多感，神疲梦不游。惊舟同厌夜，独树对悲秋。 
<br>晚角和人战，残星入汉流。门前早行子，敲镫唱离忧。
<br>
<br>
<br>
<br>&nbsp;&nbsp; 卷669_24 【癸卯岁毗陵登高会中贻同志】章碣 
<br>
<br>流落常嗟胜会稀，故人相遇菊花时。凤笙龙笛数巡酒， 
<br>红树碧山无限诗。尘土十分归举子，乾坤大半属偷儿。 
<br>长杨羽猎须留本，开济重为阙下期。
<br>
<br>
<br>
<br>&nbsp;&nbsp; 卷669_25 【上元夜建元寺观灯呈智通上人】章碣 
<br>
<br>建元看别上元灯，处处回廊斗火层。珠玉乱抛高殿佛， 
<br>绮罗深拜远山僧。临风走笔思呈惠，到晓行禅合伴能。 
<br>无限喧阗留不得，月华西下露华凝。
<br>
<br>
<br>
<br>&nbsp;&nbsp; 卷669_26 【变体诗（蔡宽夫《诗话》：碣诗平侧各一韵，自号变体）】章碣 
<br>
<br>东南路尽吴江畔，正是穷愁暮雨天。鸥鹭不嫌斜两岸， 
<br>波涛欺得逆风船。偶逢岛寺停帆看，深羡渔翁下钓眠。 
<br>今古若论英达算，鸱夷高兴固无边。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷670_1 【长安书怀】秦韬玉 
<br>
<br>凉风吹雨滴寒更，乡思欺人拨不平。长有归心悬马首， 
<br>可堪无寐枕蛩声。岚收楚岫和空碧，秋染湘江到底清。 
<br>早晚身闲著蓑去，橘香深处钓船横。
<br>
<br>
<br>&nbsp;&nbsp; 卷670_2 【桧树】秦韬玉 
<br>
<br>翠云交干瘦轮囷，啸雨吟风几百春。深盖屈盘青麈尾， 
<br>老皮张展黑龙鳞。唯堆寒色资琴兴，不放秋声染俗尘。 
<br>岁月如波事如梦，竟留苍翠待何人。
<br>
<br>
<br>
<br>&nbsp;&nbsp; 卷670_3 【读五侯传】秦韬玉 
<br>
<br>汉亡金镜道将衰，便有奸臣竞佐时。专国只夸兄弟贵， 
<br>举家谁念子孙危。后宫得宠人争附，前殿陈诚帝不疑。 
<br>朱紫盈门自称贵，可嗟区宇尽疮痍。
<br>
<br>
<br>
<br>&nbsp;&nbsp; 卷670_4 【春雪】秦韬玉 
<br>
<br>云重寒空思寂寥，玉尘如糁满春朝。片才著地轻轻陷， 
<br>力不禁风旋旋销。惹砌任他香粉妒，萦丛自学小梅娇。 
<br>谁家醉卷珠帘看，弦管堂深暖易调。
<br>
<br>
<br>
<br>&nbsp;&nbsp; 卷670_5 【贫女】秦韬玉 
<br>
<br>蓬门未识绮罗香，拟托良媒益自伤。谁爱风流高格调， 
<br>共怜时世俭梳妆。敢将十指夸偏巧，不把双眉斗画长。 
<br>苦恨年年压金线，为他人作嫁衣裳。
<br>
<br>
<br>
<br>&nbsp;&nbsp; 卷670_6 【题竹】秦韬玉 
<br>
<br>削玉森森幽思清，院家高兴尚分明。卷帘阴薄漏山色， 
<br>欹枕韵寒宜雨声。斜对酒缸偏觉好，静笼棋局最多情。 
<br>却惊九陌轮蹄外，独有溪烟数十茎。
<br>
<br>
<br>
<br>&nbsp;&nbsp; 卷670_7 【鹦鹉】秦韬玉 
<br>
<br>每闻别雁竞悲鸣，却叹金笼寄此生。早是翠襟争爱惜， 
<br>可堪丹觜强分明。云漫陇树魂应断，歌接秦楼梦不成。 
<br>幸自祢衡人未识，赚他作赋被时轻。
<br>
<br>
<br>
<br>&nbsp;&nbsp; 卷670_8 【寄李处士】秦韬玉 
<br>
<br>吕望甘罗道已彰，只凭时数为门张。世途必竟皆应定， 
<br>人事都来不在忙。要路强干情本薄，旧山归去意偏长。 
<br>因君指似封侯骨，渐拟回头别醉乡。
<br>
<br>
<br>
<br>&nbsp;&nbsp; 卷670_9 【对花】秦韬玉 
<br>
<br>长与韶光暗有期，可怜蜂蝶却先知。谁家促席临低树， 
<br>何处横钗戴小枝。丽日多情疑曲照，和风得路合偏吹。 
<br>向人虽道浑无语，笑劝王孙到醉时。
<br>
<br>
<br>
<br>&nbsp;&nbsp; 卷670_10 【寄怀】秦韬玉 
<br>
<br>总藏心剑事儒风，大道如今已浑同。会致名津搜俊彦， 
<br>是张愁网绊英雄。苏公有国皆悬印，楚将无官可赏功。 
<br>若使重生太平日，也应回首哭途穷。
<br>
<br>
<br>
<br>&nbsp;&nbsp; 卷670_11 【题刑部李郎中山亭】秦韬玉 
<br>
<br>侬家云水本相知，每到高斋强展眉。瘦竹亸烟遮板阁， 
<br>卷荷擎雨出盆池。笑吟山色同欹枕，闲背庭阴对覆棋。 
<br>不是主人多野兴，肯开青眼重渔师。
<br>
<br>
<br>
<br>&nbsp;&nbsp; 卷670_12 【八月十五日夜同卫谏议看月】秦韬玉 
<br>
<br>常时月好赖新晴，不似年年此夜生。初出海涛疑尚湿， 
<br>渐来云路觉偏清。寒光入水蛟龙起，静色当天鬼魅惊。 
<br>岂独座中堪仰望，孤高应到凤凰城。
<br>
<br>
<br>
<br>&nbsp;&nbsp; 卷670_13 【亭台】秦韬玉 
<br>
<br>雕楹累栋架崔嵬，院宇生烟次第开。为向西窗添月色， 
<br>岂辞南海取花栽。意将画地成幽沼，势拟驱山近小台。 
<br>清境渐深官转重，春时长是别人来。
<br>
<br>
<br>
<br>&nbsp;&nbsp; 卷670_14 【边将】秦韬玉 
<br>
<br>剑光如电马如风，百捷长轻是掌中。无定河边蕃将死， 
<br>受降城外虏尘空。旗缝雁翅和竿袅，箭撚雕翎逐隼雄。 
<br>自指燕山最高石，不知谁为勒殊功。
<br>
<br>
<br>
<br>&nbsp;&nbsp; 卷670_15 【塞下】秦韬玉 
<br>
<br>到处人皆著战袍，麾旗风紧马蹄劳。黑山霜重弓添硬， 
<br>青冢沙平月更高。大野几重开雪岭，长河无限旧云涛。 
<br>凤林关外皆唐土，何日陈兵戍不毛。
<br>
<br>
<br>
<br>&nbsp;&nbsp; 卷670_16 【织锦妇】秦韬玉 
<br>
<br>桃花日日觅新奇，有镜何曾及画眉。只恐轻梭难作匹， 
<br>岂辞纤手遍生胝。合蝉巧间双盘带，联雁斜衔小折枝。 
<br>豪贵大堆酬曲彻，可怜辛苦一丝丝。
<br>
<br>
<br>
<br>&nbsp;&nbsp; 卷670_17 【钓翁】秦韬玉 
<br>
<br>一竿青竹老江隈，荷叶衣裳可自裁。潭定静悬丝影直， 
<br>风高斜飐浪纹开。朝携轻棹穿云去，暮背寒塘戴月回。 
<br>世上无穷嶮巇事，算应难入钓船来。
<br>
<br>
<br>
<br>&nbsp;&nbsp; 卷670_18 【曲江】秦韬玉 
<br>
<br>曲沼深塘跃锦鳞，槐烟径里碧波新。此中境既无佳境， 
<br>他处春应不是春。金榜真仙开乐席，银鞍公子醉花尘。 
<br>明年二月重来看，好共东风作主人。
<br>
<br>
<br>
<br>&nbsp;&nbsp; 卷670_19 【隋堤】秦韬玉 
<br>
<br>种柳开河为胜游，堤前常使路人愁。阴埋野色万条思， 
<br>翠束寒声千里秋。西日至今悲兔苑，东波终不反龙舟。 
<br>远山应见繁华事，不语青青对水流。
<br>
<br>
<br>
<br>&nbsp;&nbsp; 卷670_20 【天街】秦韬玉 
<br>
<br>九衢风景尽争新，独占天门近紫宸。宝马竞随朝暮客， 
<br>香车争碾古今尘。烟光正入南山色，气势遥连北阙春。 
<br>莫见繁华只如此，暗中还换往来人。
<br>
<br>
<br>
<br>&nbsp;&nbsp; 卷670_21 【紫骝马】秦韬玉 
<br>
<br>渥洼奇骨本难求，况是豪家重紫骝。膘大宜悬银压胯， 
<br>力浑欺著玉衔头。生狞弄影风随步，踥蹀冲尘汗满沟。 
<br>若遇丈夫能控驭，任从骑取觅封侯。
<br>
<br>
<br>
<br>&nbsp;&nbsp; 卷670_22 【问古】秦韬玉 
<br>
<br>大底荣枯各自行，兼疑阴骘也难明。无门雪向头中出， 
<br>得路云从脚下生。深作四溟何浩渺，高为五岳太峥嵘。 
<br>都来总向人间看，直到皇天可是平。
<br>
<br>
<br>
<br>&nbsp;&nbsp; 卷670_23 【豪家】秦韬玉 
<br>
<br>石甃通渠引御波，绿槐阴里五侯家。地衣镇角香狮子， 
<br>帘额侵钩绣避邪。按彻清歌天未晓，饮回深院漏犹赊。 
<br>四邻池馆吞将尽，尚自堆金为买花。
<br>
<br>
<br>
<br>&nbsp;&nbsp; 卷670_24 【陈宫】秦韬玉 
<br>
<br>临春高阁拟瀛洲，贪宠张妃作胜游。更把江山为己有， 
<br>岂知台榭是身雠。金城暗逐歌声碎，钱瓮潜随舞势休。 
<br>谁识古宫堪恨处，井桐吟雨不胜秋。
<br>
<br>
<br>
<br>&nbsp;&nbsp; 卷670_25 【送友人罢举授南陵令】秦韬玉 
<br>
<br>共言愁是酌离杯，况值弦歌枉大才。献赋未为龙化去， 
<br>除书犹喜凤衔来。花明驿路燕脂暖，山入江亭罨画开。 
<br>莫把新诗题别处，谢家临水有池台。
<br>
<br>
<br>
<br>&nbsp;&nbsp; 卷670_26 【投知己】秦韬玉 
<br>
<br>炉中九转炼虽成，教主看时亦自惊。群岳并天先减翠， 
<br>大江临海恐无声。赋归已罢吴门钓，身老仍抛楚岸耕。 
<br>唯有太平方寸血，今朝尽向隗台倾。
<br>
<br>
<br>
<br>&nbsp;&nbsp; 卷670_27 【牡丹】秦韬玉 
<br>
<br>拆妖放艳有谁催，疑就仙中旋折来。图把一春皆占断， 
<br>固留三月始教开。压枝金蕊香如扑，逐朵檀心巧胜裁。 
<br>好是酒阑丝竹罢，倚风含笑向楼台。
<br>
<br>
<br>
<br>&nbsp;&nbsp; 卷670_28 【春游】秦韬玉 
<br>
<br>选胜逢君叙解携，思和芳草远烟迷。小梅香里黄莺啭， 
<br>垂柳阴中白马嘶。春引美人歌遍熟，风牵公子酒旗低。 
<br>早知有此关身事，悔不前年住越溪。
<br>
<br>
<br>
<br>&nbsp;&nbsp; 卷670_29 【仙掌】秦韬玉 
<br>
<br>万仞连峰积翠新，灵踪依旧印轮巡。何如捧日安皇道， 
<br>莫把回山示世人。已擘峻流穿太岳，长扶王气拥强秦。 
<br>为余势负天工背，索取风云际会身。
<br>
<br>
<br>
<br>&nbsp;&nbsp; 卷670_30 【燕子】秦韬玉 
<br>
<br>不知大厦许栖无，频已衔泥到座隅。
<br>曾与佳人并头语，几回抛却绣工夫。
<br>
<br>
<br>
<br>&nbsp;&nbsp; 卷670_31 【奉和春日玩雪】秦韬玉 
<br>
<br>北阙同云掩晓霞，东风春雪满山家。
<br>琼章定少千人和，银树先开六出花。
<br>
<br>
<br>
<br>&nbsp;&nbsp; 卷670_32 【独坐吟】秦韬玉 
<br>
<br>客愁不尽本如水，草色含情更无已。
<br>又觉春愁似草生，何人种在情田里。
<br>
<br>
<br>
<br>&nbsp;&nbsp; 卷670_33 【采茶歌（一作紫笋茶歌）】秦韬玉 
<br>
<br>天柱香芽露香发，烂研瑟瑟穿荻篾。太守怜才寄野人， 
<br>山童碾破团团月。倚云便酌泉声煮，兽炭潜然虬珠吐。 
<br>看著晴天早日明，鼎中飒飒筛风雨。老翠看尘下才熟， 
<br>搅时绕箸天云绿，耽书病酒两多情，坐对闽瓯睡先足。 
<br>洗我胸中幽思清，鬼神应愁歌欲成。
<br>
<br>
<br>
<br>&nbsp;&nbsp; 卷670_34 【贵公子行】秦韬玉 
<br>
<br>阶前莎球绿不卷，银龟喷香挽不断。乱花织锦柳撚线， 
<br>妆点池台画屏展。主人公业传国初，六亲联络驰朝车。 
<br>斗鸡走狗家世事，抱来皆佩黄金鱼。却笑儒生把书卷， 
<br>学得颜回忍饥面。
<br>
<br>
<br>
<br>&nbsp;&nbsp; 卷670_35 【吹笙歌】秦韬玉 
<br>
<br>信陵名重怜高才，见我长吹青眼开。便出燕姬再倾醑， 
<br>此时花下逢仙侣。弯弯狂月压秋波，两条黄金f8黄雾。 
<br>逸艳初因醉态见，浓春可是韶光与。纤纤软玉捧暖笙， 
<br>深思香风吹不去。檀唇呼吸宫商改，怨情渐逐清新举。 
<br>岐山取得娇凤雏，管中藏著轻轻语。好笑襄王大迂阔， 
<br>曾卧巫云见神女。银锁金簧不得听，空劳翠辇冲泥雨。
<br>
<br>
<br>
<br>&nbsp;&nbsp; 卷670_36 【咏手】秦韬玉 
<br>
<br>一双十指玉纤纤，不是风流物不拈。鸾镜巧梳匀翠黛， 
<br>画楼闲望擘珠帘。金杯有喜轻轻点，银鸭无香旋旋添。 
<br>因把剪刀嫌道冷，泥人呵了弄人髯。
<br>
<br>
<br>
<br>&nbsp;&nbsp; 卷670_37 【句】秦韬玉 
<br>
<br>女娲罗裙长百尺，搭在湘江作山色。（《潇湘》。 
<br>见《诗话总龟》）
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
