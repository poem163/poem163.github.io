<HTML>
<HEAD>
<TITLE>全唐诗 卷448-450 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷448-450</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷448-450</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6151"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷448-450')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷448-450]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷448_1 【感悟妄缘，题如上人壁】白居易 
<br>
<br>自从为騃童，直至作衰翁。所好随年异，为忙终日同。 
<br>弄沙成佛塔，锵玉谒王宫。彼此皆儿戏，须臾即色空。 
<br>有营非了义，无著是真宗。兼恐勤修道，犹应在妄中。
<br>
<br>
<br>&nbsp;&nbsp; 卷448_2 【思子台有感二首】白居易 
<br>
<br>曾家机上闻投杼，尹氏园中见掇蜂。
<br>但以恩情生隙罅，何人不解作江充。
<br>
<br>闇生魑魅蠹生虫，何异谗生疑阻中。
<br>但使武皇心似烛，江充不敢作江充。
<br>
<br>
<br>
<br>&nbsp;&nbsp; 卷448_3 【赋得边城角】白居易 
<br>
<br>边角两三枝，霜天陇上儿。望乡相并立，向月一时吹。 
<br>战马头皆举，征人手尽垂。呜呜三奏罢，城上展旌旗。
<br>
<br>
<br>
<br>&nbsp;&nbsp; 卷448_4 【忆洛中所居】白居易 
<br>
<br>忽忆东都宅，春来事宛然。雪销行径里，水上卧房前。 
<br>厌绿栽黄竹，嫌红种白莲。醉教莺送酒，闲遣鹤看船。 
<br>幸是林园主，惭为食禄牵。宦情薄似纸，乡思争于弦。 
<br>岂合姑苏守，归休更待年。
<br>
<br>
<br>
<br>&nbsp;&nbsp; 卷448_5 【想归田园】白居易 
<br>
<br>恋他朝市求何事，想取丘园乐此身。千首恶诗吟过日， 
<br>一壶好酒醉消春。归乡年亦非全老，罢郡家仍未苦贫。 
<br>快活不知如我者，人间能有几多人。
<br>
<br>
<br>
<br>&nbsp;&nbsp; 卷448_6 【琴茶】白居易 
<br>
<br>兀兀寄形群动内，陶陶任性一生间。自抛官后春多醉， 
<br>不读书来老更闲。琴里知闻唯渌水，茶中故旧是蒙山。 
<br>穷通行止长相伴，谁道吾今无往还。
<br>
<br>
<br>
<br>&nbsp;&nbsp; 卷448_7 【赠楚州郭使君】白居易 
<br>
<br>淮水东南第一州，山围雉堞月当楼。黄金印绶悬腰底， 
<br>白雪歌诗落笔头。笑看儿童骑竹马，醉携宾客上仙舟。 
<br>当家美事堆身上，何啻林宗与细侯。
<br>
<br>
<br>
<br>&nbsp;&nbsp; 卷448_8 【和郭使君题枸杞（一作枸杞寄郭使君）】白居易 
<br>
<br>山阳太守政严明，吏静人安无犬惊。
<br>不知灵药根成狗，怪得时闻吠夜声。
<br>
<br>
<br>
<br>&nbsp;&nbsp; 卷448_9 【初到洛下闲游】白居易 
<br>
<br>汉庭重少身宜退，洛下闲居迹可逃。趁伴入朝应老丑， 
<br>寻春放醉尚粗豪。诗携彩纸新装卷，酒典绯花旧赐袍。 
<br>曾在东方千骑上，至今躞蹀马头高。
<br>
<br>
<br>
<br>&nbsp;&nbsp; 卷448_10 【醉赠刘二十八使君】白居易 
<br>
<br>为我引杯添酒饮，与君把箸击盘歌。诗称国手徒为尔， 
<br>命压人头不奈何。举眼风光长寂寞，满朝官职独蹉跎。 
<br>亦知合被才名折，二十三年折太多。
<br>
<br>
<br>
<br>&nbsp;&nbsp; 卷448_11 【太湖石】白居易 
<br>
<br>烟翠三秋色，波涛万古痕。削成青玉片，截断碧云根。 
<br>风气通岩穴，苔文护洞门。三峰具体小，应是华山孙。
<br>
<br>
<br>
<br>&nbsp;&nbsp; 卷448_12 【过敷水】白居易 
<br>
<br>垂鞭欲渡罗敷水，处分鸣驺且缓驱。秦氏双蛾久冥漠， 
<br>苏台五马尚踟蹰。村童店女仰头笑，今日使君真是愚。
<br>
<br>
<br>
<br>&nbsp;&nbsp; 卷448_13 【南院】白居易 
<br>
<br>林院无情绪，经春不一开。杨花飞作穗，榆荚落成堆。 
<br>壮气从中减，流年逐后催。只应如过客，病去老迎来。
<br>
<br>
<br>
<br>&nbsp;&nbsp; 卷448_14 【闲咏】白居易 
<br>
<br>步月怜清景，眠松爱绿阴。早年诗思苦，晚岁道情深。 
<br>夜学禅多坐，秋牵兴暂吟。悠然两事外，无处更留心。
<br>
<br>
<br>
<br>&nbsp;&nbsp; 卷448_15 【初授秘监，拜赐金紫，闲吟小酌，偶写所怀】白居易 
<br>
<br>紫袍新秘监，白首旧书生。鬓雪人间寿，腰金世上荣。 
<br>子孙无可念，产业不能营。酒引眼前兴，诗留身后名。 
<br>闲倾三数酌，醉咏十馀声。便是羲皇代，先从心太平。
<br>
<br>
<br>
<br>&nbsp;&nbsp; 卷448_16 【新昌闲居，招杨郎中兄弟】白居易 
<br>
<br>纱巾角枕病眠翁，忙少闲多谁与同。但有双松当砌下， 
<br>更无一事到心中。金章紫绶堪如梦，皂盖朱轮别似空。 
<br>暑月贫家何所有，客来唯赠北窗风。
<br>
<br>
<br>
<br>&nbsp;&nbsp; 卷448_17 【秘省后厅】白居易 
<br>
<br>槐花雨润新秋地，桐叶风翻欲夜天。
<br>尽日后厅无一事，白头老监枕书眠。
<br>
<br>
<br>
<br>&nbsp;&nbsp; 卷448_18 【松斋偶兴】白居易 
<br>
<br>置心思虑外，灭迹是非间。约俸为生计，随官换往还。 
<br>耳烦闻晓角，眼醒见秋山。赖此松檐下，朝回半日闲。
<br>
<br>
<br>
<br>&nbsp;&nbsp; 卷448_19 【和杨郎中贺杨仆射致仕后杨侍郎门生合宴席上作】白居易 
<br>
<br>业重关西继大名，恩深阙下遂高情。祥鳣降伴趋庭鲤， 
<br>贺燕飞和出谷莺。范蠡舟中无子弟，疏家席上欠门生。 
<br>可怜玉树连桃李，从古无如此会荣。
<br>
<br>
<br>
<br>&nbsp;&nbsp; 卷448_20 【松下琴赠客】白居易 
<br>
<br>松寂风初定，琴清夜欲阑。偶因群动息，试拨一声看。 
<br>寡鹤当徽怨，秋泉应指寒。惭君此倾听，本不为君弹。
<br>
<br>
<br>
<br>&nbsp;&nbsp; 卷448_21 【秋斋】白居易 
<br>
<br>晨起秋斋冷，萧条称病容。清风两窗竹，白露一庭松。 
<br>阮籍谋身拙，嵇康向事慵。生涯别有处，浩气在心胸。
<br>
<br>
<br>
<br>&nbsp;&nbsp; 卷448_22 【涂山寺独游】白居易 
<br>
<br>野径行无伴，僧房宿有期。涂山来去熟，唯是马蹄知。
<br>
<br>
<br>
<br>&nbsp;&nbsp; 卷448_23 【登观音台望城】白居易 
<br>
<br>百千家似围棋局，十二街如种菜畦。
<br>遥认微微入朝火，一条星宿五门西。
<br>
<br>
<br>
<br>&nbsp;&nbsp; 卷448_24 【登灵应台北望】白居易 
<br>
<br>临高始见人寰小，对远方知色界空。
<br>回首却归朝市去，一稊米落太仓中。
<br>
<br>
<br>
<br>&nbsp;&nbsp; 卷448_25 【酬裴相公题兴化小池见招长句】白居易 
<br>
<br>为爱小塘招散客，不嫌老监与新诗。山公倒载无妨学， 
<br>范蠡扁舟未要追。蓬断偶飘桃李径，鸥惊误拂凤凰池。 
<br>敢辞课拙酬高韵，一勺争禁万顷陂。
<br>
<br>
<br>
<br>&nbsp;&nbsp; 卷448_26 【闲行】白居易 
<br>
<br>五十年来思虑熟，忙人应未胜闲人。林园傲逸真成贵， 
<br>衣食单疏不是贫。专掌图书无过地，遍寻山水自由身。 
<br>傥年七十犹强健，尚得闲行十五春。
<br>
<br>
<br>
<br>&nbsp;&nbsp; 卷448_27 【闲出】白居易 
<br>
<br>兀兀出门何处去，新昌街晚树阴斜。
<br>马蹄知意缘行熟，不向杨家即庾家。
<br>
<br>
<br>
<br>&nbsp;&nbsp; 卷448_28 【与僧智如夜话】白居易 
<br>
<br>懒钝尤知命，幽栖渐得朋。门闲无谒客，室静有禅僧。 
<br>炉向初冬火，笼停半夜灯。忧劳缘智巧，自喜百无能。
<br>
<br>
<br>
<br>&nbsp;&nbsp; 卷448_29 【忆庐山旧隐及洛下新居】白居易 
<br>
<br>形骸黾勉班行内，骨肉句留俸禄中。无奈攀缘随手长， 
<br>亦知恩爱到头空。草堂久闭庐山下，竹院新抛洛水东。 
<br>自是未能归去得，世间谁要白须翁。
<br>
<br>
<br>
<br>&nbsp;&nbsp; 卷448_30 【晚寒（晚一作暝）】白居易 
<br>
<br>急景流如箭，凄风利似刀。暝催鸡翅敛，寒束树枝高。 
<br>缩水浓和酒，加绵厚絮袍。可怜冬计毕，暖卧醉陶陶。
<br>
<br>
<br>
<br>&nbsp;&nbsp; 卷448_31 【偶眠（偶一作醉）】白居易 
<br>
<br>放杯书案上，枕臂火炉前。老爱寻思事，慵多取次眠。 
<br>妻教卸乌帽，婢与展青毡。便是屏风样，何劳画古贤。
<br>
<br>
<br>
<br>&nbsp;&nbsp; 卷448_32 【华城西北雉堞最高崔相公首创楼台钱左丞继种…怅然成咏】白居易 
<br>
<br>高居称君子，潇洒四无邻。丞相栋梁久，使君桃李新。 
<br>凝情看丽句，驻步想清尘。况是寒天客，楼空无主人。
<br>
<br>
<br>
<br>&nbsp;&nbsp; 卷448_33 【奉使途中，戏赠张常侍】白居易 
<br>
<br>早风吹土满长衢，驿骑星轺尽疾驱。
<br>共笑篮舁亦称使，日驰一驿向东都。
<br>
<br>
<br>
<br>&nbsp;&nbsp; 卷448_34 【有小白马乘驭多时奉使东行至稠桑驿溘然而毙…题二十韵】白居易 
<br>
<br>能骤复能驰，翩翩白马儿。毛寒一团雪，鬃薄万条丝。 
<br>皂盖春行日，骊驹晓从时。双旌前独步，五马内偏骑。 
<br>芳草承蹄叶，垂杨拂顶枝。跨将迎好客，惜不换妖姬。 
<br>慢鞚游萧寺，闲驱醉习池。睡来乘作梦，兴发倚成诗。 
<br>鞭为驯难下，鞍缘稳不离。北归还共到，东使亦相随。 
<br>赭白何曾变，玄黄岂得知。嘶风觉声急，踏雪怪行迟。 
<br>昨夜犹刍秣，今朝尚絷维。卧槽应不起，顾主遂长辞。 
<br>尘灭駸駸迹，霜留皎皎姿。度关形未改，过隙影难追。 
<br>念倍燕求骏，情深项别骓。银收钩臆带，金卸络头羁。 
<br>何处埋奇骨，谁家觅弊帷。稠桑驿门外，吟罢涕双垂。
<br>
<br>
<br>
<br>&nbsp;&nbsp; 卷448_35 【题喷玉泉（泉在寿安山下高百馀尺直泻潭中）】白居易 
<br>
<br>泉喷声如玉，潭澄色似空。练垂青嶂上，珠泻绿盆中。 
<br>溜滴三秋雨，寒生六月风。何时此岩下，来作濯缨翁。
<br>
<br>
<br>
<br>&nbsp;&nbsp; 卷448_36 【酬皇甫宾客】白居易 
<br>
<br>闲官兼慢使，著处易停轮。况欲逢新岁，仍初见故人。 
<br>冒寒寻到洛，待暖始归秦。亦拟同携手，城东略看春。
<br>
<br>
<br>
<br>&nbsp;&nbsp; 卷448_37 【种白莲】白居易 
<br>
<br>吴中白藕洛中栽，莫恋江南花懒开。
<br>万里携归尔知否，红蕉朱槿不将来。
<br>
<br>
<br>
<br>&nbsp;&nbsp; 卷448_38 【答苏庶子】白居易 
<br>
<br>偶作关东使，重陪洛下游。病来从断酒，老去可禁愁。 
<br>款曲偏青眼，蹉跎各白头。蓬山闲气味，依约似龙楼。
<br>
<br>
<br>
<br>&nbsp;&nbsp; 卷448_39 【答尉迟少监水阁重宴】白居易 
<br>
<br>人情依旧岁华新，今日重招往日宾。鸡黍重回千里驾， 
<br>林园闇换四年春。水轩平写琉璃镜，草岸斜铺翡翠茵。 
<br>闻道经营费心力，忍教成后属他人。
<br>
<br>
<br>
<br>&nbsp;&nbsp; 卷448_40 【和刘郎中伤鄂姬】白居易 
<br>
<br>不独君嗟我亦嗟，西风北雪杀南花。
<br>不知月夜魂归处，鹦鹉洲头第几家。
<br>
<br>
<br>
<br>&nbsp;&nbsp; 卷448_41 【赠东邻王十三】白居易 
<br>
<br>携手池边月，开襟竹下风。驱愁知酒力，破睡见茶功。 
<br>居处东西接，年颜老少同。能来为伴否，伊上作渔翁。
<br>
<br>
<br>
<br>&nbsp;&nbsp; 卷448_42 【早春同刘郎中寄宣武令狐相公】白居易 
<br>
<br>梁园不到一年强，遥想清吟对绿觞。更有何人能饮酌， 
<br>新添几卷好篇章。马头拂柳时回辔，豹尾穿花暂亚枪。 
<br>谁引相公开口笑，不逢白监与刘郎。
<br>
<br>
<br>
<br>&nbsp;&nbsp; 卷448_43 【寄太原李相公】白居易 
<br>
<br>闻道北都今一变，政和军乐万人安。绮罗二八围宾榻， 
<br>组练三千夹将坛。蝉鬓应夸丞相少，貂裘不觉太原寒。 
<br>世间大有虚荣贵，百岁无君一日欢。
<br>
<br>
<br>
<br>&nbsp;&nbsp; 卷448_44 【雪中寄令狐相公，兼呈梦得】白居易 
<br>
<br>兔园春雪梁王会，想对金罍咏玉尘。
<br>今日相如身在此，不知客右坐何人。
<br>
<br>
<br>
<br>&nbsp;&nbsp; 卷448_45 【出使在途所骑马死改乘肩舆将归长安偶咏…寄太原李相公】白居易 
<br>
<br>驿路崎岖泥雪寒，欲登篮舆一长叹。风光不见桃花骑， 
<br>尘土空留杏叶鞍。丧乘独归殊不易，脱骖相赠岂为难。 
<br>并州好马应无数，不怕旌旄试觅看。
<br>
<br>
<br>
<br>&nbsp;&nbsp; 卷448_46 【有双鹤留在洛中忽见刘郎中依然鸣顾刘因为鹤叹…答之】白居易 
<br>
<br>辞乡远隔华亭水，逐我来栖缑岭云。
<br>惭愧稻粱长不饱，未曾回眼向鸡群。
<br>
<br>荒草院中池水畔，衔恩不去又经春。
<br>见君惊喜双回顾，应为吟声似主人。
<br>
<br>
<br>
<br>&nbsp;&nbsp; 卷448_47 【宿窦使君庄水亭】白居易 
<br>
<br>使君何在在江东，池柳初黄杏欲红。
<br>有兴即来闲便宿，不知谁是主人翁。
<br>
<br>
<br>
<br>&nbsp;&nbsp; 卷448_48 【龙门下作】白居易 
<br>
<br>龙门涧下濯尘缨，拟作闲人过此生。
<br>筋力不将诸处用，登山临水咏诗行。
<br>
<br>
<br>
<br>&nbsp;&nbsp; 卷448_49 【姚侍御见过，戏赠】白居易 
<br>
<br>晚起春寒慵裹头，客来池上偶同游。
<br>东台御史多提举，莫按金章系布裘。
<br>
<br>
<br>
<br>&nbsp;&nbsp; 卷448_50 【履道春居】白居易 
<br>
<br>微雨洒园林，新晴好一寻。低风洗池面，斜日拆花心。 
<br>暝助岚阴重，春添水色深。不如陶省事，犹抱有弦琴。
<br>
<br>
<br>
<br>&nbsp;&nbsp; 卷448_51 【题洛中第宅】白居易 
<br>
<br>水木谁家宅，门高占地宽。悬鱼挂青甃，行马护朱栏。 
<br>春榭笼烟暖，秋庭锁月寒。松胶黏琥珀，筠粉扑琅玕。 
<br>试问池台主，多为将相官。终身不曾到，唯展宅图看。
<br>
<br>
<br>
<br>&nbsp;&nbsp; 卷448_52 【寄殷协律（多叙江南旧游）】白居易 
<br>
<br>五岁优游同过日，一朝消散似浮云。琴诗酒伴皆抛我， 
<br>雪月花时最忆君。几度听鸡歌白日，亦曾骑马咏红裙。 
<br>吴娘暮雨萧萧曲，自别江南更不闻。
<br>
<br>
<br>
<br>&nbsp;&nbsp; 卷448_53 【洛下诸客就宅相送，偶题西亭】白居易 
<br>
<br>几榻临池坐，轩车冒雪过。交亲致杯酒，僮仆解笙歌。 
<br>流岁行将晚，浮荣得几多。林泉应问我，不住意如何。
<br>
<br>
<br>
<br>&nbsp;&nbsp; 卷448_54 【答林泉】白居易 
<br>
<br>好住旧林泉，回头一怅然。渐知吾潦倒，深愧尔留连。 
<br>欲作栖云计，须营种黍钱。更容求一郡，不得亦归田。
<br>
<br>
<br>
<br>&nbsp;&nbsp; 卷448_55 【将发洛中枉令狐相公手札兼辱二篇宠行以长句答之】白居易 
<br>
<br>尺素忽惊来梓泽，双金不惜送蓬山。八行落泊飞云雨， 
<br>五字枪鏦动珮环。玉韵乍听堪醒酒，银钩细读当披颜。 
<br>收藏便作终身宝，何啻三年怀袖间。
<br>
<br>
<br>
<br>&nbsp;&nbsp; 卷448_56 【临都驿答梦得六言二首】白居易 
<br>
<br>扬子津头月下，临都驿里灯前。 
<br>昨日老于前日，去年春似今年。
<br>
<br>谢守归为秘监，冯公老作郎官。 
<br>前事不须问著，新诗且更吟看。
<br>
<br>
<br>
<br>&nbsp;&nbsp; 卷448_57 【喜钱左丞再除华州，以诗伸贺】白居易 
<br>
<br>左辖辍中台，门东委上才。彤襜经宿到，绛帐及春开。 
<br>民望恳难夺，天心慈易回。那知不隔岁，重借寇恂来。
<br>
<br>
<br>
<br>&nbsp;&nbsp; 卷448_58 【和钱华州题少华清光绝句】白居易 
<br>
<br>高情雅韵三峰守，主领清光管白云。
<br>自笑亦曾为刺史，苏州肥腻不如君。
<br>
<br>
<br>
<br>&nbsp;&nbsp; 卷448_59 【送陕府王大夫】白居易 
<br>
<br>金马门前回剑珮，铁牛城下拥旌旗。
<br>他时万一为交代，留取甘棠三两枝。
<br>
<br>
<br>
<br>&nbsp;&nbsp; 卷448_60 【代迎春花招刘郎中】白居易 
<br>
<br>幸与松筠相近栽，不随桃李一时开。
<br>杏园岂敢妨君去，未有花时且看来。
<br>
<br>
<br>
<br>&nbsp;&nbsp; 卷448_61 【玩迎春花赠杨郎中】白居易 
<br>
<br>金英翠萼带春寒，黄色花中有几般。
<br>恁君与向游人道，莫作蔓菁花眼看。
<br>
<br>
<br>
<br>&nbsp;&nbsp; 卷448_62 【闲出】白居易 
<br>
<br>身外无羁束，心中少是非。被花留便住，逢酒醉方归。 
<br>人事行时少，官曹入日稀。春寒游正好，稳马薄绵衣。
<br>
<br>
<br>
<br>&nbsp;&nbsp; 卷448_63 【座上赠卢判官】白居易 
<br>
<br>把酒承花花落频，花香酒味相和春。
<br>莫言不是江南会，虚白亭中旧主人。
<br>
<br>
<br>
<br>&nbsp;&nbsp; 卷448_64 【曲江有感】白居易 
<br>
<br>曲江西岸又春风，万树花前一老翁。
<br>遇酒逢花还且醉，若论惆怅事何穷。
<br>
<br>
<br>
<br>&nbsp;&nbsp; 卷448_65 【杏园花下赠刘郎中】白居易 
<br>
<br>怪君把酒偏惆怅，曾是贞元花下人。
<br>自别花来多少事，东风二十四回春。
<br>
<br>
<br>
<br>&nbsp;&nbsp; 卷448_66 【花前有感，兼呈崔相公、刘郎中】白居易 
<br>
<br>落花如雪鬓如霜，醉把花看益自伤。少日为名多检束， 
<br>长年无兴可颠狂。四时轮转春常少，百刻支分夜苦长。 
<br>何事同生壬子岁，老于崔相及刘郎。
<br>
<br>
<br>
<br>&nbsp;&nbsp; 卷448_67 【微之就拜尚书居易续除刑部因书贺意兼咏离怀】白居易 
<br>
<br>我为宪部入南宫，君作尚书镇浙东。老去一时成白首， 
<br>别来七度换春风。簪缨假合虚名在，筋力销磨实事空。 
<br>远地官高亲故少，些些谈笑与谁同。
<br>
<br>
<br>
<br>&nbsp;&nbsp; 卷448_68 【喜与韦左丞同入南省，因叙旧以赠之】白居易 
<br>
<br>早年同遇陶钧主，利钝精粗共在熔。金剑淬来长透匣， 
<br>铅刀磨尽不成锋。差肩北省惭非据，接武南宫幸再容。 
<br>跛鳖虽迟骐骥疾，何妨中路亦相逢。
<br>
<br>
<br>
<br>&nbsp;&nbsp; 卷448_69 【伊州】白居易 
<br>
<br>老去将何散老愁，新教小玉唱伊州。
<br>亦应不得多年听，未教成时已白头。
<br>
<br>
<br>
<br>&nbsp;&nbsp; 卷448_70 【早朝】白居易 
<br>
<br>鼓动出新昌，鸡鸣赴建章。翩翩稳鞍马，楚楚健衣裳。 
<br>宫漏传残夜，城阴送早凉。月堤槐露气，风烛桦烟香。 
<br>双阙龙相对，千官雁一行。汉庭方尚少，惭叹鬓如霜。
<br>
<br>
<br>
<br>&nbsp;&nbsp; 卷448_71 【答裴相公乞鹤（一作酬裴相公乞予双鹤）】白居易 
<br>
<br>警露声音好，冲天相貌殊。终宜向辽廓，不称在泥涂。 
<br>白首劳为伴，朱门幸见呼。不知疏野性，解爱凤池无。
<br>
<br>
<br>
<br>&nbsp;&nbsp; 卷448_72 【晚从省归】白居易 
<br>
<br>朝回北阙值清晨，晚出南宫送暮春。入去丞郎非散秩， 
<br>归来诗酒是闲人。犹思泉石多成梦，尚叹簪裾未离身。 
<br>终是不如山下去，心头眼底两无尘。
<br>
<br>
<br>
<br>&nbsp;&nbsp; 卷448_73 【北窗闲坐】白居易 
<br>
<br>虚窗两丛竹，静室一炉香。门外红尘合，城中白日忙。 
<br>无烦寻道士，不要学仙方。自有延年术，心闲岁月长。
<br>
<br>
<br>
<br>&nbsp;&nbsp; 卷448_74 【酬严给事（闻玉蕊花下有游仙绝句）】白居易 
<br>
<br>嬴女偷乘凤去时，洞中潜歇弄琼枝。
<br>不缘啼鸟春饶舌，青琐仙郎可得知。
<br>
<br>
<br>
<br>&nbsp;&nbsp; 卷448_75 【京路】白居易 
<br>
<br>西来为看秦山雪，东去缘寻洛苑春。
<br>来去腾腾两京路，闲行除我更无人。
<br>
<br>
<br>
<br>&nbsp;&nbsp; 卷448_76 【华州西】白居易 
<br>
<br>每逢人静慵多歇，不计程行困即眠。
<br>上得篮舆未能去，春风敷水店门前。
<br>
<br>
<br>
<br>&nbsp;&nbsp; 卷448_77 【从陕至东京】白居易 
<br>
<br>从陕至东京，山低路渐平。风光四百里，车马十三程。 
<br>花共垂鞭看，杯多并辔倾。笙歌与谈笑，随分自将行。
<br>
<br>
<br>
<br>&nbsp;&nbsp; 卷448_78 【送春】白居易 
<br>
<br>银花凿落从君劝，金屑琵琶为我弹。
<br>不独送春兼送老，更尝一着更听看。
<br>
<br>
<br>
<br>&nbsp;&nbsp; 卷448_79 【宿杜曲花下】白居易 
<br>
<br>觅得花千树，携来酒一壶。懒归兼拟宿，未醉岂劳扶。 
<br>但惜春将晚，宁愁日渐晡。篮舆为卧舍，漆盝是行厨。 
<br>斑竹盛茶柜，红泥罨饭炉。眼前无所阙，身外更何须。 
<br>小面琵琶婢，苍头觱篥奴。从君饱富贵，曾作此游无。
<br>
<br>
<br>
<br>&nbsp;&nbsp; 卷448_80 【逢旧】白居易 
<br>
<br>久别偶相逢，俱疑是梦中。即今欢乐事，放醆又成空。
<br>
<br>
<br>
<br>&nbsp;&nbsp; 卷448_81 【绣妇叹】白居易 
<br>
<br>连枝花样绣罗襦，本拟新年饷小姑。自觉逢春饶怅望， 
<br>谁能每日趁功夫。针头不解愁眉结，线缕难穿泪脸珠。 
<br>虽凭绣床都不绣，同床绣伴得知无。
<br>
<br>
<br>
<br>&nbsp;&nbsp; 卷448_82 【春词】白居易 
<br>
<br>低花树映小妆楼，春入眉心两点愁。
<br>斜倚栏干背鹦鹉，思量何事不回头。
<br>
<br>
<br>
<br>&nbsp;&nbsp; 卷448_83 【恨词】白居易 
<br>
<br>翠黛眉低敛，红珠泪暗销。从来恨人意，不省似今朝。
<br>
<br>
<br>
<br>&nbsp;&nbsp; 卷448_84 【山石榴花十二韵】白居易 
<br>
<br>晔晔复煌煌，花中无比方。艳夭宜小院，条短称低廊。 
<br>本是山头物，今为砌下芳。千丛相向背，万朵互低昂。 
<br>照灼连朱槛，玲珑映粉墙。风来添意态，日出助晶光。 
<br>渐绽胭脂萼，犹含琴轸房。离披乱剪彩，斑驳未匀妆。 
<br>绛焰灯千炷，红裙妓一行。此时逢国色，何处觅天香。 
<br>恐合栽金阙，思将献玉皇。好差青鸟使，封作百花王。
<br>
<br>
<br>
<br>&nbsp;&nbsp; 卷448_85 【送敏中归豳宁幕】白居易 
<br>
<br>六十衰翁儿女悲，傍人应笑尔应知。弟兄垂老相逢日， 
<br>杯酒临欢欲散时。前路加餐须努力，今宵尽醉莫推辞。 
<br>司徒知我难为别，直过秋归未讶迟。
<br>
<br>
<br>
<br>&nbsp;&nbsp; 卷448_86 【宴散】白居易 
<br>
<br>小宴追凉散，平桥步月回。笙歌归院落，灯火下楼台。 
<br>残暑蝉催尽，新秋雁带来。将何迎睡兴，临卧举残杯。
<br>
<br>
<br>
<br>&nbsp;&nbsp; 卷448_87 【人定】白居易 
<br>
<br>人定月胧明，香消枕簟清。翠屏遮烛影，红袖下帘声。 
<br>坐久吟方罢，眠初梦未成。谁家教鹦鹉，故故语相惊。
<br>
<br>
<br>
<br>&nbsp;&nbsp; 卷448_88 【池上】白居易 
<br>
<br>褭褭凉风动，凄凄寒露零。兰衰花始白，荷破叶犹青。 
<br>独立栖沙鹤，双飞照水萤。若为寥落境，仍值酒初醒。
<br>
<br>
<br>
<br>&nbsp;&nbsp; 卷448_89 【池窗】白居易 
<br>
<br>池晚莲芳谢，窗秋竹意深。更无人作伴，唯对一张琴。
<br>
<br>
<br>
<br>&nbsp;&nbsp; 卷448_90 【花酒】白居易 
<br>
<br>香醅浅酌浮如蚁，雪鬓新梳薄似蝉。
<br>为报洛城花酒道，莫辞送老二三年。
<br>
<br>
<br>
<br>&nbsp;&nbsp; 卷448_91 【题崔常侍济源庄】白居易 
<br>
<br>谷口谁家住，云扃锁竹泉。主人何处去，萝薜换貂蝉。 
<br>籍在金闺内，班排玉扆前。诚知忆山水，归得是何年。
<br>
<br>
<br>
<br>&nbsp;&nbsp; 卷448_92 【认春戏呈冯少尹、李郎中、陈主簿】白居易 
<br>
<br>认得春风先到处，西园南面水东头。柳初变后条犹重， 
<br>花未开时枝已稠。闇助醉欢寻绿酒，潜添睡兴著红楼。 
<br>知君未别阳和意，直待春深始拟游。
<br>
<br>
<br>
<br>&nbsp;&nbsp; 卷448_93 【魏堤有怀】白居易 
<br>
<br>魏王堤下水，声似使君滩。惆怅回头听，踌蹰立马看。 
<br>荡风波眼急，翻雪浪心寒。忆得瞿唐事，重吟行路难。
<br>
<br>
<br>
<br>&nbsp;&nbsp; 卷448_94 【柘枝词】白居易 
<br>
<br>柳闇长廊合，花深小院开。苍头铺锦褥，皓腕捧银杯。 
<br>绣帽珠稠缀，香衫袖窄裁。将军拄球杖，看按柘枝来。
<br>
<br>
<br>
<br>&nbsp;&nbsp; 卷448_95 【代梦得吟】白居易 
<br>
<br>后来变化三分贵，同辈凋零太半无。世上争先从尽汝， 
<br>人间斗在不如吾。竿头已到应难久，局势虽迟未必输。 
<br>不见山苗与林叶，迎春先绿亦先枯。
<br>
<br>
<br>
<br>&nbsp;&nbsp; 卷448_96 【寄答周协律（来诗多叙苏州旧游）】白居易 
<br>
<br>故人叙旧寄新篇，惆怅江南到眼前。闇想楼台万馀里， 
<br>不闻歌吹一周年。桥头谁更看新月，池畔犹应泊旧船。 
<br>最忆后庭杯酒散，红屏风掩绿窗眠。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷449_1 【太和戊申岁大有年诏赐百寮出城观稼谨书盛事以俟采诗】白居易 
<br>
<br>清晨承诏命，丰岁阅田闾。膏雨抽苗足，凉风吐穗初。 
<br>早禾黄错落，晚稻绿扶疏。好入诗家咏，宜令史馆书。 
<br>散为万姓食，堆作九年储。莫道如云稼，今秋云不如。
<br>
<br>
<br>&nbsp;&nbsp; 卷449_2 【赠悼怀太子挽歌辞二首（奉诏撰进）】白居易 
<br>
<br>竹马书薨岁，铜龙表葬时。永言窀穸事，全用少阳仪。 
<br>寿夭由天命，哀荣出圣慈。恭闻褒赠诏，轸念在与夷。
<br>
<br>剪叶藩封早，承华册命尊。笙歌辞洛苑，风雪蔽梁园。 
<br>卤簿凌霜宿，铭旌向月翻。宫寮不逮事，哭送出都门。
<br>
<br>
<br>
<br>&nbsp;&nbsp; 卷449_3 【雨中招张司业宿】白居易 
<br>
<br>过夏衣香润，迎秋簟色鲜。斜支花石枕，卧咏蕊珠篇。 
<br>泥泞非游日，阴沉好睡天。能来同宿否，听雨对床眠。
<br>
<br>
<br>
<br>&nbsp;&nbsp; 卷449_4 【和集贤刘学士早朝作】白居易 
<br>
<br>吟君昨日早朝诗，金御炉前唤仗时。烟吐白龙头宛转， 
<br>扇开青雉尾参差。暂留春殿多称屈，合入纶闱即可知。 
<br>从此摩霄去非晚，鬓边未有一茎丝。
<br>
<br>
<br>
<br>&nbsp;&nbsp; 卷449_5 【送陕州王司马建赴任（建，善诗者）】白居易 
<br>
<br>陕州司马去何如，养静资贫两有馀。公事闲忙同少尹， 
<br>料钱多少敌尚书。只携美酒为行伴，唯作新诗趁下车。 
<br>自有铁牛无咏者，料君投刃必应虚。
<br>
<br>
<br>
<br>&nbsp;&nbsp; 卷449_6 【对琴待月】白居易 
<br>
<br>竹院新晴夜，松窗未卧时。共琴为老伴，与月有秋期。 
<br>玉轸临风久，金波出雾迟。幽音待清景，唯是我心知。
<br>
<br>
<br>
<br>&nbsp;&nbsp; 卷449_7 【杨家南亭】白居易 
<br>
<br>小亭门向月斜开，满地凉风满地苔。
<br>此院好弹秋思处，终须一夜抱琴来。
<br>
<br>
<br>
<br>&nbsp;&nbsp; 卷449_8 【早寒】白居易 
<br>
<br>黄叶聚墙角，青苔围柱根。被经霜后薄，镜遇雨来昏。 
<br>半卷寒檐幕，斜开暖阁门。迎冬兼送老，只仰酒盈尊。
<br>
<br>
<br>
<br>&nbsp;&nbsp; 卷449_9 【斋月静居】白居易 
<br>
<br>病来心静一无思，老去身闲百不为。忽忽眼尘犹爱睡， 
<br>些些口业尚夸诗。荤腥每断斋居月，香火常亲宴坐时。 
<br>万虑消停百神泰，唯应寂寞杀三尸。
<br>
<br>
<br>
<br>&nbsp;&nbsp; 卷449_10 【宿裴相公兴化池亭（兼蒙借船舫游泛）】白居易 
<br>
<br>林亭一出宿风尘，忘却平津是要津。松阁晴看山色近， 
<br>石渠秋放水声新。孙弘阁闹无闲客，傅说舟忙不借人。 
<br>何似抡才济川外，别开池馆待交亲。
<br>
<br>
<br>
<br>&nbsp;&nbsp; 卷449_11 【和刘郎中望终南山秋雪】白居易 
<br>
<br>遍览古今集，都无秋雪诗。阳春先唱后，阴岭未消时。 
<br>草讶霜凝重，松疑鹤散迟。清光莫独占，亦对白云司。
<br>
<br>
<br>
<br>&nbsp;&nbsp; 卷449_12 【广府胡尚书频寄诗，因答绝句】白居易 
<br>
<br>尚书清白临南海，虽饮贪泉心不回。
<br>唯向诗中得珠玉，时时寄到帝乡来。
<br>
<br>
<br>
<br>&nbsp;&nbsp; 卷449_13 【送鹤与裴相临别赠诗】白居易 
<br>
<br>司空爱尔尔须知，不信听吟送鹤诗。羽翮势高宁惜别， 
<br>稻粱恩厚莫愁饥。夜栖少共鸡争树，晓浴先饶凤占池。 
<br>稳上青云勿回顾，的应胜在白家时。
<br>
<br>
<br>
<br>&nbsp;&nbsp; 卷449_14 【令狐相公拜尚书后有喜从镇归朝之作刘郎中先和因以继之】白居易 
<br>
<br>车骑新从梁苑回，履声珮响入中台。凤池望在终重去， 
<br>龙节功成且纳来。金勒最宜乘雪出，玉觞何必待花开。 
<br>尚书首唱郎中和，不计官资只计才。
<br>
<br>
<br>
<br>&nbsp;&nbsp; 卷449_15 【送河南尹冯学士赴任】白居易 
<br>
<br>石渠金谷中间路，轩骑翩翩十日程。清洛饮冰添苦节， 
<br>碧嵩看雪助高情。谩夸河北操旄钺，莫羡江西拥旆旌。 
<br>何似府寮京令外，别教三十六峰迎。
<br>
<br>
<br>
<br>&nbsp;&nbsp; 卷449_16 【读鄂公传】白居易 
<br>
<br>高卧深居不见人，功名斗薮似灰尘。
<br>唯留一部清商乐，月下风前伴老身。
<br>
<br>
<br>
<br>&nbsp;&nbsp; 卷449_17 【乌夜啼（一有赋得字）】白居易 
<br>
<br>城上归时晚，庭前宿处危。月明无叶树，霜滑有风枝。 
<br>啼涩饥喉咽，飞低冻翅垂。画堂鹦鹉鸟，冷暖不相知。
<br>
<br>
<br>
<br>&nbsp;&nbsp; 卷449_18 【镜换杯】白居易 
<br>
<br>欲将珠匣青铜镜，换取金尊白玉卮。镜里老来无避处， 
<br>尊前愁至有消时。茶能散闷为功浅，萱纵忘忧得力迟。 
<br>不似杜康神用速，十分一盏便开眉。
<br>
<br>
<br>
<br>&nbsp;&nbsp; 卷449_19 【冬夜闻虫】白居易 
<br>
<br>虫声冬思苦于秋，不解愁人闻亦愁。
<br>我是老翁听不畏，少年莫听白君头。
<br>
<br>
<br>
<br>&nbsp;&nbsp; 卷449_20 【双鹦鹉】白居易 
<br>
<br>绿衣整顿双栖起，红觜分明对语时。始觉琵琶弦莽卤， 
<br>方知吉了舌参差。郑牛识字吾常叹，丁鹤能歌尔亦知。 
<br>若称白家鹦鹉鸟，笼中兼合解吟诗。
<br>
<br>
<br>
<br>&nbsp;&nbsp; 卷449_21 【赠朱道士】白居易 
<br>
<br>仪容白皙上仙郎，方寸清虚内道场。两翼化生因服药， 
<br>三尸卧死为休粮。醮坛北向宵占斗，寝室东开早纳阳。 
<br>尽日窗间更无事，唯烧一炷降真香。
<br>
<br>
<br>
<br>&nbsp;&nbsp; 卷449_22 【昨以拙诗十首寄西川杜相公相公亦以新作…用伸答谢】白居易 
<br>
<br>诗家律手在成都，权与寻常将相殊。剪截五言兼用钺， 
<br>陶钧六义别开炉。惊人卷轴须知有，随事文章不道无。 
<br>篇数虽同光价异，十鱼目换十骊珠。
<br>
<br>
<br>
<br>&nbsp;&nbsp; 卷449_23 【和汴州令狐相公新于郡内栽竹百竿拆壁开轩…七言五韵】白居易 
<br>
<br>梁园修竹旧传名，园废年深竹不生。千亩荒凉寻未得， 
<br>百竿青翠种新成。墙开乍见重添兴，窗静时闻别有情。 
<br>烟叶蒙笼侵夜色，风枝萧飒欲秋声。更登楼望尤堪重， 
<br>千万人家无一茎。
<br>
<br>
<br>
<br>&nbsp;&nbsp; 卷449_24 【重答汝州李六使君见和忆吴中旧游五首】白居易 
<br>
<br>为忆娃宫与虎丘，玩君新作不能休。蜀笺写出篇篇好， 
<br>吴调吟时句句愁。洛下林园终共住，江南风月会重游。 
<br>由来事过多堪惜，何况苏州胜汝州。
<br>
<br>
<br>
<br>&nbsp;&nbsp; 卷449_25 【见殷尧藩侍御忆江南诗三十首诗中多叙苏杭…继和之】白居易 
<br>
<br>江南名郡数苏杭，写在殷家三十章。君是旅人犹苦忆， 
<br>我为刺史更难忘。境牵吟咏真诗国，兴入笙歌好醉乡。 
<br>为念旧游终一去，扁舟直拟到沧浪。
<br>
<br>
<br>
<br>&nbsp;&nbsp; 卷449_26 【闻新蝉赠刘二十八】白居易 
<br>
<br>蝉发一声时，槐花带两枝。只应催我老，兼遣报君知。 
<br>白发生头速，青云入手迟。无过一杯酒，相劝数开眉。
<br>
<br>
<br>
<br>&nbsp;&nbsp; 卷449_27 【赠王山人】白居易 
<br>
<br>玉芝观里王居士，服气餐霞善养身。夜后不闻龟喘息， 
<br>秋来唯长鹤精神。容颜尽怪长如故，名姓多疑不是真。 
<br>贵重荣华轻寿命，知君闷见世间人。
<br>
<br>
<br>
<br>&nbsp;&nbsp; 卷449_28 【和刘郎中学士题集贤阁】白居易 
<br>
<br>朱阁青山高庳齐，与君才子作诗题。傍闻大内笙歌近， 
<br>下视诸司屋舍低。万卷图书天禄上，一条风景月华西。 
<br>欲知丞相优贤意，百步新廊不蹋泥。
<br>
<br>
<br>
<br>&nbsp;&nbsp; 卷449_29 【观幻】白居易 
<br>
<br>有起皆因灭，无暌不暂同。从欢终作戚，转苦又成空。 
<br>次第花生眼，须臾烛过风。更无寻觅处，鸟迹印空中。
<br>
<br>
<br>
<br>&nbsp;&nbsp; 卷449_30 【病假中庞少尹携鱼酒相过】白居易 
<br>
<br>宦情牢落年将暮，病假联绵日渐深。被老相催虽白首， 
<br>与春无分未甘心。闲停茶碗从容语，醉把花枝取次吟。 
<br>劳动故人庞阁老，提鱼携酒远相寻。
<br>
<br>
<br>
<br>&nbsp;&nbsp; 卷449_31 【听田顺儿歌】白居易 
<br>
<br>戛玉敲冰声未停，嫌云不遏入青冥。
<br>争得黄金满衫袖，一时抛与断年听。
<br>
<br>
<br>
<br>&nbsp;&nbsp; 卷449_32 【听曹刚琵琶兼示重莲】白居易 
<br>
<br>拨拨弦弦意不同，胡啼番语两玲珑。
<br>谁能截得曹刚手，插向重莲衣袖中。
<br>
<br>
<br>
<br>&nbsp;&nbsp; 卷449_33 【酬令狐相公春日寻花见寄六韵】白居易 
<br>
<br>病卧帝王州，花时不得游。老应随日至，春肯为人留。 
<br>粉坏杏将谢，火繁桃尚稠。白飘僧院地，红落酒家楼。 
<br>空里雪相似，晚来风不休。吟君怅望句，如到曲江头。
<br>
<br>
<br>
<br>&nbsp;&nbsp; 卷449_34 【和刘郎中曲江春望见示】白居易 
<br>
<br>芳景多游客，衰翁独在家。肺伤妨饮酒，眼痛忌看花。 
<br>寺路随江曲，宫墙夹道斜。羡君犹壮健，不枉度年华。
<br>
<br>
<br>
<br>&nbsp;&nbsp; 卷449_35 【送东都留守令狐尚书赴任】白居易 
<br>
<br>翠华黄屋未东巡，碧洛青嵩付大臣。地称高情多水竹， 
<br>山宜闲望少风尘。龙门即拟为游客，金谷先凭作主人。 
<br>歌酒家家花处处，莫空管领上阳春。
<br>
<br>
<br>
<br>&nbsp;&nbsp; 卷449_36 【自题新昌居止，因招杨郎中小饮】白居易 
<br>
<br>地偏坊远巷仍斜，最近东头是白家。宿雨长齐邻舍柳， 
<br>晴光照出夹城花。春风小榼三升酒，寒食深炉一碗茶。 
<br>能到南园同醉否，笙歌随分有些些。
<br>
<br>
<br>
<br>&nbsp;&nbsp; 卷449_37 【南园试小乐】白居易 
<br>
<br>小园斑驳花初发，新乐铮摐教欲成。红萼紫房皆手植， 
<br>苍头碧玉尽家生。高调管色吹银字，慢拽歌词唱渭城。 
<br>不饮一杯听一曲，将何安慰老心情。
<br>
<br>
<br>
<br>&nbsp;&nbsp; 卷449_38 【和微之春日投简阳明洞天五十韵】白居易 
<br>
<br>青阳行已半，白日坐将徂。越国强仍大，稽城高且孤。 
<br>利饶盐煮海，名胜水澄湖。牛斗天垂象，台明地展图。 
<br>瑰奇填市井，佳丽溢闉闍。勾践遗风霸，西施旧俗姝。 
<br>船头龙夭矫，桥脚兽睢盱。乡味珍蟛蚏，时鲜贵鹧鸪。 
<br>语言诸夏异，衣服一方殊。捣练蛾眉婢，鸣榔蛙角奴。 
<br>江清敌伊洛，山翠胜荆巫。华表双栖鹤，联樯几点乌。 
<br>烟波分渡口，云树接城隅。涧远松如画，洲平水似铺。 
<br>绿科秧早稻，紫笋折新芦。暖蹋泥中藕，香寻石上蒲。 
<br>雨来萌尽达，雷后蛰全苏。柳眼黄丝颣，花房绛蜡珠。 
<br>林风新竹折，野烧老桑枯。带亸长枝蕙，钱穿短贯榆。 
<br>暄和生野菜，卑湿长街芜。女浣纱相伴，儿烹鲤一呼。 
<br>山魈啼稚子，林狖挂山都。产业论蚕蚁，孳生计鸭雏。 
<br>泉岩雪飘洒，苔壁锦漫糊。堰限舟航路，堤通车马途。 
<br>耶溪岸回合，禹庙径盘纡。洞穴何因凿，星槎谁与刳。 
<br>石凹仙药臼，峰峭佛香炉。去为投金简，来因挈玉壶。 
<br>贵仍招客宿，健未要人扶。闻望贤丞相，仪形美丈夫。 
<br>前驱驻旌旆，偏坐列笙竽。刺史旟翻隼，尚书履曳凫。 
<br>学禅超后有，观妙造虚无。髻里传僧宝，环中得道枢。 
<br>登楼诗八咏，置砚赋三都。捧拥罗将绮，趋跄紫与朱。 
<br>庙谟藏稷契，兵略贮孙吴。令下三军整，风高四海趋。 
<br>千家得慈母，六郡事严姑。重士过三哺，轻财抵一铢。 
<br>送觥歌宛转，嘲妓笑卢胡。佐饮时炮鳖，蠲酲数鲙鲈。 
<br>醉乡虽咫尺，乐事亦须臾。若不中贤圣，何由外智愚。 
<br>伊予一生志，我尔百年躯。江上三千里，城中十二衢。 
<br>出多无伴侣，归只对妻孥。白首青山约，抽身去得无。
<br>
<br>
<br>
<br>&nbsp;&nbsp; 卷449_39 【酬郑侍御多雨春空过诗三十韵（次用本韵）】白居易 
<br>
<br>南雨来多滞，东风动即狂。月行离毕急，龙走召云忙。 
<br>鬼转雷车响，蛇腾电策光。浸淫天似漏，沮洳地成疮。 
<br>惨淡阴烟白，空濛宿雾黄。暗遮千里目，闷结九回肠。 
<br>寂寞羁臣馆，深沉思妇房。镜昏鸾灭影，衣润麝消香。 
<br>兰湿难纫珮，花凋易落妆。沾黄莺翅重，滋绿草心长。 
<br>紫陌皆泥泞，黄污共淼茫。恐霖成怪沴，望霁剧祯祥。 
<br>楚柳腰肢亸，湘筠涕泪滂。昼昏疑是夜，阴盛胜于阳。 
<br>居士巾皆垫，行人盖尽张。跳蛙还屡出，移蚁欲深藏。 
<br>端坐交游废，闲行去步妨。愁生垂白叟，恼杀蹋青娘。 
<br>变海常须虑，为鱼慎勿忘。此时方共惧，何处可相将。 
<br>已望东溟祷，仍封北户禳。却思逢旱魃，谁喜见商羊。 
<br>预怕为蚕病，先忧作麦伤。惠应施浃洽，政岂假揄扬。 
<br>祀典修咸秩，农书振满床。丹诚期恳苦，白日会昭彰。 
<br>赈廪赒饥户，苫城备坏墙。且当营岁事，宁暇惜年芳。 
<br>德胜令灾弭，人安在吏良。尚书心若此，不枉系金章。
<br>
<br>
<br>
<br>&nbsp;&nbsp; 卷449_40 【和春深二十首】白居易 
<br>
<br>何处春深好，春深富贵家。马为中路鸟，妓作后庭花。 
<br>罗绮驱论队，金银用断车。眼前何所苦，唯苦日西斜。
<br>
<br>何处春深好，春深贫贱家。荒凉三径草，冷落四邻花。 
<br>奴困归佣力，妻愁出赁车。途穷平路险，举足剧褒斜。
<br>
<br>何处春深好，春深执政家。凤池添砚水，鸡树落衣花。 
<br>诏借当衢宅，恩容上殿车。延英开对久，门与日西斜。
<br>
<br>何处春深好，春深方镇家。通犀排带胯，瑞鹘勘袍花。 
<br>飞絮冲球马，垂杨拂妓车。戎装拜春设，左握宝刀斜。
<br>
<br>何处春深好，春深刺史家。阴繁棠布叶，岐秀麦分花。 
<br>五匹鸣珂马，双轮画轼车。和风引行乐，叶叶隼旟斜。
<br>
<br>何处春深好，春深学士家。凤书裁五色，马鬣剪三花。 
<br>蜡炬开明火，银台赐物车。相逢不敢揖，彼此帽低斜。
<br>
<br>何处春深好，春深女学家。惯看温室树，饱识浴堂花。 
<br>御印提随仗，香笺把下车。宋家宫样髻，一片绿云斜。
<br>
<br>何处春深好，春深御史家。絮萦骢马尾，蝶绕绣衣花。 
<br>破柱行持斧，埋轮立驻车。入班遥认得，鱼贯一行斜。
<br>
<br>何处春深好，春深迁客家。一杯寒食酒，万里故园花。 
<br>炎瘴蒸如火，光阴走似车。为忧鵩鸟至，只恐日光斜。
<br>
<br>何处春深好，春深经业家。唯求太常第，不管曲江花。 
<br>折桂名惭郄，收萤志慕车。官场泥补处，最怕寸阴斜。
<br>
<br>何处春深好，春深隐士家。野衣裁薜叶，山饭晒松花。 
<br>兰索纫幽珮，蒲轮驻软车。林间箕踞坐，白眼向人斜。
<br>
<br>何处春深好，春深渔父家。松湾随棹月，桃浦落船花。 
<br>投饵移轻楫，牵轮转小车。萧萧芦叶里，风起钓丝斜。
<br>
<br>何处春深好，春深潮户家。涛翻三月雪，浪喷四时花。 
<br>曳练驰千马，惊雷走万车。馀波落何处，江转富阳斜。
<br>
<br>何处春深好，春深痛饮家。十分杯里物，五色眼前花。 
<br>餔歠眠糟瓮，流涎见麹车。中山一沉醉，千度日西斜。
<br>
<br>何处春深好，春深上巳家。兰亭席上酒，曲洛岸边花。 
<br>弄水游童棹，湔裾小妇车。齐桡争渡处，一匹锦标斜。
<br>
<br>何处春深好，春深寒食家。玲珑镂鸡子，宛转彩球花。 
<br>碧草追游骑，红尘拜扫车。秋千细腰女，摇曳逐风斜。
<br>
<br>何处春深好，春深博弈家。一先争破眼，六聚斗成花。 
<br>鼓应投壶马，兵冲象戏车。弹棋局上事，最妙是长斜。
<br>
<br>何处春深好，春深嫁女家。紫排襦上雉，黄帖鬓边花。 
<br>转烛初移障，鸣环欲上车。青衣传毡褥，锦绣一条斜。
<br>
<br>何处春深好，春深娶妇家。两行笼里烛，一树扇间花。 
<br>宾拜登华席，亲迎障幰车。催妆诗未了，星斗渐倾斜。
<br>
<br>何处春深好，春深妓女家。眉欺杨柳叶，裙妒石榴花。 
<br>兰麝熏行被，金铜钉坐车。杭州苏小小，人道最夭斜。
<br>
<br>
<br>
<br>&nbsp;&nbsp; 卷449_41 【咏家酝十韵】白居易 
<br>
<br>独醒从古笑灵均，长醉如今斅伯伦。旧法依稀传自杜， 
<br>新方要妙得于陈。井泉王相资重九，麹糵精灵用上寅。 
<br>酿糯岂劳炊范黍，撇篘何假漉陶巾。常嫌竹叶犹凡浊， 
<br>始觉榴花不正真。瓮揭开时香酷烈，瓶封贮后味甘辛。 
<br>捧疑明水从空化，饮似阳和满腹春。色洞玉壶无表里， 
<br>光摇金醆有精神。能销忙事成闲事，转得忧人作乐人。 
<br>应是世间贤圣物，与君还往拟终身。
<br>
<br>
<br>
<br>&nbsp;&nbsp; 卷449_42 【池鹤二首】白居易 
<br>
<br>高竹笼前无伴侣，乱鸡群里有风标。低头乍恐丹砂落， 
<br>晒翅常疑白雪消。转觉鸬鹚毛色下，苦嫌鹦鹉语声娇。 
<br>临风一唳思何事，怅望青田云水遥。
<br>
<br>池中此鹤鹤中稀，恐是辽东老令威。带雪松枝翘膝胫， 
<br>放花菱片缀毛衣。低回且向林间宿，奋迅终须天外飞。 
<br>若问故巢知处在，主人相恋未能归。
<br>
<br>
<br>
<br>&nbsp;&nbsp; 卷449_43 【对酒五首】白居易 
<br>
<br>巧拙贤愚相是非，何如一醉尽忘机。
<br>君知天地中宽窄，雕鹗鸾皇各自飞。
<br>
<br>蜗牛角上争何事，石火光中寄此身。
<br>随富随贫且欢乐，不开口笑是痴人。
<br>
<br>丹砂见火去无迹，白发泥人来不休。
<br>赖有酒仙相暖热，松乔醉即到前头。
<br>
<br>百岁无多时壮健，一春能几日晴明。
<br>相逢且莫推辞醉，听唱阳关第四声。
<br>
<br>昨日低眉问疾来，今朝收泪吊人回。
<br>眼前流例君看取，且遣琵琶送一杯。
<br>
<br>
<br>
<br>&nbsp;&nbsp; 卷449_44 【僧院花】白居易 
<br>
<br>欲悟色空为佛事，故栽芳树在僧家。
<br>细看便是华严偈，方便风开智慧花。
<br>
<br>
<br>
<br>&nbsp;&nbsp; 卷449_45 【老戒】白居易 
<br>
<br>我有白头戒，闻于韩侍郎。老多忧活计，病更恋班行。 
<br>矍铄夸身健，周遮说话长。不知吾免否，两鬓已成霜。
<br>
<br>
<br>
<br>&nbsp;&nbsp; 卷449_46 【洛桥寒食日作十韵】白居易 
<br>
<br>上苑风烟好，中桥道路平。蹴球尘不起，泼火雨新晴。 
<br>宿醉头仍重，晨游眼乍明。老慵虽省事，春诱尚多情。 
<br>遇客踟蹰立，寻花取次行。连钱嚼金勒，凿落写银罂。 
<br>府酝伤教送，官娃岂要迎。舞腰那及柳，歌舌不如莺。 
<br>乡国真堪恋，光阴可合轻。三年遇寒食，尽在洛阳城。
<br>
<br>
<br>
<br>&nbsp;&nbsp; 卷449_47 【快活】白居易 
<br>
<br>可惜莺啼花落处，一壶浊酒送残春。可怜月好风凉夜， 
<br>一部清商伴老身。饱食安眠消日月，闲谈冷笑接交亲。 
<br>谁知将相王侯外，别有优游快活人。
<br>
<br>
<br>
<br>&nbsp;&nbsp; 卷449_48 【送令狐相公赴太原】白居易 
<br>
<br>六纛双旌万铁衣，并汾旧路满光辉。青衫书记何年去， 
<br>红旆将军昨日归。诗作马蹄随笔走，猎酣鹰翅伴觥飞。 
<br>此都莫作多时计，再为苍生入紫微。
<br>
<br>
<br>
<br>&nbsp;&nbsp; 卷449_49 【不出】白居易 
<br>
<br>檐前新叶覆残花，席上馀杯对早茶。
<br>好是老身销日处，谁能骑马傍人家。
<br>
<br>
<br>
<br>&nbsp;&nbsp; 卷449_50 【惜落花】白居易 
<br>
<br>夜来风雨急，无复旧花林。枝上三分落，园中二寸深。 
<br>日斜啼鸟思，春尽老人心。莫怪添杯饮，情多酒不禁。
<br>
<br>
<br>
<br>&nbsp;&nbsp; 卷449_51 【老病】白居易 
<br>
<br>昼听笙歌夜醉眠，若非月下即花前。
<br>如今老病须知分，不负春来二十年。
<br>
<br>
<br>
<br>&nbsp;&nbsp; 卷449_52 【忆晦叔】白居易 
<br>
<br>游山弄水携诗卷，看月寻花把酒杯。
<br>六事尽思君作伴，几时归到洛阳来。
<br>
<br>
<br>
<br>&nbsp;&nbsp; 卷449_53 【送徐州高仆射赴镇】白居易 
<br>
<br>大红旆引碧幢旌，新拜将军指点行。战将易求何足贵， 
<br>书生难得始堪荣。离筵歌舞花丛散，候骑刀枪雪队迎。 
<br>应笑蹉跎白头尹，风尘唯管洛阳城。
<br>
<br>
<br>
<br>&nbsp;&nbsp; 卷449_54 【琴酒】白居易 
<br>
<br>耳根得听琴初畅，心地忘机酒半酣。
<br>若使启期兼解醉，应言四乐不言三。
<br>
<br>
<br>
<br>&nbsp;&nbsp; 卷449_55 【听幽兰】白居易 
<br>
<br>琴中古曲是幽兰，为我殷勤更弄看。
<br>欲得身心俱静好，自弹不及听人弹。
<br>
<br>
<br>
<br>&nbsp;&nbsp; 卷449_56 【六年秋重题白莲】白居易 
<br>
<br>素房含露玉冠鲜，绀叶摇风钿扇圆。本是吴州供进藕， 
<br>今为伊水寄生莲。移根到此三千里，结子经今六七年。 
<br>不独池中花故旧，兼乘旧日采花船。
<br>
<br>
<br>
<br>&nbsp;&nbsp; 卷449_57 【元相公挽歌词三首】白居易 
<br>
<br>铭旌官重威仪盛，骑吹声繁卤簿长。
<br>后魏帝孙唐宰相，六年七月葬咸阳。
<br>
<br>墓门已闭笳箫去，唯有夫人哭不休。
<br>苍苍露草咸阳垄，此是千秋第一秋。
<br>
<br>送葬万人皆惨澹，反虞驷马亦悲鸣。
<br>琴书剑珮谁收拾，三岁遗孤新学行。
<br>
<br>
<br>
<br>&nbsp;&nbsp; 卷449_58 【卧听法曲霓裳】白居易 
<br>
<br>金磬玉笙调已久，牙床角枕睡常迟。朦胧闲梦初成后， 
<br>宛转柔声入破时。乐可理心应不谬，酒能陶性信无疑。 
<br>起尝残酌听馀曲，斜背银缸半下帷。
<br>
<br>
<br>
<br>&nbsp;&nbsp; 卷449_59 【结之】白居易 
<br>
<br>欢爱今何在，悲啼亦是空。同为一夜梦，共过十年中。
<br>
<br>
<br>
<br>&nbsp;&nbsp; 卷449_60 【五凤楼晚望（六年八月十日作）】白居易 
<br>
<br>晴阳晚照湿烟销，五凤楼高天泬寥。野绿全经朝雨洗， 
<br>林红半被暮云烧。龙门翠黛眉相对，伊水黄金线一条。 
<br>自入秋来风景好，就中最好是今朝。
<br>
<br>
<br>
<br>&nbsp;&nbsp; 卷449_61 【寄刘苏州】白居易 
<br>
<br>去年八月哭微之，今年八月哭敦诗。何堪老泪交流日， 
<br>多是秋风摇落时。泣罢几回深自念，情来一倍苦相思。 
<br>同年同病同心事，除却苏州更是谁。
<br>
<br>
<br>
<br>&nbsp;&nbsp; 卷449_62 【送客】白居易 
<br>
<br>病上篮舆相送来，衰容秋思两悠哉。
<br>凉风袅袅吹槐子，却请行人劝一杯。
<br>
<br>
<br>
<br>&nbsp;&nbsp; 卷449_63 【秋思】白居易 
<br>
<br>夕照红于烧，晴空碧胜蓝。兽形云不一，弓势月初三。 
<br>雁思来天北，砧愁满水南。萧条秋气味，未老已深谙。
<br>
<br>
<br>
<br>&nbsp;&nbsp; 卷449_64 【酬梦得秋夕不寐见寄（次用本韵）】白居易 
<br>
<br>碧簟绛纱帐，夜凉风景清。病闻和药气，渴听碾茶声。 
<br>露竹偷灯影，烟松护月明。何言千里隔，秋思一时生。
<br>
<br>
<br>
<br>&nbsp;&nbsp; 卷449_65 【题周家歌者】白居易 
<br>
<br>清紧如敲玉，深圆似转簧。一声肠一断，能有几多肠。
<br>
<br>
<br>
<br>&nbsp;&nbsp; 卷449_66 【忆梦得（梦得能唱竹枝，听者愁绝）】白居易 
<br>
<br>齿发各蹉跎，疏慵与病和。爱花心在否，见酒兴如何。 
<br>年长风情少，官高俗虑多。几时红烛下，闻唱竹枝歌。
<br>
<br>
<br>
<br>&nbsp;&nbsp; 卷449_67 【赠同座】白居易 
<br>
<br>春黛双蛾嫩，秋蓬两鬓侵。谋欢身太晚，恨老意弥深。 
<br>薄解灯前舞，尤能酒后吟。花丛便不入，犹自未甘心。
<br>
<br>
<br>
<br>&nbsp;&nbsp; 卷449_68 【失婢】白居易 
<br>
<br>宅院小墙庳，坊门帖榜迟。旧恩惭自薄，前事悔难追。 
<br>笼鸟无常主，风花不恋枝。今宵在何处，唯有月明知。
<br>
<br>
<br>
<br>&nbsp;&nbsp; 卷449_69 【夜招晦叔】白居易 
<br>
<br>庭草留霜池结冰，黄昏钟绝冻云凝。碧毡帐上正飘雪， 
<br>红火炉前初炷灯。高调秦筝一两弄，小花蛮榼二三升。 
<br>为君更奏湘神曲，夜就侬来能不能。
<br>
<br>
<br>
<br>&nbsp;&nbsp; 卷449_70 【戏答皇甫监（时皇甫监初丧偶）】白居易 
<br>
<br>寒宵劝酒君须饮，君是孤眠七十身。
<br>莫道非人身不暖，十分一醆暖于人。
<br>
<br>
<br>
<br>&nbsp;&nbsp; 卷449_71 【和杨师皋伤小姬英英】白居易 
<br>
<br>自从娇騃一相依，共见杨花七度飞。玳瑁床空收枕席， 
<br>琵琶弦断倚屏帏。人间有梦何曾入，泉下无家岂是归。 
<br>坟上少啼留取泪，明年寒食更沾衣。
<br>
<br>
<br>
<br>&nbsp;&nbsp; 卷449_72 【池边即事】白居易 
<br>
<br>毡帐胡琴出塞曲，兰塘越棹弄潮声。
<br>何言此处同风月，蓟北江南万里情。
<br>
<br>
<br>
<br>&nbsp;&nbsp; 卷449_73 【闻乐感邻】白居易 
<br>
<br>老去亲朋零落尽，秋来弦管感伤多。尚书宅畔悲邻笛， 
<br>廷尉门前叹雀罗。绿绮窗空分妓女，绛纱帐掩罢笙歌。 
<br>欢娱未足身先去，争奈书生薄命何。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷450_1 【戊申岁暮咏怀三首】白居易 
<br>
<br>穷冬月末两三日，半百年过六七时。龙尾趁朝无气力， 
<br>牛头参道有心期。荣华外物终须悟，老病傍人岂得知。 
<br>犹被妻儿教渐退，莫求致仕且分司。
<br>
<br>唯生一女才十二，只欠三年未六旬。婚嫁累轻何怕老， 
<br>饥寒心惯不忧贫。紫泥丹笔皆经手，赤绂金章尽到身。 
<br>更拟踟蹰觅何事，不归嵩洛作闲人。
<br>
<br>七年囚闭作笼禽，但愿开笼便入林。幸得展张今日翅， 
<br>不能辜负昔时心。人间祸福愚难料，世上风波老不禁。 
<br>万一差池似前事，又应追悔不抽簪。
<br>
<br>
<br>&nbsp;&nbsp; 卷450_2 【赠梦得】白居易 
<br>
<br>心中万事不思量，坐倚屏风卧向阳。渐觉咏诗犹老丑， 
<br>岂宜凭酒更粗狂。头垂白发我思退，脚蹋青云君欲忙。 
<br>只有今春相伴在，花前剩醉两三场。
<br>
<br>
<br>
<br>&nbsp;&nbsp; 卷450_3 【想东游五十韵】白居易 
<br>
<br>海内时无事，江南岁有秋。生民皆乐业，地主尽贤侯。 
<br>郊静销戎马，城高逼斗牛。平河七百里，沃壤二三州。 
<br>坐有湖山趣，行无风浪忧。食宁妨解缆，寝不废乘流。 
<br>泉石谙天竺，烟霞识虎丘。馀芳认兰泽，遗咏思蘋洲。 
<br>菡萏红涂粉，菰蒲绿泼油。鳞差渔户舍，绮错稻田沟。 
<br>紫洞藏仙窟，玄泉贮怪湫。精神昂老鹤，姿彩媚潜虬。 
<br>静阅天工妙，闲窥物状幽。投竿出比目，掷果下猕猴。 
<br>味苦莲心小，浆甜蔗节稠。橘苞从自结，藕孔是谁锼。 
<br>逐日移潮信，随风变棹讴。递夫交烈火，候吏次鸣驺。 
<br>梵塔形疑踊，阊门势欲浮。客迎携酒榼，僧待置茶瓯。 
<br>小宴闲谈笑，初筵雅献酬。稍催朱蜡炬，徐动碧牙筹。 
<br>圆醆飞莲子，长裾曳石榴。柘枝随画鼓，调笑从香球。 
<br>幕飏云飘槛，帘褰月露钩。舞繁红袖凝，歌切翠眉愁。 
<br>弦管宁容歇，杯盘未许收。良辰宜酩酊，卒岁好优游。 
<br>鲙缕鲜仍细，莼丝滑且柔。饱餐为日计，稳睡是身谋。 
<br>名愧空虚得，官知止足休。自嫌犹屑屑，众笑大悠悠。 
<br>物表疏形役，人寰足悔尤。蛾须远灯烛，兔勿近罝罘。 
<br>幻世春来梦，浮生水上沤。百忧中莫入，一醉外何求。 
<br>未死痴王湛，无儿老邓攸。蜀琴安膝上，周易在床头。 
<br>去去无程客，行行不系舟。劳君频问讯，劝我少淹留。 
<br>云雨多分散，关山苦阻修。一吟江月别，七见日星周。 
<br>珠玉传新什，鹓鸾念故俦。悬旌心宛转，束楚意绸缪。 
<br>驿舫妆青雀，官槽秣紫骝。镜湖期远泛，禹穴约冥搜。 
<br>预扫题诗壁，先开望海楼。饮思亲履舄，宿忆并衾裯。 
<br>志气吾衰也，风情子在不。应须相见后，别作一家游。
<br>
<br>
<br>
<br>&nbsp;&nbsp; 卷450_4 【病免后喜除宾客】白居易 
<br>
<br>卧在漳滨满十旬，起为商皓伴三人。
<br>从今且莫嫌身病，不病何由索得身。
<br>
<br>
<br>
<br>&nbsp;&nbsp; 卷450_5 【长乐亭留别】白居易 
<br>
<br>灞浐风烟函谷路，曾经几度别长安。昔时蹙促为迁客， 
<br>今日从容自去官。优诏幸分四皓秩，祖筵惭继二疏欢。 
<br>尘缨世网重重缚，回顾方知出得难。
<br>
<br>
<br>
<br>&nbsp;&nbsp; 卷450_6 【陕府王大夫相迎偶赠】白居易 
<br>
<br>紫微阁老自多情，白首园公岂要迎。伴我绿槐阴下歇， 
<br>向君红旆影前行。纶巾发少浑欹仄，篮舆肩齐甚稳平。 
<br>但问主人留几日，分司宾客去无程。
<br>
<br>
<br>
<br>&nbsp;&nbsp; 卷450_7 【别陕州王司马】白居易 
<br>
<br>笙歌惆怅欲为别，风景阑珊初过春。
<br>争得遣君诗不苦，黄河岸上白头人。
<br>
<br>
<br>
<br>&nbsp;&nbsp; 卷450_8 【将至东都先寄令狐留守】白居易 
<br>
<br>黄鸟无声叶满枝，闲吟想到洛城时。惜逢金谷三春尽， 
<br>恨拜铜楼一月迟。诗境忽来还自得，醉乡潜去与谁期。 
<br>东都添个狂宾客，先报壶觞风月知。
<br>
<br>
<br>
<br>&nbsp;&nbsp; 卷450_9 【答崔十八见寄】白居易 
<br>
<br>明朝欲见琴尊伴，洗拭金杯拂玉徽。君乞曹州刺史替， 
<br>我抛刑部侍郎归。倚疮老马收蹄立，避箭高鸿尽翅飞。 
<br>岂料洛阳风月夜，故人垂老得相依。
<br>
<br>
<br>
<br>&nbsp;&nbsp; 卷450_10 【赠皇甫宾客】白居易 
<br>
<br>轻衣稳马槐阴路，渐近东来渐少尘。耳闹久憎闻俗事， 
<br>眼明初喜见闲人。昔曾对作承华相，今复连为博望宾。 
<br>始信淡交宜久远，与君转老转相亲。
<br>
<br>
<br>
<br>&nbsp;&nbsp; 卷450_11 【归履道宅】白居易 
<br>
<br>驿吏引藤舆，家童开竹扉。往时多暂住，今日是长归。 
<br>眼下有衣食，耳边无是非。不论贫与富，饮水亦应肥。
<br>
<br>
<br>
<br>&nbsp;&nbsp; 卷450_12 【问江南物】白居易 
<br>
<br>归来未及问生涯，先问江南物在耶。引手摩挲青石笋， 
<br>回头点检白莲花。苏州舫故龙头暗，王尹桥倾雁齿斜。 
<br>别有夜深惆怅事，月明双鹤在裴家。
<br>
<br>
<br>
<br>&nbsp;&nbsp; 卷450_13 【萧庶子相过】白居易 
<br>
<br>半日停车马，何人在白家。殷勤萧庶子，爱酒不嫌茶。
<br>
<br>
<br>
<br>&nbsp;&nbsp; 卷450_14 【答尉迟少尹问所须】白居易 
<br>
<br>乍到频劳问所须，所须非玉亦非珠。
<br>爱君水阁宜闲咏，每有诗成许去无。
<br>
<br>
<br>
<br>&nbsp;&nbsp; 卷450_15 【咏闲】白居易 
<br>
<br>但有闲销日，都无事系怀。朝眠因客起，午饭伴僧斋。 
<br>树合阴交户，池分水夹阶。就中今夜好，风月似江淮。
<br>
<br>
<br>
<br>&nbsp;&nbsp; 卷450_16 【同崔十八寄元浙东王陕州】白居易 
<br>
<br>未能同隐云林下，且复相招禄仕间。随月有钱胜卖药， 
<br>终年无事抵归山。镜湖水远何由泛，棠树枝高不易攀。 
<br>惆怅八科残四在，两人荣闹两人闲。
<br>
<br>
<br>
<br>&nbsp;&nbsp; 卷450_17 【答苏庶子月夜闻家僮奏乐见赠】白居易 
<br>
<br>墙西明月水东亭，一曲霓裳按小伶。
<br>不敢邀君无别意，弦生管涩未堪听。
<br>
<br>
<br>
<br>&nbsp;&nbsp; 卷450_18 【偶吟】白居易 
<br>
<br>里巷多通水，林园尽不扃。松身为外户，池面是中庭。 
<br>元氏诗三帙，陈家酒一瓶。醉来狂发咏，邻女映篱听。
<br>
<br>
<br>
<br>&nbsp;&nbsp; 卷450_19 【白莲池泛舟】白居易 
<br>
<br>白藕新花照水开，红窗小舫信风回。
<br>谁教一片江南兴，逐我殷勤万里来。
<br>
<br>
<br>
<br>&nbsp;&nbsp; 卷450_20 【池上即事】白居易 
<br>
<br>行寻甃石引新泉，坐看修桥补钓船。绿竹挂衣凉处歇， 
<br>清风展簟困时眠。身闲当贵真天爵，官散无忧即地仙。 
<br>林下水边无厌日，便堪终老岂论年。
<br>
<br>
<br>
<br>&nbsp;&nbsp; 卷450_21 【酬裴相公见寄二绝】白居易 
<br>
<br>习静心方泰，劳生事渐稀。可怜安稳地，舍此欲何归。
<br>
<br>一双垂翅鹤，数首解嘲文。总是迂闲物，争堪伴相君。
<br>
<br>
<br>
<br>&nbsp;&nbsp; 卷450_22 【答梦得闻蝉见寄（一作新蝉酬刘梦得见寄）】白居易 
<br>
<br>开缄思浩然，独咏晚风前。人貌非前日，蝉声似去年。 
<br>槐花新雨后，柳影欲秋天。听罢无他计，相思又一篇。
<br>
<br>
<br>
<br>&nbsp;&nbsp; 卷450_23 【令狐尚书许过弊居先赠长句】白居易 
<br>
<br>不矜轩冕爱林泉，许到池头一醉眠。已遣平治行药径， 
<br>兼教扫拂钓鱼船。应将笔砚随诗主，定有笙歌伴酒仙。 
<br>只候高情无别物，苍苔石笋白花莲。
<br>
<br>
<br>
<br>&nbsp;&nbsp; 卷450_24 【自题】白居易 
<br>
<br>老宜官冷静，贫赖俸优饶。热月无堆案，寒天不趁朝。 
<br>傍看应寂寞，自觉甚逍遥。徒对盈尊酒，兼无愁可销。
<br>
<br>
<br>
<br>&nbsp;&nbsp; 卷450_25 【答崔十八】白居易 
<br>
<br>劳将白叟比黄公，今古由来事不同。
<br>我有商山君未见，清泉白石在胸中。
<br>
<br>
<br>
<br>&nbsp;&nbsp; 卷450_26 【偶咏】白居易 
<br>
<br>御热蕉衣健，扶羸竹杖轻。诵经凭槛立，散药绕廊行。 
<br>暝槿无风落，秋虫欲雨鸣。身闲当将息，病亦有心情。
<br>
<br>
<br>
<br>&nbsp;&nbsp; 卷450_27 【答苏六】白居易 
<br>
<br>但喜暑随三伏去，不知秋送二毛来。
<br>更无别计相宽慰，故遣阳关劝一杯。
<br>
<br>
<br>
<br>&nbsp;&nbsp; 卷450_28 【秋游】白居易 
<br>
<br>下马闲行伊水头，凉风清景胜春游。
<br>何事古今诗句里，不多说著洛阳秋。
<br>
<br>
<br>
<br>&nbsp;&nbsp; 卷450_29 【偶作】白居易 
<br>
<br>张翰一杯酒，荣期三乐歌。聪明伤混沌，烦恼污头陀。 
<br>簟冷秋生早，阶闲日上多。近来门更静，无雀可张罗。
<br>
<br>
<br>
<br>&nbsp;&nbsp; 卷450_30 【游平原赠晦叔】白居易 
<br>
<br>照水容虽老，登山力未衰。欲眠先命酒，暂歇亦吟诗。 
<br>且喜身无缚，终惭鬓有丝。回头语闲伴，闲校十年迟。
<br>
<br>
<br>
<br>&nbsp;&nbsp; 卷450_31 【不出门】白居易 
<br>
<br>不出门来又数旬，将何销日与谁亲。鹤笼开处见君子， 
<br>书卷展时逢古人。自静其心延寿命，无求于物长精神。 
<br>能行便是真修道，何必降魔调伏身。
<br>
<br>
<br>
<br>&nbsp;&nbsp; 卷450_32 【叹鹤病】白居易 
<br>
<br>右翅低垂左胫伤，可怜风貌甚昂藏。
<br>亦知白日青天好，未要高飞且养疮。
<br>
<br>
<br>
<br>&nbsp;&nbsp; 卷450_33 【临都驿送崔十八】白居易 
<br>
<br>勿言临都五六里，扶病出城相送来。莫道长安一步地， 
<br>马头西去几时回。与君后会知何处，为我今朝尽一杯。
<br>
<br>
<br>
<br>&nbsp;&nbsp; 卷450_34 【对镜】白居易 
<br>
<br>三分鬓发二分丝，晓镜秋容相对时。去作忙官应太老， 
<br>退为闲叟未全迟。静中得味何须道，稳处安身更莫疑。 
<br>若使至今黄绮在，闻吾此语亦分司。
<br>
<br>
<br>
<br>&nbsp;&nbsp; 卷450_35 【劝酒十四首·何处难忘酒七首】白居易 
<br>
<br>何处难忘酒，长安喜气新。初登高第后，乍作好官人。 
<br>省壁明张榜，朝衣稳称身。此时无一醆，争奈帝城春。
<br>
<br>何处难忘酒，天涯话旧情。青云俱不达，白发递相惊。 
<br>二十年前别，三千里外行。此时无一醆，何以叙平生。
<br>
<br>何处难忘酒，朱门羡少年。春分花发后，寒食月明前。 
<br>小院回罗绮，深房理管弦。此时无一醆，争过艳阳天。
<br>
<br>何处难忘酒，霜庭老病翁。暗声啼蟋蟀，干叶落梧桐。 
<br>鬓为愁先白，颜因醉暂红。此时无一醆，何计奈秋风。
<br>
<br>何处难忘酒，军功第一高。还乡随露布，半路授旌旄。 
<br>玉柱剥葱手，金章烂椹袍。此时无一醆，何以骋雄豪。
<br>
<br>何处难忘酒，青门送别多。敛襟收涕泪，簇马听笙歌。 
<br>烟树灞陵岸，风尘长乐坡。此时无一醆，争奈去留何。
<br>
<br>何处难忘酒，逐臣归故园。赦书逢驿骑，贺客出都门。 
<br>半面瘴烟色，满衫乡泪痕。此时无一醆，何物可招魂。
<br>
<br>
<br>
<br>&nbsp;&nbsp; 卷450_36 【劝酒十四首·不如来饮酒七首】白居易 
<br>
<br>莫隐深山去，君应到自嫌。齿伤朝水冷，貌苦夜霜严。 
<br>渔去风生浦，樵归雪满岩。不如来饮酒，相对醉厌厌。
<br>
<br>莫作农夫去，君应见自愁。迎春犁瘦地，趁晚喂羸牛。 
<br>数被官加税，稀逢岁有秋。不如来饮酒，酒伴醉悠悠。
<br>
<br>莫作商人去，恓惶君未谙。雪霜行塞北，风水宿江南。 
<br>藏镪百千万，沉舟十二三。不如来饮酒，仰面醉酣酣。
<br>
<br>莫事长征去，辛勤难具论。何曾画麟阁，只是老辕门。 
<br>虮虱衣中物，刀枪面上痕。不如来饮酒，合眼醉昏昏。
<br>
<br>莫学长生去，仙方误杀君。那将薤上露，拟待鹤边云。 
<br>矻矻皆烧药，累累尽作坟。不如来饮酒，闲坐醉醺醺。
<br>
<br>莫上青云去，青云足爱憎。自贤夸智慧，相纠斗功能。 
<br>鱼烂缘吞饵，蛾焦为扑灯。不如来饮酒，任性醉腾腾。
<br>
<br>莫入红尘去，令人心力劳。相争两蜗角，所得一牛毛。 
<br>且灭嗔中火，休磨笑里刀。不如来饮酒，稳卧醉陶陶。
<br>
<br>
<br>
<br>&nbsp;&nbsp; 卷450_37 【和令狐相公寄刘郎中兼见示长句】白居易 
<br>
<br>日月天衢仰面看，尚淹池凤滞台鸾。碧幢千里空移镇， 
<br>赤笔三年未转官。别后纵吟终少兴，病来虽饮不多欢。 
<br>酒军诗敌如相遇，临老犹能一据鞍。
<br>
<br>
<br>
<br>&nbsp;&nbsp; 卷450_38 【即事】白居易 
<br>
<br>见月连宵坐，闻风尽日眠。室香罗药气，笼暖焙茶烟。 
<br>鹤啄新晴地，鸡栖薄暮天。自看淘酒米，倚杖小池前。
<br>
<br>
<br>
<br>&nbsp;&nbsp; 卷450_39 【期宿客不至】白居易 
<br>
<br>风飘雨洒帘帷故，竹映松遮灯火深。
<br>宿客不来嫌冷落，一尊酒对一张琴。
<br>
<br>
<br>
<br>&nbsp;&nbsp; 卷450_40 【问移竹】白居易 
<br>
<br>问君移竹意如何，慎勿排行但间窠。
<br>多种少栽皆有意，大都少校不如多。
<br>
<br>
<br>
<br>&nbsp;&nbsp; 卷450_41 【重阳席上赋白菊】白居易 
<br>
<br>满园花菊郁金黄，中有孤丛色似霜。
<br>还似今朝歌酒席，白头翁入少年场。
<br>
<br>
<br>
<br>&nbsp;&nbsp; 卷450_42 【偶吟二首】白居易 
<br>
<br>眼下有衣兼有食，心中无喜亦无忧。正如身后有何事， 
<br>应向人间无所求。静念道经深闭目，闲迎禅客小低头。 
<br>犹残少许云泉兴，一岁龙门数度游。
<br>
<br>晴教晒药泥茶灶，闲看科松洗竹林。活计纵贫长净洁， 
<br>池亭虽小颇幽深。厨香炊黍调和酒，窗暖安弦拂拭琴。 
<br>老去生涯只如此，更无馀事可劳心。
<br>
<br>
<br>
<br>&nbsp;&nbsp; 卷450_43 【何处春先到】白居易 
<br>
<br>何处春先到，桥东水北亭。冻花开未得，冷酒酌难醒。 
<br>就日移轻榻，遮风展小屏。不劳人劝醉，莺语渐丁宁。
<br>
<br>
<br>
<br>&nbsp;&nbsp; 卷450_44 【勉闲游】白居易 
<br>
<br>天时人事常多故，一岁春能几处游。不是尘埃便风雨， 
<br>若非疾病即悲忧。贫穷心苦多无兴，富贵身忙不自由。 
<br>唯有分司官恰好，闲游虽老未能休。
<br>
<br>
<br>
<br>&nbsp;&nbsp; 卷450_45 【寄两银榼与裴侍郎，因题两绝句】白居易 
<br>
<br>贫无好物堪为信，双榼虽轻意不轻。
<br>愿奉谢公池上酌，丹心绿酒一时倾。
<br>
<br>惯和麹糵堪盛否，重用盐梅试洗看。
<br>小器不知容几许，襄阳米贱酒升宽。
<br>
<br>
<br>
<br>&nbsp;&nbsp; 卷450_46 【小桥柳】白居易 
<br>
<br>细水涓涓似泪流，日西惆怅小桥头。
<br>衰杨叶尽空枝在，犹被霜风吹不休。
<br>
<br>
<br>
<br>&nbsp;&nbsp; 卷450_47 【哭微之二首】白居易 
<br>
<br>八月凉风吹白幕，寝门廊下哭微之。
<br>妻孥朋友来相吊，唯道皇天无所知。
<br>
<br>文章卓荦生无敌，风骨英灵殁有神。
<br>哭送咸阳北原上，可能随例作灰尘。
<br>
<br>
<br>
<br>&nbsp;&nbsp; 卷450_48 【马上晚吟】白居易 
<br>
<br>人少街荒已寂寥，风多尘起重萧条。上阳落叶飘宫树， 
<br>中渡流澌拥渭桥。出早冒寒衣校薄，归迟侵黑酒全消。 
<br>如今不是闲行日，日短天阴坊曲遥。
<br>
<br>
<br>
<br>&nbsp;&nbsp; 卷450_49 【醉中重留梦得】白居易 
<br>
<br>刘郎刘郎莫先起，苏台苏台隔云水。
<br>酒醆来从一百分，马头去便三千里。
<br>
<br>
<br>
<br>&nbsp;&nbsp; 卷450_50 【雪夜喜李郎中见访，兼酬所赠】白居易 
<br>
<br>可怜今夜鹅毛雪，引得高情鹤氅人。红蜡烛前明似昼， 
<br>青毡帐里暖如春。十分满醆黄金液，一尺中庭白玉尘。 
<br>对此欲留君便宿，诗情酒分合相亲。
<br>
<br>
<br>
<br>&nbsp;&nbsp; 卷450_51 【任老】白居易 
<br>
<br>不愁陌上春光尽，亦任庭前日影斜。
<br>面黑眼昏头雪白，老应无可更增加。
<br>
<br>
<br>
<br>&nbsp;&nbsp; 卷450_52 【劝欢】白居易 
<br>
<br>火急欢娱慎勿迟，眼看老病悔难追。
<br>尊前花下歌筵里，会有求来不得时。
<br>
<br>
<br>
<br>&nbsp;&nbsp; 卷450_53 【答王尚书问履道池旧桥】白居易 
<br>
<br>虹梁雁齿随年换，素板朱栏逐日修。但恨尚书能久别， 
<br>莫忘州守不频游。重移旧柱开中眼，乱种新花拥两头。 
<br>李郭小船何足问，待君乘过济川舟。
<br>
<br>
<br>
<br>&nbsp;&nbsp; 卷450_54 【晚归府】白居易 
<br>
<br>晚从履道来归府，街路虽长尹不嫌。
<br>马上凉于床上坐，绿槐风透紫蕉衫。
<br>
<br>
<br>
<br>&nbsp;&nbsp; 卷450_55 【从龙潭寺至少林寺，题赠同游者】白居易 
<br>
<br>山屐田衣六七贤，搴芳蹋翠弄潺湲。九龙潭月落杯酒， 
<br>三品松风飘管弦。强健且宜游胜地，清凉不觉过炎天。 
<br>始知驾鹤乘云外，别有逍遥地上仙。
<br>
<br>
<br>
<br>&nbsp;&nbsp; 卷450_56 【夜从法王寺下归岳寺】白居易 
<br>
<br>双刹夹虚空，缘云一径通。似从忉利下，如过剑门中。 
<br>灯火光初合，笙歌曲未终。可怜狮子座，舁出净名翁。
<br>
<br>
<br>
<br>&nbsp;&nbsp; 卷450_57 【宿龙潭寺】白居易 
<br>
<br>夜上九潭谁是伴，云随飞盖月随杯。
<br>明年尚作三川守，此地兼将歌舞来。
<br>
<br>
<br>
<br>&nbsp;&nbsp; 卷450_58 【嵩阳观夜奏霓裳】白居易 
<br>
<br>开元遗曲自凄凉，况近秋天调是商。爱者谁人唯白尹， 
<br>奏时何处在嵩阳。回临山月声弥怨，散入松风韵更长。 
<br>子晋少姨闻定怪，人间亦便有霓裳。
<br>
<br>
<br>
<br>&nbsp;&nbsp; 卷450_59 【过元家履信宅】白居易 
<br>
<br>鸡犬丧家分散后，林园失主寂寥时。落花不语空辞树， 
<br>流水无情自入池。风荡宴船初破漏，雨淋歌阁欲倾欹。 
<br>前庭后院伤心事，唯是春风秋月知。
<br>
<br>
<br>
<br>&nbsp;&nbsp; 卷450_60 【和杜录事题红叶】白居易 
<br>
<br>寒山十月旦，霜叶一时新。似烧非因火，如花不待春。 
<br>连行排绛帐，乱落剪红巾。解驻篮舆看，风前唯两人。
<br>
<br>
<br>
<br>&nbsp;&nbsp; 卷450_61 【题崔常侍济上别墅（时常侍以长告罢归，今故先报泉石）】白居易 
<br>
<br>求荣争宠任纷纷，脱叶金貂只有君。散员疏去未为贵， 
<br>小邑陶休何足云。山色好当晴后见，泉声宜向醉中闻。 
<br>主人忆尔尔知否，抛却青云归白云。
<br>
<br>
<br>
<br>&nbsp;&nbsp; 卷450_62 【过温尚书旧庄】白居易 
<br>
<br>白石清泉抛济口，碧幢红旆照河阳。
<br>村人都不知时事，犹自呼为处士庄。
<br>
<br>
<br>
<br>&nbsp;&nbsp; 卷450_63 【天坛峰下赠杜录事】白居易 
<br>
<br>年颜气力渐衰残，王屋中峰欲上难。顶上将探小有洞， 
<br>喉中须咽大还丹。河车九转宜精炼，火候三年在好看。 
<br>他日药成分一粒，与君先去扫天坛。
<br>
<br>
<br>
<br>&nbsp;&nbsp; 卷450_64 【赠僧五首·钵塔院如大师（师年八十三）】白居易 
<br>
<br>百千万劫菩提种，八十三年功德林。若不秉持僧行苦， 
<br>将何报答佛恩深。慈悲不瞬诸天眼，清净无尘几地心。 
<br>每岁八关蒙九授，殷勤一戒重千金。
<br>
<br>
<br>
<br>&nbsp;&nbsp; 卷450_65 【赠僧五首·神照上人（照以说坛为佛事）】白居易 
<br>
<br>心如定水随形应，口似悬河逐病治。
<br>曾向众中先礼拜，西方去日莫相遗。
<br>
<br>
<br>
<br>&nbsp;&nbsp; 卷450_66 【赠僧五首·自远禅师（远以无事为佛事）】白居易 
<br>
<br>自出家来长自在，缘身一衲一绳床。
<br>令人见即心无事，每一相逢是道场。
<br>
<br>
<br>
<br>&nbsp;&nbsp; 卷450_67 【赠僧五首·宗实上人（实即樊司空之子舍官位妻子出家）】白居易 
<br>
<br>荣华恩爱弃成唾，戒定真如和作香。
<br>今古虽殊同一法，瞿昙抛却转轮王。
<br>
<br>
<br>
<br>&nbsp;&nbsp; 卷450_68 【赠僧五首·清闲上人（自蜀入洛，于长寿寺说法度人）】白居易 
<br>
<br>梓潼眷属何年别，长寿坛场近日开。
<br>应是蜀人皆度了，法轮移向洛中来。
<br>
<br>
<br>
<br>&nbsp;&nbsp; 卷450_69 【弹秋思】白居易 
<br>
<br>信意闲弹秋思时，调清声直韵疏迟。
<br>近来渐喜无人听，琴格高低心自知。
<br>
<br>
<br>
<br>&nbsp;&nbsp; 卷450_70 【自咏】白居易 
<br>
<br>随宜饮食聊充腹，取次衣裘亦暖身。未必得年非瘦薄， 
<br>无妨长福是单贫。老龟岂羡牺牲饱，蟠木宁争桃李春。 
<br>随分自安心自断，是非何用问闲人。
<br>
<br>
<br>
<br>&nbsp;&nbsp; 卷450_71 【分司初到洛中，偶题六韵，兼戏呈冯尹】白居易 
<br>
<br>相府念多病，春宫容不才。官衔依口得，俸料逐身来。 
<br>白首林园在，红尘车马回。招呼新客侣，扫掠旧池台。 
<br>小舫宜携乐，新荷好盖杯。不知金谷主，早晚贺筵开。
<br>
<br>
<br>
<br>&nbsp;&nbsp; 卷450_72 【春风】白居易 
<br>
<br>春风先发苑中梅，樱杏桃梨次第开。
<br>荠花榆荚深村里，亦道春风为我来。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
