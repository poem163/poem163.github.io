<HTML>
<HEAD>
<TITLE>全唐诗 卷088-092 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷088-092</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷088-092</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6064"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷088-092')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷088-092]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷88_1 【扈从幸韦嗣立山庄应制】张说 
<br>
<br>寒灰飞玉琯，汤井驻金舆。既得方明相，还寻大隗居。 
<br>悬泉珠贯下，列帐锦屏舒。骑远林逾密，笳繁谷自虚。 
<br>门旗堑复磴，殿幕裹通渠。舞凤迎公主，雕龙赋婕妤。 
<br>地幽天赏洽，酒乐御筵初。菲才叨侍从，连藻愧应徐。
<br>
<br>
<br>&nbsp;&nbsp; 卷88_2 【奉和圣制喜雪应制】张说 
<br>
<br>圣德与天同，封峦欲报功。诏书期日下，灵感应时通。 
<br>触石云呈瑞，含花雪告丰。积如沙照月，散似面从风。 
<br>舞集仙台上，歌流帝乐中。遥知百神喜，洒路待行宫。
<br>
<br>
<br>
<br>&nbsp;&nbsp; 卷88_3 【奉和圣制寒食作应制】张说 
<br>
<br>寒食春过半，花秾鸟复娇。从来禁火日，会接清明朝。 
<br>斗敌鸡殊胜，争球马绝调。晴空数云点，香树百风摇。 
<br>改木迎新燧，封田表旧烧。皇情爱嘉节，传曲与箫韶。
<br>
<br>
<br>
<br>&nbsp;&nbsp; 卷88_4 【奉和圣制赐崔日知往潞州应制】张说 
<br>
<br>圣情留曩镇，佳气翊兴王。增戟雄都府，高车转太常。 
<br>川横八练阔，山带五龙长。连帅初恩命，天人旧纪纲。 
<br>饯涂飞御藻，阖境自生光。明主征循吏，何年下凤凰。
<br>
<br>
<br>
<br>&nbsp;&nbsp; 卷88_5 【春晚侍宴丽正殿探得开字】张说 
<br>
<br>圣政惟稽古，宾门引上才。坊因购书立，殿为集贤开。 
<br>髦彦星辰下，仙章日月回。字如龙负出，韵是凤衔来。 
<br>庭柳馀春驻，宫莺早夏催。喜承芸阁宴，幸奉柏梁杯。
<br>
<br>
<br>
<br>&nbsp;&nbsp; 卷88_6 【奉和圣制花萼楼下宴应制】张说 
<br>
<br>万心翘乐宴，三舍缓昌时。山接夏云险，台留春日迟。 
<br>节移芳未歇，兴隔赏仍追。醉后传嘉惠，楼前舞圣慈。 
<br>皇恩与时合，天意若人期。故发前旬雨，新垂湛露诗。
<br>
<br>
<br>
<br>&nbsp;&nbsp; 卷88_7 【奉和圣制度蒲关应制】张说 
<br>
<br>蒲坂横临晋，华芝晓望秦。关城雄地险，桥路扼天津。 
<br>楼映行宫日，堤含宫树春。黄云随宝鼎，紫气逐真人。 
<br>东咏唐虞迹，西观周汉尘。山河非国宝，明主爱忠臣。
<br>
<br>
<br>
<br>&nbsp;&nbsp; 卷88_8 【奉和圣制途经华岳应制】张说 
<br>
<br>西岳镇皇京，中峰入太清。玉銮重岭应，缇骑薄云迎。 
<br>霁日悬高掌，寒空类削成。轩游会神处，汉幸望仙情。 
<br>旧庙青林古，新碑绿字生。群臣原封岱，还驾勒鸿名。
<br>
<br>
<br>
<br>&nbsp;&nbsp; 卷88_9 【奉和圣制过王濬墓应制】张说 
<br>
<br>牛斗三分国，龙骧一统年。智高宁受制，风急肯回船。 
<br>有策擒吴嚭，无言让范宣。援孤因势屈，功重为谗偏。 
<br>旧迹灰尘散，枯坟故老传。百代逢明主，何辞死道边。
<br>
<br>
<br>
<br>&nbsp;&nbsp; 卷88_10 【奉和圣制经河上公庙应制】张说 
<br>
<br>河上无名老，知非汉代人。先探道德要，留待圣明辰。 
<br>玄妙为天下，清虚用谷神。化将和气一，风与太初邻。 
<br>灵庙观遗像，仙歌入至真。皇心齐万物，何处不同尘。
<br>
<br>
<br>
<br>&nbsp;&nbsp; 卷88_11 【奉和圣制幸凤汤泉应制】张说 
<br>
<br>周狩闻岐礼，秦都辨雍名。献禽天子孝，存老圣皇情。 
<br>温润宜冬幸，游畋乐岁成。汤云出水殿，暖气入山营。 
<br>坎意无私洁，乾心称物平。帝歌流乐府，溪谷也增荣。
<br>
<br>
<br>
<br>&nbsp;&nbsp; 卷88_12 【恩赐乐游园宴】张说 
<br>
<br>汉苑佳游地，轩庭近侍臣。共持荣幸日，来赏艳阳春。 
<br>馔玉颁王篚，摐金下帝钧。池台草色遍，宫观柳条新。 
<br>花绶光连榻，朱颜畅饮醇。圣朝多乐事，天意每随人。
<br>
<br>
<br>
<br>&nbsp;&nbsp; 卷88_13 【三月二十日诏宴乐游园赋得风字】张说 
<br>
<br>乐游形胜地，表里望郊宫。北阙连天顶，南山对掌中。 
<br>皇恩贷芳月，旬宴美成功。鱼戏芙蓉水，莺啼杨柳风。 
<br>春光看欲暮，天泽恋无穷。长袖招斜日，留光待曲终。
<br>
<br>
<br>
<br>&nbsp;&nbsp; 卷88_14 【赴集贤院学士上赐宴应制得辉字】张说 
<br>
<br>侍帝金华讲，千龄道固稀。位将贤士设，书共学徒归。 
<br>首命深燕隗，通经浅汉韦。列筵荣赐食，送客愧儒衣。 
<br>贺燕窥檐下，迁莺入殿飞。欲知朝野庆，文教日光辉。
<br>
<br>
<br>
<br>&nbsp;&nbsp; 卷88_15 【端午三殿侍宴应制探得鱼字】张说 
<br>
<br>小暑夏弦应，徽音商管初。愿赍长命缕，来续大恩馀。 
<br>三殿褰珠箔，群官上玉除。助阳尝麦彘，顺节进龟鱼。 
<br>甘露垂天酒，芝花捧御书。合丹同蝘蜓，灰骨共蟾蜍。 
<br>今日伤蛇意，衔珠遂阙如。
<br>
<br>
<br>
<br>&nbsp;&nbsp; 卷88_16 【奉和圣制春中兴庆宫酺宴应制】张说 
<br>
<br>千龄逢启圣，万域共来威。庆接郊禋后，酺承农事稀。 
<br>御楼横广路，天乐下重闱。鸾凤调歌曲，虹霓动舞衣。 
<br>合声云上聚，连步月中归。物睹恩无外，神和道入微。 
<br>镐京陪乐饮，柏殿奉文飞。徒竭秋云影，何资春日晖。
<br>
<br>
<br>
<br>&nbsp;&nbsp; 卷88_17 【奉和圣制千秋节宴应制】张说 
<br>
<br>五德生王者，千龄启圣人。赤光来照夜，黄云上覆晨。 
<br>海县衔恩久，朝章献舞新。高居帝座出，夹道众官陈。 
<br>槊杖洗清景，磬管凝秋旻。珠囊含瑞露，金镜抱仙轮。 
<br>何岁无乡饮，何田不报神。薰歌与名节，传代幸群臣。
<br>
<br>
<br>
<br>&nbsp;&nbsp; 卷88_18 【奉和圣制太行山中言志应制】张说 
<br>
<br>六龙鸣玉銮，九折步云端。河络南浮近，山经北上难。 
<br>羽仪映松雪，戈甲带春寒。百谷晨笳动，千岩晓仗攒。 
<br>皇心感韶节，敷藻念人安。既立省方馆，复建礼神坛。 
<br>扈跸参天老，承荣忝夏官。长勤百年意，思见一胜残。
<br>
<br>
<br>
<br>&nbsp;&nbsp; 卷88_19 【奉和御制与宋璟源乾曜同日上官命宴东堂赐诗应制】张说 
<br>
<br>大块熔群品，经生偶圣时。猥承三事命，虚忝百僚师。 
<br>右揆谋华硕，前星傅重资。连骞求旧礼，滥典乐贤诗。 
<br>赐釜同荣拜，摐金宴宰司。菊花吹御酒，兰叶捧天词。 
<br>宝历休明盛，颓年晷漏衰。少留青史笔，未敢赤松期。
<br>
<br>
<br>
<br>&nbsp;&nbsp; 卷88_20 【奉和圣制暇日与兄弟同游兴庆宫作应制】张说 
<br>
<br>汉武横汾日，周王宴镐年。何如造区夏，复此睦亲贤。 
<br>巢凤新成阁，飞龙旧跃泉。棣华歌尚在，桐叶戏仍传。 
<br>禁籞氛埃隔，平台景物连。圣慈良有裕，王道固无偏。 
<br>问俗兆人阜，观风五教宣。献图开益地，张乐奏钧天。 
<br>侍酒衢樽满，询刍谏鼓悬。永言形友爱，万国共周旋。
<br>
<br>
<br>
<br>&nbsp;&nbsp; 卷88_21 【奉和圣制送王晙巡边应制】张说 
<br>
<br>六月歌周雅，三边遣夏卿。欲施攻战法，先作简稽行。 
<br>礼乐知谋帅，春秋识用兵。一劳堪定国，万里即长城。 
<br>策有和戎利，威传破虏名。军前雨洒道，楼上月临营。 
<br>别藻瑶华降，同衣锦襮荣。关山由义近，戎马为恩轻。 
<br>丝竹路傍散，风云马上生。朝廷谓吉甫，邦国望君平。
<br>
<br>
<br>
<br>&nbsp;&nbsp; 卷88_22 【将赴朔方军应制】张说 
<br>
<br>礼乐逢明主，韬钤用老臣。恭凭神武策，远御鬼方人。 
<br>供帐荣恩饯，山川喜诏巡。天文日月丽，朝赋管弦新。 
<br>幼志传三略，衰材谢六钧。胆由忠作伴，心固道为邻。 
<br>汉保河南地，胡清塞北尘。连年大军后，不日小康辰。 
<br>剑舞轻离别，歌酣忘苦辛。从来思博望，许国不谋身。
<br>
<br>
<br>
<br>&nbsp;&nbsp; 卷88_23 【奉和圣制爰因巡省途次旧居应制】张说 
<br>
<br>葱郁兴王郡，殷忧启圣图。周成会西土，汉武幸南都。 
<br>岁卜銮舆迈，农祠雁政敷。武威棱外域，文教靡中区。 
<br>警跸干戈捧，朝宗万玉趋。旧藩人事革，新化国容殊。 
<br>壁有真龙画，庭馀鸣凤梧。丛觞祝尧寿，合鼎献汤厨。 
<br>阳乐寒初变，春恩蛰更苏。三耆颁命服，五稔复田输。 
<br>君赋大风起，人歌湛露濡。从臣观玉叶，方愿纪灵符。
<br>
<br>
<br>
<br>&nbsp;&nbsp; 卷88_24 【宿直温泉宫羽林献诗】张说 
<br>
<br>冬狩美秦正，新丰乐汉行。星陈玄武阁，月对羽林营。 
<br>寒木罗霜仗，空山响夜更。恩深灵液暖，节劲古松贞。 
<br>文武皆王事，输心不为名。
<br>
<br>
<br>
<br>&nbsp;&nbsp; 卷88_25 【玄武门侍射】张说 
<br>
<br>射观通玄阙，兵栏辟御筵。雕弧月半上，画的晕重圆。 
<br>羿后神幽赞，灵王法暗传。贯心精四返，饮羽妙三联。 
<br>雪鹤来衔箭，星麟下集弦。一逢军宴洽，万庆武功宣。
<br>
<br>
<br>
<br>&nbsp;&nbsp; 卷88_26 【扈从南出雀鼠谷】张说 
<br>
<br>豫动三灵赞，时巡四海威。陕关凌曙出，平路半春归。 
<br>霍镇迎云罕，汾河送羽旂。山南柳半密，谷北草全稀。 
<br>迟日宜华盖，和风入袷衣。上林千里近，应见百花飞。
<br>
<br>
<br>
<br>&nbsp;&nbsp; 卷88_27 【洛桥北亭诏饯诸刺史】张说 
<br>
<br>离亭拂御沟，别曲舞船楼。诏饯朝廷牧，符分海县忧。 
<br>股肱还入郡，父母更临州。扇逐仁风转，车随霖雨流。 
<br>恩光水上溢，荣色柳间浮。预待群方最，三公不远求。
<br>
<br>
<br>
<br>&nbsp;&nbsp; 卷88_28 【东都酺宴】张说 
<br>
<br>尧舜传天下，同心致太平。吾君内举圣，远合至公情。 
<br>锡命承丕业，崇亲享大名。二天资广运，两曜益齐明。 
<br>道畅昆虫乐，恩深朽蠹荣。皇舆久西幸，留镇在东京。 
<br>合宴千官入，分曹百戏呈。乐来嫌景遽，酒著讶寒轻。 
<br>喜气连云阁，欢呼动洛城。人间知几代，今日见河清。
<br>
<br>
<br>
<br>&nbsp;&nbsp; 卷88_29 【奉酬韦祭酒嗣立偶游龙门北溪忽怀骊山别业呈诸留守之作】张说 
<br>
<br>石涧泉虚落，松崖路曲回。闻君北溪下，想像南山隈。 
<br>近念鼎湖别，遥思云嶂陪。不同奇觏往，空睹斯文来。 
<br>岁后寒初变，春前芳未开。黄蕤袅岸柳，紫萼折村梅。 
<br>尽室兹游玩，盈门几乐哉。嗟留洛阳陌，梦诣建章台。 
<br>野失巢由性，朝非元凯才。布怀钦远迹，幽意日尘埃。
<br>
<br>
<br>
<br>&nbsp;&nbsp; 卷88_30 【奉酬韦祭酒自汤还都经龙门北溪庄见贻之作】张说 
<br>
<br>闻君汤井至，潇洒憩郊林。拂曙携清赏，披云觏绿岑。 
<br>欢言游览意，款曲望归心。是日期佳客，同山忽异寻。 
<br>桃花迂路转，杨柳间门深。泛舟伊水涨，系马香树阴。 
<br>繁弦弄水族，娇吹狎沙禽。春满汀色媚，景斜岚气侵。 
<br>怀仁殊未远，重德匪专临。来藻敷幽思，连词报所钦。
<br>
<br>
<br>
<br>&nbsp;&nbsp; 卷88_31 【酬崔光禄冬日述怀赠答】张说 
<br>
<br>徐陈尝并作，枚马亦同时。各负当朝誉，俱承明主私。 
<br>夫君迈前侣，观国骋奇姿。山似鸣威凤，泉如出宝龟。 
<br>才雄子云笔，学广仲舒帷。紫绶拂三寺，朱门临九逵。 
<br>昔我含香日，联尔缙云司。朝携兰省步，夕退竹林期。 
<br>中路一分手，数载来何迟。求友还相得，群英复在兹。 
<br>留台少人务，方驾递寻追。涉玩怀同赏，沾芳忆共持。 
<br>迎宾南涧饮，载妓东城嬉。春郊绿亩秀，秋涧白云滋。 
<br>名画披人物，良书讨滞疑。兴来光不惜，欢往迹如遗。 
<br>岁晏罢行乐，层城间所思。夜魂灯处厌，朝发镜前衰。 
<br>忽枉崔駰什，兼流韦孟词。曲高弥寡和，主善代为师。 
<br>齐戒观华玉，留连叹色丝。终惭起予者，何足与言诗。
<br>
<br>
<br>
<br>&nbsp;&nbsp; 卷88_32 【同刘给事城南宴集】张说 
<br>
<br>水竹幽闲地，簪缨近侍臣。雍容乘暇日，潇洒出嚣尘。 
<br>树对思朋鸟，池深入养鳞。管弦高逐吹，歌舞妙含春。 
<br>老子叨专席，欢邀隔缙绅。此中情不浅，遥寄赏心人。
<br>
<br>
<br>
<br>&nbsp;&nbsp; 卷88_33 【温泉冯刘二监客舍观妓】张说 
<br>
<br>温谷寒林薄，群游乐事多。佳人蹀骏马，乘月夜相过。 
<br>秀色然红黛，娇香发绮罗。镜前鸾对舞，琴里凤传歌。 
<br>妒宠倾新意，衔恩奈老何。为君留上客，欢笑敛双蛾。
<br>
<br>
<br>
<br>&nbsp;&nbsp; 卷88_34 【寄许八】张说 
<br>
<br>万类春皆乐，徂颜独不怡。年来人更老，花发意先衰。 
<br>乳鹊穿坛画，巢蜂触网丝。平生美容色，宿昔影中疑。 
<br>远道何由梦，同心在者谁。西风欲谁语，悯默遂无词。
<br>
<br>
<br>
<br>&nbsp;&nbsp; 卷88_35 【送苏合宫颋】张说 
<br>
<br>都邑群方首，商泉旧俗讹。变风须恺悌，成化伫弦歌。 
<br>畴昔珪璋友，雍容文雅多。振缨游省闼，锵玉宰京河。 
<br>别曲鸾初下，行轩雉尚过。百壶非饯意，流咏在人和。
<br>
<br>
<br>
<br>&nbsp;&nbsp; 卷88_36 【送乔安邑备】张说 
<br>
<br>书阁移年岁，文明难复辞。欢言冬雪满，恨别夏云滋。 
<br>外尹方为政，高明自不欺。老人骖驭往，童子狎雏嬉。 
<br>日茂西河俗，寂寥东观期。遥怀秀才令，京洛见新诗。
<br>
<br>
<br>
<br>&nbsp;&nbsp; 卷88_37 【送赵二尚书彦昭北伐】张说 
<br>
<br>虏地河冰合，边城备此时。兵连紫塞路，将举白云司。 
<br>提剑荣中贵，衔珠盛出师。日华光组练，风色焰旌旗。 
<br>投笔尊前起，横戈马上辞。梅花吹别引，杨柳赋归诗。
<br>
<br>
<br>
<br>&nbsp;&nbsp; 卷88_38 【石门别杨六钦望】张说 
<br>
<br>燕人同窜越，万里自相哀。影响无期会，江山此地来。 
<br>暮年伤泛梗，累日慰寒灰。潮水东南落，浮云西北回。 
<br>俱看石门远，倚棹两悲哉。
<br>
<br>
<br>
<br>&nbsp;&nbsp; 卷88_39 【南中送北使二首】张说 
<br>
<br>传闻合蒲叶，曾向洛阳飞。何日南风至，还随北使归。 
<br>红颜渡岭歇，白首对秋衰。高歌何由见，层堂不可违。 
<br>谁怜炎海曲，泪尽血沾衣。
<br>
<br>待罪居重译，穷愁暮雨秋。山临鬼门路，城绕瘴江流。 
<br>人事今如此，生涯尚可求。逢君入乡县，传我念京周。 
<br>别恨归途远，离言暮景遒。夷歌翻下泪，芦酒未消愁。 
<br>闻有胡兵急，深怀汉国羞。和亲先是诈，款塞果为雠。 
<br>释系应分爵，蠲徒几复侯。廉颇诚未老，孙叔且无谋。 
<br>若道冯唐事，皇恩尚可收。
<br>
<br>
<br>
<br>&nbsp;&nbsp; 卷88_40 【送赵顺直郎中赴安西副大都督】张说 
<br>
<br>绝镇功难立，悬军命匪轻。复承迁相后，弥重任贤情。 
<br>将起神仙地，才称礼乐英。长心堪系虏，短语足论兵。 
<br>日授休门法，星教置阵名。龙泉恩已著，燕颔相终成。 
<br>月窟穷天远，河源入塞清。老夫操别翰，承旨颂升平。
<br>
<br>
<br>
<br>&nbsp;&nbsp; 卷88_41 【送宋休远之蜀任】张说 
<br>
<br>求友殊损益，行道异穷申。缀我平生气，吐赠薄游人。 
<br>结恩事明主，忍爱远辞亲。色丽成都俗，膏腴蜀水滨。 
<br>如何从宦子，坚白共缁磷。日月千龄旦，河山万族春。 
<br>怀铅书瑞府，横草事边尘。不及安人吏，能令王化淳。
<br>
<br>
<br>
<br>&nbsp;&nbsp; 卷88_42 【岳州别梁六入朝】张说 
<br>
<br>远莅长沙渚，欣逢贾谊才。江山疲应接，风日复晴开。 
<br>江树云间断，湘山水上来。近洲朝鹭集，古戍夜猿哀。 
<br>岸杼含苍捄，河蒲秀紫台。月馀偏地赏，心尽故人杯。 
<br>自我违京洛，嗟君此溯洄。容华因别老，交旧与年颓。 
<br>梦见长安陌，朝宗实盛哉。
<br>
<br>
<br>
<br>&nbsp;&nbsp; 卷88_43 【相州冬日早衙】张说 
<br>
<br>城外宵钟敛，闺中曙火残。朝光曜庭雪，宿冻聚池寒。 
<br>正色临厅事，疑词定笔端。除苛囹圄息，伐枳吏人宽。 
<br>河内功犹浅，淮阳疾未安。镜中星发变，顿使世情阑。
<br>
<br>
<br>
<br>&nbsp;&nbsp; 卷88_44 【岳州西城】张说 
<br>
<br>水国何辽旷，风波遂极天。西江三纪合，南浦二湖连。 
<br>危堞临清境，烦忧暂豁然。九围观掌内，万象阅眸前。 
<br>日去长沙渚，山横云梦田。汀葭变秋色，津树入寒烟。 
<br>潜穴探灵诡，浮生揖圣仙。至今人不见，迹灭事空传。
<br>
<br>
<br>
<br>&nbsp;&nbsp; 卷88_45 【岳州观竞渡】张说 
<br>
<br>画作飞凫艇，双双竞拂流。低装山色变，急棹水华浮。 
<br>土尚三闾俗，江传二女游。齐歌迎孟姥，独舞送阳侯。 
<br>鼓发南湖溠，标争西驿楼。并驱常诧速，非畏日光遒。
<br>
<br>
<br>
<br>&nbsp;&nbsp; 卷88_46 【对酒行巴陵作】张说 
<br>
<br>留侯封万户，园令寿千金。本为成王业，初由赋上林。 
<br>繁荣安足恃，霜露递相寻。鸟哭楚山外，猿啼湘水阴。 
<br>梦中城阙近，天畔海云深。空对忘忧酌，离忧不去心。
<br>
<br>
<br>
<br>&nbsp;&nbsp; 卷88_47 【岳州宴姚绍之】张说 
<br>
<br>杞梓滞江滨，光华向日新。难兄金作友，媚子玉为人。 
<br>山水含秋兴，池亭借善邻。檐松风送静，院竹鸟来驯。 
<br>翠斝吹黄菊，雕盘鲙紫鳞。缓歌将醉舞，为拂绣衣尘。
<br>
<br>
<br>
<br>&nbsp;&nbsp; 卷88_48 【岳州九日宴道观西阁】张说 
<br>
<br>摇落长年叹，蹉跎远宦心。北风嘶代马，南浦宿阳禽。 
<br>佳此黄花酌，酣馀白首吟。凉云霾楚望，濛雨蔽荆岑。 
<br>登眺思清景，谁将眷浊阴。钓歌出江雾，樵唱入山林。 
<br>鱼以嘉名采，木为美材侵。大道由中悟，逍遥匪外寻。 
<br>参佐多君子，词华妙赏音。留题洞庭观，望古意何深。
<br>
<br>
<br>
<br>&nbsp;&nbsp; 卷88_49 【岳州作】张说 
<br>
<br>水国生秋草，离居再及瓜。山川临洞穴，风日望长沙。 
<br>物土南州异，关河北信赊。日昏闻怪鸟，地热见修蛇。 
<br>远人梦归路，瘦马嘶去家。正有江潭月，徘徊恋九华。
<br>
<br>
<br>
<br>&nbsp;&nbsp; 卷88_50 【游洞庭湖】张说 
<br>
<br>平湖晓望分，仙峤气氛氲。鼓枻乘清渚，寻峰弄白云。 
<br>江寒天一色，日静水重纹。树坐参猿啸，沙行入鹭群。 
<br>缘源斑筱密，罥径绿萝纷。洞穴传虚应，枫林觉自熏。 
<br>双童有灵药，愿取献明君。
<br>
<br>
<br>
<br>&nbsp;&nbsp; 卷88_51 【巴丘春作】张说 
<br>
<br>日出洞庭水，春山挂断霞。江涔相映发，卉木共纷华。 
<br>湘戍南浮阔，荆关北望赊。湖阴窥魍魉，丘势辨巴蛇。 
<br>岛户巢为馆，渔人艇作家。自怜心问景，三岁客长沙。
<br>
<br>
<br>
<br>&nbsp;&nbsp; 卷88_52 【岳州夜坐】张说 
<br>
<br>炎洲苦三伏，永日卧孤城。赖此闲庭夜，萧条夜月明。 
<br>独歌还太息，幽感见馀声。江近鹤时叫，山深猿屡鸣。 
<br>息心观有欲，弃知返无名。五十知天命，吾其达此生。
<br>
<br>
<br>
<br>&nbsp;&nbsp; 卷88_53 【别灉湖】张说 
<br>
<br>念别灉湖去，浮舟更一临。千峰出浪险，万木抱烟深。 
<br>南郡延恩渥，东山恋宿心。露花香欲醉，时鸟啭馀音。 
<br>涉趣皆留赏，无奇不遍寻。莫言山水间，幽意在鸣琴。
<br>
<br>
<br>
<br>&nbsp;&nbsp; 卷88_54 【伯奴边见归田赋因投赵侍御】张说 
<br>
<br>尔家叹穷鸟，吾族赋归田。莫道荣枯异，同嗟世网牵。 
<br>黄陵浮汨渚，青草会湘川。去国逾三岁，兹山老二年。 
<br>寒鸮鸣舍下，昏虎卧篱前。客泪堪斑竹，离亭欲赠荃。 
<br>放言久无次，触兴感成篇。
<br>
<br>
<br>
<br>&nbsp;&nbsp; 卷88_55 【清远江峡山寺】张说 
<br>
<br>流落经荒外，逍遥此梵宫。云峰吐月白，石壁淡烟红。 
<br>宝塔灵仙涌，悬龛造化功。天香涵竹气，虚呗引松风。 
<br>檐牖飞花入，廊房激水通。猿鸣知谷静，鱼戏辨江空。 
<br>静默将何贵，惟应心境同。
<br>
<br>
<br>
<br>&nbsp;&nbsp; 卷88_56 【春雨早雷】张说 
<br>
<br>东北春风至，飘飘带雨来。拂黄先变柳，点素早惊梅。 
<br>树蔼悬书阁，烟含作赋台。河鱼未上冻，江蛰已闻雷。 
<br>美人宵梦著，金屏曙不开。无缘一启齿，空酌万年杯。
<br>
<br>
<br>
<br>&nbsp;&nbsp; 卷88_57 【闻雨】张说 
<br>
<br>穷冬万花匝，永夜百忧攒。危戍临江火，空斋入雨寒。 
<br>断猿知屡别，嘶雁觉虚弹。心对炉灰死，颜随庭树残。 
<br>旧恩怀未报，倾胆镜中看。
<br>
<br>
<br>
<br>&nbsp;&nbsp; 卷88_58 【赦归在道中作】张说 
<br>
<br>陈焦心息尽，死意不期生。何幸光华旦，流人归上京。 
<br>愁将网共解，服与代俱明。复是三阶正，还逢四海平。 
<br>谁能定礼乐，为国著功成。
<br>
<br>
<br>
<br>&nbsp;&nbsp; 卷88_59 【喜度岭】张说 
<br>
<br>东汉兴唐历，南河复禹谋。宁知瘴疠地，生入帝皇州。 
<br>雷雨苏虫蛰，春阳放学鸠。洄沿炎海畔，登降闽山陬。 
<br>岭路分中夏，川源得上流。见花便独笑，看草即忘忧。 
<br>自始居重译，天星已再周。乡关绝归望，亲戚不相求。 
<br>弃杖枯还植，穷鳞涸更浮。道消黄鹤去，运启白驹留。 
<br>江妾晨炊黍，津童夜棹舟。盛明良可遇，莫后洛城游。
<br>
<br>
<br>
<br>
<br>
<br>
<br>&nbsp;&nbsp;卷89_1 【奉和圣制潼关口号应制】张说 
<br>
<br>天德平无外，关门东复西。不将千里隔，何用一丸泥。
<br>
<br>
<br>&nbsp;&nbsp; 卷89_2 【奉萧令嵩酒并诗（已下三首，俱赐宴东堂作）】张说 
<br>
<br>乐奏天恩满，杯来秋兴高。更蒙萧相国，对席饮醇醪。
<br>
<br>
<br>
<br>&nbsp;&nbsp; 卷89_3 【奉宇文黄门融酒】张说 
<br>
<br>圣德垂甘露，天章下大风。又乘黄阁赏，愿作黑头公。
<br>
<br>
<br>
<br>&nbsp;&nbsp; 卷89_4 【奉裴中书光庭酒】张说 
<br>
<br>西掖恩华降，南宫命席阑。讵知鸡树后，更接凤池欢。
<br>
<br>
<br>
<br>&nbsp;&nbsp; 卷89_5 【清夜酌】张说 
<br>
<br>秋阴士多感，雨息夜无尘。清樽宜明月，复有平生人。
<br>
<br>
<br>
<br>&nbsp;&nbsp; 卷89_6 【醉中作】张说 
<br>
<br>醉后乐无极，弥胜未醉时。动容皆是舞，出语总成诗。
<br>
<br>
<br>
<br>&nbsp;&nbsp; 卷89_7 【送梁知微渡海东】张说 
<br>
<br>今日此相送，明年此相待。天上客星回，知君渡东海。
<br>
<br>
<br>
<br>&nbsp;&nbsp; 卷89_8 【寄刘道士舄】张说 
<br>
<br>真人降紫气，邀我丹田宫。远寄双飞舄，飞飞不碍空。
<br>
<br>
<br>
<br>&nbsp;&nbsp; 卷89_9 【书香能和尚塔】张说 
<br>
<br>大师捐世去，空馀法力在。远寄无碍香，心随到南海。
<br>
<br>
<br>
<br>&nbsp;&nbsp; 卷89_10 【被使在蜀】张说 
<br>
<br>即今三伏尽，尚自在临邛。归途千里外，秋月定相逢。
<br>
<br>
<br>
<br>&nbsp;&nbsp; 卷89_11 【正朝摘梅】张说 
<br>
<br>蜀地寒犹暖，正朝发早梅。偏惊万里客，已复一年来。
<br>
<br>
<br>
<br>&nbsp;&nbsp; 卷89_12 【蜀道后期】张说 
<br>
<br>客心争日月，来往预期程。秋风不相待，先至洛阳城。
<br>
<br>
<br>
<br>&nbsp;&nbsp; 卷89_13 【广州江中作】张说 
<br>
<br>去国年方晏，愁心转不堪。离人与江水，终日向西南。
<br>
<br>
<br>
<br>&nbsp;&nbsp; 卷89_14 【江中诵经】张说 
<br>
<br>实相归悬解，虚心暗在通。澄江明月内，应是色成空。
<br>
<br>
<br>
<br>&nbsp;&nbsp; 卷89_15 【江中遇黄领子刘隆】张说 
<br>
<br>危石江中起，孤云岭上还。相逢皆得意，何处是乡关。
<br>
<br>
<br>
<br>&nbsp;&nbsp; 卷89_16 【钦州守岁】张说 
<br>
<br>故岁今宵尽，新年明旦来。愁心随斗柄，东北望春回。
<br>
<br>
<br>
<br>&nbsp;&nbsp; 卷89_17 【岳州守岁二首】张说 
<br>
<br>夜风吹醉舞，庭户对酣歌。愁逐前年少，欢迎今岁多。
<br>
<br>桃枝堪辟恶，爆竹好惊眠。歌舞留今夕，犹言惜旧年。
<br>
<br>
<br>
<br>&nbsp;&nbsp; 卷89_18 【元朝（一作幽州元日）】张说 
<br>
<br>今岁元日乐，不谢往年春。知向来心道，谁为昨夜人。
<br>
<br>
<br>
<br>&nbsp;&nbsp; 卷89_19 【耗磨日饮二首】张说 
<br>
<br>耗磨传兹日，纵横道未宜。但令不忌醉，翻是乐无为。
<br>
<br>上月今朝减，流传耗磨辰。还将不事事，同醉俗中人。
<br>
<br>
<br>
<br>&nbsp;&nbsp; 卷89_20 【又（一本此首同前第一首为二首）】张说 
<br>
<br>春来半月度，俗忌一时闲。不酌他乡酒，惟堪对楚山。
<br>
<br>
<br>
<br>&nbsp;&nbsp; 卷89_21 【九日进茱萸山诗五首】张说 
<br>
<br>家居洛阳下，举目见嵩山。刻作茱萸节，情生造化间。
<br>
<br>黄花宜泛酒，青岳好登高。稽首明廷内，心为天下劳。
<br>
<br>菊酒携山客，萸囊系牧童。路疑随大隗，心似问鸿蒙。
<br>
<br>九日重阳数，三秋万实成。时来谒轩后，罢去坐蓬瀛。
<br>
<br>晚节欢重九，高山上五千。醉中知遇圣，梦里见寻仙。
<br>
<br>
<br>
<br>&nbsp;&nbsp; 卷89_22 【岳州看黄叶】张说 
<br>
<br>白首看黄叶，徂颜复几何。空惭棠树下，不见政成歌。
<br>
<br>
<br>
<br>&nbsp;&nbsp; 卷89_23 【岭南送使二首】张说 
<br>
<br>狱中生白发，岭外罢红颜。古来相送处，凡得几人还。
<br>
<br>万里投荒裔，来时不见亲。一朝成白首，看取报家人。
<br>
<br>
<br>
<br>&nbsp;&nbsp; 卷89_24 【伤妓人董氏四首】张说 
<br>
<br>董氏娇娆性，多为窈窕名。人随秋月落，韵入捣衣声。
<br>
<br>粉蕊粘妆簏，金花竭翠条。夜台无戏伴，魂影向谁娇。
<br>
<br>旧亭红粉阁，宿处白云关。春日双飞去，秋风独不还。
<br>
<br>舞席沾残粉，歌梁委旧尘。独伤窗里月，不见帐中人。
<br>
<br>
<br>
<br>&nbsp;&nbsp; 卷89_25 【三月闺怨】张说 
<br>
<br>三月时将尽，空房妾独居。蛾眉愁自结，鬓发没情梳。
<br>
<br>
<br>
<br>&nbsp;&nbsp; 卷89_26 【破陈乐词二首】张说 
<br>
<br>汉兵出顿金微，照日光明铁衣。百里火幡焰焰， 
<br>千行云骑霏霏。蹙踏辽河自竭，鼓噪燕山可飞。 
<br>正属四方朝贺，端知万舞皇威。
<br>
<br>少年胆气凌云，共许骁雄出群。匹马城西挑战， 
<br>单刀蓟北从军。一鼓鲜卑送款，五饵单于解纷。 
<br>誓欲成名报国，羞将开阁论勋。
<br>
<br>
<br>
<br>&nbsp;&nbsp; 卷89_27 【舞马词六首】张说 
<br>
<br>万玉朝宗凤扆，千金率领龙媒。眄鼓凝骄躞蹀， 
<br>听歌弄影徘徊。（圣代升平乐）
<br>
<br>天鹿遥征卫叔，日龙上借羲和。将共两骖争舞， 
<br>来随八骏齐歌。（圣代升平乐）
<br>
<br>彩旄八佾成行，时龙五色因方。屈膝衔杯赴节， 
<br>倾心献寿无疆。（四海和平乐）
<br>
<br>帝皂龙驹沛艾，星兰骥子权奇。腾倚骧洋应节， 
<br>繁骄接迹不移。（四海和平乐）
<br>
<br>二圣先天合德，群灵率土可封。击石骖驔紫燕， 
<br>摐金顾步苍龙。（四海和平乐）
<br>
<br>圣君出震应箓，神马浮河献图。足踏天庭鼓舞， 
<br>心将帝乐踌蹰。（四海和平乐）
<br>
<br>
<br>
<br>&nbsp;&nbsp; 卷89_28 【奉和三日祓禊渭滨应制】张说 
<br>
<br>青郊上巳艳阳年，紫禁皇游祓渭川。
<br>幸得欢娱承湛露，心同草树乐春天。
<br>
<br>
<br>
<br>&nbsp;&nbsp; 卷89_29 【桃花园马上应制】张说 
<br>
<br>林间艳色骄天马，苑里秾华伴丽人。
<br>愿逐南风飞帝席，年年含笑舞青春。
<br>
<br>
<br>
<br>&nbsp;&nbsp; 卷89_30 【奉和圣制幸韦嗣立山庄应制】张说 
<br>
<br>西京上相出扶阳，东郊别业好池塘。
<br>自非仁智符天赏，安能日月共回光。
<br>
<br>
<br>
<br>&nbsp;&nbsp; 卷89_31 【奉和圣制同玉真公主游大哥山池题石壁】张说 
<br>
<br>池如明镜月华开，山学香炉云气来。
<br>神藻飞为鶺鴒赋，仙声飏出凤凰台。
<br>
<br>
<br>
<br>&nbsp;&nbsp; 卷89_32 【十五日夜御前口号踏歌词二首】张说 
<br>
<br>花萼楼前雨露新，长安城里太平人。
<br>龙衔火树千重焰，鸡踏莲花万岁春。
<br>
<br>帝宫三五戏春台，行雨流风莫妒来。
<br>西域灯轮千影合，东华金阙万重开。
<br>
<br>
<br>
<br>&nbsp;&nbsp; 卷89_33 【苏摩遮五首（亿岁乐）】张说 
<br>
<br>摩遮本出海西胡，琉璃宝服紫髯胡。
<br>闻道皇恩遍宇宙，来将歌舞助欢娱。
<br>
<br>绣装帕额宝花冠，夷歌骑舞借人看。
<br>自能激水成阴气，不虑今年寒不寒。
<br>
<br>腊月凝阴积帝台，豪歌急鼓送寒来。
<br>油囊取得天河水，将添上寿万年杯。
<br>
<br>寒气宜人最可怜，故将寒水散庭前。
<br>惟愿圣君无限寿，长取新年续旧年。
<br>
<br>昭成皇后帝家亲，荣乐诸人不比伦。
<br>往日霜前花委地，今年雪后树逢春。
<br>
<br>
<br>
<br>&nbsp;&nbsp; 卷89_34 【三月三日定昆池奉和萧令得潭字韵】张说 
<br>
<br>暮春三月日重三，春水桃花满禊潭。
<br>广乐逶迤天上下，仙舟摇衍镜中酣。
<br>
<br>
<br>
<br>&nbsp;&nbsp; 卷89_35 【和尹从事懋泛洞庭】张说 
<br>
<br>平湖一望上连天，林景千寻下洞泉。
<br>忽惊水上光华满，疑是乘舟到日边。
<br>
<br>
<br>
<br>&nbsp;&nbsp; 卷89_36 【送梁六自洞庭山作】张说 
<br>
<br>巴陵一望洞庭秋，日见孤峰水上浮。
<br>闻道神仙不可接，心随湖水共悠悠。
<br>
<br>
<br>
<br>&nbsp;&nbsp; 卷89_37 【同赵侍御望归舟】张说 
<br>
<br>山庭迥迥面长川，江树重重极远烟。
<br>形影相追高翥鸟，心肠并断北风船。
<br>
<br>
<br>
<br>&nbsp;&nbsp; 卷89_38 【襄阳路逢寒食】张说 
<br>
<br>去年寒食洞庭波，今年寒食襄阳路。
<br>不辞著处寻山水，只畏还家落春暮。
<br>
<br>
<br>
<br>
<br>
<br>
<br>&nbsp;&nbsp; 卷90_1 【和尹懋登南楼】张均 
<br>
<br>客来已两春，更瞻韶光早。花鸟既环合，江山复骈抱。 
<br>楼形写北潭，堞势凌青岛。白云谢归雁，驰怀洛阳道。
<br>
<br>
<br>&nbsp;&nbsp; 卷90_2 【江上逢春】张均 
<br>
<br>离忧耿未和，春虑忽蹉跎。择木猿知去，寻泥燕独过。 
<br>惊花翻霁日，垂柳拂烟波。激意屡怡赏，无如乡念何。
<br>
<br>
<br>
<br>&nbsp;&nbsp; 卷90_3 【九日巴丘登高】张均 
<br>
<br>客心惊暮序，宾雁下沧洲。共赏重阳节，言寻戏马游。 
<br>湖风扶戍柳，江雨暗山楼。且酌东篱酒，聊祛南国忧。
<br>
<br>
<br>
<br>&nbsp;&nbsp; 卷90_4 【和尹懋秋夜游灉湖二首】张均 
<br>
<br>远水沉西日，寒沙聚夜鸥。平湖乘月满，飞棹接星流。 
<br>黄叶鸣凄吹，苍葭扫暗洲。愿移沧浦赏，归待颍川游。
<br>
<br>湾潭幽意深，杳霭涌寒岑。石痕秋水落，岚气夕阳沉。 
<br>澄彻天为底，渊玄月作心。青溪非大隐，归弄白云浔。
<br>
<br>
<br>
<br>&nbsp;&nbsp; 卷90_5 【岳阳晚景（一作父说诗）】张均 
<br>
<br>晚景寒鸦集，秋风旅雁归。水光浮日出，霞彩映江飞。 
<br>洲白芦花吐，园红柿叶稀。长沙卑湿地，九月未成衣。
<br>
<br>
<br>
<br>&nbsp;&nbsp; 卷90_6 【流合浦岭外作】张均 
<br>
<br>瘴江西去火为山，炎徼南穷鬼作关。
<br>从此更投人境外，生涯应在有无间。
<br>
<br>
<br>
<br>&nbsp;&nbsp; 卷90_7 【奉和岳州山城（一作张均诗）】张垍 
<br>
<br>郡馆临清赏，开扃坐白云。讼虚棠户曙，观静竹檐曛。 
<br>悬榻迎宾下，趋庭学礼闻。风传琴上意，遥向日华纷。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷91_1 【偶游龙门北溪忽怀骊山别业因以言志示弟淑奉呈诸大僚】韦嗣立 
<br>
<br>幽谷杜陵边，风烟别几年。偶来伊水曲，溪嶂觉依然。 
<br>傍浦怜芳树，寻崖爱绿泉。岭云随马足，山鸟向人前。 
<br>地合心俱静，言因理自玄。短才叨重寄，尸禄愧妨贤。 
<br>每挹挂冠侣，思从初服旋。稻粱仍欲报，岁月坐空捐。 
<br>助岳无纤块，输溟谢末涓。还悟北辕失，方求南涧田。
<br>
<br>
<br>&nbsp;&nbsp; 卷91_2 【奉和九日幸临渭亭登高应制得深字】韦嗣立 
<br>
<br>层观远沈沈，鸾旗九日临。帷宫压水岸，步辇入烟岑。 
<br>枝上萸新采，樽中菊始斟。愿陪欢乐事，长与岁时深。
<br>
<br>
<br>
<br>&nbsp;&nbsp; 卷91_3 【奉和张岳州王潭州别诗二首】韦嗣立 
<br>
<br>茂先王佐才，作牧楚江隈。登楼正欲赋，复遇仲宣来。 
<br>黄鹄飞将远，雕龙文为开。宁知昔联事，听曲有馀哀。
<br>
<br>昔时陪二贤，缨冕会神仙。一去驰江海，相逢共播迁。 
<br>无因千里驾，忽睹四愁篇。览讽欢何已，欢终徒怆然。
<br>
<br>
<br>
<br>&nbsp;&nbsp; 卷91_4 【奉和初春幸太平公主南庄应制】韦嗣立 
<br>
<br>主第岩扃架鹊桥，天门阊阖降鸾镳。历乱旌旗转云树， 
<br>参差台榭入烟霄。林间花杂平阳舞，谷里莺和弄玉箫。 
<br>已陪沁水追欢日，行奉茅山访道朝。
<br>
<br>
<br>
<br>&nbsp;&nbsp; 卷91_5 【自汤还都经龙门北溪赠张左丞崔礼部崔光禄】韦嗣立 
<br>
<br>栖闲有愚谷，好事枉朝轩。树接前驱拥，岩传后骑喧。 
<br>褰帘出野院，植杖候柴门。既拂林下席，仍携池上樽。 
<br>深期契幽赏，实谓展欢言。末眷诚未易，佳游时更敦。 
<br>俄看啸俦侣，各已共飞鶱。延睇尽朝日，长怀通夜魂。 
<br>空闻岸竹动，徒见浦花繁。多愧春莺曲，相求意独存。
<br>
<br>
<br>
<br>&nbsp;&nbsp; 卷91_6 【酬崔光禄冬日述怀赠答】韦嗣立 
<br>
<br>亭伯负高名，羽仪称上京。魏珠能烛乘，秦璧许连城。 
<br>六月飞将远，三冬学已精。洛阳推贾谊，江夏贵黄琼。 
<br>推演中都术，旋参河尹声。累迁登御府，移拜践名卿。 
<br>庭聚歌钟丽，门罗棨戟荣。鹦杯飞广席，兽火列前楹。 
<br>散诞林园意，殷勤敬爱情。无容抱衰疾，良宴每招迎。 
<br>契得心逾重，言忘道益真。相勖忠义节，共谈词赋英。 
<br>雕虫曾靡弃，白凤已先鸣。光接神愈骇，音来味不成。 
<br>短歌甘自思，鸿藻弥难清。东里方希润，西河敢窃明。 
<br>厚诬空见迫，丧德岂无诚。端守宫闱地，寒烟朝暮平。 
<br>顾才无术浅，怀器识忧盈。月下对云阙，风前闻夜更。 
<br>昌年虽共偶，欢会此难并。为怜漳浦曲，沉痼有刘桢。
<br>
<br>
<br>
<br>&nbsp;&nbsp; 卷91_7 【上巳日祓禊渭滨应制】韦嗣立 
<br>
<br>乘春祓禊逐风光，扈跸陪銮渭渚傍。
<br>还笑当时水滨老，衰年八十待文王。
<br>
<br>
<br>
<br>&nbsp;&nbsp; 卷91_8 【奉酬韦祭酒偶游龙门北溪忽怀骊山别业因以言志…之作】魏奉古 
<br>
<br>有美朝为贵，幽寻地自偏。践临伊水汭，想望灞池边。 
<br>是遇皆新赏，兹游若旧年。藤萝隐路接，杨柳御沟联。 
<br>道惬神情王，机忘俗理捐。遂初诚已重，兼济实为贤。 
<br>迹是东山恋，心惟北阙悬。顾惭经拾紫，多谢赋思玄。 
<br>未躧中林步，空承丽藻传。阳春和已寡，扣寂竟徒然。
<br>
<br>
<br>
<br>&nbsp;&nbsp; 卷91_9 【奉酬韦祭酒偶游龙门北溪忽怀骊山别业因以言志…之作】崔日知 
<br>
<br>夙龄秉微尚，中年忽有邻。以兹山水癖，遂得狎通人。 
<br>迨我咸京道，闻君别业新。岩前窥石镜，河畔踏芳茵。 
<br>既怜伊浦绿，复忆灞池春。连词谢家子，同欢冀野宾。 
<br>趣闲鱼共乐，情洽鸟来驯。讵念昔游者，只命独留秦。 
<br>萧条颖阳恋，冲漠汉阴真。无由陪胜躅，空此玩书筠。
<br>
<br>
<br>
<br>&nbsp;&nbsp; 卷91_10 【冬日述怀奉呈韦祭酒张左丞兰台名贤】崔日知 
<br>
<br>弱龄好经籍，披卷即怡然。覃精四十载，驰骋数千言。 
<br>孔壁采遗篆，周韦考绝编。袁公论剑术，孙子叙兵篇。 
<br>鲁史君臣道，姬书日月悬。从师改炎燠，负笈遍山川。 
<br>上异西河夏，中非北海玄。光荣拾青紫，名价接通贤。 
<br>既重万钟乐，宁思二顷田。长戟同分虎，高冠亚附蝉。 
<br>晚怀重虚旷，养志息雕镌。登高惭思拙，匠物谢情妍。 
<br>不慕张平子，宁希王仲宣。谁谓登龙日，翻成刻鹄年。 
<br>循循劳善诱，轧轧思微牵。琢磨才既竭，钻仰德弥坚。 
<br>朽木诚为谕，扪心徒自怜。终期吞鸟梦，振翼上云烟。 
<br>赋成先掷地，词高直掞天。更执抠衣礼，仍开函丈筵。 
<br>雾披槐市蔼，水静璧池圆。愿逐从风叶，飞舞翰林前。
<br>
<br>
<br>
<br>&nbsp;&nbsp; 卷91_11 【奉酬韦嗣立祭酒偶游龙门北溪忽怀骊山别业…大僚之作】崔泰之 
<br>
<br>关塞临伊水，骊山枕灞川。俱临隐路侧，同在帝城边。 
<br>谢公兼出处，携妓玩林泉。鸣驺喷梅雪，飞盖曳松烟。 
<br>闻琴幽谷里，看弈古岩前。落日低帏帐，归云绕管弦。 
<br>叨荣惭北阙，微尚爱东田。寂寞灰心尽，萧条尘事捐。 
<br>朝思登崭绝，夜梦弄潺湲。宿怀南涧意，况睹北溪篇。
<br>
<br>
<br>
<br>&nbsp;&nbsp; 卷91_12 【同光禄弟冬日述怀】崔泰之 
<br>
<br>吾族白眉良，才华动洛阳。观光初入仕，应宿始为郎。 
<br>飞萤玩书籍，白凤吐文章。海卿逾往雅，河尹冠前张。 
<br>择才绥鄢郢，殊化被江湘。高楼临广陌，甲第敞通庄。 
<br>列馆邙山下，疏亭洛水傍。昌年赏丰陌，暇日悦林塘。 
<br>衣冠皆秀彦，罗绮尽名倡。隔岸闻歌度，临池见舞行。 
<br>门庭寒变色，棨戟日生光。穷阴方叆叇，杀气正苍茫。 
<br>感时兴盛作，晚岁共多伤。积德韦丞相，通神张子房。 
<br>吟草遍簪绂，逸韵合宫商。功名守留省，滥迹在文昌。 
<br>家园遥可见，台寺近相望。无庸乘侍谒，有暇共翱翔。 
<br>棣华依雁序，竹叶拂鸾觞。水坐怜秋月，山行弄晚芳。 
<br>恩华惭服冕，友爱勖垂堂。无由报天德，相顾咏时康。
<br>
<br>
<br>
<br>&nbsp;&nbsp; 卷91_13 【奉和圣制送张尚书巡边】崔泰之 
<br>
<br>南庭胡运尽，北斗将星飞。旗鼓临沙漠，旌旄出洛畿。 
<br>关山绕玉塞，烽火映金微。屡献帷谋策，频承庙胜威。 
<br>躞蹀临河骑，逶迤度陇旂。地脉平千古，天声振九围。 
<br>车马生边气，戈鋋驻落晖。夏近蓬犹转，秋深草木腓。 
<br>饯送纡天什，恩荣赐御衣。伫勒燕然颂，鸣驺计日归。
<br>
<br>
<br>
<br>&nbsp;&nbsp; 卷91_14 【春夜寓直凤阁怀群公（一本题上有和中书侍郎杨再思）】魏知古 
<br>
<br>拜门传漏晚，寓直索居时。昔重安仁赋，今称伯玉诗。 
<br>鸳池满不溢，鸡树久逾滋。夙夜怀山甫，清风咏所思。
<br>
<br>
<br>
<br>&nbsp;&nbsp; 卷91_15 【奉和春日途中喜雨应诏】魏知古 
<br>
<br>皇舆向洛城，时雨应天行。丽日登岩送，阴云出野迎。 
<br>濯枝林杏发，润叶渚蒲生。丝入纶言喜，花依锦字明。 
<br>微臣忝东观，载笔伫西成。
<br>
<br>
<br>
<br>&nbsp;&nbsp; 卷91_16 【从猎渭川献诗】魏知古 
<br>
<br>尝闻夏太康，五弟训禽荒。我后来冬狩，三驱盛礼张。 
<br>顺时鹰隼击，讲事武功扬。奔走未及去，翾飞岂暇翔。 
<br>非熊从渭水，瑞翟想陈仓。此欲诚难纵，兹游不可常。 
<br>子云陈羽猎，僖伯谏渔棠。得失鉴齐楚，仁思念禹汤。 
<br>雍熙亮在宥，亭毒匪多伤。辛甲今为史，虞箴遂孔彰。
<br>
<br>
<br>
<br>&nbsp;&nbsp; 卷91_17 【玄元观寻李先生不遇】魏知古 
<br>
<br>羽客今何在，空寻伊洛间。忽闻归苦县，复想入函关。 
<br>未作千年别，犹应七日还。神仙不可见，寂寞返蓬山。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷92_1 【招谕有怀赠同行人（一作李义府诗）】李乂 
<br>
<br>远游冒艰阻，深入劳存谕。春去辞国门，秋还在边戍。 
<br>轩车行未返，节序催难驻。陌上悲转蓬，园中想芳树。 
<br>蜀山自纷纠，岷水恒奔注。临泛多苦怀，登攀寡欢趣。 
<br>永夕飞淫雨，崇朝蒸毒雾。不求绥岭桃，宁美邛乡蒟。 
<br>白浪行欲静，骢马何尝驱。愿接轺旆尘，联翩东北骛。
<br>
<br>
<br>&nbsp;&nbsp; 卷92_2 【春日侍宴芙蓉园应制】李乂 
<br>
<br>水殿临丹籞，山楼绕翠微。昔游人托乘，今幸帝垂衣。 
<br>涧筱缘峰合，岩花逗浦飞。朝来江曲地，无处不光辉。
<br>
<br>
<br>
<br>&nbsp;&nbsp; 卷92_3 【奉和登骊山高顶寓目应制】李乂 
<br>
<br>崖巘万寻悬，居高敞御筵。行戈疑驻日，步辇若登天。 
<br>城阙雾中近，关河云外连。谬陪登岱驾，欣奉济汾篇。
<br>
<br>
<br>
<br>&nbsp;&nbsp; 卷92_4 【奉和七夕两仪殿会宴应制】李乂 
<br>
<br>桂宫明月夜，兰殿起秋风。云汉弥年阻，星筵此夕同。 
<br>倏来疑有处，旋去已成空。睿作钧天响，魂飞在梦中。
<br>
<br>
<br>
<br>&nbsp;&nbsp; 卷92_5 【奉和春日游苑喜雨应诏】李乂 
<br>
<br>仙跸九成台，香筵万寿杯。一旬初降雨，二月早闻雷。 
<br>叶向朝霁密，花含宿润开。幸承天泽豫，无使日光催。
<br>
<br>
<br>
<br>&nbsp;&nbsp; 卷92_6 【奉和人日清晖阁宴群臣遇雪应制】李乂 
<br>
<br>上日登楼赏，中天御辇飞。后庭联舞唱，前席仰恩辉。 
<br>睿作风云起，农祥雨雪霏。幸陪人胜节，长愿奉垂衣。
<br>
<br>
<br>
<br>&nbsp;&nbsp; 卷92_7 【陪幸临渭亭遇雪应制】李乂 
<br>
<br>青阳御紫微，白雪下彤闱。浃壤流天霈，绵区洒帝辉。 
<br>水如银度烛，云似玉披衣。为得因风起，还来就日飞。
<br>
<br>
<br>
<br>&nbsp;&nbsp; 卷92_8 【奉和九日侍宴应制得浓字】李乂 
<br>
<br>望幸纡千乘，登高自九重。台疑临戏马，殿似接疏龙。 
<br>捧箧萸香遍，称觞菊气浓。更看仙鹤舞，来此庆时雍。
<br>
<br>
<br>
<br>&nbsp;&nbsp; 卷92_9 【送沙门弘景道俊玄奘还荆州应制】李乂 
<br>
<br>初日承归旨，秋风起赠言。汉珠留道味，江璧返真源。 
<br>地出南关远，天回北斗尊。宁知一柱观，却启四禅门。
<br>
<br>
<br>
<br>&nbsp;&nbsp; 卷92_10 【奉和九月九日登慈恩寺浮图应制】李乂 
<br>
<br>涌塔临玄地，高层瞰紫微。鸣銮陪帝出，攀橑翊天飞。 
<br>庆洽重阳寿，文含列象辉。小臣叨载笔，欣此颂巍巍。
<br>
<br>
<br>
<br>&nbsp;&nbsp; 卷92_11 【闰九月九日幸总持寺登浮图应制】李乂 
<br>
<br>清跸幸禅楼，前驱历御沟。还疑九日豫，更想六年游。 
<br>圣藻辉缨络，仙花缀冕旒。所欣延亿载，宁祗庆重秋。
<br>
<br>
<br>
<br>&nbsp;&nbsp; 卷92_12 【侍宴长宁公主东庄应制】李乂 
<br>
<br>紫禁乘宵动，青门访水嬉。贵游鳣序集，仙女凤楼期。 
<br>合宴簪绅满，承恩雨露滋。北辰还捧日，东馆幸逢时。
<br>
<br>
<br>
<br>&nbsp;&nbsp; 卷92_13 【幸白鹿观应制】李乂 
<br>
<br>制跸乘骊阜，回舆指凤京。南山四皓谒，西岳两童迎。 
<br>云幄临悬圃，霞杯荐赤城。神明近兹地，何必往蓬瀛。
<br>
<br>
<br>
<br>&nbsp;&nbsp; 卷92_14 【次苏州】李乂 
<br>
<br>洛渚问吴潮，吴门想洛桥。夕烟杨柳岸，春水木兰桡。 
<br>城邑南楼近，星辰北斗遥。无因生羽翼，轻举托还飙。
<br>
<br>
<br>
<br>&nbsp;&nbsp; 卷92_15 【寄胡皓时在南中】李乂 
<br>
<br>徭役苦流滞，风波限溯洄。江流通地骨，山道绕天台。 
<br>有鸟图南去，无人见北来。闭门沧海曲，云雾待君开。
<br>
<br>
<br>
<br>&nbsp;&nbsp; 卷92_16 【饯许州宋司马赴任】李乂 
<br>
<br>展骥旌时杰，谈鸡美代贤。暂离仙掖务，追送近郊筵。 
<br>地惨金商节，人康璧假田。从来昆友事，咸以佩刀传。
<br>
<br>
<br>
<br>&nbsp;&nbsp; 卷92_17 【饯唐州高使君赴任】李乂 
<br>
<br>淮源之水清，可以濯君缨。彼美称才杰，亲人伫政声。 
<br>岁寒畴曩意，春晚别离情。终叹临岐远，行看拥传荣。
<br>
<br>
<br>
<br>&nbsp;&nbsp; 卷92_18 【哭仆射鄂公杨再思】李乂 
<br>
<br>端揆凝邦绩，台阶阐国猷。方崇大厦栋，忽逝巨川舟。 
<br>白日铭安在，清风颂独留。死生恩命毕，零落掩山丘。
<br>
<br>
<br>
<br>&nbsp;&nbsp; 卷92_19 【故赵王属赠黄门侍郎上官公挽词】李乂 
<br>
<br>暮归泉壤隔，朝发城池恋。汉畤结愁阴，秦陵下悲霰。 
<br>駸駸百驷驰，悯悯群龙饯。石马徒自施，玉人终不见。
<br>
<br>
<br>
<br>&nbsp;&nbsp; 卷92_20 【淮阳公主挽歌】李乂 
<br>
<br>玉颜生汉渚，汤沐荣天女。金缕化邙尘，哀荣感路人。 
<br>凤凰曾作伴，蝼蚁忽为亲。畴日成蹊处，秾华不复春。
<br>
<br>
<br>
<br>&nbsp;&nbsp; 卷92_21 【故西台侍郎上官公挽歌】李乂 
<br>
<br>宇内文儒重，朝端礼命优。立言多启沃，论道盛谋猷。 
<br>顾日琴安在，冲星剑不留。徒怀东武襚，更掩北原丘。
<br>
<br>
<br>
<br>&nbsp;&nbsp; 卷92_22 【高安公主挽歌二首】李乂 
<br>
<br>汤沐三千赋，楼台十二重。银炉称贵幸，玉辇盛过逢。 
<br>嫔则留中馈，娥辉没下舂。平阳百岁后，歌舞为谁容。
<br>
<br>宾卫俨相依，横门启曙扉。灵阴蟾兔缺，仙影凤凰飞。 
<br>一水秋难渡，三泉夜不归。况临青女节，瑶草更前哀。
<br>
<br>
<br>
<br>&nbsp;&nbsp; 卷92_23 【奉和初春幸太平公主南庄应制】李乂 
<br>
<br>平阳馆外有仙家，沁水园中好物华。地出东郊回日御， 
<br>城临南斗度云车。风泉韵绕幽林竹，雨霰光摇杂树花。 
<br>已庆时来千亿寿，还言日暮九重赊。
<br>
<br>
<br>
<br>&nbsp;&nbsp; 卷92_24 【兴庆池侍宴应制】李乂 
<br>
<br>神池泛滥水盈科，仙跸纡徐步辇过。纵棹洄沿萍溜合， 
<br>开轩眺赏麦风和。潭鱼在藻供游咏，谷鸟含樱入赋歌。 
<br>寄语乘槎溟海客，回头来此问天河。
<br>
<br>
<br>
<br>&nbsp;&nbsp; 卷92_25 【侍宴安乐公主山庄应制】李乂 
<br>
<br>金舆玉辇背三条，水阁山楼望九霄。野外初迷七圣道， 
<br>河边忽睹二灵桥。悬冰滴滴依虬箭，清吹泠泠杂凤箫。 
<br>回晚平阳歌舞合，前溪更转木兰桡。
<br>
<br>
<br>
<br>&nbsp;&nbsp; 卷92_26 【奉和春日幸望春宫应制】李乂 
<br>
<br>东城结宇敞千寻，北阙回舆具四临。丽日祥烟承罕毕， 
<br>轻荑弱草藉衣簪。秦商重沓云岩近，河渭萦纡雾壑深。 
<br>谬接鹓鸿陪赏乐，还欣鱼鸟遂飞沉。
<br>
<br>
<br>
<br>&nbsp;&nbsp; 卷92_27 【人日重宴大明宫恩赐彩缕人胜应制】李乂 
<br>
<br>诘旦行春上苑中，凭高却下大明宫。千年执象寰瀛泰， 
<br>七日为人庆赏隆。铁凤曾鶱摇瑞雪，铜乌细转入祥风。 
<br>此时朝野欢无算，此岁云天乐未穷。
<br>
<br>
<br>
<br>&nbsp;&nbsp; 卷92_28 【享龙池乐第八章】李乂 
<br>
<br>星分邑里四人居，水洊源流万顷馀。魏国君王称象处， 
<br>晋家蕃邸化龙初。青蒲暂似游梁马，绿藻还疑宴镐鱼。 
<br>自有神灵滋液地，年年云物史官书。
<br>
<br>
<br>
<br>&nbsp;&nbsp; 卷92_29 【奉和幸礼部尚书窦希玠宅应制（一作陪幸五王宅）】李乂 
<br>
<br>家住千门侧，亭临二水傍。贵游开北地，宸眷幸西乡。 
<br>曳履迎中谷，鸣丝出后堂。浦疑观万象，峰似驻三光。 
<br>草向琼筵乐，花承绣扆香。圣情思旧重，留饮赋雕章。
<br>
<br>
<br>
<br>&nbsp;&nbsp; 卷92_30 【奉和晦日幸昆明池应制】李乂 
<br>
<br>玉辂寻春赏，金堤重晦游。川通黑水浸，地派紫泉流。 
<br>晃朗扶桑出，绵联杞树周。乌疑填海处，人似隔河秋。 
<br>劫尽灰犹识，年移石故留。汀洲归棹晚，箫鼓杂汾讴。
<br>
<br>
<br>
<br>&nbsp;&nbsp; 卷92_31 【奉和幸长安故城未央宫应制】李乂 
<br>
<br>凤辇乘春陌，龙山访故台。北宫才尽处，南斗独昭回。 
<br>肆览飞宸札，称觞引御杯。已观蓬海变，谁厌柏梁灾。 
<br>代挹孙通礼，朝称贾谊才。忝侪文雅地，先后各时来。
<br>
<br>
<br>
<br>&nbsp;&nbsp; 卷92_32 【陪幸韦嗣立山庄应制（一作宋之问诗）】李乂 
<br>
<br>枢掖调梅暇，林园种槿初。入朝荣剑履，退食偶琴书。 
<br>地隐东岩室，天回北斗车。旌门临窈窕，辇道属扶疏。 
<br>云罕明丹谷，霜笳彻紫虚。水疑投石处，溪似钓璜馀。 
<br>帝泽颁卮酒，人欢颂里闾。一承黄竹咏，长奉白茆居。
<br>
<br>
<br>
<br>&nbsp;&nbsp; 卷92_33 【奉和幸望春宫送朔方军大总管张仁亶】李乂 
<br>
<br>边郊草具腓，河塞有兵机。上宰调梅寄，元戎细柳威。 
<br>武貔东道出，鹰隼北庭飞。玉匣谋中野，金舆下太微。 
<br>投醪衔饯酌，缉衮事征衣。勿谓公孙老，行闻奏凯归。
<br>
<br>
<br>
<br>&nbsp;&nbsp; 卷92_34 【奉和幸三会寺应制】李乂 
<br>
<br>睿德总无边，神皋择胜缘。二仪齐法驾，三会礼香筵。 
<br>汉阙中黄近，秦山太白连。台疑观鸟日，池似刻鲸年。 
<br>满月临真境，秋风入御弦。小臣叨下列，持管谬窥天。
<br>
<br>
<br>
<br>&nbsp;&nbsp; 卷92_35 【奉和幸大荐福寺（寺即中宗旧宅）】李乂 
<br>
<br>象设隆新宇，龙潜想旧居。碧楼披玉额，丹仗导金舆。 
<br>代日兴光近，周星掩曜初。空歌清沛筑，梵乐奏胡书。 
<br>帝造环三界，天文贲六虚。康哉孝理日，崇德在真如。
<br>
<br>
<br>
<br>&nbsp;&nbsp; 卷92_36 【夏日都门送司马员外逸客孙员外佺北征】李乂 
<br>
<br>日逐滋南寇，天威抚北垂。析珪行仗节，持印且分麾。 
<br>羽檄双凫去，兵车驷马驰。虎旗悬气色，龙剑抱雄雌。 
<br>候月期戡翦，经时念别离。坐闻关陇外，无复引弓儿。
<br>
<br>
<br>
<br>&nbsp;&nbsp; 卷92_37 【元日恩赐柏叶应制（景龙四年）】李乂 
<br>
<br>劲节凌冬劲，芳心待岁芳。能令人益寿，非止麝含香。
<br>
<br>
<br>
<br>&nbsp;&nbsp; 卷92_38 【侍宴桃花园咏桃花应制】李乂 
<br>
<br>绮萼成蹊遍籞芳，红英扑地满筵香。
<br>莫将秋宴传王母，来比春华奉圣皇。
<br>
<br>
<br>
<br>&nbsp;&nbsp; 卷92_39 【奉和三日祓禊渭滨】李乂 
<br>
<br>上林花鸟暮春时，上巳陪游乐在兹。
<br>此日欣逢临渭赏，昔年空道济汾词。
<br>
<br>
<br>
<br>&nbsp;&nbsp; 卷92_40 【奉和幸韦嗣立山庄侍宴应制】李乂 
<br>
<br>曲榭回廊绕涧幽，飞泉喷下溢池流。
<br>只应感发明王梦，遂得邀迎圣帝游。
<br>
<br>
<br>
<br>&nbsp;&nbsp; 卷92_41 【侍宴安乐公主新宅应制】李乂 
<br>
<br>牵牛南渡象昭回，学凤楼成帝女来。
<br>平旦鹓鸾歌舞席，方宵鹦鹉献酬杯。
<br>
<br>
<br>
<br>&nbsp;&nbsp; 卷92_42 【饯唐永昌】李乂 
<br>
<br>田郎才貌出咸京，潘子文华向洛城。
<br>愿以深心留善政，当令强项谢高名。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
