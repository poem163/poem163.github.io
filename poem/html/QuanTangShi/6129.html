<HTML>
<HEAD>
<TITLE>全唐诗 卷355-358 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷355-358</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷355-358</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6129"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷355-358')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷355-358]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷355_1 【登司马错古城】刘禹锡 
<br>
<br>将军将秦师，西南奠遐服。故垒清江上，苍烟晦乔木。 
<br>登临直萧辰，周览壮前躅。堑平陈叶满，墉高秋蔓绿。 
<br>废井抽寒菜，毁台生鲁谷。耕人得古器，宿雨多遗镞。 
<br>楚塞郁重叠，蛮溪纷诘曲。留此数仞基，几人伤远目。
<br>
<br>
<br>&nbsp;&nbsp; 卷355_2 【谒柱山会禅师】刘禹锡 
<br>
<br>我本山东人，平生多感慨。弱冠游咸京，上书金马外。 
<br>结交当世贤，驰声溢四塞。勉修贵及早，狃捷不知退。 
<br>锱铢扬芬馨，寻尺招瑕颣。淹留郢南都，摧颓羽翰碎。 
<br>安能咎往事，且欲去沉痗。吾师得真如，寄在人寰内。 
<br>哀我堕名网，有如翾飞辈。曈曈揭智烛，照使出昏昧。 
<br>静见玄关启，歆然初心会。夙尚一何微，今得信可大。 
<br>觉路明证入，便门通忏悔。悟理言自忘，处屯道犹泰。 
<br>色身岂吾宝，慧性非形碍。思此灵山期，未卜何年载。
<br>
<br>
<br>
<br>&nbsp;&nbsp; 卷355_3 【卧病闻常山旋师策勋宥过王泽大洽因寄李六侍郎】刘禹锡 
<br>
<br>寂寂重寂寂，病夫卧秋斋。夜蛩思幽壁，槁叶鸣空阶。 
<br>南国异气候，火旻尚昏霾。瘴烟跕飞羽，沴气伤百骸。 
<br>昨闻凯歌旋，饮至酒如淮。无战陋丹水，垂仁轻槁街。 
<br>清庙既策勋，圆丘俟燔柴。车书一以混，幽远靡不怀。 
<br>逐客憔悴久，故乡云雨乖。禽鱼各有化，予欲问齐谐。
<br>
<br>
<br>
<br>&nbsp;&nbsp; 卷355_4 【善卷坛下作（在柱山上）】刘禹锡 
<br>
<br>先生见尧心，相与去九有。斯民既已治，我得安林薮。 
<br>道为自然贵，名是无穷寿。瑶坛在此山，识者常回首。
<br>
<br>
<br>
<br>&nbsp;&nbsp; 卷355_5 【武陵观火诗】刘禹锡 
<br>
<br>楚乡祝融分，炎火常为虞。是时直突烟，发自晨炊徒。 
<br>盲风扇其威，白昼曛阳乌。操绠不暇汲，循墙还避逾。 
<br>怒如列缺光，迅与芬轮俱。联延掩四远，赫奕成洪炉。 
<br>汹疑云涛翻，飒若鬼神趋。当前迎焮赩，是物同膏腴。 
<br>金乌入梵天，赤龙游玄都。腾烟透窗户，飞焰生栾栌。 
<br>火山摧半空，星雨洒中衢。瑶坛被髹漆，宝树攒珊瑚。 
<br>光县与琴焦，旗亭无酒濡。市人委百货，邑令遗双凫。 
<br>馀势下隈隩，长熛烘舳舻。吹焚照水府，炙浪愁天吴。 
<br>灾罢云日晚，心惊视听殊。高灰辨廪庾，黑土连闉闍。 
<br>众烬合星罗，游氛铄人肤。厚地藏宿热，遥林呈骤枯。 
<br>火德资生人，庸可一日无。御之失其道，敲石弥天隅。 
<br>晋库走龙剑，吴宫伤燕雏。五行有沴气，先哲垂訏谟。 
<br>宋郑同日起，时当贤大夫。无苛自可乐，弭患非所图。 
<br>贤守恤人瘼，临烟驻骊驹。吊场色惨忸，颜失词劬愉。 
<br>下令蠲里布，指期轻市租。閈垣适未立，苫盖自相娱。 
<br>山木行剪伐，江泥宜墐途。邑臣不必曾，何用征越巫。
<br>
<br>
<br>
<br>&nbsp;&nbsp; 卷355_6 【崔元受少府自贬所还，遗山姜花，以诗答之】刘禹锡 
<br>
<br>故人博罗尉，遗我山姜花。采从碧海上，来自谪仙家。 
<br>云涛润孤根，阴火照晨葩。静摇扶桑日，艳对瀛洲霞。 
<br>世人爱芳辛，搴撷忘幽遐。传名入帝里，飞驿辞天涯。 
<br>王济本尚味，石崇方斗奢。雕盘多不识，绮席乃增华。 
<br>驿马损筋骨，贵人滋齿牙。顾予藜藿士，持此重咨嗟。
<br>
<br>
<br>
<br>&nbsp;&nbsp; 卷355_7 【途中早发】刘禹锡 
<br>
<br>马踏尘上霜，月明江头路。行人朝气锐，宿鸟相辞去。 
<br>流水隔远村，缦山多红树。悠悠关塞内，往来无闲步。
<br>
<br>
<br>
<br>&nbsp;&nbsp; 卷355_8 【和董庶中古散调词赠尹果毅】刘禹锡 
<br>
<br>昔听东武吟，壮年心已悲。如何今濩落，闻君辛苦辞。 
<br>言有穷巷士，弱龄颇尚奇。读得玄女符，生当事边时。 
<br>借名游侠窟，结客幽并儿。往来长楸间，能带双鞬驰。 
<br>崩腾天宝末，尘暗燕南垂。爟火入咸阳，诏征神武师。 
<br>是时占军幕，插羽扬金羁。万夫列辕门，观射中戟支。 
<br>誓当雪国雠，亲爱从此辞。中宵倚长剑，起视蚩尤旗。 
<br>介马晨萧萧，阵云竟天涯。阴风猎白草，旗槊光参差。 
<br>勇气贯中肠，视身忽如遗。生擒白马将，虏骑不敢追。 
<br>贵臣上战功，名姓随意移。终岁肌骨苦，他人印累累。 
<br>谒者既清宫，诸侯各罢戏。上将赐甲第，门戟不可窥。 
<br>眦血下沾襟，天高问无期。却寻故乡路，孤影空相随。 
<br>行逢里中旧，扑樕昔所嗤。一言合侯王，腰佩黄金龟。 
<br>问我何自苦，可怜真数奇。迟回顾徒御，得色悬双眉。 
<br>翻然悟世途，抚己昧所宜。田园已芜没，流浪江海湄。 
<br>鸷禽毛翮摧，不见翔云姿。衰容蔽逸气，孑孑无人知。 
<br>寂寞草玄徒，长吟下书帷。为君发哀韵，若扣瑶林枝。 
<br>有客识其真，潺湲涕交颐。饮尔一杯酒，陶然足自怡。
<br>
<br>
<br>
<br>&nbsp;&nbsp; 卷355_9 【望衡山】刘禹锡 
<br>
<br>东南倚盖卑，维岳资柱石。前当祝融居，上拂朱鸟翮。 
<br>青冥结精气，磅礴宣地脉。还闻肤寸阴，能致弥天泽。
<br>
<br>
<br>
<br>&nbsp;&nbsp; 卷355_10 【游桃源一百韵】刘禹锡 
<br>
<br>沅江清悠悠，连山郁岑寂。回流抱绝巘，皎镜含虚碧。 
<br>昏旦递明媚，烟岚分委积。香蔓垂绿潭，暴龙照孤碛。 
<br>渊明著前志，子骥思远蹠。寂寂无何乡，密尔天地隔。 
<br>金行太元岁，渔者偶探赜。寻花得幽踪，窥洞穿暗隙。 
<br>依微闻鸡犬，豁达值阡陌。居人互将迎，笑语如平昔。 
<br>广乐虽交奏，海禽心不怿。挥手一来归，故溪无处觅。 
<br>绵绵五百载，市朝几迁革。有路在壶中，无人知地脉。 
<br>皇家感至道，圣祚自天锡。金阙传本枝，玉函留宝历。 
<br>禁山开秘宇，复户洁灵宅。蕊检香氛氲，醮坛烟幂幂。 
<br>我来尘外躅，莹若朝星析。崖转对翠屏，水穷留画鹢。 
<br>三休俯乔木，千级扳峭壁。旭日闻撞钟，彩云迎蹑屐。 
<br>遂登最高顶，纵目还楚泽。平湖见草青，远岸连霞赤。 
<br>幽寻如梦想，绵思属空阒。夤缘且忘疲，耽玩近成癖。 
<br>清猿伺晓发，瑶草凌寒坼。祥禽舞葱茏，珠树摇玓瓅。 
<br>羽人顾我笑，劝我税归轭。霓裳何飘飖，童颜洁白皙。 
<br>重岩是藩屏，驯鹿受羁靮。楼居弥清霄，萝茑成翠帟。 
<br>仙翁遗竹杖，王母留桃核。姹女飞丹砂，青童护金液。 
<br>宝气浮鼎耳，神光生剑脊。虚无天乐来，僁窣鬼兵役。 
<br>丹丘肃朝礼，玉札工紬绎。枕中淮南方，床下阜乡舄。 
<br>明灯坐遥夜，幽籁听淅沥。因话近世仙，耸然心神惕。 
<br>乃言瞿氏子，骨状非凡格。往事黄先生，群儿多侮剧。 
<br>謷然不屑意，元气贮肝膈。往往游不归，洞中观博弈。 
<br>言高未易信，犹复加诃责。一旦前致辞，自云仙期迫。 
<br>言师有道骨，前事常被谪。如今三山上，名字在真籍。 
<br>悠然谢主人，后岁当来觌。言毕依庭树，如烟去无迹。 
<br>观者皆失次，惊追纷络绎。日暮山径穷，松风自萧槭。 
<br>适逢修蛇见，瞋目光激射。如严三清居，不使恣搜索。 
<br>唯馀步纲势，八趾在沙砾。至今东北隅，表以坛上石。 
<br>列仙徒有名，世人非目击。如何庭庑际，白日振飞翮。 
<br>洞天岂幽远，得道如咫尺。一气无死生，三光自迁易。 
<br>因思人间世，前路何狭窄。瞥然此生中，善祝期满百。 
<br>大方播群类，秀气肖翕辟。性静本同和，物牵成阻厄。 
<br>是非斗方寸，荤血昏精魄。遂令多夭伤，犹喜见斑白。 
<br>喧喧车马驰，苒苒桑榆夕。共安缇绣荣，不悟泥途适。 
<br>纷吾本孤贱，世叶在逢掖。九流宗指归，百氏旁捃摭。 
<br>公卿偶慰荐，乡曲缪推择。居安白社贫，志傲玄纁辟。 
<br>功名希自取，簪组俟扬历。书府蚤怀铅，射宫曾发的。 
<br>起草香生帐，坐曹乌集柏。赐燕聆箫韶，侍祠阅琮璧。 
<br>尝闻履忠信，可以行蛮貊。自述希古心，忘恃干时画。 
<br>巧言忽成锦，苦志徒食蘖。平地生峰峦，深心有矛戟。 
<br>层波一震荡，弱植忽沦溺。北渚吊灵均，长岑思亭伯。 
<br>祸来昧几兆，事去空叹息。尘累与时深，流年随漏滴。 
<br>才能疑木雁，报施迷夷跖。楚奏絷钟仪，商歌劳甯戚。 
<br>禀生非悬解，对镜方感激。自从婴网罗，每事问龟策。 
<br>王正降雷雨，环玦赐迁斥。倘伏夷平人，誓将依羽客。 
<br>买山构精舍，领徒开讲席。冀无身外忧，自有闲中益。 
<br>道芽期日就，尘虑乃冰释。且欲遗姓名，安能慕竹帛。 
<br>长生尚学致，一溉岂虚掷。芝朮资糇粮，烟霞拂巾帻。 
<br>黄石履看堕，洪崖肩可拍。聊复嗟蜉蝣，何烦哀虺蜴。 
<br>青囊既深味，琼葩亦屡摘。纵无西山资，犹免长戚戚。
<br>
<br>
<br>
<br>&nbsp;&nbsp; 卷355_11 【客有为余话登天坛遇雨之状，因以赋之】刘禹锡 
<br>
<br>清晨登天坛，半路逢阴晦。疾行穿雨过，却立视云背。 
<br>白日照其上，风雷走于内。滉漾雪海翻，槎牙玉山碎。 
<br>蛟龙露鬐鬣，神鬼含变态。万状互生灭，百音以繁会。 
<br>俯观群动静，始觉天宇大。山顶自晶明，人间已滂沛。 
<br>豁然重昏敛，涣若春冰溃。反照入松门，瀑流飞缟带。 
<br>遥光泛物色，馀韵吟天籁。洞府撞仙钟，村墟起夕霭。 
<br>却见山下侣，已如迷世代。问我何处来，我来云雨外。
<br>
<br>
<br>
<br>&nbsp;&nbsp; 卷355_12 【秋江早发】刘禹锡 
<br>
<br>轻阴迎晓日，霞霁秋江明。草树含远思，襟杯有馀清。 
<br>凝睇万象起，朗吟孤愤平。渚鸿未矫翼，而我已遐征。 
<br>因思市朝人，方听晨鸡鸣。昏昏恋衾枕，安见元气英。 
<br>纳爽耳目变，玩奇筋骨轻。沧洲有奇趣，浩然吾将行。
<br>
<br>
<br>
<br>&nbsp;&nbsp; 卷355_13 【有僧言罗浮事，因为诗以写之】刘禹锡 
<br>
<br>君言罗浮上，容易见九垠。渐高元气壮，汹涌来翼身。 
<br>夜宿最高峰，瞻望浩无邻。海黑天宇旷，星辰来逼人。 
<br>是时当朏魄，阴物恣腾振。日光吐鲸背，剑影开龙鳞。 
<br>倏若万马驰，旌旗耸奫沦。又如广乐奏，金石含悲辛。 
<br>疑其有巨灵，怪物尽来宾。阴阳迭用事，乃俾夜作晨。 
<br>咿喔天鸡鸣，扶桑色昕昕。赤波千万里，涌出黄金轮。 
<br>下视生物息，霏如隙中尘。醯鸡仰瓮口，亦谓云汉津。 
<br>世人信耳目，方寸度大钧。安知视听外，怪愕不可陈。 
<br>悠悠想大方，此乃杯水滨。知小天地大，安能识其真。
<br>
<br>
<br>
<br>&nbsp;&nbsp; 卷355_14 【裴祭酒尚书见示春归城南青松坞别墅…高侍郎之什命同作】刘禹锡 
<br>
<br>早宦阅人事，晚怀生道机。时从学省出，独望郊园归。 
<br>野彴度春水，山花映岩扉。石头解金章，林下步绿薇。 
<br>青松郁成坞，修竹盈尺围。吟风起天籁，蔽日无炎威。 
<br>危径盘羊肠，连甍耸翚飞。幽谷响樵斧，澄潭环钓矶。 
<br>因高见帝城，冠盖扬光辉。白云难持寄，清韵投所希。 
<br>二公如长离，比翼翔太微。含情谢林壑，酬赠骈珠玑。 
<br>顾予久郎潜，愁寂对芳菲。一闻丘中趣，再抚黄金徽。
<br>
<br>
<br>
<br>&nbsp;&nbsp; 卷355_15 【和河南裴尹侍郎宿斋天平寺诣九龙祠祈雨二十韵】刘禹锡 
<br>
<br>有事九龙庙，洁斋梵王祠。玉箫何时绝，碧树空凉飔。 
<br>吏散埃壒息，月高庭宇宜。重城肃穆闭，涧水潺湲时。 
<br>人稀夜复闲，虑静境亦随。缅怀断鳌足，凝想乘鸾姿。 
<br>朱明盛农节，膏泽方愆期。瞻言五灵瑞，能救百谷萎。 
<br>咿喔晨鸡鸣，阑干斗柄垂。修容谒神像，注意陈正词。 
<br>惊飙起泓泉，若调雷雨师。黑烟耸鳞甲，洒液如棼丝。 
<br>丰隆震天衢，列缺挥火旗。炎空忽凄紧，高溜悬绠縻。 
<br>生物已滂沛，湿云稍离披。丹霞启南陆，白水含东菑。 
<br>熙熙飞走适，蔼蔼草树滋。浮光动宫观，远思盈川坻。 
<br>吴公敏于政，谢守工为诗。商山有病客，言贺舒庞眉。
<br>
<br>
<br>
<br>&nbsp;&nbsp; 卷355_16 【冬夜宴河中李相公中堂命筝歌送酒】刘禹锡 
<br>
<br>朗朗鹍鸡弦，华堂夜多思。帘外雪已深，座中人半醉。 
<br>翠蛾发清响，曲尽有馀意。酌我莫忧狂，老来无逸气。
<br>
<br>
<br>
<br>&nbsp;&nbsp; 卷355_17 【重至衡阳伤柳仪曹】刘禹锡 
<br>
<br>忆昨与故人，湘江岸头别。我马映林嘶，君帆转山灭。 
<br>马嘶循古道，帆灭如流电。千里江蓠春，故人今不见。
<br>
<br>
<br>
<br>&nbsp;&nbsp; 卷355_18 【谪居悼往二首】刘禹锡 
<br>
<br>邑邑何邑邑，长沙地卑湿。楼上见春多，花前恨风急。 
<br>猿愁肠断叫，鹤病翘趾立。牛衣独自眠，谁哀仲卿泣。
<br>
<br>郁郁何郁郁，长安远如日。终日念乡关，燕来鸿复还。 
<br>潘岳岁寒思，屈平憔悴颜。殷勤望归路，无雨即登山。
<br>
<br>
<br>
<br>&nbsp;&nbsp; 卷355_19 【有獭吟】刘禹锡 
<br>
<br>有獭得嘉鱼，自谓天见怜。先祭不敢食，捧鳞望青玄。 
<br>人立寒沙上，心专眼悁悁。渔翁以为妖，举块投其咽。 
<br>呼儿贯鱼归，与獭同烹煎。关关黄金鹗，大翅摇江烟。 
<br>下见盈寻鱼，投身擘洪连。攫拏隐鳞去，哺雏林岳巅。 
<br>鸱乌欲伺隙，遥噪莫敢前。长居青云路，弹射无由缘。 
<br>何地无江湖，何水无鲔鳣。天意不宰割，菲祭徒虔虔。 
<br>空馀知礼重，载在淹中篇。
<br>
<br>
<br>
<br>&nbsp;&nbsp; 卷355_20 【白太守行】刘禹锡 
<br>
<br>闻有白太守，抛官归旧谿。苏州十万户，尽作婴儿啼。 
<br>太守驻行舟，阊门草萋萋。挥袂谢啼者，依然两眉低。 
<br>朱户非不崇，我心如重狴。华池非不清，意在寥廓栖。 
<br>夸者窃所怪，贤者默思齐。我为太守行，题在隐起珪。
<br>
<br>
<br>
<br>&nbsp;&nbsp; 卷355_21 【乐天寄洛下新诗，兼喜微之欲到，因以抒怀也】刘禹锡 
<br>
<br>松间风未起，万叶不自吟。池上月未来，清辉同夕阴。 
<br>宫徵不独运，埙篪自相寻。一从别乐天，诗思日已沉。 
<br>吟君洛中作，精绝百炼金。乃知孤鹤情，月露为知音。 
<br>微之从东来，威凤鸣归林。羡君先相见，一豁平生心。
<br>
<br>
<br>
<br>&nbsp;&nbsp; 卷355_22 【月夜忆乐天兼寄微之（一作月夜寄微之，忆乐天）】刘禹锡 
<br>
<br>今宵帝城月，一望雪相似。遥想洛阳城，清光正如此。 
<br>知君当此夕，亦望镜湖水。展转相忆心，月明千万里。
<br>
<br>
<br>
<br>&nbsp;&nbsp; 卷355_23 【早夏郡中书事】刘禹锡 
<br>
<br>水禽渡残月，飞雨洒高城。华堂对嘉树，帘庑含晓清。 
<br>拂镜整危冠，振衣步前楹。将吏俨成列，簿书纷来萦。 
<br>言下辨曲直，笔端破交争。虚怀询病苦，怀律操剽轻。 
<br>阍吏告无事，归来解簪缨。高帘覆朱阁，忽尔闻调笙。
<br>
<br>
<br>
<br>&nbsp;&nbsp; 卷355_24 【酬乐天七月一日夜即事见寄】刘禹锡 
<br>
<br>夜树风韵清，天河云彩轻。故苑多露草，隔城闻鹤鸣。 
<br>摇落从此始，别离含远情。闻君当是夕，倚瑟吟商声。 
<br>外物岂不足，中怀向谁倾。秋来念归去，同听嵩阳笙。
<br>
<br>
<br>
<br>&nbsp;&nbsp; 卷355_25 【令狐相公见示赠竹二十韵仍命继和】刘禹锡 
<br>
<br>高人必爱竹，寄兴良有以。峻节可临戎，虚心宜待士。 
<br>众芳信妍媚，威凤难栖止。遂于鼙鼓间，移植东南美。 
<br>封以梁国土，浇之浚泉水。得地色不移，凌空势方起。 
<br>新青排故叶，馀纷笼疏理。犹复隔墙藩，何因出尘滓。 
<br>兹辰去前蔽，永日劳瞪视。槭槭林已成，荧荧玉相似。 
<br>规摹起心匠，洗涤在颐指。曲直既了然，孤高何卓尔。 
<br>垂梢覆内屏，迸笋侵前戺。妓席拂云鬓，宾阶荫珠履。 
<br>抱琴恣闲玩，执卷堪斜倚。露下悬明珰，风来韵清徵。 
<br>坚贞贯四候，标格殊百卉。岁晚当自知，繁华岂云比。 
<br>古诗无赠竹，高唱从此始。一听清瑶音，峥然长在耳。
<br>
<br>
<br>
<br>&nbsp;&nbsp; 卷355_26 【和令狐相公晚泛汉江书怀寄洋州崔侍郎阆州高舍人二曹长】刘禹锡 
<br>
<br>雨过远山出，江澄暮霞生。因浮济川舟，遂作适野行。 
<br>郊树映缇骑，水禽避红旌。田夫捐畚锸，织妇窥柴荆。 
<br>古岸夏花发，遥林晚蝉清。沿洄方玩境，鼓角已登城。 
<br>部内有良牧，望中寄深情。临觞念佳期，泛瑟动离声。 
<br>寂寞一病士，夙昔接群英。多谢谪仙侣，几时还玉京。
<br>
<br>
<br>
<br>&nbsp;&nbsp; 卷355_27 【和乐天洛城春齐梁体八韵】刘禹锡 
<br>
<br>帝城宜春入，游人喜意长。草生季伦谷，花出莫愁坊。 
<br>断云发山色，轻风漾水光。楼前戏马地，树下斗鸡场。 
<br>白头自为侣，绿酒亦满觞。潘园观种植，谢墅阅池塘。 
<br>至闲似隐逸，过老不悲伤。相问焉功德，银黄游故乡。
<br>
<br>
<br>
<br>&nbsp;&nbsp; 卷355_28 【洛中早春赠乐天】刘禹锡 
<br>
<br>漠漠复霭霭，半晴将半阴。春来自何处，无迹日以深。 
<br>韶嫩冰后木，轻盈烟际林。藤生欲有托，柳弱不自任。 
<br>花意已含蓄，鸟言尚沉吟。期君当此时，与我恣追寻。 
<br>翻愁烂熳后，春暮却伤心。
<br>
<br>
<br>
<br>&nbsp;&nbsp; 卷355_29 【和乐天宴李周美中丞宅池上赏樱桃花】刘禹锡 
<br>
<br>樱桃千万枝，照耀如雪天。王孙宴其下，隔水疑神仙。 
<br>宿露发清香，初阳动暄妍。妖姬满髻插，酒客折枝传。 
<br>同此赏芳月，几人有华筵。杯行勿遽辞，好醉逸三年。
<br>
<br>
<br>
<br>&nbsp;&nbsp; 卷355_30 【酬乐天闻新蝉见赠】刘禹锡 
<br>
<br>碧树鸣蝉后，烟云改容光。瑟然引秋气，芳草日夜黄。 
<br>夹道喧古槐，临池思垂杨。离人下忆泪，志士激刚肠。 
<br>昔闻阻山川，今听同匡床。人情便所遇，音韵岂殊常。 
<br>因之比笙竽，送我游醉乡。
<br>
<br>
<br>
<br>&nbsp;&nbsp; 卷355_31 【和乐天秋凉闲卧】刘禹锡 
<br>
<br>暑退人体轻，雨馀天色改。荷珠贯索断，竹粉残妆在。 
<br>高僧扫室请，逸客登楼待。槐柳渐萧疏，闲门少光彩。
<br>
<br>
<br>
<br>&nbsp;&nbsp; 卷355_32 【酬乐天咏老见示】刘禹锡 
<br>
<br>人谁不愿老，老去有谁怜。身瘦带频减，发稀冠自偏。 
<br>废书缘惜眼，多炙为随年。经事还谙事，阅人如阅川。 
<br>细思皆幸矣，下此便翛然。莫道桑榆晚，微霞尚满天。
<br>
<br>
<br>
<br>&nbsp;&nbsp; 卷355_33 【岁夜咏怀】刘禹锡 
<br>
<br>弥年不得意，新岁又如何。念昔同游者，而今有几多。 
<br>以闲为自在，将寿补蹉跎。春色无情故，幽居亦见过。
<br>
<br>
<br>
<br>&nbsp;&nbsp; 卷355_34 【酬牛相公独饮偶醉寓言见示】刘禹锡 
<br>
<br>宫漏夜丁丁，千门闭霜月。华堂列红烛，丝管静中发。 
<br>歌眉低有思，舞体轻无骨。主人启酡颜，酣畅浃肌发。 
<br>犹思城外客，阡陌不可越。春意日夕深，此欢无断绝。
<br>
<br>
<br>
<br>&nbsp;&nbsp; 卷355_35 【萋兮吟】刘禹锡 
<br>
<br>天涯浮云生，争蔽日月光。穷巷秋风起，先摧兰蕙芳。 
<br>万货列旗亭，恣心注明珰。名高毁所集，言巧智难防。 
<br>勿谓行大道，斯须成太行。莫吟萋兮什，徒使君子伤。
<br>
<br>
<br>
<br>&nbsp;&nbsp; 卷355_36 【韩十八侍御见示岳阳楼别窦司直诗…自述故足成六十二韵】刘禹锡 
<br>
<br>楚望何苍然，曾澜七百里。孤城寄远目，一写无穷已。 
<br>荡漾浮天盖，四环宣地理。积涨在三秋，混成非一水。 
<br>冬游见清浅，春望多洲沚。云锦远沙明，风烟青草靡。 
<br>火星忽南见，月硖方东迤。雪波西山来，隐若长城起。 
<br>独专朝宗路，驶悍不可止。支川让其威，蓄缩至南委。 
<br>熊武走蛮落，潇湘来奥鄙。炎蒸动泉源，积潦搜山趾。 
<br>归往无旦夕，包含通远迩。行当白露时，眇视秋光里。 
<br>曙色未昭晰，露华遥斐舋。浩尔神骨清，如观混元始。 
<br>北风忽震荡，惊浪迷津涘。怒激鼓铿訇，蹙成山岿硊。 
<br>鹍鹏疑变化，罔象何恢诡。嘘吸写楼台，腾骧露鬐尾。 
<br>景移群动息，波静繁音弭。明月出中央，青天绝纤滓。 
<br>素光淡无际，绿静平如砥。空影渡鹓鸿，秋声思芦苇。 
<br>鲛人弄机杼，贝阙骈红紫。珠蛤吐玲珑，文鳐翔旖旎。 
<br>水乡吴蜀限，地势东南庳。翼轸粲垂精，衡巫屹环峙。 
<br>名雄七泽薮，国辨三苗氏。唐羿断修蛇，荆王惮青兕。 
<br>秦狩迹犹在，虞巡路从此。轩后奏宫商，骚人咏兰芷。 
<br>茅岭潜相应，橘洲傍可指。郭璞验幽经，罗含著前纪。 
<br>观津戚里族，按道侯家子。联袂登高楼，临轩笑相视。 
<br>假守亦高卧，墨曹正垂耳。契阔话凉温，壶觞慰迁徙。 
<br>地偏山水秀，客重杯盘侈。红袖花欲然，银灯昼相似。 
<br>兴酣更抵掌，乐极同启齿。笔锋不能休，藻思一何绮。 
<br>伊余负微尚，夙昔惭知己。出入金马门，交结青云士。 
<br>袭芳践兰室，学古游槐市。策慕宋前军，文师汉中垒。 
<br>陋容昧俯仰，孤志无依倚。卫足不如葵，漏川空叹蚁。 
<br>幸逢万物泰，独处穷途否。锻翮重叠伤，兢魂再三褫。 
<br>蘧瑗亦屡化，左丘犹有耻。桃源访仙宫，薜服祠山鬼。 
<br>故人南台旧，一别如弦矢。今朝会荆峦，斗酒相宴喜。 
<br>为余出新什，笑抃随伸纸。晔若观五色，欢然臻四美。 
<br>委曲风涛事，分明穷达旨。洪韵发华钟，凄音激清徵。 
<br>羊濬要共和，江淹多杂拟。徒欲仰高山，焉能追逸轨。 
<br>湘洲路四达，巴陵城百雉。何必颜光禄，留诗张内史。
<br>
<br>
<br>
<br>&nbsp;&nbsp; 卷355_37 【和郴州杨侍郎玩郡斋紫薇花十四韵】刘禹锡 
<br>
<br>几年丹霄上，出入金华省。暂别万年枝，看花桂阳岭。 
<br>南方足奇树，公府成佳境。绿阴交广除，明艳透萧屏。 
<br>雨馀人吏散，燕语帘栊静。懿此含晓芳，翛然忘簿领。 
<br>紫茸垂组缕，金缕攒锋颖。露溽暗传香，风轻徐就影。 
<br>苒弱多意思，从容占光景。得地在侯家，移根近仙井。 
<br>开尊好凝睇，倚瑟仍回颈。游蜂驻彩冠，舞鹤迷烟顶。 
<br>兴生红药后，爱与甘棠并。不学夭桃姿，浮荣在俄顷。
<br>
<br>
<br>
<br>&nbsp;&nbsp; 卷355_38 【春日寄杨八唐州二首】刘禹锡 
<br>
<br>淮西春草长，淮水逶迤光。燕入新村落，人耕旧战场。 
<br>可怜行春守，立马看斜桑。
<br>
<br>漠漠淮上春，莠苗生故垒。梨花方城路，荻笋萧陂水。 
<br>高斋有谪仙，坐啸清风起。
<br>
<br>
<br>
<br>&nbsp;&nbsp; 卷355_39 【酬冯十七舍人宿卫赠别五韵】刘禹锡 
<br>
<br>少年为别日，隋宫杨柳阴。白首相逢处，巴江烟浪深。 
<br>使星上三蜀，春雨沾衣襟。王程促速意，夜语殷勤心。 
<br>却归天上去，遗我云间音。
<br>
<br>
<br>
<br>&nbsp;&nbsp; 卷355_40 【酬湖州崔郎中见寄】刘禹锡 
<br>
<br>风筝吟秋空，不肖指爪声。高人灵府间，律吕伴咸英。 
<br>昔年与兄游，文似马长卿。今来寄新诗，乃类陶渊明。 
<br>磨砻老益智，吟咏闲弥精。岂非山水乡，荡漾神机清。 
<br>渚烟蕙兰动，溪雨虹蜺生。冯君虚上舍，待余乘兴行。
<br>
<br>
<br>
<br>&nbsp;&nbsp; 卷355_41 【秋日书怀寄河南王尹】刘禹锡 
<br>
<br>公府想无事，西池秋水清。去年为狎客，永日奉高情。 
<br>况有台上月，如闻云外笙。不知桑落酒，今岁与谁倾。
<br>
<br>
<br>
<br>&nbsp;&nbsp; 卷355_42 【酬留守牛相公宫城早秋寓言见寄】刘禹锡 
<br>
<br>晓月映宫树，秋光起天津。凉风稍动叶，宿露未生尘。 
<br>星气尚芳丽，旷望感心神。挥毫成逸韵，开閤迟来宾。 
<br>摆去将相印，渐为逍遥身。如招后房宴，却要白头人。
<br>
<br>
<br>
<br>&nbsp;&nbsp; 卷355_43 【海阳十咏·吏隐亭】刘禹锡 
<br>
<br>结构得奇势，朱门交碧浔。外来始一望，写尽平生心。 
<br>日轩漾波影，月砌镂松阴。几度欲归去，回眸情更深。
<br>
<br>
<br>
<br>&nbsp;&nbsp; 卷355_44 【海阳十咏·切云亭】刘禹锡 
<br>
<br>迥破林烟出，俯窥石潭空。波摇杏梁日，松韵碧窗风。 
<br>隔水生别岛，带桥如断虹。九疑南面事，尽入寸眸中。
<br>
<br>
<br>
<br>&nbsp;&nbsp; 卷355_45 【海阳十咏·云英潭】刘禹锡 
<br>
<br>芳幄覆云屏，石奁开碧镜。支流日飞洒，深处自疑莹。 
<br>潜去不见迹，清音常满听。有时病朝酲，来此心神醒。
<br>
<br>
<br>
<br>&nbsp;&nbsp; 卷355_46 【海阳十咏·玄览亭】刘禹锡 
<br>
<br>潇洒青林际，夤缘碧潭隈。淙流冒石下，轻波触砌回。 
<br>香风逼人度，幽花覆水开。故令无四壁，晴夜月光来。
<br>
<br>
<br>
<br>&nbsp;&nbsp; 卷355_47 【海阳十咏·裴溪（时御史已遇新恩）】刘禹锡 
<br>
<br>楚客忆关中，疏溪想汾水。萦纡非一曲，意态如千里。 
<br>倒影罗文动，微波笑颜起。君今赐环归，何人承玉趾。
<br>
<br>
<br>
<br>&nbsp;&nbsp; 卷355_48 【海阳十咏·飞练瀑】刘禹锡 
<br>
<br>晶晶掷岩端，洁光如可把。琼枝曲不折，云片晴犹下。 
<br>石坚激清响，叶动承馀洒。前时明月中，见是银河泻。
<br>
<br>
<br>
<br>&nbsp;&nbsp; 卷355_49 【海阳十咏·蒙池】刘禹锡 
<br>
<br>潆渟幽壁下，深净如无力。风起不成文，月来同一色。 
<br>地灵草木瘦，人远烟霞逼。往往疑列仙，围棋在岩侧。
<br>
<br>
<br>
<br>&nbsp;&nbsp; 卷355_50 【海阳十咏·棼丝瀑】刘禹锡 
<br>
<br>飞流透嵌隙，喷洒如丝棼。含晕迎初旭，翻光破夕曛。 
<br>馀波绕石去，碎响隔溪闻。却望琼沙际，逶迤见脉分。
<br>
<br>
<br>
<br>&nbsp;&nbsp; 卷355_51 【海阳十咏·双溪】刘禹锡 
<br>
<br>流水绕双岛，碧溪相并深。浮花拥曲处，远影落中心。 
<br>闲鹭久独立，曝龟惊复沉。蘋风有时起，满谷箫韶音。
<br>
<br>
<br>
<br>&nbsp;&nbsp; 卷355_52 【海阳十咏·月窟】刘禹锡 
<br>
<br>溅溅漱幽石，注入团圆处。有如常满杯，承彼清夜露。 
<br>岩曲月斜照，林寒春晚煦。游人不敢触，恐有蛟龙护。
<br>
<br>
<br>
<br>&nbsp;&nbsp; 卷355_53 【武夫词】刘禹锡 
<br>
<br>武夫何洸洸，衣紫袭绛裳。借问胡为尔，列校在鹰扬。 
<br>依倚将军势，交结少年场。探丸害公吏，抽刃妒名倡。 
<br>家产既不事，顾盼自生光。酣歌高楼上，袒裼大道傍。 
<br>昔为编户人，秉耒甘哺糠。今来从军乐，跃马饫膏粱。 
<br>犹思风尘起，无种取侯王。
<br>
<br>
<br>
<br>&nbsp;&nbsp; 卷355_54 【虎丘寺路宴】刘禹锡 
<br>
<br>青林虎丘寺，林际翠微路。立见山僧来，遥从鸟飞处。 
<br>兹峰沦宝玉，千载惟丘墓。埋剑人空传，凿山龙已去。 
<br>扪萝披翳荟，路转夕阴遽。虎啸崖谷寒，猿鸣松杉暮。 
<br>徘徊北楼上，海江穷一顾。日映千里帆，鸦归万家树。 
<br>暂因惬所适，果得捐外虑。庭暗栖还云，檐香滴甘露。 
<br>久迷空寂理，多为声华故。永欲投此山，馀生岂能误。
<br>
<br>
<br>
<br>&nbsp;&nbsp; 卷355_55 【缺题】刘禹锡 
<br>
<br>故人日已远，窗下尘满琴。坐对一樽酒，恨多无力斟。 
<br>幕疏萤色迥，露重月华深。万境与群籁，此时情岂任。
<br>
<br>
<br>
<br>&nbsp;&nbsp; 卷355_56 【晚步扬子游南塘望沙尾】刘禹锡 
<br>
<br>淮海多夏雨，晓来天始晴。萧条长风至，千里孤云生。 
<br>卑湿久喧浊，搴开偶虚清。客游广陵郡，晚出临江城。 
<br>郊外绿杨阴，江中沙屿明。归帆翳尽日，去棹闻遗声。 
<br>乡国殊渺漫，羁心目悬旌。悠然京华意，怅望怀远程。 
<br>薄暮大山上，翩翩双鸟征。
<br>
<br>
<br>
<br>&nbsp;&nbsp; 卷355_57 【和浙西李大夫晚下北固山喜径松成阴怅然怀古…和依本韵】刘禹锡 
<br>
<br>一辞温室树，几见武昌柳。荀谢年何少，韦平望已久。 
<br>种松夹石道，纡组临沙阜。目览帝王州，心存股肱守。 
<br>叶动惊彩翰，波澄见赪首。晋宋齐梁都，千山万江口。 
<br>烟散隋宫出，涛来海门吼。风俗太伯馀，衣冠永嘉后。 
<br>江长天作限，山固壤无朽。自古称佳丽，非贤谁奄有。 
<br>八元邦族盛，万石门风厚。天柱揭东溟，文星照北斗。 
<br>高亭一骋望，举酒共为寿。因赋咏怀诗，远寄同心友。 
<br>禁中晨夜直，江左东西偶。将手握兵符，儒腰盘贵绶。 
<br>颁条风有自，立事言无苟。农野闻让耕，军人不使酒。 
<br>用材当构厦，知道宁窥牖。谁谓青云高，鹏飞终背负。
<br>
<br>
<br>
<br>&nbsp;&nbsp; 卷355_58 【始至云安寄兵部韩侍郎中书白舍人二公近曾远守故有属焉】刘禹锡 
<br>
<br>天外巴子国，山头白帝城。波清蜀栜尽，云散楚台倾。 
<br>迅濑下哮吼，两岸势争衡。阴风鬼神过，暴雨蛟龙生。 
<br>硖断见孤邑，江流照飞甍。蛮军击严鼓，笮马引双旌。 
<br>望阙遥拜舞，分庭备将迎。铜符一以合，文墨纷来萦。 
<br>暮色四山起，愁猿数处声。重关群吏散，静室寒灯明。 
<br>故人青霞意，飞舞集蓬瀛。昔曾在池籞，应知鱼鸟情。
<br>
<br>
<br>
<br>
<br>
<br>
<br>
<br>
<br>
<br>
<br> 卷356_1 【更衣曲】刘禹锡 
<br>
<br>博山炯炯吐香雾，红烛引至更衣处。夜如何其夜漫漫， 
<br>邻鸡未鸣寒雁度。庭前雪压松桂丛，廊下点点悬纱笼。 
<br>满堂醉客争笑语，嘈囋琵琶青幕中。
<br>
<br>
<br>&nbsp;&nbsp; 卷356_2 【桃源行】刘禹锡 
<br>
<br>渔舟何招招，浮在武陵水。拖纶掷饵信流去， 
<br>误入桃源行数里。清源寻尽花绵绵，踏花觅径至洞前。 
<br>洞门苍黑烟雾生，暗行数步逢虚明。俗人毛骨惊仙子， 
<br>争来致词何至此。须臾皆破冰雪颜，笑言委曲问人间。 
<br>因嗟隐身来种玉，不知人世如风烛。筵羞石髓劝客餐， 
<br>灯爇松脂留客宿。鸡声犬声遥相闻，晓色葱笼开五云。 
<br>渔人振衣起出户，满庭无路花纷纷。翻然恐失乡县处， 
<br>一息不肯桃源住。桃花满溪水似镜，尘心如垢洗不去。 
<br>仙家一出寻无踪，至今流水山重重。
<br>
<br>
<br>
<br>&nbsp;&nbsp; 卷356_3 【洞庭秋月行】刘禹锡 
<br>
<br>洞庭秋月生湖心，层波万顷如熔金。孤轮徐转光不定， 
<br>游气濛濛隔寒镜。是时白露三秋中，湖平月上天地空。 
<br>岳阳楼头暮角绝，荡漾已过君山东。山城苍苍夜寂寂， 
<br>水月逶迤绕城白。荡桨巴童歌竹枝，连樯估客吹羌笛。 
<br>势高夜久阴力全，金气肃肃开星躔。浮云野马归四裔， 
<br>遥望星斗当中天。天鸡相呼曙霞出，敛影含光让朝日。 
<br>日出喧喧人不闲，夜来清景非人间。
<br>
<br>
<br>
<br>&nbsp;&nbsp; 卷356_4 【九华山歌】刘禹锡 
<br>
<br>奇峰一见惊魂魄，意想洪炉始开辟。疑是九龙夭矫欲攀天， 
<br>忽逢霹雳一声化为石，不然何至今，悠悠亿万年， 
<br>气势不死如腾屳。云含幽兮月添冷，月凝晖兮江漾影。 
<br>结根不得要路津，迥秀长在无人境。轩皇封禅登云亭， 
<br>大禹会计临东溟。乘樏不来广乐绝，独与猿鸟愁青荧。 
<br>君不见敬亭之山黄索漠，兀如断岸无棱角。 
<br>宣城谢守一首诗，遂使声名齐五岳。九华山，九华山， 
<br>自是造化一尤物，焉能籍甚乎人间。
<br>
<br>
<br>
<br>&nbsp;&nbsp; 卷356_5 【泰娘歌】刘禹锡 
<br>
<br>泰娘家本阊门西，门前绿水环金堤。有时妆成好天气， 
<br>走上皋桥折花戏。风流太守韦尚书，路傍忽见停隼旟。 
<br>斗量明珠鸟传意，绀幰迎入专城居。长鬟如云衣似雾， 
<br>锦茵罗荐承轻步。舞学惊鸿水榭春，歌传上客兰堂暮。 
<br>从郎西入帝城中，贵游簪组香帘栊。低鬟缓视抱明月， 
<br>纤指破拨生胡风。繁华一旦有消歇，题剑无光履声绝。 
<br>洛阳旧宅生草莱，杜陵萧萧松柏哀。妆奁虫网厚如茧， 
<br>博山炉侧倾寒灰。蕲州刺史张公子，白马新到铜驼里。 
<br>自言买笑掷黄金，月堕云中从此始。安知鵩鸟座隅飞， 
<br>寂寞旅魂招不归。秦嘉镜有前时结，韩寿香销故箧衣。 
<br>山城少人江水碧，断雁哀猿风雨夕。朱弦已绝为知音， 
<br>云鬓未秋私自惜。举目风烟非旧时，梦寻归路多参差。 
<br>如何将此千行泪，更洒湘江斑竹枝。
<br>
<br>
<br>
<br>&nbsp;&nbsp; 卷356_6 【龙阳县歌】刘禹锡 
<br>
<br>县门白日无尘土，百姓县前挽鱼罟。主人引客登大堤， 
<br>小儿纵观黄犬怒。鹧鸪惊鸣绕篱落，橘柚垂芳照窗户。 
<br>沙平草绿见吏稀，寂历斜阳照县鼓。
<br>
<br>
<br>
<br>&nbsp;&nbsp; 卷356_7 【墙阴歌】刘禹锡 
<br>
<br>白日左右浮天潢，朝晡影入东西墙。昔为儿童在阴戏， 
<br>当时意小觉日长。东邻侯家吹笙簧，随阴促促移象床。 
<br>西邻田舍乏糟糠，就影汲汲舂黄粱。因思九州四海外， 
<br>家家只占墙阴内。莫言墙阴数尺间，老却主人如等闲。 
<br>君看眼前光阴促，中心莫学太行山。
<br>
<br>
<br>
<br>&nbsp;&nbsp; 卷356_8 【踏潮歌】刘禹锡 
<br>
<br>屯门积日无回飙，沧波不归成踏潮。轰如鞭石矻且摇， 
<br>亘空欲驾鼋鼍桥。惊湍蹙缩悍而骄，大陵高岸失岧峣。 
<br>四边无阻音响调，背负元气掀重霄。介鲸得性方逍遥， 
<br>仰鼻嘘吸扬朱翘。海人狂顾迭相招，罽衣髽首声哓哓。 
<br>征南将军登丽谯，赤旗指麾不敢嚣。翌日风回沴气消， 
<br>归涛纳纳景昭昭。乌泥白沙复满海，海色不动如青瑶。
<br>
<br>
<br>
<br>&nbsp;&nbsp; 卷356_9 【白鹭儿】刘禹锡 
<br>
<br>白鹭儿，最高格。毛衣新成雪不敌，众禽喧呼独凝寂。 
<br>孤眠芊芊草，久立潺潺石。前山正无云，飞去入遥碧。
<br>
<br>
<br>
<br>&nbsp;&nbsp; 卷356_10 【平齐行二首】刘禹锡 
<br>
<br>胡尘昔起蓟北门，河南地属平卢军。貂裘代马绕东岳， 
<br>峄阳孤桐削为角。地形十二虏意骄，恩泽含容历四朝。 
<br>鲁人皆解带弓箭，齐人不复闻箫韶。今朝天子圣神武， 
<br>手握玄符平九土。初哀狂童袭故事，文告不来方振怒。 
<br>去秋诏下诛东平，官军四合犹婴城。春来群乌噪且惊， 
<br>气如坏山堕其庭。牙门大将有刘生，夜半射落欃枪星。 
<br>帐中虏血流满地，门外三军舞连臂。驿骑函首过黄河， 
<br>城中无贼天气和。朝廷侍郎来慰抚，耕夫满野行人歌。
<br>
<br>泰山沉寇六十年，旅祭不享生愁烟。今逢圣君欲封禅， 
<br>神使阴兵来助战。妖气扫尽河水清，日观杲杲卿云见。 
<br>开元皇帝东封时，百神受职争奔驰。千钧猛簴顺流下， 
<br>洪波涵淡浮熊罴。侍臣燕公秉文笔，玉检告天无愧词。 
<br>当今睿孙承圣祖，岳神望幸河宗舞。青门大道属车尘， 
<br>共待葳蕤翠华举。
<br>
<br>
<br>
<br>&nbsp;&nbsp; 卷356_11 【送裴处士应制举诗】刘禹锡 
<br>
<br>裴生久在风尘里，气劲言高少知己。注书曾学郑司农， 
<br>历国多于孔夫子。往年访我到连州，无穷绝境终日游。 
<br>登山雨中试蜡屐，入洞夏里披貂裘。白帝城边又相遇， 
<br>敛翼三年不飞去。忽然结束如秋蓬，自称对策明光宫。 
<br>人言策中说何事，掉头不答看飞鸿。彤庭翠松迎晓日， 
<br>凤衔金榜云间出。中贵腰鞭立倾酒，宰臣委佩观摇笔。 
<br>古称射策如弯弧，一发偶中何时无。由来草泽无忌讳， 
<br>努力满挽当亨衢。忆得当年识君处，嘉禾驿后联墙住。 
<br>垂钩钓得王馀鱼，踏芳共登苏小墓。此事今同梦想间， 
<br>相看一笑且开颜。老大希逢旧邻里，为君扶病到方山。
<br>
<br>
<br>
<br>&nbsp;&nbsp; 卷356_12 【三乡驿楼伏睹玄宗望女几山诗，小臣斐然有感】刘禹锡 
<br>
<br>开元天子万事足，唯惜当时光景促。三乡陌上望仙山， 
<br>归作霓裳羽衣曲。仙心从此在瑶池，三清八景相追随。 
<br>天上忽乘白云去，世间空有秋风词。
<br>
<br>
<br>
<br>&nbsp;&nbsp; 卷356_13 【城西行】刘禹锡 
<br>
<br>城西簇簇三叛族，叛者为谁蔡吴蜀。中使提刀出禁来， 
<br>九衢车马轰如雷。临刑与酒杯未覆，雠家白官先请肉。 
<br>守吏能然董卓脐，饥乌来觇桓玄目。城西人散泰阶平， 
<br>雨洗血痕春草生。
<br>
<br>
<br>
<br>&nbsp;&nbsp; 卷356_14 【武昌老人说笛歌】刘禹锡 
<br>
<br>武昌老人七十馀，手把庾令相问书。自言少小学吹笛， 
<br>早事曹王曾赏激。往年镇戍到蕲州，楚山萧萧笛竹秋。 
<br>当时买材恣搜索，典却身上乌貂裘。古苔苍苍封老节， 
<br>石上孤生饱风雪。商声五音随指发，水中龙应行云绝。 
<br>曾将黄鹤楼上吹，一声占尽秋江月。如今老去语尤迟， 
<br>音韵高低耳不知。气力已微心尚在，时时一曲梦中吹。
<br>
<br>
<br>
<br>&nbsp;&nbsp; 卷356_15 【西山兰若试茶歌】刘禹锡 
<br>
<br>山僧后檐茶数丛，春来映竹抽新茸。宛然为客振衣起， 
<br>自傍芳丛摘鹰觜。斯须炒成满室香，便酌砌下金沙水。 
<br>骤雨松声入鼎来，白云满碗花徘徊。悠扬喷鼻宿酲散， 
<br>清峭彻骨烦襟开。阳崖阴岭各殊气，未若竹下莓苔地。 
<br>炎帝虽尝未解煎，桐君有箓那知味。新芽连拳半未舒， 
<br>自摘至煎俄顷馀。木兰沾露香微似，瑶草临波色不如。 
<br>僧言灵味宜幽寂，采采翘英为嘉客。不辞缄封寄郡斋， 
<br>砖井铜炉损标格。何况蒙山顾渚春，白泥赤印走风尘。 
<br>欲知花乳清泠味，须是眠云跂石人。
<br>
<br>
<br>
<br>&nbsp;&nbsp; 卷356_16 【聚蚊谣】刘禹锡 
<br>
<br>沉沉夏夜兰堂开，飞蚊伺暗声如雷。嘈然欻起初骇听， 
<br>殷殷若自南山来。喧腾鼓舞喜昏黑，昧者不分听者惑。 
<br>露花滴沥月上天，利觜迎人著不得。我躯七尺尔如芒， 
<br>我孤尔众能我伤。天生有时不可遏，为尔设幄潜匡床。 
<br>清商一来秋日晓，羞尔微形饲丹鸟。
<br>
<br>
<br>
<br>&nbsp;&nbsp; 卷356_17 【百舌吟】刘禹锡 
<br>
<br>晓星寥落春云低，初闻百舌间关啼。花树满空迷处所， 
<br>摇动繁英坠红雨。笙簧百啭音韵多，黄鹂吞声燕无语。 
<br>东方朝日迟迟升，迎风弄景如自矜。数声不尽又飞去， 
<br>何许相逢绿杨路。绵蛮宛转似娱人，一心百舌何纷纷。 
<br>酡颜侠少停歌听，坠珥妖姬和睡闻。可怜光景何时尽， 
<br>谁能低回避鹰隼。廷尉张罗自不关，潘郎挟弹无情损。 
<br>天生羽族尔何微，舌端万变乘春晖。南方朱鸟一朝见， 
<br>索漠无言蒿下飞。
<br>
<br>
<br>
<br>&nbsp;&nbsp; 卷356_18 【飞鸢操】刘禹锡 
<br>
<br>鸢飞杳杳青云里，鸢鸣萧萧风四起。旗尾飘扬势渐高， 
<br>箭头砉划声相似。长空悠悠霁日悬，六翮不动凝风烟。 
<br>游鹍翔雁出其下，庆云清景相回旋。忽闻饥乌一噪聚， 
<br>瞥下云中争腐鼠。腾音砺吻相喧呼，仰天大吓疑鹓雏。 
<br>畏人避犬投高处，俯啄无声犹屡顾。青鸟自爱玉山禾， 
<br>仙禽徒贵华亭露。朴樕危巢向暮时，毰毸饱腹蹲枯枝。 
<br>游童挟弹一麾肘，臆碎羽分人不悲。天生众禽各有类， 
<br>威凤文章在仁义。鹰隼仪形蝼蚁心，虽能戾天何足贵。
<br>
<br>
<br>
<br>&nbsp;&nbsp; 卷356_19 【秋萤引】刘禹锡 
<br>
<br>汉陵秦苑遥苍苍，陈根腐叶秋萤光。夜空寥寂金气净， 
<br>千门九陌飞悠扬。纷纶晖映互明灭，金炉星喷镫花发。 
<br>露华洗濯清风吹，低昂不定招摇垂。高丽罘罳照珠网， 
<br>斜历璇题舞罗幌。曝衣楼上拂香裙，承露台前转仙掌。 
<br>槐市诸生夜读书，北窗分明辨鲁鱼。行子东山起征思， 
<br>中郎骑省悲秋气。铜雀人归自入帘，长门帐开来照泪。 
<br>谁言向晦常自明，儿童走步娇女争。天生有光非自衒， 
<br>远近低昂暗中见。撮蚊妖鸟亦夜起，翅如车轮而已矣。
<br>
<br>
<br>
<br>&nbsp;&nbsp; 卷356_20 【伤秦姝行】刘禹锡 
<br>
<br>长安二月花满城，插花女儿弹银筝。南宫仙郎下朝晚， 
<br>曲头驻马闻新声。马蹄逶迟心荡漾，高楼已远犹频望。 
<br>此时意重千金轻，鸟传消息绀轮迎。芳筵银烛一相见， 
<br>浅笑低鬟初目成。蜀弦铮摐指如玉，皇帝弟子韦家曲。 
<br>青牛文梓赤金簧，玫瑰宝柱秋雁行。敛蛾收袂凝清光， 
<br>抽弦缓调怨且长。八鸾锵锵渡银汉，九雏威凤鸣朝阳。 
<br>曲终韵尽意不足，馀思悄绝愁空堂。从郎镇南别城阙， 
<br>楼船理曲潇湘月。冯夷蹁跹舞渌波，鲛人出听停绡梭。 
<br>北池含烟瑶草短。万松亭下清风满。秦声一曲此时闻， 
<br>岭泉呜咽南云断。来自长陵小市东，蕣华零落瘴江风。 
<br>侍儿掩泣收银甲，鹦鹉不言愁玉笼。博山炉中香自灭， 
<br>镜奁尘暗同心结。从此东山非昔游，长嗟人与弦俱绝。
<br>
<br>
<br>
<br>&nbsp;&nbsp; 卷356_21 【竞渡曲】刘禹锡 
<br>
<br>沅江五月平堤流，邑人相将浮彩舟。灵均何年歌已矣， 
<br>哀谣振楫从此起。杨桴击节雷阗阗，乱流齐进声轰然。 
<br>蛟龙得雨鬐鬣动，螮蝀饮河形影联。刺史临流褰翠帏， 
<br>揭竿命爵分雄雌。先鸣馀勇争鼓舞，未至衔枚颜色沮。 
<br>百胜本自有前期，一飞由来无定所。风俗如狂重此时， 
<br>纵观云委江之湄。彩旂夹岸照蛟室，罗袜凌波呈水嬉。 
<br>曲终人散空愁暮，招屈亭前水东注。
<br>
<br>
<br>
<br>&nbsp;&nbsp; 卷356_22 【翰林白二十二学士见寄诗一百篇，因以答贶】刘禹锡 
<br>
<br>吟君遗我百篇诗，使我独坐形神驰。玉琴清夜人不语， 
<br>琪树春朝风正吹。郢人斤斫无痕迹，仙人衣裳弃刀尺。 
<br>世人方内欲相寻，行尽四维无处觅。
<br>
<br>
<br>
<br>&nbsp;&nbsp; 卷356_23 【忆春草（春草，乐天舞妓名）】刘禹锡 
<br>
<br>忆春草，处处多情洛阳道。金谷园中见日迟， 
<br>铜驼陌上迎风早。河南大君频出难，只得池塘十步看。 
<br>府门闭后满街月，几处游人草头歇。馆娃宫外姑苏台， 
<br>郁郁芊芊拨不开。无风自偃君知否，西子裙裾曾拂来。
<br>
<br>
<br>
<br>&nbsp;&nbsp; 卷356_24 【乐天寄忆旧游，因作报白君以答】刘禹锡 
<br>
<br>报白君，别来已渡江南春。江南春色何处好， 
<br>燕子双飞故官道。春城三百七十桥，夹岸朱楼隔柳条。 
<br>丫头小儿荡画桨，长袂女郎簪翠翘。郡斋北轩卷罗幕， 
<br>碧池逶迤绕画阁。池边绿竹桃李花，花下舞筵铺彩霞。 
<br>吴娃足情言语黠，越客有酒巾冠斜。坐中皆言白太守， 
<br>不负风光向杯酒。酒酣襞笺飞逸韵，至今传在人人口。 
<br>报白君，相思空望嵩丘云。其奈钱塘苏小小， 
<br>忆君泪点石榴裙。
<br>
<br>
<br>
<br>&nbsp;&nbsp; 卷356_25 【两如何诗谢裴令公赠别二首】刘禹锡 
<br>
<br>一言一顾重，重何如。今日陪游清洛苑，昔年别入承明庐。
<br>
<br>一东一西别，别何如。终期大冶再熔炼，愿托扶摇翔碧虚。
<br>
<br>
<br>
<br>&nbsp;&nbsp; 卷356_26 【唐侍御寄游道林岳麓二寺诗并沈中丞姚员外所和见征继作】刘禹锡 
<br>
<br>湘西古刹双蹲蹲，群峰朝拱如骏奔。青松步障深五里， 
<br>龙宫黯黯神为阍。高殿呀然压苍巘，俯瞰长江疑欲吞。 
<br>橘洲泛浮金实动，水郭缭绕朱楼鶱。语馀百响入天籁， 
<br>众奇引步轻翩翻。泉清石布博棋子，萝密鸟韵如簧言。 
<br>回廊架险高且曲，新径穿林明复昏。浅流忽浊山兽过， 
<br>古木半空天火痕。星使双飞出禁垣，元侯饯之游石门。 
<br>紫髯翼从红袖舞，竹风松雪香温黁。远持清琐照巫峡， 
<br>一戛惊断三声猿。灵山会中身不预，吟想峭绝愁精魂。 
<br>恨无黄金千万饼，布地买取为丘园。
<br>
<br>
<br>
<br>&nbsp;&nbsp; 卷356_27 【将赴汝州，途出浚下，留辞李相公】刘禹锡 
<br>
<br>长安旧游四十载，鄂渚一别十四年。后来富贵已零落， 
<br>岁寒松柏犹依然。初逢贞元尚文主，云阙天池共翔舞。 
<br>相看却数六朝臣，屈指如今无四五。夷门天下之咽喉， 
<br>昔时往往生疮疣。联翩旧相来镇压，四海吐纳皆通流。 
<br>久别凡经几多事，何由说得平生意。千思万虑尽如空， 
<br>一笑一言真可贵。世间何事最殷勤，白头将相逢故人。 
<br>功成名遂会归老，请向东山为近邻。
<br>
<br>
<br>
<br>&nbsp;&nbsp; 卷356_28 【平蔡州三首】刘禹锡 
<br>
<br>蔡州城中众心死，妖星夜落照壕水。汉家飞将下天来， 
<br>马箠一挥门洞开。贼徒崩腾望旗拜，有若群蛰惊春雷。 
<br>狂童面缚登槛车，太白夭矫垂捷书。相公从容来镇抚， 
<br>常侍郊迎负文弩。四人归业闾里间，小儿跳浪健儿舞。
<br>
<br>汝南晨鸡喔喔鸣，城头鼓角音和平。路傍老人忆旧事， 
<br>相与感激皆涕零。老人收泣前致辞，官军入城人不知。 
<br>忽惊元和十二载，重见天宝承平时。
<br>
<br>九衢车马浑浑流，使臣来献淮西囚。四夷闻风失匕箸， 
<br>天子受贺登高楼。妖童擢发不足数，血污城西一抔土。 
<br>南峰无火楚泽间，夜行不锁穆陵关。策勋礼毕天下泰， 
<br>猛士按剑看恒山。
<br>
<br>
<br>
<br>&nbsp;&nbsp; 卷356_29 【送僧仲剬东游兼寄呈灵澈上人】刘禹锡 
<br>
<br>释子道成神气闲，住持曾上清凉山。晴空礼拜见真像， 
<br>金毛五髻卿云间。西游长安隶僧籍，本寺门前曲江碧。 
<br>松间白月照宝书，竹下香泉洒瑶席。前时学得经论成， 
<br>奔驰象马开禅扃。高筵谈柄一麾拂，讲下门徒如醉醒。 
<br>旧闻南方多长老，次第来入荆门道。荆州本自重弥天， 
<br>南朝塔庙犹依然。宴坐东阳枯树下，经行居止故台边。 
<br>忽忆遗民社中客，为我衡阳驻飞锡。讲罢同寻相鹤经， 
<br>闲来共蜡登山屐。一旦扬眉望沃州，自言王谢许同游。 
<br>凭将杂拟三十首，寄与江南汤慧休。
<br>
<br>
<br>
<br>&nbsp;&nbsp; 卷356_30 【观棋歌送儇师西游】刘禹锡 
<br>
<br>长沙男子东林师，闲读艺经工弈棋。有时凝思如入定， 
<br>暗覆一局谁能知。今年访予来小桂，方袍袖中贮新势。 
<br>山人无事秋日长，白昼懵懵眠匡床。因君临局看斗智， 
<br>不觉迟景沉西墙。自从仙人遇樵子，直到开元王长史。 
<br>前身后身付馀习，百变千化无穷已。初疑磊落曙天星， 
<br>次见搏击三秋兵。雁行布陈众未晓，虎穴得子人皆惊。 
<br>行尽三湘不逢敌，终日饶人损机格。自言台阁有知音， 
<br>悠然远起西游心。商山夏木阴寂寂，好处徘徊驻飞锡。 
<br>忽思争道画平沙，独笑无言心有适。蔼蔼京城在九天， 
<br>贵游豪士足华筵。此时一行出人意，赌取声名不要钱。
<br>
<br>
<br>
<br>&nbsp;&nbsp; 卷356_31 【吐绶鸟词】刘禹锡 
<br>
<br>越山有鸟翔寥廓，嗉中天绶光若若。越人偶见而奇之， 
<br>因名吐绶江南知。四明天姥神仙地，朱鸟星精钟异气。 
<br>赤玉雕成彪炳毛，红绡翦出玲珑翅。湖烟始开山日高， 
<br>迎风吐绶盘花绦。临波似染琅琊草，映叶疑开阿母桃。 
<br>花红草绿人间事，未若灵禽自然贵。鹤吐明珠暂报恩， 
<br>鹊衔金印空为瑞。春和秋霁野花开，玩景寻芳处处来。 
<br>翠幕雕笼非所慕，珠丸柘弹莫相猜。栖月啼烟凌缥缈， 
<br>高林先见金霞晓。三山仙路寄遥情，刷羽扬翘欲上征。 
<br>不学碧鸡依井络，愿随青鸟向层城。太液池中有黄鹄， 
<br>怜君长向高枝宿。如何一借羊角风，来听箫韶九成曲。
<br>
<br>
<br>
<br>&nbsp;&nbsp; 卷356_32 【八月十五日夜桃源玩月】刘禹锡 
<br>
<br>尘中见月心亦闲，况是清秋仙府间。凝光悠悠寒露坠， 
<br>此时立在最高山。碧虚无云风不起，山上长松山下水。 
<br>群动翛然一顾中，天高地平千万里。少君引我升玉坛， 
<br>礼空遥请真仙官。云輧欲下星斗动，天乐一声肌骨寒。 
<br>金霞昕昕渐东上，轮欹影促犹频望。绝景良时难再并， 
<br>他年此日应惆怅。
<br>
<br>
<br>
<br>&nbsp;&nbsp; 卷356_33 【送鸿举游江西】刘禹锡 
<br>
<br>禅客学禅兼学文，出山初似无心云。从风卷舒来何处， 
<br>缭绕巴山不得去。山州古寺好闲居，读尽龙王宫里书。 
<br>使君滩头拣石砚，白帝城边寻野蔬。忽然登高心瞥起， 
<br>又欲浮杯信流水。烟波浩淼鱼鸟情，东去三千三百里。 
<br>荆门峡断无盘涡，湘平汉阔清光多。庐山雾开见瀑布， 
<br>江西月净闻渔歌。钟陵八郡多名守，半是西方社中友。 
<br>与师相见便谈空，想得高斋狮子吼。
<br>
<br>
<br>
<br>&nbsp;&nbsp; 卷356_34 【采菱行（一作采芰女）】刘禹锡 
<br>
<br>白马湖平秋日光，紫菱如锦彩鸳翔。荡舟游女满中央， 
<br>采菱不顾马上郎。争多逐胜纷相向，时转兰桡破轻浪。 
<br>长鬟弱袂动参差，钗影钏文浮荡漾。笑语哇咬顾晚晖， 
<br>蓼花缘岸扣舷归。归来共到市桥步，野蔓系船萍满衣。 
<br>家家竹楼临广陌，下有连樯多估客。携觞荐芰夜经过， 
<br>醉踏大堤相应歌。屈平祠下沅江水，月照寒波白烟起。 
<br>一曲南音此地闻，长安北望三千里。
<br>
<br>
<br>
<br>&nbsp;&nbsp; 卷356_35 【和牛相公南溪醉歌见寄】刘禹锡 
<br>
<br>脱屣将相守冲谦，唯于山水独不廉。枕伊背洛得胜地， 
<br>鸣皋少室来轩檐。相形面势默指画，言下变化随顾瞻。 
<br>清池曲榭人所致，野趣幽芳天与添。有时转入潭岛间， 
<br>珍木如幄藤为帘。忽然便有江湖思，沙砾平浅草纤纤。 
<br>怪石钓出太湖底，珠树移自天台尖。崇兰迎风绿泛艳， 
<br>坼莲含露红dM襜。修廊架空远岫入，弱柳覆槛流波沾。 
<br>渚蒲抽芽剑脊动，岸荻迸笋锥头铦。携觞命侣极永日。 
<br>此会虽数心无厌。人皆置庄身不到，富贵难与逍遥兼。 
<br>唯公出处得自在，决就放旷辞炎炎。座宾尽欢恣谈谑， 
<br>愧我掉头还奋髯。能令商於多病客，亦觉自适非沉潜。
<br>
<br>
<br>
<br>&nbsp;&nbsp; 卷356_36 【和浙西李大夫霜夜对月，听小童吹觱篥歌，依本韵】刘禹锡 
<br>
<br>海门双青暮烟歇，万顷金波涌明月。侯家小儿能觱篥， 
<br>对此清光天性发。长江凝练树无风，浏栗一声霄汉中。 
<br>涵胡画角怨边草，萧瑟清蝉吟野丛。冲融顿挫心使指， 
<br>雄吼如风转如水。思妇多情珠泪垂，仙禽欲舞双翅起。 
<br>郡人寂听衣满霜，江城月斜楼影长。才惊指下繁韵息， 
<br>已见树杪明星光。谢公高斋吟激楚，恋阙心同在羁旅。 
<br>一奏荆人白雪歌，如闻雒客扶风邬。吴门水驿按山阴， 
<br>文字殷勤寄意深。欲识阳陶能绝处，少年荣贵道伤心。
<br>
<br>
<br>
<br>&nbsp;&nbsp; 卷356_37 【叹水别白二十二（一韵至七韵）】刘禹锡 
<br>
<br>水。至清，尽美。从一勺，至千里。利人利物， 
<br>时行时止。道性净皆然，交情淡如此。君游金谷堤上， 
<br>我在石渠署里。两心相忆似流波，潺湲日夜无穷已。
<br>
<br>
<br>
<br>&nbsp;&nbsp; 卷356_38 【同留守王仆射各赋春中一物，从一韵至七】刘禹锡 
<br>
<br>莺。能语，多情。春将半，天欲明。始逢南陌， 
<br>复集东城。林疏时见影，花密但闻声。营中缘催短笛， 
<br>楼上来定哀筝。千门万户垂杨里，百转如簧烟景晴。
<br>
<br>
<br>
<br>&nbsp;&nbsp; 卷356_39 【伤我马词】刘禹锡 
<br>
<br>生于碛砺善驰走，万里南来困丘阜。青菰寒菽非适口， 
<br>病闻北风犹举首。金台已平骨空朽，投之龙渊从尔友。
<br>
<br>
<br>
<br>&nbsp;&nbsp; 卷356_40 【清湘词二首】刘禹锡 
<br>
<br>湘水流，湘水流，九疑云物至今愁。君问二妃何处所， 
<br>零陵香草雨中收。
<br>
<br>斑竹枝，斑竹枝，泪痕点点寄相思。楚客欲闻瑶瑟怨， 
<br>潇湘深夜月明时。
<br>
<br>
<br>
<br>&nbsp;&nbsp; 卷356_41 【和乐天春词，依忆江南曲拍为句】刘禹锡 
<br>
<br>春去也，多谢洛城人。弱柳从风疑举袂， 
<br>丛兰裛露似沾巾。独坐亦含嚬。
<br>
<br>春过也，笑惜艳阳年。犹有桃花流水上， 
<br>无辞竹叶醉樽前。惟待见青天。
<br>
<br>
<br>
<br>&nbsp;&nbsp; 卷356_42 【泽宫诗】刘禹锡 
<br>
<br>秩秩泽宫，有的维鹄。祁祁庶士，于以干禄。 
<br>彼鹄斯微，若止若翔。千里之差，起于毫芒。 
<br>我矢既直，我弓既良，依于高墉，因我不臧。 
<br>高墉伊何，维器与时。视之以心，谁谓鹄微。
<br>
<br>
<br>
<br>&nbsp;&nbsp; 卷356_43 【酬令狐相公六言见寄】刘禹锡 
<br>
<br>已嗟别离太远，更被光阴苦催。吴苑燕辞人去， 
<br>汾川雁带书来。愁吟月落犹望，忆梦天明未回。 
<br>今日便令歌者，唱兄诗送一杯。
<br>
<br>
<br>
<br>&nbsp;&nbsp; 卷356_44 【答乐天临都驿见赠】刘禹锡 
<br>
<br>北固山边波浪，东都城里风尘。 
<br>世事不同心事，新人何似故人。
<br>
<br>
<br>
<br>&nbsp;&nbsp; 卷356_45 【再赠乐天】刘禹锡 
<br>
<br>一政政官轧轧，一年年老駸駸。 
<br>身外名何足算，别来诗且同吟。
<br>
<br>
<br>
<br>&nbsp;&nbsp; 卷356_46 【酬杨侍郎凭见寄】刘禹锡 
<br>
<br>十年毛羽摧颓，一旦天书召回。 
<br>看看瓜时欲到，故侯也好归来。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷357_1 【春有情篇】刘禹锡 
<br>
<br>为问游春侣，春情何处寻。花含欲语意，草有斗生心。 
<br>雨频催发色，云轻不作阴。纵令无月夜，芳兴暗中深。
<br>
<br>
<br>&nbsp;&nbsp; 卷357_2 【七夕二首】刘禹锡 
<br>
<br>河鼓灵旗动，嫦娥破镜斜。满空天是幕，徐转斗为车。 
<br>机罢犹安石，桥成不碍槎。谁知观津女，竟夕望云涯。
<br>
<br>天衢启云帐，神驭上星桥。初喜渡河汉，频惊转斗杓。 
<br>馀霞张锦幛，轻电闪红绡。非是人间世，还悲后会遥。
<br>
<br>
<br>
<br>&nbsp;&nbsp; 卷357_3 【边风行】刘禹锡 
<br>
<br>边马萧萧鸣，边风满碛生。暗添弓箭力，斗上鼓鼙声。 
<br>袭月寒晕起，吹云阴阵成。将军占气候，出号夜翻营。
<br>
<br>
<br>
<br>&nbsp;&nbsp; 卷357_4 【送工部萧郎中刑部李郎中…兼中丞分命充京西京北覆粮使】刘禹锡 
<br>
<br>霜简映金章，相辉同舍郎。天威巡虎落，星使出鸳行。 
<br>尊俎成全策，京坻阅见粮。归来虏尘灭，画地奏明光。
<br>
<br>
<br>
<br>&nbsp;&nbsp; 卷357_5 【送太常萧博士弃官归养赴东都】刘禹锡 
<br>
<br>兄弟尽鸳鸾，归心切问安。贪荣五彩服，遂挂两梁冠。 
<br>侍膳曾调鼎，循陔更握兰。从今别君后，长忆德星看。
<br>
<br>
<br>
<br>&nbsp;&nbsp; 卷357_6 【送河南皇甫少尹赴绛州】刘禹锡 
<br>
<br>祖帐临周道，前旌指晋城。午桥群吏散，亥字老人迎。 
<br>诗酒同行乐，别离方见情。从此洛阳社，吟咏属书生。
<br>
<br>
<br>
<br>&nbsp;&nbsp; 卷357_7 【发华州留别张侍御】刘禹锡 
<br>
<br>束简下延阁，买符驱短辕。同人惜分袂，结念醉芳樽。 
<br>切切别弦急，萧萧征骑烦。临岐无限意，相视却忘言。
<br>
<br>
<br>
<br>&nbsp;&nbsp; 卷357_8 【奉送家兄归王屋山隐居二首】刘禹锡 
<br>
<br>洛阳天坛上，依稀似玉京。夜分先见日，月静远闻笙。 
<br>云路将鸡犬，丹台有姓名。古来成道者，兄弟亦同行。
<br>
<br>春来山事好，归去亦逍遥。水净苔莎色，露香芝朮苗。 
<br>登台吸瑞景，飞步翼神飙。愿荐埙篪曲，相将学玉箫。
<br>
<br>
<br>
<br>&nbsp;&nbsp; 卷357_9 【送王师鲁协律赴湖南使幕（即永穆公之孙）】刘禹锡 
<br>
<br>翩翩马上郎，驱传渡三湘。橘树沙洲暗，松醪酒肆香。 
<br>素风传竹帛，高价聘琳琅。楚水多兰芷，何人事搴芳。
<br>
<br>
<br>
<br>&nbsp;&nbsp; 卷357_10 【送赵中丞自司金郎转官参山南令狐仆射幕府】刘禹锡 
<br>
<br>绿树满褒斜，西南蜀路赊。驿门临白草，县道入黄花。 
<br>相府开油幕，门生逐绛纱。行看布政后，还从入京华。
<br>
<br>
<br>
<br>&nbsp;&nbsp; 卷357_11 【送卢处士归嵩山别业】刘禹锡 
<br>
<br>世业嵩山隐，云深无四邻。药炉烧姹女，酒瓮贮贤人。 
<br>晚日华阴雾，秋风函谷尘。送君从此去，铃阁少谈宾。
<br>
<br>
<br>
<br>&nbsp;&nbsp; 卷357_12 【洛中送崔司业使君扶侍赴唐州】刘禹锡 
<br>
<br>绿野芳城路，残春柳絮飞。风鸣骕骦马，日照老莱衣。 
<br>洛苑鱼书至，江村雁户归。相思望淮水，双鲤不应稀。
<br>
<br>
<br>
<br>&nbsp;&nbsp; 卷357_13 【送李友路秀才赴举】刘禹锡 
<br>
<br>谁怜相门子，不语望秋山。生长绮纨内，辛勤笔砚间。 
<br>荣亲在名字，好学弃官班。伫俟明年桂，高堂开笑颜。
<br>
<br>
<br>
<br>&nbsp;&nbsp; 卷357_14 【送从弟郎中赴浙西】刘禹锡 
<br>
<br>衔命出尚书，新恩换使车。汉庭无右者，梁苑重归欤。 
<br>又食建业水，曾依京口居。共经何限事，宾主两如初。
<br>
<br>
<br>
<br>&nbsp;&nbsp; 卷357_15 【送元上人归稽亭】刘禹锡 
<br>
<br>重叠稽亭路，山僧归独行。远峰斜日影，本寺旧钟声。 
<br>徒侣问新事，烟云怆别情。应夸乞食处，踏遍凤凰城。
<br>
<br>
<br>
<br>&nbsp;&nbsp; 卷357_16 【赠别君素上人诗】刘禹锡 
<br>
<br>穷巷唯秋草，高僧独扣门。相欢如旧识，问法到无言。 
<br>水为风生浪，珠非尘可昏。悟来皆是道，此别不销魂。
<br>
<br>
<br>
<br>&nbsp;&nbsp; 卷357_17 【送深法师游南岳（上人本住资圣寺）】刘禹锡 
<br>
<br>师在白云乡，名登善法堂。十方传句偈，八部会坛场。 
<br>飞锡无定所，宝书留旧房。唯应衔果雁，相送至衡阳。
<br>
<br>
<br>
<br>&nbsp;&nbsp; 卷357_18 【赠别约师】刘禹锡 
<br>
<br>师逢吴兴守，相伴住禅扃。春雨同栽树，秋灯对讲经。 
<br>庐山曾结社，桂水远扬舲。话旧还惆怅，天南望柳星。
<br>
<br>
<br>
<br>&nbsp;&nbsp; 卷357_19 【秋日过鸿举法师寺院，便送归江陵】刘禹锡 
<br>
<br>看画长廊遍，寻僧一径幽。小池兼鹤净，古木带蝉秋。 
<br>客至茶烟起，禽归讲席收。浮杯明日去，相望水悠悠。
<br>
<br>
<br>
<br>&nbsp;&nbsp; 卷357_20 【春日退朝】刘禹锡 
<br>
<br>紫陌夜来雨，南山朝下看。戟枝迎日动，阁影助松寒。 
<br>瑞气转绡縠，游光泛波澜。御沟新柳色，处处拂归鞍。
<br>
<br>
<br>
<br>&nbsp;&nbsp; 卷357_21 【蜀先主庙（汉末谣，黄牛白腹，五铢当复）】刘禹锡 
<br>
<br>天地英雄气，千秋尚凛然。势分三足鼎，业复五铢钱。 
<br>得相能开国，生儿不象贤。凄凉蜀故妓，来舞魏宫前。
<br>
<br>
<br>
<br>&nbsp;&nbsp; 卷357_22 【经东都安国观九仙公主旧院作】刘禹锡 
<br>
<br>仙院御沟东，今来事不同。门开青草日，楼闭绿杨风。 
<br>将犬升天路，披云赴月宫。武皇曾驻跸，亲问主人翁。
<br>
<br>
<br>
<br>&nbsp;&nbsp; 卷357_23 【观八阵图】刘禹锡 
<br>
<br>轩皇传上略，蜀相运神机。水落龙蛇出，沙平鹅鹳飞。 
<br>波涛无动势，鳞介避馀威。会有知兵者，临流指是非。
<br>
<br>
<br>
<br>&nbsp;&nbsp; 卷357_24 【八月十五日夜玩月】刘禹锡 
<br>
<br>天将今夜月，一遍洗寰瀛。暑退九霄净，秋澄万景清。 
<br>星辰让光彩，风露发晶英。能变人间世，翛然是玉京。
<br>
<br>
<br>
<br>&nbsp;&nbsp; 卷357_25 【太和戊申岁大有年诏赐百僚出城观秋稼…盛事以俟采诗者】刘禹锡 
<br>
<br>长安铜雀鸣，秋稼与云平。玉烛调寒暑，金风报顺成。 
<br>川原呈上瑞，恩泽赐闲行。欲反重城掩，犹闻歌吹声。
<br>
<br>
<br>
<br>&nbsp;&nbsp; 卷357_26 【金陵怀古】刘禹锡 
<br>
<br>潮满冶城渚，日斜征虏亭。蔡洲新草绿，幕府旧烟青。 
<br>兴废由人事，山川空地形。后庭花一曲，幽怨不堪听。
<br>
<br>
<br>
<br>&nbsp;&nbsp; 卷357_27 【昼居池上亭独吟】刘禹锡 
<br>
<br>日午树阴正，独吟池上亭。静看蜂教诲，闲想鹤仪形。 
<br>法酒调神气，清琴入性灵。浩然机已息，几杖复何铭。
<br>
<br>
<br>
<br>&nbsp;&nbsp; 卷357_28 【分司东都蒙襄阳李司徒相公书问因以奉寄】刘禹锡 
<br>
<br>早忝金马客，晚为商洛翁。知名四海内，多病一生中。 
<br>举世往还尽，何人心事同。几时登岘首，恃旧揖三公。
<br>
<br>
<br>
<br>&nbsp;&nbsp; 卷357_29 【门下相公荣加册命，天下同欢忝沐眷私，辄感申贺】刘禹锡 
<br>
<br>册命出宸衷，官仪自古崇。特膺平土拜，光赞格天功。 
<br>再佩扶阳印，常乘鲍氏骢。七贤遗老在，犹得咏清风。
<br>
<br>
<br>
<br>&nbsp;&nbsp; 卷357_30 【病中一二禅客见问，因以谢之】刘禹锡 
<br>
<br>劳动诸贤者，同来问病夫。添炉烹雀舌，洒水净龙须。 
<br>身是芭蕉喻，行须筇竹扶。医王有妙药，能乞一丸无。
<br>
<br>
<br>
<br>&nbsp;&nbsp; 卷357_31 【秋江晚泊】刘禹锡 
<br>
<br>长泊起秋色，空江涵霁晖。暮霞千万状，宾鸿次第飞。 
<br>古戍见旗迥，荒村闻犬稀。轲峨艑上客，劝酒夜相依。
<br>
<br>
<br>
<br>&nbsp;&nbsp; 卷357_32 【步出武陵东亭临江寓望】刘禹锡 
<br>
<br>鹰至感风候，霜馀变林麓。孤帆带日来，寒江转沙曲。 
<br>戍摇旗影动，津晚橹声促。月上彩霞收，渔歌远相续。
<br>
<br>
<br>
<br>&nbsp;&nbsp; 卷357_33 【秋日送客至潜水驿】刘禹锡 
<br>
<br>候吏立沙际，田家连竹溪。枫林社日鼓，茅屋午时鸡。 
<br>鹊噪晚禾地，蝶飞秋草畦。驿楼宫树近，疲马再三嘶。
<br>
<br>
<br>
<br>&nbsp;&nbsp; 卷357_34 【湖州崔郎中曹长寄三癖诗自言癖在诗与琴酒…四韵以谢之】刘禹锡 
<br>
<br>视事画屏中，自称三癖翁。管弦泛春渚，旌旆拂晴虹。 
<br>酒对青山月，琴韵白蘋风。会书团扇上，知君文字工。
<br>
<br>
<br>
<br>&nbsp;&nbsp; 卷357_35 【为郎分司寄上都同舍】刘禹锡 
<br>
<br>籍通金马门，家在铜驼陌。省闼昼无尘，宫树朝凝碧。 
<br>荒街浅深辙，古渡潺湲石。唯有嵩丘云，堪夸早朝客。
<br>
<br>
<br>
<br>&nbsp;&nbsp; 卷357_36 【登陕州北楼却忆京师亲友】刘禹锡 
<br>
<br>独上百尺楼，目穷思亦愁。初日遍露草，野田荒悠悠。 
<br>尘息长道白，林清宿烟收。回首云深处，永怀乡旧游。
<br>
<br>
<br>
<br>&nbsp;&nbsp; 卷357_37 【途中早发】刘禹锡 
<br>
<br>中庭望启明，促促事晨征。寒树鸟初动，霜桥人未行。 
<br>水流白烟起，日上彩霞生。隐士应高枕，无人问姓名。
<br>
<br>
<br>
<br>&nbsp;&nbsp; 卷357_38 【陕州河亭陪韦五大夫雪后眺望因以留别与韦有…迁贬而归】刘禹锡 
<br>
<br>雪霁太阳津，城池表里春。河流添马颊，原色动龙鳞。 
<br>万里独归客，一杯逢故人。登高向西望，关路正飞尘。
<br>
<br>
<br>
<br>&nbsp;&nbsp; 卷357_39 【城东闲游】刘禹锡 
<br>
<br>借问池台主，多居要路津。千金买绝境，永日属闲人。 
<br>竹径萦纡入，花林委曲巡。斜阳众客散，空锁一园春。
<br>
<br>
<br>
<br>&nbsp;&nbsp; 卷357_40 【罢郡归洛阳闲居】刘禹锡 
<br>
<br>十年江海守，旦夕有归心。及此西还日，空成东武吟。 
<br>花间数杯酒，月下一张琴。闻说功名事，依前惜寸阴。
<br>
<br>
<br>
<br>&nbsp;&nbsp; 卷357_41 【晚泊牛渚】刘禹锡 
<br>
<br>芦苇晚风起，秋江鳞甲生。残霞忽变色，游雁有馀声。 
<br>戍鼓音响绝，渔家灯火明。无人能咏史，独自月中行。
<br>
<br>
<br>
<br>&nbsp;&nbsp; 卷357_42 【宿诚禅师山房题赠二首】刘禹锡 
<br>
<br>宴坐白云端，清江直下看。来人望金刹，讲席绕香坛。 
<br>虎啸夜林动，鼍鸣秋涧寒。众音徒起灭，心在净中观。
<br>
<br>不出孤峰上，人间四十秋。视身如传舍，阅世似东流。 
<br>法为因缘立，心从次第修。中宵问真偈，有住是吾忧。
<br>
<br>
<br>
<br>&nbsp;&nbsp; 卷357_43 【赠澧州高大夫司马霞寓】刘禹锡 
<br>
<br>前年牧锦城，马蹋血泥行。千里追戎首，三军许勇名。 
<br>残兵疑鹤唳，空垒辩乌声。一误云中级，南游湘水清。
<br>
<br>
<br>
<br>&nbsp;&nbsp; 卷357_44 【闻董评事疾因以书赠（董生奉内典）】刘禹锡 
<br>
<br>繁露传家学，青莲译梵书。火风乖四大，文字废三馀。 
<br>欹枕昼眠静，折巾秋鬓疏。武皇思视草，谁许茂陵居。
<br>
<br>
<br>
<br>&nbsp;&nbsp; 卷357_45 【咏庭梅寄人（一作庭梅咏寄人）】刘禹锡 
<br>
<br>早花常犯寒，繁实常苦酸。何事上春日，坐令芳意阑。 
<br>夭桃定相笑，游妓肯回看。君问调金鼎，方知正味难。
<br>
<br>
<br>
<br>&nbsp;&nbsp; 卷357_46 【德宗神武孝文皇帝挽歌二首】刘禹锡 
<br>
<br>出震清多难，乘时播大钧。操弦调六气，挥翰动三辰。 
<br>运偶升天日，哀深率土人。瑶池无辙迹，谁见属车尘。
<br>
<br>凤翣拥铭旌，威迟异吉行。汉仪陈秘器，楚挽咽繁声。 
<br>驻綍辞清庙，凝笳背直城。唯应留内传，知是向蓬瀛。
<br>
<br>
<br>
<br>&nbsp;&nbsp; 卷357_47 【敬宗睿武昭愍孝皇帝挽歌三首】刘禹锡 
<br>
<br>宝历方无限，仙期忽有涯。事亲崇汉礼，传圣法殷家。 
<br>晚出芙蓉阙，春归棠棣华。玉轮今日动，不是画云车。
<br>
<br>任贤劳梦寐，登位富春秋。欲遂东人幸，宁虞杞国忧。 
<br>长杨收羽骑，太液泊龙舟。惟有衣冠在，年年怆月游。
<br>
<br>讲学金华殿，亲耕钩盾田。侍臣容谏猎，方士信求仙。 
<br>虹影俄侵日，龙髯不上天。空馀水银海，长照夜灯前。
<br>
<br>
<br>
<br>&nbsp;&nbsp; 卷357_48 【文宗元圣昭献孝皇帝挽歌三首】刘禹锡 
<br>
<br>继体三才理，承颜九族亲。禹功留海内，殷历付天伦。 
<br>调露曲常在，秋风词尚新。本支方百代，先让棣华春。
<br>
<br>月落宫车动，风凄仪仗闲。路唯瞻凤翣，人尚想龙颜。 
<br>御宇方无事，乘云遂不还。圣情悲望处，沉日下西山。
<br>
<br>享国十五载，升天千万年。龙镳仙路远，骑吹礼容全。 
<br>日下初陵外，人悲旧剑前。周南有遗老，掩泪望秦川。
<br>
<br>
<br>
<br>&nbsp;&nbsp; 卷357_49 【故相国燕国公于司空挽歌二首】刘禹锡 
<br>
<br>雕弓封旧国，黑弰继前功。十年镇南雍，九命作司空。 
<br>池台乐事尽，箫鼓葬仪雄。一代英豪气，晓散白杨风。
<br>
<br>阴山贵公子，来葬五陵西。前马悲无主，犹带朔风嘶。 
<br>汉水晋山郭，襄阳白铜鞮。至今有遗爱，日暮人凄凄。
<br>
<br>
<br>
<br>&nbsp;&nbsp; 卷357_50 【伤丘中丞】刘禹锡 
<br>
<br>邺下杀才子，苍茫冤气凝。枯杨映漳水，野火上西陵。 
<br>马鬣今无所，龙门昔共登。何人为吊客，唯是有青蝇。
<br>
<br>
<br>
<br>&nbsp;&nbsp; 卷357_51 【河南观察使故相国袁公挽歌三首】刘禹锡 
<br>
<br>五驱龙虎节，一入凤凰池。令尹自无喜，羊公人不疑。 
<br>天归京兆日，叶下洞庭时。湘水秋风至，凄凉吹素旗。
<br>
<br>丹旐发江皋，人悲雁亦号。湘南罢亥市，汉上改词曹。 
<br>表墓双碑立，尊名一字褒。尝闻平楚狱，为报里门高。
<br>
<br>返葬三千里，荆衡达帝畿。逢人即故吏，拜奠尽沾衣。 
<br>地得青乌相，宾惊白鹤飞。五公碑尚在，今日亦同归。
<br>
<br>
<br>
<br>&nbsp;&nbsp; 卷357_52 【哭王仆射相公（名播，时兼盐铁，暴薨）】刘禹锡 
<br>
<br>子侯一日病，滕公千载归。门庭怆已变，风物澹无辉。 
<br>群吏谒新府，旧宾沾素衣。歌堂忽暮哭，贺雀尽惊飞。
<br>
<br>
<br>
<br>&nbsp;&nbsp; 卷357_53 【伤韦宾客（自工部尚书除宾客，一作伤韦宾客缜）】刘禹锡 
<br>
<br>韦公八十馀，位至六尚书。五福唯无富，一生谁得如。 
<br>桂枝攀最久，兰省出仍初。海内时流尽，何人动素车。
<br>
<br>
<br>
<br>&nbsp;&nbsp; 卷357_54 【再经故元九相公宅池上作】刘禹锡 
<br>
<br>故池春又至，一到一伤情。雁鹜群犹下，蛙螟衣已生。 
<br>竹丛身后长，台势雨来倾。六尺孤安在，人间未有名。
<br>
<br>
<br>
<br>&nbsp;&nbsp; 卷357_55 【请告东归发灞桥却寄诸僚友】刘禹锡 
<br>
<br>征徒出灞涘，回首伤如何。故人云雨散，满目山川多。 
<br>行车无停轨，流景同迅波。前欢渐成昔，感叹益劳歌。
<br>
<br>
<br>
<br>&nbsp;&nbsp; 卷357_56 【初至长安（时自外郡再授郎官）】刘禹锡 
<br>
<br>左迁凡二纪，重见帝城春。老大归朝客，平安出岭人。 
<br>每行经旧处，却想似前身。不改南山色，其馀事事新。
<br>
<br>
<br>
<br>&nbsp;&nbsp; 卷357_57 【岁杪将发楚州呈乐天】刘禹锡 
<br>
<br>楚泽雪初霁，楚城春欲归。清淮变寒色，远树含清晖。 
<br>原野已多思，风霜潜减威。与君同旅雁，北向刷毛衣。
<br>
<br>
<br>
<br>&nbsp;&nbsp; 卷357_58 【鹤叹二首】刘禹锡 
<br>
<br>寂寞一双鹤，主人在西京。故巢吴苑树，深院洛阳城。 
<br>徐引竹间步，远含云外情。谁怜好风月，邻舍夜吹笙。
<br>
<br>丹顶宜承日，霜翎不染泥。爱池能久立，看月未成栖。 
<br>一院春草长，三山归路迷。主人朝谒早，贪养汝南鸡。
<br>
<br>
<br>
<br>&nbsp;&nbsp; 卷357_59 【答白刑部闻新蝉】刘禹锡 
<br>
<br>蝉声未发前，已自感流年。一入凄凉耳，如闻断续弦。 
<br>晴清依露叶，晚急畏霞天。何事秋卿咏，逢时亦悄然。
<br>
<br>
<br>
<br>&nbsp;&nbsp; 卷357_60 【和裴相公寄白侍郎求双鹤】刘禹锡 
<br>
<br>皎皎华亭鹤，来随太守船。青云意长在，沧海别经年。 
<br>留滞清洛苑，裴回明月天。何如凤池上，双舞入祥烟。
<br>
<br>
<br>
<br>&nbsp;&nbsp; 卷357_61 【终南秋雪】刘禹锡 
<br>
<br>南岭见秋雪，千门生早寒。闲时驻马望，高处卷帘看。 
<br>雾散琼枝出，日斜铅粉残。偏宜曲江上，倒影入清澜。
<br>
<br>
<br>
<br>&nbsp;&nbsp; 卷357_62 【和乐天早寒】刘禹锡 
<br>
<br>雨引苔侵壁，风驱叶拥阶。久留闲客话，宿请老僧斋。 
<br>酒瓮新陈接，书签次第排。翛然自有处，摇落不伤怀。
<br>
<br>
<br>
<br>&nbsp;&nbsp; 卷357_63 【曲江春望】刘禹锡 
<br>
<br>凤城烟雨歇，万象含佳气。酒后人倒狂，花时天似醉。 
<br>三春车马客，一代繁华地。何事独伤怀，少年曾得意。
<br>
<br>
<br>
<br>&nbsp;&nbsp; 卷357_64 【同乐天和微之深春二十首（同用家花车斜四韵）】刘禹锡 
<br>
<br>何处深春好，春深万乘家。宫门皆映柳，辇路尽穿花。 
<br>池色连天汉，城形象帝车。旌旗暖风里，猎猎向西斜。
<br>
<br>何处深春好，春深阿母家。瑶池长不夜，珠树正开花。 
<br>桥峻通星渚，楼暄近日车。层城十二阙，相对日西斜。
<br>
<br>何处深春好，春深执政家。恩光贪捧日，贵重不看花。 
<br>玉馔堂交印，沙堤柱碍车。多门一已闭，直道更无斜。
<br>
<br>何处深春好，春深大镇家。前旌光照日，后骑蹙成花。 
<br>节院收衙队，球场簇看车。广筵歌舞散，书号夕阳斜。
<br>
<br>何处深春多，春深贵戚家。枥嘶无价马，庭发有名花。 
<br>欲进宫人食，先薰命妇车。晚归长带酒，冠盖任倾斜。
<br>
<br>何处深春好，春深恩泽家。炉添龙脑炷，绶结虎头花。 
<br>宾客珠成履，婴孩锦缚车。画堂帘幕外，来去燕飞斜。
<br>
<br>何处深春好，春深京兆家。人眉新柳叶，马色醉桃花。 
<br>盗息无鸣鼓，朝回自走车。能令帝城外，不敢径由斜。
<br>
<br>何处深春好，春深刺史家。夜阑犹命乐，雨甚亦寻花。 
<br>傲客多凭酒，新姬苦上车。公门吏散后，风摆戟衣斜。
<br>
<br>何处深春好，春深羽客家。芝田绕舍色，杏树满山花。 
<br>云是淮王宅，风为列子车。古坛操简处，一径入林斜。
<br>
<br>何处深春好，春深小隐家。芟庭留野菜，撼树去狂花。 
<br>醉酒一千日，贮书三十车。雉衣从露体，不敢有馀斜。
<br>
<br>何处深春好，春深富室家。唯多贮金帛，不拟负莺花。 
<br>国乐呼联辔，行厨载满车。归来看理曲，灯下宝钗斜。
<br>
<br>何处深春好，春深豪士家。多沽味浓酒，贵买色深花。 
<br>已臂鹰随马，连催妓上车。城南踏青处，村落逐原斜。
<br>
<br>何处深春好，春深贵胄家。迎呼偏熟客，拣选最多花。 
<br>饮馔开华幄，笙歌出钿车。兴酣樽易罄，连泻酒瓶斜。
<br>
<br>何处深春好，春深唱第家。名传一纸榜，兴管九衢花。 
<br>荐听诸侯乐，来随计吏车。杏园抛曲处，挥袖向风斜。
<br>
<br>何处深春好，春深少妇家。能偷新禁曲，自剪入时花。 
<br>追逐同游伴，平章贵价车。从来不堕马，故遣髻鬟斜。
<br>
<br>何处深春好，春深幼女家。双鬟梳顶髻，两面绣裙花。 
<br>妆坏频临镜，身轻不占车。秋千争次第，牵拽彩绳斜。
<br>
<br>何处深春好，春深兰若家。当香收柏叶，养蜜近梨花。 
<br>野径宜行乐，游人尽驻车。菜园篱落短，遥见桔槔斜。
<br>
<br>何处深春好，春深老宿家。小栏围蕙草，高架引藤花。 
<br>四字香书印，三乘壁画车。迟回听句偈，双树晚阴斜。
<br>
<br>何处深春好，春深种莳家。分畦十字水，接树两般花。 
<br>栉比栽篱槿，咿哑转井车。可怜高处望，棋布不曾斜。
<br>
<br>何处深春好，春深稚子家。争骑一竿竹，偷折四邻花。 
<br>笑击羊皮鼓，行牵犊颔车。中庭贪夜戏，不觉玉绳斜。
<br>
<br>
<br>
<br>&nbsp;&nbsp; 卷357_65 【赠眼医婆罗门僧】刘禹锡 
<br>
<br>三秋伤望眼，终日哭途穷。两目今先暗，中年似老翁。 
<br>看朱渐成碧，羞日不禁风。师有金篦术，如何为发蒙。
<br>
<br>
<br>
<br>&nbsp;&nbsp; 卷357_66 【海门潮别浩初师】刘禹锡 
<br>
<br>前日过萧寺，看师上讲筵。都上礼白足，施者散金钱。 
<br>方便无非教，经行不废禅。还知习居士，发论侍弥天。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷358_1 【始闻蝉有怀白宾客去岁白有闻蝉见寄诗…兼遣报君知之句】刘禹锡 
<br>
<br>蝉韵极清切，始闻何处悲。人含不平意，景值欲秋时。 
<br>此岁方晼晚，谁家无别离。君言催我老，已是去年诗。
<br>
<br>
<br>&nbsp;&nbsp; 卷358_2 【赠乐天】刘禹锡 
<br>
<br>一别旧游尽，相逢俱涕零。在人虽晚达，于树似冬青。 
<br>痛饮连宵醉，狂吟满坐听。终期抛印绶，共占少微星。
<br>
<br>
<br>
<br>&nbsp;&nbsp; 卷358_3 【到郡未浃日登西楼见乐天题诗因即事以寄】刘禹锡 
<br>
<br>湖上收宿雨，城中无昼尘。楼依新柳贵，池带乱苔青。 
<br>云水正一望，簿书来绕身。烟波洞庭路，愧彼扁舟人。
<br>
<br>
<br>
<br>&nbsp;&nbsp; 卷358_4 【秋夕不寐寄乐天】刘禹锡 
<br>
<br>洞户夜帘卷，华堂秋簟清。萤飞过池影，蛩思绕阶声。 
<br>老枕知将雨，高窗报欲明。何人谙此景，远问白先生。
<br>
<br>
<br>
<br>&nbsp;&nbsp; 卷358_5 【冬日晨兴寄乐天】刘禹锡 
<br>
<br>庭树晓禽动，郡楼残点声。灯挑红烬落，酒暖白光生。 
<br>发少嫌梳利，颜衰恨镜明。独吟谁应和，须寄洛阳城。
<br>
<br>
<br>
<br>&nbsp;&nbsp; 卷358_6 【答乐天见忆】刘禹锡 
<br>
<br>与老无期约，到来如等闲。偏伤朋友尽，移兴子孙间。 
<br>笔底心无毒，杯前胆不豩。唯馀忆君梦，飞过武牢关。
<br>
<br>
<br>
<br>&nbsp;&nbsp; 卷358_7 【和乐天诮失婢榜者】刘禹锡 
<br>
<br>把镜朝犹在，添香夜不归。鸳鸯拂瓦去，鹦鹉透笼飞。 
<br>不逐张公子，即随刘武威。新知正相乐，从此脱青衣。
<br>
<br>
<br>
<br>&nbsp;&nbsp; 卷358_8 【八月十五日夜半云开然后玩月因书一时之景寄呈乐天】刘禹锡 
<br>
<br>半夜碧云收，中天素月流。开城邀好客，置酒赏清秋。 
<br>影透衣香润，光凝歌黛愁。斜辉犹可玩，移宴上西楼。
<br>
<br>
<br>
<br>&nbsp;&nbsp; 卷358_9 【秋日书怀寄白宾客】刘禹锡 
<br>
<br>州远雄无益，年高健亦衰。兴情逢酒在，筋力上楼知。 
<br>蝉噪芳意尽，雁来愁望时。商山紫芝客，应不向秋悲。
<br>
<br>
<br>
<br>&nbsp;&nbsp; 卷358_10 【酬乐天初冬早寒见寄】刘禹锡 
<br>
<br>乍起衣犹冷，微吟帽半欹。霜凝南屋瓦，鸡唱后园枝。 
<br>洛水碧云晓，吴宫黄叶时。两传千里意，书札不如诗。
<br>
<br>
<br>
<br>&nbsp;&nbsp; 卷358_11 【和令狐相公郡斋对紫薇花】刘禹锡 
<br>
<br>明丽碧天霞，丰茸紫绶花。香闻荀令宅，艳入孝王家。 
<br>几岁自荣乐，高情方叹嗟。有人移上苑，犹足占年华。
<br>
<br>
<br>
<br>&nbsp;&nbsp; 卷358_12 【令狐相公俯赠篇章斐然仰谢】刘禹锡 
<br>
<br>鄂渚临流别，梁园冲雪来。旅愁随冻释，欢意待花开。 
<br>城晓乌频起，池春雁欲回。饮和心自醉，何必管弦催。
<br>
<br>
<br>
<br>&nbsp;&nbsp; 卷358_13 【酬令狐相公早秋见寄】刘禹锡 
<br>
<br>公来第四秋，乐国号无愁。军士游书肆，商人占酒楼。 
<br>熊罴交黑槊，宾客满青油。今日文章主，梁王不姓刘。
<br>
<br>
<br>
<br>&nbsp;&nbsp; 卷358_14 【和令狐相公入潼关】刘禹锡 
<br>
<br>寒光照旌节，关路晓无尘。吏谒前丞相，山迎旧主人。 
<br>东瞻军府静，西望敕书频。心共黄河水，同升天汉津。
<br>
<br>
<br>
<br>&nbsp;&nbsp; 卷358_15 【和令狐相公寻白阁老见留小饮因赠】刘禹锡 
<br>
<br>傲士更逢酒，乐天仍对花。文章管星历，情兴占年华。 
<br>宦达翻思退，名高却不夸。惟存浩然气，相共赏烟霞。
<br>
<br>
<br>
<br>&nbsp;&nbsp; 卷358_16 【酬令狐相公雪中游玄都见忆】刘禹锡 
<br>
<br>好雪动高情，心期在玉京。人披鹤氅出，马踏象筵行。 
<br>照耀楼台变，淋漓松桂清。玄都留五字，使入步虚声。
<br>
<br>
<br>
<br>&nbsp;&nbsp; 卷358_17 【和令狐相公以司空裴相见招南亭看雪四韵】刘禹锡 
<br>
<br>重门不下关，枢务有馀闲。上客同看雪，高亭尽见山。 
<br>瑞呈霄汉外，兴入笑言间。知是平阳会，人人带酒还。
<br>
<br>
<br>
<br>&nbsp;&nbsp; 卷358_18 【和郓州令狐相公春晚对花】刘禹锡 
<br>
<br>朱门退公后，高兴对花枝。望阙无穷思，看书欲尽时。 
<br>含芳朝竞发，凝艳晚相宜。人意殷勤惜，狂风岂得知。
<br>
<br>
<br>
<br>&nbsp;&nbsp; 卷358_19 【酬令狐相公春日言怀见寄】刘禹锡 
<br>
<br>前陪看花处，邻里近王昌。今想临戎地，旌旗出汶阳。 
<br>营飞柳絮雪，门耀戟枝霜。东望清河水，心随艑上郎。
<br>
<br>
<br>
<br>&nbsp;&nbsp; 卷358_20 【途次大梁雪中奉天平令狐相公书问兼…形于短篇以申仰谢】刘禹锡 
<br>
<br>远守宦情薄，故人书信来。共曾花下别，今独雪中回。 
<br>纸尾得新什，眉头还暂开。此时同雁鹜，池上一徘徊。
<br>
<br>
<br>
<br>&nbsp;&nbsp; 卷358_21 【酬令狐相公秋怀见寄】刘禹锡 
<br>
<br>寂寞蝉声静，差池燕羽回。秋风怜越绝，朔气想台骀。 
<br>相去数千里，无因同一杯。殷勤望飞雁，新自塞垣来。
<br>
<br>
<br>
<br>&nbsp;&nbsp; 卷358_22 【酬太原令狐相公见寄】刘禹锡 
<br>
<br>书信来天外，琼瑶满匣中。衣冠南渡远，旌节北门雄。 
<br>鹤唳华亭月，马嘶榆塞风。山川几千里，惟有两心同。
<br>
<br>
<br>
<br>&nbsp;&nbsp; 卷358_23 【酬令狐相公岁暮远怀见寄（依韵）】刘禹锡 
<br>
<br>别侣孤鹤怨，冲天威凤归。容光一以间，梦想是耶非。 
<br>芳讯远弥重，知音老更稀。不如湖上雁，北向整毛衣。
<br>
<br>
<br>
<br>&nbsp;&nbsp; 卷358_24 【酬令狐相公亲仁郭家花下即事见寄】刘禹锡 
<br>
<br>荀令园林好，山公游赏频。岂无花下侣，远望眼中人。 
<br>斜日渐移影，落英纷委尘。一吟相思曲，惆怅江南春。
<br>
<br>
<br>
<br>&nbsp;&nbsp; 卷358_25 【酬令狐相公首夏闲居书怀见寄】刘禹锡 
<br>
<br>蕙草芳未歇，绿槐阴已成。金罍唯独酌，瑶瑟有离声。 
<br>翔泳各殊势，篇章空寄情。应怜三十载，未变使君名。
<br>
<br>
<br>
<br>&nbsp;&nbsp; 卷358_26 【酬令狐相公庭前白菊花谢偶书所怀见寄】刘禹锡 
<br>
<br>数丛如雪色，一旦冒霜开。寒蕊差池落，清香断续来。 
<br>思深含别怨，芳谢惜年催。千里难同赏，看看又早梅。
<br>
<br>
<br>
<br>&nbsp;&nbsp; 卷358_27 【酬令狐相公季冬南郊宿斋见寄】刘禹锡 
<br>
<br>坛下雪初霁，南城冻欲生。斋心祠上帝，高步领名卿。 
<br>沐浴含芳泽，周旋听佩声。犹怜广平守，寂寞竟何成。
<br>
<br>
<br>
<br>&nbsp;&nbsp; 卷358_28 【贞元中侍郎舅氏牧华州时余再忝科第前后…因成篇题旧寺】刘禹锡 
<br>
<br>曾作关中客，频经伏毒岩。晴烟沙苑树，晚日渭川帆。 
<br>昔是青春貌，今悲白雪髯。郡楼空一望，含意卷高帘。
<br>
<br>
<br>
<br>&nbsp;&nbsp; 卷358_29 【酬令狐相公杏园花下饮有怀见寄】刘禹锡 
<br>
<br>年年曲江望，花发即经过。未饮心先醉，临风思倍多。 
<br>三春看又尽，两地欲如何。日望长安道，空成劳者歌。
<br>
<br>
<br>
<br>&nbsp;&nbsp; 卷358_30 【令狐相公见示题洋州崔侍郎宅双木瓜花顷…来什辄成和章】刘禹锡 
<br>
<br>金牛蜀路远，玉树帝城春。荣耀生华馆，逢迎欠主人。 
<br>帘前疑小雪，墙外丽行尘。来去皆回首，情深是德邻。
<br>
<br>
<br>
<br>&nbsp;&nbsp; 卷358_31 【和令狐相公春早朝回盐铁使院中作】刘禹锡 
<br>
<br>柳动御沟清，威迟堤上行。城隅日未过，山色雨初晴。 
<br>莺避传呼起，花临府署明。簿书盈几案，要自有高情。
<br>
<br>
<br>
<br>&nbsp;&nbsp; 卷358_32 【和令狐仆射相公题龙回寺】刘禹锡 
<br>
<br>兹地回銮日，皇家禅圣时。路无胡马迹，人识汉官仪。 
<br>天子旌旗度，法王龙象随。知怀去家叹，经此益迟迟。
<br>
<br>
<br>
<br>&nbsp;&nbsp; 卷358_33 【令狐相公频示新什早春南望遐想汉中因抒短章以寄情愫】刘禹锡 
<br>
<br>军城临汉水，旌旆起春风。远思见江草，归心看塞鸿。 
<br>野花沿古道，新叶映行宫。惟有诗兼酒，朝朝两不同。
<br>
<br>
<br>
<br>&nbsp;&nbsp; 卷358_34 【和令狐相公咏栀子花】刘禹锡 
<br>
<br>蜀国花已尽，越桃今已开。色疑琼树倚，香似玉京来。 
<br>且赏同心处，那忧别叶催。佳人如拟咏，何必待寒梅。
<br>
<br>
<br>
<br>&nbsp;&nbsp; 卷358_35 【酬令狐相公新蝉见寄】刘禹锡 
<br>
<br>相去三千里，闻蝉同此时。清吟晓露叶，愁噪夕阳枝。 
<br>忽尔弦断绝，俄闻管参差。洛桥碧云晚，西望佳人期。
<br>
<br>
<br>
<br>&nbsp;&nbsp; 卷358_36 【酬乐天闲卧见寄】刘禹锡 
<br>
<br>散诞向阳眠，将闲敌地仙。诗情茶助爽，药力酒能宣。 
<br>风碎竹间日，露明池底天。同年未同隐，缘欠买山钱。
<br>
<br>
<br>
<br>&nbsp;&nbsp; 卷358_37 【酬乐天小亭寒夜有怀】刘禹锡 
<br>
<br>寒夜阴云起，疏林宿鸟惊。斜风闪灯影，迸雪打窗声。 
<br>竟夕不能寐，同年知此情。汉皇无奈老，何况本书生。
<br>
<br>
<br>
<br>&nbsp;&nbsp; 卷358_38 【将之官留辞裴令公留守】刘禹锡 
<br>
<br>祖帐临伊水，前旌指渭河。风烟里数少，云雨别情多。 
<br>重叠受恩久，邅回如命何。东山与东阁，终异再经过。
<br>
<br>
<br>
<br>&nbsp;&nbsp; 卷358_39 【酬喜相遇同州与乐天替代】刘禹锡 
<br>
<br>旧托松心契，新交竹使符。行年同甲子，筋力羡丁夫。 
<br>别后诗成帙，携来酒满壶。今朝停五马，不独为罗敷。
<br>
<br>
<br>
<br>&nbsp;&nbsp; 卷358_40 【闲坐忆乐天以诗问酒熟未】刘禹锡 
<br>
<br>案头开缥帙，肘后检青囊。唯有达生理，应无治老方。 
<br>减书存眼力，省事养心王。君酒何时熟，相携入醉乡。
<br>
<br>
<br>
<br>&nbsp;&nbsp; 卷358_41 【秋中暑退赠乐天】刘禹锡 
<br>
<br>暑服宜秋著，清琴入夜弹。人情皆向菊，风意欲摧兰。 
<br>岁稔贫心泰，天凉病体安。相逢取次第，却甚少年欢。
<br>
<br>
<br>
<br>&nbsp;&nbsp; 卷358_42 【乐天池馆夏景方妍白莲初开彩舟空泊唯邀缁侣因以戏之】刘禹锡 
<br>
<br>池馆今正好，主人何寂然。白莲方出水，碧树未鸣蝉。 
<br>静室宵闻磬，斋厨晚绝烟。蕃僧如共载，应不是神仙。
<br>
<br>
<br>
<br>&nbsp;&nbsp; 卷358_43 【酬乐天感秋凉见寄】刘禹锡 
<br>
<br>庭晚初辨色，林秋微有声。槿衰犹强笑，莲迥却多情。 
<br>檐燕归心动，鞲鹰俊气生。闲人占闲景，酒熟且同倾。
<br>
<br>
<br>
<br>&nbsp;&nbsp; 卷358_44 【秋晚新晴夜月如练有怀乐天】刘禹锡 
<br>
<br>雨歇晚霞明，风调夜景清。月高微晕散，云薄细鳞生。 
<br>露草百虫思，秋林千叶声。相望一步地，脉脉万重情。
<br>
<br>
<br>
<br>&nbsp;&nbsp; 卷358_45 【新秋对月寄乐天】刘禹锡 
<br>
<br>月露发光彩，此时方见秋。夜凉金气应，天静火星流。 
<br>蛩响偏依井，萤飞直过楼。相知尽白首，清景复追游。
<br>
<br>
<br>
<br>&nbsp;&nbsp; 卷358_46 【酬乐天小台晚坐见忆】刘禹锡 
<br>
<br>小台堪远望，独上清秋时。有酒无人劝，看山只自知。 
<br>幽禽啭新竹，孤莲落静池。高门勿遽掩，好客无前期。
<br>
<br>
<br>
<br>&nbsp;&nbsp; 卷358_47 【早秋雨后寄乐天】刘禹锡 
<br>
<br>夜云起河汉，朝雨洒高林。梧叶先风落，草虫迎湿吟。 
<br>簟凉扇恩薄，室静琴思深。且喜炎前别，安能怀寸阴。
<br>
<br>
<br>
<br>&nbsp;&nbsp; 卷358_48 【秋晚病中乐天以诗见问力疾奉酬】刘禹锡 
<br>
<br>耳虚多听远，展转晨鸡鸣。一室背灯卧，中宵扫叶声。 
<br>兰芳经雨败，鹤病得秋轻。肯踏衡门草，唯应是友生。
<br>
<br>
<br>
<br>&nbsp;&nbsp; 卷358_49 【和乐天烧药不成命酒独醉】刘禹锡 
<br>
<br>九转欲成就，百神应主持。婴啼鼎上去，老貌镜前悲。 
<br>却顾空丹灶，回心向酒卮。醺然耳热后，暂似少年时。
<br>
<br>
<br>
<br>&nbsp;&nbsp; 卷358_50 【元日乐天见过因举酒为贺】刘禹锡 
<br>
<br>渐入有年数，喜逢新岁来。震方天籁动，寅位帝车回。 
<br>门巷扫残雪，林园惊早梅。与君同甲子，寿酒让先杯。
<br>
<br>
<br>
<br>&nbsp;&nbsp; 卷358_51 【酬马大夫以愚献通草茇葜酒感通拔二字因而寄别之作】刘禹锡 
<br>
<br>泥沙难振拔，谁复问穷通。莫讶提壶赠，家传枕曲风。 
<br>成谣独酌后，深意片言中。不进终无已，应须荀令公。
<br>
<br>
<br>
<br>&nbsp;&nbsp; 卷358_52 【奉和司空裴相公中书即事通简旧僚之作】刘禹锡 
<br>
<br>谭笑在岩廊，人人尽所长。仪形见山立，文字动星光。 
<br>日运丹青笔，时看赤白囊。伫闻戎马息，入贺领鸳行。
<br>
<br>
<br>
<br>&nbsp;&nbsp; 卷358_53 【微之镇武昌中路见寄蓝桥怀旧之作凄然继和兼寄安平】刘禹锡 
<br>
<br>今日油幢引，他年黄纸追。同为三楚客，独有九霄期。 
<br>宿草恨长在，伤禽飞尚迟。武昌应已到，新柳映红旗。
<br>
<br>
<br>
<br>&nbsp;&nbsp; 卷358_54 【将赴苏州途出洛阳留守李相公累申宴饯宠行…以申仰谢】刘禹锡 
<br>
<br>岁杪风物动，雪馀宫苑晴。兔园宾客至，金谷管弦声。 
<br>洛水故人别，吴宫新燕迎。越郎忧不浅，怀袖有琼英。
<br>
<br>
<br>
<br>&nbsp;&nbsp; 卷358_55 【牛相公留守见示城外新墅有溪竹秋月亲情多往…兼命同作】刘禹锡 
<br>
<br>别墅洛城外，月明村野通。光辉满地上，丝管发舟中。 
<br>堤艳菊花露，岛凉松叶风。高情限清禁，寒漏滴深宫。
<br>
<br>
<br>
<br>&nbsp;&nbsp; 卷358_56 【牛相公林亭雨后偶成】刘禹锡 
<br>
<br>飞雨过池阁，浮光生草树。新竹开粉奁，初莲爇香注。 
<br>野花无时节，水鸟自来去。若问知境人，人间第一处。
<br>
<br>
<br>
<br>&nbsp;&nbsp; 卷358_57 【酬滑州李尚书秋日见寄】刘禹锡 
<br>
<br>一入石渠署，三闻宫树蝉。丹霄未得路，白发又添年。 
<br>双节外台贵，孤箫中禁传。征黄在旦夕，早晚发南燕。
<br>
<br>
<br>
<br>&nbsp;&nbsp; 卷358_58 【和西川李尚书汉州微月游房太尉西湖】刘禹锡 
<br>
<br>木落汉川夜，西湖悬玉钩。旌旗环水次，舟楫泛中流。 
<br>目极想前事，神交如共游。瑶琴久已绝，松韵自悲秋。
<br>
<br>
<br>
<br>&nbsp;&nbsp; 卷358_59 【和重题】刘禹锡 
<br>
<br>林端落照尽，湖上远岚清。水榭芝兰室，仙舟鱼鸟情。 
<br>人琴久寂寞，烟月若平生。一泛钓璜处，再吟锵玉声。
<br>
<br>
<br>
<br>&nbsp;&nbsp; 卷358_60 【酬李相公喜归乡国自巩县夜泛洛水见寄】刘禹锡 
<br>
<br>巩树烟月上，清光含碧流。且无三已色，犹泛五湖舟。 
<br>鹏息风还起，凤归林正秋。虽攀小山桂，此地不淹留。
<br>
<br>
<br>
<br>&nbsp;&nbsp; 卷358_61 【和李相公平泉潭上喜见初月】刘禹锡 
<br>
<br>家山见初月，林壑悄无尘。幽境此何夕，清光如为人。 
<br>潭空破镜入，风动翠蛾嚬。会向琐窗望，追思伊洛滨。
<br>
<br>
<br>
<br>&nbsp;&nbsp; 卷358_62 【和李相公初归平泉过龙门南岭遥望山居即事】刘禹锡 
<br>
<br>暂别明庭去，初随优诏还。曾为鹏鸟赋，喜过凿龙山。 
<br>新墅烟火起，野程泉石间。岩廊人望在，只得片时闲。
<br>
<br>
<br>
<br>&nbsp;&nbsp; 卷358_63 【和李相公以平泉新墅获方外之名因为诗…兼见寄之什】刘禹锡 
<br>
<br>业继韦平后，家依昆阆间。恩华辞北第，潇洒爱东山。 
<br>满室图书在，入门松菊闲。垂天虽暂息，一举出人寰。
<br>
<br>
<br>
<br>&nbsp;&nbsp; 卷358_64 【发苏州后登武丘寺望海楼（一作望梅楼）】刘禹锡 
<br>
<br>独宿望海楼，夜深珍木冷。僧房已闭户，山月方出岭。 
<br>碧池涵剑彩，宝刹摇星影。却忆郡斋中，虚眠此时景。
<br>
<br>
<br>
<br>&nbsp;&nbsp; 卷358_65 【松江送处州奚使君】刘禹锡 
<br>
<br>吴越古今路，沧波朝夕流。从来别离地，能使管弦愁。 
<br>江草带烟暮，海云含雨秋。知君五陵客，不乐石门游。
<br>
<br>
<br>
<br>&nbsp;&nbsp; 卷358_66 【题报恩寺】刘禹锡 
<br>
<br>云外支硎寺，名声敌虎丘。石文留马迹，峰势耸牛头。 
<br>泉眼潜通海，松门预带秋。迟回好风景，王谢昔曾游。
<br>
<br>
<br>
<br>&nbsp;&nbsp; 卷358_67 【罢郡姑苏北归渡扬子津（后首一作姑苏台诗）】刘禹锡 
<br>
<br>几岁悲南国，今朝赋北征。归心渡江勇，病体得秋轻。 
<br>海阔石门小，城高粉堞明。金山旧游寺，过岸听钟声。
<br>
<br>故国荒台在，前临震泽波。绮罗随世尽，麋鹿古时多。 
<br>筑用金鎚力，摧因石鼠窠。昔年雕辇路，唯有采樵歌。
<br>
<br>
<br>
<br>&nbsp;&nbsp; 卷358_68 【寻汪道士不遇】刘禹锡 
<br>
<br>仙子东南秀，泠然善驭风。笙歌五云里，天地一壶中。 
<br>受箓金华洞，焚香玉帝宫。我来君闭户，应是向崆峒。
<br>
<br>
<br>
<br>&nbsp;&nbsp; 卷358_69 【谢柳子厚寄叠石砚】刘禹锡 
<br>
<br>常时同砚席，寄砚感离群。清越敲寒玉，参差叠碧云。 
<br>烟岚餘斐亹，水墨两氛氲。好与陶贞白，松窗写紫文。
<br>
<br>
<br>
<br>&nbsp;&nbsp; 卷358_70 【元日感怀】刘禹锡 
<br>
<br>振蛰春潜至，湘南人未归。身加一日长，心觉去年非。 
<br>燎火委虚烬，儿童衒彩衣。异乡无旧识，车马到门稀。
<br>
<br>
<br>
<br>&nbsp;&nbsp; 卷358_71 【谢宣州崔相公赐马】刘禹锡 
<br>
<br>浮云金络膝，昨日别朱轮。衔草如怀恋，嘶风尚意频。 
<br>曾将比君子，不是换佳人。从此西归路，应容蹑后尘。
<br>
<br>
<br>
<br>&nbsp;&nbsp; 卷358_72 【南中书来】刘禹锡 
<br>
<br>君书问风俗，此地接炎州。淫祀多青鬼，居人少白头。 
<br>旅情偏在夜，乡思岂唯秋。每羡朝宗水，门前尽日流。
<br>
<br>
<br>
<br>&nbsp;&nbsp; 卷358_73 【题招隐寺】刘禹锡 
<br>
<br>隐士遗尘在，高僧精舍开。地形临渚断，江势触山回。 
<br>楚野花多思，南禽声例哀。殷勤最高顶，闲即望乡来。
<br>
<br>
<br>
<br>&nbsp;&nbsp; 卷358_74 【思归寄山中友人】刘禹锡 
<br>
<br>萧条对秋色，相忆在云泉。木落病身死，潮平归思悬。 
<br>凉钟山顶寺，暝火渡头船。此地非吾士，闲留又一年。
<br>
<br>
<br>
<br>&nbsp;&nbsp; 卷358_75 【有感】刘禹锡 
<br>
<br>死且不自觉，其馀安可论。昨宵凤池客，今日雀罗门。 
<br>骑吏尘未息，铭旌风已翻。平生红粉爱，惟解哭黄昏。
<br>
<br>
<br>
<br>&nbsp;&nbsp; 卷358_76 【途次敷水驿伏睹华州舅氏昔日行县题诗处潸然有感】刘禹锡 
<br>
<br>昔日股肱守，朱轮兹地游。繁华日已谢，章句此空留。 
<br>蔓草佳城闭，故林棠树秋。今来重垂泪，不忍过西州。
<br>
<br>
<br>
<br>&nbsp;&nbsp; 卷358_77 【奉和郑相公以考功十弟山姜花俯赐篇咏】刘禹锡 
<br>
<br>采撷黄姜蕊，封题青琐闱。共闻调膳日，正是退朝归。 
<br>响为纤筵发，情随彩翰飞。故将天下宝，万里与光辉。
<br>
<br>
<br>
<br>&nbsp;&nbsp; 卷358_78 【题淳于髡墓】刘禹锡 
<br>
<br>生为齐赘婿，死作楚先贤。应以客卿葬，故临官道边。 
<br>寓言本多兴，放意能合权。我有一石酒，置君坟树前。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
