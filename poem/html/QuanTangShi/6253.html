<HTML>
<HEAD>
<TITLE>全唐诗 卷857-859 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷857-859</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷857-859</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6253"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷857-859')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷857-859]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷857_1 【七言】吕岩 
<br>
<br>金丹一粒定长生，须得真铅炼甲庚。火取南方赤凤髓， 
<br>水求北海黑龟精。鼎追四季中央合，药遣三元八卦行。 
<br>斋戒兴功成九转，定应入口鬼神惊。
<br>
<br>功满来来际会难，又闻东去上仙坛。杖头春色一壶酒， 
<br>顶上云攒五岳冠。饮酒龟儿人不识，烧山符子鬼难看。 
<br>先生去后身须老，乞与贫儒换骨丹。
<br>
<br>碧潭深处一真人，貌似桃花体似银。鬓发未斑缘有术， 
<br>红颜不老为通神。蓬莱要去如今去，架上黄衣化作云。 
<br>任彼桑田变沧海，一丸丹药定千春。
<br>
<br>炉养丹砂鬓不斑，假将名利住人间。已逢志士传神药， 
<br>又喜同流动笑颜。老子道经分付得，少微星许共相攀。 
<br>幸蒙上士甘捞摝，处世输君一个闲。
<br>
<br>谁解长生似我哉，炼成真气在三台。尽知白日升天去， 
<br>刚逐红尘下世来。黑虎行时倾雨露，赤龙耕处产琼瑰。 
<br>只吞一粒金丹药，飞入青霄更不回。
<br>
<br>乱云堆里表星都，认得深藏大丈夫。绿酒醉眠闲日月， 
<br>白蘋风定钓江湖。长将气度随天道，不把言词问世徒。 
<br>山水路遥人不到，茅君消息近知无。
<br>
<br>鹤为车驾酒为粮，为恋长生不死乡。地脉尚能缩得短， 
<br>人年岂不展教长。星辰往往壶中见，日月时时衲里藏。 
<br>若欲时流亲得见，朝朝不离水银行。
<br>
<br>灵芝无种亦无根，解饮能餐自返魂。但得烟霞供岁月， 
<br>任他乌兔走乾坤。婴儿只恋阳中母，姹女须朝顶上尊。 
<br>一得不回千古内，更无冢墓示儿孙。
<br>
<br>世上何人会此言，休将名利挂心田。等闲倒尽十分酒， 
<br>遇兴高吟一百篇。物外烟霞为伴侣，壶中日月任婵娟。 
<br>他时功满归何处，直驾云车入洞天。
<br>
<br>玄门帝子坐中央，得算明长感玉皇。枕上山河和雨露， 
<br>笛中日月混潇湘。坎男会遇逢金女，离女交腾嫁木郎。 
<br>真个夫妻齐守志，立教牵惹在阴阳。
<br>
<br>遥指高峰笑一声，红霞紫雾面前生。每于廛市无人识， 
<br>长到山中有鹤行。时弄玉蟾驱鬼魅，夜煎金鼎煮琼英。 
<br>他时若赴蓬莱洞，知我仙家有姓名。
<br>
<br>堪笑时人问我家，杖担云物惹烟霞。眉藏火电非他说， 
<br>手种金莲不自夸。三尺焦桐为活计，一壶美酒是生涯。 
<br>骑龙远出游三岛，夜久无人玩月华。
<br>
<br>九曲江边坐卧看，一条长路入天端。庆云捧拥朝丹阙， 
<br>瑞气裴回起白烟。铅汞此时为至药，坎离今日结神丹。 
<br>功能济命长无老，只在人心不是难。
<br>
<br>玄门玄理又玄玄，不死根元在汞铅。知是一般真个术， 
<br>调和六一也同天。玉京山上羊儿闹，金水河中石虎眠。 
<br>妙要能生觉本体，勤心到处自如然。
<br>
<br>公卿虽贵不曾酬，说著仙乡便去游。为讨石肝逢蜃海， 
<br>因寻甜雪过瀛洲。山川醉后壶中放，神鬼闲来匣里收。 
<br>据见目前无个识，不如杯酒混凡流。
<br>
<br>曾邀相访到仙家，忽上昆仑宴月华。玉女控拢苍獬豸， 
<br>山童提挈白虾蟆。时斟海内千年酒，惯摘壶中四序花。 
<br>今在人寰人不识，看看挥袖入烟霞。
<br>
<br>火种丹田金自生，重重楼阁自分明。三千功行百旬见， 
<br>万里蓬莱一日程。羽化自应无鬼录，玉都长是有仙名。 
<br>今朝得赴瑶池会，九节幢幡洞里迎。
<br>
<br>因看崔公入药镜，令人心地转分明。阳龙言向离宫出， 
<br>阴虎还于坎位生。二物会时为道本，五方行尽得丹名。 
<br>修真道士如知此，定跨赤龙归玉清。
<br>
<br>浮生不实为轻忽，衲服深藏奇异骨。非是尘中不染尘， 
<br>焉得物外通无物。共语难兮情兀兀，独自行时轻拂拂。 
<br>一点刀圭五彩生，飞丹走入神仙窟。
<br>
<br>莫怪爱吟天上诗，盖缘吟得世间稀。惯餐玉帝宫中饭， 
<br>曾著蓬莱洞里衣。马踏日轮红露卷，凤衔月角擘云飞。 
<br>何时再控青丝辔，又掉金鞭入紫微。
<br>
<br>黄芽白雪两飞金，行即高歌醉即吟。日月暗扶君甲子， 
<br>乾坤自与我知音。精灵灭迹三清剑，风雨腾空一弄琴。 
<br>的当南游归甚处，莫交鹤去上天寻。
<br>
<br>云鬓双明骨更轻，自言寻鹤到蓬瀛。日论药草皆知味， 
<br>问著神仙自得名。簪冷夜龙穿碧洞，枕寒晨虎卧银城。 
<br>来春又拟携筇去，为忆轩辕海上行。
<br>
<br>龙精龟眼两相和，丈六男儿不奈何。九盏水中煎赤子， 
<br>一轮火内养黄婆。月圆自觉离天网，功满方知出地罗。 
<br>半醉好吞龙凤髓，劝君休更认弥陀。
<br>
<br>强居此境绝知音，野景虽多不合吟。诗句若喧卿相口， 
<br>姓名还动帝王心。道袍薜带应慵挂，隐帽皮冠尚懒簪。 
<br>除此更无馀个事，一壶村酒一张琴。
<br>
<br>华阳山里多芝田，华阳山叟复延年。青松岩畔攀高干， 
<br>白云堆里饮飞泉。不寒不热神荡荡，东来西去气绵绵。 
<br>三千功满好归去，休与时人说洞天。
<br>
<br>天生不散自然心，成败从来古与今。得路应知能出世， 
<br>迷途终是任埋沈。身边至药堪攻炼，物外丹砂且细寻。 
<br>咫尺洞房仙景在，莫随波浪没光阴。
<br>
<br>自隐玄都不记春，几回沧海变成尘。玉京殿里朝元始， 
<br>金阙宫中拜老君。闷即驾乘千岁鹤，闲来高卧九重云。 
<br>我今学得长生法，未肯轻传与世人。
<br>
<br>北帝南辰掌内观，潜通造化暗相传。金槌袖里居元宅， 
<br>玉户星宫降上玄。举世尽皆寻此道，谁人空里得玄关。 
<br>明明道在堪消息，日月滩头去又还。
<br>
<br>日影元中合自然，奔雷走电入中原。长驱赤马居东殿， 
<br>大启朱门泛碧泉。怒拔昆吾歌圣化，喜陪孤月贺新年。 
<br>方知此是生生物，得在仁人始受传。
<br>
<br>六龙齐驾得升乾，须觉潜通造化权。真道每吟秋月澹， 
<br>至言长运碧波寒。昼乘白虎游三岛，夜顶金冠立古坛。 
<br>一载已成千岁药，谁人将袖染尘寰。
<br>
<br>五岳滩头景象新，仁人方达杳冥身。天纲运转三元净， 
<br>地脉通来万物生。自晓谷神通此道，谁将理性欲修真。 
<br>明明说向中黄路，霹雳声中自得神。
<br>
<br>欲陪仙侣得身轻，飞过蓬莱彻上清。朱顶鹤来云外接， 
<br>紫鳞鱼向海中迎。姮娥月桂花先吐，王母仙桃子渐成。 
<br>下瞰日轮天欲晓，定知人世久长生。
<br>
<br>四海皆忙几个闲，时人口内说尘缘。知君有道来山上， 
<br>何似无名住世间。十二楼台藏秘诀，五千言内隐玄关。 
<br>方知鼎贮神仙药，乞取刀圭一粒看。
<br>
<br>割断繁华掉却荣，便从初得是长生。曾于锦水为蝉蜕， 
<br>又向蓬莱别姓名。三住住来无否泰，一尘尘在世人情。 
<br>不知功满归何处，直跨虬龙上玉京。
<br>
<br>当年诗价满皇都，掉臂西归是丈夫。万顷白云独自有， 
<br>一枝丹桂阿谁无。闲寻渭曲渔翁引，醉上莲峰道士扶。 
<br>他日与君重际会，竹溪茅舍夜相呼。
<br>
<br>金锤灼灼舞天阶，独自骑龙去又来。高卧白云观日窟， 
<br>闲眠秋月擘天开。离花片片乾坤产，坎蕊翻翻造化栽。 
<br>晚醉九岩回首望，北邙山下骨皑皑。
<br>
<br>结交常与道情深，日日随他出又沈。若要自通云外鹤， 
<br>直须勤炼水中金。丹成只恐乾坤窄，饵了宁忧疾患侵。 
<br>未去瑶台犹混世，不妨杯酒喜闲吟。
<br>
<br>因携琴剑下烟萝，何幸今朝喜暂过。貌相本来犹自可， 
<br>针医偏更效无多。仙经已读三千卷，古法曾持十二科。 
<br>些小道功如不信，金阶舍手试看么。
<br>
<br>倾侧华阳醉再三，骑龙遇晚下南岩。眉因拍剑留星电， 
<br>衣为眠云惹碧岚。金液变来成雨露，玉都归去老松杉。 
<br>曾将铁镜照神鬼，霹雳搜寻火满潭。
<br>
<br>铁镜烹金火满空，碧潭龙卧夕阳中。麒麟意合乾坤地， 
<br>獬豸机关日月东。三尺剑横双水岸，五丁冠顶百神宫。 
<br>闲铺羽服居仙窟，自著金莲造化功。
<br>
<br>随缘信业任浮沈，似水如云一片心。两卷道经三尺剑， 
<br>一条藜杖七弦琴。壶中有药逢人施，腹内新诗遇客吟。 
<br>一嚼永添千载寿，一丸丹点一斤金。
<br>
<br>琴剑酒棋龙鹤虎，逍遥落托永无忧。闲骑白鹿游三岛， 
<br>闷驾青牛看十洲。碧洞远观明月上，青山高隐彩云流。 
<br>时人若要还如此，名利浮华即便休。
<br>
<br>紫极宫中我自知，亲磨神剑剑还飞。先差玉子开南殿， 
<br>后遣青龙入紫微。九鼎黄芽栖瑞凤，一躯仙骨养灵芝。 
<br>蓬莱不是凡人处，只怕愚人泄世机。
<br>
<br>向身方始出埃尘，造化功夫只在人。早使亢龙抛地网， 
<br>岂知白虎出天真。绵绵有路谁留我，默默忘言自合神。 
<br>击剑夜深归甚处，披星带月折麒麟。
<br>
<br>春尽闲闲过落花，一回舞剑一吁嗟。常忧白日光阴促， 
<br>每恨青天道路赊。本志不求名与利，元心只慕水兼霞。 
<br>世间万种浮沉事，达理谁能似我家。
<br>
<br>日为和解月呼丹，华夏诸侯肉眼看。仁义异如胡越异， 
<br>世情难似泰衡难。八仙炼后钟神异，四海磨成照胆寒。 
<br>笑指不平千万万，骑龙抚剑九重关。
<br>
<br>别来洛汭六东风，醉眼吟情慵不慵。摆撼乾坤金剑吼， 
<br>烹煎日月玉炉红。杖摇楚甸三千里，鹤翥秦烟几万重。 
<br>为报晋成仙子道，再期春色会稽峰。
<br>
<br>发头滴血眼如镮，吐气云生怒世间。争耐不平千古事， 
<br>须期一诀荡凶顽。蛟龙斩处翻沧海，暴虎除时拔远山。 
<br>为灭世情兼负义，剑光腥染点痕斑。
<br>
<br>雨雪霏霏天已暮。金钟满劝抚焦桐。诗吟席上未移刻， 
<br>剑舞筵前疾似风。何事行杯当午夜，忽然怒目便腾空。 
<br>不知谁是亏忠孝，携个人头入坐中。
<br>
<br>未炼还丹且炼心，丹成方觉道元深。每留客有钱酤酒， 
<br>谁信君无药点金。洞里风雷归掌握，壶中日月在胸襟。 
<br>神仙事业人难会，养性长生自意吟。
<br>
<br>铁牛耕地种金钱，刻石时童把贯穿。一粒粟中藏世界， 
<br>二升铛内煮山川。白头老子眉垂地，碧眼胡儿手指天。 
<br>若向此中玄会得，此玄玄外更无玄。
<br>
<br>箕星昴宿下长天，凡景宁教不愕然。龙出水来鳞甲就， 
<br>鹤冲天气羽毛全。尘中教化千人眼，世上人知尔雅篇。 
<br>自是凡流福命薄，忍教微妙略轻传。
<br>
<br>闲来掉臂入天门，拂袂徐徐撮彩云。无语下窥黄谷子， 
<br>破颜平揖紫霞君。拟登瑶殿参金母，回访瀛洲看日轮。 
<br>恰值嫦娥排宴会，瑶浆新熟味氤氲。
<br>
<br>曾随刘阮醉桃源，未省人间欠酒钱。一领布裘权且当， 
<br>九天回日却归还。凤茸袄子非为贵，狐白裘裳欲比难。 
<br>只此世间无价宝，不凭火里试烧看。
<br>
<br>因思往事却成憨，曾读仙经第十三。武氏死时应室女， 
<br>陈王没后是童男。两轮日月从他载，九个山河一担担。 
<br>尽日无人话消息，一壶春酒且醺酣。
<br>
<br>垂袖腾腾傲世尘，葫芦携却数游巡。利名身外终非道， 
<br>龙虎门前辨取真。一觉梦魂朝紫府，数年踪迹隐埃尘。 
<br>华阴市内才相见，不是寻常卖药人。
<br>
<br>万卷仙经三尺琴，刘安闻说是知音。杖头春色一壶酒， 
<br>炉内丹砂万点金。闷里醉眠三路口，闲来游钓洞庭心。 
<br>相逢相遇人谁识，只恐冲天没处寻。
<br>
<br>曾战蚩尤玉座前，六龙高驾振鸣銮。如来车后随金鼓， 
<br>黄帝旂傍戴铁冠。醉捋黑须三岛黯，怒抽霜剑十洲寒。 
<br>轩辕世代横行后，直隐深岩久觅难。
<br>
<br>头角苍浪声似钟，貌如冰雪骨如松。匣中宝剑时频吼， 
<br>袖里金锤逞露风。会饮酒时为伴侣，能行诗句便参同。 
<br>来年定赴蓬莱会，骑个生狞九色龙。
<br>
<br>神仙暮入黄金阙，将相门关白玉京。可是洞中无好景， 
<br>为怜天下有众生。心琴际会闲随鹤，匣剑时磨待断鲸。 
<br>进退两楹俱未应，凭君与我指前程。
<br>
<br>九鼎烹煎一味砂，自然火候放童花。星辰照出青莲颗， 
<br>日月能藏白马牙。七返返成生碧雾，九还还就吐红霞。 
<br>有人夺得玄珠饵，三岛途中路不赊。
<br>
<br>天生一物变三才，交感阴阳结圣胎。龙虎顺行阴鬼去， 
<br>龟蛇逆往火龙来。婴儿日吃黄婆髓，姹女时餐白玉杯。 
<br>功满自然居物外，人间寒暑任轮回。
<br>
<br>星辰聚会入离乡，日月盈亏助药王。三候火烧金鼎宝， 
<br>五符水炼玉壶浆。乾坤反覆龙收雾，卯酉相吞虎放光。 
<br>入室用机擒捉取，一丸丹点体纯阳。
<br>
<br>
<br>&nbsp;&nbsp; 卷857_2 【真人行巴陵市太守怒其不避使案吏具其罪真人…诗曰】吕岩 
<br>
<br>暂别蓬莱海上游，偶逢太守问根由。身居北斗星杓下， 
<br>剑挂南宫月角头。道我醉来真个醉，不知愁是怎生愁。 
<br>相逢何事不相认，却驾白云归去休。
<br>
<br>
<br>
<br>&nbsp;&nbsp; 卷857_3 【仙乐侑席】吕岩 
<br>
<br>曾经天上三千劫，又在人间五百年。腰下剑锋横紫电， 
<br>炉中丹焰起苍烟。才骑白鹿过苍海，复跨青牛入洞天。 
<br>小技等闲聊戏尔，无人知我是真仙。
<br>
<br>
<br>
<br>&nbsp;&nbsp; 卷857_4 【题桐柏山黄先生庵门】吕岩 
<br>
<br>吾有玄中极玄语，周游八极无处吐。云輧飘泛到凝阳， 
<br>一见君兮在玄浦。知君本是孤云客，拟话希夷生恍惚。 
<br>无为大道本根源，要君亲见求真物。其中有一分三五， 
<br>本自无名号丹母。寒泉沥沥气绵绵，上透昆仑还紫府。 
<br>浮沈升降入中宫，四象五行齐见土。驱青龙，擒白虎， 
<br>起祥风兮下甘露。铅凝真汞结丹砂，一派火轮真为主。 
<br>既修真，须坚确，能转乾坤泛海岳。运行天地莫能知， 
<br>变化鬼神应不觉。千朝炼就紫金身，乃致全神归返朴。 
<br>黄秀才，黄秀才，既修真，须且早，人间万事何时了。 
<br>贪名贪利爱金多，为他财色身衰老。我今劝子心悲切， 
<br>君自思兮生猛烈。莫教大限到身来，又是随流入生灭。 
<br>留此片言，用表其意。他日相逢，必与汝决。莫退初心， 
<br>善爱善爱。
<br>
<br>
<br>
<br>
<br>
<br>
<br>
<br>&nbsp;&nbsp;卷858_1 【五言】吕岩 
<br>
<br>悟了长生理，秋莲处处开。金童登锦帐，玉女下香阶。 
<br>虎啸天魂住，龙吟地魄来。有人明此道，立使返婴孩。
<br>
<br>姹女住南方，身边产太阳。蟾宫烹玉液，坎户炼琼浆。 
<br>过去神仙饵，今来到我尝。一杯延万纪，物外任翱翔。
<br>
<br>顿悟黄芽理，阴阳禀自然。乾坤炉里炼，日月鼎中煎。 
<br>木产长生汞，金烹续命铅。世人明此道，立便返童颜。
<br>
<br>宇宙产黄芽，经炉煅作砂。阴阳烹五彩，水火炼三花。 
<br>鼎内龙降虎，壶中龟遣蛇。功成归物外，自在乐烟霞。
<br>
<br>要觅长生路，除非认本元。都来一味药，刚道数千般。 
<br>丹鼎烹成汞，炉中炼就铅。依时服一粒，白日上冲天。
<br>
<br>姹女住瑶台，仙花满地开。金苗从此出，玉蕊自天来。 
<br>凤舞长生曲，鸾歌续命杯。有人明此道，海变已千回。
<br>
<br>古往诸仙子，根元占甲庚。水中闻虎啸，火里见龙行。 
<br>进退穷三候，相吞用八纮。冲天功行满，寒暑不能争。
<br>
<br>我悟长生理，太阳伏太阴。离宫生白玉，坎户产黄金。 
<br>要主君臣义，须存子母心。九重神室内，虎啸与龙吟。
<br>
<br>灵丹产太虚，九转入重炉。浴就红莲颗，烧成白玉珠。 
<br>水中铅一两，火内汞三铢。吃了瑶台宝，升天任海枯。
<br>
<br>姹女住离宫，身边产雌雄。炉中七返毕，鼎内九还终。 
<br>悟了鱼投水，迷因鸟在笼。耄年服一粒，立地变冲童。
<br>
<br>盗得乾坤祖，阴阳是本宗。天魂生白虎，地魄产青龙。 
<br>运宝泥丸在，搬精入上宫。有人明此法，万载貌如童。
<br>
<br>要觅金丹理，根元不易逢。三才七返足，四象九还终。 
<br>浴就微微白，烧成渐渐红。一丸延万纪，物外去冲冲。
<br>
<br>个个觅长生，根元不易寻。要贪天上宝，须去世间琛。 
<br>炼就水中火，烧成阳内阴。祖师亲有语，一味水中金。
<br>
<br>万物皆生土，如人得本元。青龙精是汞，白虎水为铅。 
<br>悟者子投母，迷应地是天。将来物外客，个个补丹田。
<br>
<br>二十四神清，三千功行成。寒云连地转，圣日满天明。 
<br>玉子偏宜种，金田岂在耕。此中真妙理，谁道不长生。
<br>
<br>妙妙妙中妙，玄玄玄更玄。动言俱演道，语默尽神仙。 
<br>在掌如珠异，当空似月圆。他时功满后，直入大罗天。
<br>
<br>
<br>&nbsp;&nbsp; 卷858_2 【绝句】吕岩 
<br>
<br>捉得金晶固命基，日魂东畔月华西。
<br>于中炼就长生药，服了还同天地齐。
<br>
<br>莫怪瑶池消息稀，只缘尘事隔天机。
<br>若人寻得水中火，有一黄童上太微。
<br>
<br>混元海底隐生伦，内有黄童玉帝名。
<br>白虎神符潜姹女，灵元镇在七元君。
<br>
<br>三亩丹田无种种，种时须藉赤龙耕。
<br>曾将此种教人种，不解铅池道不生。
<br>
<br>闪灼虎龙神剑飞，好凭身事莫相违。
<br>传时须在乾坤力，便透三清入紫微。
<br>
<br>不用梯媒向外求，还丹只在体中收。
<br>莫言大道人难得，自是功夫不到头。
<br>
<br>饮酒须教一百杯，东浮西泛自梯媒。
<br>日精自与月华合，有个明珠走上来。
<br>
<br>不负三光不负人，不欺神道不欺贫。
<br>有人问我修行法，只种心田养此身。
<br>
<br>时人若拟去瀛洲，先过巍巍十八楼。
<br>自有电雷声震动，一池金水向东流。
<br>
<br>瓶子如金玉子黄，上升下降续神光。
<br>三元一会经年净，这个天中日月长。
<br>
<br>学道须教彻骨贫，囊中只有五三文。
<br>有人问我修行法，遥指天边日月轮。
<br>
<br>我自忘心神自悦，跨水穿云来相谒。
<br>不问黄芽肘后方，妙道通微怎生说。
<br>
<br>肘传丹篆千年术，口诵黄庭两卷经。
<br>鹤观古坛松影里，悄无人迹户长扃。
<br>
<br>独上高峰望八都，黑云散后月还孤。
<br>茫茫宇宙人无数，几个男儿是丈夫。
<br>
<br>天下都游半日功，不须跨凤与乘龙。
<br>偶因博戏飞神剑，摧却终南第一峰。
<br>
<br>朝游北越暮苍梧，袖里青蛇胆气粗。
<br>三入岳阳人不识，朗吟飞过洞庭湖。
<br>
<br>趯倒葫芦掉却琴，倒行直上卧牛岑。
<br>水飞石上迸如雪，立地看天坐地吟。
<br>
<br>吾家本住在天齐，零落白云锁石梯。
<br>来往八千消半日，依前归路不曾迷。
<br>
<br>莲峰道士高且洁，不下莲宫经岁月。
<br>星辰夜礼玉簪寒，龙虎晓开金鼎热。
<br>
<br>东山东畔忽相逢，握手丁宁语似钟。
<br>剑术已成君把去，有蛟龙处斩蛟龙。
<br>
<br>朝泛苍梧暮却还，洞中日月我为天。
<br>匣中宝剑时时吼，不遇同人誓不传。
<br>
<br>偎岩拍手葫芦舞，过岭穿云拄杖飞。
<br>来往八千须半日，金州南畔有松扉。
<br>
<br>养得儿形似我形，我身枯悴子光精。
<br>生生世世常如此，争似留神养自身。
<br>
<br>精养灵根气养神，此真之外更无真。
<br>神仙不肯分明说，迷了千千万万人。
<br>
<br>不事王侯不种田，日高犹自抱琴眠。
<br>起来旋点黄金买，不使人间作业钱。
<br>
<br>天涯海角人求我，行到天涯不见人。
<br>忠孝义慈行方便，不须求我自然真。
<br>
<br>莫道幽人一事无，闲中尽有静工夫。
<br>闭门清昼读书罢，扫地焚香到日晡。
<br>
<br>先生先生貌狞恶，拔剑当空气云错。
<br>连喝三回急急去，欻然空里人头落。
<br>
<br>剑起星奔万里诛，风雷时逐雨声粗。
<br>人头携处非人在，何事高吟过五湖。
<br>
<br>粗眉卓竖语如雷，闻说不平便放杯。
<br>仗剑当空千里去，一更别我二更回。
<br>
<br>先生先生莫外求，道要人传剑要收。
<br>今日相逢江海畔，一杯村酒劝君休。
<br>
<br>庞眉斗竖恶精神，万里腾空一踊身。
<br>背上匣中三尺剑，为天且示不平人。
<br>
<br>
<br>
<br>&nbsp;&nbsp; 卷858_3 【徽宗斋会】吕岩 
<br>
<br>高谈阔论若无人，可惜明君不遇真。
<br>陛下问臣来日事，请看午未丙丁春。
<br>
<br>
<br>
<br>&nbsp;&nbsp; 卷858_4 【七夕】吕岩 
<br>
<br>四海孤游一野人，两壶霜雪足精神。
<br>坎离二物君收得，龙虎丹行运水银。
<br>
<br>野人本是天台客，石桥南畔有旧宅。
<br>父子生来有两口，多好歌笙不好拍。
<br>
<br>
<br>
<br>&nbsp;&nbsp; 卷858_5 【赠李德成（德成善医）】吕岩 
<br>
<br>九重天子寰中贵，五等诸侯门外尊。
<br>争似布衣狂醉客，不教性命属乾坤。
<br>
<br>
<br>
<br>&nbsp;&nbsp; 卷858_6 【牧童（一作令牧童答钟弱翁）】吕岩 
<br>
<br>草铺横野六七里，笛弄晚风三四声。
<br>归来饱饭黄昏后，不脱蓑衣卧月明。
<br>
<br>
<br>
<br>&nbsp;&nbsp; 卷858_7 【潭州鹤会】吕岩 
<br>
<br>这回相见不无缘，满院风光小洞天。
<br>一剑当空又飞去，洞庭惊起老龙眠。
<br>
<br>
<br>
<br>&nbsp;&nbsp; 卷858_8 【绍兴道会】吕岩 
<br>
<br>偶乘青帝出蓬莱，剑戟峥嵘遍九垓。
<br>我在目前人不识，为留一笠莫沉埋。
<br>
<br>
<br>
<br>&nbsp;&nbsp; 卷858_9 【赠曹先生】吕岩 
<br>
<br>鹤不西飞龙不行，露干云破洞箫清。
<br>少年仙子说闲事，遥隔彩云闻笑声。
<br>
<br>
<br>
<br>&nbsp;&nbsp; 卷858_10 【海上相逢赵同】吕岩 
<br>
<br>南宫水火吾须济，北阙夫妻我自媒。
<br>洞里龙儿娇郁律，山前童子喜徘徊。
<br>
<br>
<br>
<br>&nbsp;&nbsp; 卷858_11 【题凤翔府天庆观】吕岩 
<br>
<br>得道年来八百秋，不曾飞剑取人头。
<br>玉皇未有天符至，且货乌金混世流。
<br>
<br>
<br>
<br>&nbsp;&nbsp; 卷858_12 【剑画此诗于襄阳雪中】吕岩 
<br>
<br>岘山一夜玉龙寒，凤林千树梨花老。
<br>襄阳城里没人知，襄阳城外江山好。
<br>
<br>
<br>
<br>&nbsp;&nbsp; 卷858_13 【洞庭湖君山颂】吕岩 
<br>
<br>午夜君山玩月回，西邻小圃碧莲开。
<br>天香风露苍华冷，云在青霄鹤未来。
<br>
<br>
<br>
<br>&nbsp;&nbsp; 卷858_14 【秦州北山观留诗】吕岩 
<br>
<br>石池清水是吾心，刚被桃花影倒沉。
<br>一到邽山宫阙内，销闲澄虑七弦琴。
<br>
<br>
<br>
<br>&nbsp;&nbsp; 卷858_15 【题永康酒楼】吕岩 
<br>
<br>鲸吸鳌吞数百杯，玉山谁起复谁颓。
<br>醒时两袂天风冷，一朵红云海上来。
<br>
<br>
<br>
<br>&nbsp;&nbsp; 卷858_16 【赠滕宗谅】吕岩 
<br>
<br>华州回道人，来到岳阳城。别我游何处，秋空一剑横。
<br>
<br>
<br>
<br>&nbsp;&nbsp; 卷858_17 【赠江州太平观道士】吕岩 
<br>
<br>落魄薛高士，年高无白髭。云中闲卧石，山里冷寻碑。 
<br>夸我饮大酒，嫌人说小诗。不知甚么汉，一任辈流嗤。
<br>
<br>
<br>
<br>&nbsp;&nbsp; 卷858_18 【宋朝张天觉为相之日有褴缕道人及门求施…留诗于案上云】吕岩 
<br>
<br>捏土为香事有因，世间宜假不宜真。
<br>皇朝宰相张天觉，天下云游吕洞宾。
<br>
<br>
<br>
<br>&nbsp;&nbsp; 卷858_19 【赠陈处士】吕岩 
<br>
<br>青霄一路少人行，休话兴亡事不成。金榜因何无姓字， 
<br>玉都必是有仙名。云归入海龙千尺，云满长空鹤一声。 
<br>深谢宋朝明圣主，解书丹诏诏先生。
<br>
<br>
<br>
<br>&nbsp;&nbsp; 卷858_20 【哭陈先生】吕岩 
<br>
<br>天网恢恢万象疏，一身亲到华山区。寒云去后留残月， 
<br>春雪来时问太虚。六洞真人归紫府，千年鸾鹤老苍梧。 
<br>自从遗却先生后，南北东西少丈夫。
<br>
<br>
<br>
<br>&nbsp;&nbsp; 卷858_21 【化江南简寂观道士侯用晦磨剑（一作磨剑赠侯道士）】吕岩 
<br>
<br>欲整锋铓敢惮劳，凌晨开匣玉龙嗥。手中气概冰三尺， 
<br>石上精神蛇一条。奸血默随流水尽，凶豪今逐渍痕消。 
<br>削平浮世不平事，与尔相将上九霄。
<br>
<br>
<br>
<br>&nbsp;&nbsp; 卷858_22 【熙宁元年八月十九日过湖州东林沈山用石榴…自号回山人】吕岩 
<br>
<br>西邻已富忧不足，东老虽贫乐有馀。
<br>白酒酿来缘好客，黄金散尽为收书。
<br>
<br>
<br>
<br>&nbsp;&nbsp; 卷858_23 【大云寺茶诗】吕岩 
<br>
<br>玉蕊一枪称绝品，僧家造法极功夫。兔毛瓯浅香云白， 
<br>虾眼汤翻细浪俱。断送睡魔离几席，增添清气入肌肤。 
<br>幽丛自落溪岩外，不肯移根入上都。
<br>
<br>
<br>
<br>&nbsp;&nbsp; 卷858_24 【别诗二首】吕岩 
<br>
<br>无心独坐转黄庭，不逐时流入利名。救老只存真一气， 
<br>修生长遣百神灵。朝朝炼液归琼垄，夜夜朝元养玉英。 
<br>莫笑老人贫里乐，十年功满上三清。
<br>
<br>时人受气禀阴阳，均体乾坤寿命长。为重本宗能寿永， 
<br>因轻元祖遂沦亡。三宫自有回流法，万物那无运用方。 
<br>咫尺昆仑山上玉，几人知是药中王。
<br>
<br>
<br>
<br>&nbsp;&nbsp; 卷858_25 【赠罗浮道士】吕岩 
<br>
<br>罗浮道士谁同流，草衣木食轻王侯。世间甲子管不得， 
<br>壶里乾坤只自由。数着残棋江月晓，一声长啸海山秋。 
<br>饮馀回首话归路，遥指白云天际头。
<br>
<br>
<br>
<br>&nbsp;&nbsp; 卷858_26 【宿州天庆观殿门留赠符离道士】吕岩 
<br>
<br>秋景萧条叶乱飞，庭松影里坐移时。
<br>云迷鹤驾何方去，仙洞朝元失我期。
<br>
<br>
<br>
<br>&nbsp;&nbsp; 卷858_27 【题黄鹤楼石照】吕岩 
<br>
<br>黄鹤楼前吹笛时，白蘋红蓼满江湄。
<br>衷情欲诉谁能会，惟有清风明月知。
<br>
<br>
<br>
<br>&nbsp;&nbsp; 卷858_28 【答僧见】吕岩 
<br>
<br>三千里外无家客，七百年来云水身。行满蓬莱为别馆， 
<br>道成瓦砾尽黄金。待宾榼里常存酒，化药炉中别有春。 
<br>积德求师何患少，由来天地不私亲。
<br>
<br>
<br>
<br>&nbsp;&nbsp; 卷858_29 【与潭州智度寺慧觉诗】吕岩 
<br>
<br>达者推心兼济物，圣贤传法不离真。
<br>请师开说西来意，七祖如今未有人。
<br>
<br>
<br>
<br>&nbsp;&nbsp; 卷858_30 【参黄龙机悟后呈偈】吕岩 
<br>
<br>弃却瓢囊摵碎琴，如今不恋□中金。
<br>自从一见黄龙后，始觉从前错用心。
<br>
<br>
<br>
<br>&nbsp;&nbsp; 卷858_31 【题僧房绝句】吕岩 
<br>
<br>唐朝进士，今日神仙。足蹑紫雾，却返洞天。
<br>
<br>
<br>
<br>&nbsp;&nbsp; 卷858_32 【赐齐州李希遇诗】吕岩 
<br>
<br>少饮欺心酒，休贪不义财。福因慈善得，祸向巧奸来。
<br>
<br>
<br>
<br>&nbsp;&nbsp; 卷858_33 【六言】吕岩 
<br>
<br>春暖群花半开，逍遥石上徘徊。独携玉律丹诀， 
<br>闲踏青莎碧苔。古洞眠来九载，流霞饮几千杯。 
<br>逢人莫话他事，笑指白云去来。
<br>
<br>
<br>
<br>&nbsp;&nbsp; 卷858_34 【明胎息】吕岩 
<br>
<br>密室静存神，阴阳重一斤。炼成离女液，咽尽坎男津。 
<br>渐变逍遥体，超然自在身。更修功业满，旌鹤引朝真。
<br>
<br>
<br>
<br>&nbsp;&nbsp; 卷858_35 【警世】吕岩 
<br>
<br>二八佳人体似酥，腰间仗剑斩凡夫。
<br>虽然不见人头落，暗里教君骨髓枯。
<br>
<br>
<br>
<br>&nbsp;&nbsp; 卷858_36 【通道】吕岩 
<br>
<br>通道复通玄，名留四海传。交亲一拄杖，活计两空拳。 
<br>要果逡巡种，思茶逐旋煎。岂知来混世，不久却回天。
<br>
<br>
<br>
<br>&nbsp;&nbsp; 卷858_37 【为贾师雄发明古铁镜】吕岩 
<br>
<br>手内青蛇凌白日，洞中仙果艳长春。
<br>须知物外烟霞客，不是尘中磨镜人。
<br>
<br>
<br>
<br>&nbsp;&nbsp; 卷858_38 【题全州道士蒋晖壁】吕岩 
<br>
<br>醉舞高歌海上山，天瓢承露结金丹。
<br>夜深鹤透秋空碧，万里西风一剑寒。
<br>
<br>
<br>
<br>&nbsp;&nbsp; 卷858_39 【谒石守道】吕岩 
<br>
<br>高心休拟凤池游，朱绂银章宠已优。
<br>欲待祸来名欲灭，林泉养法预为谋。
<br>
<br>
<br>
<br>&nbsp;&nbsp; 卷858_40 【题广陵妓屏二首】吕岩 
<br>
<br>嫫母西施共此身，可怜老少隔千春。
<br>他年鹤发鸡皮媪，今日玉颜花貌人。
<br>
<br>花开花落两悲欢，花与人还事一般。
<br>开在枝间妨客折，落来地上请谁看。
<br>
<br>
<br>
<br>&nbsp;&nbsp; 卷858_41 【题东都妓馆壁】吕岩 
<br>
<br>一吸鸾笙裂太清，绿衣童子步虚声。
<br>玉楼唤醒千年梦，碧桃枝上金鸡鸣。
<br>
<br>
<br>
<br>&nbsp;&nbsp; 卷858_42 【崔中举进士游岳阳遇真人录沁园春词诘其姓名…留诗于壁】吕岩 
<br>
<br>腹内婴儿养已成，且居廛市暂娱情。
<br>无端措大刚饶舌，却入白云深处行。
<br>
<br>
<br>
<br>&nbsp;&nbsp; 卷858_43 【题诗紫极宫】吕岩 
<br>
<br>宫门一闲入，临水凭栏立。无人知我来，朱顶鹤声急。
<br>
<br>
<br>
<br>&nbsp;&nbsp; 卷858_44 【闲题】吕岩 
<br>
<br>独自行来独自坐，无限世人不识我。
<br>惟有城南老树精，分明知道神仙过。
<br>
<br>
<br>
<br>&nbsp;&nbsp; 卷858_45 【山隐】吕岩 
<br>
<br>松枯石老水萦回，个里难教俗客来。
<br>抬眼试看山外景，纷纷风急障黄埃。
<br>
<br>
<br>
<br>&nbsp;&nbsp; 卷858_46 【绝句】吕岩 
<br>
<br>息精息气养精神，精养丹田气养身。
<br>有人学得这般术，便是长生不死人。
<br>
<br>斗笠为帆扇作舟，五湖四海任遨游。
<br>大千沙界须臾至，石烂松枯经几秋。
<br>
<br>或为道士或为僧，混俗和光别有能。
<br>苦海翻成天上路，毗卢常照百千灯。
<br>
<br>
<br>
<br>&nbsp;&nbsp; 卷858_47 【劝世】吕岩 
<br>
<br>一毫之善，与人方便。一毫之恶，劝君莫作。衣食随缘， 
<br>自然快乐。算是甚命，问什么卜。欺人是祸，饶人是福。 
<br>天眼昭昭，报应甚速。谛听吾言，神钦鬼伏。
<br>
<br>
<br>
<br>&nbsp;&nbsp; 卷858_48 【窑头坯歌】吕岩 
<br>
<br>窑头坯，随雨破，只是未曾经水火。若经水火烧成砖， 
<br>留向世间住万年。棱角坚完不复坏，扣之声韵堪磨镌。 
<br>凡水火，尚成功，坚完万物谁能同。修行路上多少人， 
<br>穷年炼养费精神。不道未曾经水火，无常一旦临君身。 
<br>既不悟，终不悔，死了犹来借精髓。主持正念大艰辛， 
<br>一失人身为异类。君不见洛阳富郑公，说与金丹如盲聋。 
<br>执迷不悟修真理，焉知潜合造化功。又不见九江张尚书， 
<br>服药失明神气枯。不知还丹本无质，翻饵金石何太愚。 
<br>又不见三衢赵枢密，参禅作鬼终不识。修完外体在何边， 
<br>辩捷语言终不实。窑头坯，随雨破，便似修行这几个。 
<br>大丈夫，超觉性，了尽空门不为证。伏羲传道至于今， 
<br>穷理尽性至于命。了命如何是本元，先认坎离并四正。 
<br>坎离即是真常家，见者超凡须入圣。坎是虎，离是龙， 
<br>二体本来同一宫。龙吞虎啖居其中，离合浮沈初复终。 
<br>剥而复，否而泰，进退往来定交会。弦而望，明而晦， 
<br>消长盈虚相匹配。神仙深入水晶宫，时饮醍醐清更醲。 
<br>饵之千日功便成，金筋玉骨身已轻。此个景象惟自身， 
<br>上升早得朝三清。三清圣位我亦有，本来只夺乾坤精。 
<br>饮凡酒，食膻腥，补养元和冲更盈。自融结，转光明， 
<br>变作珍珠飞玉京。须臾六年肠不馁，血化白膏体难毁。 
<br>不食方为真绝粮，真气薰蒸肢体强。既不食，超百亿， 
<br>口鼻都无凡喘息。真人以踵凡以喉，从此真凡两边立。 
<br>到此遂成无漏身，胎息丹田涌真火。老氏自此号婴儿， 
<br>火候九年都经过。留形住世不知春，忽尔天门顶中破。 
<br>真人出现大神通，从此天仙可相贺。圣贤三教不异门， 
<br>昧者劳心休恁么。有识自爱生，有形终不灭。叹愚人， 
<br>空驾说。愚人流荡无则休，落趣循环几时彻。 
<br>学人学人细寻觅，且须研究古金碧。金碧参同不计年， 
<br>妙中妙兮玄中玄。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷859_1 【赠刘方处士】吕岩 
<br>
<br>六国愁看沉与浮，携琴长啸出神州。拟向烟霞煮白石， 
<br>偶来城市见丹丘。受得金华出世术，期于紫府驾云游。 
<br>年来摘得黄岩翠，琪树参差连地肺。露飘香陇玉苗滋， 
<br>月上碧峰丹鹤唳。洞天消息春正深，仙路往还俗难继。 
<br>忽因乘兴下白云，与君邂逅于尘世。尘世相逢开口希， 
<br>共论太古同流志。瑶琴宝瑟与君弹，琼浆玉液劝我醉。 
<br>醉中亦话兴亡事，云道总无珪组累。浮世短景倏成空， 
<br>石火电光看即逝。韶年淑质曾非固，花面玉颜还作土。 
<br>芳樽但继晓复昏，乐事不穷今与古。何如识个玄玄道， 
<br>道在杳冥须细考。壶中一粒化奇物，物外千年功力奥。 
<br>但能制得水中华，水火翻成金丹灶。丹就人间不久居， 
<br>自有碧霄元命诰。玄洲旸谷悉可居，地寿天龄永相保。 
<br>鸾车鹤驾逐云飞，迢迢瑶池应易到。耳闻争战还倾覆， 
<br>眼见妍华成枯槁。唐家旧国尽荒芜，汉室诸陵空白草。 
<br>蜉蝣世界实足悲，槿花性命莫迟迟。珠玑溢屋非为福， 
<br>罗绮满箱徒自危。志士戒贪昔所重，达人忘欲宁自期。 
<br>刘方刘方审听我，流光迅速如飞过。阴b2果决用心除， 
<br>尸鬼因循为汝祸。八琼秘诀君自识，莫待铅空车又破。 
<br>破车坏铅须震惊，直遇伯阳应不可。悠悠忧家复忧国， 
<br>耗尽三田元宅火。咫尺玄关若要开，凭君自解黄金锁。
<br>
<br>
<br>&nbsp;&nbsp; 卷859_2 【寄白龙洞刘道人】吕岩 
<br>
<br>玉走金飞两曜忙，始闻花发又秋霜。徒夸篯寿千来岁， 
<br>也是云中一电光。一电光，何太疾，百年都来三万日。 
<br>其间寒暑互煎熬，不觉童颜暗中失。纵有儿孙满眼前， 
<br>却成恩爱转牵缠。及乎精竭身枯朽，谁解教伊暂驻颜。 
<br>延年之道既无计，不免将身归逝水。但看古往圣贤人， 
<br>几个解留身在世。身在世，也有方，只为时人误度量。 
<br>竞向山中寻草药，伏铅制汞点丹阳。点丹阳，事迥别， 
<br>须向坎中求赤血。取来离位制阴精，配合调和有时节。 
<br>时节正，用媒人，金翁姹女结亲姻。金翁偏爱骑白虎， 
<br>姹女常驾赤龙身。虎来静坐秋江里，龙向潭中奋身起。 
<br>两兽相逢战一场，波浪奔腾如鼎沸。黄婆丁老助威灵， 
<br>撼动乾坤走神鬼。须臾战罢云气收，种个玄珠在泥底。 
<br>从此根芽渐长成，随时灌溉抱真精。十月脱胎吞入口， 
<br>忽觉凡身已有灵。此个事，世间稀，不是等闲人得知。 
<br>宿世若无仙骨分，容易如何得遇之。金液丹，宜便炼， 
<br>大都光景急如箭。要取鱼，须结筌，何不收心炼取铅。 
<br>莫教烛被风吹灭，六道轮回难怨天。近来世上人多诈， 
<br>尽著布衣称道者。问他金木是何般，噤口不言如害哑。 
<br>却云服气与休粮，别有门庭道路长。岂不见阴君破迷歌里说， 
<br>太乙含真法最强。莫怪言词太狂劣，只为时人难鉴别。 
<br>惟君心与我心同，方敢倾心与君说。
<br>
<br>
<br>
<br>&nbsp;&nbsp; 卷859_3 【赠乔二郎】吕岩 
<br>
<br>与君相见皇都里，陶陶动便经年醉。醉中往往爱藏真， 
<br>亦不为他名与利。劝君休恋浮华荣，直须奔走烟霞程。 
<br>烟霞欲去如何去，先须肘后飞金晶。金晶飞到上宫里， 
<br>上宫下宫通光明。当时玉汞涓涓生，奔归元海如雷声。 
<br>从此夫妻相际会，欢娱踊跃情无外。水火都来两半间， 
<br>卦候翻成地天泰。一浮一沈阳炼阴，阴尽方知此理深。 
<br>到底根元是何物，分明只是水中金。乔公乔公急下手， 
<br>莫逐乌飞兼兔走。何如修炼作真人，尘世浮生终不久。 
<br>人道长生没得来，自古至今有有有。
<br>
<br>
<br>
<br>&nbsp;&nbsp; 卷859_4 【鄂渚悟道歌】吕岩 
<br>
<br>纵横天际为闲客，时遇季秋重阳节。阴云一布遍长空， 
<br>膏泽连绵滋万物。因雨泥滑门不出，忽闻邻舍语丹术。 
<br>试问邻公可相传，一言许肯更无难。数篇奇怪文入手， 
<br>一夜挑灯读不了。晓来日早才看毕，不觉自醉如恍惚。 
<br>恍惚之中见有物，状如日轮明突屼。自言便是丹砂精， 
<br>宜向鼎中烹凡质。凡质本来不化真，化真须得真中物。 
<br>不用铅，不用汞，还丹须向炉中种。玄中之玄号真铅， 
<br>及至用铅还不用。或名龙，或名虎，或号婴儿并姹女。 
<br>丹砂一粒名千般，一中有一为丹母。火莫燃，水莫冻， 
<br>修之炼之须珍重。直待虎啸折颠峰，骊龙夺得玄珠弄。 
<br>龙吞玄宝忽升飞，飞龙被我捉来骑。一翥上朝归碧落， 
<br>碧落广阔无东西。无晓无夜无年月，无寒无暑无四时。 
<br>自从修到无为地，始觉奇之又怪之。
<br>
<br>
<br>
<br>&nbsp;&nbsp; 卷859_5 【又记】吕岩 
<br>
<br>数载乐幽幽，欲逃寒暑逼。不求名与利，犹恐身心役。 
<br>苦志慕黄庭，殷勤求道迹。阴功暗心修，善行长日积。 
<br>世路果逢师，时人皆不识。我师机行密，怀量性孤僻。 
<br>解把五行移，能将四象易。传余造化门，始悟希夷则。 
<br>服取两般真，从头路端的。烹煎日月壶，不离乾坤侧。 
<br>至道眼前观，得之元咫尺。真空空不空，真色色非色。 
<br>推倒玉葫芦，迸出黄金液。紧把赤龙头，猛将骊珠吸。 
<br>吞归脏腑中，夺得神仙力。妙号一黍珠，延年千万亿。 
<br>同途听我吟，与道相亲益。未晓真黄芽，徒劳游紫陌。 
<br>把住赤乌魂，突出银蟾魄。未省此中玄，常流容易测。 
<br>三天应有路，九地终无厄。守道且藏愚，忘机要混迹。 
<br>群生莫相轻，已是蓬莱客。
<br>
<br>
<br>
<br>&nbsp;&nbsp; 卷859_6 【秘诀歌】吕岩 
<br>
<br>求之不见，来即不见。不见不见，君之素面。火里曾飞， 
<br>水中亦见。道路非遥，身心不恋。又不知有返阴之龟， 
<br>回阳之雁。遇即遇真人，达即达其神。一万二千甲子， 
<br>这一壶流霞长春。流霞流霞，本性一家。饥餐日精， 
<br>渴饮月华。将甲子丁丑之岁，与君决破东门之大瓜。
<br>
<br>
<br>
<br>&nbsp;&nbsp; 卷859_7 【勉牛生、夏侯生】吕岩 
<br>
<br>二秀才，二秀才兮非秀才，非秀才兮是仙才。 
<br>中华国里亲遭遇，仰面观天笑眼开。鹤形兮龟骨， 
<br>龙吟兮虎颜。我有至言相劝勉，愿君兮勿猜勿猜。 
<br>但煦日吹月，咽雨呵雷。火寄冥宫，水济丹台。 
<br>金木交而土归位，铅汞分而丹露胎。赤血换而白乳流， 
<br>透九窍兮动百骸。然然卷，然然舒，哀哀咍咍。 
<br>孩儿喘而不死，腹空虚兮长斋。酬名利兮狂歌醉舞， 
<br>酬富贵兮麻裰莎鞋。甲子问时休记，看桑田变作黄埃。 
<br>青山白云好居住，劝君归去来兮归去来。
<br>
<br>
<br>
<br>&nbsp;&nbsp; 卷859_8 【题四明金鹅寺壁】吕岩 
<br>
<br>方丈有门出不钥，见个山童露双脚。问伊方丈何寂寥， 
<br>道是虚空也不著。闻此语，何欣欣，主翁岂是寻常人。 
<br>我来谒见不得见，谒心耿耿生埃尘。归去也，波浩渺， 
<br>路入蓬莱山杳杳。相思一上石楼时，雪晴海阔千峰晓。
<br>
<br>
<br>
<br>&nbsp;&nbsp; 卷859_9 【谷神歌】吕岩 
<br>
<br>我有一腹空谷虚，言之道有又还无。言之无兮不可舍， 
<br>言之有兮不可居。谷兮谷兮太玄妙，神兮神兮真大道。 
<br>保之守之不死名，修之炼之仙人号。神得一以灵， 
<br>谷得一以盈。若人能守一，只此是长生。本不远离， 
<br>身还不见。炼之功若成，自然凡骨变。谷神不死玄牝门， 
<br>出入绵绵道若存。修炼还须夜半子，河车般载上昆仑。 
<br>龙又吟，虎又啸，风云际会黄婆叫。火中姹女正含娇， 
<br>回观水底婴儿俏。婴儿姹女见黄婆，儿女相逢两意和。 
<br>金殿玉堂门十二，金翁木母正来过。重门过后牢关锁， 
<br>点检斗牛先下火。进火消阴始一阳，千岁仙桃初结果。 
<br>曲江东岸金乌飞，西岸清光玉兔辉。乌兔走归峰顶上， 
<br>炉中姹女脱青衣。脱却青衣露素体，婴儿领入重帏里。 
<br>十月情浓产一男，说道长生永不死。劝君炼，劝君修， 
<br>谷神不死此中求。此中悟取玄微处，与君白日登瀛洲。
<br>
<br>
<br>
<br>&nbsp;&nbsp; 卷859_10 【修身诀】吕岩 
<br>
<br>人命急如线，上下来往速如箭。认得是元神， 
<br>子后午前须至炼。随意出，随意入，天地三才人得一。 
<br>既得一，勿遗失，失了永求无一物。堪叹荒郊冢墓中， 
<br>自古灭亡不知屈。
<br>
<br>
<br>
<br>&nbsp;&nbsp; 卷859_11 【长短句】吕岩 
<br>
<br>落魄且落魄，夜宿乡村，朝游城郭。闲来无事玩青山， 
<br>困来街市货丹药。卖得钱，不算度，酤美酒，自斟酌。 
<br>醉后吟哦动鬼神，任意日头向西落。
<br>
<br>
<br>
<br>&nbsp;&nbsp; 卷859_12 【直指大丹歌】吕岩 
<br>
<br>三清宫殿隐昆巅，日月光浮起紫烟。池沼泓泓翻玉液， 
<br>楼台叠叠运灵泉。青龙乘火铅为汞，白虎腾波汞作铅。 
<br>欲得坎男求匹偶，须凭离女结因缘。黄婆设尽千般计， 
<br>金鼎开成一朵莲。列女擎乌当左畔，将军戴兔镇西边。 
<br>黑龟却伏红炉下，朱雀还栖华阁前。然后澄神窥见影， 
<br>三周功就驾云輧。
<br>
<br>
<br>
<br>&nbsp;&nbsp; 卷859_13 【渔父词一十八首·入定】吕岩 
<br>
<br>闭目藏真神思凝，杳冥中里见吾宗。 
<br>无边畔，迥朦胧，玄景观来觉尽空。
<br>
<br>
<br>
<br>&nbsp;&nbsp; 卷859_14 【渔父词一十八首·初九】吕岩 
<br>
<br>大道从来属自然。空堂寂坐守机关。 
<br>三田宝，镇长存，赤帝分明坐广寒。
<br>
<br>
<br>
<br>&nbsp;&nbsp; 卷859_15 【渔父词一十八首·玄用】吕岩 
<br>
<br>日月交加晓夜奔，昆仑顶上定乾坤。 
<br>真镜里，实堪论，叆叆红霞晓寂门。
<br>
<br>
<br>
<br>&nbsp;&nbsp; 卷859_16 【渔父词一十八首·神效】吕岩 
<br>
<br>恍惚擒来得自然，偷他造化在其间。 
<br>神鼎内，火烹煎，尽历阴阳结作丹。
<br>
<br>
<br>
<br>&nbsp;&nbsp; 卷859_17 【渔父词一十八首·沐浴】吕岩 
<br>
<br>卯酉门中作用时，赤龙时蘸玉清池。 
<br>云薄薄，雨微微，看取妖容露雪肌。
<br>
<br>
<br>
<br>&nbsp;&nbsp; 卷859_18 【渔父词一十八首·延寿】吕岩 
<br>
<br>子午常餐日月精，玄关门户启还扃。 
<br>长如此，过平生，且把阴阳子细烹。
<br>
<br>
<br>
<br>&nbsp;&nbsp; 卷859_19 【渔父词一十八首·瑞鼎】吕岩 
<br>
<br>会合都从戊巳家，金铅水汞莫须夸。 
<br>只此物，结丹砂，反覆阴阳色转华。
<br>
<br>
<br>
<br>&nbsp;&nbsp; 卷859_20 【渔父词一十八首·活得】吕岩 
<br>
<br>位立三才属五行，阴阳合处便相生。 
<br>龙飞踊，虎狌狞，吐个神珠各战争。
<br>
<br>
<br>
<br>&nbsp;&nbsp; 卷859_21 【渔父词一十八首·灿烂】吕岩 
<br>
<br>四象分明八卦周，乾坤男女论绸缪。 
<br>交会处，更娇羞，转觉情深玉体柔。
<br>
<br>
<br>
<br>&nbsp;&nbsp; 卷859_22 【渔父词一十八首·炼质】吕岩 
<br>
<br>运本还元于此寻，周流金鼎虎龙吟。 
<br>身不老，俗难侵，貌返童颜骨变金。
<br>
<br>
<br>
<br>&nbsp;&nbsp; 卷859_23 【渔父词一十八首·神异】吕岩 
<br>
<br>还返初成立变童，瑞莲开处色辉红。 
<br>金鼎内，迥朦胧，换骨添筋处处通。
<br>
<br>
<br>
<br>&nbsp;&nbsp; 卷859_24 【渔父词一十八首·知路】吕岩 
<br>
<br>那个仙经述此方，参同大易显阴阳。 
<br>须穷取，莫颠狂，会者名高道自昌。
<br>
<br>
<br>
<br>&nbsp;&nbsp; 卷859_25 【渔父词一十八首·朝帝】吕岩 
<br>
<br>九转功成数尽乾，开炉拨鼎见金丹。 
<br>餐饵了，别尘寰，足蹑青云突上天。
<br>
<br>
<br>
<br>&nbsp;&nbsp; 卷859_26 【渔父词一十八首·方契理】吕岩 
<br>
<br>举世人生何所依，不求自己更求谁。 
<br>绝嗜欲，断贪痴，莫把神明暗里欺。
<br>
<br>
<br>
<br>&nbsp;&nbsp; 卷859_27 【渔父词一十八首·自无忧】吕岩 
<br>
<br>学道初从此处修，断除贪爱别娇柔。 
<br>长守静，处深幽，服气餐霞饱即休。
<br>
<br>
<br>
<br>&nbsp;&nbsp; 卷859_28 【渔父词一十八首·作甚物】吕岩 
<br>
<br>贪贵贪荣逐利名，追游醉后恋欢情。 
<br>年不永，代君惊，一报身终那里生。
<br>
<br>
<br>
<br>&nbsp;&nbsp; 卷859_29 【渔父词一十八首·疾瞥地】吕岩 
<br>
<br>万劫千生得个人，须知先世种来因。 
<br>速觉悟。出迷津，莫使轮回受苦辛。
<br>
<br>
<br>
<br>&nbsp;&nbsp; 卷859_30 【渔父词一十八首·常自在】吕岩 
<br>
<br>闭目寻真真自归，玄珠一颗出辉辉。 
<br>终日玩，莫抛离，免使阎王遣使追。
<br>
<br>
<br>
<br>&nbsp;&nbsp; 卷859_31 【口占】吕岩 
<br>
<br>非神亦非仙，非术亦非幻。天地有终穷，桑田几迁变。 
<br>身固非我有，财亦何足恋。曷不从吾游，骑鲸腾汗漫。
<br>
<br>
<br>
<br>&nbsp;&nbsp; 卷859_32 【敲爻歌】吕岩 
<br>
<br>汉终唐国飘蓬客，所以敲爻不可测。纵横逆顺没遮栏， 
<br>静则无为动是色。也饮酒，也食肉，守定胭花断淫欲。 
<br>行歌唱咏胭粉词，持戒酒肉常充腹。色是药，酒是禄， 
<br>酒色之中无拘束。只因花酒误长生，饮酒带花神鬼哭。 
<br>不破戒，不犯淫，破戒真如性即沈。犯淫坏失长生宝， 
<br>得者须由道力人。道力人，真散汉，酒是良朋花是伴。 
<br>花街柳巷觅真人，真人只在花街玩。摘花戴饮长生酒， 
<br>景里无为道自昌。一任群迷多笑怪，仙花仙酒是仙乡。 
<br>到此乡，非常客，姹女婴儿生喜乐。洞中常采四时花， 
<br>时花结就长生药。长生药，采花心，花蕊层层艳丽春。 
<br>时人不达花中理，一诀天机直万金。谢天地，感虚空， 
<br>得遇仙师是祖宗。附耳低言玄妙旨，提上蓬莱第一峰。 
<br>第一峰，是仙物，惟产金花生恍惚。口口相传不记文， 
<br>须得灵根骨髓坚。□骨髓，炼灵根，片片桃花洞里春。 
<br>七七白虎双双养，八八青龙总一斤。真父母，送元宫， 
<br>木母金公性本温。十二宫中蟾魄现，时时地魄降天魂。 
<br>铅初就，汞初生，玉炉金鼎未经烹。一夫一妇同天地， 
<br>一男一女合乾坤。庚要生，甲要生，生甲生庚道始萌。 
<br>拔取天根并地髓，白雪黄芽自长成。铅亦生，汞亦生， 
<br>生汞生铅一处烹。烹炼不是精和液，天地乾坤日月精。 
<br>黄婆匹配得团圆，时刻无差口付传。八卦三元全藉汞， 
<br>五行四象岂离铅。铅生汞，汞生铅，夺得乾坤造化权。 
<br>杳杳冥冥生恍惚，恍恍惚惚结成团。性须空，意要专， 
<br>莫遣猿猴取次攀。花露初开切忌触，锁居上釜勿抽添。 
<br>玉炉中，文火烁，十二时中惟守一。此时黄道会阴阳， 
<br>三性元宫无漏泄。气若行，真火炼，莫使玄珠离宝殿。 
<br>加添火候切防危，初九潜龙不可炼。消息火，刀圭变， 
<br>大地黄芽都长遍。五行数内一阳生，二十四气排珠宴。 
<br>火足数，药方成，便有龙吟虎啸声。三铅只得一铅就， 
<br>金果仙芽未现形。再安炉，重立鼎，跨虎乘龙离凡境。 
<br>日精才现月华凝，二八相交在壬丙。龙汞结，虎铅成， 
<br>咫尺蓬莱只一程。坤铅乾汞金丹祖，龙铅虎汞最通灵。 
<br>达此理，道方成，三万神龙护水晶。守时定日明符刻， 
<br>专心惟在意虔诚。黑铅过，采清真，一阵交锋定太平。 
<br>三车搬运珍珠宝，送归宝藏自通灵。天神佑，地祇迎， 
<br>混合乾坤日月精。虎啸一声龙出窟，鸾飞凤舞出金城。 
<br>朱砂配，水银停，一派红霞列太清。铅池迸出金光现， 
<br>汞火流珠入帝京。龙虎媾，外持盈，走圣飞灵在宝瓶。 
<br>一时辰内金丹就，上朝金阙紫云生。仙桃熟。摘取饵， 
<br>万化来朝天地喜。斋戒等候一阳生，便进周天参同理。 
<br>参同理，炼金丹，水火薰蒸透百关。养胎十月神丹结， 
<br>男子怀胎岂等闲。内丹成，外丹就，内外相接和谐偶。 
<br>结成一块紫金丸，变化飞腾天地久。丹入腹，非寻常， 
<br>阴阳剥尽化纯阳。飞升羽化三清客，各遂功成达上苍。 
<br>三清客，驾琼舆，跨凤腾霄入太虚。似此逍遥多快乐， 
<br>遨游三界最清奇。太虚之上修真士，朗朗圆成一物无。 
<br>一物无，唯显道，五方透出真人貌。仙童仙女彩云迎， 
<br>五明宫内传真诰。传真诰，话幽情，只是真铅炼汞精。 
<br>声闻缘觉冰消散，外道修罗缩项惊。点枯骨，立成形， 
<br>信道天梯似掌平。九祖先灵得超脱，谁羡繁华贵与荣。 
<br>寻烈士，觅贤才，同安炉鼎化凡胎。若是悭财并惜宝， 
<br>千万神仙不肯来。修真士，不妄说，妄说一句天公折。 
<br>万劫尘沙道不成，七窍眼睛皆迸血。贫穷子，发誓切， 
<br>待把凡流尽提接。同越蓬莱仙会中，凡景煎熬无了歇。 
<br>尘世短，更思量，洞里乾坤日月长。坚志苦心三二载， 
<br>百千万劫寿弥疆。达圣道，显真常，虎兕刀兵更不伤。 
<br>水火蛟龙无损害，拍手天宫笑一场。这些功，真奇妙， 
<br>分付与人谁肯要。愚徒死恋色和财，所以神仙不肯召。 
<br>真至道，不择人，岂论高低富与贫。且饶帝子共王孙， 
<br>须去繁华锉锐分。嗔不除，憨不改，堕入轮回生死海。 
<br>堆金积玉满山川，神仙冷笑应不采。名非贵，道极尊， 
<br>圣圣贤贤显子孙。腰间跨玉骑骄马，瞥见如同隙里尘。 
<br>隙里尘，石中火，何在留心为久计。苦苦煎熬唤不回， 
<br>夺利争名如鼎沸。如鼎沸，永沈沦，失道迷真业所根。 
<br>有人平却心头棘，便把天机说与君。命要传，性要悟， 
<br>入圣超凡由汝做。三清路上少人行，畜类门前争入去。 
<br>报贤良，休慕顾，性命机关须守护。若还缺一不芳菲， 
<br>执著波查应失路。只修性，不修命，此是修行第一病。 
<br>只修祖性不修丹，万劫阴灵难入圣。达命宗，迷祖性， 
<br>恰似鉴容无宝镜。寿同天地一愚夫，权物家财无主柄。 
<br>性命双修玄又玄，海底洪波驾法船。生擒活捉蛟龙首， 
<br>始知匠手不虚传。
<br>
<br>
<br>
<br>&nbsp;&nbsp; 卷859_33 【三字诀】吕岩 
<br>
<br>这个道，非常道。性命根，生死窍。说著丑，行着妙。 
<br>人人憎，个个笑。大关键，在颠倒。莫厌秽，莫计较。 
<br>得他来，立见效。地天泰，为朕兆。口对口，窍对窍。 
<br>吞入腹，自知道。药苗新，先天兆。审眉间，行逆道。 
<br>滓质物，自继绍。二者馀，方绝妙。要行持，令人叫。 
<br>气要坚，神莫耗。若不行，空老耄。认得真，老还少。 
<br>不知音，莫语要。些儿法，合大道。精气神，不老药。 
<br>静里全，明中报。乘凤鸾，听天诏。
<br>
<br>
<br>
<br>&nbsp;&nbsp; 卷859_34 【百字碑】吕岩 
<br>
<br>养气忘言守，降心为不为。动静知宗祖，无事更寻谁。 
<br>真常须应物，应物要不迷。不迷性自住，性住气自回。 
<br>气回丹自结，壶中配坎离。阴阳生返复，普化一声雷。 
<br>白云朝顶上，甘露洒须弥。自饮长生酒，逍遥谁得知。 
<br>坐听无弦曲，明通造化机。都来二十句，端的上天梯。
<br>
<br>
<br>
<br>&nbsp;&nbsp; 卷859_35 【句】吕岩 
<br>
<br>莫道神仙无学处，古今多少上升人。（《景福寺题》）
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
