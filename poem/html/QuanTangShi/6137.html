<HTML>
<HEAD>
<TITLE>全唐诗 卷390-393 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷390-393</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷390-393</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6137"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷390-393')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷390-393]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷390_1 【李凭箜篌引】李贺 
<br>
<br>吴丝蜀桐张高秋，空白凝云颓不流。江娥啼竹素女愁， 
<br>李凭中国弹箜篌。昆山玉碎凤凰叫，芙蓉泣露香兰笑。 
<br>十二门前融冷光，二十三丝动紫皇。女娲炼石补天处， 
<br>石破天惊逗秋雨。梦入坤山教神妪，老鱼跳波瘦蛟舞。 
<br>吴质不眠倚桂树，露脚斜飞湿寒兔。
<br>
<br>
<br>&nbsp;&nbsp; 卷390_2 【残丝曲】李贺 
<br>
<br>垂杨叶老莺哺儿，残丝欲断黄蜂归。绿鬓年少金钗客， 
<br>缥粉壶中沉琥珀。花台欲暮春辞去，落花起作回风舞。 
<br>榆荚相催不知数，沈郎青钱夹城路。
<br>
<br>
<br>
<br>&nbsp;&nbsp; 卷390_3 【还自会稽歌】李贺 
<br>
<br>野粉椒壁黄，湿萤满梁殿。台城应教人，秋衾梦铜辇。 
<br>吴霜点归鬓，身与塘蒲晚。脉脉辞金鱼，羁臣守迍贱。
<br>
<br>
<br>
<br>&nbsp;&nbsp; 卷390_4 【出城寄权璩、杨敬之】李贺 
<br>
<br>草暖云昏万里春，宫花拂面送行人。
<br>自言汉剑当飞去，何事还车载病身。
<br>
<br>
<br>
<br>&nbsp;&nbsp; 卷390_5 【示弟】李贺 
<br>
<br>别弟三年后，还家一日馀。醁醽今夕酒，缃帙去时书。 
<br>病骨犹能在，人间底事无。何须问牛马，抛掷任枭卢。
<br>
<br>
<br>
<br>&nbsp;&nbsp; 卷390_6 【竹】李贺 
<br>
<br>入水文光动，抽空绿影春。露华生笋径，苔色拂霜根。 
<br>织可承香汗，裁堪钓锦鳞。三梁曾入用，一节奉王孙。
<br>
<br>
<br>
<br>&nbsp;&nbsp; 卷390_7 【同沈驸马赋得御沟水】李贺 
<br>
<br>入苑白泱泱，宫人正靥黄。绕堤龙骨冷，拂岸鸭头香。 
<br>别馆惊残梦，停杯泛小觞。幸因流浪处，暂得见何郎。
<br>
<br>
<br>
<br>&nbsp;&nbsp; 卷390_8 【始为奉礼忆昌谷山居】李贺 
<br>
<br>扫断马蹄痕，衙回自闭门。长枪江米熟，小树枣花春。 
<br>向壁悬如意，当帘阅角巾。犬书曾去洛，鹤病悔游秦。 
<br>土甑封茶叶，山杯锁竹根。不知船上月，谁棹满溪云。
<br>
<br>
<br>
<br>&nbsp;&nbsp; 卷390_9 【七夕】李贺 
<br>
<br>别浦今朝暗，罗帷午夜愁。鹊辞穿线月，花入曝衣楼。 
<br>天上分金镜，人间望玉钩。钱塘苏小小，更值一年秋。
<br>
<br>
<br>
<br>&nbsp;&nbsp; 卷390_10 【过华清宫】李贺 
<br>
<br>春月夜啼鸦，宫帘隔御花。云生朱络暗，石断紫钱斜。 
<br>玉碗盛残露，银灯点旧纱。蜀王无近信，泉上有芹芽。
<br>
<br>
<br>
<br>&nbsp;&nbsp; 卷390_11 【送沈亚之歌】李贺 
<br>
<br>吴兴才人怨春风，桃花满陌千里红。紫丝竹断骢马小， 
<br>家住钱塘东复东。白藤交穿织书笈，短策齐裁如梵夹。 
<br>雄光宝矿献春卿，烟底蓦波乘一叶。春卿拾材白日下， 
<br>掷置黄金解龙马。携笈归江重入门，劳劳谁是怜君者。 
<br>吾闻壮夫重心骨，古人三走无摧捽。请君待旦事长鞭， 
<br>他日还辕及秋律。
<br>
<br>
<br>
<br>&nbsp;&nbsp; 卷390_12 【咏怀二首】李贺 
<br>
<br>长卿怀茂陵，绿草垂石井。弹琴看文君，春风吹鬓影。 
<br>梁王与武帝，弃之如断梗。惟留一简书，金泥泰山顶。
<br>
<br>日夕著书罢，惊霜落素丝。镜中聊自笑，讵是南山期。 
<br>头上无幅巾，苦檗已染衣。不见清溪鱼，饮水得自宜。
<br>
<br>
<br>
<br>&nbsp;&nbsp; 卷390_13 【追和柳恽】李贺 
<br>
<br>汀洲白蘋草，柳恽乘马归。江头楂树香，岸上蝴蝶飞。 
<br>酒杯箬叶露，玉轸蜀桐虚。朱楼通水陌，沙暖一双鱼。
<br>
<br>
<br>
<br>&nbsp;&nbsp; 卷390_14 【春坊正字剑子歌】李贺 
<br>
<br>先辈匣中三尺水，曾入吴潭斩龙子。隙月斜明刮露寒， 
<br>练带平铺吹不起。蛟胎皮老蒺藜刺，鸊鹈淬花白鹇尾。 
<br>直是荆轲一片心，莫教照见春坊字。挼丝团金悬bAzy，
<br>神光欲截蓝田玉。提出西方白帝惊，嗷嗷鬼母秋郊哭。
<br>
<br>
<br>
<br>&nbsp;&nbsp; 卷390_45 【贵公子夜阑曲】李贺 
<br>
<br>袅袅沉水烟，乌啼夜阑景。曲沼芙蓉波，腰围白玉冷。
<br>
<br>
<br>
<br>&nbsp;&nbsp; 卷390_46 【雁门太守行】李贺 
<br>
<br>黑云压城城欲摧，甲光向日金鳞开。角声满天秋色里， 
<br>寒上燕脂凝夜紫。半卷红旗临易水，霜重鼓寒声不起。 
<br>报君黄金台上意，提携玉龙为君死。
<br>
<br>
<br>
<br>&nbsp;&nbsp; 卷390_47 【大堤曲】李贺 
<br>
<br>妾家住横塘，红纱满桂香。青云教绾头上髻， 
<br>明月与作耳边珰。莲风起，江畔春。大堤上，留北人。 
<br>郎食鲤鱼尾，妾食猩猩唇。莫指襄阳道，绿浦归帆少。 
<br>今日菖蒲花，明朝枫树老。
<br>
<br>
<br>
<br>&nbsp;&nbsp; 卷390_48 【蜀国弦】李贺 
<br>
<br>枫香晚花静，锦水南山影。惊石坠猿哀，竹云愁半岭。 
<br>凉月生秋浦，玉沙粼粼光。谁家红泪客，不忍过瞿塘。
<br>
<br>
<br>
<br>&nbsp;&nbsp; 卷390_49 【苏小小墓】李贺 
<br>
<br>幽兰露，如啼眼。无物结同心，烟花不堪剪。草如茵， 
<br>松如盖。风为裳，水为珮。油壁车，夕相待。冷翠烛， 
<br>劳光彩。西陵下，风吹雨。
<br>
<br>
<br>
<br>&nbsp;&nbsp; 卷390_50 【梦天】李贺 
<br>
<br>老兔寒蟾泣天色，云楼半开壁斜白。玉轮轧露湿团光， 
<br>鸾珮相逢桂香陌。黄尘清水三山下，更变千年如走马。 
<br>遥望齐州九点烟，一泓海水杯中泻。
<br>
<br>
<br>
<br>&nbsp;&nbsp; 卷390_51 【唐儿歌（杜豳公之子）】李贺 
<br>
<br>头玉硗硗眉刷翠，杜郎生得真男子。骨重神寒天庙器， 
<br>一双瞳人剪秋水。竹马梢梢摇绿尾，银鸾睒光踏半臂。 
<br>东家娇娘求对值，浓笑画空作唐字。眼大心雄知所以， 
<br>莫忘作歌人姓李。
<br>
<br>
<br>
<br>&nbsp;&nbsp; 卷390_52 【绿章封事（为吴道士夜醮作）】李贺 
<br>
<br>青霓扣额呼宫神，鸿龙玉狗开天门。石榴花发满溪津， 
<br>溪女洗花染白云。绿章封事谘元父，六街马蹄浩无主。 
<br>虚空风气不清泠，短衣小冠作尘土。金家香巷千轮鸣， 
<br>扬雄秋室无俗声。愿携汉戟招书鬼，休令恨骨填蒿里。
<br>
<br>
<br>
<br>&nbsp;&nbsp; 卷390_53 【河南府试十二月乐词·正月】李贺 
<br>
<br>上楼迎春新春归，暗黄著柳宫漏迟。薄薄淡霭弄野姿， 
<br>寒绿幽风生短丝。锦床晓卧玉肌冷，露脸未开对朝暝。 
<br>官街柳带不堪折，早晚菖蒲胜绾结。
<br>
<br>
<br>
<br>&nbsp;&nbsp; 卷390_54 【河南府试十二月乐词·二月】李贺 
<br>
<br>二月饮酒采桑津，宜男草生兰笑人。蒲如交剑风如薰， 
<br>劳劳胡燕怨酣春。薇帐逗烟生绿尘，金翘峨髻愁暮云， 
<br>沓飒起舞真珠裙。津头送别唱流水，酒客背寒南山死。
<br>
<br>
<br>
<br>&nbsp;&nbsp; 卷390_55 【河南府试十二月乐词·三月】李贺 
<br>
<br>东方风来满眼春，花城柳暗愁杀人。复宫深殿竹风起， 
<br>新翠舞衿净如水。光风转蕙百馀里，暖雾驱云扑天地。 
<br>军装宫妓扫蛾浅，摇摇锦旗夹城暖。曲水漂香去不归， 
<br>梨花落尽成秋苑。
<br>
<br>
<br>
<br>&nbsp;&nbsp; 卷390_56 【河南府试十二月乐词·四月】李贺 
<br>
<br>晓凉暮凉树如尽，千山浓绿生云外。依微香雨青氛氲， 
<br>腻叶蟠花照曲门。金塘闲水摇碧漪，老景沉重无惊飞， 
<br>堕红残萼暗参差。
<br>
<br>
<br>
<br>&nbsp;&nbsp; 卷390_57 【河南府试十二月乐词·五月】李贺 
<br>
<br>雕玉押帘额，轻縠笼虚门。井汲铅华水，扇织鸳鸯纹。 
<br>回雪舞凉殿，甘露洗空绿。罗袖从徊翔，香汗沾宝粟。
<br>
<br>
<br>
<br>&nbsp;&nbsp; 卷390_58 【河南府试十二月乐词·六月】李贺 
<br>
<br>裁生罗，伐湘竹，帔拂疏霜簟秋玉。炎炎红镜东方开， 
<br>晕如车轮上裴回，啾啾赤帝骑龙来。
<br>
<br>
<br>
<br>&nbsp;&nbsp; 卷390_59 【河南府试十二月乐词·七月】李贺 
<br>
<br>星依云渚冷，露滴盘中圆。好花生木末，衰蕙愁空园。 
<br>夜天如玉砌，池叶极青钱。仅厌舞衫薄，稍知花簟寒。 
<br>晓风何拂拂，北斗光阑干。
<br>
<br>
<br>
<br>&nbsp;&nbsp; 卷390_60 【河南府试十二月乐词·八月】李贺 
<br>
<br>孀妾怨夜长，独客梦归家。傍檐虫缉丝，向壁灯垂花。 
<br>帘外月光吐，帘内树影斜。悠悠飞露姿，点缀池中荷。
<br>
<br>
<br>
<br>&nbsp;&nbsp; 卷390_61 【河南府试十二月乐词·九月】李贺 
<br>
<br>离宫散萤天似水，竹黄池冷芙蓉死。月缀金铺光脉脉， 
<br>凉苑虚庭空澹白。露花飞飞风草草，翠锦斓斑满层道。 
<br>鸡人罢唱晓珑璁，鸦啼金井下疏桐。
<br>
<br>
<br>
<br>&nbsp;&nbsp; 卷390_62 【河南府试十二月乐词·十月】李贺 
<br>
<br>玉壶银箭稍难倾，釭花夜笑凝幽明。碎霜斜舞上罗幕， 
<br>烛龙两行照飞阁。珠帷怨卧不成眠，金凤刺衣著体寒， 
<br>长眉对月斗弯环。
<br>
<br>
<br>
<br>&nbsp;&nbsp; 卷390_63 【河南府试十二月乐词·十一月】李贺 
<br>
<br>宫城团回凛严光，白天碎碎堕琼芳。挝钟高饮千日酒， 
<br>却天凝寒作君寿。御沟泉合如环素，火井温泉在何处。
<br>
<br>
<br>
<br>&nbsp;&nbsp; 卷390_64 【河南府试十二月乐词·十二月】李贺 
<br>
<br>日脚淡光红洒洒，薄霜不销桂枝下。
<br>依稀和气排冬严，已就长日辞长夜。
<br>
<br>
<br>
<br>&nbsp;&nbsp; 卷390_65 【河南府试十二月乐词·闰月】李贺 
<br>
<br>帝重光，年重时，七十二候回环推，天官玉琯灰剩飞。 
<br>今岁何长来岁迟，王母移桃献天子，羲氏和氏迂龙辔。
<br>
<br>
<br>
<br>&nbsp;&nbsp; 卷390_66 【天上谣】李贺 
<br>
<br>天河夜转漂回星，银浦流云学水声。玉宫桂树花未落， 
<br>仙妾采香垂珮缨。秦妃卷帘北窗晓，窗前植桐青凤小。 
<br>王子吹笙鹅管长，呼龙耕烟种瑶草。粉霞红绶藕丝裙， 
<br>青洲步拾兰苕春。东指羲和能走马，海尘新生石山下。
<br>
<br>
<br>
<br>&nbsp;&nbsp; 卷390_67 【浩歌】李贺 
<br>
<br>南风吹山作平地，帝遣天吴移海水。王母桃花千遍红， 
<br>彭祖巫咸几回死。青毛骢马参差钱，娇春杨柳含细烟。 
<br>筝人劝我金屈卮，神血未凝身问谁。不须浪饮丁都护， 
<br>世上英雄本无主。买丝绣作平原君，有酒惟浇赵州土。 
<br>漏催水咽玉蟾蜍，卫娘发薄不胜梳。看见秋眉换新绿， 
<br>二十男儿那刺促。
<br>
<br>
<br>
<br>&nbsp;&nbsp; 卷390_68 【秋来】李贺 
<br>
<br>桐风惊心壮士苦，衰灯络纬啼寒素。谁看青简一编书， 
<br>不遣花虫粉空蠹。思牵今夜肠应直，雨冷香魂吊书客。 
<br>秋坟鬼唱鲍家诗，恨血千年土中碧。
<br>
<br>
<br>
<br>&nbsp;&nbsp; 卷390_69 【帝子歌】李贺 
<br>
<br>洞庭明月一千里，凉风雁啼天在水。九节菖蒲石上死， 
<br>湘神弹琴迎帝子。山头老桂吹古香，雌龙怨吟寒水光。 
<br>沙浦走鱼白石郎，闲取真珠掷龙堂。
<br>
<br>
<br>
<br>&nbsp;&nbsp; 卷390_70 【秦王饮酒】李贺 
<br>
<br>秦王骑虎游八极，剑光照空天自碧。羲和敲日玻璃声， 
<br>劫灰飞尽古今平。龙头泻酒邀酒星，金槽琵琶夜枨枨。 
<br>洞庭雨脚来吹笙，酒酣喝月使倒行。银云栉栉瑶殿明， 
<br>宫门掌事报一更。花楼玉凤声娇狞，海绡红文香浅清， 
<br>黄鹅跌舞千年觥。仙人烛树蜡烟轻，清琴醉眼泪泓泓。
<br>
<br>
<br>
<br>&nbsp;&nbsp; 卷390_71 【洛姝真珠】李贺 
<br>
<br>真珠小娘下清廓，洛苑香风飞绰绰。寒鬓斜钗玉燕光， 
<br>高楼唱月敲悬珰。兰风桂露洒幽翠，红弦袅云咽深思。 
<br>花袍白马不归来，浓蛾叠柳香唇醉。金鹅屏风蜀山梦， 
<br>鸾裾凤带行烟重。八骢笼晃脸差移，日丝繁散曛罗洞。 
<br>市南曲陌无秋凉，楚腰卫鬓四时芳。玉喉窱窱排空光， 
<br>牵云曳雪留陆郎。
<br>
<br>
<br>
<br>&nbsp;&nbsp; 卷390_72 【李夫人歌】李贺 
<br>
<br>紫皇宫殿重重开，夫人飞入琼瑶台。绿香绣帐何时歇， 
<br>青云无光宫水咽。翩联桂花坠秋月，孤鸾惊啼商丝发。 
<br>红壁阑珊悬珮珰，歌台小妓遥相望。玉蟾滴水鸡人唱， 
<br>露华兰叶参差光。
<br>
<br>
<br>
<br>&nbsp;&nbsp; 卷390_73 【走马引】李贺 
<br>
<br>我有辞乡剑，玉锋堪截云。襄阳走马客，意气自生春。 
<br>朝嫌剑花净，暮嫌剑光冷。能持剑向人，不解持照身。
<br>
<br>
<br>
<br>&nbsp;&nbsp; 卷390_74 【湘妃】李贺 
<br>
<br>筠竹千年老不死，长伴秦娥盖湘水。蛮娘吟弄满寒空， 
<br>九山静绿泪花红。离鸾别凤烟梧中，巫云蜀雨遥相通。 
<br>幽愁秋气上青枫，凉夜波间吟古龙。
<br>
<br>
<br>
<br>&nbsp;&nbsp; 卷390_75 【南园十三首】李贺 
<br>
<br>花枝草蔓眼中开，小白长红越女腮。
<br>可怜日暮嫣香落，嫁与春风不用媒。
<br>
<br>宫北田塍晓气酣，黄桑饮露窣宫帘。
<br>长腰健妇偷攀折，将喂吴王八茧蚕。
<br>
<br>竹里缲丝挑网车，青蝉独噪日光斜。
<br>桃胶迎夏香琥珀，自课越佣能种瓜。
<br>
<br>三十未有二十馀，白日长饥小甲蔬。
<br>桥头长老相哀念，因遗戎韬一卷书。
<br>
<br>男儿何不带吴钩，收取关山五十州。
<br>请君暂上凌烟阁，若个书生万户侯。
<br>
<br>寻章摘句老雕虫，晓月当帘挂玉弓。
<br>不见年年辽海上，文章何处哭秋风。
<br>
<br>长卿牢落悲空舍，曼倩诙谐取自容。
<br>见买若耶溪水剑，明朝归去事猿公。
<br>
<br>春水初生乳燕飞，黄蜂小尾扑花归。
<br>窗含远色通书幌，鱼拥香钩近石矶。
<br>
<br>泉沙软卧鸳鸯暖，曲岸回篙舴艋迟。
<br>泻酒木栏椒叶盖，病容扶起种菱丝。
<br>
<br>边让今朝忆蔡邕，无心裁曲卧春风。
<br>舍南有竹堪书字，老去溪头作钓翁。
<br>
<br>长峦谷口倚嵇家，白昼千峰老翠华。
<br>自履藤鞋收石蜜，手牵苔絮长莼花。
<br>
<br>松溪黑水新龙卵，桂洞生硝旧马牙。
<br>谁遣虞卿裁道帔，轻绡一匹染朝霞。
<br>
<br>小树开朝径，长茸湿夜烟。柳花惊雪浦，麦雨涨溪田。 
<br>古刹疏钟度，遥岚破月悬。沙头敲石火，烧竹照渔船。
<br>
<br>
<br>
<br>
<br>
<br>
<br>
<br>&nbsp;&nbsp; 卷391_1 【金铜仙人辞汉歌】李贺 
<br>
<br>茂陵刘郎秋风客，夜闻马嘶晓无迹。画栏桂树悬秋香， 
<br>三十六宫土花碧。魏官牵车指千里，东关酸风射眸子。 
<br>空将汉月出宫门，忆君清泪如铅水。衰兰送客咸阳道， 
<br>天若有情天亦老。携盘独出月荒凉，渭城已远波声小。
<br>
<br>
<br>&nbsp;&nbsp; 卷391_2 【古悠悠行】李贺 
<br>
<br>白景归西山，碧华上迢迢。今古何处尽，千岁随风飘。 
<br>海沙变成石，鱼沫吹秦桥。空光远流浪，铜柱从年消。
<br>
<br>
<br>
<br>&nbsp;&nbsp; 卷391_3 【黄头郎】李贺 
<br>
<br>黄头郎，捞拢去不归。南浦芙蓉影，愁红独自垂。 
<br>水弄湘娥珮，竹啼山露月。玉瑟调青门，石云湿黄葛。 
<br>沙上蘼芜花，秋风已先发。好持扫罗荐，香出鸳鸯热。
<br>
<br>
<br>
<br>&nbsp;&nbsp; 卷391_4 【马诗二十三首】李贺 
<br>
<br>龙脊贴连钱，银蹄白踏烟。无人织锦韂，谁为铸金鞭。
<br>
<br>腊月草根甜，天街雪似盐。未知口硬软，先拟蒺藜衔。
<br>
<br>忽忆周天子，驱车上玉山。鸣驺辞凤苑，赤骥最承恩。
<br>
<br>此马非凡马，房星本是星。向前敲瘦骨，犹自带铜声。
<br>
<br>大漠山如雪，燕山月似钩。何当金络脑，快走踏清秋。
<br>
<br>饥卧骨查牙，粗毛刺破花。鬣焦朱色落，发断锯长麻。
<br>
<br>西母酒将阑，东王饭已干。君王若燕去，谁为拽车辕。
<br>
<br>赤兔无人用，当须吕布骑。吾闻果下马，羁策任蛮儿。
<br>
<br>飂叔去匆匆，如今不豢龙。夜来霜压栈，骏骨折西风。
<br>
<br>催榜渡乌江，神骓泣向风。君王今解剑，何处逐英雄。
<br>
<br>内马赐宫人，银鞯刺骐驎。午时盐坂上，蹭蹬溘风尘。
<br>
<br>批竹初攒耳，桃花未上身。他时须搅阵，牵去借将军。
<br>
<br>宝玦谁家子，长闻侠骨香。堆金买骏骨，将送楚襄王。
<br>
<br>香襆赭罗新，盘龙蹙镫鳞。回看南陌上，谁道不逢春。
<br>
<br>不从桓公猎，何能伏虎威。一朝沟陇出，看取拂云飞。
<br>
<br>唐剑斩隋公，拳毛属太宗。莫嫌金甲重，且去捉旋风。
<br>
<br>白铁剉青禾，砧间落细莎。世人怜小颈，金埒畏长牙。
<br>
<br>伯乐向前看，旋毛在腹间。只今掊白草，何日蓦青山。
<br>
<br>萧寺驮经马，元从竺国来。空知有善相，不解走章台。
<br>
<br>重围如燕尾，宝剑似鱼肠。欲求千里脚，先采眼中光。
<br>
<br>暂系腾黄马，仙人上彩楼。须鞭玉勒吏，何事谪高州。
<br>
<br>汗血到王家，随鸾撼玉珂。少君骑海上，人见是青骡。
<br>
<br>武帝爱神仙，烧金得紫烟。厩中皆肉马，不解上青天。
<br>
<br>
<br>
<br>&nbsp;&nbsp; 卷391_5 【申胡子觱篥歌】李贺 
<br>
<br>颜热感君酒，含嚼芦中声。花娘篸绥妥，休睡芙蓉屏。 
<br>谁截太平管，列点排空星。直贯开花风，天上驱云行。 
<br>今夕岁华落，令人惜平生。心事如波涛，中坐时时惊。 
<br>朔客骑白马，剑弝悬兰缨。俊健如生猱，肯拾蓬中萤。
<br>
<br>
<br>
<br>&nbsp;&nbsp; 卷391_6 【老夫采玉歌】李贺 
<br>
<br>采玉采玉须水碧，琢作步摇徒好色。老夫饥寒龙为愁， 
<br>蓝溪水气无清白。夜雨冈头食蓁子，杜鹃口血老夫泪。 
<br>蓝溪之水厌生人，身死千年恨溪水。斜山柏风雨如啸， 
<br>泉脚挂绳青袅袅。村寒白屋念娇婴，古台石磴悬肠草。
<br>
<br>
<br>
<br>&nbsp;&nbsp; 卷391_7 【伤心行】李贺 
<br>
<br>咽咽学楚吟，病骨伤幽素。秋姿白发生，木叶啼风雨。 
<br>灯青兰膏歇，落照飞蛾舞。古壁生凝尘，羁魂梦中语。
<br>
<br>
<br>
<br>&nbsp;&nbsp; 卷391_8 【湖中曲】李贺 
<br>
<br>长眉越沙采兰若，桂叶水葓春漠漠。横船醉眠白昼闲， 
<br>渡口梅风歌扇薄。燕钗玉股照青渠，越王娇郎小字书。 
<br>蜀纸封巾报云鬓，晚漏壶中水淋尽。
<br>
<br>
<br>
<br>&nbsp;&nbsp; 卷391_9 【黄家洞】李贺 
<br>
<br>雀步蹙沙声促促，四尺角弓青石镞。黑幡三点铜鼓鸣， 
<br>高作猿啼摇箭箙。彩巾缠踍幅半斜，溪头簇队映葛花。 
<br>山潭晚雾吟白鼍，竹蛇飞蠹射金沙。闲驱竹马缓归家， 
<br>官军自杀容州槎。
<br>
<br>
<br>
<br>&nbsp;&nbsp; 卷391_10 【屏风曲】李贺 
<br>
<br>蝶栖石竹银交关，水凝绿鸭琉璃钱。团回六曲抱膏兰， 
<br>将鬟镜上掷金蝉。沉香火暖茱萸烟，酒觥绾带新承欢。 
<br>月风吹露屏外寒，城上乌啼楚女眠。
<br>
<br>
<br>
<br>&nbsp;&nbsp; 卷391_11 【南山田中行】李贺 
<br>
<br>秋野明，秋风白，塘水漻漻虫啧啧。云根苔藓山上石， 
<br>冷红泣露娇啼色。荒畦九月稻叉牙，蛰萤低飞陇径斜。 
<br>石脉水流泉滴沙，鬼灯如漆点松花。
<br>
<br>
<br>
<br>&nbsp;&nbsp; 卷391_12 【贵主征行乐】李贺 
<br>
<br>奚骑黄铜连锁甲，罗旗香干金画叶。中军留醉河阳城， 
<br>娇嘶紫燕踏花行。春营骑将如红玉，走马捎鞭上空绿。 
<br>女垣素月角咿咿，牙帐未开分锦衣。
<br>
<br>
<br>
<br>&nbsp;&nbsp; 卷391_13 【酒罢张大彻索赠诗（时张初效潞幕）】李贺 
<br>
<br>长鬣张郎三十八，天遣裁诗花作骨。往还谁是龙头人， 
<br>公主遣秉鱼须笏。太行青草上白衫，匣中章奏密如蚕。 
<br>金门石阁知卿有，豸角鸡香早晚含。陇西长吉摧颓客， 
<br>酒阑感觉中区窄。葛衣断碎赵城秋，吟诗一夜东方白。
<br>
<br>
<br>
<br>&nbsp;&nbsp; 卷391_14 【罗浮山父与葛篇】李贺 
<br>
<br>依依宜织江雨空，雨中六月兰台风。博罗老仙时出洞， 
<br>千岁石床啼鬼工。蛇毒浓凝洞堂湿，江鱼不食衔沙立。 
<br>欲剪箱中一尺天，吴娥莫道吴刀涩。
<br>
<br>
<br>
<br>&nbsp;&nbsp; 卷391_15 【仁和里杂叙皇甫湜（湜新尉陆浑）】李贺 
<br>
<br>大人乞马癯乃寒，宗人贷宅荒厥垣。横庭鼠径空土涩， 
<br>出篱大枣垂朱残。安定美人截黄绶，脱落缨裾瞑朝酒。 
<br>还家白笔未上头，使我清声落人后。枉辱称知犯君眼， 
<br>排引才升强縆断。洛风送马入长关，阖扇未开逢猰犬。 
<br>那知坚都相草草，客枕幽单看春老。归来骨薄面无膏， 
<br>疫气冲头鬓茎少。欲雕小说干天官，宗孙不调为谁怜。 
<br>明朝下元复西道，崆峒叙别长如天。
<br>
<br>
<br>
<br>&nbsp;&nbsp; 卷391_16 【宫娃歌】李贺 
<br>
<br>蜡光高悬照纱空，花房夜捣红守宫。象口吹香毾bG暖， 
<br>七星挂城闻漏板。寒入罘罳殿影昏，彩鸾帘额著霜痕。 
<br>啼蛄吊月钩栏下，屈膝铜铺锁阿甄。梦入家门上沙渚， 
<br>天河落处长洲路。愿君光明如太阳，放妾骑鱼撇波去。
<br>
<br>
<br>
<br>&nbsp;&nbsp; 卷391_17 【堂堂】李贺 
<br>
<br>堂堂复堂堂，红脱梅灰香。十年粉蠹生画梁， 
<br>饥虫不食推碎黄。蕙花已老桃叶长，禁院悬帘隔御光。 
<br>华清源中礜石汤，裴回白凤随君王。
<br>
<br>
<br>
<br>&nbsp;&nbsp; 卷391_18 【勉爱行二首送小季之庐山】李贺 
<br>
<br>洛郊无俎豆，弊厩惭老马。小雁过炉峰，影落楚水下。 
<br>长船倚云泊，石镜秋凉夜。岂解有乡情，弄月聊呜哑。
<br>
<br>别柳当马头，官槐如兔目。欲将千里别，持我易斗粟。 
<br>南云北云空脉断，灵台经络悬春线。青轩树转月满床， 
<br>下国饥儿梦中见。维尔之昆二十馀，年来持镜颇有须。 
<br>辞家三载今如此，索米王门一事无。荒沟古水光如刀， 
<br>庭南拱柳生蛴螬。江干幼客真可念，郊原晚吹悲号号。
<br>
<br>
<br>
<br>&nbsp;&nbsp; 卷391_19 【致酒行】李贺 
<br>
<br>零落栖迟一杯酒，主人奉觞客长寿。主父西游困不归， 
<br>家人折断门前柳。吾闻马周昔作新丰客，天荒地老无人识。 
<br>空将笺上两行书，直犯龙颜请恩泽。我有迷魂招不得， 
<br>雄鸡一声天下白。少年心事当拏云，谁念幽寒坐呜呃。
<br>
<br>
<br>
<br>&nbsp;&nbsp; 卷391_20 【长歌续短歌】李贺 
<br>
<br>长歌破衣襟，短歌断白发。秦王不可见，旦夕成内热。 
<br>渴饮壶中酒，饥拔陇头粟。凄凄四月阑，千里一时绿。 
<br>夜峰何离离，明月落石底。裴回沿石寻，照出高峰外。 
<br>不得与之游，歌成鬓先改。
<br>
<br>
<br>
<br>&nbsp;&nbsp; 卷391_21 【公莫舞歌】李贺 
<br>
<br>方花古础排九楹，刺豹淋血盛银罂。华筵鼓吹无桐竹， 
<br>长刀直立割鸣筝。横楣粗锦生红纬，日炙锦嫣王未醉。 
<br>腰下三看宝玦光，项庄掉箾栏前起。材官小臣公莫舞， 
<br>座上真人赤龙子。芒砀云瑞抱天回，咸阳王气清如水。 
<br>铁枢铁楗重束关，大旗五丈撞双镮。汉王今日颁秦印， 
<br>绝膑刳肠臣不论。
<br>
<br>
<br>
<br>&nbsp;&nbsp; 卷391_22 【昌谷北园新笋四首】李贺 
<br>
<br>箨落长竿削玉开，君看母笋是龙材。
<br>更容一夜抽千尺，别却池园数寸泥。
<br>
<br>斫取青光写楚辞，腻香春粉黑离离。
<br>无情有恨何人见，露压烟啼千万枝。
<br>
<br>家泉石眼两三茎，晓看阴根紫脉生。
<br>今年水曲春沙上，笛管新篁拔玉青。
<br>
<br>古竹老梢惹碧云，茂陵归卧叹清贫。
<br>风吹千亩迎雨啸，鸟重一枝入酒尊。
<br>
<br>
<br>
<br>&nbsp;&nbsp; 卷391_23 【恼公】李贺 
<br>
<br>宋玉愁空断，娇饶粉自红。歌声春草露，门掩杏花丛。 
<br>注口樱桃小，添眉桂叶浓。晓奁妆秀靥，夜帐减香筒。 
<br>钿镜飞孤鹊，江图画水葓。陂陀梳碧凤，腰袅带金虫。 
<br>杜若含清露，河蒲聚紫茸。月分蛾黛破，花合靥朱融。 
<br>发重疑盘雾，腰轻乍倚风。密书题豆蔻，隐语笑芙蓉。 
<br>莫锁茱萸匣，休开翡翠笼。弄珠惊汉燕，烧蜜引胡蜂。 
<br>醉缬抛红网，单罗挂绿蒙。数钱教姹女，买药问巴賨。 
<br>匀脸安斜雁，移灯想梦熊。肠攒非束竹，胘急是张弓。 
<br>晚树迷新蝶，残霓忆断虹。古时填渤澥，今日凿崆峒。 
<br>绣沓褰长幔，罗裙结短封。心摇如舞鹤，骨出似飞龙。 
<br>井槛淋清漆，门铺缀白铜。隈花开兔径，向壁印狐踪。 
<br>玳瑁钉帘薄，琉璃叠扇烘。象床缘素柏，瑶席卷香葱。 
<br>细管吟朝幌，芳醪落夜枫。宜男生楚巷，栀子发金墉。 
<br>龟甲开屏涩，鹅毛渗墨浓。黄庭留卫瓘，绿树养韩冯。 
<br>鸡唱星悬柳，鸦啼露滴桐。黄娥初出座，宠妹始相从。 
<br>蜡泪垂兰烬，秋芜扫绮栊。吹笙翻旧引，沽酒待新丰。 
<br>短珮愁填粟，长弦怨削菘。曲池眠乳鸭，小阁睡娃僮。 
<br>褥缝篸双线，钩绦辫五总。蜀烟飞重锦，峡雨溅轻容。 
<br>拂镜羞温峤，薰衣避贾充。鱼生玉藕下，人在石莲中。 
<br>含水弯蛾翠，登楼选马騣。使君居曲陌，园令住临邛。 
<br>桂火流苏暖，金炉细炷通。春迟王子态，莺啭谢娘慵。 
<br>玉漏三星曙，铜街五马逢。犀株防胆怯，银液镇心忪。 
<br>跳脱看年命，琵琶道吉凶。王时应七夕，夫位在三宫。 
<br>无力涂云母，多方带药翁。符因青鸟送，囊用绛纱缝。 
<br>汉苑寻官柳，河桥阂禁钟。月明中妇觉，应笑画堂空。
<br>
<br>
<br>
<br>&nbsp;&nbsp; 卷391_24 【感讽五首】李贺 
<br>
<br>合浦无明珠，龙洲无木奴。足知造化力，不给使君须。 
<br>越妇未织作，吴蚕始蠕蠕。县官骑马来，狞色虬紫须。 
<br>怀中一方板，板上数行书。不因使君怒，焉得诣尔庐。 
<br>越妇拜县官，桑牙今尚小。会待春日晏，丝车方掷掉。 
<br>越妇通言语，小姑具黄粱。县官踏餐去，簿吏复登堂。
<br>
<br>奇俊无少年，日车何躃躃。我待纡双绶，遗我星星发。 
<br>都门贾生墓，青蝇久断绝。寒食摇扬天，愤景长肃杀。 
<br>皇汉十二帝，唯帝称睿哲。一夕信竖儿，文明永沦歇。
<br>
<br>南山何其悲，鬼雨洒空草。长安夜半秋，风前几人老。 
<br>低迷黄昏径，袅袅青栎道。月午树无影，一山唯白晓。 
<br>漆炬迎新人，幽圹萤扰扰。
<br>
<br>星尽四方高，万物知天曙。己生须己养，荷担出门去。 
<br>君平久不反，康伯循国路。晓思何譊譊，闤闠千人语。
<br>
<br>石根秋水明，石畔秋草瘦。侵衣野竹香，蛰蛰垂叶厚。 
<br>岑中月归来，蟾光挂空秀。桂露对仙娥，星星下云逗。 
<br>凄凉栀子落，山璺泣清漏。下有张仲蔚，披书案将朽。
<br>
<br>
<br>
<br>&nbsp;&nbsp; 卷391_25 【三月过行宫】李贺 
<br>
<br>渠水红繁拥御墙，风娇小叶学娥妆。
<br>垂帘几度青春老，堪锁千年白日长。
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷392_1 【追和何、谢铜雀妓】李贺 
<br>
<br>佳人一壶酒，秋容满千里。石马卧新烟，忧来何所似。 
<br>歌声且潜弄，陵树风自起。长裾压高台，泪眼看花机。
<br>
<br>
<br>&nbsp;&nbsp; 卷392_2 【送秦光禄北征】李贺 
<br>
<br>北虏胶堪折，秋沙乱晓鼙。髯胡频犯塞，骄气似横霓。 
<br>灞水楼船渡，营门细柳开。将军驰白马，豪彦骋雄材。 
<br>箭射欃枪落，旗悬日月低。榆稀山易见，甲重马频嘶。 
<br>天远星光没，沙平草叶齐。风吹云路火，雪污玉关泥。 
<br>屡断呼韩颈，曾然董卓脐。太常犹旧宠，光禄是新隮。 
<br>宝玦麒麟起，银壶狒狖啼。桃花连马发，彩絮扑鞍来。 
<br>呵臂悬金斗，当唇注玉罍。清苏和碎蚁，紫腻卷浮杯。 
<br>虎鞟先蒙马，鱼肠且断犀。zazb西旅狗，蹙额北方奚。
<br>守帐然香暮，看鹰永夜栖。黄龙就别镜，青冢念阳台。 
<br>周处长桥役，侯调短弄哀。钱塘阶凤羽，正室擘鸾钗。 
<br>内子攀琪树，羌儿奏落梅。今朝擎剑去，何日刺蛟回。
<br>
<br>
<br>
<br>&nbsp;&nbsp; 卷392_25 【酬答二首】李贺 
<br>
<br>金鱼公子夹衫长，密装腰鞓割玉方。
<br>行处春风随马尾，柳花偏打内家香。
<br>
<br>雍州二月梅池春，御水暖白蘋。
<br>试问酒旗歌板地，今朝谁是拗花人。
<br>
<br>
<br>
<br>&nbsp;&nbsp; 卷392_26 【画角东城】李贺 
<br>
<br>河转曙萧萧，鸦飞睥睨高。帆长摽越甸，壁冷挂吴刀。 
<br>淡菜生寒日，鲕鱼潠白涛。水花沾抹额，旗鼓夜迎潮。 
<br>【谢秀才有妾缟练改从于人秀才引留之不得…嘲谢复继四首】 
<br>谁知泥忆云，望断梨花春。荷丝制机练，竹叶剪花裙。 
<br>月明啼阿姊，灯暗会良人。也识君夫婿，金鱼挂在身。
<br>
<br>铜镜立青鸾，燕脂拂紫绵。腮花弄暗粉，眼尾泪侵寒。 
<br>碧玉破不复，瑶琴重拨弦。今日非昔日，何人敢正看。
<br>
<br>洞房思不禁，蜂子作花心。灰暖残香炷，发冷青虫簪。 
<br>夜遥灯焰短，睡熟小屏深。好作鸳鸯梦，南城罢捣砧。
<br>
<br>寻常轻宋玉，今日嫁文鸯。戟干横龙簴，刀环倚桂窗。 
<br>邀人裁半袖，端坐据胡床。泪湿红轮重，栖乌上井梁。
<br>
<br>
<br>
<br>&nbsp;&nbsp; 卷392_27 【昌谷读书示巴童】李贺 
<br>
<br>虫响灯光薄，宵寒药气浓。君怜垂翅客，辛苦尚相从。
<br>
<br>
<br>
<br>&nbsp;&nbsp; 卷392_28 【巴童答】李贺 
<br>
<br>巨鼻宜山褐，庞眉入苦吟。非君唱乐府，谁识怨秋深。
<br>
<br>
<br>
<br>&nbsp;&nbsp; 卷392_29 【代崔家送客】李贺 
<br>
<br>行尽柳烟下，马蹄白翩翩。恐随行处尽，何忍重扬鞭。
<br>
<br>
<br>
<br>&nbsp;&nbsp; 卷392_30 【出城】李贺 
<br>
<br>雪下桂花稀，啼乌被弹归。关水乘驴影，秦风帽带垂。 
<br>入乡试万里，无印自堪悲。卿卿忍相问，镜中双泪姿。
<br>
<br>
<br>
<br>&nbsp;&nbsp; 卷392_31 【莫种树】李贺 
<br>
<br>园中莫种树，种树四时愁。独睡南床月，今秋似去秋。
<br>
<br>
<br>
<br>&nbsp;&nbsp; 卷392_32 【将发】李贺 
<br>
<br>东床卷席罢，濩落将行去。秋白遥遥空，日满门前路。
<br>
<br>
<br>
<br>&nbsp;&nbsp; 卷392_33 【追赋画江潭苑四首】李贺 
<br>
<br>吴苑晓苍苍，宫衣水溅黄。小鬟红粉薄，骑马珮珠长。 
<br>路指台城迥，罗薰袴褶香。行云沾翠辇，今日似襄王。
<br>
<br>宝袜菊衣单，蕉花密露寒。水光兰泽叶，带重剪刀钱。 
<br>角暖盘弓易，靴长上马难。泪痕沾寝帐，匀粉照金鞍。
<br>
<br>剪翅小鹰斜，绦根玉镟花。鞦垂妆钿粟，箭箙钉文牙。 
<br>狒狒啼深竹，老湿沙。宫官烧蜡火，飞烬污铅华。
<br>
<br>十骑簇芙蓉，宫衣小队红。练香熏宋鹊，寻箭踏卢龙。 
<br>旗湿金铃重，霜干玉镫空。今朝画眉早，不待景阳钟。
<br>
<br>
<br>
<br>&nbsp;&nbsp; 卷392_34 【潞州张大宅病酒，遇江使，寄上十四兄】李贺 
<br>
<br>秋至昭关后，当知赵国寒。系书随短羽，写恨破长笺。 
<br>病客眠清晓，疏桐坠绿鲜。城鸦啼粉堞，军吹压芦烟。 
<br>岸帻褰沙幌，枯塘卧折莲。木窗银迹画，石磴水痕钱。 
<br>旅酒侵愁肺，离歌绕懦弦。诗封两条泪，露折一枝兰。 
<br>莎老沙鸡泣，松干瓦兽残。觉骑燕地马，梦载楚溪船。 
<br>椒桂倾长席，鲈鲂斫玳筵。岂能忘旧路，江岛滞佳年。
<br>
<br>
<br>
<br>&nbsp;&nbsp; 卷392_35 【难忘曲】李贺 
<br>
<br>夹道开洞门，弱杨低画戟。帘影竹华起，箫声吹日色。 
<br>蜂语绕妆镜，拂蛾学春碧。乱系丁香梢，满栏花向夕。
<br>
<br>
<br>
<br>&nbsp;&nbsp; 卷392_36 【贾公闾贵婿曲】李贺 
<br>
<br>朝衣不须长，分花对袍缝。嘤嘤白马来，满脑黄金重。 
<br>今朝香气苦，珊瑚涩难枕。且要弄风人，暖蒲沙上饮。 
<br>燕语踏帘钩，日虹屏中碧。潘令在河阳，无人死芳色。
<br>
<br>
<br>
<br>&nbsp;&nbsp; 卷392_37 【夜饮朝眠曲】李贺 
<br>
<br>觞酣出座东方高，腰横半解星劳劳。柳苑鸦啼公主醉， 
<br>薄露压花蕙园气。玉转湿丝牵晓水，熟粉生香琅玕紫。 
<br>夜饮朝眠断无事，楚罗之帏卧皇子。
<br>
<br>
<br>
<br>&nbsp;&nbsp; 卷392_38 【王濬墓下作】李贺 
<br>
<br>人间无阿童，犹唱水中龙。白草侵烟死，秋梨绕地红。 
<br>古书平黑石，袖剑断青铜。耕势鱼鳞起，坟科马鬣封。 
<br>菊花垂湿露，棘径卧干蓬。松柏愁香涩，南原几夜风。
<br>
<br>
<br>
<br>&nbsp;&nbsp; 卷392_39 【客游】李贺 
<br>
<br>悲满千里心，日暖南山石。不谒承明庐，老作平原客。 
<br>四时别家庙，三年去乡国。旅歌屡弹铗，归问时裂帛。
<br>
<br>
<br>
<br>&nbsp;&nbsp; 卷392_40 【崇义里滞雨】李贺 
<br>
<br>落莫谁家子，来感长安秋。壮年抱羁恨，梦泣生白头。 
<br>瘦马秣败草，雨沫飘寒沟。南宫古帘暗，湿景传签筹。 
<br>家山远千里，云脚天东头。忧眠枕剑匣，客帐梦封侯。
<br>
<br>
<br>
<br>&nbsp;&nbsp; 卷392_41 【冯小怜】李贺 
<br>
<br>湾头见小怜，请上琵琶弦。破得春风恨，今朝直几钱。 
<br>裙垂竹叶带，鬓湿杏花烟。玉冷红丝重，齐宫妾驾鞭。
<br>
<br>
<br>
<br>&nbsp;&nbsp; 卷392_42 【赠陈商】李贺 
<br>
<br>长安有男儿，二十心已朽。楞伽堆案前，楚辞系肘后。 
<br>人生有穷拙，日暮聊饮酒。只今道已塞，何必须白首。 
<br>凄凄陈述圣，披褐鉏俎豆。学为尧舜文，时人责衰偶。 
<br>柴门车辙冻，日下榆影瘦。黄昏访我来，苦节青阳皱。 
<br>太华五千仞，劈地抽森秀。旁古无寸寻，一上戛牛斗。 
<br>公卿纵不怜，宁能锁吾口。李生师太华，大坐看白昼。 
<br>逢霜作朴樕，得气为春柳。礼节乃相去，憔悴如刍狗。 
<br>风雪直斋坛，墨组贯铜绶。臣妾气态间，唯欲承箕帚。 
<br>天眼何时开，古剑庸一吼。
<br>
<br>
<br>
<br>&nbsp;&nbsp; 卷392_43 【钓鱼诗】李贺 
<br>
<br>秋水钓红渠，仙人待素书。菱丝萦独茧，蒲米蛰双鱼。 
<br>斜竹垂清沼，长纶贯碧虚。饵悬春蜥蜴，钩坠小蟾蜍。 
<br>詹子情无限，龙阳恨有馀。为看烟浦上，楚女泪沾裾。
<br>
<br>
<br>
<br>&nbsp;&nbsp; 卷392_44 【奉和二兄罢使遣马归延州】李贺 
<br>
<br>空留三尺剑，不用一丸泥。马向沙场去，人归故国来。 
<br>笛愁翻陇水，酒喜沥春灰。锦带休惊雁，罗衣尚斗鸡。 
<br>还吴已渺渺，入郢莫凄凄。自是桃李树，何畏不成蹊。
<br>
<br>
<br>
<br>&nbsp;&nbsp; 卷392_45 【答赠】李贺 
<br>
<br>本是张公子，曾名萼绿华。沉香熏小像，杨柳伴啼鸦。 
<br>露重金泥冷，杯阑玉树斜。琴堂沽酒客，新买后园花。
<br>
<br>
<br>
<br>&nbsp;&nbsp; 卷392_46 【题赵生壁】李贺 
<br>
<br>大妇然竹根，中妇舂玉屑。冬暖拾松枝，日烟坐蒙灭。 
<br>木藓青桐老，石井水声发。曝背卧东亭，桃花满肌骨。
<br>
<br>
<br>
<br>&nbsp;&nbsp; 卷392_47 【感春】李贺 
<br>
<br>日暖自萧条，花悲北郭骚。榆穿莱子眼，柳断舞儿腰。 
<br>上幕迎神燕，飞丝送百劳。胡琴今日恨，急语向檀槽。
<br>
<br>
<br>
<br>&nbsp;&nbsp; 卷392_48 【仙人】李贺 
<br>
<br>弹琴石壁上，翻翻一仙人。手持白鸾尾，夜扫南山云。 
<br>鹿饮寒涧下，鱼归清海滨。当时汉武帝，书报桃花春。
<br>
<br>
<br>
<br>&nbsp;&nbsp; 卷392_49 【河阳歌】李贺 
<br>
<br>染罗衣，秋蓝难著色。不是无心人，为作台邛客。 
<br>花烧中潬城，颜郎身已老。惜许两少年，抽心似春草。 
<br>今日见银牌，今夜鸣玉晏。牛头高一尺，隔坐应相见。 
<br>月从东方来，酒从东方转。觥船饫口红，蜜炬千枝烂。
<br>
<br>
<br>
<br>&nbsp;&nbsp; 卷392_50 【花游曲】李贺 
<br>
<br>春柳南陌态，冷花寒露姿。今朝醉城外，拂镜浓扫眉。 
<br>烟湿愁车重，红油覆画衣。舞裙香不暖，酒色上来迟。
<br>
<br>
<br>
<br>&nbsp;&nbsp; 卷392_51 【春昼】李贺 
<br>
<br>朱城报春更漏转，光风催兰吹小殿。草细堪梳，柳长如线。 
<br>卷衣秦帝，扫粉赵燕。日含画幕，蜂上罗荐。平阳花坞， 
<br>河阳花县。越妇支机，吴蚕作茧。菱汀系带，荷塘倚扇。 
<br>江南有情，塞北无恨。
<br>
<br>
<br>
<br>&nbsp;&nbsp; 卷392_52 【安乐宫】李贺 
<br>
<br>深井桐乌起，尚复牵情水。未盥邵陵瓜，瓶中弄长翠。 
<br>新成安乐宫，宫如凤凰翅。歌回蜡板鸣，左悺提壶使。 
<br>绿蘩悲水曲，茱萸别秋子。
<br>
<br>
<br>
<br>&nbsp;&nbsp; 卷392_53 【胡蝶飞】李贺 
<br>
<br>杨花扑帐春云热，龟甲屏风醉眼缬。
<br>东家胡蝶西家飞，白骑少年今日归。
<br>
<br>
<br>
<br>&nbsp;&nbsp; 卷392_54 【梁公子】李贺 
<br>
<br>风彩出萧家，本是菖蒲花。南塘莲子熟，洗马走江沙。 
<br>御笺银沫冷，长簟凤窠斜。种柳营中暗，题书赐馆娃。
<br>
<br>
<br>
<br>&nbsp;&nbsp; 卷392_55 【牡丹种曲】李贺 
<br>
<br>莲枝未长秦蘅老，走马驮金劚春草。水灌香泥却月盆， 
<br>一夜绿房迎白晓。美人醉语园中烟，晚华已散蝶又阑。 
<br>梁王老去罗衣在，拂袖风吹蜀国弦。归霞帔拖蜀帐昏， 
<br>嫣红落粉罢承恩。檀郎谢女眠何处，楼台月明燕夜语。
<br>
<br>
<br>
<br>&nbsp;&nbsp; 卷392_56 【后园凿井歌】李贺 
<br>
<br>井上辘轳床上转。水声繁，弦声浅。情若何，荀奉倩。 
<br>城头日，长向城头住。一日作千年，不须流下去。
<br>
<br>
<br>
<br>&nbsp;&nbsp; 卷392_57 【开愁歌（华下作）】李贺 
<br>
<br>秋风吹地百草干，华容碧影生晚寒。我当二十不得意， 
<br>一心愁谢如枯兰。衣如飞鹑马如狗，临岐击剑生铜吼。 
<br>旗亭下马解秋衣，请贳宜阳一壶酒。壶中唤天云不开， 
<br>白昼万里闲凄迷。主人劝我养心骨，莫受俗物相填bh。
<br>
<br>
<br>
<br>&nbsp;&nbsp; 卷392_58 【秦宫诗】李贺 
<br>
<br>越罗衫袂迎春风，玉刻麒麟腰带红。楼头曲宴仙人语， 
<br>帐底吹笙香雾浓。人间酒暖春茫茫，花枝入帘白日长。 
<br>飞窗复道传筹饮，十夜铜盘腻烛黄。秃衿小袖调鹦鹉， 
<br>紫绣麻cj踏哮虎。斫桂烧金待晓筵，白鹿青苏夜半煮。 
<br>桐英永巷骑新马，内屋深屏生色画。开门烂用水衡钱， 
<br>卷起黄河向身泻。皇天厄运犹曾裂，秦宫一生花底活。 
<br>鸾篦夺得不还人，醉睡氍毹满堂月。
<br>
<br>
<br>
<br>&nbsp;&nbsp; 卷392_59 【古邺城童子谣，效王粲刺曹操】李贺 
<br>
<br>邺城中，暮尘起。将黑丸，斫文吏。棘为鞭，虎为马。 
<br>团团走，邺城下。切玉剑，射日弓。献何人，奉相公。 
<br>扶毂来，关右儿。香扫涂，相公归。
<br>
<br>
<br>
<br>&nbsp;&nbsp; 卷392_60 【杨生青花紫石砚歌】李贺 
<br>
<br>端州石工巧如神，踏天磨刀割紫云。佣刓抱水含满唇， 
<br>暗洒苌弘冷血痕。纱帷昼暖墨花春，轻沤漂沫松麝薰。 
<br>干腻薄重立脚匀，数寸光秋无日昏。圆毫促点声静新， 
<br>孔砚宽顽何足云。
<br>
<br>
<br>
<br>&nbsp;&nbsp; 卷392_61 【房中思】李贺 
<br>
<br>新桂如蛾眉，秋风吹小绿。行轮出门去，玉銮声断续。 
<br>月轩下风露，晓庭自幽涩。谁能事贞素，卧听莎鸡泣。
<br>
<br>
<br>
<br>&nbsp;&nbsp; 卷392_62 【石城晓】李贺 
<br>
<br>月落大堤上，女垣栖乌起。细露湿团红，寒香解夜醉。 
<br>女牛渡天河，柳烟满城曲。上客留断缨，残蛾斗双绿。 
<br>春帐依微蝉翼罗，横茵突金隐体花。帐前轻絮鹤毛起， 
<br>欲说春心无所似。
<br>
<br>
<br>
<br>&nbsp;&nbsp; 卷392_63 【苦昼短】李贺 
<br>
<br>飞光飞光，劝尔一杯酒。吾不识青天高，黄地厚， 
<br>唯见月寒日暖，来煎人寿。食熊则肥，食蛙则瘦。 
<br>神君何在，太一安有。天东有若木，下置衔烛龙。 
<br>吾将斩龙足，嚼龙肉。使之朝不得回，夜不得伏。 
<br>自然老者不死，少者不哭。何为服黄金，吞白玉。 
<br>谁似任公子，云中骑碧驴。刘彻茂陵多滞骨， 
<br>嬴政梓棺费鲍鱼。
<br>
<br>
<br>
<br>&nbsp;&nbsp; 卷392_64 【章和二年中】李贺 
<br>
<br>云萧索，田风拂拂，麦芒如篲黍如粟。关中父老百领襦， 
<br>关东吏人乏诟租。健犊春耕土膏黑，菖蒲丛丛沿水脉。 
<br>殷勤为我下田租，百钱携偿丝桐客。游春漫光坞花白， 
<br>野林散香神降席。拜神得寿献天子，七星贯断姮娥死。
<br>
<br>
<br>
<br>&nbsp;&nbsp; 卷392_65 【春归昌谷】李贺 
<br>
<br>束发方读书，谋身苦不早。终军未乘传，颜子鬓先老。 
<br>天网信崇大，矫士常慅慅。逸目骈甘华，羁心如荼蓼。 
<br>旱云二三月，岑岫相颠倒。谁揭赪玉盘，东方发红照。 
<br>春热张鹤盖，兔目官槐小。思焦面如病，尝胆肠似绞。 
<br>京国心烂漫，夜梦归家少。发轫东门外，天地皆浩浩。 
<br>青树骊山头，花风满秦道。宫台光错落，装尽偏峰峤。 
<br>细绿及团红，当路杂啼笑。香风下高广，鞍马正华耀。 
<br>独乘鸡栖车，自觉少风调。心曲语形影，只身焉足乐。 
<br>岂能脱负檐，刻鹤曾无兆。幽幽太华侧，老柏如建纛。 
<br>龙皮相排戛，翠羽更荡掉。驱趋委憔悴，眺览强容貌。 
<br>花蔓阂行輈，縠烟暝深徼。少健无所就，入门愧家老。 
<br>听讲依大树，观书临曲沼。知非出柙虎，甘作藏雾豹。 
<br>韩鸟处矰缴，湘鯈在笼罩。狭行无廓落，壮士徒轻躁。
<br>
<br>
<br>
<br>&nbsp;&nbsp; 卷392_66 【昌谷诗（五月二十七日作）】李贺 
<br>
<br>昌谷五月稻，细青满平水。遥峦相压叠，颓绿愁堕地。 
<br>光洁无秋思，凉旷吹浮媚。竹香满凄寂，粉节涂生翠。 
<br>草发垂恨鬓，光露泣幽泪。层围烂洞曲，芳径老红醉。 
<br>攒虫锼古柳，蝉子鸣高邃。大带委黄葛，紫蒲交狭涘。 
<br>石钱差复藉，厚叶皆蟠腻。汰沙好平白，立马印青字。 
<br>晚鳞自遨游，瘦鹄暝单跱。嘹嘹湿蛄声，咽源惊溅起。 
<br>纡缓玉真路，神娥蕙花里。苔絮萦涧砾，山实垂赪紫。 
<br>小柏俨重扇，肥松突丹髓。鸣流走响韵，垄秋拖光穟。 
<br>莺唱闵女歌，瀑悬楚练帔。风露满笑眼，骈岩杂舒坠。 
<br>乱条迸石岭，细颈喧岛毖。日脚扫昏翳，新云启华閟。 
<br>谧谧厌夏光，商风道清气。高眠服玉容，烧桂祀天几。 
<br>雾衣夜披拂，眠坛梦真粹。待驾栖鸾老，故宫椒壁圮。 
<br>鸿珑数铃响，羁臣发凉思。阴藤束朱键，龙帐著魈魅。 
<br>碧锦帖花檉，香衾事残贵。歌尘蠹木在，舞彩长云似。 
<br>珍壤割绣段，里俗祖风义。邻凶不相杵，疫病无邪祀。 
<br>鲐皮识仁惠，丱角知靦耻。县省司刑官，户乏诟租吏。 
<br>竹薮添堕简，石矶引钩饵。溪湾转水带，芭蕉倾蜀纸。 
<br>岑光晃縠襟，孤景拂繁事。泉尊陶宰酒，月眉谢郎妓。 
<br>丁丁幽钟远，矫矫单飞至。霞巘殷嵯峨，危溜听争次。 
<br>淡蛾流平碧，薄月眇阴悴。凉光入涧岸，廓尽山中意。 
<br>渔童下宵网，霜禽竦烟翅。潭镜滑蛟涎，浮珠噞鱼戏。 
<br>风桐瑶匣瑟，萤星锦城使。柳缀长缥带，篁掉短笛吹。 
<br>石根缘绿藓，芦笋抽丹渍。漂旋弄天影，古桧拏云臂。 
<br>愁月薇帐红，罥云香蔓刺。芒麦平百井，闲乘列千肆。 
<br>刺促成纪人，好学鸱夷子。
<br>
<br>
<br>
<br>&nbsp;&nbsp; 卷392_67 【铜驼悲】李贺 
<br>
<br>落魄三月罢，寻花去东家。谁作送春曲，洛岸悲铜驼。 
<br>桥南多马客，北山饶古人。客饮杯中酒，驼悲千万春。 
<br>生世莫徒劳，风吹盘上烛。厌见桃株笑，铜驼夜来哭。
<br>
<br>
<br>
<br>&nbsp;&nbsp; 卷392_68 【自昌谷到洛后门】李贺 
<br>
<br>九月大野白，苍岑竦秋门。寒凉十月末，露霰濛晓昏。 
<br>澹色结昼天，心事填空云。道上千里风，野竹蛇涎痕。 
<br>石涧涷波声，鸡叫清寒晨。强行到东舍，解马投旧邻。 
<br>东家名廖者，乡曲传姓辛。杖头非饮酒，吾请造其人。 
<br>始欲南去楚，又将西适秦。襄王与武帝，各自留青春。 
<br>闻道兰台上，宋玉无归魂。缃缥两行字，蛰虫蠹秋芸。 
<br>为探秦台意，岂命余负薪。
<br>
<br>
<br>
<br>&nbsp;&nbsp; 卷392_69 【七月一日晓入太行山】李贺 
<br>
<br>一夕绕山秋，香露溘蒙菉。新桥倚云阪，候虫嘶露朴。 
<br>洛南今已远，越衾谁为熟。石气何凄凄，老莎如短镞。
<br>
<br>
<br>
<br>&nbsp;&nbsp; 卷392_70 【秋凉诗，寄正字十二兄】李贺 
<br>
<br>闭门感秋风，幽姿任契阔。大野生素空，天地旷肃杀。 
<br>露光泣残蕙，虫响连夜发。房寒寸辉薄，迎风绛纱折。 
<br>披书古芸馥，恨唱华容歇。百日不相知，花光变凉节。 
<br>弟兄谁念虑，笺翰既通达。青袍度白马，草简奏东阙。 
<br>梦中相聚笑，觉见半床月。长思剧寻环，乱忧抵覃葛。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷393_1 【艾如张】李贺 
<br>
<br>锦襜褕，绣裆襦。强饮啄，哺尔雏。陇东卧穟满风雨， 
<br>莫信笼媒陇西去。齐人织网如素空，张在野田平碧中。 
<br>网丝漠漠无形影，误尔触之伤首红。艾叶绿花谁剪刻， 
<br>中藏祸机不可测。
<br>
<br>
<br>&nbsp;&nbsp; 卷393_2 【上云乐】李贺 
<br>
<br>飞香走红满天春，花龙盘盘上紫云。三千宫女列金屋， 
<br>五十弦瑟海上闻。天江碎碎银沙路，嬴女机中断烟素。 
<br>断烟素，缝衣缕，八月一日君前舞。
<br>
<br>
<br>
<br>&nbsp;&nbsp; 卷393_3 【摩多楼子】李贺 
<br>
<br>玉塞去金人，二万四千里。风吹沙作云，一时渡辽水。 
<br>天白水如练，甲丝双串断。行行莫苦辛，城月犹残半。 
<br>晓气朔烟上，趢趗胡马蹄。行人临水别，隔陇长东西。
<br>
<br>
<br>
<br>&nbsp;&nbsp; 卷393_4 【猛虎行（四言）】李贺 
<br>
<br>长戈莫舂，长弩莫抨。乳孙哺子，教得生狞。 
<br>举头为城，掉尾为旌。东海黄公，愁见夜行。 
<br>道逢驺虞，牛哀不平。何用尺刀，壁上雷鸣。 
<br>泰山之下，妇人哭声。官家有程，吏不敢听。
<br>
<br>
<br>
<br>&nbsp;&nbsp; 卷393_5 【日出行】李贺 
<br>
<br>白日下昆仑，发光如舒丝。徒照葵藿心，不照游子悲。 
<br>折折黄河曲，日从中央转。旸谷耳曾闻，若木眼不见。 
<br>奈尔铄石，胡为销人。羿弯弓属矢那不中， 
<br>足令久不得奔，讵教晨光夕昏。
<br>
<br>
<br>
<br>&nbsp;&nbsp; 卷393_6 【苦篁调啸引】李贺 
<br>
<br>请说轩辕在时事，伶伦采竹二十四。伶伦采之自昆丘， 
<br>轩辕诏遣中分作十二。伶伦以之正音律，轩辕以之调元气。 
<br>当时黄帝上天时，二十三管咸相随，唯留一管人间吹。 
<br>无德不能得此管，此管沉埋虞舜祠。
<br>
<br>
<br>
<br>&nbsp;&nbsp; 卷393_7 【拂舞歌辞】李贺 
<br>
<br>吴娥声绝天，空云闲裴回。门外满车马，亦须生绿苔。 
<br>尊有乌程酒，劝君千万寿。全胜汉武锦楼上， 
<br>晓望晴寒饮花露。东方日不破，天光无老时。 
<br>丹成作蛇乘白雾，千年重化玉井土。从蛇作土一千载， 
<br>吴堤绿草年年在。背有八卦称神仙，邪鳞顽甲滑腥涎。
<br>
<br>
<br>
<br>&nbsp;&nbsp; 卷393_8 【夜坐吟】李贺 
<br>
<br>踏踏马蹄谁见过，眼看北斗直天河。西风罗幕生翠波， 
<br>铅华笑妾颦青蛾。为君起唱长相思，帘外严霜皆倒飞。 
<br>明星烂烂东方陲，红霞梢出东南涯，陆郎去矣乘班骓。
<br>
<br>
<br>
<br>&nbsp;&nbsp; 卷393_9 【箜篌引（又曰公无渡河）】李贺 
<br>
<br>公乎公乎，提壶将焉如。屈平沉湘不足慕， 
<br>徐衍入海诚为愚。公乎公乎，床有菅席盘有鱼。 
<br>北里有贤兄，东邻有小姑。陇亩油油黍与葫， 
<br>瓦甒浊醪蚁浮浮。黍可食，醪可饮，公乎公乎其奈居。 
<br>被发奔流竟何如，贤兄小姑哭呜呜。
<br>
<br>
<br>
<br>&nbsp;&nbsp; 卷393_10 【巫山高】李贺 
<br>
<br>碧丛丛，高插天，大江翻澜神曳烟。楚魂寻梦风飔然， 
<br>晓风飞雨生苔钱。瑶姬一去一千年，丁香筇竹啼老猿。 
<br>古祠近月蟾桂寒，椒花坠红湿云间。
<br>
<br>
<br>
<br>&nbsp;&nbsp; 卷393_11 【平城下】李贺 
<br>
<br>饥寒平城下，夜夜守明月。别剑无玉花，海风断鬓发。 
<br>塞长连白空，遥见汉旗红。青帐吹短笛，烟雾湿昼龙。 
<br>日晚在城上，依稀望城下。风吹枯蓬起，城中嘶瘦马。 
<br>借问筑城吏，去关几千里。惟愁裹尸归，不惜倒戈死。
<br>
<br>
<br>
<br>&nbsp;&nbsp; 卷393_12 【江南弄】李贺 
<br>
<br>江中绿雾起凉波，天上叠巘红嵯峨。水风浦云生老竹， 
<br>渚暝蒲帆如一幅。鲈鱼千头酒百斛，酒中倒卧南山绿。 
<br>吴歈越吟未终曲，江上团团帖寒玉。
<br>
<br>
<br>
<br>&nbsp;&nbsp; 卷393_13 【荣华乐（一作东洛梁家谣）】李贺 
<br>
<br>鸢肩公子二十馀，齿编贝，唇激朱。气如虹霓，饮如建瓴， 
<br>走马夜归叫严更。径穿复道游椒房，龙裘金玦杂花光。 
<br>玉堂调笑金楼子，台下戏学邯郸倡。口吟舌话称女郎， 
<br>锦袪绣面汉帝旁。得明珠十斛，白璧一双， 
<br>新诏垂金曳紫光煌煌。马如飞，人如水，九卿六官皆望履。 
<br>将回日月先反掌，欲作江河唯画地。峨峨虎冠上切云， 
<br>竦剑晨趋凌紫氛。绣段千寻贻皂隶，黄金百镒贶家臣。 
<br>十二门前张大宅，晴春烟起连天碧。金铺缀日杂红光， 
<br>铜龙啮环似争力。瑶姬凝醉卧芳席，海素笼窗空下隔。 
<br>丹穴取凤充行庖，玃玃如拳那足食。金蟾呀呀兰烛香， 
<br>军装武妓声琅珰。谁知花雨夜来过，但见池台春草长。 
<br>嘈嘈弦吹匝天开，洪崖箫声绕天来。天长一矢贯双虎， 
<br>云弝绝骋聒旱雷。乱袖交竿管儿舞，吴音绿鸟学言语。 
<br>能教刻石平紫金，解送刻毛寄新兔。三皇皇后七贵人， 
<br>五十校尉二将军。当时飞去逐彩云，化作今日京华春。
<br>
<br>
<br>
<br>&nbsp;&nbsp; 卷393_14 【相劝酒】李贺 
<br>
<br>羲和骋六辔，昼夕不曾闲。弹乌崦嵫竹，抶马蟠桃鞭。 
<br>蓐收既断翠柳，青帝又造红兰。尧舜至今万万岁， 
<br>数子将为倾盖间。青钱白璧买无端，丈夫快意方为欢。 
<br>臛蠵臑熊何足云。会须钟饮北海，箕踞南山。 
<br>歌淫淫，管愔愔，横波好送雕题金。人生得意且如此， 
<br>何用强知元化心。相劝酒，终无辍。 
<br>伏愿陛下鸿名终不歇，子孙绵如石上葛。 
<br>来长安，车骈骈。中有梁冀旧宅，石崇故园。
<br>
<br>
<br>
<br>&nbsp;&nbsp; 卷393_15 【瑶华乐】李贺 
<br>
<br>穆天子，走龙媒。八辔冬珑逐天回，五精扫地凝云开。 
<br>高门左右日月环，四方错镂棱层殷。舞霞垂尾长盘珊， 
<br>江澄海净神母颜。施红点翠照虞泉，曳云拖玉下昆山。 
<br>列旆如松，张盖如轮。金风殿秋，清明发春。八銮十乘， 
<br>矗如云屯。琼钟瑶席甘露文，玄霜绛雪何足云。 
<br>薰梅染柳将赠君。铅华之水洗君骨，与君相对作真质。
<br>
<br>
<br>
<br>&nbsp;&nbsp; 卷393_16 【北中寒】李贺 
<br>
<br>一方黑照三方紫，黄河冰合鱼龙死。三尺木皮断文理， 
<br>百石强车上河水。霜花草上大如钱，挥刀不入迷濛天。 
<br>争瀯海水飞凌喧，山瀑无声玉虹悬。
<br>
<br>
<br>
<br>&nbsp;&nbsp; 卷393_17 【梁台古愁】李贺 
<br>
<br>梁王台沼空中立，天河之水夜飞入。台前斗玉作蛟龙， 
<br>绿粉扫天愁露湿。撞钟饮酒行射天，金虎蹙裘喷血斑。 
<br>朝朝暮暮愁海翻，长绳系日乐当年。芙蓉凝红得秋色， 
<br>兰脸别春啼脉脉。芦洲客雁报春来，寥落野篁秋漫白。
<br>
<br>
<br>
<br>&nbsp;&nbsp; 卷393_18 【公无出门】李贺 
<br>
<br>天迷迷，地密密。熊虺食人魂，雪霜断人骨。 
<br>嗾犬狺狺相索索，舐掌偏宜佩兰客。帝遣乘轩灾自息， 
<br>玉星点剑黄金轭。我虽跨马不得还，历阳湖波大如山。 
<br>毒虬相视振金环，狻猊猰貐吐馋涎。鲍焦一世披草眠， 
<br>颜回廿九鬓毛斑。颜回非血衰，鲍焦不违天。天畏遭衔啮， 
<br>所以致之然。分明犹惧公不信，公看呵壁书问天。
<br>
<br>
<br>
<br>&nbsp;&nbsp; 卷393_19 【神弦别曲】李贺 
<br>
<br>巫山小女隔云别，春风松花山上发。绿盖独穿香径归， 
<br>白马花竿前孑孑。蜀江风澹水如罗，堕兰谁泛相经过。 
<br>南山桂树为君死，云衫浅污红脂花。
<br>
<br>
<br>
<br>&nbsp;&nbsp; 卷393_20 【绿水词】李贺 
<br>
<br>今宵好风月，阿侯在何处。为有倾人色，翻成足愁苦。 
<br>东湖采莲叶，南湖拔蒲根。未持寄小姑，且持感愁魂。
<br>
<br>
<br>
<br>&nbsp;&nbsp; 卷393_21 【沙路曲】李贺 
<br>
<br>柳脸半眠丞相树，珮马钉铃踏沙路。断烬遗香袅翠烟， 
<br>烛骑啼乌上天去。帝家玉龙开九关，帝前动笏移南山。 
<br>独垂重印押千官，金窠篆字红屈盘。沙路归来闻好语， 
<br>旱火不光天下雨。
<br>
<br>
<br>
<br>&nbsp;&nbsp; 卷393_22 【上之回】李贺 
<br>
<br>上之回，大旗喜。悬红云，挞凤尾。剑匣破，舞蛟龙。 
<br>蚩尤死，鼓逢逢。天高庆雷齐坠地，地无惊烟海千里。
<br>
<br>
<br>
<br>&nbsp;&nbsp; 卷393_23 【高轩过（韩员外愈、皇甫侍御湜见过，因而命作）】李贺 
<br>
<br>华裾织翠青如葱，金环压辔摇玲珑。马蹄隐耳声隆隆， 
<br>入门下马气如虹。云是东京才子，文章钜公。 
<br>二十八宿罗心胸，九精照耀贯当中。殿前作赋声摩空， 
<br>笔补造化天无功。庞眉书客感秋蓬，谁知死草生华风。 
<br>我今垂翅附冥鸿，他日不羞蛇作龙。
<br>
<br>
<br>
<br>&nbsp;&nbsp; 卷393_24 【贝宫夫人】李贺 
<br>
<br>丁丁海女弄金环，雀钗翘揭双翅关。六宫不语一生闲， 
<br>高悬银榜照青山。长眉凝绿几千年，清凉堪老镜中鸾。 
<br>秋肌稍觉玉衣寒，空光帖妥水如天。
<br>
<br>
<br>
<br>&nbsp;&nbsp; 卷393_25 【兰香神女庙（三月中作）】李贺 
<br>
<br>古春年年在，闲绿摇暖云。松香飞晚华，柳渚含日昏。 
<br>沙砌落红满，石泉生水芹。幽篁画新粉，蛾绿横晓门。 
<br>弱蕙不胜露，山秀愁空春。舞珮剪鸾翼，帐带涂轻银。 
<br>兰桂吹浓香，菱藕长莘莘。看雨逢瑶姬，乘船值江君。 
<br>吹箫饮酒醉，结绶金丝裙。走天呵白鹿，游水鞭锦鳞。 
<br>密发虚鬟飞，腻颊凝花匀。团鬓分蛛巢，秾眉笼小唇。 
<br>弄蝶和轻妍，风光怯腰身。深帏金鸭冷，奁镜幽凤尘。 
<br>踏雾乘同归，撼玉山上闻。
<br>
<br>
<br>
<br>&nbsp;&nbsp; 卷393_26 【送韦仁实兄弟入关】李贺 
<br>
<br>送客饮别酒，千觞无赭颜。何物最伤心，马首鸣金镮。 
<br>野色浩无主，秋明空旷间。坐来壮胆破，断目不能看。 
<br>行槐引西道，青梢长攒攒。韦郎好兄弟，叠玉生文翰。 
<br>我在山上舍，一亩蒿硗田。夜雨叫租吏，春声暗交关。 
<br>谁解念劳劳，苍突唯南山。
<br>
<br>
<br>
<br>&nbsp;&nbsp; 卷393_27 【洛阳城外别皇甫湜】李贺 
<br>
<br>洛阳吹别风，龙门起断烟。冬树束生涩，晚紫凝华天。 
<br>单身野霜上，疲马飞蓬间。凭轩一双泪，奉坠绿衣前。
<br>
<br>
<br>
<br>&nbsp;&nbsp; 卷393_28 【溪晚凉】李贺 
<br>
<br>白狐向月号山风，秋寒扫云留碧空。玉烟青湿白如幢， 
<br>银湾晓转流天东。溪汀眠鹭梦征鸿，轻涟不语细游溶。 
<br>层岫回岑复叠龙，苦篁对客吟歌筒。
<br>
<br>
<br>
<br>&nbsp;&nbsp; 卷393_29 【官不来，题皇甫湜先辈厅】李贺 
<br>
<br>官不来，官庭秋，老桐错干青龙愁。书司曹佐走如牛， 
<br>叠声问佐官来不。官不来，门幽幽。
<br>
<br>
<br>
<br>&nbsp;&nbsp; 卷393_30 【长平箭头歌】李贺 
<br>
<br>漆灰骨末丹水沙，凄凄古血生铜花。白翎金簳雨中尽， 
<br>直馀三脊残狼牙。我寻平原乘两马，驿东石田蒿坞下。 
<br>风长日短星萧萧，黑旗云湿悬空夜。左魂右魄啼肌瘦， 
<br>酪瓶倒尽将羊炙。虫栖雁病芦笋红，回风送客吹阴火。 
<br>访古汍澜收断镞，折锋赤璺曾刲肉。南陌东城马上儿， 
<br>劝我将金换簝竹。
<br>
<br>
<br>
<br>&nbsp;&nbsp; 卷393_31 【江楼曲】李贺 
<br>
<br>楼前流水江陵道，鲤鱼风起芙蓉老。晓钗催鬓语南风， 
<br>抽帆归来一日功。鼍吟浦口飞梅雨，竿头酒旗换青苎。 
<br>萧骚浪白云差池，黄粉油衫寄郎主。新槽酒声苦无力， 
<br>南湖一顷菱花白。眼前便有千里愁，小玉开屏见山色。
<br>
<br>
<br>
<br>&nbsp;&nbsp; 卷393_32 【塞下曲】李贺 
<br>
<br>胡角引北风，蓟门白于水。天含青海道，城头月千里。 
<br>露下旗濛濛，寒金鸣夜刻。蕃甲锁蛇鳞，马嘶青冢白。 
<br>秋静见旄头，沙远席羁愁。帐北天应尽，河声出塞流。
<br>
<br>
<br>
<br>&nbsp;&nbsp; 卷393_33 【染丝上春机】李贺 
<br>
<br>玉罂泣水桐花井，蒨丝沉水如云影。美人懒态燕脂愁， 
<br>春梭抛掷鸣高楼。彩线结茸背复叠，白袷玉郎寄桃叶， 
<br>为君挑鸾作腰绶，愿君处处宜春酒。
<br>
<br>
<br>
<br>&nbsp;&nbsp; 卷393_34 【五粒小松歌】李贺 
<br>
<br>蛇子蛇孙鳞蜿蜿，新香几粒洪崖饭。绿波浸叶满浓光， 
<br>细束龙髯铰刀剪。主人壁上铺州图，主人堂前多俗儒。 
<br>月明白露秋泪滴，石笋溪云肯寄书。
<br>
<br>
<br>
<br>&nbsp;&nbsp; 卷393_35 【塘上行】李贺 
<br>
<br>藕花凉露湿，花缺藕根涩。飞下雌鸳鸯，塘水声溘溘。
<br>
<br>
<br>
<br>&nbsp;&nbsp; 卷393_36 【吕将军歌】李贺 
<br>
<br>吕将军，骑赤兔。独携大胆出秦门，金粟堆边哭陵树。 
<br>北方逆气污青天，剑龙夜叫将军闲。将军振袖挥剑锷， 
<br>玉阙朱城有门阁。榼榼银龟摇白马，傅粉女郎火旗下。 
<br>恒山铁骑请金枪，遥闻箙中花箭香。西郊寒蓬叶如刺， 
<br>皇天新栽养神骥。厩中高桁排蹇蹄，饱食青刍饮白水。 
<br>圆苍低迷盖张地，九州人事皆如此。赤山秀铤御时英， 
<br>绿眼将军会天意。
<br>
<br>
<br>
<br>&nbsp;&nbsp; 卷393_37 【休洗红】李贺 
<br>
<br>休洗红，洗多红色浅。卿卿骋少年，昨日殷桥见。 
<br>封侯早归来，莫作弦上箭。
<br>
<br>
<br>
<br>&nbsp;&nbsp; 卷393_38 【神弦曲】李贺 
<br>
<br>西山日没东山昏，旋风吹马马踏云。画弦素管声浅繁， 
<br>花裙綷gw步秋尘。桂叶刷风桂坠子，青狸哭血寒狐死。 
<br>古壁彩虬金帖尾，雨工骑入秋潭水。百年老鸮成木魅， 
<br>笑声碧火巢中起。
<br>
<br>
<br>
<br>&nbsp;&nbsp; 卷393_39 【野歌】李贺 
<br>
<br>鸦翎羽箭山桑弓，仰天射落衔芦鸿。麻衣黑肥冲北风， 
<br>带酒日晚歌田中。男儿屈穷心不穷，枯荣不等嗔天公。 
<br>寒风又变为春柳，条条看即烟濛濛。
<br>
<br>
<br>
<br>&nbsp;&nbsp; 卷393_40 【神弦】李贺 
<br>
<br>女巫浇酒云满空，玉炉炭火香冬冬。海神山鬼来座中， 
<br>纸钱窸窣鸣旋风。相思木帖金舞鸾，攒蛾一啑重一弹。 
<br>呼星召鬼歆杯盘，山魅食时人森寒。终南日色低平湾， 
<br>神兮长在有无间。神嗔神喜师更颜，送神万骑还青山。
<br>
<br>
<br>
<br>&nbsp;&nbsp; 卷393_41 【将进酒】李贺 
<br>
<br>琉璃钟，琥珀浓，小槽酒滴真珠红。烹龙炮凤玉脂泣， 
<br>罗屏绣幕围香风。吹龙笛，击鼍鼓。皓齿歌，细腰舞。 
<br>况是青春日将暮，桃花乱落如红雨。劝君终日酩酊醉， 
<br>酒不到刘伶坟上土。
<br>
<br>
<br>
<br>&nbsp;&nbsp; 卷393_42 【美人梳头歌】李贺 
<br>
<br>西施晓梦绡帐寒，香鬟堕髻半沉檀。辘轳咿哑转鸣玉， 
<br>惊起芙蓉睡新足。双鸾开镜秋水光，解鬟临镜立象床。 
<br>一编香丝云撒地，玉钗落处无声腻。纤手却盘老鸦色， 
<br>翠滑宝钗簪不得。春风烂熳恼娇慵，十八鬟多无气力。 
<br>妆成pE鬌欹不斜，云裾数步踏雁沙。背人不语向何处， 
<br>下阶自折樱桃花。
<br>
<br>
<br>
<br>&nbsp;&nbsp; 卷393_43 【月漉漉篇】李贺 
<br>
<br>月漉漉，波烟玉。莎青桂花繁，芙蓉别江木。 
<br>粉态袷罗寒，雁羽铺烟湿。谁能看石帆，乘船镜中入。 
<br>秋白鲜红死，水香莲子齐。挽菱隔歌袖，绿刺罥银泥。
<br>
<br>
<br>
<br>&nbsp;&nbsp; 卷393_44 【京城】李贺 
<br>
<br>驱马出门意，牢落长安心。两事谁向道，自作秋风吟。
<br>
<br>
<br>
<br>&nbsp;&nbsp; 卷393_45 【官街鼓】李贺 
<br>
<br>晓声隆隆催转日，暮声隆隆呼月出。汉城黄柳映新帘， 
<br>柏陵飞燕埋香骨。磓发千年日长白，孝武秦王听不得。 
<br>从君翠发芦花色，独共南山守中国。几回天上葬神仙， 
<br>漏声相将无断缘。
<br>
<br>
<br>
<br>&nbsp;&nbsp; 卷393_46 【许公子郑姬歌（郑园中请贺作）】李贺 
<br>
<br>许史世家外亲贵，宫锦千端买沉醉。铜驼酒熟烘明胶， 
<br>古堤大柳烟中翠。桂开客花名郑袖，入洛闻香鼎门口。 
<br>先将芍药献妆台，后解黄金大如斗。莫愁帘中许合欢， 
<br>清弦五十为君弹。弹声咽春弄君骨，骨兴牵人马上鞍。 
<br>两马八蹄踏兰苑，情如合竹谁能见。夜光玉枕栖凤凰， 
<br>袷罗当门刺纯线。长翻蜀纸卷明君，转角含商破碧云。 
<br>自从小靥来东道，曲里长眉少见人。相如冢上生秋柏， 
<br>三秦谁是言情客。蛾鬟醉眼拜诸宗，为谒皇孙请曹植。
<br>
<br>
<br>
<br>&nbsp;&nbsp; 卷393_47 【新夏歌】李贺 
<br>
<br>晓木千笼真蜡彩，落蕊枯香数分在。阴枝秀牙卷缥茸， 
<br>长风回气扶葱茏。野家麦畦上新垄，长畛裴回桑柘重。 
<br>刺香满地菖蒲草，雨梁燕语悲身老。三月摇扬入河道， 
<br>天浓地浓柳梳扫。
<br>
<br>
<br>
<br>&nbsp;&nbsp; 卷393_48 【题归梦】李贺 
<br>
<br>长安风雨夜，书客梦昌谷。怡怡中堂笑，小弟栽涧菉。 
<br>家门厚重意，望我饱饥腹。劳劳一寸心，灯花照鱼目。
<br>
<br>
<br>
<br>&nbsp;&nbsp; 卷393_49 【经沙苑】李贺 
<br>
<br>野水泛长澜，宫牙开小蒨。无人柳自春，草渚鸳鸯暖。 
<br>晴嘶卧沙马，老去悲啼展。今春还不归，塞嘤折翅雁。
<br>
<br>
<br>
<br>&nbsp;&nbsp; 卷393_50 【出城别张又新酬李汉】李贺 
<br>
<br>李子别上国，南山崆峒春。不闻今夕鼓，差慰煎情人。 
<br>赵壹赋命薄，马卿家业贫。乡书何所报，紫蕨生石云。 
<br>长安玉桂国，戟带披侯门。惨阴地自光，宝马踏晓昏。 
<br>腊春戏草苑，玉輓鸣qX辚。绿网缒金铃，霞卷清池漘。 
<br>开贯泻蚨母，买冰防夏蝇。时宜裂大袂，剑客车盘茵。 
<br>小人如死灰，心切生秋榛。皇图跨四海，百姓拖长绅。 
<br>光明霭不发，腰龟徒甃银。吾将噪礼乐，声调摩清新。 
<br>欲使十千岁，帝道如飞神。华实自苍老，流采长倾湓。 
<br>没没暗齰舌，涕血不敢论。今将下东道，祭酒而别秦。 
<br>六郡无剿儿，长刀谁拭尘。地理阳无正，快马逐服辕。 
<br>二子美年少，调道讲清浑。讥笑断冬夜，家庭疏筱穿。 
<br>曙风起四方，秋月当东悬。赋诗面投掷，悲哉不遇人。 
<br>此别定沾臆，越布先裁巾。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
