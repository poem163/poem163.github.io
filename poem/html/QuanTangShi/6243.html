<HTML>
<HEAD>
<TITLE>全唐诗 卷816-819 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷816-819</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷816-819</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6243"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷816-819')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷816-819]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷816_1 【奉酬袁使君高春游鶺鴒峰兰若见怀】皎然 
<br>
<br>鶺鴒中峰近，高奇古人遗。常欲乞此地，养松挂藤丝。 
<br>昨闻双旌出，一川花满时。恨无翔云步，远赴关山期。 
<br>跻险与谁赏，折芳应自怡。遥知忘归趣，喜得春景迟。 
<br>已见郢人唱，新题石门诗。
<br>
<br>
<br>&nbsp;&nbsp; 卷816_2 【答裴济从事】皎然 
<br>
<br>迟迟云鹤意，奋翅知有期。三秉纲纪局，累登清白资。 
<br>应怀青塘居，蕙草没前墀。旧月照秋水，废田留故陂。 
<br>至今高风在，为君吹桂枝。昨逢洞庭客，果得故人诗。 
<br>何异王内史，来招道林师。欲携山侣出，难与白云辞。
<br>
<br>
<br>
<br>&nbsp;&nbsp; 卷816_3 【白云上人精舍寻杼山禅师兼示崔子向何山道上人】皎然 
<br>
<br>望远涉寒水，怀人在幽境。为高皎皎姿，及爱苍苍岭。 
<br>果见栖禅子，潺湲灌真顶。积疑一念破，澄息万缘静。 
<br>世事花上尘，惠心空中境。清闲诱我性，遂使肠虑屏。 
<br>许共林客游，欲从山王请。木栖无名树，水汲忘机井。 
<br>持此一日高，未肯谢箕颍。夕霁山态好，空月生俄顷。 
<br>识妙聆细泉，悟深涤清茗。此心谁得失，笑向西林永。
<br>
<br>
<br>
<br>&nbsp;&nbsp; 卷816_4 【酬薛员外谊苦热行见寄】皎然 
<br>
<br>六月金数伏，兹辰日在庚。炎曦烁肌肤，毒雾昏性情。 
<br>安得奋轻翮，超遥出云征。不知天地心，如何匠生成。 
<br>火德烧百卉，瑶草不及荣。省客当此时，忽贻怀中琼。 
<br>捧玩烦袂涤，啸歌美风生。迟君佐元气，调使四序平。 
<br>中令霜不祓，大馀气常贞。江南诗骚客，休吟苦热行。
<br>
<br>
<br>
<br>&nbsp;&nbsp; 卷816_5 【采实心竹杖寄赠李萼侍御】皎然 
<br>
<br>竹杖裁碧鲜，步林赏高直。实心去内矫，全节无外饰。 
<br>行药聊自持，扶危资尔力。初生在榛莽，孤秀岂封殖。 
<br>干雪不死枝，赠君期君识。
<br>
<br>
<br>
<br>&nbsp;&nbsp; 卷816_6 【酬薛员外谊见戏一首】皎然 
<br>
<br>方知正始作，丽掩碧云诗。文彩盈怀袖，风规发咏思。 
<br>遗弓逢大敌，摩垒怯偏师。频有移书让，多惭系组迟。 
<br>浅才迂且拙，虚誉喜还疑。犹倚披沙鉴，长歌向子期。
<br>
<br>
<br>
<br>&nbsp;&nbsp; 卷816_7 【奉酬李中丞洪湖州西亭即事见寄兼呈吴冯处士…长史】皎然 
<br>
<br>爱君溪上住，迟月开前扃。山火照书卷，野风吹酒瓶。 
<br>为谁留此物，意在眼中青。樵子逗烟墅，渔翁宿沙汀。 
<br>主人非楚客，莫谩讥独醒。宿昔邢城功，道高心已冥。 
<br>贪将到处士，放醉乌家亭。
<br>
<br>
<br>
<br>&nbsp;&nbsp; 卷816_8 【苕溪草堂自大历三年夏新营洎秋及春…四十三韵】皎然 
<br>
<br>万虑皆可遗，爱山情不易。自从东溪住，始与人群隔。 
<br>应物非宿心，遗身是吾策。先民崆峒子，沦景事金液。 
<br>绮里犹近名，於陵未泯迹。吾师逆流教，禅隐殊古昔。 
<br>洗足临潺湲，销声寄松柏。缃荷采堪服，柔草持可席。 
<br>道心制野猿，法语授幽客。境净万象真，寄目皆有益。 
<br>原上无情花，山中听经石。竹生自萧散，云性常洁白。 
<br>却见羁世人，远高摩霄翮。达贤观此意，烦想遂冰蘖。 
<br>伊予战苦胜，览境情不溺。智以动念昏，功由无心积。 
<br>形骸尔何有，生死谁所戚。为与胜悟冥，不忧颓龄迫。 
<br>春风自骀荡，禅地常阒寂。掷札成柳枝，溉瓶养泉脉。 
<br>道人知止足，盥漱聊自适。学外见古贤，颇令我心惕。 
<br>眇绵云官世，梦幻羽陵籍。鬼箓徒相矜，九原谁家宅。 
<br>俗情封浅近，至理昧尧跖。蹈善嗟沈冥，履仁伤堙厄。 
<br>匠心圣亦尤，攻异天见责。试以慧眼观，斯言谅可觌。 
<br>外事非吾道，忘缘倦所历。中宵废耳目，形静神不役。 
<br>色天夜清迥，花漏时滴沥。东风吹杉梧，幽月到石壁。 
<br>此中一悟心，可与千载敌。故交徒好我，筐中无咫尺。 
<br>潘生入空门，祖师传秘赜。汤子自天德，精诣功不僻。 
<br>放世与成名，两图在所择。吾高鸱夷子，身退无瑕摘。 
<br>吾嘉鲁仲连，功成弃珪璧。二贤兼彼才，晚节何感激。 
<br>不然作山计，改服我下泽。君隳元亮冠，我脱潜师屐。 
<br>倚卧高松根，共逃金闺籍。
<br>
<br>
<br>
<br>&nbsp;&nbsp; 卷816_9 【答裴集、阳伯明二贤各垂赠二十韵今以一章用酬两作】皎然 
<br>
<br>知音如琼枝，天生为予有。攀折若无阶，何殊天上柳。 
<br>裴生清通嗣，阳子盛德后。诗名比元长，赋体凌延寿。 
<br>珠生骊龙颔，或生灵蛇口。何似双琼章，英英曜吾手。 
<br>白日不可污，清源肯容垢。持此山上心，待君忘情友。 
<br>且伴丘壑赏，未随名宦诱。坐石代琼茵，制荷捐艾绶。 
<br>清宵集我寺，烹茗开禅牖。发论教可垂，正文言不朽。 
<br>白云供诗用，清吹生座右。不嫌逸令醉，莫试仙壶酒。 
<br>皎皎寻阳隐，千年可为偶。一从汉道平，世事无纷纠。 
<br>星文齐七政，天轴明二斗。召士扬弓旌，知君在林薮。 
<br>莫学颍阳子，请师高山叟。出处藩我君，还来会厓阜。
<br>
<br>
<br>
<br>&nbsp;&nbsp; 卷816_10 【答豆卢居士春夜游东园见怀】皎然 
<br>
<br>春意赏不足，承夕步东园。事表精虑远，月中华木繁。 
<br>开襟寄清景，遐想属空门。安得纚芳屣，看君幽径萱。
<br>
<br>
<br>
<br>&nbsp;&nbsp; 卷816_11 【寄崔万芳夔】皎然 
<br>
<br>气杀高隼击，惜芳步寒林。风摇苍琅根，霜剪荍y9心。 
<br>归思忽眇眇，佳气亦沉沉。我身岂遐远，如隔湘汉深。 
<br>事迩智莫及，愿乖情不任。迟君忘言侣，一笑开吾襟。
<br>
<br>
<br>
<br>&nbsp;&nbsp; 卷816_12 【访朱放山人】皎然 
<br>
<br>野人未相识，何处异乡隔。昨逢云阳信，教向云阳觅。 
<br>空闻天上风，飘飖不可觌。应非矍铄翁，或是沧浪客。 
<br>早晚从我游，共携春山策。
<br>
<br>
<br>
<br>&nbsp;&nbsp; 卷816_13 【晚冬废溪东寺怀李司直纵】皎然 
<br>
<br>废溪无人迹，益见离思深。归来始昨日，恍惚惊岁阴。 
<br>清想属遥夜，圆景当空林。宿昔月未改，何如故人心。 
<br>游从间芳趾，摇落栖寒岑。眇眇湖上别，含情初至今。 
<br>道流安寂寞，世路倦岖嶔。此意欲谁见，怀贤独难任。 
<br>徽声反冥默，夕籁何哀吟。禅念破离梦，吾师诫援琴。 
<br>耿耿已及旦，曷由开此襟。幽期谅未偶，胜境徒自寻。 
<br>安得西归云，因之传素音。
<br>
<br>
<br>
<br>&nbsp;&nbsp; 卷816_14 【兵后与故人别，予西上，至今在扬楚，因有是寄】皎然 
<br>
<br>日月不相待，思君魂屡惊。草玄寄扬子，作赋得芜城。 
<br>温温独游迹，遥遥相望情。淮上春草歇，楚子秋风生。 
<br>辟士天下尽，君何独屏营。运开应佐世，业就可成名。 
<br>谁借楚山住，年年事耦耕。
<br>
<br>
<br>
<br>&nbsp;&nbsp; 卷816_15 【因游支硎寺寄邢端公】皎然 
<br>
<br>大厦资多士，抡材得豫章。清门推问望，早岁骋康庄。 
<br>作用方开物，声名久擅场。丹延分塞郡，宿昔领戎行。 
<br>始驭屏星乘，旋阴蔽茀棠。朝端瞻鹗立，关右仰鹰扬。 
<br>威令兼宁朔，英声重护羌。三军成父子，杂虏避封疆。 
<br>身执金吾贵，时遭宝运昌。雍容持汉槊，肃穆卫周堂。 
<br>排难知臣节，攻疑定国章。一言明大义，千载揖休光。 
<br>践职勋庸列，修躬志行彰。优游应慕陆，止足定师张。 
<br>中扆怀殊政，南州伫小康。仁为桂江雨，威是柏台霜。 
<br>謇谔言无隐，公忠祸不防。谴深辞紫禁，恩在副朱方。 
<br>切玉锋休淬，垂天翅罢翔。论文征贾马，述隐许求羊。 
<br>肘后看金碧，腰间笑水苍。诗题白羽扇，酒挈绿油囊。 
<br>旷达机何有，深沈器莫量。时应登古寺，佳趣在春冈。 
<br>止水平香砌，鲜云满石床。山情何寂乐，尘世自飞扬。 
<br>已遇炉峰社，还思缉蕙房。外心亲地主，内学事空王。 
<br>花会宜春浅，禅游喜夜凉。高明依月境，萧散蹑庭芳。 
<br>得道殊秦佚，隳名似楚狂。馀生于此足，不欲返韶阳。
<br>
<br>
<br>
<br>&nbsp;&nbsp; 卷816_16 【同诸公奉侍祭岳渎使大理卢幼平自会稽回经平望…不至】皎然 
<br>
<br>望祀崇周典，皇华出汉庭。紫泥颁会计，玄酒荐芳馨。 
<br>圣虑多虔肃，斋心合至灵。占祥刊史竹，筮日数尧蓂。 
<br>礼秩加新命，朝章笃理刑。敷诚通北阙，遗爱在南亭。 
<br>苕水思曾泛，矶山忆重经。清风门客仰，佳颂国人听。 
<br>攀桂留卿月，征文待使星。春郊回驷牡，遥识故林青。
<br>
<br>
<br>
<br>&nbsp;&nbsp; 卷816_17 【早秋桐庐思归示道谚上人】皎然 
<br>
<br>桐江秋信早，忆在故山时。静夜风鸣磬，无人竹扫墀。 
<br>猿来触净水，鸟下啄寒梨。可即关吾事，归心自有期。
<br>
<br>
<br>
<br>&nbsp;&nbsp; 卷816_18 【劳劳山居寄呈吴处士】皎然 
<br>
<br>山事由来别，只应中老身。寒园扫绽栗，秋浪拾干薪。 
<br>领鹤闲书竹，夸云笑向人。俗家相去远，野水作东邻。
<br>
<br>
<br>
<br>&nbsp;&nbsp; 卷816_19 【寄报德寺从上人（鼓吹山在寺西）】皎然 
<br>
<br>宗流许身子，物表养高闲。空色清凉寺，秋声鼓吹山。 
<br>看心水磬后，行道雨花间。七叶翻章句，时时启义关。
<br>
<br>
<br>
<br>&nbsp;&nbsp; 卷816_20 【山中月夜寄无锡长官】皎然 
<br>
<br>湖上凉风早，双峰月色秋。遥知秣陵令，今夜在西楼。 
<br>别叶萧萧下，含霜处处流。如何共清景，异县不同游。
<br>
<br>
<br>
<br>&nbsp;&nbsp; 卷816_21 【奉贺颜使君真卿二十八郎隔绝自河北远归】皎然 
<br>
<br>相失值氛烟，才应掌上年。久离惊貌长，多难喜身全。 
<br>比信尚书重，如威太守怜。满庭看玉树，更有一枝连。
<br>
<br>
<br>
<br>&nbsp;&nbsp; 卷816_22 【题湖上兰若示清会上人】皎然 
<br>
<br>峰心惠忍寺，嵊顶谢公山。何似南湖近，芳洲一亩间。 
<br>意中云木秀，事外水堂闲。永日无人到，时看独鹤还。
<br>
<br>
<br>
<br>&nbsp;&nbsp; 卷816_23 【秋宵书事寄吴凭处士】皎然 
<br>
<br>真性在方丈，寂寥无四邻。秋天月色正，清夜道心真。 
<br>大梦观前事，浮名悟此身。不知庭树意，荣落感何人。
<br>
<br>
<br>
<br>&nbsp;&nbsp; 卷816_24 【题山壁示道维上人】皎然 
<br>
<br>独居何意足，山色在前门。身野长无事，心冥自不言。 
<br>闲行数乱竹，静坐照清源。物外从知少，禅徒不耐烦。
<br>
<br>
<br>
<br>&nbsp;&nbsp; 卷816_25 【晚秋登佛川南峰怀裴例】皎然 
<br>
<br>登岭望落日，眇然伤别魂。亭皋秋色遍，游子在荆门。 
<br>世故东西客，山空断续猿。此心谁复见，寂寞偶芳荪。
<br>
<br>
<br>
<br>&nbsp;&nbsp; 卷816_26 【访陆处士羽（一作访陆羽处士不遇）】皎然 
<br>
<br>太湖东西路，吴主古山前。所思不可见，归鸿自翩翩。 
<br>何山赏春茗，何处弄春泉。莫是沧浪子，悠悠一钓船。
<br>
<br>
<br>
<br>&nbsp;&nbsp; 卷816_27 【酬李侍御萼题看心道场赋以眉毛肠心牙等五字（得牙字）】皎然 
<br>
<br>我法从谁悟，心师是贯花。三尘观种子，一雨发萌牙。 
<br>定起轮灯缺，宵分印月斜。了空如藏史，始肯会禅家。
<br>
<br>
<br>
<br>&nbsp;&nbsp; 卷816_28 【酬姚补阙南仲云溪馆中戏题随书见寄（一作清江诗）】皎然 
<br>
<br>寺溪临使府，风景借仁祠。补衮周官贵，能名汉主思。 
<br>卧云知独处，望月忆同时。忽枉缄中赠，琼瑶满手持。
<br>
<br>
<br>
<br>&nbsp;&nbsp; 卷816_29 【春夜期裴都曹济集心上人院不至】皎然 
<br>
<br>东林期隐吏，日月为虚盈。远望浮云隔，空怜定水清。 
<br>逍遥方外侣，荏苒府中情。渐听寒鞞发，渊渊在郡城。
<br>
<br>
<br>
<br>&nbsp;&nbsp; 卷816_30 【和裴少府怀京兄弟】皎然 
<br>
<br>宦游三楚外，家在五陵原。凉夜多归梦，秋风满故园。 
<br>北书无远信，西候独伤魂。空念青门别，殷勤岐路言。
<br>
<br>
<br>
<br>&nbsp;&nbsp; 卷816_31 【和阎士和望池月答人】皎然 
<br>
<br>片月忽临池，双蛾忆画时。光浮空似粉，影散不成眉。 
<br>孤枕应惊梦，寒林正入帷。情知两处望，莫怨独相思。
<br>
<br>
<br>
<br>&nbsp;&nbsp; 卷816_32 【遥和尘外上人与陆澧夜集山寺问涅槃义兼赏陆生文卷】皎然 
<br>
<br>共是竹林贤，心从贝叶传。说经看月喻，开卷爱珠连。 
<br>清净遥城外，萧疏古塔前。应随北山子，高顶枕云眠。
<br>
<br>
<br>
<br>&nbsp;&nbsp; 卷816_33 【春日和卢使君幼平开元寺听妙奘上人讲】皎然 
<br>
<br>仁圣垂文在，虚空日月悬。陵迟追哲匠，宗旨发幽诠。 
<br>法受诸侯请，心教四子传。春生雪山草，香下棘林天。 
<br>顾我从今日，闻经悟宿缘。凉山万里去，应为教犹偏。
<br>
<br>
<br>
<br>&nbsp;&nbsp; 卷816_34 【答李侍御问】皎然 
<br>
<br>入道曾经离乱前，长干古寺住多年。爱贫唯制莲花足， 
<br>取性闲书树叶篇。自笑不归看石榜，谁高无事弄苔泉。 
<br>身外空名何足问，吾心已出第三禅。
<br>
<br>
<br>
<br>&nbsp;&nbsp; 卷816_35 【奉酬李员外使君嘉祐苏台屏营居春首有怀】皎然 
<br>
<br>昔岁为邦初未识，今朝休沐始相亲。移家水巷贫依静， 
<br>种柳风窗欲占春。诗思先邀乌府客，山情还访白楼人。 
<br>登临许作烟霞伴，高在方袍间幅巾。
<br>
<br>
<br>
<br>&nbsp;&nbsp; 卷816_36 【和李舍人使君纾题云明府道室】皎然 
<br>
<br>许令如今道姓云，曾经西岳事桐君。流霞手把应怜寿， 
<br>黄鹤心期拟作群。金箓时教弟子检，砂床不遣世人闻。 
<br>桂阳亦是神仙守，分别无嗟两地分。
<br>
<br>
<br>
<br>&nbsp;&nbsp; 卷816_37 【奉和陆中丞使君长源寒食日作】皎然 
<br>
<br>寒食江天气最清，庾公晨望动高情。因逢内火千家静， 
<br>便睹行春万木荣。深浅山容飞雨细，萦纡水态拂云轻。 
<br>腰章本郡谁相似，数日临人政已成。
<br>
<br>
<br>
<br>&nbsp;&nbsp; 卷816_38 【奉酬袁使君送陆灞却回期道寺院】皎然 
<br>
<br>欲别湖上客，暮期西林还。高歌风音表，放舟月色间。 
<br>更人莫报夜，禅阁本无关。
<br>
<br>
<br>
<br>&nbsp;&nbsp; 卷816_39 【招韩武康章】皎然 
<br>
<br>山僧虽不饮，酤酒引陶潜。此意无人别，多为俗士嫌。
<br>
<br>
<br>
<br>&nbsp;&nbsp; 卷816_40 【秋居法华寺下院望高顶赠如献上人】皎然 
<br>
<br>峰色秋天见，松声静夜闻。影孤长不出，行道在寒云。
<br>
<br>
<br>
<br>&nbsp;&nbsp; 卷816_41 【赠韦早陆羽】皎然 
<br>
<br>只将陶与谢，终日可忘情。不欲多相识，逢人懒道名。
<br>
<br>
<br>
<br>&nbsp;&nbsp; 卷816_42 【戏呈薛彝】皎然 
<br>
<br>山僧不厌野，才子会须狂。何处销君兴，春风摆绿杨。
<br>
<br>
<br>
<br>&nbsp;&nbsp; 卷816_43 【赠颜主簿】皎然 
<br>
<br>汉家仪礼盛，名教出诸颜。更见尚书后，能文在子山。
<br>
<br>
<br>
<br>&nbsp;&nbsp; 卷816_44 【赠融上人】皎然 
<br>
<br>常爱西林寺，池中月出时。芭蕉一片叶，书取寄吾师。
<br>
<br>
<br>
<br>&nbsp;&nbsp; 卷816_45 【听寒更寄朱兵曹巨川】皎然 
<br>
<br>欹枕听寒更，寒更发还住。一夜千万声，几声到君处。
<br>
<br>
<br>
<br>&nbsp;&nbsp; 卷816_46 【早春书怀寄李少府仲宣】皎然 
<br>
<br>早年初问法，因悟目中花。忽值胡雏起，芟夷若乱麻。 
<br>脱身投彼岸，吊影念生涯。迹与空门合，心将世路赊。 
<br>东田已芜没，南涧益伤嗟。崇替惊人事，凋残感物华。 
<br>知君过我里，惆怅旧烟霞。
<br>
<br>
<br>
<br>&nbsp;&nbsp; 卷816_47 【赠和评事判官】皎然 
<br>
<br>廷评年少法家流，心似澄江月正秋。学究天人知远识， 
<br>权分盐铁许良筹。春风忆酒乌家近，好月论禅谢寺幽。 
<br>清白比来谁见赏，怜君独有富人侯。
<br>
<br>
<br>
<br>&nbsp;&nbsp; 卷816_48 【酬秦系山人题赠】皎然 
<br>
<br>云林出空乌未归，松吹时飘雨浴衣。
<br>石语花愁徒自诧，吾心见境尽为非。
<br>
<br>
<br>
<br>&nbsp;&nbsp; 卷816_49 【酬秦系山人戏赠】皎然 
<br>
<br>正论禅寂忽狂歌，莫是尘心颠倒多。
<br>白足行花曾不染，黄囊贮酒欲如何。
<br>
<br>
<br>
<br>&nbsp;&nbsp; 卷816_50 【贻李汤】皎然 
<br>
<br>茅氏常论七真记，壶公爱说三山事。宁知梅福在人间， 
<br>独为苍生作仙吏。日服丹砂骨自清，肤如冰雪心更明。 
<br>山中玉笋是仙药，袖里素书题养生。愿随黄鹤一轻举， 
<br>仰望青霄独延伫。平生好骏君已知，何必山阴访王许。
<br>
<br>
<br>
<br>&nbsp;&nbsp; 卷816_51 【述祖德赠湖上诸沈】皎然 
<br>
<br>我祖文章有盛名，千年海内重嘉声。雪飞梁苑操奇赋， 
<br>春发池塘得佳句。世业相承及我身，风流自谓过时人。 
<br>初看甲乙矜言语，对客偏能鸲鹆舞。饱用黄金无所求， 
<br>长裾曳地干王侯。一朝金尽长裾裂，吾道不行计亦拙。 
<br>岁晚高歌悲苦寒，空堂危坐百忧攒。昔时轩盖金陵下， 
<br>何处不传沈与谢。绵绵芳籍至今闻，眷眷通宗有数君。 
<br>谁见予心独飘泊，依山寄水似浮云。
<br>
<br>
<br>
<br>&nbsp;&nbsp; 卷816_52 【舟行怀阎士和】皎然 
<br>
<br>二月湖南春草遍，横山渡口花如霰。
<br>相思一日在孤舟，空见归云两三片。
<br>
<br>
<br>
<br>&nbsp;&nbsp; 卷816_53 【赠张道士】皎然 
<br>
<br>玉京真子名太一，因服日华心如日。
<br>此心不许世人知，只向仙宫未曾出。
<br>
<br>
<br>
<br>&nbsp;&nbsp; 卷816_54 【戏呈吴冯】皎然 
<br>
<br>世人不知心是道，只言道在他方妙。
<br>还如瞽者望长安，长安在西向东笑。
<br>
<br>
<br>
<br>&nbsp;&nbsp; 卷816_55 【宿山寺寄李中丞洪】皎然 
<br>
<br>偶来中峰宿，闲坐见真境。寂寂孤月心，亭亭圆泉影。 
<br>□□□满山，花落始知静。从他半夜愁猿惊， 
<br>不废此心长杳冥。
<br>
<br>
<br>
<br>&nbsp;&nbsp; 卷816_56 【戏赠吴冯】皎然 
<br>
<br>予读古人书，遂识古人面。不是识古人，邪正心自见。 
<br>贵义轻财求俗誉，一钱与人便骄倨。昨朝为火今为冰， 
<br>此道非君独抚膺。
<br>
<br>
<br>
<br>&nbsp;&nbsp; 卷816_57 【感兴赠乌程李明府伯宜兼简诸秀才】皎然 
<br>
<br>门前岘山近，无路可登陟。徒爱岘山高，仰之常叹息。 
<br>不如松与桂，生在重岩侧。
<br>
<br>
<br>
<br>&nbsp;&nbsp; 卷816_58 【晚秋宿李军道所居】皎然 
<br>
<br>清溪路不遥，都尉每相招。落日休戎马，秋风罢射雕。 
<br>朮花生野径，柏实满寒条。永夜依山府，禅心共寂寥。
<br>
<br>
<br>
<br>&nbsp;&nbsp; 卷816_59 【送陆判官归杭州】皎然 
<br>
<br>芳草潜州路，乘轺忆再旋。馀花故林下，残月旧池边。 
<br>峰色云端寺，潮声海上天。明朝富春渚，应见谢公船。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷817_1 【奉和颜使君真卿与陆处士羽登妙喜寺三癸亭】皎然 
<br>
<br>秋意西山多，列岑萦左次。缮亭历三癸，疏趾邻什寺。 
<br>元化隐灵踪，始君启高诔。诛榛养翘楚，鞭草理芳穗。 
<br>俯砌披水容，逼天扫峰翠。境新耳目换，物远风烟异。 
<br>倚石忘世情，援云得真意。嘉林幸勿剪，禅侣欣可庇。 
<br>卫法大臣过，佐游群英萃。龙池护清澈，虎节到深邃。 
<br>徒想嵊顶期，于今没遗记。
<br>
<br>
<br>&nbsp;&nbsp; 卷817_2 【奉陪陆使君长源、裴端公枢春游东西武丘寺】皎然 
<br>
<br>云水夹双刹，遥疑涌平陂。入门见藏山，元化何由窥。 
<br>曳组探诡怪，停骢访幽奇。情高气为爽，德暖春亦随。 
<br>瑶草自的皪，蕙楼争蔽亏。金精落坏陵，剑彩沈古池。 
<br>一览匝天界，中峰步未移。应嘉生公石，列坐援松枝。
<br>
<br>
<br>
<br>&nbsp;&nbsp; 卷817_3 【奉和陆使君长源夏月游太湖（此时公权领湖州）】皎然 
<br>
<br>庾公心旷远，府事局耳目。遂与南湖游，虚襟涤烦燠。 
<br>始知皇天意，积水在亭育。细流信不让，动物欣所蓄。 
<br>万顷合天容，洗然无云族。峭蒨瞩仙岭，超遥随明牧。 
<br>知公爱澄清，波静气亦肃。已见横流极，况闻长鲸戮。 
<br>中洲暂采蘋，南郡思剖竹。向夕分好风，飘然送归舳。
<br>
<br>
<br>
<br>&nbsp;&nbsp; 卷817_4 【奉和崔中丞使君论李侍御萼登烂柯山宿石桥寺效小谢体】皎然 
<br>
<br>常爱谢公郡，幽期愿相从。果回青骢臆，共蹑玄仙踪。 
<br>灵境若仿佛，烂柯思再逢。飞梁丹霞接，古局苍苔封。 
<br>往想冥昧理，谁亲冰雪容。蕙楼耸空界，莲宇开中峰。 
<br>昔化冲虚鹤，今藏护法龙。云窥香树沓，月见色天重。 
<br>永夜寄岑寂，清言涤心胸。盛游千年后，书在岩中松。
<br>
<br>
<br>
<br>&nbsp;&nbsp; 卷817_5 【同颜使君真卿、李侍御萼游法华寺登凤翅山望太湖】皎然 
<br>
<br>双峰开凤翅，秀出南湖州。地势抱郊树，山威增郡楼。 
<br>正逢周柱史，来会鲁诸侯。缓步凌彩蒨，清铙发飕飗。 
<br>披云得灵境，拂石临芳洲。积翠遥空碧，含风广泽秋。 
<br>萧辰资丽思，高论惊精修。何似钟山集，征文及惠休。
<br>
<br>
<br>
<br>&nbsp;&nbsp; 卷817_6 【奉陪陆使君长源诸公游支硎寺（寺即支公学道处）】皎然 
<br>
<br>尝览高逸传，山僧有遗踪。佐游继雅篇，嘉会何由逢。 
<br>尘世即下界，色天当上峰。春晖遍众草，寒色留高松。 
<br>缭绕彩云合，参差绮楼重。琼葩洒巾舄，石de清心胸。 
<br>灵境若可托，道情知所从。
<br>
<br>
<br>
<br>&nbsp;&nbsp; 卷817_7 【奉陪郑使君谔游太湖至洞庭山登上真观却望湖水】皎然 
<br>
<br>郡斋得无事，放舟下南湖。湖中见仙邸，果与心赏俱。 
<br>不远风物变，忽如寰宇殊。背云视层崖，别是登蓬壶。 
<br>突兀盘水府，参差沓天衢。回瞻平芜尽，洪流豁中区。 
<br>气吞江山势，色净氛霭无。灵长习水德，胜势当地枢。 
<br>朝宗动归心，万里思鸿途。
<br>
<br>
<br>
<br>&nbsp;&nbsp; 卷817_8 【奉和袁使君高，郡中新亭会张炼师昼会二上人】皎然 
<br>
<br>置亭隐城堞，事简迹易幽。公性崇俭素，雅才非广求。 
<br>傍檐竹雨清，拂案杉风秋。不移府中步，登兹如远游。 
<br>坐觉诗思高，俯知物役休。虚寂偶禅子，逍遥亲道流。 
<br>更闻临川作，下节安能酬。
<br>
<br>
<br>
<br>&nbsp;&nbsp; 卷817_9 【奉和陆使君长源水堂纳凉效曹刘体】皎然 
<br>
<br>柳家陶暑亭，意远不可齐。烦襟荡朱弦，高步援绿荑。 
<br>爱公满亭客，来是清风携。滢渟前溪上，旷望古郡西。 
<br>六月正中伏，水轩气常凄。野香袭荷芰，道性亲凫鹥。 
<br>禅子顾惠休，逸民重刘黎。乃知高世量，不以出处暌。
<br>
<br>
<br>
<br>&nbsp;&nbsp; 卷817_10 【夏日奉陪陆使君长源公堂集】皎然 
<br>
<br>府中自清远，六月高梧间。寥亮泛雅瑟，逍遥扣玄关。 
<br>岭云与人静，庭鹤随公闲。动息谅兼遂，兹情即东山。
<br>
<br>
<br>
<br>&nbsp;&nbsp; 卷817_11 【九日和于使君思上京亲故】皎然 
<br>
<br>霁景满水国，我公望江城。碧山与黄花，烂熳多秋情。 
<br>摇落见松柏，岁寒比忠贞。欢娱在鸿都，是日思朝英。
<br>
<br>
<br>
<br>&nbsp;&nbsp; 卷817_12 【伏日就汤评事衡湖上避暑】皎然 
<br>
<br>大火方燥石，停云昼亦收。将从赏心侣，寸景难远游。 
<br>拥几苦炎伏，出门望汀洲。回溪照轩宇，广陌临梧楸。 
<br>释闷命雅瑟，放情思乱流。更持无生论，可以清烦忧。
<br>
<br>
<br>
<br>&nbsp;&nbsp; 卷817_13 【奉和颜使君真卿修《韵海》毕会诸文士东堂重校】皎然 
<br>
<br>外学宗硕儒，游焉从后进。恃以仁恕广，不学门栏峻。 
<br>著书裨理化，奉上表诚信。探讨始河图，纷纶归海韵。 
<br>亲承大匠琢，况睹颓波振。错简记铅椠，阅书移玉镇。 
<br>曷由旌不朽，盛美流歌引。
<br>
<br>
<br>
<br>&nbsp;&nbsp; 卷817_14 【喜义兴权明府自君山至，集陆处士羽青塘别业】皎然 
<br>
<br>应难久辞秩，暂寄君阳隐。已见县名花，会逢闱是粉。 
<br>本自寻人至，宁因看竹引。身关白云多，门占春山尽。 
<br>最赏无事心，篱边钓溪近。
<br>
<br>
<br>
<br>&nbsp;&nbsp; 卷817_15 【夏日集李司直纵溪斋】皎然 
<br>
<br>修景属良会，远飙生烦襟。泄云收净绿，众木积芳阴。 
<br>疏涤府中务，迢遥湖上心。习闲得招我，赏夜宜泛琴。 
<br>山近资性静，月来寄情深。澹然若事外，岂藉隳华簪。
<br>
<br>
<br>
<br>&nbsp;&nbsp; 卷817_16 【夏日题桐庐杨明府纳凉山斋】皎然 
<br>
<br>陶家无炎暑，自有林中峰。席上落山影，桐梢回水容。 
<br>放怀凉风至，缓步清阴重。何事亲堆案，犹多高世踪。
<br>
<br>
<br>
<br>&nbsp;&nbsp; 卷817_17 【和杨明府早秋游法华寺】皎然 
<br>
<br>释事出县閤，初闻兹山灵。寺扉隐天色，影刹遥丁丁。 
<br>碧峰委合沓，香蔓垂蓂苓。清景为公有，放旷云边亭。 
<br>秋赏石潭洁，夜嘉杉月清。诵空性不昧，助道迹又经。 
<br>是以于物理，纷然若未形。移来字人要，全与此道冥。
<br>
<br>
<br>
<br>&nbsp;&nbsp; 卷817_18 【宿道士观】皎然 
<br>
<br>古观秋木秀，冷然属鲜飙。琼葩被修蔓，柏实满寒条。 
<br>影殿山寂寂，寥天月昭昭。幽期寄仙侣，习定至中宵。 
<br>清佩闻虚步，真官方宿朝。
<br>
<br>
<br>
<br>&nbsp;&nbsp; 卷817_19 【冬日天井西峰张炼师所居】皎然 
<br>
<br>采薪逢野泉，渐见栖闲所。坎坎山上声，幽幽林中语。 
<br>仙乡何代隐，乡服言亦楚。开水净药苗，扫雪候山侣。 
<br>零叶聚败篱，幽花积寒渚。冥冥孤鹤性，天外思轻举。
<br>
<br>
<br>
<br>&nbsp;&nbsp; 卷817_20 【奉同颜使君真卿开元寺经藏院会观树文殊碑】皎然 
<br>
<br>万国布殊私，千年降祖师。雁门传法至，龙藏立言时。 
<br>故实刊周典，新声播鲁诗。六铢那更拂，劫石尽无期。
<br>
<br>
<br>
<br>&nbsp;&nbsp; 卷817_21 【奉同卢使君幼平游精舍寺】皎然 
<br>
<br>影刹西方在，虚空翠色分。人天霁后见，猿鸟定中闻。 
<br>真界隐青壁，春山凌白云。今朝石门会，千古仰斯文。
<br>
<br>
<br>
<br>&nbsp;&nbsp; 卷817_22 【奉同颜使君真卿、袁侍御骆驼桥玩月】皎然 
<br>
<br>山中常见月，不及共游时。水上恐将缺，林端爱落迟。 
<br>乌惊宪府客，人咏鲍家诗。永夜南桥望，裴回若有期。
<br>
<br>
<br>
<br>&nbsp;&nbsp; 卷817_23 【和邢端公登台春望句，句有春字之什】皎然 
<br>
<br>春日绣衣轻，春台别有情。春烟间草色，春鸟隔花声。 
<br>春树乱无次，春山遥得名。春风正飘荡，春瓮莫须倾。
<br>
<br>
<br>
<br>&nbsp;&nbsp; 卷817_24 【经仙人渚即沈山下古人沈义白日升仙处】皎然 
<br>
<br>日月人间短，何时此得仙。古山春已尽，遗渚事空传。 
<br>不见腾云驾，徒临洗药泉。如今成逝水，翻使恨流年。
<br>
<br>
<br>
<br>&nbsp;&nbsp; 卷817_25 【独游二首】皎然 
<br>
<br>性野趣无端，春晴路又干。逢泉破石弄，放鹤向云看。 
<br>好僻谁相似，从狂我自安。芳洲亦有意，步上白沙滩。
<br>
<br>临水兴不尽，虚舟可同嬉。还云与归鸟，若共山僧期。 
<br>世事吾不预，此心谁得知。西峰有禅老，应见独游时。
<br>
<br>
<br>
<br>&nbsp;&nbsp; 卷817_26 【游溪待月】皎然 
<br>
<br>溪色思泛月，沿洄欲未归。残灯逢水店，疏磬忆山扉。 
<br>夜浦鱼惊少，空林鹊绕稀。可中才望见，撩乱捣寒衣。
<br>
<br>
<br>
<br>&nbsp;&nbsp; 卷817_27 【西溪独泛】皎然 
<br>
<br>道情何所寄，素舸漫流间。真性怜高鹤，无名羡野山。 
<br>经寒丛竹秀，人静片云闲。泛泛谁为侣，唯应共月还。
<br>
<br>
<br>
<br>&nbsp;&nbsp; 卷817_28 【早秋陪韩明府泛阮元公溪】皎然 
<br>
<br>雨信清残暑，萧条古县西。早凉生浦溆，秋意满高低。 
<br>前事虽堆案，闲情得溯溪。何言战未胜，空寂用还齐。
<br>
<br>
<br>
<br>&nbsp;&nbsp; 卷817_29 【九日陪颜使君真卿登水楼】皎然 
<br>
<br>重阳荆楚尚，高会此难陪。偶见登龙客，同游戏马台。 
<br>风文向水叠，云态拥歌回。持菊烦相问，扪襟愧不才。
<br>
<br>
<br>
<br>&nbsp;&nbsp; 卷817_30 【与卢孟明别后宿南湖对月】皎然 
<br>
<br>五湖生夜月，千里满寒流。旷望烟霞尽，凄凉天地秋。 
<br>相思路渺渺，独梦水悠悠。何处空江上，裴回送客舟。
<br>
<br>
<br>
<br>&nbsp;&nbsp; 卷817_31 【自义亭驿送李长史纵，夜泊临平东湖】皎然 
<br>
<br>长亭宾驭散，岐路起悲风。千里勤王事，驱车明月中。 
<br>寒生洞庭水，夜度塞门鸿。处处堪伤别，归来山又空。
<br>
<br>
<br>
<br>&nbsp;&nbsp; 卷817_32 【出游】皎然 
<br>
<br>少时不见山，便觉无奇趣。狂发从乱歌，情来任闲步。 
<br>此心谁共证，笑看风吹树。
<br>
<br>
<br>
<br>&nbsp;&nbsp; 卷817_33 【界石守风，望天竺、灵隐二寺】皎然 
<br>
<br>山顶东西寺，江中旦暮潮。归心不可到，松路在青霄。
<br>
<br>
<br>
<br>&nbsp;&nbsp; 卷817_34 【奉和颜使君真卿修《韵海》毕，州中重宴】皎然 
<br>
<br>世学高南郡，身封盛鲁邦。九流宗韵海，七字揖文江。 
<br>借赏云归堞，留欢月在窗。不知名教乐，千载与谁双。
<br>
<br>
<br>
<br>&nbsp;&nbsp; 卷817_35 【晦日陪颜使君白蘋洲集】皎然 
<br>
<br>南朝分古郡，山水似湘东。堤月吴风在，湔裾楚客同。 
<br>桂寒初结旆，蘋小欲成丛。时晦佳游促，高歌听未终。
<br>
<br>
<br>
<br>&nbsp;&nbsp; 卷817_36 【冬至日陪裴端公使君清水堂集】皎然 
<br>
<br>亚岁崇佳宴，华轩照渌波。渚芳迎气早，山翠向晴多。 
<br>推往知时训，书祥辨政和。从公惜日短，留赏夜如何。
<br>
<br>
<br>
<br>&nbsp;&nbsp; 卷817_37 【陪卢判官水堂夜宴】皎然 
<br>
<br>暑气当宵尽，裴回坐月前。静依山堞近，凉入水扉偏。 
<br>久是栖林客，初逢佐幕贤。爱君高野意，烹茗钓沦涟。
<br>
<br>
<br>
<br>&nbsp;&nbsp; 卷817_38 【新秋同卢侍御、薛员外白蘋洲月夜】皎然 
<br>
<br>隔暑蘋洲近，迎凉欲泛舟。荣从宪府至，喜会夕郎游。 
<br>气夺沧浪色，风欺汗漫流。谁言三伏夜，独此月前秋。
<br>
<br>
<br>
<br>&nbsp;&nbsp; 卷817_39 【夏日集裴录事北亭避暑】皎然 
<br>
<br>前林夏雨歇，为我生凉风。一室烦暑外，众山清景中。 
<br>忘归亲野水，适性许云鸿。萧散都曹吏，还将静者同。
<br>
<br>
<br>
<br>&nbsp;&nbsp; 卷817_40 【与王录事会张征君姊妹炼师院玩雪兼怀清会上人】皎然 
<br>
<br>何意廉从事，还来会默仙。寒空惊雪遍，春意入歌偏。 
<br>瑶草三花发，琼林七叶连。飘飖过柳寺，应满译经前。
<br>
<br>
<br>
<br>&nbsp;&nbsp; 卷817_41 【和李侍御萼岁初夜集处士书阁（书阁即侍御所创）】皎然 
<br>
<br>迟贤新置阁，高意此郊居。古径行春早，新窗见月初。 
<br>放歌还倚瑟，讲道亦观书。为我留禅位，来逢此会疏。
<br>
<br>
<br>
<br>&nbsp;&nbsp; 卷817_42 【汤评事衡水亭会觉禅师】皎然 
<br>
<br>山侣相逢少，清晨会水亭。雪晴松叶翠，烟暖药苗青。 
<br>静对沧洲鹤，闲看古寺经。应怜叩关子，了义共心冥。
<br>
<br>
<br>
<br>&nbsp;&nbsp; 卷817_43 【与朝阳山人张朝夜集湖亭，赋得各言其志】皎然 
<br>
<br>洞庭孤月在，秋色望无边。零露积衰草，寒螀鸣古田。 
<br>茫茫区中想，寂寂尘外缘。从此悟浮世，胡为伤暮年。
<br>
<br>
<br>
<br>&nbsp;&nbsp; 卷817_44 【晦夜李侍御萼宅集招潘述、汤衡、海上人饮茶赋】皎然 
<br>
<br>晦夜不生月，琴轩犹为开。墙东隐者在，淇上逸僧来。 
<br>茗爱传花饮，诗看卷素裁。风流高此会，晓景屡裴回。
<br>
<br>
<br>
<br>&nbsp;&nbsp; 卷817_45 【寄昱上人上方居】皎然 
<br>
<br>厌向人间住，逢山欲懒归。片云闲似我，日日在禅扉。 
<br>地静松阴遍，门空鸟语稀。夜凉疏磬尽，师友自相依。
<br>
<br>
<br>
<br>&nbsp;&nbsp; 卷817_46 【夏日与綦毋居士、昱上人纳凉】皎然 
<br>
<br>为依炉峰住，境胜增道情。凉日暑不变，空门风自清。 
<br>坐援香实近，转爱绿芜生。宗炳青霞士，如何知我名。
<br>
<br>
<br>
<br>&nbsp;&nbsp; 卷817_47 【建元寺集皇甫侍御书阁】皎然 
<br>
<br>不因居佛里，无事得相逢。名重朝端望，身高俗外踪。 
<br>机闲看净水，境寂听疏钟。宣室恩长在，知君志未从。
<br>
<br>
<br>
<br>&nbsp;&nbsp; 卷817_48 【郭北寻徐主簿别业】皎然 
<br>
<br>近依城北住，幽远少人知。积雪行深巷，闲云绕古篱。 
<br>竹花冬更发，橙实晚仍垂。还共岩中鹤，今朝下渌池。
<br>
<br>
<br>
<br>&nbsp;&nbsp; 卷817_49 【题报德寺清幽上人西峰（寺即陈文帝故乡）】皎然 
<br>
<br>陈世凋亡后，仁祠识旧山。帝乡乔木在，空见白云还。 
<br>双塔寒林外，三陵暮雨间。此中难战胜，君独启禅关。
<br>
<br>
<br>
<br>&nbsp;&nbsp; 卷817_50 【题郑谷江畔桐斋（郑生好琴，性达，兼寡欲）】皎然 
<br>
<br>客斋开别住，坐占绿江濆。流水非外物，闲云长属君。 
<br>浮荣未可累，旷达若为群。风起高梧下，清弦日日闻。
<br>
<br>
<br>
<br>&nbsp;&nbsp; 卷817_51 【和阎士和李蕙冬夜重集】皎然 
<br>
<br>郡理日闲旷，洗心宿香峰。双林秋见月，万壑静闻钟。 
<br>珮玉行山翠，交麾动水容。如何股肱守，尘外得相从。
<br>
<br>
<br>
<br>&nbsp;&nbsp; 卷817_52 【春日陪颜使君真卿、皇甫曾西亭重会《韵海》诸生】皎然 
<br>
<br>为重南台客，朝朝会鲁儒。暄风众木变，清景片云无。 
<br>峰翠飘檐下，溪光照座隅。不将簪艾隔，知与道情俱。
<br>
<br>
<br>
<br>&nbsp;&nbsp; 卷817_53 【寒食日同陆处士行报德寺，宿解公房】皎然 
<br>
<br>古寺章陵下，潜公住几年。安心生软草，灌顶引春泉。 
<br>寂寂传灯地，寥寥禁火天。世间多暗室，白日为谁悬。
<br>
<br>
<br>
<br>&nbsp;&nbsp; 卷817_54 【兵马曹季良宅夜集】皎然 
<br>
<br>清景不可失，寻君趣有馀。身高避事后，道长问心初。 
<br>出处名则异，游从迹何疏。吟看刻尽烛，笑卷读残书。 
<br>露彩生笔砚，风音入庭除。平明仙侣散，觳觫动回车。
<br>
<br>
<br>
<br>&nbsp;&nbsp; 卷817_55 【同李侍御萼、李判官集陆处士羽新宅】皎然 
<br>
<br>素风千户敌，新语陆生能。借宅心常远，移篱力更弘。 
<br>钓丝初种竹，衣带近裁藤。戎佐推兄弟，诗流得友朋。 
<br>柳阴容过客，花径许招僧。不为墙东隐，人家到未曾。
<br>
<br>
<br>
<br>&nbsp;&nbsp; 卷817_56 【题报恩寺惟照上人房】皎然 
<br>
<br>上界雨色干，凉宫日迟迟。水文披菡萏，山翠动罘罳。 
<br>中有清真子，愔愔步闲墀。手萦颇黎缕，愿证黄金姿。 
<br>旋草阶下生，看心当此时。
<br>
<br>
<br>
<br>&nbsp;&nbsp; 卷817_57 【寻天目徐君】皎然 
<br>
<br>常见仙翁变姓名，岂知松子号初平。逢人不道往来处， 
<br>卖药还将鸡犬行。独鹤天边俱得性，浮云世上共无情。 
<br>三花落地君犹在，笑抚安期昨日生。
<br>
<br>
<br>
<br>&nbsp;&nbsp; 卷817_58 【同李著作纵题尘外上人院】皎然 
<br>
<br>百缘唯有什公瓶，万法但看一字经。从遣鸟喧心不动， 
<br>任教香醉境常冥。莲花天昼浮云卷，贝叶宫春好月停。 
<br>禅伴欲邀何著作，空音宜向夜中听。
<br>
<br>
<br>
<br>&nbsp;&nbsp; 卷817_59 【题周谏别业（予寺与周生所居俱临苕水）】皎然 
<br>
<br>隐身苕上欲如何，不著青袍爱绿萝。柳巷任疏容马入， 
<br>水篱从破许船过。昂藏独鹤闲心远，寂历秋花野意多。 
<br>若访禅斋遥可见，竹窗书幌共烟波。
<br>
<br>
<br>
<br>&nbsp;&nbsp; 卷817_60 【同李中丞洪水亭夜集】皎然 
<br>
<br>佳人但莫吹参差，正怜月色生酒卮。
<br>山公取醉不关我，为爱尊前白鹭鹚。
<br>
<br>
<br>
<br>&nbsp;&nbsp; 卷817_61 【题秦系山人丽句亭】皎然 
<br>
<br>独将诗教领诸生，但看青山不爱名。
<br>满院竹声堪愈疾，乱床花片足忘情。
<br>
<br>
<br>
<br>&nbsp;&nbsp; 卷817_62 【春夜集陆处士居玩月】皎然 
<br>
<br>欲赏芳菲肯待辰，忘情人访有情人。
<br>西林可是无清景，只为忘情不记春。
<br>
<br>
<br>
<br>&nbsp;&nbsp; 卷817_63 【寄题云门寺梵月无侧房（时人相传是宝月道人后身也）】皎然 
<br>
<br>越山千万云门绝，西僧貌古还名月。
<br>清朝扫石行道归，林下眠禅看松雪。
<br>
<br>
<br>
<br>&nbsp;&nbsp; 卷817_64 【法华寺上方题江上人禅空】皎然 
<br>
<br>路入松声远更奇，山光水色共参差。
<br>中峰禅寂一僧在，坐对梁朝老桂枝。
<br>
<br>
<br>
<br>&nbsp;&nbsp; 卷817_65 【冬日山行过薛征君】皎然 
<br>
<br>我行倦修坂，四顾无平陆。雨霁鸣鹰鹯，天寒聚麋鹿。 
<br>幽人访名士，家在南冈曲。菜实萦小园，稻花绕山屋。 
<br>深居寡忧悔，胜境怡耳目。徵心尚与我，永言谢浮俗。
<br>
<br>
<br>
<br>&nbsp;&nbsp; 卷817_66 【往丹阳寻陆处士不遇】皎然 
<br>
<br>远客殊未归，我来几惆怅。叩关一日不见人， 
<br>绕屋寒花笑相向。寒花寂寂遍荒阡，柳色萧萧愁暮蝉。 
<br>行人无数不相识，独立云阳古驿边。凤翅山中思本寺， 
<br>鱼竿村口望归船。归船不见见寒烟，离心远水共悠然。 
<br>他日相期那可定，闲僧著处即经年。
<br>
<br>
<br>
<br>&nbsp;&nbsp; 卷817_67 【集汤评事衡湖上望微雨】皎然 
<br>
<br>苍凉远景中，雨色缘山有。云送满洞庭，风吹绕杨柳。 
<br>萧萧解轻袂，尽日随林叟。
<br>
<br>
<br>
<br>&nbsp;&nbsp; 卷817_68 【九日与陆处士羽饮茶】皎然 
<br>
<br>九日山僧院，东篱菊也黄。俗人多泛酒，谁解助茶香。
<br>
<br>
<br>
<br>&nbsp;&nbsp; 卷817_69 【夜过康录事造会兄弟】皎然 
<br>
<br>爱君门馆夜来清，琼树双枝是弟兄。
<br>月在诗家偏足思，风过客位更多情。
<br>
<br>
<br>
<br>&nbsp;&nbsp; 卷817_70 【题沈少府书斋】皎然 
<br>
<br>不下南昌县，书斋每日闲。野花当砌落，溪鸟逐人还。 
<br>有兴常临水，无时不见山。千峰数可尽，不出小窗间。
<br>
<br>
<br>
<br>&nbsp;&nbsp; 卷817_71 【春夜与诸公同宴呈陆郎中】皎然 
<br>
<br>南国宴佳宾，交情老倍亲。月惭红泪烛，花笑白头人。 
<br>宝瑟縆馀怨，琼枝不让春。更闻歌子夜，桃李艳妆新。
<br>
<br>
<br>
<br>&nbsp;&nbsp; 卷817_72 【九日阻雨简高侍御（时与高公近邻）】皎然 
<br>
<br>江上重云起，何曾裛□尘。不能成落帽，翻欲更摧巾。 
<br>素发闲依枕，黄花暗待人。且应携下价，芒屦就诸邻。
<br>
<br>
<br>
<br>&nbsp;&nbsp; 卷817_73 【晚春寻桃源观】皎然 
<br>
<br>武陵何处访仙乡，古观云根路已荒。细草拥坛人迹绝， 
<br>落花沈涧水流香。山深有雨寒犹在，松老无风韵亦长。 
<br>全觉此身离俗境，玄机亦可照迷方。
<br>
<br>
<br>
<br>&nbsp;&nbsp; 卷817_74 【同卢使君幼平郊外送阎侍御归台】皎然 
<br>
<br>留饯飞旌驻，离亭草色间。柏台今上客，竹使旧朝班。 
<br>日落东西水，天寒远近山。古江分楚望，残柳入隋关。 
<br>恋阙心常积，回轩日不闲。芳辰倚门道，犹得及春还。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷818_1 【送梁拾遗肃归朝】皎然 
<br>
<br>明主重文谏，才臣出江东。束书辞东山，改服临北风。 
<br>万里望皇邑，九重当曙空。天开芙蓉阙，日上蒲桃宫。 
<br>天子初未起，金闺籍先通。身逢轩辕世，名贵鸳鸾中。 
<br>故人荣此别，何用悲丝桐。
<br>
<br>
<br>&nbsp;&nbsp; 卷818_2 【奉陪杨使君顼送段校书赴南海幕】皎然 
<br>
<br>硕贤静广州，信为天下贞。屈兹大将佐，藉彼延阁英。 
<br>声动柳吴兴，郊饯意不轻。吾知段夫子，高论关苍生。 
<br>处以德为藩，出则道可行。遥知南楼会，新景当诗情。 
<br>天高林瘴洗，秋远海色清。时泰罢飞檄，唯应颂公成。
<br>
<br>
<br>
<br>&nbsp;&nbsp; 卷818_3 【送陆侍御士佳赴上京】皎然 
<br>
<br>长安三千里，喜行不言永。清路黄尘飞，大河沧流静。 
<br>更怀西川府，主公昔和鼎。伊郁瑶瑟情，威迟花骢影。 
<br>此时已难别，日又无停景。出饯阙相从，心随过前岭。
<br>
<br>
<br>
<br>&nbsp;&nbsp; 卷818_4 【奉陪颜使君真卿登岘山，送张侍御严归台】皎然 
<br>
<br>岘首千里情，北辕自兹发。烟霞正登览，簪笔限趋谒。 
<br>黄鹤望天衢，白云归帝阙。客心南浦柳，离思西楼月。 
<br>留赏景不延，感时芳易歇。他晨有山信，一为访林樾。
<br>
<br>
<br>
<br>&nbsp;&nbsp; 卷818_5 【酬元主簿子球别赠】皎然 
<br>
<br>故人方远适，访我陈别情。此夜偶禅室，一言了无生。 
<br>览君缄中宝，如搴清玉瑛。胡为蕴高价，岁晚徒营营。 
<br>辞秩贫且病，何人见艰贞。出无黄金橐，空歌白苎行。 
<br>威迟策驽马，独望故关树。渺渺千里心，春风起中路。 
<br>近闻新拜命，鸾凤犹栖棘。劝君寄一枝，且养冥冥翼。 
<br>甘泉多竹花，明年待君食。
<br>
<br>
<br>
<br>&nbsp;&nbsp; 卷818_6 【答道素上人别】皎然 
<br>
<br>春色遍远道，寂寞闽中行。碧水何渺渺，白云亦英英。 
<br>离人不可望，日暮芳洲情。黄鹤有逸翮，翘首白云倾。 
<br>欲为山中侣，肯秘辽天声。蓝缕真子褐，葳蕤近臣缨。 
<br>以兹夺尔怀，常恐道不成。吾门弟子中，不减惠休名。 
<br>一性研已远，五言功更精。从君汗漫游，莫废学无生。 
<br>忍草肯摇落，禅枝不枯荣。采采慰长路，知吾心不轻。 
<br>幻情有去住，真性无离别。留取老桂枝，归来共攀折。
<br>
<br>
<br>
<br>&nbsp;&nbsp; 卷818_7 【霅溪馆送韩明府章辞满归】皎然 
<br>
<br>洛令从告还，故人东门饯。惠爱三年积，轩车一夜远。 
<br>晓月离馆空，秋风故山晚。荣君有嘉荐，顾我阻游衍。 
<br>宿昔峰顶心，依依不可卷。
<br>
<br>
<br>
<br>&nbsp;&nbsp; 卷818_8 【送穆寂赴举】皎然 
<br>
<br>天子锡玄纁，倾山礼隐沦。君抛青霞去，荣资观国宾。 
<br>剑光既陆离，琼彩何璘玢。夙驾别情远，商弦秋意新。 
<br>冥冥鸿鹄姿，数尺看苍旻。残寇近宋郊，西行恶飙尘。 
<br>立身素耿介，处难思经纶。春府搜才日，高科得一人。
<br>
<br>
<br>
<br>&nbsp;&nbsp; 卷818_9 【送张彝归长沙】皎然 
<br>
<br>早闻凌云彩，谓在鸳鹭俦。华发始相遇，沧江仍旅游。 
<br>策名忘苟进，澹虑轻所求。常服远游诫，缅怀经世谋。 
<br>片帆背风渚，万里还湘洲。别望荆云积，归心汉水流。 
<br>兰苕行采采，桂棹思悠悠。宿昔无机者，为君动离忧。
<br>
<br>
<br>
<br>&nbsp;&nbsp; 卷818_10 【秋日毗陵南寺送潘述之扬州】皎然 
<br>
<br>孤客秋易伤，嘶蝉静仍续。佳晨亦已屡，欢会常不足。 
<br>禅地非路岐，我心岂羁束。情生远别时，坐恨清景促。 
<br>望中千里隔，暮归西山曲。萧条月中道，彩蒨原上绿。 
<br>不见同心人，幽怀增踯躅。
<br>
<br>
<br>
<br>&nbsp;&nbsp; 卷818_11 【春日又送潘述之扬州】皎然 
<br>
<br>别渚望邗城，岐路春日遍。柔风吹杨柳，芳景流郊甸。 
<br>日日东林期，今夕异乡县。文房旷佳士，禅室阻清盼。 
<br>离恨夺赏心，不得谐所愿。莫忆山中人，碧云遥可见。
<br>
<br>
<br>
<br>&nbsp;&nbsp; 卷818_12 【新秋送卢判官】皎然 
<br>
<br>故人念宿昔，欲别增远情。入座炎气屏，为君秋景清。 
<br>由来空山客，不怨离弦声。唯有暮蝉起，相思碧云生。
<br>
<br>
<br>
<br>&nbsp;&nbsp; 卷818_13 【奉送袁高使君诏征赴行在，效曹刘体】皎然 
<br>
<br>皇心亭毒广，蝥贼皆陶甄。未刈蚩尤旗，方同轩后年。 
<br>天子幸汉中，轘辕阻氛烟。玺书召幕牧，名在列岳仙。 
<br>国难倚长城，庙谋资大贤。清损休汝骑，仁留述职篇。 
<br>遐路渺天末，繁笳思河边。饰徒促远期，祗命赴急宣。 
<br>謏才岂足称，深仁顾何偏。那堪临流意，千里望旗旃。
<br>
<br>
<br>
<br>&nbsp;&nbsp; 卷818_14 【奉送陆中丞长源诏征入朝】皎然 
<br>
<br>诏下酂侯幕，征贤宠上勋。才当持汉典，道可致尧君。 
<br>藩牧今荣饯，诗流此盛文。水从吴渚别，树向楚门分。 
<br>宿寺期嘉月，看山识故云。归心复何奈，怊怅在江濆。
<br>
<br>
<br>
<br>&nbsp;&nbsp; 卷818_15 【奉送李中丞道昌入朝】皎然 
<br>
<br>文宪中司盛，恩荣外镇崇。诸侯皆取则，八使独推功。 
<br>诏喜新衔凤，车看旧饰熊。去思今武子，馀教昔文翁。 
<br>清在如江水，仁留是国风。光征二千石，扫第望司空。
<br>
<br>
<br>
<br>&nbsp;&nbsp; 卷818_16 【冬日送颜延之明府抚州觐叔父】皎然 
<br>
<br>临川千里别，惆怅上津桥。日暮人归尽，山空雪未消。 
<br>乡云心渺渺，楚水路遥遥。林下方欢会，山中独寂寥。 
<br>天寒惊断雁，江信望回潮。岁晚流芳歇，思君在此宵。
<br>
<br>
<br>
<br>&nbsp;&nbsp; 卷818_17 【送关小师还金陵】皎然 
<br>
<br>如何有归思，爱别欲忘难。白鹭沙洲晚，青龙水寺寒。 
<br>蕉花铺净地，桂子落空坛。持此心为境，应堪月夜看。
<br>
<br>
<br>
<br>&nbsp;&nbsp; 卷818_18 【岘山送裴秀才赴举】皎然 
<br>
<br>汉家招秀士，岘上送君行。万里见秋色，两河伤远情。 
<br>王师出西镐，虏寇避东平。天府登名后，回看楚水清。
<br>
<br>
<br>
<br>&nbsp;&nbsp; 卷818_19 【酬别襄阳诗僧少微（诗中答上人归梦之意）】皎然 
<br>
<br>证心何有梦，示说梦归频。文字赍秦本，诗骚学楚人。 
<br>兰开衣上色，柳向手中春。别后须相见，浮云是我身。
<br>
<br>
<br>
<br>&nbsp;&nbsp; 卷818_20 【送契上人游扬州】皎然 
<br>
<br>西陵古江口，远见东扬州。渌水不同泛，春山应独游。 
<br>寻僧白岩寺，望月谢家楼。宿昔心期在，人寰非久留。
<br>
<br>
<br>
<br>&nbsp;&nbsp; 卷818_21 【送德清卫明府赴选（时柳黜陟有荐状）】皎然 
<br>
<br>八使慎求能，东人独荐君。身犹千里限，名已九霄闻。 
<br>远路翻喜别，离言暂惜分。凤门多士会，拥佩入卿云。
<br>
<br>
<br>
<br>&nbsp;&nbsp; 卷818_22 【送郑孝廉淮西觐省】皎然 
<br>
<br>离袂翠华满，晨羞欲早行。春风生楚树，晓角发隋城。 
<br>野霭湿衣彩，江鸿增客情。征途不用戒，坐见白波清。
<br>
<br>
<br>
<br>&nbsp;&nbsp; 卷818_23 【送沈秀才之闽中】皎然 
<br>
<br>越客不成歌，春风起渌波。岭重寒不到，海近瘴偏多。 
<br>野戍桄榔发，人家翡翠过。翻疑此中好，君问定如何。
<br>
<br>
<br>
<br>&nbsp;&nbsp; 卷818_24 【送清会上人游京】皎然 
<br>
<br>佳游限衰疾，一笑向西风。思见青门外，曾临素浐东。 
<br>峰明云际寺，日出露寒宫。行道禅长在，香尘不染空。
<br>
<br>
<br>
<br>&nbsp;&nbsp; 卷818_25 【送沈居士还太原】皎然 
<br>
<br>辞官因世难，家族盛南朝。名重郊居赋，才高独酌谣。 
<br>浪花飘一叶，峰色向三条。高逸虽成性，弓旌肯忘招。
<br>
<br>
<br>
<br>&nbsp;&nbsp; 卷818_26 【同颜使君真卿岘山送李法曹阳冰西上献书时会有诏征赴京】皎然 
<br>
<br>汉日中郎妙，周王太史才。云书捧日去，鹤版下天来。 
<br>草见吴洲发，花思御苑开。羊公惜风景，欲别几迟回。
<br>
<br>
<br>
<br>&nbsp;&nbsp; 卷818_27 【兵后送姚太祝赴选】皎然 
<br>
<br>两河兵已偃，处处见归舟。日夜故人散，江皋芳树秋。 
<br>楚云伤远思，秦月忆佳游。名动春官籍，翩翩才少俦。
<br>
<br>
<br>
<br>&nbsp;&nbsp; 卷818_28 【兵后送薛居士移家安吉】皎然 
<br>
<br>旧游经丧乱，道在复何人。寒草心易折，闲云性常真。 
<br>交情别后见，诗句比来新。向我桃州住，惜君东岭春。
<br>
<br>
<br>
<br>&nbsp;&nbsp; 卷818_29 【送邬傪之洪州觐兄弟】皎然 
<br>
<br>年少足诗情，西江楚月清。书囊山翠湿，琴匣雪花轻。 
<br>久别经离乱，新正忆弟兄。赠君题乐府，为是豫章行。
<br>
<br>
<br>
<br>&nbsp;&nbsp; 卷818_30 【送乾封李成】皎然 
<br>
<br>羽檄飞未息，离情远近同。感君由泛瑟，关我是征鸿。 
<br>眇默归人尽，疏芜夜渡空。还期当岁晚，独在路行中。
<br>
<br>
<br>
<br>&nbsp;&nbsp; 卷818_31 【送崔判官还扬子】皎然 
<br>
<br>轻传祗远役，依依下姑亭。秋声满杨柳，暮色绕郊坰。 
<br>烟水摇归思，山当楚驿青。
<br>
<br>
<br>
<br>&nbsp;&nbsp; 卷818_32 【奉酬袁使君西楼饯秦山人与昼同赴李侍御招三韵】皎然 
<br>
<br>秋风怨别情，江守上西城。竹署寒流浅，琴窗宿雨晴。 
<br>治书招远意，知共楚狂行。
<br>
<br>
<br>
<br>&nbsp;&nbsp; 卷818_33 【送清凉上人】皎然 
<br>
<br>何意欲归山，道高由境胜。花空觉性了，月尽知心证。 
<br>永夜出禅吟，清猿自相应。
<br>
<br>
<br>
<br>&nbsp;&nbsp; 卷818_34 【送李丞使宣州】皎然 
<br>
<br>结驷何翩翩，落叶暗寒渚。梦里春谷泉，愁中洞庭雨。 
<br>聊持剡山茗，以代宜城醑。
<br>
<br>
<br>
<br>&nbsp;&nbsp; 卷818_35 【送至洪沙弥游越】皎然 
<br>
<br>知尔学无生，不应伤此别。相逢宿我寺，独往游灵越。 
<br>早晚花会中，经行剡山月。
<br>
<br>
<br>
<br>&nbsp;&nbsp; 卷818_36 【送皇甫侍御曾还丹阳别业】皎然 
<br>
<br>云阳别夜忆春耕，花发菱湖问去程。积水悠扬何处梦， 
<br>乱山稠叠此时情。将离有月教弦断，赠远无兰觉意轻。 
<br>朝右要君持汉典，明年北墅可须营。
<br>
<br>
<br>
<br>&nbsp;&nbsp; 卷818_37 【白蘋洲送洛阳李丞使还】皎然 
<br>
<br>蘋洲北望楚山重，千里回轺止一封。临水情来还共载， 
<br>看花醉去更相从。罢官风渚何时别，寄隐云阳几处逢。 
<br>后会那应似畴昔，年年觉老雪山容。
<br>
<br>
<br>
<br>&nbsp;&nbsp; 卷818_38 【送履霜上人还金陵西山】皎然 
<br>
<br>携锡西山步绿莎，禅心未了奈情何。
<br>湘宫水寺清秋夜，月落风悲松柏多。
<br>
<br>
<br>
<br>&nbsp;&nbsp; 卷818_39 【送辨聪上人还广陵】皎然 
<br>
<br>莫学休公学远公，了心须与我心同。
<br>隋家古柳数株在，看取人间万事空。
<br>
<br>
<br>
<br>&nbsp;&nbsp; 卷818_40 【送清励上人游福建】皎然 
<br>
<br>禅子自矜禅性成，将来拟照建溪清。
<br>南看闽树花不落，更取何缘了妄情。
<br>
<br>
<br>
<br>&nbsp;&nbsp; 卷818_41 【送顾道士游洞庭山】皎然 
<br>
<br>见说洞庭无上路，春游乱踏五灵芝。
<br>含桃风起花狼藉，正是仙翁棋散时。
<br>
<br>
<br>
<br>&nbsp;&nbsp; 卷818_42 【送邢台州济（一作送独孤使君赴岳州）】皎然 
<br>
<br>海上仙山属使君，石桥琪树古来闻。
<br>他时画出白团扇，乞取天台一片云。
<br>
<br>
<br>
<br>&nbsp;&nbsp; 卷818_43 【送柳察谏议叔】皎然 
<br>
<br>东城南陌强经过，怨别无心亦放歌。
<br>明日院公应问我，闲云长在石门多。
<br>
<br>
<br>
<br>&nbsp;&nbsp; 卷818_44 【送柳淡扶侍赴洪州（此子素少宦情共予有西山之好）】皎然 
<br>
<br>中林许师友，忽阻夙心期。自顾青緺好，来将黄鹤辞。 
<br>少年轻远涉，世道得无欺。烟雨孤舟上，晨昏千里时。 
<br>离魂渺天末，相望在江湄。无限江南柳，春风卷乱丝。
<br>
<br>
<br>
<br>&nbsp;&nbsp; 卷818_45 【同李司直题武丘寺兼留诸公与陆羽之无锡】皎然 
<br>
<br>陵寝成香阜，禅枝出白杨。剑池留故事，月树即他方。 
<br>应世缘须别，栖心趣不忘。还将陆居士，晨发泛归航。
<br>
<br>
<br>
<br>&nbsp;&nbsp; 卷818_46 【夏日题郑谷江上纳凉馆】皎然 
<br>
<br>迢遥山意外，清风又对君。若为于此地，翻作路岐分。 
<br>别馆琴徒语，前洲鹤自群。明朝天畔远，何处逐闲云。
<br>
<br>
<br>
<br>&nbsp;&nbsp; 卷818_47 【太湖馆送殷秀才赴举】皎然 
<br>
<br>春风洞庭路，摇荡暮天多。衰疾见芳草，别离伤远波。 
<br>诗名推首荐，赋甲拟前科。数日闻天府，山衣制芰荷。
<br>
<br>
<br>
<br>&nbsp;&nbsp; 卷818_48 【送重钧上人游天台】皎然 
<br>
<br>渐看华顶出，幽赏意随生。十里行松色，千重过水声。 
<br>海容云正尽，山色雨初晴。事事将心证，知君道可成。
<br>
<br>
<br>
<br>&nbsp;&nbsp; 卷818_49 【早春送颜主簿游越东，兼谒元中丞】皎然 
<br>
<br>轻舸趣不已，东风吹绿蘋。欲看梅市雪，知赏柳家春。 
<br>别意倾吴醑，芳声动越人。山阴三月会，内史得嘉宾。
<br>
<br>
<br>
<br>&nbsp;&nbsp; 卷818_50 【同颜使君清明日游，因送萧主簿】皎然 
<br>
<br>谁知赏嘉节，别意忽相和。暮色汀洲遍，春情杨柳多。 
<br>高城恋旌旆，极浦宿风波。惆怅支山月，今宵不再过。
<br>
<br>
<br>
<br>&nbsp;&nbsp; 卷818_51 【送道琚上人还金陵】皎然 
<br>
<br>一与钟山别，山中得信稀。经年求法后，及夏问安归。 
<br>野实充甘膳，池花当彩衣。慈亲莫返拜，外礼欲无为。
<br>
<br>
<br>
<br>&nbsp;&nbsp; 卷818_52 【送裴邕之上京】皎然 
<br>
<br>辞山偶世清，挟策忽西行。帆过随江疾，衣沾楚雪轻。 
<br>尚文须献赋，重道莫论兵。东观今多事，应高白马生。
<br>
<br>
<br>
<br>&nbsp;&nbsp; 卷818_53 【送珍上人还天竺，兼寄广通上人、秦山人】皎然 
<br>
<br>江寺名天竺，多居蹑远踪。春帆依柳浦，轻履上莲峰。 
<br>禅子兼三隐，空书共一封。因君达山信，应向白云逢。
<br>
<br>
<br>
<br>&nbsp;&nbsp; 卷818_54 【送张孝廉赴举】皎然 
<br>
<br>名在诸生右，家经见素风。春田休学稼，秋赋出儒宫。 
<br>别路残云湿，离情晚桂丛。明年石渠署，应继叔孙通。
<br>
<br>
<br>
<br>&nbsp;&nbsp; 卷818_55 【送刘司法之越】皎然 
<br>
<br>萧萧鸣夜角，驱马背城濠。雨后寒流急，秋来朔吹高。 
<br>三山期望海，八月欲观涛。几日西陵路，应逢谢法曹。
<br>
<br>
<br>
<br>&nbsp;&nbsp; 卷818_56 【送简栖上人之建州觐使君舅】皎然 
<br>
<br>乱峰江上色，羡尔及秋行。释氏推真子，郗家许贵甥。 
<br>氎花新雨净，帆叶好风轻。千里依元舅，回潮亦有情。
<br>
<br>
<br>
<br>&nbsp;&nbsp; 卷818_57 【登开元寺楼送崔少府还平望驿】皎然 
<br>
<br>登望思虑积，长亭树连连。悠扬下楼日，杳映傍帆烟。 
<br>入夜四郊静，南湖月待船。
<br>
<br>
<br>
<br>&nbsp;&nbsp; 卷818_58 【送王居士游越】皎然 
<br>
<br>野性配云泉，诗情属风景。爱作烂熳游，闲寻东路永。 
<br>何山最好望，须上萧然岭。
<br>
<br>
<br>
<br>&nbsp;&nbsp; 卷818_59 【杂言重送皇甫侍御曾】皎然 
<br>
<br>人独归，日将暮。孤帆带孤屿，远水连远树。 
<br>难作别时心，还看别时路。
<br>
<br>
<br>
<br>&nbsp;&nbsp; 卷818_60 【送演上人之抚州觐使君叔】皎然 
<br>
<br>临川内史怜诸谢，尔在生缘比惠宗。远别应将秦本去， 
<br>幽寻定有楚僧逢。停船夜坐亲孤月，把锡秋行入乱峰。 
<br>便道须过大师寺，白莲池上访高踪。
<br>
<br>
<br>
<br>&nbsp;&nbsp; 卷818_61 【送大宝上人归楚山】皎然 
<br>
<br>厌上乌桥送别频，湖光烂熳望行人。欲将夜舸陪嘉月， 
<br>肯住空林伴老身。独鹤翩翻飞不定，归云萧散会无因。 
<br>从何得道怀惆怅，莫是人间屡见春。
<br>
<br>
<br>
<br>&nbsp;&nbsp; 卷818_62 【送侯秀才南游】皎然 
<br>
<br>芳草随君自有情，不关山色与猿声。
<br>为看严子滩头石，曾忆题诗不著名。
<br>
<br>
<br>
<br>&nbsp;&nbsp; 卷818_63 【别洞庭维谅上人】皎然 
<br>
<br>白云关我不关他，此物留君情最多。
<br>情著春风生橘树，归心不怕洞庭波。
<br>
<br>
<br>
<br>&nbsp;&nbsp; 卷818_64 【康造录事宅送太祝侄之虔吉访兄弟】皎然 
<br>
<br>阮咸别曲四座愁，赖是春风不是秋。
<br>漫漫江行访兄弟，猿声几夜宿芦洲。
<br>
<br>
<br>
<br>&nbsp;&nbsp; 卷818_65 【冬日梅溪送裴方舟宣州】皎然 
<br>
<br>平明匹马上村桥，花发梅溪雪未消。
<br>日短天寒愁送客，楚山无限路遥遥。
<br>
<br>
<br>
<br>&nbsp;&nbsp; 卷818_66 【送韦向睦州谒独孤使君汜】皎然 
<br>
<br>才子南看多远情，闲舟荡漾任春行。
<br>新安江色长如此，何似新安太守清。
<br>
<br>
<br>
<br>&nbsp;&nbsp; 卷818_67 【送至严山人归山（一作送严上人）】皎然 
<br>
<br>初到人间柳始阴，山书昨夜报春深。
<br>朝朝花落几株树，恼杀禅僧未证心。
<br>
<br>
<br>
<br>&nbsp;&nbsp; 卷818_68 【送僧游扬州】皎然 
<br>
<br>平明择钵向风轻，正及隋堤柳色行。
<br>知尔禅心还似我，故宫春物肯伤情。
<br>
<br>
<br>
<br>&nbsp;&nbsp; 卷818_69 【对陆迅饮天目山茶，因寄元居士晟】皎然 
<br>
<br>喜见幽人会，初开野客茶。日成东井叶，露采北山芽。 
<br>文火香偏胜，寒泉味转嘉。投铛涌作沫，著碗聚生花。 
<br>稍与禅经近，聊将睡网赊。知君在天目，此意日无涯。
<br>
<br>
<br>
<br>&nbsp;&nbsp; 卷818_70 【渡前溪】皎然 
<br>
<br>不意入前溪，爱溪从错落。清清鉴不足，非是深难度。
<br>
<br>
<br>
<br>&nbsp;&nbsp; 卷818_71 【送灵澈】皎然 
<br>
<br>我欲长生梦，无心解伤别。千里万里心，只似眼前月。
<br>
<br>
<br>
<br>&nbsp;&nbsp; 卷818_72 【寄路温州】皎然 
<br>
<br>欲问采灵药，如何学无生。爱鹤颇似君，且非求仙情。
<br>
<br>
<br>
<br>&nbsp;&nbsp; 卷818_73 【浣纱女（一作王维诗，题云白石滩）】皎然 
<br>
<br>清浅白沙滩，绿蒲尚堪把。家住水东西，浣纱明月下。
<br>
<br>
<br>
<br>&nbsp;&nbsp; 卷818_74 【待山月】皎然 
<br>
<br>夜夜忆故人，长教山月待。今宵故人至，山月知何在。
<br>
<br>
<br>
<br>&nbsp;&nbsp; 卷818_75 【杂兴】皎然 
<br>
<br>人生分已定，富贵岂妄来。不见海底泥，飞上成尘埃。
<br>
<br>
<br>
<br>&nbsp;&nbsp; 卷818_76 【舂陵登望】皎然 
<br>
<br>西底空流水，东垣但聚云。最伤梅岭望，花雪正纷纷。
<br>
<br>
<br>
<br>&nbsp;&nbsp; 卷818_77 【投知己】皎然 
<br>
<br>若为令忆洞庭春，上有闲云可隐身。
<br>无限白云山要买，不知山价出何人。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷819_1 【兵后馀不亭重送卢孟明游江西】皎然 
<br>
<br>携手曾此分，怳如隔胡越。伦侯古封邑，荣盛风雨歇。 
<br>饥鼯号空亭，野草生故辙。如何此路岐，更作千年别。 
<br>冯轼望远道，春山无断绝。朝行入郢树，夜泊依楚月。 
<br>佳士持操高，扬才日昭晰。离言何所赠，盈满有亏缺。 
<br>时节伤蟪蛄，芳菲忌鶗鴂。予思鹿门隐，心迹贵冥灭。 
<br>颓颜反芝朮，昔貌成冰雪。岁晏期尔来，销声坐岩穴。
<br>
<br>
<br>&nbsp;&nbsp; 卷819_2 【别山诗】皎然 
<br>
<br>山翁亦好禅，借我风溪树。采药多近峰，汲泉有春渡。 
<br>幽僧时相偶，仙子或与晤。自许战胜心，弥高独游步。 
<br>如何区中事，夺我林栖趣。辞山下复上，恋石行仍顾。 
<br>宿昔情或乖，庶几迹无误。松声莫相诮，此心冥去住。
<br>
<br>
<br>
<br>&nbsp;&nbsp; 卷819_3 【同袁高使君送李判官使回】皎然 
<br>
<br>庾公欢此别，路远意犹赊。为出塘边柳，荣归府中花。 
<br>驰阳照古堞，遥思凝寒笳。延步下前渚，溯觞流浅沙。 
<br>湖光引行色，轻舸傍残霞。
<br>
<br>
<br>
<br>&nbsp;&nbsp; 卷819_4 【陪颜使君饯宣谕萧常侍】皎然 
<br>
<br>江涛凋瘵后，远使发天都。昏垫宸心及，哀矜诏命敷。 
<br>恤民驱急传，访旧枉征舻。外镇藩条最，中朝顾问殊。 
<br>文皆正风俗，名共溢寰区。已事方怀阙，归期早戒涂。 
<br>繁笳咽水阁，高盖拥云衢。暮色生千嶂，秋声入五湖。 
<br>离歌犹宛转，归驭已踟躇。今夕庾公意，西楼月亦孤。
<br>
<br>
<br>
<br>&nbsp;&nbsp; 卷819_5 【奉陪颜使君修《韵海》毕，东溪泛舟饯诸文士】皎然 
<br>
<br>诸侯崇鲁学，羔雁日成群。外史刊新韵，中郎定古文。 
<br>菁华兼百氏，缣素备三坟。国语思开物，王言欲致君。 
<br>研精业已就，欢宴惜应分。独望西山去，将身寄白云。
<br>
<br>
<br>
<br>&nbsp;&nbsp; 卷819_6 【今上初登极岁送皇甫孝廉赴选（孝廉即故大夫之子）】皎然 
<br>
<br>行应会府春，欲劝及芳辰。北极天文正，东风汉律新。 
<br>少年逢圣代，欢笑别情亲。况是勋庸后，恩荣袭尔身。
<br>
<br>
<br>
<br>&nbsp;&nbsp; 卷819_7 【同杨使君白蘋洲送陆侍御士佳入朝】皎然 
<br>
<br>久爱吴兴客，来依道德藩。旋师闻杕杜，归路忆轘辕。 
<br>旧佩苍玉在，新歌白芷繁。今朝天地静，北望重飞翻。
<br>
<br>
<br>
<br>&nbsp;&nbsp; 卷819_8 【雪夜送海上人常州觐叔父，上人殷仲文后】皎然 
<br>
<br>继世风流在，传心向一灯。望云裁衲惯，玩雪步花能。 
<br>交战情忘久，销魂别未曾。明朝阮家集，知有竹林僧。
<br>
<br>
<br>
<br>&nbsp;&nbsp; 卷819_9 【送常清上人还舒州】皎然 
<br>
<br>灊人思尔法，楚信有回船。估客亲宵语，闲鸥偶昼禅。 
<br>经声含石潋，麈尾拂江烟。常说归山意，诛茅庐霍前。
<br>
<br>
<br>
<br>&nbsp;&nbsp; 卷819_10 【岘山送崔子向之宣州谒裴使君】皎然 
<br>
<br>楚思入诗清，晨登岘山情。秋天水西寺，古木宛陵城。 
<br>琴匣应将往，书车亦共行。吾知江太守，一顾重君名。
<br>
<br>
<br>
<br>&nbsp;&nbsp; 卷819_11 【送严明府入关谒黎京兆】皎然 
<br>
<br>春日异秋风，何为怨别同。潮回芳渚没，花落昼山空。 
<br>旅候闻嘶马，残阳望断鸿。应思右内史，相见直城中。
<br>
<br>
<br>
<br>&nbsp;&nbsp; 卷819_12 【送丘秀才游越】皎然 
<br>
<br>山情与诗思，烂熳欲何从。夜舸谁相逐，空江月自逢。 
<br>春期越草秀，晴忆剡云浓。便拟将轻锡，携居入乱峰。
<br>
<br>
<br>
<br>&nbsp;&nbsp; 卷819_13 【送杨校书还济源】皎然 
<br>
<br>妖烽昨日静，故里近嵩丘。楚月摇归梦，江枫见早秋。 
<br>乡心无远道，北信减离忧。禅子还无事，辞君买沃州。
<br>
<br>
<br>
<br>&nbsp;&nbsp; 卷819_14 【送杨遂初赴选】皎然 
<br>
<br>秋风吹别袂，客思在长安。若得临觞醉，何须减瑟弹。 
<br>秉心凌竹柏，仗信越波澜。春会文昌府，思君每北看。
<br>
<br>
<br>
<br>&nbsp;&nbsp; 卷819_15 【送赟上人还京】皎然 
<br>
<br>久游春草尽，还寄北船归。沙鸟窥中食，江云入净衣。 
<br>秦原山色近，楚寺磬声微。见说翻经馆，多闻似者稀。
<br>
<br>
<br>
<br>&nbsp;&nbsp; 卷819_16 【送广通上人游江西】皎然 
<br>
<br>香炉七岭秀，秋色九江清。自古多禅隐，吾常爱此行。 
<br>寻师经鄂渚，受请到青城。离别人间事，何关道者情。
<br>
<br>
<br>
<br>&nbsp;&nbsp; 卷819_17 【送罗判官还寿州幕】皎然 
<br>
<br>君章才五色，知尔得家风。故里旋归驾，寿春思奉戎。 
<br>天寒长蛇伏，飙烈文虎雄。定颂张征虏，桓桓戡难功。
<br>
<br>
<br>
<br>&nbsp;&nbsp; 卷819_18 【送李秀才赴婺州招】皎然 
<br>
<br>山开江色上，孤赏去应迟。绿水迎吴榜，秋风入楚词。 
<br>猿清独宿处，木落远行时。见说东阳守，登楼为尔期。
<br>
<br>
<br>
<br>&nbsp;&nbsp; 卷819_19 【送薛逢之宣州谒废使（一作谒裴使君）】皎然 
<br>
<br>六月鹏尽化，鸿飞独冥冥。秋烽家不定，险路客频经。 
<br>牛渚何时到，渔船几处停。遥知咏史夜，谢守月中听。
<br>
<br>
<br>
<br>&nbsp;&nbsp; 卷819_20 【送德守二叔侄上人还国清寺觐师】皎然 
<br>
<br>道贤齐二阮，俱向竹林归。古偈穿花线，春装卷叶衣。 
<br>僧墟回水寺，佛陇启山扉。爱别吾何有，人心强有违。
<br>
<br>
<br>
<br>&nbsp;&nbsp; 卷819_21 【同明府章送沈秀才还石门山读书】皎然 
<br>
<br>身为郢令客，心许楚山云。文墨应经世，林泉漫诱君。 
<br>欲随樵子去，惜与道流分。肯谢申公辈，治诗事汉文。
<br>
<br>
<br>
<br>&nbsp;&nbsp; 卷819_22 【送吉判官还京赴崔尹幕】皎然 
<br>
<br>江南梅雨天，别思极春前。长路飞鸣鹤，离帆聚散烟。 
<br>清晨趋九陌，秋色望三边。见说王都尹，山阳辟一贤。
<br>
<br>
<br>
<br>&nbsp;&nbsp; 卷819_23 【送裴判官赴商幕】皎然 
<br>
<br>商洛近京师，才难赴幕时。离歌纷白纻，候骑拥青丝。 
<br>会喜疲人息，应逢猾虏衰。看君策高足，自此烟霄期。
<br>
<br>
<br>
<br>&nbsp;&nbsp; 卷819_24 【送李喻之处士洪州谒曹王】皎然 
<br>
<br>独思贤王府，遂作豫章行。雄镇庐霍秀，高秋江汉清。 
<br>见闻惊苦节，艰故伤远情。西邸延嘉士，遗才得正平。
<br>
<br>
<br>
<br>&nbsp;&nbsp; 卷819_25 【送唐赞善游越】皎然 
<br>
<br>田园临汉水，离乱寄随关。今日烟尘尽，东西又未还。 
<br>长亭百越外，孤棹五湖间。何处游芳草，云门千万山。
<br>
<br>
<br>
<br>&nbsp;&nbsp; 卷819_26 【送韦秀才】皎然 
<br>
<br>晨装行堕叶，万里望桑干。旧说泾关险，犹闻易水寒。 
<br>黄云战后积，白草暮来看。近得君苗信，时教旅思宽。
<br>
<br>
<br>
<br>&nbsp;&nbsp; 卷819_27 【送陈秀才赴举】皎然 
<br>
<br>诸侯惧削地，选士皆不羁。休隐脱荷芰，将鸣矜羽仪。 
<br>甲科争玉片，诗句拟花枝。君实三楚秀，承家有清规。
<br>
<br>
<br>
<br>&nbsp;&nbsp; 卷819_28 【乌程李明府水堂同卢使君幼平送奘上人游五台】皎然 
<br>
<br>身将刘令隐，经共谢公翻。有此宗师在，应知我法存。 
<br>问心常寂乐，为别岂伤魂。独访华泉去，秋风入雁门。
<br>
<br>
<br>
<br>&nbsp;&nbsp; 卷819_29 【送李季良北归】皎然 
<br>
<br>风吹残柳丝，孤客欲归时。掩抑楚弦绝，离披湘叶衰。 
<br>前军犹转战，故国杳难期。北望雁门雪，空吟平子诗。
<br>
<br>
<br>
<br>&nbsp;&nbsp; 卷819_30 【送淳于秀才兰陵觐省】皎然 
<br>
<br>欢言欲忘别，风信忽相惊。柳浦归人思，兰陵春草生。 
<br>撷芳心未及，视枕恋常盈。此去非长路，还如千里情。
<br>
<br>
<br>
<br>&nbsp;&nbsp; 卷819_31 【送至洪沙弥赴上元受戒（上元江中蔡州有梁戒坛）】皎然 
<br>
<br>不肯资章甫，胜衣被木兰。今随秣陵信，欲及蔡州坛。 
<br>野寺钟声远，春山戒足寒。归来次第学，应见后心难。
<br>
<br>
<br>
<br>&nbsp;&nbsp; 卷819_32 【九日同卢使君幼平吴兴郊外送李司仓赴选】皎然 
<br>
<br>重阳千骑出，送客为踟蹰。旷野多摇落，寒山满路隅。 
<br>晴空悬蒨旆，秋色起菱湖。几日登司会，扬才盛五都。
<br>
<br>
<br>
<br>&nbsp;&nbsp; 卷819_33 【送卢孟明还上都】皎然 
<br>
<br>江皋北风至，归客独伤魂。楚水逢乡雁，平陵忆故园。 
<br>征骖嘶别馆，落日隐寒原。应及秦川望，春华满国门。
<br>
<br>
<br>
<br>&nbsp;&nbsp; 卷819_34 【送李少宾赴举】皎然 
<br>
<br>岂谓江南别，心如塞上行。苦云摇阵色，乱木搅秋声。 
<br>周谷雨未散，汉河流尚横。春司迟尔策，方用静妖兵。
<br>
<br>
<br>
<br>&nbsp;&nbsp; 卷819_35 【留别阎士和】皎然 
<br>
<br>不惯人间别，多应忘别时。逢山又逢水，只畏却来迟。
<br>
<br>
<br>
<br>&nbsp;&nbsp; 卷819_36 【送李道士】皎然 
<br>
<br>常随山上下，忽限江南北。共是忘情人，何由肯相忆。
<br>
<br>
<br>
<br>&nbsp;&nbsp; 卷819_37 【送裴参军还下邳旧居】皎然 
<br>
<br>北望烟铺骠骑营，虏烽无火楚天晴。
<br>此时千里西归客，泗上春风得及耕。
<br>
<br>
<br>
<br>&nbsp;&nbsp; 卷819_38 【送文会上人还富阳】皎然 
<br>
<br>悠悠渺渺属寒波，故寺思归意若何。
<br>长忆孤洲二三月，春山偏爱富春多。
<br>
<br>
<br>
<br>&nbsp;&nbsp; 卷819_39 【送维谅上人归洞庭】皎然 
<br>
<br>从来湖上胜人间，远爱浮云独自还。
<br>孤月空天见心地，寥寥一水镜中山。
<br>
<br>
<br>
<br>&nbsp;&nbsp; 卷819_40 【九月八日送萧少府归洪州】皎然 
<br>
<br>明日重阳今日归，布帆丝雨望霏霏。
<br>行过鹤渚知堪住，家在龙沙意有违。
<br>
<br>
<br>
<br>&nbsp;&nbsp; 卷819_41 【同颜鲁公泛舟送皇甫侍御曾】皎然 
<br>
<br>维舟若许暂从容，送过重江不厌重。
<br>霜简别来今始见，雪山归去又难逢。
<br>
<br>
<br>
<br>&nbsp;&nbsp; 卷819_42 【送孙侍御游越】皎然 
<br>
<br>不知持斧客，吟会是何情。丹陛恩犹在，沧洲赏暂行。 
<br>江桡随月泛，山策逐云行。佳句传零雨，诗流许盛名。
<br>
<br>
<br>
<br>&nbsp;&nbsp; 卷819_43 【送颜处士还长沙觐省】皎然 
<br>
<br>西候风信起，三湘孤客心。天寒汉水广，乡远楚云深。 
<br>服彩将侍膳，撷芳思满襟。归人忘艰阻，别恨独何任。
<br>
<br>
<br>
<br>&nbsp;&nbsp; 卷819_44 【送还本上人游江西】皎然 
<br>
<br>欲广分何教，心将江汉期。云招望寺处，月待溯杯时。 
<br>真侣谁伤别，降猿汝自悲。多应过庐阜，幽赏却来迟。
<br>
<br>
<br>
<br>&nbsp;&nbsp; 卷819_45 【送路少府使京兼觐侍御兄】皎然 
<br>
<br>国赋推能吏，今朝发贡湖。伫瞻双阙凤，思见柏台乌。 
<br>树向秦关远，江分楚驿孤。荣君有兄弟，相继骋长途。
<br>
<br>
<br>
<br>&nbsp;&nbsp; 卷819_46 【于武原从送卢士举】皎然 
<br>
<br>落日独归客，空山匹马嘶。萧条古关外，岐路更东西。 
<br>大泽云寂寂，长亭雨凄凄。君还到湘水，寒夜满猿啼。
<br>
<br>
<br>
<br>&nbsp;&nbsp; 卷819_47 【送乌程李明府得陟状赴京】皎然 
<br>
<br>驿吏满江城，深仁见此情。士林推玉振，公府荐冰清。 
<br>为政移风久，承恩就日行。仲容纶綍贵，南巷有光荣。
<br>
<br>
<br>
<br>&nbsp;&nbsp; 卷819_48 【送裴秀才往会稽山读书】皎然 
<br>
<br>一身赍万卷，编室寄烟萝。砚滴穿池小，书衣种楮多。 
<br>吟诗山响答，泛瑟竹声和。鹤板求儒术，深居意若何。
<br>
<br>
<br>
<br>&nbsp;&nbsp; 卷819_49 【送崔詹事论之上都（崔尝典吴兴）】皎然 
<br>
<br>金虎城池在，铜龙剑珮新。重看前浦柳，犹忆旧洲蘋。 
<br>远思秦云暮，归心腊月春。青园昔游处，惆怅别离人。
<br>
<br>
<br>
<br>&nbsp;&nbsp; 卷819_50 【京口送卢孟明还扬州】皎然 
<br>
<br>萧萧北风起，孤棹下江濆。暮客去来尽，春流南北分。 
<br>萋萋御亭草，渺渺芜城云。相送目千里，空山独望君。
<br>
<br>
<br>
<br>&nbsp;&nbsp; 卷819_51 【送沙弥大智游五台】皎然 
<br>
<br>童年随法侣，家世本儒流。章句三生学，清凉万里游。 
<br>云归龙沼暗，木落雁门秋。长老应相问，传予向祖州。
<br>
<br>
<br>
<br>&nbsp;&nbsp; 卷819_52 【送禀上人游越】皎然 
<br>
<br>云泉谁不赏，独见尔情高。投石轻龙窟，临流笑鹭涛。 
<br>折荷为片席，洒水净方袍。剡路逢禅侣，多应问我曹。
<br>
<br>
<br>
<br>&nbsp;&nbsp; 卷819_53 【送潘秀才之舒州】皎然 
<br>
<br>楚水清风生，扬舲泛月行。荻洲寒露彩，雷岸曙潮声。 
<br>东道思才子，西人望客卿。从来金谷集，相继有诗名。
<br>
<br>
<br>
<br>&nbsp;&nbsp; 卷819_54 【送王山人游庐山】皎然 
<br>
<br>千里访灵奇，山资亦相随。叶舟过鹤市，花漏宿龙池。 
<br>峰顶应闲散，人间足别离。白云将世事，吾见尔心知。
<br>
<br>
<br>
<br>&nbsp;&nbsp; 卷819_55 【送道契上人之越觐大夫叔】皎然 
<br>
<br>楚僧推后辈，唐本学新经。外国传香氎，何人施竹瓶。 
<br>秋风别李寺，春日向柯亭。大阮今为郡，看君眼最青。
<br>
<br>
<br>
<br>&nbsp;&nbsp; 卷819_56 【送沙弥长文游京】皎然 
<br>
<br>白版年犹小，黄花褐已通。若为诗思逸，早欲似休公。 
<br>迈俗多真气，传家有素风。应须学心地，宗旨在关东。
<br>
<br>
<br>
<br>&nbsp;&nbsp; 卷819_57 【秋日送择高上人往江西谒曹王】皎然 
<br>
<br>超然独游趣，无限别山情。予病不同赏，云闲应共行。 
<br>斋容秋水照，香氎早风轻。曾被陈王识，遥知江上迎。
<br>
<br>
<br>
<br>&nbsp;&nbsp; 卷819_58 【送如献上人游长安】皎然 
<br>
<br>关中四子教犹存，见说新经待尔翻。为法应过七祖寺， 
<br>忘名不到五侯门。闲寻鄠杜看修竹，独上风凉望古原。 
<br>高逸诗情无别怨，春游从遣落花繁。
<br>
<br>
<br>
<br>&nbsp;&nbsp; 卷819_59 【日曜上人还润州】皎然 
<br>
<br>送君何处最堪思，孤月停空欲别时。露茗犹芳邀重会， 
<br>寒花落尽不成期。鹤令先去看山近，云碍初飞到寺迟。 
<br>莫倚禅功放心定，萧家陵树误人悲。
<br>
<br>
<br>
<br>&nbsp;&nbsp; 卷819_60 【寺院听胡笳送李殷】皎然 
<br>
<br>一奏胡笳客未停，野僧还欲废禅听。
<br>难将此意临江别，无限春风葭菼青。
<br>
<br>
<br>
<br>&nbsp;&nbsp; 卷819_61 【送僧绎】皎然 
<br>
<br>斜日摇扬在柳丝，孤亭寂寂水逶迤。
<br>谁堪别后行人尽，唯有春风起路岐。
<br>
<br>
<br>
<br>&nbsp;&nbsp; 卷819_62 【答裴评事澄荻花间送梁肃拾遗】皎然 
<br>
<br>波上荻花非雪花，风吹撩乱满袈裟。
<br>如今岁晏无芳草，独对离樽作物华。
<br>
<br>
<br>
<br>&nbsp;&nbsp; 卷819_63 【送胜云小师】皎然 
<br>
<br>昨日雪山记尔名，吾今坐石已三生。
<br>少年道性易流动，莫遣秋风入别情。
<br>
<br>
<br>
<br>&nbsp;&nbsp; 卷819_64 【诮士和别】皎然 
<br>
<br>今日同，明日隔，何事悠悠久为客。君怜溪上去来云， 
<br>我羡磷磷水中石。
<br>
<br>
<br>
<br>&nbsp;&nbsp; 卷819_65 【送吴冯游京】皎然 
<br>
<br>北期何意促，蕙草夜来繁。清月思淮水，春风望国门。 
<br>此时休旋逸，万里忽飞翻。若忆山阴会，孤琴为我援。
<br>
<br>
<br>
<br>&nbsp;&nbsp; 卷819_66 【送僧游宣州】皎然 
<br>
<br>楚山千里一僧行，念尔初缘道未成。
<br>莫向舒姑泉口泊，此中呜咽为伤情。
<br>
<br>
<br>
<br>&nbsp;&nbsp; 卷819_67 【宿支硎寺上房】皎然 
<br>
<br>上方精舍远，共宿白云端。寂寞千峰夜，萧条万木寒。 
<br>山光霜下见，松色月中看。却与西林别，归心即欲阑。
<br>
<br>
<br>
<br>&nbsp;&nbsp; 卷819_68 【答胡处士】皎然 
<br>
<br>西山禅隐比来闻，长道唯应我与君。
<br>书上无名心忘却，人间聚散似浮云。
<br>
<br>
<br>
<br>&nbsp;&nbsp; 卷819_69 【答张乌程】皎然 
<br>
<br>莫道谪官无主人，秣陵才令日相亲。
<br>前溪更有忘忧处，荷叶田田间白蘋。
<br>
<br>
<br>
<br>&nbsp;&nbsp; 卷819_70 【酬张明府】皎然 
<br>
<br>爱君诗思动禅心，使我休吟待鹤吟。
<br>更说郡中黄霸在，朝朝无事许招寻。
<br>
<br>
<br>
<br>&nbsp;&nbsp; 卷819_71 【劳山居寄呈吴处士】皎然 
<br>
<br>官居鼎鼐古今无，名世才臣独一余。
<br>贤阁御题龙墨灿，诏归补衮在须臾。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
