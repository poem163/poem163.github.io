<HTML>
<HEAD>
<TITLE>全唐诗 卷430-433 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷430-433</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷430-433</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6146"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷430-433')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷430-433]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷430_1 【题浔阳楼（自此后诗江州司马时作）】白居易 
<br>
<br>常爱陶彭泽，文思何高玄。又怪韦江州，诗情亦清闲。 
<br>今朝登此楼，有以知其然。大江寒见底，匡山青倚天。 
<br>深夜湓浦月，平旦炉峰烟。清辉与灵气，日夕供文篇。 
<br>我无二人才，孰为来其间。因高偶成句，俯仰愧江山。
<br>
<br>
<br>&nbsp;&nbsp; 卷430_2 【访陶公旧宅】白居易 
<br>
<br>垢尘不污玉，灵凤不啄膻。呜呼陶靖节，生彼晋宋间。 
<br>心实有所守，口终不能言。永惟孤竹子，拂衣首阳山。 
<br>夷齐各一身，穷饿未为难。先生有五男，与之同饥寒。 
<br>肠中食不充，身上衣不完。连征竟不起，斯可谓真贤。 
<br>我生君之后，相去五百年。每读五柳传，目想心拳拳。 
<br>昔常咏遗风，著为十六篇。今来访故宅，森若君在前。 
<br>不慕尊有酒，不慕琴无弦。慕君遗荣利，老死此丘园。 
<br>柴桑古村落，栗里旧山川。不见篱下菊，但馀墟中烟。 
<br>子孙虽无闻，族氏犹未迁。每逢姓陶人，使我心依然。
<br>
<br>
<br>
<br>&nbsp;&nbsp; 卷430_3 【北亭】白居易 
<br>
<br>庐宫山下州，湓浦沙边宅。宅北倚高冈，迢迢数千尺。 
<br>上有青青竹，竹间多白石。茅亭居上头，豁达门四辟。 
<br>前楹卷帘箔，北牖施床席。江风万里来，吹我凉淅淅。 
<br>日高公府归，巾笏随手掷。脱衣恣搔首，坐卧任所适。 
<br>时倾一杯酒，旷望湖天夕。口咏独酌谣，目送归飞翮。 
<br>惭无出尘操，未免折腰役。偶获此闲居，谬似高人迹。
<br>
<br>
<br>
<br>&nbsp;&nbsp; 卷430_4 【泛湓水】白居易 
<br>
<br>四月未全热，麦凉江气秋。湖山处处好，最爱湓水头。 
<br>湓水从东来，一派入江流。可怜似萦带，中有随风舟。 
<br>命酒一临泛，舍鞍扬棹讴。放回岸傍马，去逐波间鸥。 
<br>烟浪始渺渺，风襟亦悠悠。初疑上河汉，中若寻瀛洲。 
<br>汀树绿拂地，沙草芳未休。青萝与紫葛，枝蔓垂相樛。 
<br>系缆步平岸，回头望江州。城雉映水见，隐隐如蜃楼。 
<br>日入意未尽，将归复少留。到官行半岁，今日方一游。 
<br>此地来何暮，可以写吾忧。
<br>
<br>
<br>
<br>&nbsp;&nbsp; 卷430_5 【答故人】白居易 
<br>
<br>故人对酒叹，叹我在天涯。见我昔荣遇，念我今蹉跎。 
<br>问我为司马，官意复如何。答云且勿叹，听我为君歌。 
<br>我本蓬荜人，鄙贱剧泥沙。读书未百卷，信口嘲风花。 
<br>自从筮仕来，六命三登科。顾惭虚劣姿，所得亦已多。 
<br>散员足庇身，薄俸可资家。省分辄自愧，岂为不遇耶。 
<br>烦君对杯酒，为我一咨蹉。
<br>
<br>
<br>
<br>&nbsp;&nbsp; 卷430_6 【官舍内新凿小池】白居易 
<br>
<br>帘下开小池，盈盈水方积。中底铺白沙，四隅甃青石。 
<br>勿言不深广，但取幽人适。泛滟微雨朝，泓澄明月夕。 
<br>岂无大江水，波浪连天白。未如床席间，方丈深盈尺。 
<br>清浅可狎弄，昏烦聊漱涤。最爱晓暝时，一片秋天碧。
<br>
<br>
<br>
<br>&nbsp;&nbsp; 卷430_7 【宿简寂观】白居易 
<br>
<br>岩白云尚屯，林红叶初陨。秋光引闲步，不知身远近。 
<br>夕投灵洞宿，卧觉尘机泯。名利心既忘，市朝梦亦尽。 
<br>暂来尚如此，况乃终身隐。何以疗夜饥，一匙云母粉。
<br>
<br>
<br>
<br>&nbsp;&nbsp; 卷430_8 【读谢灵运诗】白居易 
<br>
<br>吾闻达士道，穷通顺冥数。通乃朝廷来，穷即江湖去。 
<br>谢公才廓落，与世不相遇。壮志郁不用，须有所泄处。 
<br>泄为山水诗，逸韵谐奇趣。大必笼天海，细不遗草树。 
<br>岂惟玩景物，亦欲摅心素。往往即事中，未能忘兴谕。 
<br>因知康乐作，不独在章句。
<br>
<br>
<br>
<br>&nbsp;&nbsp; 卷430_9 【北亭独宿】白居易 
<br>
<br>悄悄壁下床，纱笼耿残烛。夜半独眠觉，疑在僧房宿。
<br>
<br>
<br>
<br>&nbsp;&nbsp; 卷430_10 【约心】白居易 
<br>
<br>黑鬓丝雪侵，青袍尘土涴。兀兀复腾腾，江城一上佐。 
<br>朝就高斋上，熏然负暄卧。晚下小池前，澹然临水坐。 
<br>已约终身心，长如今日过。
<br>
<br>
<br>
<br>&nbsp;&nbsp; 卷430_11 【晚望】白居易 
<br>
<br>江城寒角动，沙洲夕鸟还。独在高亭上，西南望远山。
<br>
<br>
<br>
<br>&nbsp;&nbsp; 卷430_12 【早春】白居易 
<br>
<br>雪消冰又释，景和风复暄。满庭田地湿，荠叶生墙根。 
<br>官舍悄无事，日西斜掩门。不开庄老卷，欲与何人言。
<br>
<br>
<br>
<br>&nbsp;&nbsp; 卷430_13 【春寝】白居易 
<br>
<br>何处春暄来，微和生血气。气熏肌骨畅，东窗一昏睡。 
<br>是时正月晦，假日无公事。烂熳不能休，自午将及未。 
<br>缅思少健日，甘寝常自恣。一从衰疾来，枕上无此味。
<br>
<br>
<br>
<br>&nbsp;&nbsp; 卷430_14 【睡起晏坐】白居易 
<br>
<br>后亭昼眠足，起坐春景暮。新觉眼犹昏，无思心正住。 
<br>澹寂归一性，虚闲遗万虑。了然此时心，无物可譬喻。 
<br>本是无有乡，亦名不用处。行禅与坐忘，同归无异路。
<br>
<br>
<br>
<br>&nbsp;&nbsp; 卷430_15 【咏怀】白居易 
<br>
<br>尽日松下坐，有时池畔行。行立与坐卧，中怀澹无营。 
<br>不觉流年过，亦任白发生。不为世所薄，安得遂闲情。
<br>
<br>
<br>
<br>&nbsp;&nbsp; 卷430_16 【春游二林寺】白居易 
<br>
<br>下马二林寺，翛然进轻策。朝为公府吏，暮作灵山客。 
<br>二月匡庐北，冰雪始消释。阳丛抽茗芽，阴窦泄泉脉。 
<br>熙熙风土暖，蔼蔼云岚积。散作万壑春，凝为一气碧。 
<br>身闲易飘泊，官散无牵迫。缅彼十八人，古今同此适。 
<br>是年淮寇起，处处兴兵革。智士劳思谋，戎臣苦征役。 
<br>独有不才者，山中弄泉石。
<br>
<br>
<br>
<br>&nbsp;&nbsp; 卷430_17 【出山吟】白居易 
<br>
<br>朝咏游仙诗，暮歌采薇曲。卧云坐白石，山中十五宿。 
<br>行随出洞水，回别缘岩竹。早晚重来游，心期瑶草绿。
<br>
<br>
<br>
<br>&nbsp;&nbsp; 卷430_18 【岁暮】白居易 
<br>
<br>已任时命去，亦从岁月除。中心一调伏，外累尽空虚。 
<br>名宦意已矣，林泉计何如。拟近东林寺，溪边结一庐。
<br>
<br>
<br>
<br>&nbsp;&nbsp; 卷430_19 【闻早莺】白居易 
<br>
<br>日出眠未起，屋头闻早莺。忽如上林晓，万年枝上鸣。 
<br>忆为近臣时，秉笔直承明。春深视草暇，旦暮闻此声。 
<br>今闻在何处，寂寞浔阳城。鸟声信如一，分别在人情。 
<br>不作天涯意，岂殊禁中听。
<br>
<br>
<br>
<br>&nbsp;&nbsp; 卷430_20 【栽杉】白居易 
<br>
<br>劲叶森利剑，孤茎挺端标。才高四五尺，势若干青霄。 
<br>移栽东窗前，爱尔寒不凋。病夫卧相对，日夕闲萧萧。 
<br>昨为山中树，今为檐下条。虽然遇赏玩，无乃近尘嚣。 
<br>犹胜涧谷底，埋没随众樵。不见郁郁松，委质山上苗。
<br>
<br>
<br>
<br>&nbsp;&nbsp; 卷430_21 【过李生】白居易 
<br>
<br>蘋小蒲叶短，南湖春水生。子近湖边住，静境称高情。 
<br>我为郡司马，散拙无所营。使君知性野，衙退任闲行。 
<br>行携小榼出，逢花辄独倾。半酣到子舍，下马扣柴荆。 
<br>何以引我步，绕篱竹万茎。何以醒我酒，吴音吟一声。 
<br>须臾进野饭，饭稻茹芹英。白瓯青竹箸，俭洁无膻腥。 
<br>欲去复裴回，夕鸦已飞鸣。何当重游此，待君湖水平。
<br>
<br>
<br>
<br>&nbsp;&nbsp; 卷430_22 【咏意】白居易 
<br>
<br>常闻南华经，巧劳智忧愁。不如无能者，饱食但遨游。 
<br>平生爱慕道，今日近此流。自来浔阳郡，四序忽已周。 
<br>不分物黑白，但与时沉浮。朝餐夕安寝，用是为身谋。 
<br>此外即闲放，时寻山水幽。春游慧远寺，秋上庾公楼。 
<br>或吟诗一章，或饮茶一瓯。身心一无系，浩浩如虚舟。 
<br>富贵亦有苦，苦在心危忧。贫贱亦有乐，乐在身自由。
<br>
<br>
<br>
<br>&nbsp;&nbsp; 卷430_23 【食笋】白居易 
<br>
<br>此州乃竹乡，春笋满山谷。山夫折盈抱，抱来早市鬻。 
<br>物以多为贱，双钱易一束。置之炊甑中，与饭同时熟。 
<br>紫箨坼故锦，素肌擘新玉。每日遂加餐，经时不思肉。 
<br>久为京洛客，此味常不足。且食勿踟蹰，南风吹作竹。
<br>
<br>
<br>
<br>&nbsp;&nbsp; 卷430_24 【游石门涧】白居易 
<br>
<br>石门无旧径，披榛访遗迹。时逢山水秋，清辉如古昔。 
<br>常闻慧远辈，题诗此岩壁。云覆莓苔封，苍然无处觅。 
<br>萧疏野生竹，崩剥多年石。自从东晋后，无复人游历。 
<br>独有秋涧声，潺湲空旦夕。
<br>
<br>
<br>
<br>&nbsp;&nbsp; 卷430_25 【招东邻】白居易 
<br>
<br>小榼二升酒，新簟六尺床。能来夜话否，池畔欲秋凉。
<br>
<br>
<br>
<br>&nbsp;&nbsp; 卷430_26 【题元十八溪亭（亭在庐山东南五老峰下）】白居易 
<br>
<br>怪君不喜仕，又不游州里。今日到幽居，了然知所以。 
<br>宿君石溪亭，潺湲声满耳。饮君螺杯酒，醉卧不能起。 
<br>见君五老峰，益悔居城市。爱君三男儿，始叹身无子。 
<br>余方炉峰下，结室为居士。山北与山东，往来从此始。
<br>
<br>
<br>
<br>&nbsp;&nbsp; 卷430_27 【香炉峰下新置草堂，即事咏怀，题于石上】白居易 
<br>
<br>香炉峰北面，遗爱寺西偏。白石何凿凿，清流亦潺潺。 
<br>有松数十株，有竹千馀竿。松张翠伞盖，竹倚青琅玕。 
<br>其下无人居，悠哉多岁年。有时聚猿鸟，终日空风烟。 
<br>时有沉冥子，姓白字乐天。平生无所好，见此心依然。 
<br>如获终老地，忽乎不知还。架岩结茅宇，斫壑开茶园。 
<br>何以洗我耳，屋头飞落泉。何以净我眼，砌下生白莲。 
<br>左手携一壶，右手挈五弦。傲然意自足，箕踞于其间。 
<br>兴酣仰天歌，歌中聊寄言。言我本野夫，误为世网牵。 
<br>时来昔捧日，老去今归山。倦鸟得茂树，涸鱼返清源。 
<br>舍此欲焉往，人间多险艰。
<br>
<br>
<br>
<br>&nbsp;&nbsp; 卷430_28 【草堂前新开一池，养鱼种荷，日有幽趣】白居易 
<br>
<br>淙淙三峡水，浩浩万顷陂。未如新塘上，微风动涟漪。 
<br>小萍加泛泛，初蒲正离离。红鲤二三寸，白莲八九枝。 
<br>绕水欲成径，护堤方插篱。已被山中客，呼作白家池。
<br>
<br>
<br>
<br>&nbsp;&nbsp; 卷430_29 【白云期（黄石岩下作）】白居易 
<br>
<br>三十气太壮，胸中多是非。六十身太老，四体不支持。 
<br>四十至五十，正是退闲时。年长识命分，心慵少营为。 
<br>见酒兴犹在，登山力未衰。吾年幸当此，且与白云期。
<br>
<br>
<br>
<br>&nbsp;&nbsp; 卷430_30 【登香炉峰顶】白居易 
<br>
<br>迢迢香炉峰，心存耳目想。终年牵物役，今日方一往。 
<br>攀萝蹋危石，手足劳俯仰。同游三四人，两人不敢上。 
<br>上到峰之顶，目眩神怳怳。高低有万寻，阔狭无数丈。 
<br>不穷视听界，焉识宇宙广。江水细如绳，湓城小于掌。 
<br>纷吾何屑屑，未能脱尘鞅。归去思自嗟，低头入蚁壤。
<br>
<br>
<br>
<br>&nbsp;&nbsp; 卷430_31 【答崔侍郎、钱舍人书问，因继以诗】白居易 
<br>
<br>旦暮两蔬食，日中一闲眠。便是了一日，如此已三年。 
<br>心不择时适，足不拣地安。穷通与远近，一贯无两端。 
<br>常见今之人，其心或不然。在劳则念息，处静已思喧。 
<br>如是用身心，无乃自伤残。坐输忧恼便，安得形神全。 
<br>吾有二道友，蔼蔼崔与钱。同飞青云路，独堕黄泥泉。 
<br>岁暮物万变，故情何不迁。应为平生心，与我同一源。 
<br>帝乡远于日，美人高在天。谁谓万里别，常若在目前。 
<br>泥泉乐者鱼，云路游者鸾。勿言云泥异，同在逍遥间。 
<br>因君问心地，书后偶成篇。慎勿说向人，人多笑此言。
<br>
<br>
<br>
<br>&nbsp;&nbsp; 卷430_32 【烹葵】白居易 
<br>
<br>昨卧不夕食，今起乃朝饥。贫厨何所有，炊稻烹秋葵。 
<br>红粒香复软，绿英滑且肥。饥来止于饱，饱后复何思。 
<br>忆昔荣遇日，迨今穷退时。今亦不冻馁，昔亦无馀资。 
<br>口既不减食，身又不减衣。抚心私自问，何者是荣衰。 
<br>勿学常人意，其间分是非。
<br>
<br>
<br>
<br>&nbsp;&nbsp; 卷430_33 【小池二首】白居易 
<br>
<br>昼倦前斋热，晚爱小池清。映林馀景没，近水微凉生。 
<br>坐把蒲葵扇，闲吟三两声。
<br>
<br>有意不在大，湛湛方丈馀。荷侧泻清露，萍开见游鱼。 
<br>每一临此坐，忆归青溪居。
<br>
<br>
<br>
<br>&nbsp;&nbsp; 卷430_34 【闭关】白居易 
<br>
<br>我心忘世久，世亦不我干。遂成一无事，因得长掩关。 
<br>掩关来几时，仿佛二三年。著书已盈帙，生子欲能言。 
<br>始悟身向老，复悲世多艰。回顾趋时者，役役尘壤间。 
<br>岁暮竟何得，不如且安闲。
<br>
<br>
<br>
<br>&nbsp;&nbsp; 卷430_35 【弄龟罗】白居易 
<br>
<br>有侄始六岁，字之为阿龟。有女生三年，其名曰罗儿。 
<br>一始学笑语，一能诵歌诗。朝戏抱我足，夜眠枕我衣。 
<br>汝生何其晚，我年行已衰。物情小可念，人意老多慈。 
<br>酒美竟须坏，月圆终有亏。亦如恩爱缘，乃是忧恼资。 
<br>举世同此累，吾安能去之。
<br>
<br>
<br>
<br>&nbsp;&nbsp; 卷430_36 【截树】白居易 
<br>
<br>种树当前轩，树高柯叶繁。惜哉远山色，隐此蒙笼间。 
<br>一朝持斧斤，手自截其端。万叶落头上，千峰来面前。 
<br>忽似决云雾，豁达睹青天。又如所念人，久别一款颜。 
<br>始有清风至，稍见飞鸟还。开怀东南望，目远心辽然。 
<br>人各有偏好，物莫能两全。岂不爱柔条，不如见青山。
<br>
<br>
<br>
<br>&nbsp;&nbsp; 卷430_37 【望江楼上作】白居易 
<br>
<br>江畔百尺楼，楼前千里道。凭高望平远，亦足舒怀抱。 
<br>驿路使憧憧，关防兵草草。及兹多事日，尤觉闲人好。 
<br>我年过不惑，休退诚非早。从此拂尘衣，归山未为老。
<br>
<br>
<br>
<br>&nbsp;&nbsp; 卷430_38 【题座隅】白居易 
<br>
<br>手不任执殳，肩不能荷锄。量力揆所用，曾不敌一夫。 
<br>幸因笔砚功，得升仕进途。历官凡五六，禄俸及妻孥。 
<br>左右有兼仆，出入有单车。自奉虽不厚，亦不至饥劬。 
<br>若有人及此，傍观为何如。虽贤亦为幸，况我鄙且愚。 
<br>伯夷古贤人，鲁山亦其徒。时哉无奈何，俱化为饿殍。 
<br>念彼益自愧，不敢忘斯须。平生荣利心，破灭无遗馀。 
<br>犹恐尘妄起，题此于座隅。
<br>
<br>
<br>
<br>&nbsp;&nbsp; 卷430_39 【昔与微之在朝日同蓄休退之心迨今十年…且结后期】白居易 
<br>
<br>往子为御史，伊余忝拾遗。皆逢盛明代，俱登清近司。 
<br>予系玉为佩，子曳绣为衣。从容香烟下，同侍白玉墀。 
<br>朝见宠者辱，暮见安者危。纷纷无退者，相顾令人悲。 
<br>宦情君早厌，世事我深知。常于荣显日，已约林泉期。 
<br>况今各流落，身病齿发衰。不作卧云计，携手欲何之。 
<br>待君女嫁后，及我官满时。稍无骨肉累，粗有渔樵资。 
<br>岁晚青山路，白首期同归。
<br>
<br>
<br>
<br>&nbsp;&nbsp; 卷430_40 【垂钓】白居易 
<br>
<br>临水一长啸，忽思十年初。三登甲乙第，一入承明庐。 
<br>浮生多变化，外事有盈虚。今来伴江叟，沙头坐钓鱼。
<br>
<br>
<br>
<br>&nbsp;&nbsp; 卷430_41 【晚燕】白居易 
<br>
<br>百鸟乳雏毕，秋燕独蹉跎。去社日已近，衔泥意如何。 
<br>不悟时节晚，徒施工用多。人间事亦尔，不独燕营窠。
<br>
<br>
<br>
<br>&nbsp;&nbsp; 卷430_42 【赎鸡】白居易 
<br>
<br>清晨临江望，水禽正喧繁。凫雁与鸥鹭，游飏戏朝暾。 
<br>适有鬻鸡者，挈之来远村。飞鸣彼何乐，窘束此何冤。 
<br>喔喔十四雏，罩缚同一樊。足伤金距缩，头抢花冠翻。 
<br>经宿废饮啄，日高诣屠门。迟回未死间，饥渴欲相吞。 
<br>常慕古人道，仁信及鱼豚。见兹生恻隐，赎放双林园。 
<br>开笼解索时，鸡鸡听我言。与尔镪三百，小惠何足论。 
<br>莫学衔环雀，崎岖谩报恩。
<br>
<br>
<br>
<br>&nbsp;&nbsp; 卷430_43 【秋日怀杓直（时杓直出牧澧州）】白居易 
<br>
<br>晚来天色好，独出江边步。忆与李舍人，曲江相近住。 
<br>常云遇清景，必约同幽趣。若不访我来，还须觅君去。 
<br>开眉笑相见，把手期何处。西寺老胡僧，南园乱松树。 
<br>携持小酒榼，吟咏新诗句。同出复同归，从朝直至暮。 
<br>风雨忽消散，江山眇回互。浔阳与涔阳，相望空云雾。 
<br>心期自乖旷，时景还如故。今日郡斋中，秋光谁共度。
<br>
<br>
<br>
<br>&nbsp;&nbsp; 卷430_44 【食后】白居易 
<br>
<br>食罢一觉睡，起来两瓯茶。举头看日影，已复西南斜。 
<br>乐人惜日促，忧人厌年赊。无忧无乐者，长短任生涯。
<br>
<br>
<br>
<br>&nbsp;&nbsp; 卷430_45 【齐物二首】白居易 
<br>
<br>青松高百尺，绿蕙低数寸。同生大块间，长短各有分。 
<br>长者不可退，短者不可进。若用此理推，穷通两无闷。
<br>
<br>椿寿八千春，槿花不经宿。中间复何有，冉冉孤生竹。 
<br>竹身三年老，竹色四时绿。虽谢椿有馀，犹胜槿不足。
<br>
<br>
<br>
<br>&nbsp;&nbsp; 卷430_46 【山下宿】白居易 
<br>
<br>独到山下宿，静向月中行。何处水边碓，夜舂云母声。
<br>
<br>
<br>
<br>&nbsp;&nbsp; 卷430_47 【题旧写真图】白居易 
<br>
<br>我昔三十六，写貌在丹青。我今四十六，衰悴卧江城。 
<br>岂比十年老，曾与众苦并。一照旧图画，无复昔仪形。 
<br>形影默相顾，如弟对老兄。况使他人见，能不昧平生。 
<br>羲和鞭日走，不为我少停。形骸属日月，老去何足惊。 
<br>所恨凌烟阁，不得画功名。
<br>
<br>
<br>
<br>&nbsp;&nbsp; 卷430_48 【闲居】白居易 
<br>
<br>肺病不饮酒，眼昏不读书。端然无所作，身意闲有馀。 
<br>鸡栖篱落晚，雪映林木疏。幽独已云极，何必山中居。
<br>
<br>
<br>
<br>&nbsp;&nbsp; 卷430_49 【对酒示行简】白居易 
<br>
<br>今旦一尊酒，欢畅何怡怡。此乐从中来，他人安得知。 
<br>兄弟唯二人，远别恒苦悲。今春自巴峡，万里平安归。 
<br>复有双幼妹，笄年未结褵。昨日嫁娶毕，良人皆可依。 
<br>忧念两消释，如刀断羁縻。身轻心无系，忽欲凌空飞。 
<br>人生苟有累，食肉常如饥。我心既无苦，饮水亦可肥。 
<br>行简劝尔酒，停杯听我辞。不叹乡国远，不嫌官禄微。 
<br>但愿我与尔，终老不相离。
<br>
<br>
<br>
<br>&nbsp;&nbsp; 卷430_50 【咏怀】白居易 
<br>
<br>冉牛与颜渊，卞和与马迁。或罹天六极，或被人刑残。 
<br>顾我信为幸，百骸且完全。五十不为夭，吾今欠数年。 
<br>知分心自足，委顺身常安。故虽穷退日，而无戚戚颜。 
<br>昔有荣先生，从事于其间。今我不量力，举心欲攀援。 
<br>穷通不由己，欢戚不由天。命即无奈何，心可使泰然。 
<br>且务由己者，省躬谅非难。勿问由天者，天高难与言。
<br>
<br>
<br>
<br>&nbsp;&nbsp; 卷430_51 【夜琴】白居易 
<br>
<br>蜀桐木性实，楚丝音韵清。调慢弹且缓，夜深十数声。 
<br>入耳澹无味，惬心潜有情。自弄还自罢，亦不要人听。
<br>
<br>
<br>
<br>&nbsp;&nbsp; 卷430_52 【山中独吟】白居易 
<br>
<br>人各有一癖，我癖在章句。万缘皆已消，此病独未去。 
<br>每逢美风景，或对好亲故。高声咏一篇，恍若与神遇。 
<br>自为江上客，半在山中住。有时新诗成，独上东岩路。 
<br>身倚白石崖，手攀青桂树。狂吟惊林壑，猿鸟皆窥觑。 
<br>恐为世所嗤，故就无人处。
<br>
<br>
<br>
<br>&nbsp;&nbsp; 卷430_53 【达理二首】白居易 
<br>
<br>何物壮不老，何时穷不通。如彼音与律，宛转旋为宫。 
<br>我命独何薄，多悴而少丰。当壮已先衰，暂泰还长穷。 
<br>我无奈命何，委顺以待终。命无奈我何，方寸如虚空。 
<br>懵然与化俱，混然与俗同。谁能坐自苦，龃龉于其中。
<br>
<br>舒姑化为泉，牛哀病作虎。或柳生肘间，或男变为女。 
<br>鸟兽及水木，本不与民伍。胡然生变迁，不待死归土。 
<br>百骸是己物，尚不能为主。况彼时命间，倚伏何足数。 
<br>时来不可遏，命去焉能取。唯当养浩然，吾闻达人语。
<br>
<br>
<br>
<br>&nbsp;&nbsp; 卷430_54 【湖亭晚望残水】白居易 
<br>
<br>湖上秋泬寥，湖边晚萧瑟。登亭望湖水，水缩湖底出。 
<br>清渟得早霜，明灭浮残日。流注随地势，洼坳无定质。 
<br>泓澄白龙卧，宛转青蛇屈。破镜折剑头，光芒又非一。 
<br>久为山水客，见尽幽奇物。及来湖亭望，此状难谈悉。 
<br>乃知天地间，胜事殊未毕。
<br>
<br>
<br>
<br>&nbsp;&nbsp; 卷430_55 【郭虚舟相访】白居易 
<br>
<br>朝暖就南轩，暮寒归后屋。晚酒一两杯，夜棋三数局。 
<br>寒灰埋暗火，晓焰凝残烛。不嫌贫冷人，时来同一宿。
<br>
<br>
<br>
<br>
<br>
<br>
<br>
<br>&nbsp;&nbsp;卷431_1 【长庆二年七月自中书舍人出守杭州，路次蓝溪作】白居易 
<br>
<br>太原一男子，自顾庸且鄙。老逢不次恩，洗拔出泥滓。 
<br>既居可言地，愿助朝廷理。伏阁三上章，戆愚不称旨。 
<br>圣人存大体，优贷容不死。凤诏停舍人，鱼书除刺史。 
<br>冥怀齐宠辱，委顺随行止。我自得此心，于兹十年矣。 
<br>馀杭乃名郡，郡郭临江汜。已想海门山，潮声来入耳。 
<br>昔予贞元末，羁旅曾游此。甚觉太守尊，亦谙鱼酒美。 
<br>因生江海兴，每羡沧浪水。尚拟拂衣行，况今兼禄仕。 
<br>青山峰峦接，白日烟尘起。东道既不通，改辕遂南指。 
<br>自秦穷楚越，浩荡五千里。闻有贤主人，而多好山水。 
<br>是行颇为惬，所历良可纪。策马度蓝溪，胜游从此始。
<br>
<br>
<br>&nbsp;&nbsp; 卷431_2 【初出城留别】白居易 
<br>
<br>朝从紫禁归，暮出青门去。勿言城东陌，便是江南路。 
<br>扬鞭簇车马，挥手辞亲故。我生本无乡，心安是归处。
<br>
<br>
<br>
<br>&nbsp;&nbsp; 卷431_3 【过骆山人野居小池（骆生弃官居此二十馀年）】白居易 
<br>
<br>茅覆环堵亭，泉添方丈沼。红芳照水荷，白颈观鱼鸟。 
<br>拳石苔苍翠，尺波烟杳渺。但问有意无，勿论池大小。 
<br>门前车马路，奔走无昏晓。名利驱人心，贤愚同扰扰。 
<br>善哉骆处士，安置身心了。何乃独多君，丘园居者少。
<br>
<br>
<br>
<br>&nbsp;&nbsp; 卷431_4 【宿清源寺】白居易 
<br>
<br>往谪浔阳去，夜憩辋溪曲。今为钱塘行，重经兹寺宿。 
<br>尔来几何岁，溪草二八绿。不见旧房僧，苍然新树木。 
<br>虚空走日月，世界迁陵谷。我生寄其间，孰能逃倚伏。 
<br>随缘又南去，好住东廊竹。
<br>
<br>
<br>
<br>&nbsp;&nbsp; 卷431_5 【宿蓝溪对月（一作宿蓝桥题月）】白居易 
<br>
<br>昨夜凤池头，今夜蓝溪口。明月本无心，行人自回首。 
<br>新秋松影下，半夜钟声后。清影不宜昏，聊将茶代酒。
<br>
<br>
<br>
<br>&nbsp;&nbsp; 卷431_6 【自秦望赴五松驿，马上偶睡，睡觉成吟】白居易 
<br>
<br>长途发已久，前馆行未至。体倦目已昏，瞌然遂成睡。 
<br>右袂尚垂鞭，左手暂委辔。忽觉问仆夫，才行百步地。 
<br>形神分处所，迟速相乖异。马上几多时，梦中无限事。 
<br>诚哉达人语，百龄同一寐。
<br>
<br>
<br>
<br>&nbsp;&nbsp; 卷431_7 【邓州路中作】白居易 
<br>
<br>萧萧谁家村，秋梨叶半坼。漠漠谁家园，秋韭花初白。 
<br>路逢故里物，使我嗟行役。不归渭北村，又作江南客。 
<br>去乡徒自苦，济世终无益。自问波上萍，何如涧中石。
<br>
<br>
<br>
<br>&nbsp;&nbsp; 卷431_8 【朱藤杖紫骢吟】白居易 
<br>
<br>拄上山之上，骑下山之下。江州去日朱藤杖， 
<br>忠州归日紫骢马。天生二物济我穷，我生合是栖栖者。
<br>
<br>
<br>
<br>&nbsp;&nbsp; 卷431_9 【桐树馆重题】白居易 
<br>
<br>阶前下马时，梁上题诗处。惨澹病使君，萧疏老松树。 
<br>自嗟还自哂，又向杭州去。
<br>
<br>
<br>
<br>&nbsp;&nbsp; 卷431_10 【过紫霞兰若】白居易 
<br>
<br>我爱此山头，及此三登历。紫霞旧精舍，寥落空泉石。 
<br>朝市日喧隘，云林长悄寂。犹存住寺僧，肯有归山客。
<br>
<br>
<br>
<br>&nbsp;&nbsp; 卷431_11 【感旧纱帽（帽即故李侍郎所赠）】白居易 
<br>
<br>昔君乌纱帽，赠我白头翁。帽今在顶上，君已归泉中。 
<br>物故犹堪用，人亡不可逢。岐山今夜月，坟树正秋风。
<br>
<br>
<br>
<br>&nbsp;&nbsp; 卷431_12 【思竹窗】白居易 
<br>
<br>不忆西省松，不忆南宫菊。惟忆新昌堂，萧萧北窗竹。 
<br>窗间枕簟在，来后何人宿。
<br>
<br>
<br>
<br>&nbsp;&nbsp; 卷431_13 【马上作】白居易 
<br>
<br>处世非不遇，荣身颇有馀。勋为上柱国，爵乃朝大夫。 
<br>自问有何才，两入承明庐。又问有何政，再驾朱轮车。 
<br>矧予东山人，自惟朴且疏。弹琴复有酒，且慕嵇阮徒。 
<br>暗被乡里荐，误上贤能书。一列朝士籍，遂为世网拘。 
<br>高有罾缴忧，下有陷阱虞。每觉宇宙窄，未尝心体舒。 
<br>蹉跎二十年，颔下生白须。何言左迁去，尚获专城居。 
<br>杭州五千里，往若投渊鱼。虽未脱簪组，且来泛江湖。 
<br>吴中多诗人，亦不少酒酤。高声咏篇什，大笑飞杯盂。 
<br>五十未全老，尚可且欢娱。用兹送日月，君以为何如。 
<br>秋风起江上，白日落路隅。回首语五马，去矣勿踟蹰。
<br>
<br>
<br>
<br>&nbsp;&nbsp; 卷431_14 【秋蝶】白居易 
<br>
<br>秋花紫蒙蒙，秋蝶黄茸茸。花低蝶新小，飞戏丛西东。 
<br>日暮凉风来，纷纷花落丛。夜深白露冷，蝶已死丛中。 
<br>朝生夕俱死，气类各相从。不见千年鹤，多栖百丈松。
<br>
<br>
<br>
<br>&nbsp;&nbsp; 卷431_15 【登商山最高顶】白居易 
<br>
<br>高高此山顶，四望唯烟云。下有一条路，通达楚与秦。 
<br>或名诱其心，或利牵其身。乘者及负者，来去何云云。 
<br>我亦斯人徒，未能出嚣尘。七年三往复，何得笑他人。
<br>
<br>
<br>
<br>&nbsp;&nbsp; 卷431_16 【枯桑】白居易 
<br>
<br>道傍老枯树，枯来非一朝。皮黄外尚活，心黑中先焦。 
<br>有似多忧者，非因外火烧。
<br>
<br>
<br>
<br>&nbsp;&nbsp; 卷431_17 【山路偶兴】白居易 
<br>
<br>筋力未全衰，仆马不至弱。又多山水趣，心赏非寂寞。 
<br>扪萝上烟岭，蹋石穿云壑。谷鸟晚仍啼，洞花秋不落。 
<br>提笼复携榼，遇胜时停泊。泉憩茶数瓯，岚行酒一酌。 
<br>独吟还独啸，此兴殊未恶。假使在城时，终年有何乐。
<br>
<br>
<br>
<br>&nbsp;&nbsp; 卷431_18 【山雉】白居易 
<br>
<br>五步一啄草，十步一饮水。适性遂其生，时哉山梁雉。 
<br>梁上无罾缴，梁下无鹰鹯。雌雄与群雏，皆得终天年。 
<br>嗟嗟笼下鸡，及彼池中雁。既有稻粱恩，必有牺牲患。
<br>
<br>
<br>
<br>&nbsp;&nbsp; 卷431_19 【初下汉江舟中作，寄两省给舍】白居易 
<br>
<br>秋水淅红粒，朝烟烹白鳞。一食饱至夜，一卧安达晨。 
<br>晨无朝谒劳，夜无直宿勤。不知两掖客，何似扁舟人。 
<br>尚想到郡日，且称守土臣。犹须副忧寄，恤隐安疲民。 
<br>期年庶报政，三年当退身。终使沧浪水，濯吾缨上尘。
<br>
<br>
<br>
<br>&nbsp;&nbsp; 卷431_20 【自蜀江至洞庭湖口有感而作】白居易 
<br>
<br>江从西南来，浩浩无旦夕。长波逐若泻，连山凿如劈。 
<br>千年不壅溃，万姓无垫溺。不尔民为鱼，大哉禹之绩。 
<br>导岷既艰远，距海无咫尺。胡为不讫功，馀水斯委积。 
<br>洞庭与青草，大小两相敌。混合万丈深，淼茫千里白。 
<br>每岁秋夏时，浩大吞七泽。水族窟穴多，农人土地窄。 
<br>我今尚嗟叹，禹岂不爱惜。邈未究其由，想古观遗迹。 
<br>疑此苗人顽，恃险不终役。帝亦无奈何，留患与今昔。 
<br>水流天地内，如身有血脉。滞则为疽疣，治之在针石。 
<br>安得禹复生，为唐水官伯。手提倚天剑，重来亲指画。 
<br>疏河似翦纸，决壅同裂帛。渗作膏腴田，蹋平鱼鳖宅。 
<br>龙宫变闾里，水府生禾麦。坐添百万户，书我司徒籍。
<br>
<br>
<br>
<br>&nbsp;&nbsp; 卷431_21 【初领郡政衙退登东楼作（自此后诗到杭州后作）】白居易 
<br>
<br>鳏茕心所念，简牍手自操。何言符竹贵，未免州县劳。 
<br>赖是馀杭郡，台榭绕官曹。凌晨亲政事，向晚恣游遨。 
<br>山冷微有雪，波平未生涛。水心如镜面，千里无纤毫。 
<br>直下江最阔，近东楼更高。烦襟与滞念，一望皆遁逃。
<br>
<br>
<br>
<br>&nbsp;&nbsp; 卷431_22 【清调吟】白居易 
<br>
<br>索索风戒寒，沈沈日藏耀。劝君饮浊醪，听我吟清调。 
<br>芳节变穷阴，朝光成夕照。与君生此世，不合长年少。 
<br>今晨从此过，明日安能料。若不结跏禅，即须开口笑。
<br>
<br>
<br>
<br>&nbsp;&nbsp; 卷431_23 【狂歌词】白居易 
<br>
<br>明月照君席，白露沾我衣。劝君酒杯满，听我狂歌词。 
<br>五十已后衰，二十已前痴。昼夜又分半，其间几何时。 
<br>生前不欢乐，死后有馀赀。焉用黄墟下，珠衾玉匣为。
<br>
<br>
<br>
<br>&nbsp;&nbsp; 卷431_24 【郡亭】白居易 
<br>
<br>平旦起视事，亭午卧掩关。除亲簿领外，多在琴书前。 
<br>况有虚白亭，坐见海门山。潮来一凭槛，宾至一开筵。 
<br>终朝对云水，有时听管弦。持此聊过日，非忙亦非闲。 
<br>山林太寂寞，朝阙空喧烦。唯兹郡阁内，嚣静得中间。
<br>
<br>
<br>
<br>&nbsp;&nbsp; 卷431_25 【咏怀】白居易 
<br>
<br>昔为凤阁郎，今为二千石。自觉不如今，人言不如昔。 
<br>昔虽居近密，终日多忧惕。有诗不敢吟，有酒不敢吃。 
<br>今虽在疏远，竟岁无牵役。饱食坐终朝，长歌醉通夕。 
<br>人生百年内，疾速如过隙。先务身安闲，次要心欢适。 
<br>事有得而失，物有损而益。所以见道人，观心不观迹。
<br>
<br>
<br>
<br>&nbsp;&nbsp; 卷431_26 【立春后五日】白居易 
<br>
<br>立春后五日，春态纷婀娜。白日斜渐长，碧云低欲堕。 
<br>残冰坼玉片，新萼排红颗。遇物尽欣欣，爱春非独我。 
<br>迎芳后园立，就暖前檐坐。还有惆怅心，欲别红炉火。
<br>
<br>
<br>
<br>&nbsp;&nbsp; 卷431_27 【郡中即事】白居易 
<br>
<br>漫漫潮初平，熙熙春日至。空阔远江山，晴明好天气。 
<br>外有适意物，中无系心事。数篇对竹吟，一杯望云醉。 
<br>行携杖扶力，卧读书取睡。久养病形骸，深谙闲气味。 
<br>遥思九城陌，扰扰趋名利。今朝是双日，朝谒多轩骑。 
<br>宠者防悔尤，权者怀忧畏。为报高车盖，恐非真富贵。
<br>
<br>
<br>
<br>&nbsp;&nbsp; 卷431_28 【郡斋暇日辱常州陈郎中使君早春晚坐水西馆书事诗…酬之】白居易 
<br>
<br>新年多暇日，晏起褰帘坐。睡足心更慵，日高头未裹。 
<br>徐倾下药酒，稍爇煎茶火。谁伴寂寥身，无弦琴在左。 
<br>遥思毗陵馆，春深物袅娜。波拂黄柳梢，风摇白梅朵。 
<br>衙门排晓戟，铃阁开朝锁。太守水西来，朱衣垂素舸。 
<br>良辰不易得，佳会无由果。五马正相望，双鱼忽前堕。 
<br>鱼中获瑰宝，持玩何磊砢。一百六十言，字字灵珠颗。 
<br>上申心款曲，下叙时坎坷。才富不如君，道孤还似我。 
<br>敢辞官远慢，且贵身安妥。忽复问荣枯，冥心无不可。
<br>
<br>
<br>
<br>&nbsp;&nbsp; 卷431_29 【官舍】白居易 
<br>
<br>高树换新叶，阴阴覆地隅。何言太守宅，有似幽人居。 
<br>太守卧其下，闲慵两有馀。起尝一瓯茗，行读一卷书。 
<br>早梅结青实，残樱落红珠。稚女弄庭果，嬉戏牵人裾。 
<br>是日晚弥静，巢禽下相呼。啧啧护儿鹊，哑哑母子乌。 
<br>岂唯云鸟尔，吾亦引吾雏。
<br>
<br>
<br>
<br>&nbsp;&nbsp; 卷431_30 【吾雏】白居易 
<br>
<br>吾雏字阿罗，阿罗才七龄。嗟吾不才子，怜尔无弟兄。 
<br>抚养虽骄騃，性识颇聪明。学母画眉样，效吾咏诗声。 
<br>我齿今欲堕，汝齿昨始生。我头发尽落，汝顶髻初成。 
<br>老幼不相待，父衰汝孩婴。缅想古人心，慈爱亦不轻。 
<br>蔡邕念文姬，于公叹缇萦。敢求得汝力，但未忘父情。
<br>
<br>
<br>
<br>&nbsp;&nbsp; 卷431_31 【题小桥前新竹招客】白居易 
<br>
<br>雁齿小红桥，垂檐低白屋。桥前何所有，苒苒新生竹。 
<br>皮开坼褐锦，节露抽青玉。筠翠如可餐，粉霜不忍触。 
<br>闲吟声未已，幽玩心难足。管领好风烟，轻欺凡草木。 
<br>谁能有月夜，伴我林中宿。为君倾一杯，狂歌竹枝曲。
<br>
<br>
<br>
<br>&nbsp;&nbsp; 卷431_32 【病中逢秋，招客夜酌】白居易 
<br>
<br>不见诗酒客，卧来半月馀。合和新药草，寻检旧方书。 
<br>晚霁烟景度，早凉窗户虚。雪生衰鬓久，秋入病心初。 
<br>卧簟蕲竹冷，风襟邛葛疏。夜来身校健，小饮复何如。
<br>
<br>
<br>
<br>&nbsp;&nbsp; 卷431_33 【食饱】白居易 
<br>
<br>食饱拂枕卧，睡足起闲吟。浅酌一杯酒，缓弹数弄琴。 
<br>既可畅情性，亦足傲光阴。谁知利名尽，无复长安心。
<br>
<br>
<br>
<br>&nbsp;&nbsp; 卷431_34 【严十八郎中在郡日改制东南楼因名清辉未立标榜…寄严】白居易 
<br>
<br>严郎置兹楼，立名曰清辉。未及署花榜，遽征还粉闱。 
<br>去来三四年，尘土登者稀。今春新太守，洒扫施帘帏。 
<br>院柳烟婀娜，檐花雪霏微。看山倚前户，待月阐东扉。 
<br>碧窗戛瑶瑟，朱栏飘舞衣。烧香卷幕坐，风燕双双飞。 
<br>君作不得住，我来幸因依。始知天地间，灵境有所归。
<br>
<br>
<br>
<br>&nbsp;&nbsp; 卷431_35 【南亭对酒送春】白居易 
<br>
<br>含桃实已落，红薇花尚熏。冉冉三月尽，晚莺城上闻。 
<br>独持一杯酒，南亭送残春。半酣忽长歌，歌中何所云。 
<br>云我五十馀，未是苦老人。刺史二千石，亦不为贱贫。 
<br>天下三品官，多老于我身。同年登第者，零落无一分。 
<br>亲故半为鬼，僮仆多见孙。念此聊自解，逢酒且欢欣。
<br>
<br>
<br>
<br>&nbsp;&nbsp; 卷431_36 【玩新庭树，因咏所怀】白居易 
<br>
<br>霭霭四月初，新树叶成阴。动摇风景丽，盖覆庭院深。 
<br>下有无事人，竟日此幽寻。岂惟玩时物，亦可开烦襟。 
<br>时与道人语，或听诗客吟。度春足芳色，入夜多鸣禽。 
<br>偶得幽闲境，遂忘尘俗心。始知真隐者，不必在山林。
<br>
<br>
<br>
<br>&nbsp;&nbsp; 卷431_37 【仲夏斋戒月】白居易 
<br>
<br>仲夏斋戒月，三旬断腥膻。自觉心骨爽，行起身翩翩。 
<br>始知绝粒人，四体更轻便。初能脱病患，久必成神仙。 
<br>御寇驭泠风，赤松游紫烟。常疑此说谬，今乃知其然。 
<br>我今过半百，气衰神不全。已垂两鬓丝，难补三丹田。 
<br>但减荤血味，稍结清净缘。脱巾且修养，聊以终天年。
<br>
<br>
<br>
<br>&nbsp;&nbsp; 卷431_38 【除官去未间】白居易 
<br>
<br>除官去未间，半月恣游讨。朝寻霞外寺，暮宿波上岛。 
<br>新树少于松，平湖半连草。跻攀有次第，赏玩无昏早。 
<br>有时骑马醉，兀兀冥天造。穷通与生死，其奈吾怀抱。 
<br>江山信为美，齿发行将老。在郡诚未厌，归乡去亦好。
<br>
<br>
<br>
<br>&nbsp;&nbsp; 卷431_39 【三年为刺史二首】白居易 
<br>
<br>三年为刺史，无政在人口。唯向城郡中，题诗十馀首。 
<br>惭非甘棠咏，岂有思人不。
<br>
<br>三年为刺史，饮冰复食檗。唯向天竺山，取得两片石。 
<br>此抵有千金，无乃伤清白。
<br>
<br>
<br>
<br>&nbsp;&nbsp; 卷431_40 【别萱桂】白居易 
<br>
<br>使君竟不住，萱桂徒栽种。桂有留人名，萱无忘忧用。 
<br>不如江畔月，步步来相送。
<br>
<br>
<br>
<br>&nbsp;&nbsp; 卷431_41 【自馀杭归宿淮口作】白居易 
<br>
<br>为郡已多暇，犹少勤吏职。罢郡更安闲，无所劳心力。 
<br>舟行明月下，夜泊清淮北。岂止吾一身，举家同燕息。 
<br>三年请禄俸，颇有馀衣食。乃至僮仆间，皆无冻馁色。 
<br>行行弄云水，步步近乡国。妻子在我前，琴书在我侧。 
<br>此外吾不知，于焉心自得。
<br>
<br>
<br>
<br>&nbsp;&nbsp; 卷431_42 【舟中李山人访宿】白居易 
<br>
<br>日暮舟悄悄，烟生水沈沈。何以延宿客，夜酒与秋琴。 
<br>来客道门子，来自嵩高岑。轩轩举云貌，豁豁开清襟。 
<br>得意言语断，入玄滋味深。默然相顾哂，心适而忘心。
<br>
<br>
<br>
<br>&nbsp;&nbsp; 卷431_43 【洛下卜居】白居易 
<br>
<br>三年典郡归，所得非金帛。天竺石两片，华亭鹤一支。 
<br>饮啄供稻粱，包裹用茵席。诚知是劳费，其奈心爱惜。 
<br>远从馀杭郭，同到洛阳陌。下担拂云根，开笼展霜翮。 
<br>贞姿不可杂，高性宜其适。遂就无尘坊，仍求有水宅。 
<br>东南得幽境，树老寒泉碧。池畔多竹阴，门前少人迹。 
<br>未请中庶禄，且脱双骖易。岂独为身谋，安吾鹤与石。
<br>
<br>
<br>
<br>&nbsp;&nbsp; 卷431_44 【洛中偶作（自此后在东都作）】白居易 
<br>
<br>五年职翰林，四年莅浔阳。一年巴郡守，半年南宫郎。 
<br>二年直纶阁，三年刺史堂。凡此十五载，有诗千馀章。 
<br>境兴周万象，土风备四方。独无洛中作，能不心悢悢。 
<br>今为青宫长，始来游此乡。裴回伊涧上，睥睨嵩少傍。 
<br>遇物辄一咏，一咏倾一觞。笔下成释憾，卷中同补亡。 
<br>往往顾自哂，眼昏须鬓苍。不知老将至，犹自放诗狂。
<br>
<br>
<br>
<br>&nbsp;&nbsp; 卷431_45 【赠苏少府】白居易 
<br>
<br>籍甚二十年，今日方款颜。相送嵩洛下，论心杯酒间。 
<br>河亚懒出入，府寮多闭关。苍发彼此老，白日寻常闲。 
<br>朝从携手出，暮思联骑还。何当挈一榼，同宿龙门山。
<br>
<br>
<br>
<br>&nbsp;&nbsp; 卷431_46 【移家入新宅】白居易 
<br>
<br>移家入新宅，罢郡有馀赀。既可避燥湿，复免忧寒饥。 
<br>疾平未还假，官闲得分司。幸有俸禄在，而无职役羁。 
<br>清旦盥漱毕，开轩卷帘帏。家人及鸡犬，随我亦熙熙。 
<br>取兴或寄酒，放情不过诗。何必苦修道，此即是无为。 
<br>外累信已遣，中怀时有思。有思一何远，默坐低双眉。 
<br>十载囚窜客，万时征戍儿。春朝锁笼鸟，冬夜支床龟。 
<br>驿马走四蹄，痛酸无歇期。硙牛封两目，昏闭何人知。 
<br>谁能脱放去，四散任所之。各得适其性，如吾今日时。
<br>
<br>
<br>
<br>&nbsp;&nbsp; 卷431_47 【琴】白居易 
<br>
<br>置琴曲几上，慵坐但含情。何烦故挥弄，风弦自有声。
<br>
<br>
<br>
<br>&nbsp;&nbsp; 卷431_48 【鹤】白居易 
<br>
<br>人各有所好，物固无常宜。谁谓尔能舞，不如闲立时。
<br>
<br>
<br>
<br>&nbsp;&nbsp; 卷431_49 【自咏】白居易 
<br>
<br>夜镜隐白发，朝酒发红颜。可怜假年少，自笑须臾间。 
<br>朱砂贱如土，不解烧为丹。玄鬓化为雪，未闻休得官。 
<br>咄哉个丈夫，心性何堕顽。但遇诗与酒，便忘寝与餐。 
<br>高声发一吟，似得诗中仙。引满饮一盏，尽忘身外缘。 
<br>昔有醉先生，席地而幕天。于今居处在，许我当中眠。 
<br>眠罢又一酌，酌罢又一篇。回面顾妻子，生计方落然。 
<br>诚知此事非，又过知非年。岂不欲自改，改即心不安。 
<br>且向安处去，其馀皆老闲。
<br>
<br>
<br>
<br>&nbsp;&nbsp; 卷431_50 【林下闲步，寄皇甫庶子】白居易 
<br>
<br>扶杖起病初，策马力未任。既懒出门去，亦无客来寻。 
<br>以此遂成闲，闲步绕园林。天晓烟景澹，树寒鸟雀深。 
<br>一酌池上酒，数声竹间吟。寄言东曹长，当知幽独心。
<br>
<br>
<br>
<br>&nbsp;&nbsp; 卷431_51 【晏起】白居易 
<br>
<br>鸟鸣庭树上，日照屋檐时。老去慵转极，寒来起尤迟。 
<br>厚薄被适性，高低枕得宜。神安体稳暖，此味何人知。 
<br>睡足仰头坐，兀然无所思。如未凿七窍，若都遗四肢。 
<br>缅想长安客，早朝霜满衣。彼此各自适，不知谁是非。
<br>
<br>
<br>
<br>&nbsp;&nbsp; 卷431_52 【池畔二首】白居易 
<br>
<br>结构池西廊，疏理池东树。此意人不知，欲为待月处。
<br>
<br>持刀gN密竹，竹少风来多。此意人不会，欲令池有波。
<br>
<br>
<br>
<br>&nbsp;&nbsp; 卷431_53 【春葺新居】白居易 
<br>
<br>江州司马日，忠州刺史时。栽松满后院，种柳荫前墀。 
<br>彼皆非吾土，栽种尚忘疲。况兹是我宅，葺艺固其宜。 
<br>平旦领仆使，乘春亲指挥。移花夹暖室，徙竹覆寒池。 
<br>池水变绿色，池芳动清辉。寻芳弄水坐，尽日心熙熙。 
<br>一物苟可适，万缘都若遗。设如宅门外，有事吾不知。
<br>
<br>
<br>
<br>&nbsp;&nbsp; 卷431_54 【赠言】白居易 
<br>
<br>捧籝献千金，彼金何足道。临觞赠一言，此言真可宝。 
<br>流光我已晚，适意君不早。况君春风面，柔促如芳草。 
<br>二十方长成，三十向衰老。镜中桃李色，不得十年好。 
<br>胡为坐脉脉，不肯倾怀抱。
<br>
<br>
<br>
<br>&nbsp;&nbsp; 卷431_55 【泛春池】白居易 
<br>
<br>白蘋湘渚曲，绿筱剡溪口。各在天一涯，信美非吾有。 
<br>何如此庭内，水竹交左右。霜竹百千竿，烟波六七亩。 
<br>泓澄动阶砌，澹泞映户牖。蛇皮细有纹，镜面清无垢。 
<br>主人过桥来，双童扶一叟。恐污清泠波，尘缨先抖擞。 
<br>波上一叶舟，舟中一尊酒。酒开舟不系，去去随所偶。 
<br>或绕蒲浦前，或泊桃岛后。未拨落杯花，低冲拂面柳。 
<br>半酣迷所在，倚榜兀回首。不知此何处，复是人寰否。 
<br>谁知始疏凿，几主相传受。杨家去云远，田氏将非久。 
<br>天与爱水人，终焉落吾手。
<br>
<br>
<br>
<br>
<br>
<br>
<br>
<br>&nbsp;&nbsp;卷432_1 【西明寺牡丹花时忆元九】白居易 
<br>
<br>前年题名处，今日看花来。一作芸香吏，三见牡丹开。 
<br>岂独花堪惜，方知老暗催。何况寻花伴，东都去未回。 
<br>讵知红芳侧，春尽思悠哉。
<br>
<br>
<br>&nbsp;&nbsp; 卷432_2 【伤杨弘贞】白居易 
<br>
<br>颜子昔短命，仲尼惜其贤。杨生亦好学，不幸复徒然。 
<br>谁识天地意，独与龟鹤年。
<br>
<br>
<br>
<br>&nbsp;&nbsp; 卷432_3 【权摄昭应，早秋书事，寄元拾遗，兼呈李司录】白居易 
<br>
<br>夏闰秋候早，七月风骚骚。渭川烟景晚，骊山宫殿高。 
<br>丹殿子司谏，赤县我徒劳。相去半日程，不得同游遨。 
<br>到官来十日，览镜生二毛。可怜趋走吏，尘土满青袍。 
<br>邮传拥两驿，簿书堆六曹。为问纲纪掾，何必使铅刀。
<br>
<br>
<br>
<br>&nbsp;&nbsp; 卷432_4 【新栽竹】白居易 
<br>
<br>佐邑意不适，闭门秋草生。何以娱野性，种竹百馀茎。 
<br>见此溪上色，忆得山中情。有时公事暇，尽日绕栏行。 
<br>勿言根未固，勿言阴未成。已觉庭宇内，稍稍有馀清。 
<br>最爱近窗卧，秋风枝有声。
<br>
<br>
<br>
<br>&nbsp;&nbsp; 卷432_5 【秋霖中过尹纵之仙游山居】白居易 
<br>
<br>惨惨八月暮，连连三日霖。邑居尚愁寂，况乃在山林。 
<br>林下有志士，苦学惜光阴。岁晚千万虑，并入方寸心。 
<br>岩鸟共旅宿，草虫伴愁吟。秋天床席冷，夜雨灯火深。 
<br>怜君寂寞意，携酒一相寻。
<br>
<br>
<br>
<br>&nbsp;&nbsp; 卷432_6 【寄江南兄弟】白居易 
<br>
<br>分散骨肉恋，趋驰名利牵。一奔尘埃马，一泛风波船。 
<br>忽忆分手时，悯默秋风前。别来朝复夕，积日成七年。 
<br>花落城中池，春深江上天。登楼东南望，鸟灭烟苍然。 
<br>相去复几许，道里近三千。平地犹难见，况乃隔山川。
<br>
<br>
<br>
<br>&nbsp;&nbsp; 卷432_7 【曲江早秋】白居易 
<br>
<br>秋波红蓼水，夕照青芜岸。独信马蹄行，曲江池四畔。 
<br>早凉晴后至，残暑暝来散。方喜炎燠销，复嗟时节换。 
<br>我年三十六，冉冉昏复旦。人寿七十稀，七十新过半。 
<br>且当对酒笑，勿起临风叹。
<br>
<br>
<br>
<br>&nbsp;&nbsp; 卷432_8 【寄题盩厔厅前双松（两松自仙游山移植县厅）】白居易 
<br>
<br>忆昨为吏日，折腰多苦辛。归家不自适，无计慰心神。 
<br>手栽两树松，聊以当嘉宾。乘春日一溉，生意渐欣欣。 
<br>清韵度秋在，绿茸随日新。始怜涧底色，不忆城中春。 
<br>有时昼掩关，双影对一身。尽日不寂寞，意中如三人。 
<br>忽奉宣室诏，征为文苑臣。闲来一惆怅，恰似别交亲。 
<br>早知烟翠前，攀玩不逡巡。悔从白云里，移尔落嚣尘。
<br>
<br>
<br>
<br>&nbsp;&nbsp; 卷432_9 【翰林院中感秋怀王质夫（王居仙游山）】白居易 
<br>
<br>何处感时节，新蝉禁中闻。宫槐有秋意，风夕花纷纷。 
<br>寄迹鸳鹭行，归心鸥鹤群。唯有王居士，知予忆白云。 
<br>何日仙游寺，潭前秋见君。
<br>
<br>
<br>
<br>&nbsp;&nbsp; 卷432_10 【禁中月】白居易 
<br>
<br>海水明月出，禁中清夜长。东南楼殿白，稍稍上宫墙。 
<br>净落金塘水，明浮玉砌霜。不比人间见，尘土污清光。
<br>
<br>
<br>
<br>&nbsp;&nbsp; 卷432_11 【赠卖松者】白居易 
<br>
<br>一束苍苍色，知从涧底来。劚掘经几日，枝叶满尘埃。 
<br>不买非他意，城中无地栽。
<br>
<br>
<br>
<br>&nbsp;&nbsp; 卷432_12 【初见白发】白居易 
<br>
<br>白发生一茎，朝来明镜里。勿言一茎少，满头从此始。 
<br>青山方远别，黄绶初从仕。未料容鬓间，蹉跎忽如此。
<br>
<br>
<br>
<br>&nbsp;&nbsp; 卷432_13 【别元九后咏所怀】白居易 
<br>
<br>零落桐叶雨，萧条槿花风。悠悠早秋意，生此幽闲中。 
<br>况与故人别，中怀正无悰。勿云不相送，心到青门东。 
<br>相知岂在多，但问同不同。同心一人去，坐觉长安空。
<br>
<br>
<br>
<br>&nbsp;&nbsp; 卷432_14 【禁中秋宿】白居易 
<br>
<br>风翻朱里幕，雨冷通中枕。耿耿背斜灯，秋床一人寝。
<br>
<br>
<br>
<br>&nbsp;&nbsp; 卷432_15 【早秋曲江感怀】白居易 
<br>
<br>离离暑云散，袅袅凉风起。池上秋又来，荷花半成子。 
<br>朱颜易销歇，白日无穷已。人寿不如山，年光忽于水。 
<br>青芜与红蓼，岁岁秋相似。去岁此悲秋，今秋复来此。
<br>
<br>
<br>
<br>&nbsp;&nbsp; 卷432_16 【寄元九】白居易 
<br>
<br>身为近密拘，心为名检缚。月夜与花时，少逢杯酒乐。 
<br>唯有元夫子，闲来同一酌。把手或酣歌，展眉时笑谑。 
<br>今春除御史，前月之东洛。别来未开颜，尘埃满尊杓。 
<br>蕙风晚香尽，槐雨馀花落。秋意一萧条，离容两寂寞。 
<br>况随白日老，共负青山约。谁识相念心，鞲鹰与笼鹤。
<br>
<br>
<br>
<br>&nbsp;&nbsp; 卷432_17 【暮春寄元九】白居易 
<br>
<br>梨花结成实，燕卵化为雏。时物又若此，道情复何如。 
<br>但觉日月促，不嗟年岁徂。浮生都是梦，老小亦何殊。 
<br>唯与故人别，江陵初谪居。时时一相见，此意未全除。
<br>
<br>
<br>
<br>&nbsp;&nbsp; 卷432_18 【早梳头】白居易 
<br>
<br>夜沐早梳头，窗明秋镜晓。飒然握中发，一沐知一少。 
<br>年事渐蹉跎，世缘方缴绕。不学空门法，老病何由了。 
<br>未得无生心，白头亦为夭。
<br>
<br>
<br>
<br>&nbsp;&nbsp; 卷432_19 【出关路】白居易 
<br>
<br>山川函谷路，尘土游子颜。萧条去国意，秋风生故关。
<br>
<br>
<br>
<br>&nbsp;&nbsp; 卷432_20 【别舍弟后月夜】白居易 
<br>
<br>悄悄初别夜，去住两盘桓。行子孤灯店，居人明月轩。 
<br>平生共贫苦，未必日成欢。及此暂为别，怀抱已忧烦。 
<br>况是庭叶尽，复思山路寒。如何为不念，马瘦衣裳单。
<br>
<br>
<br>
<br>&nbsp;&nbsp; 卷432_21 【新丰路逢故人】白居易 
<br>
<br>尘土长路晚，风烟废宫秋。相逢立马语，尽日此桥头。 
<br>知君不得意，郁郁来西游。惆怅新丰店，何人识马周。
<br>
<br>
<br>
<br>&nbsp;&nbsp; 卷432_22 【金銮子晬日】白居易 
<br>
<br>行年欲四十，有女曰金銮。生来始周岁，学坐未能言。 
<br>惭非达者怀，未免俗情怜。从此累身外，徒云慰目前。 
<br>若无夭折患，则有婚嫁牵。使我归山计，应迟十五年。
<br>
<br>
<br>
<br>&nbsp;&nbsp; 卷432_23 【青龙寺早夏】白居易 
<br>
<br>尘埃经小雨，地高倚长坡。日西寺门外，景气含清和。 
<br>闲有老僧立，静无凡客过。残莺意思尽，新叶阴凉多。 
<br>春去来几日，夏云忽嵯峨。朝朝感时节，年鬓暗蹉跎。 
<br>胡为恋朝市，不去归烟萝。青山寸步地，自问心如何。
<br>
<br>
<br>
<br>&nbsp;&nbsp; 卷432_24 【秋题牡丹丛】白居易 
<br>
<br>晚丛白露夕，衰叶凉风朝。红艳久已歇，碧芳今亦销。 
<br>幽人坐相对，心事共萧条。
<br>
<br>
<br>
<br>&nbsp;&nbsp; 卷432_25 【劝酒寄元九】白居易 
<br>
<br>薤叶有朝露，槿枝无宿花。君今亦如此，促促生有涯。 
<br>既不逐禅僧，林下学楞伽。又不随道士，山中炼丹砂。 
<br>百年夜分半，一岁春无多。何不饮美酒，胡然自悲嗟。 
<br>俗号销愁药，神速无以加。一杯驱世虑，两杯反天和。 
<br>三杯即酩酊，或笑任狂歌。陶陶复兀兀，吾孰知其他。 
<br>况在名利途，平生有风波。深心藏陷阱，巧言织网罗。 
<br>举目非不见，不醉欲如何。
<br>
<br>
<br>
<br>&nbsp;&nbsp; 卷432_26 【曲江感秋（五年作）】白居易 
<br>
<br>沙草新雨地，岸柳凉风枝。三年感秋意，并在曲江池。 
<br>早蝉已嘹唳，晚荷复离披。前秋去秋思，一一生此时。 
<br>昔人三十二，秋兴已云悲。我今欲四十，秋怀亦可知。 
<br>岁月不虚设，此身随日衰。暗老不自觉，直到鬓成丝。
<br>
<br>
<br>
<br>&nbsp;&nbsp; 卷432_27 【酬张太祝晚秋卧病见寄】白居易 
<br>
<br>高才淹礼寺，短羽翔禁林。西街居处远，北阙官曹深。 
<br>君病不来访，我忙难往寻。差池终日别，寥落经年心。 
<br>露湿绿芜地，月寒红树阴。况兹独愁夕，闻彼相思吟。 
<br>上叹言笑阻，下嗟时岁侵。容衰晓窗镜，思苦秋弦琴。 
<br>一章锦绣段，八韵琼瑶音。何以报珍重，惭无双南金。
<br>
<br>
<br>
<br>&nbsp;&nbsp; 卷432_28 【立秋日曲江忆元九】白居易 
<br>
<br>下马柳阴下，独上堤上行。故人千万里，新蝉三两声。 
<br>城中曲江水，江上江陵城。两地新秋思，应同此日情。
<br>
<br>
<br>
<br>&nbsp;&nbsp; 卷432_29 【早朝贺雪寄陈山人】白居易 
<br>
<br>长安盈尺雪，早朝贺君喜。将赴银台门，始出新昌里。 
<br>上堤马蹄滑，中路蜡烛死。十里向北行，寒风吹破耳。 
<br>待漏午门外，候对三殿里。须鬓冻生冰，衣裳冷如水。 
<br>忽思仙游谷，暗谢陈居士。暖覆褐裘眠，日高应未起。
<br>
<br>
<br>
<br>&nbsp;&nbsp; 卷432_30 【初与元九别后忽梦见之及寤而书适至兼寄桐花诗…此寄】白居易 
<br>
<br>永寿寺中语，新昌坊北分。归来数行泪，悲事不悲君。 
<br>悠悠蓝田路，自去无消息。计君食宿程，已过商山北。 
<br>昨夜云四散，千里同月色。晓来梦见君，应是君相忆。 
<br>梦中握君手，问君意何如。君言苦相忆，无人可寄书。 
<br>觉来未及说，叩门声冬冬。言是商州使，送君书一封。 
<br>枕上忽惊起，颠倒著衣裳。开缄见手札，一纸十三行。 
<br>上论迁谪心，下说离别肠。心肠都未尽，不暇叙炎凉。 
<br>云作此书夜，夜宿商州东。独对孤灯坐，阳城山馆中。 
<br>夜深作书毕，山月向西斜。月下何所有，一树紫桐花。 
<br>桐花半落时，复道正相思。殷勤书背后，兼寄桐花诗。 
<br>桐花诗八韵，思绪一何深。以我今朝意，忆君此夜心。 
<br>一章三遍读，一句十回吟。珍重八十字，字字化为金。
<br>
<br>
<br>
<br>&nbsp;&nbsp; 卷432_31 【和元九悼往（感旧蚊帱作）】白居易 
<br>
<br>美人别君去，自去无处寻。旧物零落尽，此情安可任。 
<br>唯有襭纱幌，尘埃日夜侵。馨香与颜色，不似旧时深。 
<br>透影灯耿耿，笼光月沈沈。中有孤眠客，秋凉生夜衾。 
<br>旧宅牡丹院，新坟松柏林。梦中咸阳泪，觉后江陵心。 
<br>含此隔年恨，发为中夜吟。无论君自感，闻者欲沾襟。
<br>
<br>
<br>
<br>&nbsp;&nbsp; 卷432_32 【重到渭上旧居】白居易 
<br>
<br>旧居清渭曲，开门当蔡渡。十年方一还，几欲迷归路。 
<br>追思昔日行，感伤故游处。插柳作高林，种桃成老树。 
<br>因惊成人者，尽是旧童孺。试问旧老人，半为绕村墓。 
<br>浮生同过客，前后递来去。白日如弄珠，出没光不住。 
<br>人物日改变，举目悲所遇。回念念我身，安得不衰暮。 
<br>朱颜销不歇，白发生无数。唯有山门外，三峰色如故。
<br>
<br>
<br>
<br>&nbsp;&nbsp; 卷432_33 【白发】白居易 
<br>
<br>白发知时节，暗与我有期。今朝日阳里，梳落数茎丝。 
<br>家人不惯见，悯默为我悲。我云何足怪，此意尔不知。 
<br>凡人年三十，外壮中已衰。但思寝食味，已减二十时。 
<br>况我今四十，本来形貌羸。书魔昏两眼，酒病沉四肢。 
<br>亲爱日零落，在者仍别离。身心久如此，白发生已迟。 
<br>由来生老死，三病长相随。除却念无生，人间无药治。
<br>
<br>
<br>
<br>&nbsp;&nbsp; 卷432_34 【秋日】白居易 
<br>
<br>池残寥落水，窗下悠扬日。袅袅秋风多，槐花半成实。 
<br>下有独立人，年来四十一。
<br>
<br>
<br>
<br>&nbsp;&nbsp; 卷432_35 【将之饶州，江浦夜泊】白居易 
<br>
<br>明月满深浦，愁人卧孤舟。烦冤寝不得，夏夜长于秋。 
<br>苦乏衣食资，远为江海游。光阴坐迟暮，乡国行阻修。 
<br>身病向鄱阳，家贫寄徐州。前事与后事，岂堪心并忧。 
<br>忧来起长望，但见江水流。云树霭苍苍，烟波澹悠悠。 
<br>故园迷处所，一念堪白头。
<br>
<br>
<br>
<br>&nbsp;&nbsp; 卷432_36 【思归（时初为校书郎）】白居易 
<br>
<br>养无晨昏膳，隐无伏腊资。遂求及亲禄，黾勉来京师。 
<br>薄俸未及亲，别家已经时。冬积温席恋，春违采兰期。 
<br>夏至一阴生，稍稍夕漏迟。块然抱愁者，长夜独先知。 
<br>悠悠乡关路，梦去身不随。坐惜时节变，蝉鸣槐花枝。
<br>
<br>
<br>
<br>&nbsp;&nbsp; 卷432_37 【冀城北原作】白居易 
<br>
<br>野色何莽苍，秋声亦萧疏。风吹黄埃起，落日驱征车。 
<br>何代此开国，封疆百里馀。古今不相待，朝市无常居。 
<br>昔人城邑中，今变为丘墟。昔人墓田中，今化为里闾。 
<br>废兴相催迫，日月互居诸。世变无遗风，焉能知其初。 
<br>行人千载后，怀古空踌躇。
<br>
<br>
<br>
<br>&nbsp;&nbsp; 卷432_38 【客路感秋，寄明准上人】白居易 
<br>
<br>日暮天地冷，雨霁山河清。长风从西来，草木凝秋声。 
<br>已感岁倏忽，复伤物凋零。孰能不憯凄，天时牵人情。 
<br>借问空门子，何法易修行。使我忘得心，不教烦恼生。
<br>
<br>
<br>
<br>&nbsp;&nbsp; 卷432_39 【游襄阳怀孟浩然】白居易 
<br>
<br>楚山碧岩岩，汉水碧汤汤。秀气结成象，孟氏之文章。 
<br>今我讽遗文，思人至其乡。清风无人继，日暮空襄阳。 
<br>南望鹿门山，蔼若有馀芳。旧隐不知处，云深树苍苍。
<br>
<br>
<br>
<br>&nbsp;&nbsp; 卷432_40 【秋暮西归途中书情】白居易 
<br>
<br>耿耿旅灯下，愁多常少眠。思乡贵早发，发在鸡鸣前。 
<br>九月草木落，平芜连远山。秋阴和曙色，万木苍苍然。 
<br>去秋偶东游，今秋始西旋。马瘦衣裳破，别家来二年。 
<br>忆归复愁归，归无一囊钱。心虽非兰膏，安得不自然。
<br>
<br>
<br>
<br>&nbsp;&nbsp; 卷432_41 【秋怀】白居易 
<br>
<br>月出照北堂，光华满阶墀。凉风从西至，草木日夜衰。 
<br>桐柳减绿阴，蕙兰消碧滋。感物私自念，我心亦如之。 
<br>安得长少壮，盛衰迫天时。人生如石火，为乐长苦迟。
<br>
<br>
<br>
<br>&nbsp;&nbsp; 卷432_42 【别杨颖士、卢克柔、殷尧藩】白居易 
<br>
<br>倦鸟暮归林，浮云晴归山。独有行路子，悠悠不知还。 
<br>人生苦营营，终日群动间。所务虽不同，同归于不闲。 
<br>扁舟来楚乡，匹马往秦关。离忧绕心曲，宛转如循环。 
<br>且持一杯酒，聊以开愁颜。
<br>
<br>
<br>
<br>&nbsp;&nbsp; 卷432_43 【题赠定光上人】白居易 
<br>
<br>二十身出家，四十心离尘。得径入大道，乘此不退轮。 
<br>一坐十五年，林下秋复春。春花与秋气，不感无情人。 
<br>我来如有悟，潜以心照身。误落闻见中，忧喜伤形神。 
<br>安得遗耳目，冥然反天真。
<br>
<br>
<br>
<br>&nbsp;&nbsp; 卷432_44 【祇役骆口驿喜萧侍御书至兼睹新诗吟讽通宵因寄八韵】白居易 
<br>
<br>日暮心无憀，吏役正营营。忽惊芳信至，复与新诗并。 
<br>是时天无云，山馆有月明。月下读数遍，风前吟一声。 
<br>一吟三四叹，声尽有馀清。雅哉君子文，咏性不咏情。 
<br>使我灵府中，鄙吝不得生。始知听韶濩，可使心和平。
<br>
<br>
<br>
<br>&nbsp;&nbsp; 卷432_45 【酬李少府曹长官舍见赠】白居易 
<br>
<br>低腰复敛手，心体不遑安。一落风尘下，方知为吏难。 
<br>公事与日长，宦情随岁阑。惆怅青袍袖，芸香无半残。 
<br>赖有李夫子，此怀聊自宽。两心如止水，彼此无波澜。 
<br>往往簿书暇，相劝强为欢。白马晚蹋雪，渌觞春暖寒。 
<br>恋月夜同宿，爱山晴共看。野性自相近，不是为同官。
<br>
<br>
<br>
<br>&nbsp;&nbsp; 卷432_46 【留别】白居易 
<br>
<br>秋凉卷朝簟，春暖撤夜衾。虽是无情物，欲别尚沉吟。 
<br>况与有情别，别随情浅深。二年欢笑意，一旦东西心。 
<br>独留诚可念，同行力不任。前事讵能料，后期谅难寻。 
<br>唯有潺湲泪，不惜共沾襟。
<br>
<br>
<br>
<br>&nbsp;&nbsp; 卷432_47 【晓别】白居易 
<br>
<br>晓鼓声已半，离筵坐难久。请君断肠歌，送我和泪酒。 
<br>月落欲明前，马嘶初别后。浩浩暗尘中，何由见回首。
<br>
<br>
<br>
<br>&nbsp;&nbsp; 卷432_48 【北园】白居易 
<br>
<br>北园东风起，杂花次第开。心知须臾落，一日三四来。 
<br>花下岂无酒，欲酌复迟回。所思眇千里，谁劝我一杯。
<br>
<br>
<br>
<br>&nbsp;&nbsp; 卷432_49 【惜栯李花】白居易 
<br>
<br>树小花鲜妍，香繁条软弱。高低二三尺，重叠千万萼。 
<br>朝艳蔼霏霏，夕凋纷漠漠。辞枝朱粉细，覆地红绡薄。 
<br>由来好颜色，常苦易销铄。不见莨荡花，狂风吹不落。
<br>
<br>
<br>
<br>&nbsp;&nbsp; 卷432_50 【照镜】白居易 
<br>
<br>皎皎青铜镜，斑斑白丝鬓。岂复更藏年，实年君不信。
<br>
<br>
<br>
<br>&nbsp;&nbsp; 卷432_51 【新秋】白居易 
<br>
<br>西风飘一叶，庭前飒已凉。风池明月水，衰莲白露房。 
<br>其奈江南夜，绵绵自此长。
<br>
<br>
<br>
<br>&nbsp;&nbsp; 卷432_52 【夜雨】白居易 
<br>
<br>早蛩啼复歇，残灯灭又明。隔窗知夜雨，芭蕉先有声。
<br>
<br>
<br>
<br>&nbsp;&nbsp; 卷432_53 【秋江送客】白居易 
<br>
<br>秋鸿次第过，哀猿朝夕闻。是日孤舟客，此地亦离群。 
<br>濛濛润衣雨，漠漠冒帆云。不醉浔阳酒，烟波愁杀人。
<br>
<br>
<br>
<br>&nbsp;&nbsp; 卷432_54 【感逝寄远】白居易 
<br>
<br>昨日闻甲死，今朝闻乙死。知识三分中，二分化为鬼。 
<br>逝者不复见，悲哉长已矣。存者今如何，去我皆万里。 
<br>平生知心者，屈指能有几。通果澧凤州，眇然四君子。 
<br>相思俱老大，浮世如流水。应叹旧交游，凋零日如此。 
<br>何当一杯酒，开眼笑相视。
<br>
<br>
<br>
<br>&nbsp;&nbsp; 卷432_55 【秋月】白居易 
<br>
<br>夜初色苍然，夜深光浩然。稍转西廊下，渐满南窗前。 
<br>况是绿芜地，复兹清露天。落叶声策策，惊鸟影翩翩。 
<br>栖禽尚不稳，愁人安可眠。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷433_1 【朱陈村】白居易 
<br>
<br>徐州古丰县，有村曰朱陈。去县百馀里，桑麻青氛氲。 
<br>机梭声札札，牛驴走纭纭。女汲涧中水，男采山上薪。 
<br>县远官事少，山深人俗淳。有财不行商，有丁不入军。 
<br>家家守村业，头白不出门。生为村之民，死为村之尘。 
<br>田中老与幼，相见何欣欣。一村唯两姓，世世为婚姻。 
<br>亲疏居有族，少长游有群。黄鸡与白酒，欢会不隔旬。 
<br>生者不远别，嫁娶先近邻。死者不远葬，坟墓多绕村。 
<br>既安生与死，不苦形与神。所以多寿考，往往见玄孙。 
<br>我生礼义乡，少小孤且贫。徒学辨是非，只自取辛勤。 
<br>世法贵名教，士人重冠婚。以此自桎梏，信为大谬人。 
<br>十岁解读书，十五能属文。二十举秀才，三十为谏臣。 
<br>下有妻子累，上有君亲恩。承家与事国，望此不肖身。 
<br>忆昨旅游初，迨今十五春。孤舟三适楚，羸马四经秦。 
<br>昼行有饥色，夜寝无安魂。东西不暂住，来往若浮云。 
<br>离乱失故乡，骨肉多散分。江南与江北，各有平生亲。 
<br>平生终日别，逝者隔年闻。朝忧卧至暮，夕哭坐达晨。 
<br>悲火烧心曲，愁霜侵鬓根。一生苦如此，长羡村中民。
<br>
<br>
<br>&nbsp;&nbsp; 卷433_2 【读邓鲂诗】白居易 
<br>
<br>尘架多文集，偶取一卷披。未及看姓名，疑是陶潜诗。 
<br>看名知是君，恻恻令我悲。诗人多蹇厄，近日诚有之。 
<br>京兆杜子美，犹得一拾遗。襄阳孟浩然，亦闻鬓成丝。 
<br>嗟君两不如，三十在布衣。擢第禄不及，新婚妻未归。 
<br>少年无疾患，溘死于路歧。天不与爵寿，唯与好文词。 
<br>此理勿复道，巧历不能推。
<br>
<br>
<br>
<br>&nbsp;&nbsp; 卷433_3 【寄元九（自此后在渭村作）】白居易 
<br>
<br>晨鸡才发声，夕雀俄敛冀。昼夜往复来，疾如出入息。 
<br>非徒改年貌，渐觉无心力。自念因念君，俱为老所逼。 
<br>君年虽校少，憔悴谪南国。三年不放归，炎瘴消颜色。 
<br>山无杀草霜，水有含沙蜮。健否远不知，书多隔年得。 
<br>愿君少愁苦，我亦加餐食。各保金石躯，以慰长相忆。
<br>
<br>
<br>
<br>&nbsp;&nbsp; 卷433_4 【秋夕】白居易 
<br>
<br>叶声落如雨，月色白似霜。夜深方独卧，谁为拂尘床。
<br>
<br>
<br>
<br>&nbsp;&nbsp; 卷433_5 【夜雨】白居易 
<br>
<br>我有所念人，隔在远远乡。我有所感事，结在深深肠。 
<br>乡远去不得，无日不瞻望。肠深解不得，无夕不思量。 
<br>况此残灯夜，独宿在空堂。秋天殊未晓，风雨正苍苍。 
<br>不学头陀法，前心安可忘。
<br>
<br>
<br>
<br>&nbsp;&nbsp; 卷433_6 【秋霁】白居易 
<br>
<br>金火不相待，炎凉雨中变。林晴有残蝉，巢冷无留燕。 
<br>沉吟卷长簟，怆恻收团扇。向夕稍无泥，闲步青苔院。 
<br>月出砧杵动，家家捣秋练。独对多病妻，不能理针线。 
<br>冬衣殊未制，夏服行将绽。何以迎早秋，一杯聊自劝。
<br>
<br>
<br>
<br>&nbsp;&nbsp; 卷433_7 【叹老三首】白居易 
<br>
<br>晨兴照青镜，形影两寂寞。少年辞我去，白发随梳落。 
<br>万化成于渐，渐衰看不觉。但恐镜中颜，今朝老于昨。 
<br>人年少满百，不得长欢乐。谁会天地心，千龄与龟鹤。 
<br>吾闻善医者，今古称扁鹊。万病皆可治，唯无治老药。
<br>
<br>我有一握发，梳理何稠直。昔似玄云光，今如素丝色。 
<br>匣中有旧镜，欲照先叹息。自从头白来，不欲明磨拭。 
<br>鸦头与鹤颈，至老常如墨。独有人鬓毛，不得终身黑。
<br>
<br>前年种桃核，今岁成花树。去岁新婴儿，今年已学步。 
<br>但惊物长成，不觉身衰暮。去矣欲何如，少年留不住。 
<br>因书今日意，遍寄诸亲故。壮岁不欢娱，长年当悔悟。
<br>
<br>
<br>
<br>&nbsp;&nbsp; 卷433_8 【送兄弟回雪夜】白居易 
<br>
<br>日晦云气黄，东北风切切。时从村南还，新与兄弟别。 
<br>离襟泪犹湿，回马嘶未歇。欲归一室坐，天阴多无月。 
<br>夜长火消尽，岁暮雨凝结。寂寞满炉灰，飘零上阶雪。 
<br>对雪画寒灰，残灯明复灭。灰死如我心，雪白如我发。 
<br>所遇皆如此，顷刻堪愁绝。回念入坐忘，转忧作禅悦。 
<br>平生洗心法，正为今宵设。
<br>
<br>
<br>
<br>&nbsp;&nbsp; 卷433_9 【溪中早春】白居易 
<br>
<br>南山雪未尽，阴岭留残白。西涧冰已消，春溜含新碧。 
<br>东风来几日，蛰动萌草坼。潜知阳和功，一日不虚掷。 
<br>爱此天气暖，来拂溪边石。一坐欲忘归，暮禽声啧啧。 
<br>蓬蒿隔桑枣，隐映烟火夕。归来问夜餐，家人烹荠麦。
<br>
<br>
<br>
<br>&nbsp;&nbsp; 卷433_10 【同友人寻涧花】白居易 
<br>
<br>闻有涧底花，贳得村中酒。与君来校迟，已逢摇落后。 
<br>临觞有遗恨，怅望空溪口。记取花发时，期君重携手。 
<br>我生日日老，春色年年有。且作来岁期，不知身健否。
<br>
<br>
<br>
<br>&nbsp;&nbsp; 卷433_11 【登村东古冢】白居易 
<br>
<br>高低古时冢，上有牛羊道。独立最高头，悠哉此怀抱。 
<br>回头向村望，但见荒田草。村人不爱花，多种栗与枣。 
<br>自来此村住，不觉风光好。花少莺亦稀，年年春暗老。
<br>
<br>
<br>
<br>&nbsp;&nbsp; 卷433_12 【梦裴相公】白居易 
<br>
<br>五年生死隔，一夕魂梦通。梦中如往日，同直金銮宫。 
<br>仿佛金紫色，分明冰玉容。勤勤相眷意，亦与平生同。 
<br>既寤知是梦，悯然情未终。追想当时事，何殊昨夜中。 
<br>自我学心法，万缘成一空。今朝为君子，流涕一沾胸。
<br>
<br>
<br>
<br>&nbsp;&nbsp; 卷433_13 【昼寝】白居易 
<br>
<br>坐整白单衣，起穿黄草履。朝餐盥漱毕，徐下阶前步。 
<br>暑风微变候，昼刻渐加数。院静地阴阴，鸟鸣新叶树。 
<br>独行还独卧，夏景殊未暮。不作午时眠，日长安可度。
<br>
<br>
<br>
<br>&nbsp;&nbsp; 卷433_14 【别行简（时行简辟卢坦剑南东川府）】白居易 
<br>
<br>漠漠病眼花，星星愁鬓雪。筋骸已衰惫，形影仍分诀。 
<br>梓州二千里，剑门五六月。岂是远行时，火云烧栈热。 
<br>何言巾上泪，乃是肠中血。念此早归来，莫作经年别。
<br>
<br>
<br>
<br>&nbsp;&nbsp; 卷433_15 【观儿戏】白居易 
<br>
<br>髫龀七八岁，绮纨三四儿。弄尘复斗草，尽日乐嬉嬉。 
<br>堂上长年客，鬓间新有丝。一看竹马戏，每忆童騃时。 
<br>童騃饶戏乐，老大多忧悲。静念彼与此，不知谁是痴。
<br>
<br>
<br>
<br>&nbsp;&nbsp; 卷433_16 【叹常生】白居易 
<br>
<br>西村常氏子，卧疾不须臾。前旬犹访我，今日忽云殂。 
<br>时我病多暇，与之同野居。园林青蔼蔼，相去数里馀。 
<br>村邻无好客，所遇唯农夫。之子何如者，往还犹胜无。 
<br>于今亦已矣，可为一长吁。
<br>
<br>
<br>
<br>&nbsp;&nbsp; 卷433_17 【寄元九】白居易 
<br>
<br>一病经四年，亲朋书信断。穷通合易交，自笑知何晚。 
<br>元君在荆楚，去日唯云远。彼独是何人，心如石不转。 
<br>忧我贫病身，书来唯劝勉。上言少愁苦，下道加餐饭。 
<br>怜君为谪吏，穷薄家贫褊。三寄衣食资，数盈二十万。 
<br>岂是贪衣食，感君心缱绻。念我口中食，分君身上暖。 
<br>不因身病久，不因命多蹇。平生亲友心，岂得知深浅。
<br>
<br>
<br>
<br>&nbsp;&nbsp; 卷433_18 【以镜赠别】白居易 
<br>
<br>人言似明月，我道胜明月。明月非不明，一年十二缺。 
<br>岂如玉匣里，如水常澄澈。月破天暗时，圆明独不歇。 
<br>我惭貌丑老，绕鬓斑斑雪。不如赠少年，回照青丝发。 
<br>因君千里去，持此将为别。
<br>
<br>
<br>
<br>&nbsp;&nbsp; 卷433_19 【城上对月，期友人不至】白居易 
<br>
<br>古人惜昼短，劝令秉烛游。况此迢迢夜，明月满西楼。 
<br>复有盈尊酒，置在城上头。期君君不至，人月两悠悠。 
<br>照水烟波白，照人肌发秋。清光正如此，不醉即须愁。
<br>
<br>
<br>
<br>&nbsp;&nbsp; 卷433_20 【念金銮子二首】白居易 
<br>
<br>衰病四十身，娇痴三岁女。非男犹胜无，慰情时一抚。 
<br>一朝舍我去，魂影无处所。况念夭札时，呕哑初学语。 
<br>始知骨肉爱，乃是忧悲聚。唯思未有前，以理遣伤苦。 
<br>忘怀日已久，三度移寒暑。今日一伤心，因逢旧乳母。
<br>
<br>与尔为父子，八十有六旬。忽然又不见，迩来三四春。 
<br>形质本非实，气聚偶成身。恩爱元是妄，缘合暂为亲。 
<br>念兹庶有悟，聊用遣悲辛。暂将理自夺，不是忘情人。
<br>
<br>
<br>
<br>&nbsp;&nbsp; 卷433_21 【对酒】白居易 
<br>
<br>人生一百岁，通计三万日。何况百岁人，人间百无一。 
<br>贤愚共零落，贵贱同埋没。东岱前后魂，北邙新旧骨。 
<br>复闻药误者，为爱延年术。又有忧死者，为贪政事笔。 
<br>药误不得老，忧死非因疾。谁言人最灵，知得不知失。 
<br>何如会亲友，饮此杯中物。能沃烦虑消，能陶真性出。 
<br>所以刘阮辈，终年醉兀兀。
<br>
<br>
<br>
<br>&nbsp;&nbsp; 卷433_22 【渭村雨归】白居易 
<br>
<br>渭水寒渐落，离离蒲稗苗。闲傍沙边立，看人刈苇苕。 
<br>近水风景冷，晴明犹寂寥。复兹夕阴起，野色重萧条。 
<br>萧条独归路，暮雨湿村桥。
<br>
<br>
<br>
<br>&nbsp;&nbsp; 卷433_23 【谕怀】白居易 
<br>
<br>黑头日已白，白面日已黑。人生未死间，变化何终极。 
<br>常言在己者，莫若形与色。一朝改变来，止遏不能得。 
<br>况彼身外事，悠悠通与塞。
<br>
<br>
<br>
<br>&nbsp;&nbsp; 卷433_24 【喜友至留宿】白居易 
<br>
<br>村中少宾客，柴门多不开。忽闻车马至，云是故人来。 
<br>况值风雨夕，愁心正悠哉。愿君且同宿，尽此手中杯。 
<br>人生开口笑，百年都几回。
<br>
<br>
<br>
<br>&nbsp;&nbsp; 卷433_25 【西原晚望】白居易 
<br>
<br>花菊引闲行，行上西原路。原上晚无人，因高聊四顾。 
<br>南阡有烟火，北陌连墟墓。村邻何萧疏，近者犹百步。 
<br>吾庐在其下，寂寞风日暮。门外转枯蓬，篱根伏寒兔。 
<br>故园汴水上，离乱不堪去。近岁始移家，飘然此村住。 
<br>新屋五六间，古槐八九树。便是衰病身，此生终老处。
<br>
<br>
<br>
<br>&nbsp;&nbsp; 卷433_26 【感镜】白居易 
<br>
<br>美人与我别，留镜在匣中。自从花颜去，秋水无芙蓉。 
<br>经年不开匣，红埃覆青铜。今朝一拂拭，自照憔悴容。 
<br>照罢重惆怅，背有双盘龙。
<br>
<br>
<br>
<br>&nbsp;&nbsp; 卷433_27 【村居卧病三首】白居易 
<br>
<br>戚戚抱羸病，悠悠度朝暮。夏木才结阴，秋兰已含露。 
<br>前日巢中卵，化作雏飞去。昨日穴中虫，蜕为蝉上树。 
<br>四时未尝歇，一物不暂住。唯有病客心，沉然独如故。
<br>
<br>新秋久病容，起步村南道。尽日不逢人，虫声遍荒草。 
<br>西风吹白露，野绿秋仍早。草木犹未伤，先伤我怀抱。 
<br>朱颜与玄鬓，强健几时好。况为忧病侵，不得依年老。
<br>
<br>种黍三十亩，雨来苗渐大。种薤二十畦，秋来欲堪刈。 
<br>望黍作冬酒，留薤为春菜。荒村百物无，待此养衰瘵。 
<br>葺庐备阴雨，补褐防寒岁。病身知几时，且作明年计。
<br>
<br>
<br>
<br>&nbsp;&nbsp; 卷433_28 【沐浴】白居易 
<br>
<br>经年不沐浴，尘垢满肌肤。今朝一澡濯，衰瘦颇有馀。 
<br>老色头鬓白，病形支体虚。衣宽有剩带，发少不胜梳。 
<br>自问今年几，春秋四十初。四十已如此，七十复何知。
<br>
<br>
<br>
<br>&nbsp;&nbsp; 卷433_29 【栽松二首】白居易 
<br>
<br>小松未盈尺，心爱手自移。苍然涧底色，云湿烟霏霏。 
<br>栽植我年晚，长成君性迟。如何过四十，种此数寸枝。 
<br>得见成阴否，人生七十稀。
<br>
<br>爱君抱晚节，怜君含直文。欲得朝朝见，阶前故种君。 
<br>知君死则已，不死会凌云。
<br>
<br>
<br>
<br>&nbsp;&nbsp; 卷433_30 【病中友人相访】白居易 
<br>
<br>卧久不记日，南窗昏复昏。萧条草檐下，寒雀朝夕闻。 
<br>强扶床前杖，起向庭中行。偶逢故人至，便当一逢迎。 
<br>移榻就斜日，披裘倚前楹。闲谈胜服药，稍觉有心情。
<br>
<br>
<br>
<br>&nbsp;&nbsp; 卷433_31 【自觉二首】白居易 
<br>
<br>四十未为老，忧伤早衰恶。前岁二毛生，今年一齿落。 
<br>形骸日损耗，心事同萧索。夜寝与朝餐，其间味亦薄。 
<br>同岁崔舍人，容光方灼灼。始知年与貌，衰盛随忧乐。 
<br>畏老老转迫，忧病病弥缚。不畏复不忧，是除老病药。
<br>
<br>朝哭心所爱，暮哭心所亲。亲爱零落尽，安用身独存。 
<br>几许平生欢，无限骨肉恩。结为肠间痛，聚作鼻头辛。 
<br>悲来四支缓，泣尽双眸昏。所以年四十，心如七十人。 
<br>我闻浮屠教，中有解脱门。置心为止水，视身如浮云。 
<br>斗擞垢秽衣，度脱生死轮。胡为恋此苦，不去犹逡巡。 
<br>回念发弘愿，愿此见在身。但受过去报，不结将来因。 
<br>誓以智慧水，永洗烦恼尘。不将恩爱子，更种悲忧根。
<br>
<br>
<br>
<br>&nbsp;&nbsp; 卷433_32 【夜雨有念】白居易 
<br>
<br>以道治心气，终岁得晏然。何乃戚戚意，忽来风雨天。 
<br>既非慕荣显，又不恤饥寒。胡为悄不乐，抱膝残灯前。 
<br>形影暗相问，心默对以言。骨肉能几人，各在天一端。 
<br>吾兄寄宿州，吾弟客东川。南北五千里，吾身在中间。 
<br>欲去病未能，欲住心不安。有如波上舟，此缚而彼牵。 
<br>自我向道来，于今六七年。炼成不二性，消尽千万缘。 
<br>唯有恩爱火，往往犹熬煎。岂是药无效，病多难尽蠲。
<br>
<br>
<br>
<br>&nbsp;&nbsp; 卷433_33 【寄杨六（杨摄万年县尉，余为赞善大夫）】白居易 
<br>
<br>青宫官冷静，赤县事繁剧。一闲复一忙，动作经时隔。 
<br>清觞久废酌，白日顿虚掷。念此忽踟蹰，悄然心不适。 
<br>岂无旧交结，久别或迁易。亦有新往还，相见多形迹。 
<br>唯君于我分，坚久如金石。何况老大来，人情重姻戚。 
<br>会稀岁月急，此事真可惜。几回开口笑，便到髭须白。 
<br>公门苦鞅掌，尽日无闲隙。犹冀乘暝来，静言同一夕。
<br>
<br>
<br>
<br>&nbsp;&nbsp; 卷433_34 【送春】白居易 
<br>
<br>三月三十日，春归日复暮。惆怅问春风，明朝应不住。 
<br>送春曲江上，眷眷东西顾。但见扑水花，纷纷不知数。 
<br>人生似行客，两足无停步。日日进前程，前程几多路。 
<br>兵刀与水火，尽可违之去。唯有老到来，人间无避处。 
<br>感时良为已，独倚池南树。今日送春心，心如别亲故。
<br>
<br>
<br>
<br>&nbsp;&nbsp; 卷433_35 【哭李三】白居易 
<br>
<br>去年渭水曲，秋时访我来。今年常乐里，春日哭君回。 
<br>哭君仰问天，天意安在哉。若必夺其寿，何如不与才。 
<br>落然身后事，妻病女婴孩。
<br>
<br>
<br>
<br>&nbsp;&nbsp; 卷433_36 【别李十一后重寄（自此后诗江州路上作）】白居易 
<br>
<br>秋日正萧条，驱车出蓬荜。回望青门道，目极心郁郁。 
<br>岂独恋乡土，非关慕簪绂。所怆别李君，平生同道术。 
<br>俱承金马诏，联秉谏臣笔。共上青云梯，中途一相失。 
<br>江湖我方往，朝廷君不出。蕙带与华簪，相逢是何日。
<br>
<br>
<br>
<br>&nbsp;&nbsp; 卷433_37 【初出蓝田路作】白居易 
<br>
<br>停骖问前路，路在秋云里。苍苍县南道，去途从此始。 
<br>绝顶忽上盘，众山皆下视。下视千万峰，峰头如浪起。 
<br>朝经韩公坡，夕次蓝桥水。浔阳近四千，始行七十里。 
<br>人烦马蹄跙，劳苦已如此。
<br>
<br>
<br>
<br>&nbsp;&nbsp; 卷433_38 【仙娥峰下作】白居易 
<br>
<br>我为东南行，始登商山道。商山无数峰，最爱仙娥好。 
<br>参差树若插，匼匝云如抱。渴望寒玉泉，香闻紫芝草。 
<br>青崖屏削碧，白石床铺缟。向无如此物，安足留四皓。 
<br>感彼私自问，归山何不早。可能尘土中，还随众人老。
<br>
<br>
<br>
<br>&nbsp;&nbsp; 卷433_39 【微雨夜行】白居易 
<br>
<br>漠漠秋云起，稍稍夜寒生。但觉衣裳湿，无点亦无声。
<br>
<br>
<br>
<br>&nbsp;&nbsp; 卷433_40 【再到襄阳访问旧居】白居易 
<br>
<br>昔到襄阳日，髯髯初有髭。今过襄阳日，髭鬓半成丝。 
<br>旧游都是梦，乍到忽如归。东郭蓬蒿宅，荒凉今属谁。 
<br>故知多零落，闾井亦迁移。独有秋江水，烟波似旧时。
<br>
<br>
<br>
<br>&nbsp;&nbsp; 卷433_41 【寄微之三首】白居易 
<br>
<br>江州望通州，天涯与地末。有山万丈高，有江千里阔。 
<br>间之以云雾，飞鸟不可越。谁知千古险，为我二人设。 
<br>通州君初到，郁郁愁如结。江州我方去，迢迢行未歇。 
<br>道路日乖隔，音信日断绝。因风欲寄语，地远声不彻。 
<br>生当复相逢，死当从此别。
<br>
<br>君游襄阳日，我在长安住。今君在通州，我过襄阳去。 
<br>襄阳九里郭，楼堞连云树。顾此稍依依，是君旧游处。 
<br>苍茫兼葭水，中有浔阳路。此去更相思，江西少亲故。
<br>
<br>去国日已远，喜逢物似人。如何含此意，江上坐思君。 
<br>有如河岳气，相合方氛氲。狂风吹中绝，两处成孤云。 
<br>风回终有时，云合岂无因。努力各自爱，穷通我尔身。
<br>
<br>
<br>
<br>&nbsp;&nbsp; 卷433_42 【舟中雨夜】白居易 
<br>
<br>江云暗悠悠，江风冷修修。夜雨滴船背，风浪打船头。 
<br>船中有病客，左降向江州。
<br>
<br>
<br>
<br>&nbsp;&nbsp; 卷433_43 【夜闻歌者（宿鄂州）】白居易 
<br>
<br>夜泊鹦鹉洲，江月秋澄澈。邻船有歌者，发词堪愁绝。 
<br>歌罢继以泣，泣声通复咽。寻声见其人，有妇颜如雪。 
<br>独倚帆樯立，娉婷十七八。夜泪如真珠，双双堕明月。 
<br>借问谁家妇，歌泣何凄切。一问一沾襟，低眉终不说。
<br>
<br>
<br>
<br>&nbsp;&nbsp; 卷433_44 【江楼闻砧（江州作）】白居易 
<br>
<br>江人授衣晚，十月始闻砧。一夕高楼月，万里故园心。
<br>
<br>
<br>
<br>&nbsp;&nbsp; 卷433_45 【宿东林寺】白居易 
<br>
<br>经窗灯焰短，僧炉火气深。索落庐山夜，风雪宿东林。
<br>
<br>
<br>
<br>&nbsp;&nbsp; 卷433_46 【忆洛下故园（时淮汝寇戎未灭）】白居易 
<br>
<br>浔阳迁谪地，洛阳离乱年。烟尘三川上，炎瘴九江边。 
<br>乡心坐如此，秋风仍飒然。
<br>
<br>
<br>
<br>&nbsp;&nbsp; 卷433_47 【赠别崔五】白居易 
<br>
<br>朝送南去客，暮迎北来宾。孰云当大路，少遇心所亲。 
<br>劳者念息肩，热者思濯身。何如愁独日，忽见平生人。 
<br>平生已不浅，是日重殷勤。问从何处来，及此江亭春。 
<br>江天春多阴，夜月隔重云。移尊树间饮，灯照花纷纷。 
<br>一会不易得，馀事何足云。明旦又分手，今夕且欢忻。
<br>
<br>
<br>
<br>&nbsp;&nbsp; 卷433_48 【春晚寄微之】白居易 
<br>
<br>三月江水阔，悠悠桃花波。年芳与心事，此地共蹉跎。 
<br>南国方谴谪，中原正兵戈。眼前故人少，头上白发多。 
<br>通州更迢递，春尽复如何。
<br>
<br>
<br>
<br>&nbsp;&nbsp; 卷433_49 【渐老】白居易 
<br>
<br>今朝复明日，不觉年齿暮。白发逐梳落，朱颜辞镜去。 
<br>当春颇愁寂，对酒寡欢趣。遇境多怆辛，逢人益敦故。 
<br>形质属天地，推迁从不住。所怪少年心，销磨落何处。
<br>
<br>
<br>
<br>&nbsp;&nbsp; 卷433_50 【送幼史】白居易 
<br>
<br>淮右寇未散，江西岁再徂。故里干戈地，行人风雪途。 
<br>此时与尔别，江畔立踟蹰。
<br>
<br>
<br>
<br>&nbsp;&nbsp; 卷433_51 【夜雪】白居易 
<br>
<br>已讶衾枕冷，复见窗户明。夜深知雪重，时闻折竹声。
<br>
<br>
<br>
<br>&nbsp;&nbsp; 卷433_52 【寄行简】白居易 
<br>
<br>郁郁眉多敛，默默口寡言。岂是愿如此，举目谁与欢。 
<br>去春尔西征，从事巴蜀间。今春我南谪，抱疾江海壖。 
<br>相去六千里，地绝天邈然。十书九不达，何以开忧颜。 
<br>渴人多梦饮，饥人多梦餐。春来梦何处，合眼到东川。
<br>
<br>
<br>
<br>&nbsp;&nbsp; 卷433_53 【首夏】白居易 
<br>
<br>孟夏百物滋，动植一时好。麋鹿乐深林，虫蛇喜丰草。 
<br>翔禽爱密叶，游鳞悦新藻。天和遗漏处，而我独枯槁。 
<br>一身在天末，骨肉皆远道。旧国无来人，寇戎尘浩浩。 
<br>沉忧竟何益，只自劳怀抱。不如放身心，冥然任天造。 
<br>浔阳多美酒，可使杯不燥。湓鱼贱如泥，烹炙无昏早。 
<br>朝饭山下寺，暮醉湖中岛。何必归故乡，兹焉可终老。
<br>
<br>
<br>
<br>&nbsp;&nbsp; 卷433_54 【孟夏思渭村旧居寄舍弟】白居易 
<br>
<br>啧啧雀引雏，稍稍笋成竹。时物感人情，忆我故乡曲。 
<br>故园渭水上，十载事樵牧。手种榆柳成，阴阴覆墙屋。 
<br>兔隐豆苗肥，鸟鸣桑椹熟。前年当此时，与尔同游瞩。 
<br>诗书课弟侄，农圃资童仆。日暮麦登场，天晴蚕坼簇。 
<br>弄泉南涧坐，待月东亭宿。兴发饮数杯，闷来棋一局。 
<br>一朝忽分散，万里仍羁束。井鲋思反泉，笼莺悔出谷。 
<br>九江地卑湿，四月天炎燠。苦雨初入梅，瘴云稍含毒。 
<br>泥秧水畦稻，灰种畬田粟。已讶殊岁时，仍嗟异风俗。 
<br>闲登郡楼望，日落江山绿。归雁拂乡心，平湖断人目。 
<br>殊方我漂泊，旧里君幽独。何时同一瓢，饮水心亦足。
<br>
<br>
<br>
<br>&nbsp;&nbsp; 卷433_55 【早蝉】白居易 
<br>
<br>六月初七日，江头蝉始鸣。石楠深叶里，薄暮两三声。 
<br>一催衰鬓色，再动故园情。西风殊未起，秋思先秋生。 
<br>忆昔在东掖，宫槐花下听。今朝无限思，云树绕湓城。
<br>
<br>
<br>
<br>&nbsp;&nbsp; 卷433_56 【感情】白居易 
<br>
<br>中庭晒服玩，忽见故乡履。昔赠我者谁，东邻婵娟子。 
<br>因思赠时语，特用结终始。永愿如履綦，双行复双止。 
<br>自吾谪江郡，漂荡三千里。为感长情人，提携同到此。 
<br>今朝一惆怅，反覆看未已。人只履犹双，何曾得相似。 
<br>可嗟复可惜，锦表绣为里。况经梅雨来，色黯花草死。
<br>
<br>
<br>
<br>&nbsp;&nbsp; 卷433_57 【南湖晚秋】白居易 
<br>
<br>八月白露降，湖中水方老。旦夕秋风多，衰荷半倾倒。 
<br>手攀青枫树，足蹋黄芦草。惨澹老容颜，冷落秋怀抱。 
<br>有兄在淮楚，有弟在蜀道。万里何时来，烟波白浩浩。
<br>
<br>
<br>
<br>&nbsp;&nbsp; 卷433_58 【郡厅有树，晚荣早凋，人不识名，因题其上】白居易 
<br>
<br>浔阳郡厅后，有树不知名。秋先梧桐落，春后桃李荣。 
<br>五月始萌动，八月已凋零。左右皆松桂，四时郁青青。 
<br>岂量雨露恩，沾濡不均平。荣枯各有分，天地本无情。 
<br>顾我亦相类，早衰向晚成。形骸少多病，三十不丰盈。 
<br>毛鬓早改变，四十白髭生。谁教两萧索，相对此江城。
<br>
<br>
<br>
<br>&nbsp;&nbsp; 卷433_59 【感秋怀微之】白居易 
<br>
<br>叶下湖又波，秋风此时至。谁知濩落心，先纳萧条气。 
<br>推移感流岁，漂泊思同志。昔为烟霄侣，今作泥涂吏。 
<br>白鸥毛羽弱，青凤文章异。各闭一笼中，岁晚同憔悴。
<br>
<br>
<br>
<br>&nbsp;&nbsp; 卷433_60 【因沐感发，寄朗上人二首】白居易 
<br>
<br>年长身转慵，百事无所欲。乃至头上发，经年方一沐。 
<br>沐稀发苦落，一沐仍半秃。短鬓经霜蓬，老面辞春木。 
<br>强年过犹近，衰相来何速。应是烦恼多，心焦血不足。
<br>
<br>渐少不满把，渐短不盈尺。况兹短少中，日夜落复白。 
<br>既无神仙术，何除老死籍。只有解脱门，能度衰苦厄。 
<br>掩镜望东寺，降心谢禅客。衰白何足言，剃落犹不惜。
<br>
<br>
<br>
<br>&nbsp;&nbsp; 卷433_61 【早蝉】白居易 
<br>
<br>月出先照山，风生先动水。亦如早蝉声，先入闲人耳。 
<br>一闻愁意结，再听乡心起。渭上新蝉声，先听浑相似。 
<br>衡门有谁听，日暮槐花里。
<br>
<br>
<br>
<br>&nbsp;&nbsp; 卷433_62 【苦热喜凉】白居易 
<br>
<br>经时苦炎暑，心体但烦倦。白日一何长，清秋不可见。 
<br>岁功成者去，天数极则变。潜知寒燠间，迁次如乘传。 
<br>火云忽朝敛，金风俄夕扇。枕簟遂清凉，筋骸稍轻健。 
<br>因思望月侣，好卜迎秋宴。竟夜无客来，引杯还自劝。
<br>
<br>
<br>
<br>&nbsp;&nbsp; 卷433_63 【早秋晚望，兼呈韦侍郎】白居易 
<br>
<br>九派绕孤城，城高生远思。人烟半在船，野水多于地。 
<br>穿霞日脚直，驱雁风头利。去国来几时，江上秋三至。 
<br>夫君亦沦落，此地同飘寄。悯默向隅心，摧颓触笼翅。 
<br>且谋眼前计，莫问胸中事。浔阳酒甚浓，相劝时时醉。
<br>
<br>
<br>
<br>&nbsp;&nbsp; 卷433_64 【司马宅】白居易 
<br>
<br>雨径绿芜合，霜园红叶多。萧条司马宅，门巷无人过。 
<br>唯对大江水，秋风朝夕波。
<br>
<br>
<br>
<br>&nbsp;&nbsp; 卷433_65 【司马厅独宿】白居易 
<br>
<br>荒凉满庭草，偃亚侵檐竹。府吏下厅帘，家僮开被襆。 
<br>数声城上漏，一点窗间烛。官曹冷似冰，谁肯来同宿。
<br>
<br>
<br>
<br>&nbsp;&nbsp; 卷433_66 【梦与李七、庾三十三同访元九】白居易 
<br>
<br>夜梦归长安，见我故亲友。损之在我左，顺之在我右。 
<br>云是二月天，春风出携手。同过靖安里，下马寻元九。 
<br>元九正独坐，见我笑开口。还指西院花，仍开北亭酒。 
<br>如言各有故，似惜欢难久。神合俄顷间，神离欠伸后。 
<br>觉来疑在侧，求索无所有。残灯影闪墙，斜月光穿牖。 
<br>天明西北望，万里君知否。老去无见期，踟蹰搔白首。
<br>
<br>
<br>
<br>&nbsp;&nbsp; 卷433_67 【秋槿】白居易 
<br>
<br>风露飒已冷，天色亦黄昏。中庭有槿花，荣落同一晨。 
<br>秋开已寂寞，夕陨何纷纷。正怜少颜色，复叹不逡巡。 
<br>感此因念彼，怀哉聊一陈。男儿老富贵，女子晚婚姻。 
<br>头白始得志，色衰方事人。后时不获已，安得如青春。
<br>
<br>
<br>
<br>&nbsp;&nbsp; 卷433_68 【答元郎中、杨员外喜乌见寄（四十四字成）】白居易 
<br>
<br>南宫鸳鸯地，何忽乌来止。故人锦帐郎，闻乌笑相视。 
<br>疑乌报消息，望我归乡里。我归应待乌头白， 
<br>惭愧元郎误欢喜。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
