<HTML>
<HEAD>
<TITLE>全唐诗 卷892-895 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷892-895</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷892-895</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6262"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷892-895')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷892-895]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷892_1 【诉衷情】韦庄 
<br>
<br>烛烬香残帘半卷，梦初惊。花欲谢，深夜，月笼明。 
<br>何处按歌声，轻轻。舞衣尘暗生，负春情。
<br>
<br>碧沼红芳烟雨静，倚兰桡。垂玉佩，交带，袅纤腰。 
<br>鸳梦隔星桥，迢迢。越罗香暗销，坠花翘。
<br>
<br>
<br>&nbsp;&nbsp; 卷892_2 【天仙子】韦庄 
<br>
<br>怅望前回梦里期，看花不语苦寻思。露桃宫里小腰枝， 
<br>眉眼细，鬓云垂，惟有多情宋玉知。
<br>
<br>深夜归来长酩酊，扶入流苏犹未醒。醺醺酒气麝兰和， 
<br>惊睡觉，笑呵呵，长笑人生能几何。
<br>
<br>蟾彩霜华夜不分，天外鸿声枕上闻。绣衾香冷懒重熏， 
<br>人寂寂，叶纷纷，才睡依前梦见君。
<br>
<br>梦觉云屏依旧空，杜鹃声咽隔帘栊。玉郎薄幸去无踪， 
<br>一日日，恨重重，泪界莲腮两线红。
<br>
<br>金似衣裳玉似身，眼如秋水鬓如云。霞裙月帔一群群， 
<br>来洞口，望烟分，刘阮不归春日曛。
<br>
<br>
<br>
<br>&nbsp;&nbsp; 卷892_3 【江城子（一名水晶帘）】韦庄 
<br>
<br>恩重娇多情易伤，漏更长，解鸳鸯。朱唇未动， 
<br>先觉口脂香。缓揭绣衾抽皓腕，移凤枕，枕檀郎。
<br>
<br>髻鬟狼藉黛眉长，出兰房，别檀郎。角声呜咽， 
<br>星斗渐微茫。露冷月残人未起，留不住，泪千行。
<br>
<br>
<br>
<br>&nbsp;&nbsp; 卷892_4 【定西番】韦庄 
<br>
<br>挑尽金灯红烬，人灼灼，漏迟迟，未眠时。 
<br>斜倚银屏无语，闲愁上翠眉。闷杀梧桐残雨，滴相思。
<br>
<br>芳草丛生缕结，花艳艳，雨濛濛，晓庭中。 
<br>塞远久无音问，愁销镜里红。紫燕黄鹂犹至，恨何穷。
<br>
<br>
<br>
<br>&nbsp;&nbsp; 卷892_5 【思帝乡】韦庄 
<br>
<br>云髻坠，凤钗垂。髻坠钗垂无力，枕函欹。 
<br>翡翠屏深月落，漏依依。说尽人间天上，两心知。
<br>
<br>春日游，杏花吹满头。陌上谁家年少，足风流。 
<br>妾拟将身嫁与，一生休。纵被无情弃，不能羞。
<br>
<br>
<br>
<br>&nbsp;&nbsp; 卷892_6 【上行杯】韦庄 
<br>
<br>芳草灞陵春岸，柳烟深，满楼弦管。一曲离声肠寸断。 
<br>今日送君千万，红缕玉盘金镂盏。须劝！珍重意，莫辞满。
<br>
<br>白马玉鞭金辔，少年郎，离别容易。迢递去程千万里。 
<br>惆怅异乡云水，满酌一杯劝和泪。须愧！珍重意，莫辞醉。
<br>
<br>
<br>
<br>&nbsp;&nbsp; 卷892_7 【酒泉子】韦庄 
<br>
<br>月落星沉，楼上美人春睡。绿云欹，金枕腻，画屏深。 
<br>子规啼破相思梦，曙色东方才动。柳烟轻，花露重， 
<br>思难任。
<br>
<br>
<br>
<br>&nbsp;&nbsp; 卷892_8 【女冠子】韦庄 
<br>
<br>四月十七，正是去年今日。别君时，忍泪佯低面， 
<br>含羞半敛眉¤ 
<br>不知魂已断，空有梦相随。除却天边月，没人知。
<br>
<br>昨夜夜半，枕上分明梦见。语多时，依旧桃花面， 
<br>频低柳叶眉¤ 
<br>半羞还半喜，欲去又依依。觉来知是梦，不胜悲。
<br>
<br>
<br>
<br>&nbsp;&nbsp; 卷892_9 【浣溪沙】韦庄 
<br>
<br>清晓妆成寒食天，柳球斜袅间花钿，卷帘直出画堂前¤ 
<br>指点牡丹初绽朵，日高犹自凭朱阑，含嚬不语恨春残。
<br>
<br>欲上秋千四体慵，拟交人送又心忪，画堂帘幕月明风¤ 
<br>此夜有情谁不极，隔墙梨雪又玲珑，玉容憔悴惹微红。
<br>
<br>惆怅梦馀山月斜，孤灯照壁背红纱，小楼高阁谢娘家¤ 
<br>暗想玉容何所似，一枝春雪冻梅花，满身香雾簇朝霞。
<br>
<br>绿树藏莺莺正啼，柳丝斜拂白铜鞮，弄珠江上草萋萋¤ 
<br>日暮饮归何处客，绣鞍骢马一声嘶，满身兰麝醉如泥。
<br>
<br>夜夜相思更漏残，伤心明月凭阑干，想君思我锦衾寒¤ 
<br>咫尺画堂深似海，忆来惟把旧书看，几时携手入长安。
<br>
<br>
<br>
<br>&nbsp;&nbsp; 卷892_10 【归国遥】韦庄 
<br>
<br>春欲暮，满地落花红带雨。惆怅玉笼鹦鹉，单栖无伴侣¤ 
<br>南望去程何许，问花花不语。早晚得同归去，恨无双翠羽。
<br>
<br>金翡翠，为我南飞传我意。罨画桥边春水，几年花下醉¤ 
<br>别后只知相愧，泪珠难远寄。罗幕绣帏鸳被，旧欢如梦里。
<br>
<br>春欲晚，戏蝶游蜂花烂熳。日落谢家池馆，柳丝金缕断¤ 
<br>睡觉绿鬟风乱，画屏云雨散。闲倚博山长叹，泪流沾皓腕。
<br>
<br>
<br>
<br>&nbsp;&nbsp; 卷892_11 【菩萨蛮】韦庄 
<br>
<br>红楼别夜堪惆怅，香灯半卷流苏帐。残月出门时， 
<br>美人和泪辞¤ 
<br>琵琶金翠羽，弦上黄莺语。劝我早归家，绿窗人似花。
<br>
<br>人人尽说江南好，游人只合江南老。春水碧于天， 
<br>画船听雨眠¤ 
<br>垆边人似月，皓腕凝双雪。未老莫还乡，还乡须断肠。
<br>
<br>如今却忆江南乐，当时年少春衫薄。骑马倚斜桥， 
<br>满楼红袖招¤ 
<br>翠屏金屈曲，醉入花丛宿。此度见花枝，白头誓不归。
<br>
<br>劝君今夜须沈醉，尊前莫话明朝事。珍重主人心， 
<br>酒深情亦深¤ 
<br>须愁春漏短，莫诉金杯满。遇酒且呵呵，人生能几何。
<br>
<br>洛阳城里春光好，洛阳才子他乡老。柳暗魏王堤， 
<br>此时心转迷¤ 
<br>桃花春水渌，水上鸳鸯浴。凝恨对残晖，忆君君不知。
<br>
<br>
<br>
<br>&nbsp;&nbsp; 卷892_12 【更漏子】韦庄 
<br>
<br>钟鼓寒，楼阁暝，月照古桐金井。深院闭，小庭空， 
<br>落花香露红¤ 
<br>烟柳重，春雾薄，灯背水窗高阁。闲倚户，暗沾衣， 
<br>待郎郎不归。
<br>
<br>
<br>
<br>&nbsp;&nbsp; 卷892_13 【谒金门（一名花自落、垂杨碧、出塞）】韦庄 
<br>
<br>春雨足，染就一溪新绿。柳外飞来双羽玉，弄晴相对浴¤ 
<br>楼外翠帘高轴，倚遍阑干几曲。云淡水平烟树簇， 
<br>寸心千里目。
<br>
<br>春漏促，金烬暗挑残烛。一夜帘前风撼竹，梦魂相断续¤ 
<br>有个娇饶如玉，夜夜绣屏孤宿。闲抱琵琶寻旧曲， 
<br>远山眉黛绿。
<br>
<br>空相忆，无计得传消息。天上嫦娥人不识，寄书何处觅¤ 
<br>新睡觉来无力，不忍把君书迹。满院落花春寂寂， 
<br>断肠芳草碧。
<br>
<br>
<br>
<br>&nbsp;&nbsp; 卷892_14 【清平乐】韦庄 
<br>
<br>春愁南陌，故国音书隔。细雨霏霏梨花白，燕拂画帘金额¤ 
<br>尽日相望王孙，尘满衣上泪痕。谁向桥边吹笛， 
<br>驻马西望销魂。
<br>
<br>野花芳草，寂寞关山道。柳吐金丝莺语早，惆怅香闺暗老¤ 
<br>罗带悔结同心，独凭朱阑思深。梦觉半床斜月， 
<br>小窗风触鸣琴。
<br>
<br>何处游女，蜀国多云雨。云解有情花解语，窣地绣罗金缕¤ 
<br>妆成不整金钿，含羞待月秋千。住在绿槐阴里， 
<br>门临春水桥边。
<br>
<br>莺啼残月，绣阁香灯灭。门外马嘶郎欲别，正是落花时节¤ 
<br>妆成不画蛾眉，含愁独倚金扉。去路香尘莫扫， 
<br>扫即郎去归迟。
<br>
<br>琐窗春暮，满地梨花雨。君不归来情又去，红泪散沾金缕¤ 
<br>梦魂飞断烟波，伤心不奈春何。空把金针独坐， 
<br>鸳鸯愁绣双窠。
<br>
<br>绿杨春雨，金线飘千缕。花拆香枝黄鹂语，玉勒雕鞍何处¤ 
<br>碧窗望断燕鸿，翠帘睡眼溟濛。宝瑟谁家弹罢， 
<br>含悲斜倚屏风。
<br>
<br>
<br>
<br>&nbsp;&nbsp; 卷892_15 【喜迁莺（即鹤冲天）】韦庄 
<br>
<br>人汹汹，鼓冬冬，襟袖五更风。大罗天上月朦胧， 
<br>骑马上虚空¤ 
<br>香满衣，云满路，鸾凤绕身飞舞。霓旌绛节一群群， 
<br>引见玉华君。
<br>
<br>街鼓动，禁城开，天上探人回。凤衔金榜出云来， 
<br>平地一声雷¤ 
<br>莺已迁，龙已化，一夜满城车马。家家楼上簇神仙， 
<br>争看鹤冲天。
<br>
<br>
<br>
<br>&nbsp;&nbsp; 卷892_16 【应天长】韦庄 
<br>
<br>绿槐阴里黄莺语，深院无人春昼午。画帘垂，金凤舞， 
<br>寂寞绣屏香一炷¤ 
<br>碧天云，无定处，空有梦魂来去。夜夜绿窗风雨， 
<br>断肠君信否。
<br>
<br>别来半岁音书绝，一寸离肠千万结。难相见，易相别， 
<br>又是玉楼花似雪¤ 
<br>暗相思，无处说，惆怅夜来烟月。想得此时情切， 
<br>泪沾红袖黦。
<br>
<br>
<br>
<br>&nbsp;&nbsp; 卷892_17 【荷叶杯】韦庄 
<br>
<br>绝代佳人难得，倾国，花下见无期。一双愁黛远山眉， 
<br>不忍更思惟¤ 
<br>闲掩翠屏金凤，残梦，罗幕画堂空。碧天无路信难通， 
<br>惆怅旧房栊。
<br>
<br>记得那年花下，深夜，初识谢娘时。水堂西面画帘垂， 
<br>携手暗相期¤ 
<br>惆怅晓莺残月，相别，从此隔音尘。如今俱是异乡人， 
<br>相见更无因。
<br>
<br>
<br>
<br>&nbsp;&nbsp; 卷892_18 【河传】韦庄 
<br>
<br>何处，烟雨，隋堤春暮。柳色葱茏，画桡金缕， 
<br>翠旗高飐香风，水光融¤ 
<br>青娥殿脚春妆媚，轻云里，绰约司花妓。江都宫阙， 
<br>清淮月映迷楼，古今愁。
<br>
<br>春晚，风暖，锦城花满。狂杀游人，玉鞭金勒寻胜， 
<br>驰骤轻尘，惜良辰¤ 
<br>翠蛾争劝临邛酒，纤纤手，拂面垂丝柳。 
<br>归时烟里钟鼓，正是黄昏，暗销魂。
<br>
<br>锦浦，春女，绣衣金缕。雾薄云轻，花深柳暗， 
<br>时节正是清明，雨初晴¤ 
<br>玉鞭魂断烟霞路，莺莺语，一望巫山雨。香尘隐映， 
<br>遥望翠槛红楼，黛眉愁。
<br>
<br>
<br>
<br>&nbsp;&nbsp; 卷892_19 【怨王孙（与河传、月照梨花二词同调）】韦庄 
<br>
<br>锦里，蚕市，满街珠翠。千万红妆，玉蝉金雀， 
<br>宝髻花簇鸣珰，绣衣长¤ 
<br>日斜归去人难见，青楼远，队队行云散。不知今夜， 
<br>何处深锁兰房，隔仙乡。
<br>
<br>
<br>
<br>&nbsp;&nbsp; 卷892_20 【木兰花】韦庄 
<br>
<br>独上小楼春欲暮，愁望玉关芳草路。消息断，不逢人， 
<br>却敛细眉归绣户¤ 
<br>坐看落花空叹息，罗袂湿班红泪滴。千山万水不曾行， 
<br>魂梦欲教何处觅。
<br>
<br>
<br>
<br>&nbsp;&nbsp; 卷892_21 【小重山】韦庄 
<br>
<br>一闭昭阳春又春。夜寒宫漏永，梦君恩。 
<br>卧思陈事暗消魂。罗衣湿，红袂有啼痕¤ 
<br>歌吹隔重阍。绕庭芳草绿，倚长门。万般惆怅向谁论？ 
<br>凝情立，宫殿欲黄昏。
<br>
<br>
<br>
<br>&nbsp;&nbsp; 卷892_22 【望远行】韦庄 
<br>
<br>欲别无言倚画屏，含恨暗伤情。谢家庭树锦鸡鸣， 
<br>残月落边城¤ 
<br>人欲别，马频嘶，绿槐千里长堤。出门芳草路萋萋， 
<br>云雨别来易东西。不忍别君后，却入旧香闺。
<br>
<br>
<br>
<br>&nbsp;&nbsp; 卷892_23 【忆江南】牛峤 
<br>
<br>衔泥燕，飞到画堂前。占得杏梁安稳处，体轻惟有主人怜。 
<br>堪羡好因缘。
<br>
<br>红绣被，两两间鸳鸯。不是鸟中偏爱尔，为缘交颈睡南塘。 
<br>全胜薄情郎。
<br>
<br>
<br>
<br>&nbsp;&nbsp; 卷892_24 【西溪子】牛峤 
<br>
<br>捍拨双盘金凤，蝉鬓玉钗摇动。画堂前，人不语，弦解语。 
<br>弹到昭君怨处。翠蛾愁，不抬头。
<br>
<br>
<br>
<br>&nbsp;&nbsp; 卷892_25 【江城子】牛峤 
<br>
<br>飞起郡城东，碧江空，半滩风。越王宫殿， 
<br>蘋叶藕花中。帘卷水楼鱼浪起，千片雪，雨濛濛。
<br>
<br>极浦烟消水鸟飞，离筵分手时，送金卮。渡口杨花， 
<br>狂雪任风吹。日暮空江波浪急，芳草岸，柳如丝。
<br>
<br>
<br>
<br>&nbsp;&nbsp; 卷892_26 【定西番】牛峤 
<br>
<br>紫塞月明千里，金甲冷，戍楼寒，梦长安¤ 
<br>乡思望中天阔，漏残星亦残。画角数声呜咽，雪漫漫。
<br>
<br>
<br>
<br>&nbsp;&nbsp; 卷892_27 【望江怨】牛峤 
<br>
<br>东风急，惜别花时手频执，罗帏愁独入。马嘶残雨春芜湿。 
<br>倚门立，寄语薄情郎，粉香和泪泣。
<br>
<br>
<br>
<br>&nbsp;&nbsp; 卷892_28 【女冠子】牛峤 
<br>
<br>绿云高髻，点翠匀红时世。月如眉，浅笑含双靥， 
<br>低声唱小词¤ 
<br>眼看惟恐化，魂荡欲相随。玉趾回娇步，约佳期。
<br>
<br>锦江烟水，卓女烧春浓美。小檀霞，绣带芙蓉帐， 
<br>金钗芍药花¤ 
<br>额黄侵腻发，臂钏透红纱。柳暗莺啼处，认郎家。
<br>
<br>星冠霞帔，住在蕊珠宫里。佩丁当，明翠摇蝉翼， 
<br>纤珪理宿妆¤ 
<br>醮坛春草昼绿，药院杏花香。青鸟传心事，寄刘郎。
<br>
<br>双飞双舞，春昼后园莺语。卷罗帏，锦字书封了， 
<br>银河雁过迟¤ 
<br>鸳鸯排宝帐，豆蔻绣连枝。不语匀珠泪，落花时。
<br>
<br>
<br>
<br>&nbsp;&nbsp; 卷892_29 【酒泉子】牛峤 
<br>
<br>记得去年，烟暖杏园花正发，雪飘香。江草绿，柳丝长¤ 
<br>钿车纤手卷帘望，眉学春山样。凤钗低袅翠鬟上，落梅妆。
<br>
<br>
<br>
<br>&nbsp;&nbsp; 卷892_30 【菩萨蛮】牛峤 
<br>
<br>舞裙香暖金泥凤，画梁语燕惊残梦。门外柳花飞， 
<br>玉郎犹未归¤ 
<br>愁匀红粉泪，眉剪春山翠。何处是辽阳，锦屏春昼长。
<br>
<br>柳花飞处莺声急，晴街春色香车立。金凤小帘开， 
<br>脸波和恨来¤ 
<br>今宵求梦想，难到青楼上。赢得一场愁，鸳衾谁并头。
<br>
<br>玉钗风动春幡急，交枝红杏笼烟泣。楼上望卿卿， 
<br>窗寒新雨晴¤ 
<br>熏炉蒙翠被，绣帐鸳鸯睡。何处有相知，羡他初画眉。
<br>
<br>画屏重叠巫阳翠，楚神尚有行云意。朝暮几般心， 
<br>向他情谩深¤ 
<br>风流今古隔，虚作瞿塘客。山月照山花，梦回灯影斜。
<br>
<br>风帘燕舞莺啼柳，妆台约鬓低纤手。钗重髻盘珊， 
<br>一枝红牡丹¤ 
<br>门前行乐客，白马嘶春色。故故坠金鞭，回头应眼穿。
<br>
<br>绿云鬓上飞金雀，愁眉敛翠春烟薄。香阁掩芙蓉， 
<br>画屏山几重¤ 
<br>窗寒天欲曙，犹结同心苣。啼粉涴罗衣，问郎何日归。
<br>
<br>玉炉冰簟鸳鸯锦，粉融香汗流山枕。帘外辘轳声， 
<br>敛眉含笑惊¤ 
<br>柳阴烟漠漠，低鬓蝉钗落。须作一生拌，尽君今日欢。
<br>
<br>
<br>
<br>&nbsp;&nbsp; 卷892_31 【更漏子】牛峤 
<br>
<br>星渐稀，漏频转，何处轮台声怨。香阁掩，杏花红， 
<br>月明杨柳风¤ 
<br>挑锦字，记情事，惟愿两心相似。收泪语，背灯眠， 
<br>玉钗横枕边。
<br>
<br>春夜阑，更漏促，金烬暗挑残烛。惊梦断，锦屏深， 
<br>两乡明月心¤ 
<br>闺草碧，望归客，还是不知消息。孤负我，悔怜君， 
<br>告天天不闻。
<br>
<br>南浦情，红粉泪，争奈两人深意。低翠黛，卷征衣， 
<br>马嘶霜叶飞¤ 
<br>招手别，寸肠结，还是去年时节。书托雁，梦归家， 
<br>觉来江月斜。
<br>
<br>
<br>
<br>&nbsp;&nbsp; 卷892_32 【感恩多】牛峤 
<br>
<br>两条红粉泪，多少香闺意。强攀桃李枝，敛愁眉¤ 
<br>陌上莺啼蝶舞，柳花飞。柳花飞，愿得郎心， 
<br>忆家还早归。
<br>
<br>自从南浦别，愁见丁香结。近来情转深，忆鸳衾¤ 
<br>几度将书托烟雁，泪盈襟。泪盈襟，礼月求天， 
<br>愿君知我心。
<br>
<br>
<br>
<br>&nbsp;&nbsp; 卷892_33 【应天长】牛峤 
<br>
<br>玉楼春望晴烟灭，舞衫斜卷金条脱。黄鹂娇转声初歇， 
<br>杏花飘尽龙山雪¤ 
<br>凤钗低赴节，筵上王孙愁绝。鸳鸯对衔罗结， 
<br>两情深夜月。
<br>
<br>双眉澹薄藏心事，清夜背灯娇又醉。玉钗横，山枕腻， 
<br>宝帐鸳鸯春睡美¤ 
<br>别经时，无限意，虚道相思憔悴。莫信彩笺书里， 
<br>赚人肠断字。
<br>
<br>
<br>
<br>&nbsp;&nbsp; 卷892_34 【木兰花】牛峤 
<br>
<br>春入横塘摇浅浪，花落小园空惆怅。此情谁信为狂夫， 
<br>恨翠愁红流枕上¤ 
<br>小玉窗前嗔燕语，红泪滴穿金线缕。雁归不见报郎归， 
<br>织成锦字封过与。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷893_1 【西溪子】毛文锡 
<br>
<br>昨夜西溪游赏，芳树奇花千样。锁春光，金尊满， 
<br>听弦管。娇妓舞衫香暖。不觉到斜晖，马驮归。
<br>
<br>
<br>&nbsp;&nbsp; 卷893_2 【何满子】毛文锡 
<br>
<br>红粉楼前月照，碧纱窗外莺啼。梦断辽阳音信， 
<br>那堪独守空闺。恨对百花时节，王孙绿草萋萋。
<br>
<br>
<br>
<br>&nbsp;&nbsp; 卷893_3 【诉衷情（一名桃花水）】毛文锡 
<br>
<br>桃花流水漾纵横，春昼彩霞明。刘郎去，阮郎行， 
<br>惆怅恨难平¤ 
<br>愁坐对云屏，算归程。何时携手洞边迎，诉衷情。
<br>
<br>鸳鸯交颈绣衣轻，碧沼藕花馨。偎藻荇，映兰汀， 
<br>和雨浴浮萍¤ 
<br>思妇对心惊，想边庭。何时解佩掩云屏，诉衷情。
<br>
<br>
<br>
<br>&nbsp;&nbsp; 卷893_4 【中兴乐】毛文锡 
<br>
<br>豆蔻花繁烟艳深，丁香软结同心。翠鬟女，相与，共淘金¤ 
<br>红蕉叶里猩猩语。鸳鸯浦，镜中鸾舞。丝雨，隔荔枝阴。
<br>
<br>
<br>
<br>&nbsp;&nbsp; 卷893_5 【醉花间】毛文锡 
<br>
<br>休相问，怕相问，相问还添恨。春水满塘生，鸂鶒还相趁¤ 
<br>昨夜雨霏霏，临明寒一阵。偏忆戍楼人，久绝边庭信。
<br>
<br>深相忆，莫相忆，相忆情难极。银汉是红墙，一带遥相隔¤ 
<br>金盘珠露滴，两岸榆花白。风摇玉佩清，今夕为何夕。
<br>
<br>
<br>
<br>&nbsp;&nbsp; 卷893_6 【酒泉子】毛文锡 
<br>
<br>绿树春深，燕语莺啼声断续，惠风飘荡入芳丛，惹残红¤ 
<br>柳丝无力袅烟空。金盏不辞须满酌，海棠花下思朦胧， 
<br>醉春风。
<br>
<br>
<br>
<br>&nbsp;&nbsp; 卷893_7 【纱窗恨】毛文锡 
<br>
<br>新春燕子还来至，一双飞。垒巢泥湿时时坠，涴人衣¤ 
<br>后园里、看百花发，香风拂、绣户金扉。月照纱窗， 
<br>恨依依。
<br>
<br>双双蝶翅涂铅粉，咂花心。绮窗绣户飞来稳，画堂阴¤ 
<br>二三月、爱随风絮，伴落花、来拂衣襟。更剪轻罗片， 
<br>傅黄金。
<br>
<br>
<br>
<br>&nbsp;&nbsp; 卷893_8 【恋情深】毛文锡 
<br>
<br>滴滴铜壶寒漏咽，醉红楼月。宴馀香殿会鸳衾，荡春心¤ 
<br>真珠帘下晓光侵，莺语隔琼林。宝帐欲开慵起，恋情深。
<br>
<br>玉殿春浓花烂漫，簇神仙伴。罗裙窣地缕黄金，奏清音¤ 
<br>酒阑歌罢两沉沉，一笑动君心。永愿作鸳鸯伴，恋情深。
<br>
<br>
<br>
<br>&nbsp;&nbsp; 卷893_9 【浣溪沙】毛文锡 
<br>
<br>七夕年年信不违，银河清浅白云微，蟾光鹊影伯劳飞¤ 
<br>每恨蟪蛄怜婺女，几回娇妒下鸳机，今宵嘉会两依依。
<br>
<br>
<br>
<br>&nbsp;&nbsp; 卷893_10 【摊破浣溪沙】毛文锡 
<br>
<br>春水轻波浸绿苔，枇杷洲上紫檀开。晴日眠沙鸂鶒稳， 
<br>暖相偎¤ 
<br>罗袜生尘游女过，有人逢著弄珠回。兰麝飘香初解佩， 
<br>忘归来。
<br>
<br>
<br>
<br>&nbsp;&nbsp; 卷893_11 【赞浦子】毛文锡 
<br>
<br>锦帐添香睡，金炉换夕薰。懒结芙蓉带，慵拖翡翠裙¤ 
<br>正是柳夭桃媚，那堪暮雨朝云。宋玉高唐意，裁琼欲赠君。
<br>
<br>
<br>
<br>&nbsp;&nbsp; 卷893_12 【巫山一段云】毛文锡 
<br>
<br>雨霁巫山上，云轻映碧天。远风吹散又相连，十二晚峰前¤ 
<br>暗湿啼猿树，高笼过客船。朝朝暮暮楚江边，几度降神仙。
<br>
<br>貌掩巫山色，才过濯锦波。阿谁提笔上银河，月里写嫦娥¤ 
<br>薄薄施铅粉，盈盈挂绮罗。菖蒲花役梦魂多，年代属元和。
<br>
<br>
<br>
<br>&nbsp;&nbsp; 卷893_13 【柳含烟】毛文锡 
<br>
<br>隋堤柳，汴河旁。夹岸绿阴千里，龙舟凤舸木兰香。 
<br>锦帆张¤ 
<br>因梦江南春景好，一路流苏羽葆。笙歌未尽起横流， 
<br>锁春愁。
<br>
<br>河桥柳，占芳春。映水含烟拂路，几回攀折赠行人， 
<br>暗伤神¤ 
<br>乐府吹为横笛曲，能使离肠断续。不如移植在金门， 
<br>近天恩。
<br>
<br>章台柳，近垂旒。低拂往来冠盖，朦胧春色满皇州， 
<br>瑞烟浮¤ 
<br>直与路边江畔别，免被离人攀折。最怜京兆画蛾眉， 
<br>叶纤时。
<br>
<br>御沟柳，占春多。半出宫墙婀娜，有时倒景醮轻罗， 
<br>麴尘波¤ 
<br>昨日金銮巡上苑，风亚舞腰纤软。栽培得地近皇宫， 
<br>瑞烟浓。
<br>
<br>
<br>
<br>&nbsp;&nbsp; 卷893_14 【更漏子】毛文锡 
<br>
<br>春夜阑，春恨切，花外子规啼月。人不见，梦难凭， 
<br>红纱一点灯¤ 
<br>偏怨别，是芳节，庭下丁香千结。宵雾散，晓霞晖， 
<br>梁间双燕飞。
<br>
<br>
<br>
<br>&nbsp;&nbsp; 卷893_15 【喜迁莺】毛文锡 
<br>
<br>芳春景，暧晴烟，乔木见莺迁。传枝偎叶语关关， 
<br>飞过绮丛间¤ 
<br>锦翼鲜，金毳软，百转千娇相唤。碧纱窗晓怕闻声， 
<br>惊破鸳鸯暖。
<br>
<br>
<br>
<br>&nbsp;&nbsp; 卷893_16 【应天长】毛文锡 
<br>
<br>平江波暖鸳鸯语，两两钓船归极浦。芦洲一夜风和雨， 
<br>飞起浅沙翘雪鹭¤ 
<br>渔灯明远渚，兰棹今宵何处。罗袂从风轻举，愁杀采莲女。
<br>
<br>
<br>
<br>&nbsp;&nbsp; 卷893_17 【月宫春】毛文锡 
<br>
<br>水晶宫里桂花开，神仙探几回。红芳金蕊绣重台， 
<br>低倾玛瑙杯¤ 
<br>玉兔银蟾争守护，姮娥姹女戏相偎。遥听钧天九奏， 
<br>玉皇亲看来。
<br>
<br>
<br>
<br>&nbsp;&nbsp; 卷893_18 【虞美人】毛文锡 
<br>
<br>鸳鸯对浴银塘暖，水面蒲梢短。垂杨低拂麴尘波， 
<br>蛛丝结网露珠多，滴圆荷¤ 
<br>遥思桃叶吴江碧，便是天河隔。锦鳞红鬣影沉沉， 
<br>相思空有梦相寻，意难任。
<br>
<br>宝檀金缕鸳鸯枕，绶带盘宫锦。夕阳低映小窗明， 
<br>南园绿树语莺莺，梦难成¤ 
<br>玉炉香暖频添炷，满地飘轻絮。珠帘不卷度沈烟， 
<br>庭前闲立画秋千，艳阳天。
<br>
<br>
<br>
<br>&nbsp;&nbsp; 卷893_19 【临江仙】毛文锡 
<br>
<br>暮蝉声尽落斜阳，银蟾影挂潇湘。黄陵庙侧水茫茫。 
<br>楚山红树，烟雨隔高唐¤ 
<br>岸泊渔灯风飐碎，白蘋远散浓香。灵娥鼓瑟韵清商。 
<br>朱弦凄切，云散碧天长。
<br>
<br>
<br>
<br>&nbsp;&nbsp; 卷893_20 【接贤宾】毛文锡 
<br>
<br>香鞯镂襜五色骢，值春景初融。流珠喷沫躞蹀，汗血流红¤ 
<br>少年公子能乘驭，金镳玉辔珑璁。为惜珊瑚鞭不下， 
<br>骄生百步千踪。信穿花，从拂柳，向九陌追风。
<br>
<br>
<br>
<br>&nbsp;&nbsp; 卷893_21 【赞成功】毛文锡 
<br>
<br>海棠未坼，万点深红，香包缄结一重重。似含羞态， 
<br>邀勒春风。蜂来蝶去，任绕芳丛¤ 
<br>昨夜微雨，飘洒庭中，忽闻声滴井边桐。美人惊起， 
<br>坐听晨钟。快教折取，戴玉珑璁。
<br>
<br>
<br>
<br>&nbsp;&nbsp; 卷893_22 【甘州遍】毛文锡 
<br>
<br>春光好，公子爱闲游。足风流。金鞍白马，雕弓宝剑， 
<br>红缨锦襜出长楸¤ 
<br>花蔽膝，玉衔头。寻芳逐胜欢宴，丝竹不曾休。美人唱、 
<br>揭调是甘州，醉红楼。尧年舜日，乐圣永无忧。
<br>
<br>秋风紧，平碛雁行低。阵云齐。萧萧飒飒，边声四起， 
<br>愁闻戍角与征鼙¤ 
<br>青冢北，黑山西。沙飞聚散无定，往往路人迷。铁衣冷、 
<br>战马血沾蹄，破蕃奚。凤凰诏下，步步蹑丹梯。
<br>
<br>
<br>
<br>&nbsp;&nbsp; 卷893_23 【渔父】和凝 
<br>
<br>白芷汀寒立鹭鸶，蘋风轻剪浪花时。烟幂幂，日迟迟， 
<br>香引芙蓉惹钓丝。
<br>
<br>
<br>
<br>&nbsp;&nbsp; 卷893_24 【天仙子】和凝 
<br>
<br>柳色披衫金缕凤，纤手轻拈红豆弄。翠蛾双敛正含情， 
<br>桃花洞，瑶台梦，一片春愁谁与共。
<br>
<br>洞口春红飞蔌蔌，仙子含愁眉黛绿。阮郎何事不归来？ 
<br>懒烧金，慵篆玉，流水桃花空断续。
<br>
<br>
<br>
<br>&nbsp;&nbsp; 卷893_25 【江城子】和凝 
<br>
<br>初夜含娇入洞房，理残妆，柳眉长。翡翠屏中， 
<br>亲爇玉炉香。整顿金钿呼小玉，排红烛，待潘郎。
<br>
<br>竹里风生月上门，理秦筝，对云屏。轻拨朱弦， 
<br>恐乱马嘶声。含恨含娇独自语，今夜约，太迟生。
<br>
<br>斗转星移玉漏频，已三更，对栖莺。历历花间， 
<br>似有马蹄声。含笑整衣开绣户，斜敛手，下阶迎。
<br>
<br>迎得郎来入绣闱，语相思，连理枝。鬓乱钗垂， 
<br>梳堕印山眉。娅姹含情娇不语，纤玉手，抚郎衣。
<br>
<br>帐里鸳鸯交颈情，恨鸡声，天已明。愁见街前， 
<br>还是说归程。临上马时期后会，待梅绽，月初生。
<br>
<br>
<br>
<br>&nbsp;&nbsp; 卷893_26 【何满子】和凝 
<br>
<br>正是破瓜年几，含情惯得人饶。桃李精神鹦鹉舌， 
<br>可堪虚度良宵。却爱蓝罗裙子，羡他长束纤腰。
<br>
<br>写得鱼笺无限，其如花锁春晖。目断巫山云雨， 
<br>空教残梦依依。却爱熏香小鸭，羡他长在屏帏。
<br>
<br>
<br>
<br>&nbsp;&nbsp; 卷893_27 【望梅花】和凝 
<br>
<br>春草全无消息，腊雪犹馀踪迹。越岭寒枝香自折， 
<br>冷艳奇芳堪惜。何事寿阳无处觅，吹入谁家横笛。
<br>
<br>
<br>
<br>&nbsp;&nbsp; 卷893_28 【薄命女（一名长命女）】和凝 
<br>
<br>天欲晓，宫漏穿花声缭绕，窗里星光少¤ 
<br>冷露寒侵帐额，残月光沈树杪。梦断锦帏空悄悄， 
<br>强起愁眉小。
<br>
<br>
<br>
<br>&nbsp;&nbsp; 卷893_29 【春光好（一名愁倚栏令）】和凝 
<br>
<br>纱窗暖，画屏闲，亸云鬟。睡起四肢无力，半春间¤ 
<br>玉指剪裁罗胜，金盘点缀酥山。窥宋深心无限事，小眉弯。
<br>
<br>蘋叶软，杏花明，画船轻。双浴鸳鸯出绿汀，棹歌声¤ 
<br>春水无风无浪，春天半雨半晴。红粉相随南浦晚，几含情。
<br>
<br>
<br>
<br>&nbsp;&nbsp; 卷893_30 【采桑子】和凝 
<br>
<br>蝤蛴领上诃梨子，绣带双垂。椒户闲时，竞学摴蒲赌荔支¤ 
<br>丛头鞋子红编细，裙窣金丝。无事嚬眉，春思翻教阿母疑。
<br>
<br>
<br>
<br>&nbsp;&nbsp; 卷893_31 【菩萨蛮】和凝 
<br>
<br>越梅半拆轻寒里，冰清澹薄笼蓝水。暖觉杏梢红， 
<br>游丝狂惹风¤ 
<br>闲阶莎径碧，远梦犹堪惜。离恨又迎春，相思难重陈。
<br>
<br>
<br>
<br>&nbsp;&nbsp; 卷893_32 【喜迁莺】和凝 
<br>
<br>晓月坠，宿云披，银烛锦屏帷。建章钟动玉绳低， 
<br>宫漏出花迟¤ 
<br>春态浅，来双燕，红日渐长一线。严妆欲罢转黄鹂， 
<br>飞上万年枝。
<br>
<br>
<br>
<br>&nbsp;&nbsp; 卷893_33 【山花子】和凝 
<br>
<br>莺锦蝉縠馥麝脐，轻裾花草晓烟迷。鸂鶒战金红掌坠， 
<br>翠云低¤ 
<br>星靥笑偎霞脸畔，蹙金开襜衬银泥。春思半和芳草嫩， 
<br>碧萋萋。
<br>
<br>银字笙寒调正长，水文簟冷画屏凉。玉腕重，金扼臂， 
<br>淡梳妆¤ 
<br>几度试香纤手暖，一回尝酒绛唇光。佯弄红丝绳拂子， 
<br>打檀郎。
<br>
<br>
<br>
<br>&nbsp;&nbsp; 卷893_34 【临江仙】和凝 
<br>
<br>海棠香老春江晚，小楼雾縠空濛。翠鬟初出绣帘中， 
<br>麝烟鸾佩惹蘋风¤ 
<br>碾玉钗摇鸂鶒战，雪肌云鬓将融。含情遥指碧波东， 
<br>越王台殿蓼花红。
<br>
<br>披袍窣地红宫锦，莺语时转轻音。碧罗冠子稳犀簪， 
<br>凤凰双飐步摇金¤ 
<br>肌骨细匀红玉软，脸波微送春心。娇羞不肯入鸳衾， 
<br>兰膏光里两情深。
<br>
<br>
<br>
<br>&nbsp;&nbsp; 卷893_35 【小重山】和凝 
<br>
<br>春入神京万木芳，禁林莺语滑、蝶飞狂。 
<br>晓花擎露妨啼妆，红日永、风和百花香¤ 
<br>烟锁柳丝长，御沟澄碧水、转池塘。时时微雨洗风光， 
<br>天衢远、到处引笙篁。
<br>
<br>正是神京烂熳时，群仙初折得、郄诜枝。 
<br>乌犀白纻最相宜，精神出、御陌袖鞭垂¤ 
<br>柳色展愁眉，管弦分响亮、探花期。光阴占断曲江池， 
<br>新榜上、名姓彻丹墀。
<br>
<br>
<br>
<br>&nbsp;&nbsp; 卷893_36 【麦秀两岐】和凝 
<br>
<br>凉簟铺斑竹，鸳枕并红玉。脸莲红，眉柳绿， 
<br>胸雪宜新浴。淡黄衫子裁春縠，异香芬馥¤ 
<br>羞道交回烛，未惯双双宿。树连枝，鱼比目， 
<br>掌上腰如束。娇娆不争人拳跼，黛眉微蹙。
<br>
<br>
<br>
<br>&nbsp;&nbsp; 卷893_37 【生查子】牛希济 
<br>
<br>春山烟欲收，天澹星稀小。残月脸边明，别泪临清晓¤ 
<br>语已多，情未了，回首犹重道。记得绿罗裙，处处怜芳草。
<br>
<br>新月曲如眉，未有团圞意。红豆不堪看，满眼相思泪¤ 
<br>终日劈桃穰，人在心儿里。两朵隔墙花，早晚成连理。
<br>
<br>
<br>
<br>&nbsp;&nbsp; 卷893_38 【中兴乐（即湿罗衣）】牛希济 
<br>
<br>池塘暖碧浸晴晖，濛濛柳絮轻飞。红蕊凋来，醉梦还稀¤ 
<br>春云空有雁归，珠帘垂。东风寂寞，恨郎抛掷，泪湿罗衣。
<br>
<br>
<br>
<br>&nbsp;&nbsp; 卷893_39 【酒泉子】牛希济 
<br>
<br>枕转簟凉，清晓远钟残梦。月光斜，帘影动，旧炉香¤ 
<br>梦中说尽相思事，纤手匀双泪。去年书，今日意，断人肠。
<br>
<br>
<br>
<br>&nbsp;&nbsp; 卷893_40 【谒金门】牛希济 
<br>
<br>秋已暮，重叠关山岐路。嘶马摇鞭何处去，晓禽霜满树¤ 
<br>梦断禁城钟鼓，泪滴枕檀无数。一点凝红和薄雾， 
<br>翠蛾愁不语。
<br>
<br>
<br>
<br>&nbsp;&nbsp; 卷893_41 【临江仙】牛希济 
<br>
<br>峭碧参差十二峰，冷烟寒树重重。瑶姬宫殿是仙踪。 
<br>金炉珠帐，香霭昼偏浓¤ 
<br>一自楚王惊梦断，人间无路相逢。至今云雨带愁容。 
<br>月斜江上，征棹动晨钟。
<br>
<br>谢家仙观寄云岑，岩萝拂地成阴。洞房不闭白云深。 
<br>当时丹灶，一粒化黄金¤ 
<br>石壁霞衣犹半挂，松风长似鸣琴。时闻唳鹤起前林。 
<br>十洲高会，何处许相寻。
<br>
<br>渭阙宫城秦树凋，玉楼独上无憀。含情不语自吹箫。 
<br>调清和恨，天路逐风飘¤ 
<br>何事乘龙人忽降，似知深意相招。三清携手路非遥。 
<br>世间屏障，彩笔画娇饶。
<br>
<br>江绕黄陵春庙闲，娇莺独语关关。满庭重叠绿苔斑。 
<br>阴云无事，四散自归山¤ 
<br>箫鼓声稀香烬冷，月娥敛尽弯环。风流皆道胜人间， 
<br>须知狂客，判死为红颜。
<br>
<br>素洛春光潋滟平，千重媚脸初生。凌波罗袜势轻轻。 
<br>烟笼日照，珠翠半分明¤ 
<br>风引宝衣疑欲舞，鸾回凤翥堪惊。也知心许恐无成。 
<br>陈王辞赋，千载有声名。
<br>
<br>柳带摇风汉水滨，平芜两岸争匀。鸳鸯对浴浪痕新。 
<br>弄珠游女，微笑自含春¤ 
<br>轻步暗移蝉鬓动，罗裙风惹轻尘。水精宫殿岂无因。 
<br>空劳纤手，解佩赠情人。
<br>
<br>洞庭波浪飐晴天，君山一点凝烟。此中真境属神仙。 
<br>玉楼珠殿，相映月轮边¤ 
<br>万里平湖秋色冷，星辰垂影参然。橘林霜重更红鲜。 
<br>罗浮山下，有路暗相连。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷894_1 【相见欢】薛昭蕴 
<br>
<br>罗襦绣袂香红，画堂中。细草平沙蕃马、小屏风¤ 
<br>卷罗幕，凭妆阁，思无穷。暮雨轻烟魂断、隔帘栊。
<br>
<br>
<br>&nbsp;&nbsp; 卷894_2 【醉公子（一名四换头）】薛昭蕴 
<br>
<br>慢绾青丝发，光砑吴绫袜。床上小熏笼，韶州新退红¤ 
<br>叵耐无端处，捻得从头污。恼得眼慵开，问人闲事来。
<br>
<br>
<br>
<br>&nbsp;&nbsp; 卷894_3 【女冠子】薛昭蕴 
<br>
<br>求仙去也，翠钿金篦尽舍。入岩峦，雾卷黄罗帔， 
<br>云雕白玉冠¤ 
<br>野烟溪洞冷，林月石桥寒。静夜松风下，礼天坛。
<br>
<br>云罗雾縠，新授明威法箓。降真函，髻绾青丝发， 
<br>冠抽碧玉篸¤ 
<br>往来云过五，去住岛经三。正遇刘郎使，启瑶缄。
<br>
<br>
<br>
<br>&nbsp;&nbsp; 卷894_4 【浣溪沙】薛昭蕴 
<br>
<br>红蓼渡头秋正雨，印沙鸥迹自成行，整鬟飘袖野风香¤ 
<br>不语含嚬深浦里，几回愁煞棹船郎，燕归帆尽水茫茫。
<br>
<br>钿匣菱花锦带垂，静临兰槛卸头时，约鬟低珥算归期¤ 
<br>花茂草青湘渚阔，梦馀空有漏依依，二年终日损芳菲。
<br>
<br>粉上依稀有泪痕，郡庭花落欲黄昏，远情深恨与谁论¤ 
<br>记得去年寒食日，延秋门外卓金轮，日斜人散暗销魂。
<br>
<br>握手河桥柳似金，蜂须轻惹百花心，蕙风兰思寄清琴¤ 
<br>意满便同春水满，情深还似酒杯深，楚烟湘月两沉沉。
<br>
<br>帘外三间出寺墙，满街垂柳绿阴长，嫩红轻翠间浓妆¤ 
<br>瞥地见时犹可可，却来闲处暗思量，如今情事隔仙乡。
<br>
<br>江馆清秋缆客船，故人相送夜开筵，麝烟兰焰簇花钿¤ 
<br>正是断魂迷楚雨，不堪离恨咽湘弦，月高霜白水连天。
<br>
<br>倾国倾城恨有馀，几多红泪泣姑苏，倚风凝睇雪肌肤¤ 
<br>吴主山河空落日，越王宫殿半平芜，藕花菱蔓满平湖。
<br>
<br>越女淘金春水上，步摇云鬓佩鸣珰，渚风江草又清香¤ 
<br>不为远山凝翠黛，只应含恨向斜阳，碧桃花谢忆刘郎。
<br>
<br>
<br>
<br>&nbsp;&nbsp; 卷894_5 【谒金门】薛昭蕴 
<br>
<br>春满院，叠损罗衣金线。睡觉水精帘未卷，帘前双语燕¤ 
<br>斜掩金铺一扇，满地落花千片。早是相思肠欲断， 
<br>忍教频梦见。
<br>
<br>
<br>
<br>&nbsp;&nbsp; 卷894_6 【喜迁莺】薛昭蕴 
<br>
<br>残蟾落，晓钟鸣，羽化觉身轻。乍无春睡有馀酲， 
<br>杏苑雪初晴¤ 
<br>紫陌长，襟袖冷，不是人间风景。回看尘土似前生， 
<br>休羡谷中莺。
<br>
<br>金门晓，玉京春，骏马骤轻尘。桦烟深处白衫新， 
<br>认得化龙身¤ 
<br>九陌喧，千户启，满袖桂香风细。杏园欢宴曲江滨， 
<br>自此占芳辰。
<br>
<br>清明节，雨晴天，得意正当年。马骄泥软锦连乾， 
<br>香袖半笼鞭¤ 
<br>花色融，人竞赏，尽是绣鞍朱鞅。日斜无计更留连， 
<br>归路草和烟。
<br>
<br>
<br>
<br>&nbsp;&nbsp; 卷894_7 【小重山】薛昭蕴 
<br>
<br>春到长门春草青，玉阶华露滴、月胧明。 
<br>东风吹断紫箫声，宫漏促、帘外晓啼莺¤ 
<br>愁极梦难成，红妆流宿泪、不胜情。手挪裙带绕花行， 
<br>思君切、罗幌暗尘生。
<br>
<br>秋到长门秋草黄，画梁双燕去、出宫墙。 
<br>玉箫无复理霓裳，金蝉坠、鸾镜掩休妆¤ 
<br>忆昔在昭阳，舞衣红绶带、绣鸳鸯。至今犹惹御炉香， 
<br>魂梦断、愁听漏更长。
<br>
<br>
<br>
<br>&nbsp;&nbsp; 卷894_8 【离别难】薛昭蕴 
<br>
<br>宝马晓鞴雕鞍，罗帏乍别情难。那堪春景媚，送君千万里。 
<br>半妆珠翠落，露华寒。红蜡烛，青丝曲，偏能钩引泪阑干¤ 
<br>良夜促，香尘绿，魂欲迷，檀眉半敛愁低。未别心先咽， 
<br>欲语情难说。出芳草，路东西，摇袖立。春风急， 
<br>樱花杨柳雨凄凄。
<br>
<br>
<br>
<br>&nbsp;&nbsp; 卷894_9 【荷叶杯】顾夐 
<br>
<br>春尽小庭花落，寂寞，凭槛敛双眉。忍教成病忆佳期， 
<br>知摩知，知摩知。
<br>
<br>歌发谁家筵上，寥亮，别恨正悠悠。兰釭背帐月当楼， 
<br>愁摩愁，愁摩愁。
<br>
<br>弱柳好花尽拆，晴陌，陌上少年郎。满身兰麝扑人香， 
<br>狂摩狂，狂摩狂。
<br>
<br>记得那时相见，胆战，鬓乱四肢柔。泥人无语不抬头， 
<br>羞摩羞，羞摩羞。
<br>
<br>夜久歌声怨咽，残月，菊冷露微微。看看湿透缕金衣， 
<br>归摩归，归摩归。
<br>
<br>我忆君诗最苦，知否，字字尽关心。红笺写寄表情深， 
<br>吟摩吟，吟摩吟。
<br>
<br>金鸭香浓鸳被，枕腻，小髻簇花钿。腰如细柳脸如莲， 
<br>怜摩怜，怜摩怜。
<br>
<br>曲砌蝶飞烟暖，春半，花发柳垂条。花如双脸柳如腰， 
<br>娇摩娇，娇摩娇。
<br>
<br>一去又乖期信，春尽，满院长莓苔。手挪裙带独裴回， 
<br>来摩来，来摩来。
<br>
<br>
<br>
<br>&nbsp;&nbsp; 卷894_10 【甘州子】顾夐 
<br>
<br>一炉龙麝锦帷傍，屏掩映，烛荧煌。禁楼刁斗喜初长， 
<br>罗荐绣鸳鸯。山枕上，私语口脂香。
<br>
<br>每逢清夜与良晨，多怅望，足伤神。云迷水隔意中人， 
<br>寂寞绣罗茵。山枕上，几点泪痕新。
<br>
<br>曾如刘阮访仙踪，深洞客，此时逢。绮筵散后绣衾同。 
<br>款曲见韶容。山枕上，长是怯晨钟。
<br>
<br>露桃花里小楼深，持玉盏，听瑶琴。醉归青琐入鸳衾， 
<br>月色照衣襟。山枕上，翠钿镇眉心。
<br>
<br>红炉深夜醉调笙，敲拍处，玉纤轻。小屏古画岸低平， 
<br>烟月满闲庭。山枕上，灯背脸波横。
<br>
<br>
<br>
<br>&nbsp;&nbsp; 卷894_11 【遐方怨】顾夐 
<br>
<br>帘影细，簟文平。象纱笼玉指，缕金罗扇轻。 
<br>嫩红双脸似花明，两条眉黛远山横¤ 
<br>凤箫歇，镜尘生。辽塞音书绝，梦魂长暗惊。 
<br>玉郎经岁负娉婷，教人争不恨无情。
<br>
<br>
<br>
<br>&nbsp;&nbsp; 卷894_12 【诉衷情】顾夐 
<br>
<br>香灭帘垂春漏永，整鸳衾。罗带重，双凤，缕黄金。 
<br>窗外月光临，沉沉。断肠无处寻，负春心。
<br>
<br>永夜抛人何处去，绝来音。香阁掩，眉敛，月将沈。 
<br>争忍不相寻，怨孤衾。换我心，为你心，始知相忆深。
<br>
<br>
<br>
<br>&nbsp;&nbsp; 卷894_13 【杨柳枝（即柳枝）】顾夐 
<br>
<br>秋夜香闺思寂寥，漏迢迢。鸳帏罗幌麝烟销，烛光摇¤ 
<br>正忆玉郎游荡去，无寻处。更闻帘外雨潇潇，滴芭蕉。
<br>
<br>
<br>
<br>&nbsp;&nbsp; 卷894_14 【醉公子】顾夐 
<br>
<br>漠漠秋云澹，红藕香侵槛。枕倚小山屏，金铺向晚扃¤ 
<br>睡起横波慢，独望情何限。衰柳数声蝉，魂销似去年。
<br>
<br>岸柳垂金线，雨晴莺百转。家住绿杨边，往来多少年¤ 
<br>马嘶芳草远，高楼帘半卷。敛袖翠蛾攒，相逢尔许难。
<br>
<br>
<br>
<br>&nbsp;&nbsp; 卷894_15 【酒泉子】顾夐 
<br>
<br>杨柳无风，轻惹春烟残雨。杏花愁，莺正语，画楼东¤ 
<br>锦屏寂寞思无穷，还是不知消息。镜尘生，珠泪滴， 
<br>损仪容。
<br>
<br>罗带缕金，兰麝烟凝魂断。画屏欹，云鬓乱，恨难任¤ 
<br>几回垂泪滴鸳衾，薄情何处去？月临窗，花满树， 
<br>信沉沉。
<br>
<br>小槛日斜，风度绿窗人悄悄。翠帏闲掩舞双鸾，旧香寒¤ 
<br>别来情绪转难判，韶颜看却老。依稀粉上有啼痕，暗销魂。
<br>
<br>黛薄红深，约掠绿鬟云腻。小鸳鸯，金翡翠，称人心¤ 
<br>锦鳞无处传幽意，海燕兰堂春又去。隔年书，千点泪， 
<br>恨难任。
<br>
<br>掩却菱花，收拾翠钿休上面。金虫玉燕锁香奁，恨厌厌¤ 
<br>云鬟半坠懒重篸，泪侵山枕湿。银灯背帐梦方酣， 
<br>雁飞南。
<br>
<br>水碧风清，入槛细香红藕腻。谢娘敛翠恨无涯，小屏斜¤ 
<br>堪憎荡子不还家，谩留罗带结。帐深枕腻炷沉烟， 
<br>负当年。
<br>
<br>黛怨红羞，掩映画堂春欲暮。残花微雨隔青楼，思悠悠¤ 
<br>芳菲时节看将度，寂寞无人还独语。画罗襦，香粉污， 
<br>不胜愁。
<br>
<br>
<br>
<br>&nbsp;&nbsp; 卷894_16 【浣溪沙】顾夐 
<br>
<br>春色迷人恨正赊，可堪荡子不还家，细风轻露著梨花¤ 
<br>帘外有情双燕扬，槛前无力绿杨斜，小屏狂梦极天涯。
<br>
<br>红藕香寒翠渚平，月笼虚阁夜蛩清，塞鸿惊梦两牵情¤ 
<br>宝帐玉炉残麝冷，罗衣金缕暗尘生，小窗孤烛泪纵横。
<br>
<br>荷芰风轻帘幕香，绣衣鸂鶒泳回塘，小屏闲掩旧潇湘¤ 
<br>恨入空帏鸾影独，泪凝双脸渚莲光，薄情年少悔思量。
<br>
<br>惆怅经年别谢娘，月窗花院好风光，此时相望最情伤¤ 
<br>青鸟不来传锦字，瑶姬何处锁兰房，忍教魂梦两茫茫。
<br>
<br>庭菊飘黄玉露浓，冷莎偎砌隐鸣蛩，何期良夜得相逢¤ 
<br>背帐风摇红蜡滴，惹香暖梦绣衾重，觉来枕上怯晨钟。
<br>
<br>云澹风高叶乱飞，小庭寒雨绿苔微，深闺人静掩屏帷¤ 
<br>粉黛暗愁金带枕，鸳鸯空绕画罗衣，那堪孤负不思归。
<br>
<br>雁响遥天玉漏清，小纱窗外月胧明，翠帏金鸭炷香平¤ 
<br>何处不归音信断，良宵空使梦魂惊，簟凉枕冷不胜情。
<br>
<br>露白蟾明又到秋，佳期幽会两悠悠，梦牵情役几时休¤ 
<br>记得泥人微敛黛，无言斜倚小书楼。暗思前事不胜愁。
<br>
<br>
<br>
<br>&nbsp;&nbsp; 卷894_17 【更漏子】顾夐 
<br>
<br>旧欢娱，新怅望，拥鼻含嚬楼上。浓柳翠，晚霞微， 
<br>江鸥接翼飞¤ 
<br>帘半卷，屏斜掩，远岫参差迷眼。歌满耳，酒盈尊， 
<br>前非不要论。
<br>
<br>
<br>
<br>&nbsp;&nbsp; 卷894_18 【应天长】顾夐 
<br>
<br>瑟瑟罗裙金线缕，轻透鹅黄香画袴。垂交带，盘鹦鹉， 
<br>袅袅翠翘移玉步¤ 
<br>背人匀檀注，慢转娇波偷觑。敛黛春情暗许，倚屏慵不语。
<br>
<br>
<br>
<br>&nbsp;&nbsp; 卷894_19 【渔歌子】顾夐 
<br>
<br>晓风清，幽沼绿，倚阑凝望珍禽浴。画帘垂，翠屏曲， 
<br>满袖荷香馥郁¤ 
<br>好摅怀，堪寓目，身闲心静平生足。酒杯深，光影促， 
<br>名利无心较逐。
<br>
<br>
<br>
<br>&nbsp;&nbsp; 卷894_20 【河传】顾夐 
<br>
<br>燕扬晴景。小窗屏暖，鸳鸯交颈。菱花掩却翠鬟欹， 
<br>慵整，海棠帘外影¤ 
<br>绣帏香断金鸂鶒。无消息，心事空相忆。倚东风， 
<br>春正浓，愁红，泪痕衣上重。
<br>
<br>曲槛，春晚。碧流纹细，绿杨丝软。露华鲜，杏枝繁。 
<br>莺转，野芜平似剪¤ 
<br>直是人间到天上，堪游赏，醉眼疑屏障。对池塘， 
<br>惜韶光，断肠，为花须尽狂。
<br>
<br>棹举，舟去。波光渺渺，不知何处。岸花汀草共依依， 
<br>雨微，鹧鸪相逐飞¤ 
<br>天涯离恨江声咽，啼猿切，此意向谁说？倚兰桡， 
<br>独无憀，魂销，小炉香欲焦。
<br>
<br>
<br>
<br>&nbsp;&nbsp; 卷894_21 【木兰花（即玉楼春）】顾夐 
<br>
<br>月照玉楼春漏促，飒飒风摇庭砌竹。梦惊鸳被觉来时， 
<br>何处管弦声断续¤ 
<br>惆怅少年游冶去，枕上两蛾攒细绿。晓莺帘外语花枝， 
<br>背帐犹残红蜡烛。
<br>
<br>柳映玉楼春日晚，雨细风轻烟草软。画堂鹦鹉语雕笼， 
<br>金粉小屏犹半掩¤ 
<br>香灭绣帏人寂寂，倚槛无言愁思远。恨郎何处纵疏狂， 
<br>长使含啼眉不展。
<br>
<br>月皎露华窗影细，风送菊香黏绣袂。博山炉冷水沉微， 
<br>惆怅金闺终日闭¤ 
<br>懒展罗衾垂玉箸，羞对菱花篸宝髻。良宵好事枉教休， 
<br>无计那他狂耍婿。
<br>
<br>拂水双飞来去燕，曲槛小屏山六扇。春愁凝思结眉心， 
<br>绿绮懒调红锦荐¤ 
<br>话别情多声欲战，玉箸痕留红粉面。镇长独立到黄昏， 
<br>却怕良宵频梦见。
<br>
<br>
<br>
<br>&nbsp;&nbsp; 卷894_22 【虞美人】顾夐 
<br>
<br>晓莺啼破相思梦，帘卷金泥凤。宿妆犹在酒初醒， 
<br>翠翘慵整倚云屏，转娉婷¤ 
<br>香檀细画侵桃脸，罗袂轻轻敛。佳期堪恨再难寻， 
<br>绿芜满院柳成阴，负春心。
<br>
<br>触帘风送景阳钟，鸳被绣花重。晓帏初卷冷烟浓， 
<br>翠匀粉黛好仪容，思娇慵¤ 
<br>起来无语理朝妆，宝匣镜凝光。绿荷相倚满池塘， 
<br>露清枕簟藕花香，恨悠扬。
<br>
<br>翠屏闲掩垂珠箔，丝雨笼池阁。露粘红藕咽清香， 
<br>谢娘娇极不成狂，罢朝妆¤ 
<br>小金鸂鶒沈烟细，腻枕堆云髻。浅眉微敛注檀轻， 
<br>旧欢时有梦魂惊，悔多情。
<br>
<br>碧梧桐映纱窗晚，花谢莺声懒。小屏屈曲掩青山， 
<br>翠帏香粉玉炉寒，两蛾攒¤ 
<br>颠狂年少轻离别，孤负春时节。画罗红袂有啼痕， 
<br>魂销无语倚闺门，欲黄昏。
<br>
<br>深闺春色劳思想，恨共春芜长。黄鹂娇转泥芳妍， 
<br>杏枝如画倚轻烟，锁窗前¤ 
<br>凭阑愁立双蛾细，柳影斜摇砌。玉郎还是不还家， 
<br>教人魂梦逐杨花，绕天涯。
<br>
<br>少年艳质胜琼英，早晚别三清。莲冠稳篸钿篦横， 
<br>飘飘罗袖碧云轻，画难成¤ 
<br>迟迟少转腰身袅，翠靥眉心小。醮坛风急杏枝香， 
<br>此时恨不驾鸾皇，访刘郎。
<br>
<br>
<br>
<br>&nbsp;&nbsp; 卷894_23 【临江仙】顾夐 
<br>
<br>碧染长空池似镜，倚楼闲望凝情。满衣红藕细香清。 
<br>象床珍簟，山障掩，玉琴横¤ 
<br>暗想昔时欢笑事，如今赢得愁生。博山炉暖澹烟轻。 
<br>蝉吟人静，残日傍，小窗明。
<br>
<br>幽闺小槛春光晚，柳浓花澹莺稀。旧欢思想尚依依。 
<br>翠嚬红敛，终日损芳菲¤ 
<br>何事狂夫音信断，不如梁燕犹归。画堂深处麝烟微。 
<br>屏虚枕冷，风细雨霏霏。
<br>
<br>月色穿帘风入竹，倚屏双黛愁时。砌花含露两三枝。 
<br>如啼恨脸，魂断损容仪¤ 
<br>香烬暗销金鸭冷，可堪孤负前期。绣襦不整鬓鬟欹。 
<br>几多惆怅，情绪在天涯。
<br>
<br>
<br>
<br>&nbsp;&nbsp; 卷894_24 【献衷心】顾夐 
<br>
<br>绣鸳鸯帐暖，画孔雀屏欹。人悄悄，月明时。 
<br>想昔年欢笑，恨今日分离。银釭背，铜漏永，阻佳期¤ 
<br>小炉烟细，虚阁帘垂。几多心事，暗地思惟。被娇娥牵役， 
<br>魂梦如痴。金闺里，山枕上，始应知。
<br>
<br>
<br>
<br>&nbsp;&nbsp; 卷894_25 【女冠子】鹿虔扆 
<br>
<br>凤楼琪树，惆怅刘郎一去。正春深，洞里愁空结， 
<br>人间信莫寻¤ 
<br>竹疏斋殿迥，松密醮坛阴。倚云低首望，可知心。
<br>
<br>步虚坛上，绛节霓旌相向。引真仙，玉佩摇蟾影， 
<br>金炉袅麝烟¤ 
<br>露浓霜简湿，风紧羽衣偏。欲留难得住，却归天。
<br>
<br>
<br>
<br>&nbsp;&nbsp; 卷894_26 【思越人】鹿虔扆 
<br>
<br>翠屏欹，银烛背，漏残清夜迢迢。双带绣窠盘锦荐， 
<br>泪侵花暗香销¤ 
<br>珊瑚枕腻鸦鬟乱，玉纤慵整云散。苦是适来新梦见， 
<br>离肠争不千断。
<br>
<br>
<br>
<br>&nbsp;&nbsp; 卷894_27 【虞美人】鹿虔扆 
<br>
<br>卷荷香澹浮烟渚，绿嫩擎新雨。琐窗疏透晓风清， 
<br>象床珍簟冷光轻，水文平¤ 
<br>九疑黛色屏斜掩，枕上眉心敛。不堪相望病将成， 
<br>钿昏檀粉泪纵横，不胜情。
<br>
<br>
<br>
<br>&nbsp;&nbsp; 卷894_28 【临江仙】鹿虔扆 
<br>
<br>金锁重门荒苑静，绮窗愁对秋空。翠华一去寂无踪。 
<br>玉楼歌吹，声断已随风¤ 
<br>烟月不知人事改，夜阑还照深宫。藕花相向野塘中。 
<br>暗伤亡国，清露泣香红。
<br>
<br>无赖晓莺惊梦断，起来残酒初醒。映窗丝柳袅烟青。 
<br>翠帘慵卷，约砌杏花零¤ 
<br>一自玉郎游冶去，莲凋月惨仪形。暮天微雨洒闲庭。 
<br>手挪裙带，无语倚云屏。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷895_1 【诉衷情】魏承班 
<br>
<br>高歌宴罢月初盈，诗情引恨情。烟露冷，水流轻， 
<br>思想梦难成¤ 
<br>罗帐袅香平，恨频生。思君无计睡还醒，隔层城。
<br>
<br>春深花簇小楼台，风飘锦绣开。新睡觉，步香阶， 
<br>山枕印红腮¤ 
<br>鬓乱坠金钗，语檀偎。临行执手重重属，几千回。
<br>
<br>银汉云情玉漏长，蛩声悄画堂。筠簟冷，碧窗凉， 
<br>红蜡泪飘香¤ 
<br>皓月泻寒光，割人肠。那堪独自步池塘，对鸳鸯。
<br>
<br>金风轻透碧窗纱，银釭焰影斜。欹枕卧，恨何赊， 
<br>山掩小屏霞¤ 
<br>云雨别吴娃，想容华。梦成几度绕天涯，到君家。
<br>
<br>春情满眼脸红消，娇妒索人饶。星靥小，玉珰摇， 
<br>几共醉春朝¤ 
<br>别后忆纤腰，梦魂劳。如今风叶又萧萧，恨迢迢。
<br>
<br>
<br>&nbsp;&nbsp; 卷895_2 【生查子】魏承班 
<br>
<br>烟雨晚晴天，零落花无语。难话此时心，梁燕双来去¤ 
<br>琴韵对薰风，有恨和情抚。肠断断弦频，泪滴黄金缕。
<br>
<br>寂寞画堂空，深夜垂罗幕。灯暗锦屏欹，月冷珠帘薄¤ 
<br>愁恨梦难成，何处贪欢乐。看看又春来，还是长萧索。
<br>
<br>离别又经年，独对芳菲景。嫁得薄情夫，长抱相思病¤ 
<br>花红柳绿间晴空，蝶舞双双影。羞看绣罗衣，为有金鸾并。
<br>
<br>
<br>
<br>&nbsp;&nbsp; 卷895_3 【菩萨蛮】魏承班 
<br>
<br>罗裾薄薄秋波染，眉间画得山两点。相见绮筵时， 
<br>深情暗共知¤ 
<br>翠翘云鬓动，敛态弹金凤。宴罢入兰房，邀人解佩珰。
<br>
<br>罗衣隐约金泥画，玳筵一曲当秋夜。声颤觑人娇， 
<br>云鬟袅翠翘¤ 
<br>酒醺红玉软，眉翠秋山远。绣幌麝烟沈，谁人知两心。
<br>
<br>玉容光照菱花影，沉沉脸上秋波冷。白雪一声新， 
<br>雕梁起暗尘¤ 
<br>宝钗摇翡翠，香惹芙蓉醉。携手入鸳衾，谁人知此心。
<br>
<br>
<br>
<br>&nbsp;&nbsp; 卷895_4 【渔歌子】魏承班 
<br>
<br>柳如眉，云似发，鲛绡雾縠笼香雪。梦魂惊，钟漏歇， 
<br>窗外晓莺残月¤ 
<br>几多情，无处说，落花飞絮清明节。少年郎，容易别， 
<br>一去音书断绝。
<br>
<br>
<br>
<br>&nbsp;&nbsp; 卷895_5 【满宫花】魏承班 
<br>
<br>雪霏霏，风凛凛，玉郎何处狂饮？醉时想得纵风流， 
<br>罗帐香帏鸳寝¤ 
<br>春朝秋夜思君甚，愁见绣屏孤枕。少年何事负初心， 
<br>泪滴缕金双衽。
<br>
<br>寒夜长，更漏永，愁见透帘月影。王孙何处不归来， 
<br>应在倡楼酩酊¤ 
<br>金鸭无香罗帐冷，羞更双鸾交颈。梦中几度见儿夫， 
<br>不忍骂伊薄幸。
<br>
<br>
<br>
<br>&nbsp;&nbsp; 卷895_6 【谒金门】魏承班 
<br>
<br>烟水阔，人值清明时节，雨细花零莺语切，愁肠千万结¤ 
<br>雁去音徽断绝，有恨欲凭谁说？无事伤心犹不彻， 
<br>春时容易别。
<br>
<br>春欲半，堆砌落花千片。早是潘郎长不见，忍听双语燕¤ 
<br>飞絮晴空飏远，风送谁家弦管？愁倚画屏凡事懒， 
<br>泪沾金缕线。
<br>
<br>长思忆，思忆佳辰轻掷。霜月透帘澄夜色，小屏山凝碧¤ 
<br>恨恨君何太极，记得娇娆无力。独坐思量愁似织， 
<br>断肠烟水隔，
<br>
<br>
<br>
<br>&nbsp;&nbsp; 卷895_7 【木兰花】魏承班 
<br>
<br>小芙蓉，香旖旎，碧玉堂深清似水。闭宝匣，掩金铺， 
<br>倚屏拖袖愁如醉¤ 
<br>迟迟好景烟花媚，曲渚鸳鸯眠锦翅。凝然愁望静相思， 
<br>一双笑靥嚬香蕊。
<br>
<br>
<br>
<br>&nbsp;&nbsp; 卷895_8 【玉楼春】魏承班 
<br>
<br>寂寂画堂梁上燕，高卷翠帘横数扇。一庭春色恼人来， 
<br>满地落花红几片¤ 
<br>愁倚锦屏低雪面，泪滴绣罗金缕线。好天凉月尽伤心， 
<br>为是玉郎长不见。
<br>
<br>轻敛翠蛾呈皓齿，莺转一枝花影里。声声清迥遏行云， 
<br>寂寂画梁尘暗起¤ 
<br>玉斝满斟情未已，促坐王孙公子醉。春风筵上贯珠匀， 
<br>艳色韶颜娇旖旎。
<br>
<br>
<br>
<br>&nbsp;&nbsp; 卷895_9 【黄钟乐】魏承班 
<br>
<br>池塘烟暖草萋萋，惆怅闲宵含恨，愁坐思堪迷。 
<br>遥想玉人情事远，音容浑似隔桃溪¤ 
<br>偏记同欢秋月低，帘外论心花畔，和醉暗相携。 
<br>何事春来君不见，梦魂长在锦江西。
<br>
<br>
<br>
<br>&nbsp;&nbsp; 卷895_10 【江城子】尹鹗 
<br>
<br>裙拖碧，步飘香，织腰束素长。鬓云光，拂面珑璁， 
<br>腻玉碎凝妆。宝柱秦筝弹向晚，弦促雁，更思量。
<br>
<br>
<br>
<br>&nbsp;&nbsp; 卷895_11 【何满子】尹鹗 
<br>
<br>云雨常陪胜会，笙歌惯逐闲游。锦里风光应占， 
<br>玉鞭金勒骅骝。戴月潜穿深曲，和香醉脱轻裘¤ 
<br>方喜正同鸳帐，又言将往皇州。每忆良宵公子伴， 
<br>梦魂长挂红楼。欲表伤离情味，丁香结在心头。
<br>
<br>
<br>
<br>&nbsp;&nbsp; 卷895_12 【醉公子】尹鹗 
<br>
<br>暮烟笼藓砌，戟门犹未闭。尽日醉寻春，归来月满身¤ 
<br>离鞍偎绣袂，坠巾花乱缀。何处恼佳人，檀痕衣上新。
<br>
<br>
<br>
<br>&nbsp;&nbsp; 卷895_13 【女冠子】尹鹗 
<br>
<br>双成伴侣，去去不知何处。有佳期，霞帔金丝薄， 
<br>花冠玉叶危¤ 
<br>懒乘丹凤子，学跨小龙儿。叵耐天风紧，挫腰肢。
<br>
<br>
<br>
<br>&nbsp;&nbsp; 卷895_14 【菩萨蛮】尹鹗 
<br>
<br>陇云暗合秋天白，俯窗独坐窥烟陌。楼际角重吹， 
<br>黄昏方醉归¤ 
<br>荒唐难共语，明日还应去。上马出门时，金鞭莫与伊。
<br>
<br>呜呜晓角调如语，画楼三会喧雷鼓。枕上梦方残， 
<br>月光铺水寒¤ 
<br>蛾眉应敛翠，咫尺同千里。宿酒未全消，满怀离恨饶。
<br>
<br>锦茵闲衬丁香枕，银釭烬落犹慵寝。颙坐遍红炉， 
<br>谁知情绪孤¤ 
<br>少年狂荡惯，花曲长牵绊。去便不归来，空教骏马回。
<br>
<br>
<br>
<br>&nbsp;&nbsp; 卷895_15 【杏园芳】尹鹗 
<br>
<br>严妆嫩脸花明，教人见了关情。含羞举步越罗轻，称娉婷¤ 
<br>终朝咫尺窥香阁，迢遥似隔层城。何时休遣梦相萦， 
<br>入云屏。
<br>
<br>
<br>
<br>&nbsp;&nbsp; 卷895_16 【清平乐】尹鹗 
<br>
<br>偎红敛翠，尽日思闲事。髻滑凤凰钗欲坠，雨打梨花满地¤ 
<br>绣衣独倚阑干，玉容似怯春寒。应待少年公子， 
<br>鸳帏深处同欢。
<br>
<br>芳年妙妓，淡拂铅华翠。轻笑自然生百媚，争那尊前人意¤ 
<br>酒倾琥珀杯时，更堪能唱新词。赚得王孙狂处， 
<br>断肠一搦腰肢。
<br>
<br>
<br>
<br>&nbsp;&nbsp; 卷895_17 【满宫花】尹鹗 
<br>
<br>月沉沉，人悄悄，一炷后庭香袅。风流帝子不归来， 
<br>满地禁花慵扫¤ 
<br>离恨多，相见少，何处醉迷三岛？漏清宫树子规啼， 
<br>愁锁碧窗春晓。
<br>
<br>
<br>
<br>&nbsp;&nbsp; 卷895_18 【临江仙】尹鹗 
<br>
<br>一番荷芰生池沼，槛前风送馨香。昔年于此伴萧娘。 
<br>相偎伫立，牵惹叙衷肠¤ 
<br>时逞笑容无限态，还如菡萏争芳。别来虚遣思悠飏。 
<br>慵窥往事，金锁小兰房。
<br>
<br>深秋寒夜银河静，月明深院中庭。西窗幽梦等闲成。 
<br>逡巡觉后，特地恨难平¤ 
<br>红烛半条残焰短，依稀暗背银屏。枕前何事最伤情？ 
<br>梧桐叶上，点点露珠零。
<br>
<br>
<br>
<br>&nbsp;&nbsp; 卷895_19 【拨棹子】尹鹗 
<br>
<br>风切切，深秋月，十朵芙蓉繁艳歇。小槛细腰无力， 
<br>空赢得，目断魂飞何处说¤ 
<br>寸心恰似丁香结，看看瘦尽胸前雪。偏挂恨，少年抛掷。 
<br>羞睹见，绣被堆红闲不彻。
<br>
<br>丹脸腻，双靥媚，冠子缕金装翡翠。将一朵，琼花堪比。 
<br>窠窠绣，鸾凤衣裳香窣地¤ 
<br>银台蜡烛滴红泪，醁酒劝人教半醉。帘幕外，月华如水。 
<br>特地向，宝帐颠狂不肯睡。
<br>
<br>
<br>
<br>&nbsp;&nbsp; 卷895_20 【秋夜月】尹鹗 
<br>
<br>三秋佳节，罥晴空，凝碎露，茱萸千结。菊蕊和烟轻撚， 
<br>酒浮金屑。征云雨，调丝竹，此时难辍。欢极、 
<br>一片艳歌声揭¤ 
<br>黄昏慵别，炷沉烟，熏绣被，翠帷同歇。醉并鸳鸯双枕， 
<br>暖偎春雪。语丁宁，情委曲，论心正切。夜深、 
<br>窗透数条斜月。
<br>
<br>
<br>
<br>&nbsp;&nbsp; 卷895_21 【金浮图】尹鹗 
<br>
<br>繁华地，王孙富贵。玳瑁筵开，下朝无事。压红茵、 
<br>凤舞黄金翅。玉立纤腰，一片揭天歌吹。满目绮罗珠翠。 
<br>和风淡荡，偷散沉檀气¤ 
<br>堪判醉，韶光正媚。折尽牡丹，艳迷人意， 
<br>金张许史应难比。贪恋欢娱，不觉金乌坠。 
<br>还惜会难别易，金船更劝，勒住花骢辔。
<br>
<br>
<br>
<br>&nbsp;&nbsp; 卷895_22 【定西番】毛熙震 
<br>
<br>苍翠浓阴满院，莺对语，蝶交飞，戏蔷薇¤ 
<br>斜日倚阑风好，馀香出绣衣。未得玉郎消息，几时归。
<br>
<br>
<br>
<br>&nbsp;&nbsp; 卷895_23 【何满子】毛熙震 
<br>
<br>寂寞芳菲暗度，岁华如箭堪惊。缅想旧欢多少事， 
<br>转添春思难平。曲槛丝垂金柳，小窗弦断银筝¤ 
<br>深院空闻燕语，满园闲落花轻。一片相思休不得， 
<br>忍教长日愁生。谁见夕阳孤梦，觉来无限伤情。
<br>
<br>无语残妆澹薄，含羞亸袂轻盈。几度香闺眠过晓， 
<br>绮窗疏日微明。云母帐中偷惜，水精枕上初惊¤ 
<br>笑靥嫩疑花拆，愁眉翠敛山横。相望只教添怅恨， 
<br>整鬟时见纤琼。独倚朱扉闲立，谁知别有深情。
<br>
<br>
<br>
<br>&nbsp;&nbsp; 卷895_24 【女冠子】毛熙震 
<br>
<br>碧桃红杏，迟日媚笼光影。彩霞深，香暖熏莺语， 
<br>风清引鹤音¤ 
<br>翠鬟冠玉叶，霓袖捧瑶琴。应共吹箫侣，暗相寻。
<br>
<br>修蛾慢脸，不语檀心一点。小山妆，蝉鬓低含绿， 
<br>罗衣澹拂黄¤ 
<br>闷来深院里，闲步落花傍。纤手轻轻整，玉炉香。
<br>
<br>
<br>
<br>&nbsp;&nbsp; 卷895_25 【酒泉子】毛熙震 
<br>
<br>闲卧绣帏，慵想万般情宠。锦檀偏，翘股重，翠云欹¤ 
<br>暮天屏上春山碧，映香烟雾隔。蕙兰心，魂梦役，敛蛾眉。
<br>
<br>钿匣舞鸾，隐映艳红修碧。月梳斜，云鬓腻，粉香寒¤ 
<br>晓花微敛轻呵展，袅钗金燕软。日初升，帘半卷，对妆残。
<br>
<br>
<br>
<br>&nbsp;&nbsp; 卷895_26 【浣溪沙】毛熙震 
<br>
<br>春暮黄莺下砌前，水精帘影露珠悬，绮霞低映晚晴天¤ 
<br>弱柳万条垂翠带，残红满地碎香钿，蕙风飘荡散轻烟。
<br>
<br>花榭香红烟景迷，满庭芳草绿萋萋，金铺闲掩绣帘低¤ 
<br>紫燕一双娇语碎，翠屏十二晚峰齐，梦魂消散醉空闺。
<br>
<br>晚起红房醉欲消，绿鬟云散袅金翘，雪香花语不胜娇¤ 
<br>好是向人柔弱处，玉纤时急绣裙腰，春心牵惹转无憀。
<br>
<br>一只横钗坠髻丛，静眠珍簟起来慵，绣罗红嫩抹苏胸¤ 
<br>羞敛细蛾魂暗断，困迷无语思犹浓，小屏香霭碧山重。
<br>
<br>云薄罗裙绶带长，满身新裛瑞龙香，翠钿斜映艳梅妆¤ 
<br>佯不觑人空婉约，笑和娇语太猖狂，忍教牵恨暗形相。
<br>
<br>碧玉冠轻袅燕钗，捧心无语步香阶，缓移弓底绣罗鞋¤ 
<br>暗想欢娱何计好，岂堪期约有时乖，日高深院正忘怀。
<br>
<br>半醉凝情卧绣茵，睡容无力卸罗裙，玉笼鹦鹉厌听闻¤ 
<br>慵整落钗金翡翠，象梳欹鬓月生云，锦屏绡幌麝烟薰。
<br>
<br>
<br>
<br>&nbsp;&nbsp; 卷895_27 【后庭花（或加玉树二字）】毛熙震 
<br>
<br>莺啼燕语芳菲节，瑞庭花发。昔时欢宴歌声揭，管弦清越¤ 
<br>自从陵谷追游歇，画梁尘黦。伤心一片如珪月，闲锁宫阙。
<br>
<br>轻盈舞伎含芳艳，竞妆新脸。步摇珠翠修蛾敛，腻鬟云染¤ 
<br>歌声慢发开檀点，绣衫斜掩。时将纤手匀红脸，笑拈金靥。
<br>
<br>越罗小袖新香蒨，薄笼金钏。倚阑无语摇轻扇，半遮匀面¤ 
<br>春残日暖莺娇懒，满庭花片。争不教人长相见，画堂深院。
<br>
<br>
<br>
<br>&nbsp;&nbsp; 卷895_28 【菩萨蛮】毛熙震 
<br>
<br>梨花满院飘香雪，高楼夜静风筝咽。斜月照帘帷， 
<br>忆君和梦稀¤ 
<br>小窗灯影背，燕语惊愁态。屏掩断香飞，行云山外归。
<br>
<br>绣帘高轴临塘看，雨翻荷芰真珠散。残暑晚初凉， 
<br>轻风渡水香¤ 
<br>无憀悲往事，争那牵情思。光影暗相催，等闲秋又来。
<br>
<br>天含残碧融春色，五陵薄幸无消息。尽日掩朱门， 
<br>离愁暗断魂¤ 
<br>莺啼芳树暖，燕拂回塘满。寂寞对屏山，相思醉梦间。
<br>
<br>
<br>
<br>&nbsp;&nbsp; 卷895_29 【清平乐】毛熙震 
<br>
<br>春光欲暮，寂寞闲庭户。粉蝶双双穿槛舞，帘卷晚天疏雨¤ 
<br>含愁独倚闺帏，玉炉烟断香微。正是销魂时节， 
<br>东风满院花飞。
<br>
<br>
<br>
<br>&nbsp;&nbsp; 卷895_30 【更漏子】毛熙震 
<br>
<br>秋色清，河影淡，深户烛寒光暗。绡幌碧，锦衾红， 
<br>博山香炷融¤ 
<br>更漏咽，蛩鸣切，满院霜华如雪。新月上，薄云收， 
<br>映帘悬玉钩。
<br>
<br>烟月寒，秋夜静，漏转金壶初永。罗幕下，绣屏空， 
<br>灯花结碎红¤ 
<br>人悄悄，愁无了，思梦不成难晓。长忆得，与郎期， 
<br>窃香私语时。
<br>
<br>
<br>
<br>&nbsp;&nbsp; 卷895_31 【南歌子（一名望秦川，一名风蝶令）】毛熙震 
<br>
<br>远山愁黛碧，横波慢脸明。腻香红玉茜罗轻， 
<br>深院晚堂人静，理银筝¤ 
<br>鬓动行云影，裙遮点屐声。娇羞爱问曲中名， 
<br>杨柳杏花时节，几多情。
<br>
<br>惹恨还添恨，牵肠即断肠。凝情不语一枝芳， 
<br>独映画帘闲立，绣衣香¤ 
<br>暗想为云女，应怜傅粉郎。晚来轻步出闺房， 
<br>髻慢钗横无力，纵猖狂。
<br>
<br>
<br>
<br>&nbsp;&nbsp; 卷895_32 【木兰花】毛熙震 
<br>
<br>掩朱扉，钩翠箔，满院莺声春寂寞。匀粉泪，恨檀郎， 
<br>一去不归花又落¤ 
<br>对斜晖，临小阁，前事岂堪重想著。金带冷，画屏幽， 
<br>宝帐慵熏兰麝薄。
<br>
<br>
<br>
<br>&nbsp;&nbsp; 卷895_33 【小重山】毛熙震 
<br>
<br>梁燕双飞画阁前，寂寥多少恨、懒孤眠。 
<br>晓来闲处想君怜，红罗帐、金鸭冷沉烟¤ 
<br>谁信损婵娟，倚屏啼玉箸、湿香钿。 
<br>四支无力上秋千，群花谢、愁对艳阳天。
<br>
<br>
<br>
<br>&nbsp;&nbsp; 卷895_34 【临江仙】毛熙震 
<br>
<br>南齐天子宠婵娟，六宫罗绮三千。潘妃娇艳独芳妍。 
<br>椒房兰洞，云雨降神仙¤ 
<br>纵态迷欢心不足，风流可惜当年。纤腰婉约步金莲。 
<br>妖君倾国，犹自至今传。
<br>
<br>幽闺欲曙闻莺转，红窗月影微明。好风频谢落花声。 
<br>隔帏残烛，犹照绮屏筝¤ 
<br>绣被锦茵眠玉暖，炷香斜袅烟轻。淡蛾羞敛不胜情。 
<br>暗思闲梦，何处逐行云。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
