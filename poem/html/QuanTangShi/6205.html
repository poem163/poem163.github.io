<HTML>
<HEAD>
<TITLE>全唐诗 卷662-665 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷662-665</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷662-665</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-04&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6205"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷662-665')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷662-665]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷662_1 【夜泊义兴戏呈邑宰】罗隐 
<br>
<br>溪畔维舟问戴星，此中三害有图经。
<br>长桥可避南山远，却恐难防是最灵。
<br>
<br>
<br>&nbsp;&nbsp; 卷662_2 【听琵琶】罗隐 
<br>
<br>香筵酒散思朝散，偶向梧桐暗处闻。
<br>大底曲中皆有恨，满楼人自不知君。
<br>
<br>
<br>
<br>&nbsp;&nbsp; 卷662_3 【经耒阳杜工部墓】罗隐 
<br>
<br>紫菊馨香覆楚醪，奠君江畔雨萧骚。旅魂自是才相累， 
<br>闲骨何妨冢更高。騄骥丧来空蹇蹶，芝兰衰后长蓬蒿。 
<br>屈原宋玉邻君处，几驾青螭缓郁陶。
<br>
<br>
<br>
<br>&nbsp;&nbsp; 卷662_4 【题袁溪张逸人所居】罗隐 
<br>
<br>蒲梢猎猎燕差差，数里溪光日落时。芳树文君机上锦， 
<br>远山孙寿镜中眉。鸡窗夜静开书卷，鱼槛春深展钓丝。 
<br>若使浮名拘绊得，世间何处有男儿。
<br>
<br>
<br>
<br>&nbsp;&nbsp; 卷662_5 【升平公主旧第】罗隐 
<br>
<br>乘凤仙人降此时，玉篇才罢到文词。两轮水磑光明照， 
<br>百尺鲛绡换好诗。带砺山河今尽在，风流樽俎见无期。 
<br>坛场客散香街暝，惆怅齐竽取次吹。
<br>
<br>
<br>
<br>&nbsp;&nbsp; 卷662_6 【寄黔中王从事】罗隐 
<br>
<br>故人刀笔事军书，南转黔江半月馀。别后乡关情几许， 
<br>近来诗酒兴何如。贪将醉袖矜莺谷，不把瑶缄附鲤鱼。 
<br>今日举觞君莫问，生涯牢落鬓萧疏。
<br>
<br>
<br>
<br>&nbsp;&nbsp; 卷662_7 【关亭春望】罗隐 
<br>
<br>关畔春云拂马头，马前春事共悠悠。风摇岸柳长条困， 
<br>露裛山花小朵愁。信越功名高似狗，裴王气力大于牛。 
<br>未知至竟将何用，渭水泾川一向流。
<br>
<br>
<br>
<br>&nbsp;&nbsp; 卷662_8 【寄徐济进士】罗隐 
<br>
<br>往年疏懒共江湖，月满花香记得无。霜压楚莲秋后折， 
<br>雨催蛮酒夜深酤。红尘偶别迷前事，丹桂相倾愧后徒。 
<br>出得函关抽得手，从来不及阮元瑜。
<br>
<br>
<br>
<br>&nbsp;&nbsp; 卷662_9 【寄韦赡】罗隐 
<br>
<br>石城蓑笠阻心期，落尽山花有所思。羸马二年蓬转后， 
<br>故人何处月明时。风催晓雁看看别，雨胁秋蝇渐渐痴。 
<br>禅智阑干市桥酒，纵然相见只相悲。
<br>
<br>
<br>
<br>&nbsp;&nbsp; 卷662_10 【霅溪晚泊寄裴庶子】罗隐 
<br>
<br>溪风如扇雨如丝，闲步闲吟柳恽诗。杯酒疏狂非曩日， 
<br>野花狼藉似当时。道穷谩有依刘感，才急应无借寇期。 
<br>满眼云山莫相笑，与君俱是受深知。
<br>
<br>
<br>
<br>&nbsp;&nbsp; 卷662_11 【送姚安之赴任秋浦】罗隐 
<br>
<br>官罢春坊地象雷，片帆高指贵池开。五侯水暖鱼鳞去， 
<br>九子山晴雁叙来。江夏黄童徒逞辩，广都庞令恐非才。 
<br>到头称意须年少，赢得时光向酒杯。
<br>
<br>
<br>
<br>&nbsp;&nbsp; 卷662_12 【寄乔逸人】罗隐 
<br>
<br>南经湘浦北扬州，别后风帆几度游。春酒谁家禁烂漫， 
<br>野花何处最淹留。欲凭尺素边鸿懒，未定雕梁海燕愁。 
<br>长短此行须入手，更饶君占一年秋。
<br>
<br>
<br>
<br>&nbsp;&nbsp; 卷662_13 【塞外】罗隐 
<br>
<br>塞外偷儿塞内兵，圣君宵旰望升平。碧幢未作朝廷计， 
<br>白梃犹驱妇女行。可使御戎无上策，只应忧国是虚声。 
<br>汉王第宅秦田土，今日将军已自荣。
<br>
<br>
<br>
<br>&nbsp;&nbsp; 卷662_14 【裴庶子除太仆卿因贺】罗隐 
<br>
<br>楚珪班序未为轻，莫惜良途副圣明。宫省旧推皇甫谧， 
<br>寺曹今得夏侯婴。秩随科第临时贵，官逐簪裾到处清。 
<br>应笑马安虚巧宦，四回迁转始为卿。
<br>
<br>
<br>
<br>&nbsp;&nbsp; 卷662_15 【咏史】罗隐 
<br>
<br>蠹简遗编试一寻，寂寥前事似如今。徐陵笔砚珊瑚架， 
<br>赵胜宾朋玳瑁簪。未必片言资国计，只应邪说动人心。 
<br>九原郝泚何由起，虚误西蕃八尺金。
<br>
<br>
<br>
<br>&nbsp;&nbsp; 卷662_16 【中元夜泊淮口】罗隐 
<br>
<br>木叶回飘水面平，偶因孤棹已三更。秋凉雾露侵灯下， 
<br>夜静鱼龙逼岸行。欹枕正牵题柱思，隔楼谁转绕梁声。 
<br>锦帆天子狂魂魄，应过扬州看月明。
<br>
<br>
<br>
<br>&nbsp;&nbsp; 卷662_17 【寄池州郑员外】罗隐 
<br>
<br>兽绕朱轮酒满船，郡城萧洒贵池边。衣同莱子曾分笔， 
<br>扇似袁宏别有天。九点好山楼上客，两行高柳雨中烟。 
<br>陵阳百姓将何福，社舞村歌又一年。
<br>
<br>
<br>
<br>&nbsp;&nbsp; 卷662_18 【归梦】罗隐 
<br>
<br>陆海波涛渐渐深，一回归梦抵千金。路傍草色休多事， 
<br>墙外莺声肯有心。日晚向隅悲断梗，夜阑浇酒哭知音。 
<br>贪财败阵谁相悉，鲍叔如今不可寻。
<br>
<br>
<br>
<br>&nbsp;&nbsp; 卷662_19 【送溪州使君】罗隐 
<br>
<br>兵寇伤残国力衰，就中南土藉良医。凤衔泥诏辞丹阙， 
<br>雕倚霜风上画旗。官职不须轻远地，生灵只是计临时。 
<br>灞桥酒醆黔巫月，从此江心两所思。
<br>
<br>
<br>
<br>&nbsp;&nbsp; 卷662_20 【送霅川郑员外】罗隐 
<br>
<br>明时塞诏列分麾，东拥朱轮出帝畿。铜虎贵提天子印， 
<br>银鱼荣傍老莱衣。歌听茗坞春山暖，诗咏蘋洲暮鸟飞。 
<br>知有掖垣南步在，可能须待政成归。
<br>
<br>
<br>
<br>&nbsp;&nbsp; 卷662_21 【酬寄右司李员外】罗隐 
<br>
<br>当年忆见桂枝春，自此清途未四旬。左省望高推健笔， 
<br>右曹官重得名人。闲摛丽藻嫌秋兴，静猎遗编笑过秦。 
<br>犹把随和向泥滓，应怜疏散任天真。
<br>
<br>
<br>
<br>&nbsp;&nbsp; 卷662_22 【莲塘驿】罗隐 
<br>
<br>莲塘馆东初日明，莲塘馆西行人行。隔林啼鸟似相应， 
<br>当路好花疑有情。一梦不须追往事，数杯犹可慰劳生。 
<br>莫言来去只如此，君看鬓边霜几茎。
<br>
<br>
<br>
<br>&nbsp;&nbsp; 卷662_23 【甘露寺火后】罗隐 
<br>
<br>六朝胜事已尘埃，犹有闲人怅望来。只道鬼神能护物， 
<br>不知龙象自成灰。犀惭水府浑非怪，燕说吴宫未是灾。 
<br>还识平泉故侯否，一生踪迹比楼台。
<br>
<br>
<br>
<br>&nbsp;&nbsp; 卷662_24 【春日登上元石头故城】罗隐 
<br>
<br>万里伤心极目春，东南王气只逡巡。野花相笑落满地， 
<br>山鸟自惊啼傍人。谩道城池须险阻，可知豪杰亦埃尘。 
<br>太平寺主惟轻薄，却把三公与贼臣。
<br>
<br>
<br>
<br>&nbsp;&nbsp; 卷662_25 【送宣武徐巡官】罗隐 
<br>
<br>傲睨公卿二十年，东来西去只悠然。白知关畔元非马， 
<br>玄觉壶中别有天。汉帝诏衔应异日，梁王风雪是初筵。 
<br>临行不惜刀圭便，愁杀长安买笑钱。
<br>
<br>
<br>
<br>&nbsp;&nbsp; 卷662_26 【冬暮寄裴郎中】罗隐 
<br>
<br>晓发星星入镜宜，早年容易近年悲。敢言得事时将晚， 
<br>只恐酬恩日渐迟。南国倾心应望速，东堂开口欲从谁。 
<br>仙郎旧有黄金约，沥胆隳肝更祷祈。
<br>
<br>
<br>
<br>&nbsp;&nbsp; 卷662_27 【中元甲子以辛丑驾幸蜀四首（第五首一作偶怀）】罗隐 
<br>
<br>子仪不起浑瑊亡，西幸谁人从武皇。四海为家虽未远， 
<br>九州多事竟难防。已闻旰食思真将，会待畋游致假王。 
<br>应感两朝巡狩迹，绿槐端正驿荒凉。
<br>
<br>爪牙柱石两俱销，一点渝尘九土摇。敢恨甲兵为弃物， 
<br>所嗟流品误清朝。几时睿算歼张角，何处愚人戴隗嚣。 
<br>跪望嵕山重启告，可能馀烈不胜妖。
<br>
<br>邪气奔屯瑞气移，清平过尽到艰危。纵饶犬彘迷常理， 
<br>不奈豺狼幸此时。九庙有灵思李令，三川悲忆恨张仪。 
<br>可怜一曲还京乐，重对红蕉教蜀儿。
<br>
<br>白丁攘臂犯长安，翠辇苍黄路屈盘。丹凤有情尘外远， 
<br>玉龙无迹渡头寒。静怜贵族谋身易，危惜文皇创业难。 
<br>不将不侯何计是，钓鱼船上泪阑干。
<br>
<br>
<br>
<br>&nbsp;&nbsp; 卷662_28 【题润州妙善前石羊】罗隐 
<br>
<br>紫髯桑盖此沈吟，很石犹存事可寻。汉鼎未安聊把手， 
<br>楚醪虽满肯同心。英雄已往时难问，苔藓何知日渐深。 
<br>还有市鄽沽酒客，雀喧鸠聚话蹄涔。
<br>
<br>
<br>
<br>&nbsp;&nbsp; 卷662_29 【登宛陵条风楼寄窦常侍】罗隐 
<br>
<br>乱罹时节懒登临，试借条风半日吟。只有远山含暖律， 
<br>不知高阁动归心。溪喧晚棹千声浪，云护寒郊数丈阴。 
<br>自笑疏慵似麋鹿，也教台上费黄金。
<br>
<br>
<br>
<br>&nbsp;&nbsp; 卷662_30 【台城】罗隐 
<br>
<br>晚云阴映下空城，六代累累夕照明。玉井已干龙不起， 
<br>金瓯虽破虎曾争。亦知霸世才难得，却是蒙尘事最平。 
<br>深谷作陵山作海，茂弘流辈莫伤情。
<br>
<br>
<br>
<br>&nbsp;&nbsp; 卷662_31 【甘露寺看雪上周相公】罗隐 
<br>
<br>筛寒洒白乱溟濛，祷请功兼造化功。光薄乍迷京口月， 
<br>影交初转海门风。细黏谢客衣裾上，轻堕梁王酒醆中。 
<br>一种为祥君看取，半禳灾沴半年丰。
<br>
<br>
<br>
<br>&nbsp;&nbsp; 卷662_32 【寄京阙陆郎中昆仲】罗隐 
<br>
<br>柏台兰署四周旋，宾榻何妨雁影连。才见玳簪欹细柳， 
<br>便知油幕胜红莲。家从入洛声名大，迹为依刘事分偏。 
<br>争奈乱罹人渐少，麦城新赋许谁传。
<br>
<br>
<br>
<br>&nbsp;&nbsp; 卷662_33 【偶题（一作嘲钟陵妓云英）】罗隐 
<br>
<br>钟陵醉别十馀春，重见云英掌上身。
<br>我未成名君未嫁，可能俱是不如人。
<br>
<br>
<br>
<br>&nbsp;&nbsp; 卷662_34 【故都】罗隐 
<br>
<br>江南江北两风流，一作迷津一拜侯。
<br>至竟不如隋炀帝，破家犹得到扬州。
<br>
<br>
<br>
<br>&nbsp;&nbsp; 卷662_35 【董仲舒】罗隐 
<br>
<br>灾变儒生不合闻，谩将刀笔指乾坤。
<br>偶然留得阴阳术，闭却南门又北门。
<br>
<br>
<br>
<br>&nbsp;&nbsp; 卷662_36 【献尚父大王】罗隐 
<br>
<br>数年铁甲定东瓯，夜渡江山瞻斗牛。
<br>今日朱方平殄后，虎符龙节十三州。
<br>
<br>
<br>
<br>&nbsp;&nbsp; 卷662_37 【蜂】罗隐 
<br>
<br>不论平地与山尖，无限风光尽被占。
<br>采得百花成蜜后，为谁辛苦为谁甜。
<br>
<br>
<br>
<br>&nbsp;&nbsp; 卷662_38 【帘二首】罗隐 
<br>
<br>叠影重纹映画堂，玉钩银烛共荧煌。
<br>会应得见神仙在，休下真珠十二行。
<br>
<br>翡翠佳名世共稀，玉堂高下巧相宜。
<br>殷勤为嘱纤纤手，卷上银钩莫放垂。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷663_1 【送顾云下第】罗隐 
<br>
<br>行行杯酒莫辞频，怨叹劳歌两未伸。汉帝后宫犹识字， 
<br>楚王前殿更无人。年深旅舍衣裳敝，潮打村田活计贫。 
<br>百岁都来多几日，不堪相别又伤春。
<br>
<br>
<br>&nbsp;&nbsp; 卷663_2 【村桥】罗隐 
<br>
<br>村桥酒旆月明楼，偶逐渔舟系叶舟。莫学鲁人疑海鸟， 
<br>须知庄叟恶牺牛。心寒已分灰无焰，事往曾将水共流。 
<br>除却思量太平在，肯抛疏散换公侯。
<br>
<br>
<br>
<br>&nbsp;&nbsp; 卷663_3 【送刘校书之新安寄吴常侍】罗隐 
<br>
<br>野云如火照行尘，会绩溪边去问津。才子省衔非幕客， 
<br>楚君科第是同人。狂思下国千场醉，病负东堂两度春。 
<br>他日酒筵应见问，鹿裘渔艇隔朱轮。
<br>
<br>
<br>
<br>&nbsp;&nbsp; 卷663_4 【官池秋夕】罗隐 
<br>
<br>池边月影闲婆娑，池上醉来成短歌。芙渠抵死怨珠露， 
<br>蟋蟀苦口嫌金波。往事向人言不得，旧游临老恨空多。 
<br>松醪作酒兰为棹，十载烟尘奈尔何。
<br>
<br>
<br>
<br>&nbsp;&nbsp; 卷663_5 【奉使宛陵别二三从事】罗隐 
<br>
<br>梁王雪里有深知，偶别家乡隔路岐。官品共传胜曩日， 
<br>酒杯争肯忍当时。豫章地暖矜千尺，越峤天寒愧一枝。 
<br>还有钓鱼蓑笠在，不堪风雨失归期。
<br>
<br>
<br>
<br>&nbsp;&nbsp; 卷663_6 【金陵思古】罗隐 
<br>
<br>杜秋在时花解言，杜秋死后花更繁。柔姿曼态葬何处， 
<br>天红腻白愁荒原。高洞紫箫吹梦想，小窗残雨湿精魂。 
<br>绮筵金缕无消息，一阵征帆过海门。
<br>
<br>
<br>
<br>&nbsp;&nbsp; 卷663_7 【送王使君赴苏台】罗隐 
<br>
<br>东南一望可长吁，犹忆王孙领虎符。两地干戈连越绝， 
<br>数年麋鹿卧姑苏。疲甿赋重全家尽，旧族兵侵太半无。 
<br>料得伍员兼旅寓，不妨招取好揶揄。
<br>
<br>
<br>
<br>&nbsp;&nbsp; 卷663_8 【忆九华】罗隐 
<br>
<br>九华巉崒荫柴扉，长忆前时此息机。黄菊倚风村酒熟， 
<br>绿蒲低雨钓鱼归。干戈已是三年别，尘土那堪万事违。 
<br>回首佳期恨多少，夜阑霜露又沾衣。
<br>
<br>
<br>
<br>&nbsp;&nbsp; 卷663_9 【送裴饶归会稽】罗隐 
<br>
<br>金庭路指剡川隈，珍重良朋自此来。两鬓不堪悲岁月， 
<br>一卮犹得话尘埃。家通曩分心空在，世逼横流眼未开。 
<br>笑杀山阴雪中客，等闲乘兴又须回。
<br>
<br>
<br>
<br>&nbsp;&nbsp; 卷663_10 【送程尊师之晋陵】罗隐 
<br>
<br>栋间云出认行轩，郊外阴阴夏木繁。高道乍为张翰侣， 
<br>使君兼是世龙孙。溪含句曲清连底，酒贳馀杭渌满樽。 
<br>莫见时危便乘兴，人来何处不桃源。
<br>
<br>
<br>
<br>&nbsp;&nbsp; 卷663_11 【吴门晚泊寄句曲道友】罗隐 
<br>
<br>采香径在人不留，采香径下停叶舟。桃花李花斗红白， 
<br>山鸟水鸟自献酬。十万梅鋗空寸土，三分孙策竟荒丘。 
<br>未知到了关身否，笑杀雷平许远游。
<br>
<br>
<br>
<br>&nbsp;&nbsp; 卷663_12 【贵池晓望】罗隐 
<br>
<br>稂莠参天剪未平，且乘孤棹且行行。计疏狡兔无三窟， 
<br>羁甚宾鸿欲一生。合眼亦知非本意，伤心其奈是多情。 
<br>前溪好泊谁为主，昨夜沙禽占月明。
<br>
<br>
<br>
<br>&nbsp;&nbsp; 卷663_13 【寄崔庆孙】罗隐 
<br>
<br>故人何处又留连，月冷风高镜水边。文阵解围才昨日， 
<br>醉乡分袂已三年。交情澹泊应长在，俗态流离且勉旃。 
<br>还拟山阴一乘兴，雪寒难得渡江船。
<br>
<br>
<br>
<br>&nbsp;&nbsp; 卷663_14 【寄杨秘书】罗隐 
<br>
<br>萧萧檐雪打窗声，因忆江东阮步兵。两信海潮书不达， 
<br>数峰稽岭眼长明。梅繁几处垂鞭看，酒好何人倚槛倾。 
<br>会待与君开秫瓮，满船般载镜中行。
<br>
<br>
<br>
<br>&nbsp;&nbsp; 卷663_15 【酬章处士见寄】罗隐 
<br>
<br>中原甲马未曾安，今日逢君事万端。乱后几回乡梦隔， 
<br>别来何处路行难。霜鳞共落三门浪，雪鬓同归七里滩。 
<br>何必新诗更相戏，小楼吟罢暮天寒。
<br>
<br>
<br>
<br>&nbsp;&nbsp; 卷663_16 【送丁明府赴紫溪任】罗隐 
<br>
<br>金徽玉轸肯躇蹰，偶滞良途半月馀。楼上酒阑梅拆后， 
<br>马前山好雪晴初。栾公社在怜乡树，潘令花繁贺版舆。 
<br>县谱莫辞留旧本，异时量度更何如。
<br>
<br>
<br>
<br>&nbsp;&nbsp; 卷663_17 【寄前宣州窦常侍】罗隐 
<br>
<br>往年西谒谢玄晖，樽酒留欢醉始归。曲槛柳浓莺未老， 
<br>小园花暖蝶初飞。喷香瑞兽金三尺，舞雪佳人玉一围。 
<br>今日乱罹寻不得，满蓑风雨钓鱼矶。
<br>
<br>
<br>
<br>&nbsp;&nbsp; 卷663_18 【秦望山僧院】罗隐 
<br>
<br>巉巉危岫倚沧洲，闻说秦皇亦此游。霸主卷衣才二世， 
<br>老僧传锡已千秋。阴崖水赖松梢直，藓壁苔侵画像愁。 
<br>各是病来俱未了，莫将烦恼问汤休。
<br>
<br>
<br>
<br>&nbsp;&nbsp; 卷663_19 【送光禄崔卿赴阙】罗隐 
<br>
<br>一年极目望西辕，此日殷勤圣主恩。上国已留虞寄命， 
<br>中朝应听范汪言。官从府幕归卿寺，路向干戈见禁门。 
<br>鹓侣寂寥曹署冷，更堪呜咽问田园。
<br>
<br>
<br>
<br>&nbsp;&nbsp; 卷663_20 【寄程尊师】罗隐 
<br>
<br>鹤信虽然到五湖，烟波迢递路崎岖。玉书分薄花生眼， 
<br>金鼎功迟雪满须。三秀紫芝劳梦寐，一番红槿恨朝晡。 
<br>未知朽败凡间骨，中授先生指教无。
<br>
<br>
<br>
<br>&nbsp;&nbsp; 卷663_21 【定远楼】罗隐 
<br>
<br>前年上将定妖氛，曾筑岩城驻大军。近日关防虽弛柝， 
<br>旧时栏槛尚侵云。蛮兵绩盛人皆伏，坐石名高世共闻。 
<br>唯恐乱来良吏少，不知谁解叙功勋。
<br>
<br>
<br>
<br>&nbsp;&nbsp; 卷663_22 【送程尊师东游有寄】罗隐 
<br>
<br>华盖峰前拟卜耕，主人无奈又闲行。且凭鹤驾寻沧海， 
<br>又恐犀轩过赤城。绛简便应朝右弼，紫旄兼合见东卿。 
<br>劝君莫忘归时节，芝似萤光处处生。
<br>
<br>
<br>
<br>&nbsp;&nbsp; 卷663_23 【江亭别裴饶】罗隐 
<br>
<br>行杯且待怨歌终，多病怜君事事同。衰鬓别来光景里， 
<br>故乡归去乱罹中。乾坤垫裂三分在，井邑摧残一半空。 
<br>日晚长亭问西使，不堪车马尚萍蓬。
<br>
<br>
<br>
<br>&nbsp;&nbsp; 卷663_24 【江南寄所知周仆射】罗隐 
<br>
<br>曾陪公子醉西园，岘首碑前事懒言。世乱共嗟王粲老， 
<br>时危俱受信陵恩。潮怜把醆吟江徼，雨忆凭阑望海门。 
<br>飞盖寂寥清宴罢，不知簪履更谁存。
<br>
<br>
<br>
<br>&nbsp;&nbsp; 卷663_25 【钱唐见芮逢】罗隐 
<br>
<br>蔡伦池北雁峰前，罹乱相兼十九年。所喜故人犹会面， 
<br>不堪良牧已重泉。醉思把箸欹歌席，狂忆判身入酒船。 
<br>今日与君赢得在，戴家湾里两皤然。
<br>
<br>
<br>
<br>&nbsp;&nbsp; 卷663_26 【江都】罗隐 
<br>
<br>淮王高宴动江都，曾忆狂生亦坐隅。九里楼台牵翡翠， 
<br>两行鸳鹭踏真珠。歌听丽句秦云咽，诗转新题蜀锦铺。 
<br>惆怅晋阳星拆后，世间兵革地荒芜。
<br>
<br>
<br>
<br>&nbsp;&nbsp; 卷663_27 【湖上岁暮感怀有寄友人】罗隐 
<br>
<br>雪天萤席几辛勤，同志当时四五人。兰版地寒俱受露， 
<br>桂堂风恶独伤春。音书久绝应埋玉，编简难言竟委尘。 
<br>唯有广都庞令在，白头樽酒忆交亲。
<br>
<br>
<br>
<br>&nbsp;&nbsp; 卷663_28 【送张绾游钟陵】罗隐 
<br>
<br>南忆龙沙两岸行，当时天下尚清平。醉眠野寺花方落， 
<br>吟倚江楼月欲明。老去亦知难重到，乱来争肯不牵情。 
<br>西山十二真人在，从此烦君语姓名。
<br>
<br>
<br>
<br>&nbsp;&nbsp; 卷663_29 【送z6光大师（师以草书应制）】罗隐 
<br>
<br>禹祠分首戴湾逢，健笔寻知达九重。圣主赐衣怜绝艺， 
<br>侍臣摛藻许高踪。宁亲久别街西寺，待诏初离海上峰。 
<br>一种苦心师得了，不须回首笑龙钟。
<br>
<br>
<br>
<br>&nbsp;&nbsp; 卷663_30 【息夫人庙】罗隐 
<br>
<br>百雉摧残连野青，庙门犹见昔朝廷。一生虽抱楚王恨， 
<br>千载终为息地灵。虫网翠环终缥缈，风吹宝瑟助微冥。 
<br>玉颜浑似羞来客，依旧无言照画屏。
<br>
<br>
<br>
<br>&nbsp;&nbsp; 卷663_31 【漂母冢】罗隐 
<br>
<br>寂寂荒坟一水滨，芦洲绝岛自相亲。青娥已落淮边月， 
<br>白骨甘为泉下尘。原上荻花飘素发，道傍菰叶碎罗巾。 
<br>虽然寂寞千秋魄，犹是韩侯旧主人。
<br>
<br>
<br>
<br>&nbsp;&nbsp; 卷663_32 【感怀】罗隐 
<br>
<br>石径松轩亦自由，谩随浮世逐飘流。驽骀路结前程恨， 
<br>蟋蟀床生半夜秋。掩耳恶闻宫妾语，低颜须向路人羞。 
<br>虽教小事相催逼，未到青云拟白头。
<br>
<br>
<br>
<br>&nbsp;&nbsp; 卷663_33 【扇上画牡丹】罗隐 
<br>
<br>为爱红芳满砌阶，教人扇上画将来。叶随彩笔参差长， 
<br>花逐轻风次第开。闲挂几曾停蛱蝶，频摇不怕落莓苔。 
<br>根生无地如仙桂，疑是姮娥月里栽。
<br>
<br>
<br>
<br>&nbsp;&nbsp; 卷663_34 【书怀】罗隐 
<br>
<br>钓船抛却异乡来，拟向何门用不才。
<br>日晚独登楼上望，马蹄车辙满尘埃。
<br>
<br>
<br>
<br>&nbsp;&nbsp; 卷663_35 【七夕】罗隐 
<br>
<br>月帐星房次第开，两情惟恐曙光催。
<br>时人不用穿针待，没得心情送巧来。
<br>
<br>
<br>
<br>&nbsp;&nbsp; 卷663_36 【柳】罗隐 
<br>
<br>一簇青烟锁玉楼，半垂阑畔半垂沟。
<br>明年更有新条在，绕乱春风卒未休。
<br>
<br>
<br>
<br>&nbsp;&nbsp; 卷663_37 【罗敷水】罗隐 
<br>
<br>雉声角角野田春，试驻征车问水滨。
<br>数树枯桑虽不语，思量应合识秦人。
<br>
<br>
<br>
<br>&nbsp;&nbsp; 卷663_38 【京中正月七日立春】罗隐 
<br>
<br>一二三四五六七，万木生芽是今日。
<br>远天归雁拂云飞，近水游鱼迸冰出。
<br>
<br>
<br>
<br>&nbsp;&nbsp; 卷663_39 【贵游】罗隐 
<br>
<br>馆陶园外雨初晴，绣毂香车入凤城。
<br>八尺家僮三尺箠，何知高祖要苍生。
<br>
<br>
<br>
<br>&nbsp;&nbsp; 卷663_40 【严陵滩】罗隐 
<br>
<br>中都九鼎勤英髦，渔钓牛蓑且遁逃。
<br>世祖升遐夫子死，原陵不及钓台高。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷664_1 【虚白堂前牡丹相传云太傅手植在钱塘】罗隐 
<br>
<br>欲询往事奈无言，六十年来托此根。香暖几飘袁虎扇， 
<br>格高长对孔融樽。曾忧世乱阴难合，且喜春残色上存。 
<br>莫背阑干便相笑，与君俱受主人恩。
<br>
<br>
<br>&nbsp;&nbsp; 卷664_2 【县斋秋晚酬友人朱瓒见寄】罗隐 
<br>
<br>中和节后捧琼瑰，坐读行吟数月来。只叹雕龙方擅价， 
<br>不知赪尾竟空回。千枝白露陶潜柳，百尺黄金郭隗台。 
<br>惆怅报君无玉案，水天东望一裴回。
<br>
<br>
<br>
<br>&nbsp;&nbsp; 卷664_3 【第五将军于馀杭天柱宫入道因题寄】罗隐 
<br>
<br>交梨火枣味何如，闻说苕川已下车。瓦榼尚携京口酒， 
<br>草堂应写颍阳书。亦知得意须乘鹤，未必忘机便钓鱼。 
<br>却恐武皇还望祀，软轮征入问玄虚。
<br>
<br>
<br>
<br>&nbsp;&nbsp; 卷664_4 【寄无相禅师】罗隐 
<br>
<br>老住西峰第几层，为师回首忆南能。有缘有相应非佛， 
<br>无我无人始是僧。烂椹作袍名复利，铄金为讲爱兼憎。 
<br>何如一衲尘埃外，日日香烟夜夜灯。
<br>
<br>
<br>
<br>&nbsp;&nbsp; 卷664_5 【秋日有寄】罗隐 
<br>
<br>丹青未合便回头，见尽人间事始休。只有百神朝宝镜， 
<br>永无纤浪犯虚舟。曾临铁瓮虽分职，近得金陵亦偶游。 
<br>东去西来人不会，上卿踪迹本玄洲。
<br>
<br>
<br>
<br>&nbsp;&nbsp; 卷664_6 【送前南昌崔令替任映摄新城县（一作崔令映替任）】罗隐 
<br>
<br>五年苛政甚虫螟，深喜夫君已戴星。大族不唯专礼乐， 
<br>上才终是惜生灵。亦知单父琴犹在，莫厌东归酒未醒。 
<br>二月春风何处好，亚夫营畔柳青青。
<br>
<br>
<br>
<br>&nbsp;&nbsp; 卷664_7 【下第作】罗隐 
<br>
<br>年年模样一般般，何似东归把钓竿。岩谷谩劳思雨露， 
<br>彩云终是逐鹓鸾。尘迷魏阙身应老，水到吴门叶欲残。 
<br>至竟穷途也须达，不能长与世人看。
<br>
<br>
<br>
<br>&nbsp;&nbsp; 卷664_8 【丁亥岁作（中元甲子）】罗隐 
<br>
<br>病想医门渴望梅，十年心地仅成灰。早知世事长如此， 
<br>自是孤寒不合来。谷畔气浓高蔽日，蛰边声暖乍闻雷。 
<br>满城桃李君看取，一一还从旧处开。
<br>
<br>
<br>
<br>&nbsp;&nbsp; 卷664_9 【北邙山】罗隐 
<br>
<br>一种山前路入秦，嵩山堪爱此伤神。魏明未死虚留意， 
<br>庄叟虽生酌满巾。何必更寻无主骨，也知曾有弄权人。 
<br>羡他缑岭吹箫客，闲访云头看俗尘。
<br>
<br>
<br>
<br>&nbsp;&nbsp; 卷664_10 【重过三衢哭孙员外】罗隐 
<br>
<br>烂柯山下忍重到，双桧楼前日欲残。华屋未移春照灼， 
<br>故侯何在泪汍澜。不唯济物工夫大，长忆容才尺度宽。 
<br>一恸旁人莫相笑，知音衰尽路行难。
<br>
<br>
<br>
<br>&nbsp;&nbsp; 卷664_11 【送蕲州裴员外】罗隐 
<br>
<br>六枝仙桂最先春，萧洒高辞九陌尘。两晋家声须有主， 
<br>六朝文雅别无人。荣驱豹尾抛同辈，贵上螭头见近臣。 
<br>蕲水苍生莫相羡，早看归去掌丝纶。
<br>
<br>
<br>
<br>&nbsp;&nbsp; 卷664_12 【重九日广陵道中】罗隐 
<br>
<br>秋山抱病何处登，前时韦曲今广陵。广陵大醉不解闷， 
<br>韦曲旧游堪拊膺。佳节纵饶随分过，流年无奈得人憎。 
<br>却驱羸马向前去，牢落路岐非所能。
<br>
<br>
<br>
<br>&nbsp;&nbsp; 卷664_13 【东归别所知】罗隐 
<br>
<br>芙蓉宫阙二妃坛，两处因依五岁寒。邹律有风吹不变， 
<br>郄枝无分住应难。愁心似火还烧鬓，别泪非珠谩落盘。 
<br>却羡淮南好鸡犬，也能终始逐刘安。
<br>
<br>
<br>
<br>&nbsp;&nbsp; 卷664_14 【旅舍书怀寄所知二首（后首一作汉东秋思）】罗隐 
<br>
<br>思量前事不堪寻，牢落馀情满素琴。四海岂无腾跃路， 
<br>一家长有别离心。道从汩没甘雌伏，迹恐因循更陆沈。 
<br>寂寞谁应吊空馆，异乡时节独沾襟。
<br>
<br>簟卷两床琴瑟秋，暂凭前计奈相尤。尘飘马尾甘蓬转， 
<br>酒忆江边有梦留。隋帝旧祠虽寂寞，楚妃清唱亦风流。 
<br>可怜别恨无人见，独背残阳下寺楼。
<br>
<br>
<br>
<br>&nbsp;&nbsp; 卷664_15 【西京道中】罗隐 
<br>
<br>半夜秋声触断蓬，百年身事算成空。祢生词赋抛江夏， 
<br>汉祖精神忆沛中。未必他时能富贵，只应从此见穷通。 
<br>边禽陇水休相笑，自有沧洲一棹风。
<br>
<br>
<br>
<br>&nbsp;&nbsp; 卷664_16 【粉】罗隐 
<br>
<br>每持纤白助君时，霜自无憀雪自疑。郎若姓何应解傅， 
<br>女能窥宋不劳施。妆成丽色唯花妒，落尽啼痕只镜知。 
<br>最好玉京仙署里，更和秋月照琼枝。
<br>
<br>
<br>
<br>&nbsp;&nbsp; 卷664_17 【赠渔翁】罗隐 
<br>
<br>叶艇悠扬鹤发垂，生涯空托一纶丝。是非不向眼前起， 
<br>寒暑任从波上移。风漾长歌笼月里，梦和春雨昼眠时。 
<br>逍遥此意谁人会，应有青山渌水知。
<br>
<br>
<br>
<br>&nbsp;&nbsp; 卷664_18 【下第寄张坤】罗隐 
<br>
<br>谩费精神掉五侯，破琴孤剑是身仇。九衢双阙拟何去， 
<br>玉垒铜梁空旧游。蝴蝶有情牵晚梦，杜鹃无赖伴春愁。 
<br>思量不及张公子，经岁池江倚酒楼。
<br>
<br>
<br>
<br>&nbsp;&nbsp; 卷664_19 【东归别常修】罗隐 
<br>
<br>六载辛勤九陌中，却寻归路五湖东。名惭桂苑一枝绿， 
<br>鲙忆松江两箸红。浮世到头须适性，男儿何必尽成功。 
<br>唯惭鲍叔深知我，他日蒲帆百尺风。
<br>
<br>
<br>
<br>&nbsp;&nbsp; 卷664_20 【言】罗隐 
<br>
<br>珪玷由来尚可磨，似簧终日复如何。成名成事皆因慎， 
<br>亡国亡家只为多。须信祸胎生利口，莫将讥思逞悬河。 
<br>猩猩鹦鹉无端解，长向人间被网罗。
<br>
<br>
<br>
<br>&nbsp;&nbsp; 卷664_21 【简令生日】罗隐 
<br>
<br>祥烟霭霭拂楼台，庆积玄元节后来。已向青阳标四序， 
<br>便从嵩岳应三台。龟衔玉柄增年算，鹤舞琼筵献寿杯。 
<br>自顾下儒何以祝，柱天功业济时才。
<br>
<br>
<br>
<br>&nbsp;&nbsp; 卷664_22 【晚眺】罗隐 
<br>
<br>凭古城边眺晚晴，远村高树转分明。天如镜面都来静， 
<br>地似人心总不平。云向岭头闲不彻，水流溪里太忙生。 
<br>谁人得及庄居老，免被荣枯宠辱惊。
<br>
<br>
<br>
<br>&nbsp;&nbsp; 卷664_23 【野花（一作罗邺诗）】罗隐 
<br>
<br>万点红芳血色殷，为无名字对空山。多因戏蝶寻香住， 
<br>少有行人辍棹攀。若在侯门看不足，为生江岸见如闲。 
<br>结根必竟输桃李，长向春城紫陌间。
<br>
<br>
<br>
<br>&nbsp;&nbsp; 卷664_24 【病骢马】罗隐 
<br>
<br>枥上病骢蹄褭褭，江边废宅路迢迢。自经梅雨长垂耳， 
<br>乍食菰浆欲折腰。金络衔头光未灭，玉花毛色瘦来焦。 
<br>曾听禁漏惊街鼓，惯踏康庄怕小桥。夜半雄声心尚壮， 
<br>日中高卧尾还摇。龙媒落地天池远，何事牵牛在碧霄？
<br>
<br>
<br>
<br>&nbsp;&nbsp; 卷664_25 【狄浦】罗隐 
<br>
<br>晴川倚落晖，极目思依依。野色寒来浅，人家乱后稀。 
<br>久贫身不达，多病意长违。还有渔舟在，时时梦里归。
<br>
<br>
<br>
<br>&nbsp;&nbsp; 卷664_26 【南康道中】罗隐 
<br>
<br>弱冠负文翰，此中听鹿鸣。使君延上榻，时辈仰前程。 
<br>丹桂竟多故，白云空有情。唯馀路旁泪，沾洒向尘缨。
<br>
<br>
<br>
<br>&nbsp;&nbsp; 卷664_27 【北固亭东望寄默师】罗隐 
<br>
<br>高亭暮色中，往事更谁同。水谩矜天阔，山应到此穷。 
<br>病怜京口酒，老怯海门风。唯有言堪解，何由见远公。
<br>
<br>
<br>
<br>&nbsp;&nbsp; 卷664_28 【华清宫】罗隐 
<br>
<br>楼殿层层佳气多，开元时节好笙歌。
<br>也知道德胜尧舜，争奈杨妃解笑何。
<br>
<br>
<br>
<br>&nbsp;&nbsp; 卷664_29 【韩信庙】罗隐 
<br>
<br>剪项移秦势自雄，布衣还是负深功。
<br>寡妻稚女俱堪恨，却把馀杯奠蒯通。
<br>
<br>
<br>
<br>&nbsp;&nbsp; 卷664_30 【韦公子】罗隐 
<br>
<br>击柱狂歌惨别颜，百年人事梦魂间。
<br>李将军自嘉声在，不得封侯亦自闲。
<br>
<br>
<br>
<br>&nbsp;&nbsp; 卷664_31 【望思台】罗隐 
<br>
<br>芳草台边魂不归，野烟乔木弄残晖。
<br>可怜高祖清平业，留与闲人作是非。
<br>
<br>
<br>
<br>&nbsp;&nbsp; 卷664_32 【帝幸蜀（乾符岁，一作狄归昌诗）】罗隐 
<br>
<br>马嵬山色翠依依，又见銮舆幸蜀归。
<br>泉下阿蛮应有语，这回休更怨杨妃。
<br>
<br>
<br>
<br>&nbsp;&nbsp; 卷664_33 【王夷甫】罗隐 
<br>
<br>把得闲书坐水滨，读来前事亦酸辛。
<br>莫言麈尾清谭柄，坏却淳风是此人。
<br>
<br>
<br>
<br>&nbsp;&nbsp; 卷664_34 【鹭鸶】罗隐 
<br>
<br>斜阳澹澹柳阴阴，风袅寒丝映水深。
<br>不要向人夸素白，也知常有羡鱼心。
<br>
<br>
<br>
<br>&nbsp;&nbsp; 卷664_35 【书淮阴侯传】罗隐 
<br>
<br>寒灯挑尽见遗尘，试沥椒浆合有神。
<br>莫恨高皇不终始，灭秦谋项是何人。
<br>
<br>
<br>
<br>&nbsp;&nbsp; 卷664_36 【青山庙（子胥庙）】罗隐 
<br>
<br>市箫声咽迹崎岖，雪耻酬恩此丈夫。
<br>霸主两亡时亦异，不知魂魄更无归。
<br>
<br>
<br>
<br>&nbsp;&nbsp; 卷664_37 【小松】罗隐 
<br>
<br>已有清阴逼座隅，爱声仙客肯过无。
<br>陵迁谷变须高节，莫向人间作大夫。
<br>
<br>
<br>
<br>&nbsp;&nbsp; 卷664_38 【竹】罗隐 
<br>
<br>篱外清阴接药阑，晓风交戛碧琅玕。
<br>子猷死后知音少，粉节霜筠谩岁寒。
<br>
<br>
<br>
<br>&nbsp;&nbsp; 卷664_39 【谩天岭】罗隐 
<br>
<br>西去休言蜀道难，此中危峻已多端。
<br>到头未会苍苍色，争得禁他两度谩。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷665_1 【秋虫赋（以下补遗）】罗隐 
<br>
<br>物之小兮，迎网而毙；物之大兮，兼网而逝。网也者， 
<br>绳其小而不绳其大。吾不知尔身之危兮，腹之馁兮，吁！
<br>
<br>
<br>&nbsp;&nbsp; 卷665_2 【蟋蟀诗】罗隐 
<br>
<br>顽飔毙芳，吹愁夕长。屑戍有动，歌离吊梦。 
<br>如诉如言，绪引虚宽。周隙伺榻，繁咽夤缘。 
<br>范睡蝉老，冠峨緌好。不冠不緌，尔奚以悲。 
<br>蚊蚋有毒，食人肌肉。苍蝇多端，黑白偷安。 
<br>尔也出处，物兮莫累。坏舍啼衰，虚堂泣曙。 
<br>勿徇喧哗，鼠岂无牙。勿学萋菲，垣亦有耳。 
<br>危条槁飞，抽恨咿咿。别帐缸冷，柔魂不定。 
<br>美人在何，夜影流波。与子伫立，裴回思多。
<br>
<br>
<br>
<br>&nbsp;&nbsp; 卷665_3 【西川与蔡十九同别子超】罗隐 
<br>
<br>相欢虽则不多时，相别那能不敛眉。蜀客赋高君解爱， 
<br>楚宫腰细我还知。百年恩爱无终始，万里因缘有梦思。 
<br>肠断门前旧行处，不堪全属五陵儿。
<br>
<br>
<br>
<br>&nbsp;&nbsp; 卷665_4 【龙泉东下却寄孙员外】罗隐 
<br>
<br>縠江东下几多程，每泊孤舟即有情。山色已随游子远， 
<br>水纹犹认主人清。恩如海岳何时报，恨似烟花触处生。 
<br>百尺风帆两行泪，不堪回首望峥嵘。
<br>
<br>
<br>
<br>&nbsp;&nbsp; 卷665_5 【牡丹】罗隐 
<br>
<br>艳多烟重欲开难，红蕊当心一抹檀。公子醉归灯下见， 
<br>美人朝插镜中看。当庭始觉春风贵，带雨方知国色寒。 
<br>日晚更将何所似，太真无力凭阑干。
<br>
<br>
<br>
<br>&nbsp;&nbsp; 卷665_6 【巫山高】罗隐 
<br>
<br>下压重泉上千仞，香云结梦西风紧。纵有精灵得往来， 
<br>狖轭鼯轩亦颠陨。岚光双双雷隐隐，愁为衣裳恨为鬓。 
<br>暮洒朝行何所之，江边日月情无尽。珠零冷露丹堕枫， 
<br>细腰长脸愁满宫。人生对面犹异同，况在千岩万壑中。
<br>
<br>
<br>
<br>&nbsp;&nbsp; 卷665_7 【江南行】罗隐 
<br>
<br>江烟湿雨蛟绡软，漠漠小山眉黛浅。水国多愁又有情， 
<br>夜槽压酒银船满。细丝摇柳凝晓空，吴王台榭春梦中。 
<br>鸳鸯鸂鶒唤不起，平铺绿水眠东风。西陵路边月悄悄， 
<br>油碧轻车苏小小。
<br>
<br>
<br>
<br>&nbsp;&nbsp; 卷665_8 【空城雀】罗隐 
<br>
<br>雀入官仓中，所食能损几。所恨往复频，官仓乃害尔。 
<br>鱼网不在天，鸟网不张水。饮啄要自然，何必空城里。
<br>
<br>
<br>
<br>&nbsp;&nbsp; 卷665_9 【芳树】罗隐 
<br>
<br>细萼慢逐风，暖香闲破鼻。青帝固有心，时时漏天意。 
<br>去年高枝犹堕地，今年低枝已憔悴。吾所以见造化之权， 
<br>变通之理，春夏作头，秋冬为尾，循环反覆无终已。 
<br>人生长短同一轨，若使威可以制，力可以止， 
<br>则秦皇不肯敛手下沙丘，孟贲不合低头入蒿里。 
<br>伊人强猛犹如此，顾我劳生何足恃。但愿我开素袍， 
<br>倾绿蚁，陶陶兀兀大醉于清宵白昼间，任他上是天， 
<br>下是地。
<br>
<br>
<br>
<br>&nbsp;&nbsp; 卷665_10 【听琴】罗隐 
<br>
<br>寒雨萧萧落井梧，夜深何处怨啼乌。
<br>不知一盏临邛酒，救得相如渴病无。
<br>
<br>
<br>
<br>&nbsp;&nbsp; 卷665_11 【大梁见乔诩】罗隐 
<br>
<br>湘水春浮岸，淮灯夜满桥。六年悲梗断，两地各萍漂。 
<br>刀笔依三事，篇章奏珥貂。迹卑甘汩没，名散称逍遥。 
<br>好寺松为径，空江桂作桡。野香花伴落，缸暖酒和烧。 
<br>晋沼寻游凤，秦冠竟叹鸮。骨凡鸡犬薄，魂断蕙兰招。 
<br>怅望添燕琯，蹉跎厌鲁瓢。败桐方委爨，冤匣正冲霄。 
<br>战代安釐国，封崇孝景朝。千年非有限，一醉解无聊。 
<br>漏永灯花暗，炉红雪片销。久游家共远，相对鬓俱凋。 
<br>运命从难合，光阴奈不饶。到头蓑笠契，两信钓鱼潮。
<br>
<br>
<br>
<br>&nbsp;&nbsp; 卷665_12 【寄洪正师】罗隐 
<br>
<br>寄蹇浑成迹，经年滞杜南。价轻犹有二，足刖已过三。 
<br>鸡肋曹公忿，猪肝仲叔惭。会应谋避地，依约近禅庵。
<br>
<br>
<br>
<br>&nbsp;&nbsp; 卷665_13 【圣真观刘真师院十韵】罗隐 
<br>
<br>帘下严君卜，窗间少室峰。摄生门已尽，混迹世犹逢。 
<br>山薮师王烈，簪缨友戴颙。鱼跳介象鲙，饭吐葛玄蜂。 
<br>紫饱垂新椹，黄轻堕小松。尘埃金谷路，楼阁上阳钟。 
<br>野耗鸢肩寄，仙书鸟爪封。支床龟纵老，取箭鹤何慵。 
<br>别久曾牵念，闲来肯压重。尚馀青竹在，试为剪成龙。
<br>
<br>
<br>
<br>&nbsp;&nbsp; 卷665_14 【寄聂尊师】罗隐 
<br>
<br>欲芟荆棘种交梨，指画城中日恐迟。
<br>安得紫青磨镜石，与君闲处看荣衰。
<br>
<br>
<br>
<br>&nbsp;&nbsp; 卷665_15 【金山僧院】罗隐 
<br>
<br>根盘蛟蜃路藤萝，四面无尘辍棹过。
<br>得似吾师始惆怅，眼前终日有风波。
<br>
<br>
<br>
<br>&nbsp;&nbsp; 卷665_16 【酬高崇节】罗隐 
<br>
<br>旧游虽一梦，别绪忽千般。败草汤陵晚，衰槐楚寺寒。 
<br>数奇常自愧，时薄欲何干。犹赖君相勉，殷勤贡禹冠。
<br>
<br>
<br>
<br>&nbsp;&nbsp; 卷665_17 【送汝州李中丞十二韵】罗隐 
<br>
<br>群盗方为梗，分符奏未宁。黄巾攻郡邑，白梃掠生灵。 
<br>尘土周畿暗，疮痍汝水腥。一凶虽剪灭，数县尚凋零。 
<br>理必资宽猛，谋须藉典刑。与能才物论，慎选忽天庭。 
<br>官品尊台秩，山河拥福星。虎知应去境，牛在肯全形。 
<br>旧政穷人瘼，新衔展武经。关防秋草白，城壁晚峰青。 
<br>破胆期来复，迷魂想待醒。鲁山行县后，聊为奠惟馨。
<br>
<br>
<br>
<br>&nbsp;&nbsp; 卷665_18 【淮南送节度卢端公将命之汴州端公常为汴州相公从事】罗隐 
<br>
<br>吹台高倚圃田东，此去轺车事不同。珠履旧参萧相国， 
<br>彩衣今佐晋司空。醉离淮甸寒星下，吟指梁园密雪中。 
<br>到彼的知宣室语，几时征拜黑头公。
<br>
<br>
<br>
<br>&nbsp;&nbsp; 卷665_19 【送卢端公归台卢校书之夏县】罗隐 
<br>
<br>绵绵堤草拂征轮，龙虎俱辞楚水滨。只见胜之为御史， 
<br>不知梅福是仙人。地推八米源流盛，才笑三张事业贫。 
<br>一种西归一般达，柏台霜冷夏城春。
<br>
<br>
<br>
<br>&nbsp;&nbsp; 卷665_20 【送朗州张员外】罗隐 
<br>
<br>圣朝纶阁最延才，须牧生民始入来。凤藻已期他日用， 
<br>隼旟应是隔年回。旗飘岘首岚光重，酒奠湘江杜魄哀。 
<br>肠断秦原二三月，好花全为使君开。
<br>
<br>
<br>
<br>&nbsp;&nbsp; 卷665_21 【淮南送工部卢员外赴阙】罗隐 
<br>
<br>始从豸角曳长裾，又吐鸡香奏玉除。隋邸旧僚推谢掾， 
<br>汉廷高议得相如。贵分赤笔升兰署，荣著绯衣从板舆。 
<br>遥想到时秋欲尽，禁城凉冷露槐疏。
<br>
<br>
<br>
<br>&nbsp;&nbsp; 卷665_22 【淮南送司勋李郎中赴阙】罗隐 
<br>
<br>中朝品秩重文章，双笔依前赐望郎。五夜星辰归帝座， 
<br>半年樽俎奉梁王。南都水暖莲分影，北极天寒雁著行。 
<br>不必恋恩多感激，过淮应合见徵黄。
<br>
<br>
<br>
<br>&nbsp;&nbsp; 卷665_23 【送陆郎中赴阙】罗隐 
<br>
<br>幕下留连两月强，炉边侍史旧焚香。不关雨露偏垂意， 
<br>自是鸳鸾合著行。三署履声通建礼，九霄星彩映明光。 
<br>少瑜镂管丘迟锦，从此西垣使凤凰。
<br>
<br>
<br>
<br>&nbsp;&nbsp; 卷665_24 【途中送人东游有寄】罗隐 
<br>
<br>离骖莫惜暂逡巡，君向池阳我入秦。岁月易抛非曩日， 
<br>酒杯难得是同人。路经隋苑桥灯夜，江转台城岸草春。 
<br>此处故交谁见问，为言霜鬓压风尘。
<br>
<br>
<br>
<br>&nbsp;&nbsp; 卷665_25 【过废江宁县（王昌龄曾尉此县）】罗隐 
<br>
<br>县前水色细鳞鳞，一为夫君吊水滨。漫把文章矜后代， 
<br>可知荣贵是他人。莺偷旧韵还成曲，草赖馀吟尽解春。 
<br>我亦有心无处说，等闲停棹似迷津。
<br>
<br>
<br>
<br>&nbsp;&nbsp; 卷665_26 【边夜】罗隐 
<br>
<br>光景漂如水，生涯转似萍。雁门穷朔路，牛斗故乡星。 
<br>句尽人谁切，歌终泪自零。夜阑回首算，何处不长亭。
<br>
<br>
<br>
<br>&nbsp;&nbsp; 卷665_27 【哭张博士太常】罗隐 
<br>
<br>前辈倏云殁，愧君曾比方。格卑虽不称，言重亦难忘。 
<br>谏草犹青琐，悲风已白杨。只应移理窟，泉下对真长。
<br>
<br>
<br>
<br>&nbsp;&nbsp; 卷665_28 【淮口军葬】罗隐 
<br>
<br>一阵孤军不复回，更无分别只荒堆。
<br>莫言赋分须如此，曾作文皇赤子来。
<br>
<br>
<br>
<br>&nbsp;&nbsp; 卷665_29 【燕昭王墓】罗隐 
<br>
<br>战国苍茫难重寻，此中踪迹想知音。强停别骑山花晓， 
<br>欲吊遗魂野草深。浮世近来轻骏骨，高台何处有黄金。 
<br>思量郭隗平生事，不殉昭王是负心。
<br>
<br>
<br>
<br>&nbsp;&nbsp; 卷665_30 【江南】罗隐 
<br>
<br>玉树歌声泽国春，累累辎重忆亡陈。
<br>垂衣端拱浑闲事，忍把江山乞与人。
<br>
<br>
<br>
<br>&nbsp;&nbsp; 卷665_31 【江北】罗隐 
<br>
<br>废宫荒苑莫闲愁，成败终须要彻头。
<br>一种风流一种死，朝歌争得似扬州。
<br>
<br>
<br>
<br>&nbsp;&nbsp; 卷665_32 【早登新安县楼】罗隐 
<br>
<br>关城树色齐，往事未全迷。塞路真人气，封门壮士泥。 
<br>草浓延蝶舞，花密教莺啼。若以鸣为德，鸾皇不及鸡。
<br>
<br>
<br>
<br>&nbsp;&nbsp; 卷665_33 【干越亭】罗隐 
<br>
<br>楚水萧萧多病身，强凭危槛送残春。高城自有陵兼谷， 
<br>流水那知越与秦。岸下藤萝阴作怪，桥边蛟蜃夜欺人。 
<br>琵琶洲远江村阔，回首征途泪满巾。
<br>
<br>
<br>
<br>&nbsp;&nbsp; 卷665_34 【南园题】罗隐 
<br>
<br>搏击路终迷，南园且灌畦。敢言逃俗态，自是乐幽栖。 
<br>叶长春松阔，科圆早薤齐。雨沾虚槛冷，雪压远山低。 
<br>竹好还成径，桃夭亦有蹊。小窗奔野马，闲瓮养醯鸡。 
<br>水石心逾切，烟霄分已暌。病怜王猛畚，愚笑隗嚣泥。 
<br>泽国潮平岸，江村柳覆堤。到头乘兴是，谁手好提携。
<br>
<br>
<br>
<br>&nbsp;&nbsp; 卷665_35 【人日新安道中见梅花（其年以徐寇停举）】罗隐 
<br>
<br>长途酒醒腊春寒，嫩蕊香英扑马鞍。
<br>不上寿阳公主面，怜君开得却无端。
<br>
<br>
<br>
<br>&nbsp;&nbsp; 卷665_36 【许由庙】罗隐 
<br>
<br>高挂风瓢濯汉滨，土阶三尺愧清尘。
<br>可怜比屋堪封日，若到人间是众人。
<br>
<br>
<br>
<br>&nbsp;&nbsp; 卷665_37 【题段太尉庙】罗隐 
<br>
<br>近甸蒙尘日，南梁反正年。飘流茂陵碗，零落太官椽。 
<br>建纛非降楚，披图异录燕。堪嗟侍中血，不及御衣前。
<br>
<br>
<br>
<br>&nbsp;&nbsp; 卷665_38 【湘妃庙】罗隐 
<br>
<br>刘表荒碑断水滨，庙前幽草闭残春。已将怨泪流斑竹， 
<br>又感悲风入白蘋。八族未来谁北拱，四凶犹在莫南巡。 
<br>九峰相似堪疑处，望见苍梧不见人。
<br>
<br>
<br>
<br>&nbsp;&nbsp; 卷665_39 【八骏图】罗隐 
<br>
<br>穆满当年物外程，电腰风脚一何轻。
<br>如今纵有骅骝在，不得长鞭不肯行。
<br>
<br>
<br>
<br>&nbsp;&nbsp; 卷665_40 【庭花】罗隐 
<br>
<br>昨日芳艳浓，开尊几同醉。今朝风雨恶，惆怅人生事。 
<br>南威病不起，西子老兼至。向晚寂无人，相偎堕红泪。
<br>
<br>
<br>
<br>&nbsp;&nbsp; 卷665_41 【病中题主人庭鹤】罗隐 
<br>
<br>辽水华亭旧所闻，病中毛羽最怜君。
<br>稻粱且足身兼健，何必青云与白云。
<br>
<br>
<br>
<br>&nbsp;&nbsp; 卷665_42 【蝉】罗隐 
<br>
<br>天地工夫一不遗，与君声调借君緌。
<br>风栖露饱今如此，应忘当年滓浊时。
<br>
<br>
<br>
<br>&nbsp;&nbsp; 卷665_43 【薛阳陶觱篥歌】罗隐 
<br>
<br>平泉上相东征日，曾为阳陶歌觱篥。乌江太守会稽侯， 
<br>相次三篇皆俊逸。桥山殡葬衣冠后，金印苍黄南去疾。 
<br>龙楼冷落夏口寒，从此风流为废物。人间至艺难得主， 
<br>怀抱差池恨星律。邗沟仆射戎政闲，试渡瓜洲吐伊郁。 
<br>西风九月草树秋，万喧沈寂登高楼。左篁揭指徵羽吼， 
<br>炀帝起坐淮王愁。高飘咽灭出滞气，下感知己时横流。 
<br>穿空激远不可遏，仿佛似向伊水头。伊水林泉今已矣， 
<br>因取遗编认前事。武宗皇帝御宇时，四海恬然知所自。 
<br>扫除桀黠似提帚，制压群豪若穿鼻。九鼎调和各有门， 
<br>谢安空俭真儿戏。功高近代竟谁知，艺小似君犹不弃。 
<br>勿惜喑呜更一吹，与君共下难逢泪。
<br>
<br>
<br>
<br>&nbsp;&nbsp; 卷665_44 【酬丘光庭】罗隐 
<br>
<br>正月十一日书札，五月十六日到来。柳吟秦望咫尺地， 
<br>鲤鱼何处闲裴回。故人情意未疏索，次第序述眉眼开。 
<br>上言二年隔烟水，下有数幅真琼瑰。行吟坐读口不倦， 
<br>瀑泉激射琅玕摧。壁池兰蕙日已老，村酒蘸甲时几杯。 
<br>鹤龄鸿算不复见，雨后蓑笠空莓苔。自从黄寇扰中土， 
<br>人心波荡犹未回。道殷合眼拜九列，张濬掉舌升三台。 
<br>朝廷济济百揆序，宁将对面容奸回。祸生有基妖有渐， 
<br>翠华西幸蒙尘埃。三川梗塞两河闭，大明宫殿生蒿莱。 
<br>懦夫早岁不量力，策蹇仰北高崔嵬。千门万户扃锁密， 
<br>良匠不肯雕散材。君今得意尚如此，况我麋鹿悠悠哉！ 
<br>荣衰贵贱目所睹，莫嫌头白黄金台。
<br>
<br>
<br>
<br>&nbsp;&nbsp; 卷665_45 【投宣武郑尚书二十韵】罗隐 
<br>
<br>汉代簪缨盛，梁园雉堞雄。物情须重德，时论在明公。 
<br>族大逾开魏，神高本降嵩。世家惟蹇谔，官业即清通。 
<br>翰苑论思外，纶闱啸傲中。健豪惊彩凤，高步出冥鸿。 
<br>履历虽吾道，行藏必圣聪。绛霄无系滞，浙水忽西东。 
<br>庾监高楼月，袁郎满扇风。四年将故事，两地有全功。 
<br>去去才须展，行行道益隆。避权辞宪署，仗节出南宫。 
<br>雁影相承接，龙图共始终。自然须作砺，不必恨临戎。 
<br>幕下莲花盛，竿头cG佩红。骑儿逢郭伋，战士得文翁。 
<br>人地应无比，簟瓢奈屡空。因思一枝桂，已作断根蓬。 
<br>往事应归捷，劳歌且责躬。殷勤信陵馆，今日自途穷。
<br>
<br>
<br>
<br>&nbsp;&nbsp; 卷665_46 【投浙东王大夫二十韵】罗隐 
<br>
<br>越岭千峰秀，淮流一派长。暂凭开物手，来展济时方。 
<br>旧迹兰亭在，高风桂树香。地清无等级，天阔任徊翔。 
<br>麈尾谈何胜，螭头笔更狂。直曾批凤诏，高已冠鹓行。 
<br>啸傲辞民部，雍容出帝乡。赵尧推印绶，句践与封疆。 
<br>水占仙人吹，城留御史床。嘉宾邹润甫，百姓贺知章。 
<br>席暖飞鹦鹉，尘轻驻骕骦。夜歌珠断续，晴舞雪悠扬。 
<br>化向棠阴布，春随棣萼芳。盛名韬不得，雄略晦弥彰。 
<br>自愧三冬学，来窥数仞墙。感深惟刻骨，时去欲沾裳。 
<br>想望鱼烧尾，咨嗟鼠啮肠。可能因蹇拙，便合老沧浪。 
<br>题柱心犹壮，移山志不忘。深惭百般病，今日问医王。
<br>
<br>
<br>
<br>&nbsp;&nbsp; 卷665_47 【寄剡县主簿】罗隐 
<br>
<br>金庭养真地，珠篆会稽官。境胜堪长往，时危喜暂安。 
<br>洞连沧海阔，山拥赤城寒。他日抛尘土，因君拟炼丹。
<br>
<br>
<br>
<br>&nbsp;&nbsp; 卷665_48 【中秋不见月】罗隐 
<br>
<br>风帘淅淅漏灯痕，一半秋光此夕分。
<br>天为素娥孀怨苦，并教西北起浮云。
<br>
<br>
<br>
<br>&nbsp;&nbsp; 卷665_49 【答宗人衮】罗隐 
<br>
<br>昆仑水色九般流，饮即神仙憩即休。敢恨守株曾失意， 
<br>始知缘木更难求。鴒原谩欲均馀力，鹤发那堪问旧游。 
<br>遥望北辰当上国，羡君归棹五诸侯。
<br>
<br>
<br>
<br>&nbsp;&nbsp; 卷665_50 【早行】罗隐 
<br>
<br>雨洒江声风又吹，扁舟正与睡相宜。
<br>无端戍鼓催前去，别却青山向晓时。
<br>
<br>
<br>
<br>&nbsp;&nbsp; 卷665_51 【咏白菊（一作罗绍威诗）】罗隐 
<br>
<br>虽被风霜竞欲催，皎然颜色不低摧。已疑素手能妆出， 
<br>又似金钱未染来。香散自宜飘渌酒，叶交仍得荫香苔。 
<br>寻思闭户中宵见，应认寒窗雪一堆。
<br>
<br>
<br>
<br>&nbsp;&nbsp; 卷665_52 【晚泊宿松】罗隐 
<br>
<br>解缆随江流，晚泊古淮岸。归云送春和，繁星丽云汉。 
<br>春深胡雁飞，人喧水禽散。仰君邈难亲，沈思夜将旦。
<br>
<br>
<br>
<br>&nbsp;&nbsp; 卷665_53 【钱塘遇默师忆润州旧游】罗隐 
<br>
<br>歌敲玉唾壶，醉击珊瑚枝。石羊妙善街，甘露平泉碑。 
<br>扪苔想豪杰，剔藓看文词。归来北固山，水槛光参差。
<br>
<br>
<br>
<br>&nbsp;&nbsp; 卷665_54 【江南别】罗隐 
<br>
<br>去年今夜江南别，鸳鸯翅冷飞蓬爇。今年今夜江北边， 
<br>鲤鱼肠断音书绝。男儿心事无了时，出门上马不自知。
<br>
<br>
<br>
<br>&nbsp;&nbsp; 卷665_55 【四顶山】罗隐 
<br>
<br>胜景天然别，精神入画图。一山分四顶，三面瞰平湖。 
<br>过夏僧无热，凌冬草不枯。游人来至此，愿剃发和须。
<br>
<br>
<br>
<br>&nbsp;&nbsp; 卷665_56 【姥山】罗隐 
<br>
<br>临塘古庙一神仙，绣幌花容色俨然。为逐朝云来此地， 
<br>因随暮雨不归天。眉分初月湖中鉴，香散馀风竹上烟。 
<br>借问邑人沈水事，已经秦汉几千年。
<br>
<br>
<br>
<br>&nbsp;&nbsp; 卷665_57 【岐王宅】罗隐 
<br>
<br>朱邸平台隔禁闱，贵游陈迹尚依稀。云低雍畤祈年去， 
<br>雨细长杨从猎归。申白宾朋传道义，应刘文彩寄音徽。 
<br>承平旧物惟君尽，犹写雕鞍伴六飞。
<br>
<br>
<br>
<br>&nbsp;&nbsp; 卷665_58 【长明灯】罗隐 
<br>
<br>破暗长明世代深，烟和香气两沈沈。不知初点人何在， 
<br>只见当年火至今。晓似红莲开沼面，夜如寒月镇潭心。 
<br>孤光自有龙神护，雀戏蛾飞不敢侵。
<br>
<br>
<br>
<br>&nbsp;&nbsp; 卷665_59 【堋口逢人】罗隐 
<br>
<br>艰难别离久，中外往还深。已改当时发，空馀旧日心。
<br>
<br>
<br>
<br>&nbsp;&nbsp; 卷665_60 【遇边使】罗隐 
<br>
<br>累年无的信，每夜望边城。袖掩千行泪，书封一尺金。
<br>
<br>
<br>
<br>&nbsp;&nbsp; 卷665_61 【移住别友】罗隐 
<br>
<br>自到西川住，惟君别有情。常逢对门远，又隔一重城。
<br>
<br>
<br>
<br>&nbsp;&nbsp; 卷665_62 【宫词】罗隐 
<br>
<br>巧画蛾眉独出群，当时人道便承恩。
<br>经年不见君王面，落日黄昏空掩门。
<br>
<br>
<br>
<br>&nbsp;&nbsp; 卷665_63 【泾溪】罗隐 
<br>
<br>泾溪石险人竞惧，终岁不闻倾覆人。
<br>却是平流无石处，时时闻说有沈沦。
<br>
<br>
<br>
<br>&nbsp;&nbsp; 卷665_64 【题杜甫集】罗隐 
<br>
<br>楚水悠悠浸楚亭，楚南天地两无情。
<br>忍交孙武重泉下，不见时人说用兵。
<br>
<br>
<br>
<br>&nbsp;&nbsp; 卷665_65 【感弄猴人赐朱绂】罗隐 
<br>
<br>十二三年就试期，五湖烟月奈相违。
<br>何如买取胡孙弄，一笑君王便著绯。
<br>
<br>
<br>
<br>&nbsp;&nbsp; 卷665_66 【题磻溪垂钓图】罗隐 
<br>
<br>吕望当年展庙谟，直钩钓国更谁如。
<br>若教生在西湖上，也是须供使宅鱼。
<br>
<br>
<br>
<br>&nbsp;&nbsp; 卷665_67 【春风】罗隐 
<br>
<br>也知有意吹嘘切，争奈人间善恶分。
<br>但是秕糠微细物，等闲抬举到青云。
<br>
<br>
<br>
<br>&nbsp;&nbsp; 卷665_68 【竹下残雪】罗隐 
<br>
<br>墙下浓阴对此君，小山尖险玉为群。
<br>夜来解冻风虽急，不向寒城减一分。
<br>
<br>
<br>
<br>&nbsp;&nbsp; 卷665_69 【杏花】罗隐 
<br>
<br>暖气潜催次第春，梅花已谢杏花新。
<br>半开半落闲园里，何异荣枯世上人。
<br>
<br>
<br>
<br>&nbsp;&nbsp; 卷665_70 【镇海军所贡（题不全）】罗隐 
<br>
<br>檐前飞雪扇前尘，千里移添上苑春。
<br>他日丁宁柿林院，莫宣恩泽与闲人。
<br>
<br>
<br>
<br>&nbsp;&nbsp; 卷665_71 【席上歌水调】罗隐 
<br>
<br>馀声宛宛拂庭梅，通济渠边去又回。
<br>若使炀皇魂魄在，为君应合过江来。
<br>
<br>
<br>
<br>&nbsp;&nbsp; 卷665_72 【题新榜（在浙幕，沈崧得新榜示题其末）】罗隐 
<br>
<br>黄土原边狡兔肥，犬如流电马如飞。
<br>灞陵老将无功业，犹忆当时夜猎归。
<br>
<br>
<br>
<br>&nbsp;&nbsp; 卷665_73 【句】罗隐 
<br>
<br>夏窗七叶连阴暗。（《游城南记》：杜佑有别墅， 
<br>为城南之最，有树每朵七叶，因以为名，隐诗纪之）
<br>
<br>赖家桥上潏河边。（隐又有城南杂感诗，其题有景星观、 
<br>姚家园、叶家林及此句，今杂感诗亡）
<br>
<br>细看月轮真有意，已知青桂近嫦娥。（《曾公类苑》： 
<br>裴筠娶箫楚公女，便擢进士，隐诗云云）
<br>
<br>一个祢衡容不得，思量黄祖谩英雄。（《吴越备史》： 
<br>隐初见钱镠，惧不见，用遂以所为夏口诗标于卷末云云， 
<br>镠览之大笑，因加殊遇）
<br>
<br>张华谩出如丹语，不及刘侯一纸书。（《鉴戒录》云： 
<br>郑畋女喜隐此诗）
<br>
<br>山雨霏微宿上亭，雨中因想雨淋铃。（上亭驿《天中记》）
<br>
<br>老僧斋罢关门睡，不管波涛四面生。（金山僧院。 
<br>《诗话总龟》）
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
