<HTML>
<HEAD>
<TITLE>全唐诗 卷864-867 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷864-867</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷864-867</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6255"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷864-867')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷864-867]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷864_1 【宴柳毅诗】洞庭龙君 
<br>
<br>大天苍苍兮大地茫茫，人各有志兮何可思量。 
<br>狐神鼠圣兮薄社依墙，雷霆一发兮其孰敢当。 
<br>荷贞人兮信义长，令骨肉兮还故乡，永言惭愧兮何时忘。
<br>
<br>上天配合兮生死有途，此不当妇兮彼不当夫。 
<br>腹心辛苦兮泾水之隅，风霜满鬓兮雨雪罗襦。 
<br>赖明公兮引素书，令骨肉兮家如初，永言珍重兮无时无。
<br>
<br>碧云悠悠兮泾水东流，伤嗟美人兮雨泣花愁。 
<br>尺书远达兮以解君忧，哀冤果雪兮还处其休。 
<br>荷君和雅兮感甘羞，山家寂寞兮难久留， 
<br>欲将辞去兮悲绸缪。
<br>
<br>
<br>&nbsp;&nbsp; 卷864_2 【铸镜歌】龙护老人 
<br>
<br>盘龙盘龙，隐于镜中。分野有象，变化无穷。 
<br>兴云吐雾，行雨生风。上清仙子，来献圣聪。
<br>
<br>
<br>
<br>&nbsp;&nbsp; 卷864_3 【示韦泛禄命】冥吏 
<br>
<br>前阳复后杨，后杨年年强，七月之节归玄乡。
<br>
<br>
<br>
<br>&nbsp;&nbsp; 卷864_4 【赠僧】滕传胤 
<br>
<br>卓立不求名出家，长怀片志在青霞。
<br>今日英雄气冲盖，谁能久坐宝莲花。
<br>
<br>
<br>
<br>&nbsp;&nbsp; 卷864_5 【赠人】滕传胤 
<br>
<br>平生才不足，立身信有馀。自叹无大故，君子莫相疏。
<br>
<br>
<br>
<br>&nbsp;&nbsp; 卷864_6 【郑锋宅神诗】滕传胤 
<br>
<br>浦口潮来初淼漫，莲舟摇飏采花难。
<br>春心不惬空归去，会待潮回更折看。
<br>
<br>忽然湖上片云飞，不觉舟中雨湿衣。
<br>折得莲花浑忘却，空将荷叶盖头归。
<br>
<br>
<br>
<br>&nbsp;&nbsp; 卷864_7 【与郑德璘奇遇诗】水府君 
<br>
<br>物触轻舟心自知，风恬烟静月光微。
<br>夜深江上解愁思，拾得红蕖香惹衣。
<br>
<br>纤手垂钩对水窗，红蕖秋色艳长江。
<br>既能解佩投交甫，更有明珠乞一双。
<br>
<br>湖面狂风且莫吹，浪花初绽月光微。
<br>沈潜暗想横波泪，得共鲛人相对垂。
<br>
<br>洞庭风软荻花秋，新没青娥细浪愁。
<br>泪滴白蘋君不见，月明江上有轻鸥。
<br>
<br>昔日江头菱芡人，蒙君数饮松醪春。
<br>活君家室以为报，珍重长沙郑德璘。
<br>
<br>
<br>
<br>&nbsp;&nbsp; 卷864_8 【笑巫诗】李序 
<br>
<br>魍魉何曾见，头旋即下神。图他衫子段，诈道大王嗔。
<br>
<br>
<br>
<br>&nbsp;&nbsp; 卷864_9 【霅溪夜宴诗（诸神命丽玉唱公无渡河歌）】水神 
<br>
<br>浊波扬扬兮凝晓雾，公无渡河兮公竟渡。 
<br>风号水激兮呼不闻，提衣看入兮中流去。浪排衣兮随步没， 
<br>沉尸深入兮蛟螭窟。蛟螭尽醉兮君血干， 
<br>推出黄沙兮泛君骨。当时君死兮妾何适， 
<br>遂就波澜兮合魂魄，愿持精卫衔石心，穷断河源塞泉脉。
<br>
<br>
<br>
<br>&nbsp;&nbsp; 卷864_10 【霅溪夜宴诗（命曹娥唱怨江波三叠）】水神 
<br>
<br>悲风淅淅兮波绵绵，芦花万里兮凝苍烟。 
<br>虬螭窟宅兮渊且玄，排波叠浪兮沈我天。 
<br>所覆不全兮身宁全，溢眸恨血兮徒涟涟。 
<br>誓将柔荑抉锯牙之喙，空水府而藏其腥涎。 
<br>青娥翠黛兮沈江壖，碧云斜月兮空婵娟。 
<br>吞声饮恨兮语无力，徒扬哀怨兮登歌筵。
<br>
<br>
<br>
<br>&nbsp;&nbsp; 卷864_11 【霅溪夜宴诗（太湖神歌）】水神 
<br>
<br>白露漙兮西风高，碧波万里兮翻洪涛。 
<br>莫言天下至柔者，载舟覆舟皆我曹。
<br>
<br>
<br>
<br>&nbsp;&nbsp; 卷864_12 【霅溪夜宴诗（松江神歌）】水神 
<br>
<br>君不见夜来渡口拥千艘，中载万姓之脂膏。 
<br>当楼船泛泛于叠浪，恨珠贝又轻于鸿毛。 
<br>又不见朝来津亭维一舠，中有一士青其袍。 
<br>赴宰邑之良日，任波吼而风号。是知溺名溺利者， 
<br>不免为水府之腥臊。
<br>
<br>
<br>
<br>&nbsp;&nbsp; 卷864_13 【霅溪夜宴诗（霅溪神歌）】水神 
<br>
<br>山势萦回水脉分，水光山色翠连云。
<br>四时尽入诗人咏，役杀吴兴柳使君。
<br>
<br>
<br>
<br>&nbsp;&nbsp; 卷864_14 【霅溪夜宴诗（湘江神歌）】水神 
<br>
<br>渺渺烟波接九疑，几人经此泣江蓠。
<br>年年绿水青山色，不改重华南狩时。
<br>
<br>
<br>
<br>&nbsp;&nbsp; 卷864_15 【霅溪夜宴诗（范相国献境会夜宴诗）】水神 
<br>
<br>浪阔波澄秋气凉，沈沈水殿夜初长。自怜休退五湖客， 
<br>何幸追陪百谷王。香袅碧云飘几席，觥飞白玉艳椒浆。 
<br>酒酣独泛扁舟去，笑入琴高不死乡。
<br>
<br>
<br>
<br>&nbsp;&nbsp; 卷864_16 【霅溪夜宴诗（徐处士衍献境会夜宴诗，并简范相国）】水神 
<br>
<br>珠光龙耀火燑燑，夜接朝云宴渚宫。凤管清吹凄极浦， 
<br>朱弦间奏冷秋空。论心幸遇同归友，揣分惭无辅佐功。 
<br>云雨各飞真境后，不堪波上起悲风。
<br>
<br>
<br>
<br>&nbsp;&nbsp; 卷864_17 【霅溪夜宴诗（屈大夫歌）】水神 
<br>
<br>凤鶱鶱以降瑞兮，患山鸡之杂飞。玉温温以呈器兮， 
<br>因碔砆之争辉。当侯门之四辟兮，墐嘉谟之重扉。 
<br>既瑞器而无庸兮，宜昏暗之相微。徒刳石以为舟兮， 
<br>顾沿流而志违。将刻木而作羽兮，与超腾之理非。 
<br>矜孑孑于空江兮，靡群援之可依。血淋淋而滂流兮， 
<br>顾江鱼之腹而将归。西风萧萧兮湘水悠悠， 
<br>白芷芳歇兮江蓠秋。日晼晼兮川云收，棹四起兮悲风幽。 
<br>羁魂汩没兮我名永浮，碧波虽涸兮厥誉长流。 
<br>向使甘言盛行于曩昔，岂今日居君王之座头。 
<br>是知贪名徇禄而随世磨灭者，虽正寝之死乎无得与吾俦。 
<br>当鼎足之嘉会兮，获周旋于君侯。雕盘玉豆兮罗珍羞， 
<br>金卮琼斝兮方献酬。敢写心兮歌一曲，无诮余持杯以淹留。
<br>
<br>
<br>
<br>&nbsp;&nbsp; 卷864_18 【霅溪夜宴诗（申屠先生献境会夜宴诗）】水神 
<br>
<br>行殿秋未晚，水宫风初凉。谁言此中夜，得接朝宗行。 
<br>灵鼍振冬冬，神龙耀煌煌。红楼压波起，翠幄连云张。 
<br>玉箫冷吟秋，瑶瑟清含商。贤臻江湖叟，贵列川渎王。 
<br>谅予衰俗人，无能振颓纲。分辞皆乱世，乐寐蛟螭乡。 
<br>栖迟幽岛间，几见波成桑。尔来尽流俗，难与倾壶觞。 
<br>今日登华筵，稍觉神扬扬。方欢沧浪侣，遽恐白日光。 
<br>海人瑞锦前，岂敢言文章。聊歌灵境会，此会诚难忘。
<br>
<br>
<br>
<br>&nbsp;&nbsp; 卷864_19 【霅溪夜宴诗（鸱夷君歌）】水神 
<br>
<br>雪集大野兮血波汹汹，玄黄交战兮吴无全陇。 
<br>既霸业之将坠，宜嘉谟之不从。国步颠蹶兮吾道遘凶， 
<br>处鸱夷之大困，入渊泉之九重。上帝愍余之非辜兮， 
<br>俾大江鼓怒其冤踪。所以鞭浪山而疾驱波岳， 
<br>亦粗足展余拂郁之心胸。当灵境之良宴兮，谬尊俎之相容， 
<br>击箫鼓兮撞歌钟。吴讴越舞兮欢未极，遽军城晓鼓之冬冬。 
<br>愿保上善之柔德，何行乐之地兮难相逢。
<br>
<br>
<br>
<br>&nbsp;&nbsp; 卷864_20 【为刘洪作】辅国将军 
<br>
<br>乌乌在虚飞，玄驹遂野依。名今编户籍，翠过叶生稀。
<br>
<br>个树枝条朽，三花五面啼。移家朝度日，谁觉□□□。
<br>
<br>
<br>
<br>&nbsp;&nbsp; 卷864_21 【语】太白山神 
<br>
<br>三珠并一珠，驴马没人驱。岁月甲庚午，中兴戊己土。
<br>
<br>
<br>
<br>&nbsp;&nbsp; 卷864_22 【月夜吟】瀵水神 
<br>
<br>夜月明皎皎，绿波空悠悠。
<br>
<br>
<br>
<br>&nbsp;&nbsp; 卷864_23 【答郑生歌】湘中蛟女 
<br>
<br>溯青山兮江之隅，拖湘波兮褭绿裾。
<br>荷拳拳兮情未舒，匪同归兮将焉如。
<br>
<br>
<br>
<br>&nbsp;&nbsp; 卷864_24 【风光词】湘中蛟女 
<br>
<br>隆佳秀兮昭盛时，播薰绿兮淑华归。故里荑与处萼兮， 
<br>潜重房以饰姿。见雅态之韶华兮，蒙长霭以为帏。 
<br>醉融光兮渺渺瀰瀰，迷千里兮涵烟眉。晨陶陶兮暮熙熙， 
<br>舞袅娜之秾条兮，娉盈盈以披迟。酡游颜兮倡蔓卉縠， 
<br>流倩电兮石发髓施。
<br>
<br>
<br>
<br>&nbsp;&nbsp; 卷864_25 【附：郑生诗】湘中蛟女 
<br>
<br>情无垠兮水汤汤，怀佳期兮属三湘。
<br>
<br>
<br>
<br>&nbsp;&nbsp; 卷864_26 【感怀诗】龙女 
<br>
<br>海门连洞庭，每去三千里。十载一归来，辛苦潇湘水。
<br>
<br>
<br>
<br>&nbsp;&nbsp; 卷864_27 【寄张无颇】广利王女 
<br>
<br>羞解明珰寻汉渚，但凭春梦访天涯。
<br>红楼日暮莺飞去，愁杀深宫落砌花。
<br>
<br>燕语春泥堕锦筵，情愁无意整花钿。
<br>寒闺欹枕不成梦，香炷金炉自褭烟。
<br>
<br>
<br>
<br>&nbsp;&nbsp; 卷864_28 【与崔渥冥会杂诗】 
<br>
<br>万里同心别九重，定知涉历此相逢。
<br>谁人翻向群峰路，不得苍梧徇玉容。
<br>
<br>春鸟交交引思浓，岂期尘迹拜仙宫。
<br>鸾歌凤舞飘珠翠，疑是阳台一梦中。
<br>
<br>鸾舆昔日出蒲关，一去苍梧更不还。
<br>若是不留千古恨，湘江何事竹犹斑。
<br>
<br>愁闻黄鸟夜关关，沩汭春来有梦还。
<br>遗美代移刊勒绝，唯闻留得泪痕斑。
<br>
<br>方承恩宠醉金杯，岂为干戈骤到来。
<br>亡国破家皆有恨，捧心无语泪苏台。
<br>
<br>桃花流水两堪伤，洞口烟波月渐长。
<br>莫道仙家无别恨，至今垂泪忆刘郎。
<br>
<br>泾阳平野草初春，遥望家乡泪滴频。
<br>当此不知多少恨，至今空忆在灵姻。
<br>
<br>目断魂销正惘然，九疑山际路漫漫。
<br>何人知得心中恨，空有湘江竹万竿。
<br>
<br>常说仙家事不同，偶陪花月此宵中。
<br>锦屏银烛皆堪恨，惆怅纱窗向晓风。
<br>
<br>
<br>
<br>&nbsp;&nbsp; 卷864_29 【又湘妃诗四首（一作女仙题湘妃庙诗）】 
<br>
<br>渺渺三湘万里程，泪篁幽石助芳贞。
<br>孤云目断苍梧野，不得攀龙到玉京。
<br>
<br>碧杜红蘅缥缈香，冰丝弹月弄清凉。
<br>峰峦一一俱相似，九处堪疑九断肠。
<br>
<br>玉辇金根去不回，湘川秋晚楚弦哀。
<br>自从泣尽江蓠血，夜夜愁风怨雨来。
<br>
<br>少将风月怨平湖，见尽扶桑水到枯。
<br>相约杏花坛上去，画阑红子斗摴蒱。
<br>
<br>
<br>
<br>&nbsp;&nbsp; 卷864_30 【与何光远赠答诗（何光远伤春吟）】何光远 
<br>
<br>檐上檐前燕语新，花开柳发自伤神。
<br>谁能将我相思意，说与江隈解佩人。
<br>
<br>
<br>
<br>&nbsp;&nbsp; 卷864_31 【与何光远赠答诗（龙女赠光远）】龙女 
<br>
<br>坐久风吹绿绮寒，九天月照水精盘。
<br>不思却返沈潜去，为惜春光一夜欢。
<br>
<br>
<br>
<br>&nbsp;&nbsp; 卷864_32 【与何光远赠答诗（光远答龙女）】何光远 
<br>
<br>澹荡春光物象饶，一枝琼艳不胜娇。
<br>若能许解相思佩，何羡星天渡鹊桥。
<br>
<br>
<br>
<br>&nbsp;&nbsp; 卷864_33 【与何光远赠答诗（催妆二首）】何光远 
<br>
<br>玉漏涓涓银汉清，鹊桥新架路初成。
<br>催妆既要裁篇咏，凤吹鸾歌早会迎。
<br>
<br>宝车辗驻彩云开，误到蓬莱顶上来。
<br>琼室既登花得折，永将凡骨逐风雷。
<br>
<br>
<br>
<br>&nbsp;&nbsp; 卷864_34 【与何光远赠答诗（龙女留别光远）】龙女 
<br>
<br>负妾当时寤寐求，从兹粉面阻绸缪。
<br>宫空月苦瑶云断，寂寞巴江水自流。
<br>
<br>
<br>
<br>&nbsp;&nbsp; 卷864_35 【寄紫盖阳居士】黄陵美人 
<br>
<br>落叶栖鸦掩庙扉，菟丝金缕旧罗衣。
<br>渡头明月好携手，独自待郎郎不归。
<br>
<br>
<br>
<br>&nbsp;&nbsp; 卷864_36 【赠谢府君】吴兴神女 
<br>
<br>玉钗空中堕，金钏色已歇。独泣谢春风，秋夜伤明月。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷865_1 【冢上答太宗】慕容垂 
<br>
<br>我昔胜君昔，君今胜我今。荣华各异代，何用苦追寻。
<br>
<br>
<br>&nbsp;&nbsp; 卷865_2 【遗画工诗】释明解 
<br>
<br>握手不能别，抚膺聊自伤。痛矣时阴短，悲哉泉路长。 
<br>松林惊野吹，荒隧落寒霜。言离何以赠，留心内典章。
<br>
<br>
<br>
<br>&nbsp;&nbsp; 卷865_3 【夜吟】巴峡鬼 
<br>
<br>秋径填黄叶，寒摧露草根。猿声一叫断，客泪数重痕。
<br>
<br>
<br>
<br>&nbsp;&nbsp; 卷865_4 【愧谢诗】河湄鬼 
<br>
<br>我本邯郸士，祇役死河湄。不得家人哭，劳君行路悲。
<br>
<br>
<br>
<br>&nbsp;&nbsp; 卷865_5 【掷裴武公诗】介胄鬼 
<br>
<br>屡策羸骖历乱峋，丛岚映日昼如曛。长桥驾险浮天汉， 
<br>危栈通岐触岫云。却念淮阴空得计，又嗟忠武不堪闻。 
<br>废兴尽系前生数，休衒英雄勇冠军。
<br>
<br>
<br>
<br>&nbsp;&nbsp; 卷865_6 【死后诗】李叔霁 
<br>
<br>忽作无期别，沈冥恨有馀。长安虽不远，无信可传书。
<br>
<br>
<br>
<br>&nbsp;&nbsp; 卷865_7 【洋州馆夜吟】窦裕 
<br>
<br>门依楚水岸，身寄洋州馆。望月独相思，尘襟泪痕满。
<br>
<br>
<br>
<br>&nbsp;&nbsp; 卷865_8 【献元载】书生 
<br>
<br>城东城西旧居处，城里飞花乱如絮。
<br>海燕衔泥欲下来，屋里无人却飞去。
<br>
<br>
<br>
<br>&nbsp;&nbsp; 卷865_9 【诗二首】虎丘石壁鬼 
<br>
<br>高松多悲风，萧萧清且哀。南山接幽垄，幽垄空崔嵬。 
<br>白日徒昭昭，不照长夜台。虽知生者乐，魂魄安能回。 
<br>况复念所亲，恸哭心肝摧。恸哭更何言，哀哉复哀哉。
<br>
<br>神仙不可学，形化空游魂。白日非我朝，青松为我门。 
<br>虽复隔幽显，犹知念子孙。何以遣悲惋，万物归其根。 
<br>寄语世上人，莫厌临芳尊。庄生问枯骨，三乐成虚言。
<br>
<br>
<br>
<br>&nbsp;&nbsp; 卷865_10 【祭后见石上诗】虎丘石壁鬼 
<br>
<br>幽明虽异路，平昔忝攻文。欲知潜昧处，山北两孤坟。
<br>
<br>
<br>
<br>&nbsp;&nbsp; 卷865_11 【咏浮云】陆凭 
<br>
<br>虚虚复空空，瞬息天地中。假合成此像，吾亦非吾躬。
<br>
<br>
<br>
<br>&nbsp;&nbsp; 卷865_12 【呈李续】韩弇 
<br>
<br>我有敌国雠，无人可为雪。每至秦陇头，游魂自呜咽。
<br>
<br>
<br>
<br>&nbsp;&nbsp; 卷865_13 【和崔侍御】尉佗 
<br>
<br>千岁荒台隳路隅，一烦太守重椒涂。
<br>感君拂拭意何极，赠尔美妇与明珠。
<br>
<br>
<br>
<br>&nbsp;&nbsp; 卷865_14 【赠窦丞】刘溉 
<br>
<br>冥路杳杳人不知，不用苦说使人悲。
<br>喜得逢君传家信，后会茫茫何处期。
<br>
<br>
<br>
<br>&nbsp;&nbsp; 卷865_15 【叙幽冤】郑琼罗 
<br>
<br>痛填心兮不能语，寸断肠兮诉何处。
<br>春生万物妾不生，更恨香魂不相遇。
<br>
<br>
<br>
<br>&nbsp;&nbsp; 卷865_16 【过台城感旧】沈青箱 
<br>
<br>六代旧山川，兴亡几百年。繁华今寂寞，朝市昔喧阗。 
<br>夜月琉璃水，春风卵色天。伤时与怀古，垂泪国门前。
<br>
<br>
<br>
<br>&nbsp;&nbsp; 卷865_17 【诗】襄阳举人 
<br>
<br>流水涓涓芹努芽，织乌西飞客还家。
<br>荒村无人作寒食，殡宫空对棠梨花。
<br>
<br>
<br>
<br>&nbsp;&nbsp; 卷865_18 【踏歌】河中鬼 
<br>
<br>河水流溷溷，山头种荞麦。两个胡孙门底来， 
<br>东家阿嫂决一百。
<br>
<br>
<br>
<br>&nbsp;&nbsp; 卷865_19 【题少陵别墅】萧微 
<br>
<br>新构茅斋野涧东，松楸交影足悲风。
<br>人间岁月如流水，何事频行此路中。
<br>
<br>
<br>
<br>&nbsp;&nbsp; 卷865_20 【梦张垂赠诗】张省躬 
<br>
<br>戚戚复戚戚，秋堂百年色。而我独茫茫，荒郊遇寒食。
<br>
<br>
<br>
<br>&nbsp;&nbsp; 卷865_21 【秋月联句】商山三丈夫 
<br>
<br>秋月圆如镜， --王步兵
<br>秋风利似刀。 --萧中郎
<br>秋云轻比絮， --梁璟
<br>秋草细如毛。 --诸葛长史
<br>
<br>
<br>&nbsp;&nbsp; 卷865_22 【天明联句】 
<br>
<br>幽树高高影， --萧中郎
<br>山花寂寂香。 --王步兵
<br>山天遥历历， --诸葛长史
<br>山水急汤汤。 --梁璟
<br>
<br>
<br>&nbsp;&nbsp; 卷865_23 【赠张珽】郑適 
<br>
<br>昔为吟风啸月人，今为吟风啸月身。
<br>冢坏路边吟啸罢，安知今日又劳神。
<br>
<br>
<br>
<br>&nbsp;&nbsp; 卷865_24 【西轩诗】甘露寺鬼 
<br>
<br>赵壹能为赋，邹阳解献书。可惜西江水，不救辙中鱼。
<br>
<br>伟哉横海鳞，壮矣垂天翼。一旦失风水，翻为蝼蚁食。
<br>
<br>功遂侔昔人，保退无智力。既涉太行险，兹路信难陟。
<br>
<br>握里龙蛇纸上鸾，逡巡千幅不将难。
<br>顾云已往罗隐耄，更有何人逞笔端。
<br>
<br>
<br>
<br>&nbsp;&nbsp; 卷865_25 【降巫诗】邵谒 
<br>
<br>青山山下少年郎，失意当时别故乡。
<br>惆怅不堪回首望，隔溪遥见旧书堂。
<br>
<br>
<br>
<br>&nbsp;&nbsp; 卷865_26 【赠雷殿直】石恪 
<br>
<br>衡阳去此正三年，一路程途甚坦然。深邃门墙三楚外， 
<br>清风池馆五峰前。西边市井来商客，东岸汀洲簇钓船。 
<br>公退只应无别事，朱陵后洞看神仙。
<br>
<br>
<br>
<br>&nbsp;&nbsp; 卷865_27 【吟】富春沙际鬼 
<br>
<br>陊江三十年，潮打形骸朽。家人都不知，何处奠杯酒。
<br>
<br>
<br>
<br>&nbsp;&nbsp; 卷865_28 【又吟】富春沙际鬼 
<br>
<br>莫问我姓名，向君言亦空。潮生沙骨冷，魂魄悲秋风。
<br>
<br>
<br>
<br>&nbsp;&nbsp; 卷865_29 【献高骈】赵z7 
<br>
<br>我昔胜君昔，君今胜我今。人生一世事，何用苦相侵。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷866_1 【吟】九华山白衣 
<br>
<br>涧水潺潺声不绝，溪垄茫茫野花发。
<br>自去自来人不知，归时唯对空山月。
<br>
<br>
<br>&nbsp;&nbsp; 卷866_2 【诗】田达诚宅鬼 
<br>
<br>天然与我一灵通，还与人间事不同。
<br>要识吾家真姓字，天地南头一段红。
<br>
<br>
<br>
<br>&nbsp;&nbsp; 卷866_3 【秋夜吟】长安中鬼 
<br>
<br>六街鼓歇行人绝，九衢茫茫室有月（吟）。 --
<br>九衢生人何劳劳，长安土尽槐根高（和）。 --
<br>
<br>
<br>&nbsp;&nbsp; 卷866_4 【题窗上诗】隔窗鬼 
<br>
<br>何人窗下读书声，南斗阑干北斗横。
<br>千里思家归不得，春风肠断石头城。
<br>
<br>
<br>
<br>&nbsp;&nbsp; 卷866_5 【柱上诗】巴陵馆鬼 
<br>
<br>爷娘送我青枫根，不记青枫几回落。
<br>当时手刺衣上花，今日为灰不堪著。
<br>
<br>
<br>
<br>&nbsp;&nbsp; 卷866_6 【留别安凤】徐侃 
<br>
<br>君寄长安久，耻不还故乡。我别长安去，切在慰高堂。 
<br>不意与离恨，泉下亦难忘。
<br>
<br>
<br>
<br>&nbsp;&nbsp; 卷866_7 【附：安凤赠别徐侃】安凤 
<br>
<br>一自离乡国，十年在咸秦。泣尽卞和血，不逢一故人。 
<br>今日旧友别，羞此漂泊身。离情吟诗处，麻衣掩泪频。 
<br>泪别各分袂，且及来年春。
<br>
<br>
<br>
<br>&nbsp;&nbsp; 卷866_8 【述怀】商山客死生 
<br>
<br>家住驿北路，百里无四邻。往来不相问，寂寂山家春。
<br>
<br>南冈夜萧萧，青松与白杨。家人应有梦，远客已无肠。
<br>
<br>白草寒露里，乱山明月中。是夕苦吟罢，寒烛与君同。
<br>
<br>
<br>
<br>&nbsp;&nbsp; 卷866_9 【续郑郊吟】冢中人 
<br>
<br>冢上两竿竹，风吹常袅袅。 --郑郊
<br>下有百年人，长眠不知晓。 --冢中人
<br>
<br>
<br>&nbsp;&nbsp; 卷866_10 【题壁】崇圣寺鬼 
<br>
<br>禁烟佳节同游此，正值酴醿夹岸香。
<br>缅首十年前往事，强吟风景乱愁肠。
<br>
<br>策马暂寻原上路，落花芳草尚依然。
<br>家亡国破一场梦，惆怅又逢寒食天。
<br>
<br>
<br>
<br>&nbsp;&nbsp; 卷866_11 【血书诗】任彦思家鬼 
<br>
<br>物类易迁变，我行人不见。珍重任彦思，相别日已远。
<br>
<br>
<br>
<br>&nbsp;&nbsp; 卷866_12 【赠马植】峡中白衣 
<br>
<br>截竹为筒作笛吹，凤凰池上凤凰飞。
<br>劳君更向黔南去，即是陶钧万类时。
<br>
<br>
<br>
<br>&nbsp;&nbsp; 卷866_13 【题芭蕉叶上】张仁宝 
<br>
<br>寒食家家尽禁烟，野棠风坠小花钿。
<br>如今空有孤魂梦，半在嘉陵半锦川。
<br>
<br>
<br>
<br>&nbsp;&nbsp; 卷866_14 【官坡馆联句】崔常侍 
<br>
<br>床头锦衾班复班，架上朱衣殷复殷。
<br>空庭朗月闲复闲，夜长路远山复山。
<br>
<br>
<br>
<br>&nbsp;&nbsp; 卷866_15 【亡后见形诗】李煜 
<br>
<br>异国非所志，烦劳殊清闲。惊涛千万里，无乃见钟山。
<br>
<br>
<br>
<br>&nbsp;&nbsp; 卷866_16 【同鹿门少年马绍隆冥游诗·同望荆门】庞德公 
<br>
<br>千年故国岁华奔，一柱高台已断魂。
<br>唯有岘亭清夜月，与君长啸学苏门。
<br>
<br>
<br>
<br>&nbsp;&nbsp; 卷866_17 【同鹿门少年马绍隆冥游诗·忆荆南】庞德公 
<br>
<br>高名宋玉遗闲丽，作赋兰成绝盛才。
<br>谁似辽东千岁鹤，倚天华表却归来。
<br>
<br>
<br>
<br>&nbsp;&nbsp; 卷866_18 【贻常夷诗】朱均 
<br>
<br>平生游城郭，殂没委荒榛。自我辞人世，不知秋与春。 
<br>牛羊久来牧，松柏几成薪。分绝车马好，甘随狐兔群。 
<br>何处清风至，君子幸为邻。烈烈盛名德，依依伫良宾。 
<br>千年何旦暮，一室动人神。乔木如在望，通衢良易遵。 
<br>高门傥无隔，向与析龙津。
<br>
<br>
<br>
<br>&nbsp;&nbsp; 卷866_19 【空馆夜歌】夷陵女郎 
<br>
<br>明月清风，良宵会同。星河易翻，欢娱不终。 
<br>绿樽翠杓，为君斟酌。今夕不饮，何时欢乐。
<br>
<br>杨柳杨柳，袅袅随风急。西楼美人春梦长， 
<br>绣帘斜卷千条入。
<br>
<br>玉户金缸，愿陪君王。邯郸宫中，金石丝簧。 
<br>卫女秦娥，左右成行。纨缟缤纷，翠眉红妆。 
<br>王欢顾盼，为王歌舞。愿得君欢，常无灾苦。
<br>
<br>
<br>
<br>&nbsp;&nbsp; 卷866_20 【赠夫诗三首】孔氏 
<br>
<br>不忿成故人，掩涕每盈巾。死生今有隔，相见永无因。
<br>
<br>匣里残妆粉，留将与后人。黄泉无用处，恨作冢中尘。
<br>
<br>有意怀男女，无情亦任君。欲知肠断处，明月照孤坟。
<br>
<br>
<br>
<br>&nbsp;&nbsp; 卷866_21 【答夫诗二首（唐晅妻张氏）】张氏 
<br>
<br>不分殊幽显，那堪异古今。阴阳徒自隔，聚散两难心。
<br>
<br>兰阶兔月斜，银烛半含花。自怜长夜客，泉路以为家。
<br>
<br>
<br>
<br>&nbsp;&nbsp; 卷866_22 【附：唐晅悼妻诗】唐晅 
<br>
<br>寝室悲长簟，妆楼泣镜台。独悲桃李节，不共夜泉开。 
<br>魂兮若有感，仿佛梦中来。
<br>
<br>常时华堂静，笑语度更筹。恍惚人事改，冥寞委荒丘。 
<br>阳原歌薤露，阴壑惜藏舟。清夜妆台月，空想画眉愁。
<br>
<br>
<br>
<br>&nbsp;&nbsp; 卷866_23 【赠妻诗】唐晅 
<br>
<br>峄阳桐半死，延津剑一沈。如何宿昔内，空负百年心。
<br>
<br>
<br>
<br>&nbsp;&nbsp; 卷866_24 【赠姊】韦璜 
<br>
<br>修短各有分，浮华亦非真。断肠泉壤下，幽忧难具陈。 
<br>凄凄白杨风，日暮堪愁人。
<br>
<br>
<br>
<br>&nbsp;&nbsp; 卷866_25 【赠夫二首（题云泉台客韦璜）】韦璜 
<br>
<br>不得长相守，青春夭蕣华。旧游今永已，泉路却为家。
<br>
<br>早知离别切人心，悔作从来恩爱深。
<br>黄泉冥寞虽长逝，白日屏帷还重寻。
<br>
<br>
<br>
<br>&nbsp;&nbsp; 卷866_26 【赠嫂（序云阿嫂相疑留诗）】韦璜 
<br>
<br>赤心用尽为相知，虑后防前只定疑。
<br>案牍可申生节目，桃符虽圣欲何为。
<br>
<br>
<br>
<br>&nbsp;&nbsp; 卷866_27 【与独孤穆冥会诗】临淄县主 
<br>
<br>江都昔丧乱，阙下多构兵。豺虎恣吞噬，干戈日纵横。 
<br>逆徒自外至，半夜开重城。膏血浸宫殿，刀枪倚檐楹。 
<br>今知从逆者，乃是公与卿。白刃污黄屋，邦家遂因倾。 
<br>疾风知劲草，世乱识忠臣。哀哀独孤公，临死乃结缨。 
<br>天地既板荡，云雷时未亨。今者二百载，幽怀犹未平。 
<br>山河风月古，陵寝露烟青。君子秉祖德，方垂忠烈名。 
<br>华轩一惠顾，土室以为荣。丈夫立志操，存没感其情。 
<br>求义若可托，谁能抱幽贞。（县主赠穆）
<br>
<br>皇天昔降祸，隋室若缀旒。患难在双阙，干戈连九州。 
<br>出门皆凶竖，所向多逆谋。白日忽然暮，颓波不可收。 
<br>望夷既结衅，宗社亦贻羞。温室兵始合，宫闱血已流。 
<br>悯哉吹箫子，悲啼下凤楼。霜刃徒见逼，玉笄不可求。 
<br>罗襦遗侍者，粉黛成仇雠。邦国已沦覆，馀生誓不留。 
<br>英英将军祖，独以社稷忧。丹血溅黼扆，丰肌染戈矛。 
<br>今来见禾黍，尽日悲宗周。玉树已寂寞，泉台千万秋。 
<br>感兹一顾重，愿以死节酬。幽显傥不昧，终焉契绸缪。 
<br>（穆答县主）
<br>
<br>平阳县中树，久作广陵尘。不意何郎至，黄泉重见春。 
<br>（来家歌人诗）
<br>
<br>金闺久无主，罗袂坐生尘。愿作吹箫伴，同为骑凤人。 
<br>（穆讽县主就礼）
<br>
<br>朱轩下长路，青草启孤坟。犹胜阳台上，空看朝暮云。 
<br>（县主许穆诗）
<br>
<br>露草芊芊，颓茔未迁。自我居此，于今几年。与君先祖， 
<br>畴昔恩波。死生契阔，忽此相过。谁谓佳期，寻当别离。 
<br>俟君之北，携手同归。（县主请迁葬诗）
<br>
<br>伊彼维扬，在天一方。驱马悠悠，忽来异乡。情通幽显， 
<br>获此相见。义感畴昔，言存缱绻。清江桂洲，可以遨游。 
<br>惟子之故，不遑淹留。（穆答县主）
<br>
<br>
<br>
<br>&nbsp;&nbsp; 卷866_28 【与李章武赠答诗】王氏妇 
<br>
<br>怨鸯绮，知结几千丝。别后寻交颈，应伤未别时。 
<br>（章武赠王氏鸳鸯绮）
<br>
<br>捻指环，相思见环重相忆。愿君永持玩，循环无终极。 
<br>（王氏答李章武白玉指环）
<br>
<br>河汉已倾斜，神魂欲超越。愿郎更回抱，终天从此诀。 
<br>（王氏赠别李章武）
<br>
<br>分从幽显隔，岂谓有佳期。宁辞重重别，所叹去何之。 
<br>（章武答王氏）
<br>
<br>昔辞怀后会，今别便终天。新悲与旧恨，千古闭穷泉。 
<br>（王氏再赠章武）
<br>
<br>后期杳无约，前恨已相寻。别路无行信，何因得寄心。 
<br>（章武再答王氏）
<br>
<br>水不西归月暂圆，令人惆怅古城边。萧条明早分岐路， 
<br>知更相逢何岁年。（章武怀念王氏）
<br>
<br>
<br>
<br>&nbsp;&nbsp; 卷866_29 【附：李助为章武赋】李助 
<br>
<br>石沈辽海阔，剑别楚天长。会合知无日，离心满夕阳。
<br>
<br>
<br>
<br>&nbsp;&nbsp; 卷866_30 【与曾季衡冥会诗】王丽真 
<br>
<br>五原分袂真吴越燕拆莺离芳草歇年少烟花处处春北邙空恨清秋月
<br>莎草青青雁欲归玉腮珠泪洒临岐云鬟飘去香风尽愁见莺啼红树枝
<br>
<br>
<br>&nbsp;&nbsp; 卷866_31 【赠段何】客户里女子 
<br>
<br>乐广清羸经几年，姹娘相托不论钱。
<br>轻盈妙质归何处，惆怅碧楼红玉钿。
<br>
<br>
<br>
<br>&nbsp;&nbsp; 卷866_32 【湖城厅吟】密陀僧 
<br>
<br>黄帝上天时，鼎湖元在兹。七十二玉女，化作黄金芝。
<br>
<br>
<br>
<br>&nbsp;&nbsp; 卷866_33 【谢王轩】西施 
<br>
<br>妾自吴宫还越国，素衣千载无人识。
<br>当时心比金石坚，今日为君坚不得。
<br>
<br>
<br>
<br>&nbsp;&nbsp; 卷866_34 【附：王轩题西施石诗】王轩 
<br>
<br>岭上千峰秀，江边细草春。今逢浣纱石，不见浣纱人。
<br>
<br>
<br>
<br>&nbsp;&nbsp; 卷866_35 【附：轩诗】王轩 
<br>
<br>佳人去千载，溪山久寂寞。野水浮白烟，岩花自开落。 
<br>猿鸟旧清音，风月闲楼阁。无语立斜阳，幽情入天幕。
<br>
<br>
<br>
<br>&nbsp;&nbsp; 卷866_36 【西施诗】西施 
<br>
<br>高花岩外晓相鲜，幽鸟雨中啼不歇。
<br>红云飞过大江西，从此人间怨风月。
<br>
<br>
<br>
<br>&nbsp;&nbsp; 卷866_37 【附：轩诗】王轩 
<br>
<br>当时计拙笑将军，何事安邦赖美人。
<br>一自仙葩入吴国，从兹越国更无春。
<br>
<br>
<br>
<br>&nbsp;&nbsp; 卷866_38 【西施诗】西施 
<br>
<br>云霞出没群峰外，鸥鸟浮沈一水间。
<br>一自越兵齐振地，梦魂不到虎丘山。
<br>
<br>
<br>
<br>&nbsp;&nbsp; 卷866_39 【与萧旷冥会诗（甄后留别萧旷）】甄后 
<br>
<br>玉箸凝腮忆魏宫，朱弦一弄洗清风。
<br>明晨追赏应愁寂，沙渚烟销翠羽空。
<br>
<br>
<br>
<br>&nbsp;&nbsp; 卷866_40 【与萧旷冥会诗（织绡女诗）】织绡女 
<br>
<br>织绡泉底少欢娱，更劝萧郎尽酒壶。
<br>愁见玉琴弹别鹤，又将清泪滴真珠。
<br>
<br>
<br>
<br>&nbsp;&nbsp; 卷866_41 【与萧旷冥会诗（萧旷答诗）】萧旷 
<br>
<br>红兰吐艳间夭桃，自喜寻芳数已遭。
<br>珠珮鹊桥从此断，遥天空恨碧云高。
<br>
<br>
<br>
<br>&nbsp;&nbsp; 卷866_42 【五原夜吟】沙碛女子 
<br>
<br>云鬟消尽转蓬稀，埋骨穷荒失所依。
<br>牧马不嘶沙月白，孤魂空逐雁南飞。
<br>
<br>
<br>
<br>&nbsp;&nbsp; 卷866_43 【与颜濬冥会诗】陈宫妃嫔 
<br>
<br>秋草荒台响夜蛩，白杨凋尽减悲风。
<br>彩笺曾擘欺江总，绮阁尘消玉树空。
<br>
<br>宝阁排云称望仙，五云高艳拥朝天。
<br>清溪犹有当时月，应照琼花绽绮筵。
<br>
<br>素魄初圆恨翠娥，繁华浓艳竟如何。
<br>南朝唯有长江水，依旧门前作逝波。
<br>
<br>箫管清吟怨丽华，秋江寒月绮窗斜。
<br>惭非后主题笺客，得见临春阁上花。
<br>
<br>
<br>
<br>&nbsp;&nbsp; 卷866_44 【驿楼诵诗】湘中女子 
<br>
<br>红树醉秋色，碧溪弹夜弦。佳期不可再，风雨杳如年。
<br>
<br>
<br>
<br>&nbsp;&nbsp; 卷866_45 【赠杨蕴中】薛涛 
<br>
<br>玉漏声长灯耿耿，东墙西墙时见影。
<br>月明窗外子规啼，忍使孤魂愁夜永。
<br>
<br>
<br>
<br>&nbsp;&nbsp; 卷866_46 【葬后见形诗】张太华 
<br>
<br>独卧经秋堕鬓蝉，白杨风起不成眠。
<br>寻思往日椒房宠，泪湿夜襟损翠钿。
<br>
<br>
<br>
<br>&nbsp;&nbsp; 卷866_47 【谢李若冲】张太华 
<br>
<br>符吏匆匆叩夜扃，便随金简出幽冥。
<br>蒙师荐拔恩非浅，领得生神九过经。
<br>
<br>
<br>
<br>&nbsp;&nbsp; 卷866_48 【幽恨诗】安邑坊女 
<br>
<br>卜得上峡日，秋江风浪多。巴陵一夜雨，肠断木兰歌。
<br>
<br>
<br>
<br>&nbsp;&nbsp; 卷866_49 【和检诗】韦检亡姬 
<br>
<br>春雨濛濛不见天，家家门外柳和烟。
<br>如今肠断空垂泪，欢笑重追别有年。
<br>
<br>
<br>
<br>&nbsp;&nbsp; 卷866_50 【附：检悼亡姬诗】韦检 
<br>
<br>宝剑化龙归碧落，嫦娥随月下黄泉。
<br>一杯酒向青春晚，寂寞书窗恨独眠。
<br>
<br>
<br>
<br>&nbsp;&nbsp; 卷866_51 【梦后自题】韦检 
<br>
<br>白浪漫漫去不回，浮云飞尽日西颓。
<br>始皇陵上千年树，银鸭金凫也变灰。
<br>
<br>
<br>
<br>&nbsp;&nbsp; 卷866_52 【与夫同咏诗】苏检妻 
<br>
<br>楚水平如镜，周回白鸟飞。金陵几多地，一去不知归。
<br>
<br>
<br>
<br>&nbsp;&nbsp; 卷866_53 【与夫同咏诗】苏检 
<br>
<br>还吴东去过澄城，楼上清风酒半醒。
<br>想得到家春已暮，海棠千树已凋零。
<br>
<br>
<br>
<br>&nbsp;&nbsp; 卷866_54 【冥会诗】宫嫔 
<br>
<br>争不逢人话此身，此身长夜不知春。
<br>自从国破家亡后，陇上惟添芳草新。
<br>
<br>休说人间恨恋多，况逢佳客此相过。
<br>堂中纵有千般乐，争及阳春一曲歌。
<br>
<br>幽谷穷花似妾身，纵怀香艳吐无因。
<br>多情公子能相访，应解回风暂借春。
<br>
<br>恩情未足晓光催，数朵眠花未得开。
<br>却羡一双金扼臂，得随人世出将来。
<br>
<br>
<br>
<br>&nbsp;&nbsp; 卷866_55 【与谢翱赠答诗】金车美人 
<br>
<br>阳台后会杳无期，碧树烟深玉漏迟。
<br>半夜香风满庭月，花前空赋别离诗。
<br>
<br>相思无路莫相思，风里花开只片时。
<br>惆怅金闺却归去，晓莺啼断绿杨枝。
<br>
<br>一纸华笺洒碧云，馀香犹在墨犹新。空添满目凄凉事， 
<br>不见三山缥缈人。斜月照衣今夜梦，落花啼鸟去年春。 
<br>红闺更有堪愁处，窗上虫丝几上尘。
<br>
<br>惆怅佳期一梦中，武陵春色尽成空。欲知离别偏堪恨， 
<br>只为音尘两不通。愁态上眉凝浅绿，泪痕侵脸落轻红。 
<br>双轮暂与王孙驻，明日西驰又向东。
<br>
<br>
<br>
<br>&nbsp;&nbsp; 卷866_56 【赠朋诗】魏朋妻 
<br>
<br>孤坟临清江，每睹白日晚。松影摇长风，蟾光落岩甸。 
<br>故乡千里馀，亲戚罕相见。望望空云山，哀哀泪如霰。 
<br>恨为泉台客，复此异乡县。愿言敦畴昔，勿以弃疵贱。
<br>
<br>
<br>
<br>&nbsp;&nbsp; 卷866_57 【题明月堂二首】刘氏亡妇 
<br>
<br>蝉鬓惊秋华发新，可怜红隙尽埃尘。
<br>西山一梦何年觉，明月堂前不见人。
<br>
<br>玉钩风急响丁东，回首西山似梦中。
<br>明月堂前人不到，庭前一夜老秋风。
<br>
<br>
<br>
<br>&nbsp;&nbsp; 卷866_58 【诗（金陵黄进士梦遇台城故妓，自云今为吴神乐部）】故台城妓 
<br>
<br>歌罢玉楼月，舞残金缕衣。匀钿收迸节，敛黛别重闱。 
<br>网断蛛犹织，梁春燕不归。那堪回首处，江步野棠飞。
<br>
<br>
<br>
<br>&nbsp;&nbsp; 卷866_59 【金陵词】故台城妓 
<br>
<br>宫中细草香红湿，宫内纤腰碧窗泣。
<br>唯有虹梁春燕雏，犹傍珠帘玉钩立。
<br>
<br>
<br>
<br>&nbsp;&nbsp; 卷866_60 【示宋善威】无名女鬼 
<br>
<br>月落三株树，日映九重天。良夜欢宴罢，暂别庚申年。
<br>
<br>
<br>
<br>&nbsp;&nbsp; 卷866_61 【诗】无名鬼 
<br>
<br>江上樯竿一百尺，山中楼台十二重。
<br>山僧楼上望江上，指点樯竿笑杀侬。
<br>
<br>仙人未必便仙去，还在人间人不知。
<br>手把白须从两鹿，相逢却问姓名谁。
<br>
<br>
<br>
<br>&nbsp;&nbsp; 卷866_62 【句】秾华 
<br>
<br>柏堂新成乐未央，回来回去绕裴郎。
<br>
<br>
<br>
<br>&nbsp;&nbsp; 卷866_63 【句】张守中 
<br>
<br>薄命苏秦频去国，多情潘岳旋兴悲。
<br>
<br>今夜若栖芳草径，为传幽意达王孙。（咏蝶）
<br>
<br>
<br>
<br>&nbsp;&nbsp; 卷866_64 【句】无名鬼 
<br>
<br>芫花半落，松风晚清。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷867_1 【浑家门客联句】 
<br>
<br>自与浑家邻，馨香遂满身。无心好清静，人用去灰尘。 --麻大
<br>终朝每去依烟火，春至还归养子孙。 --和且耶
<br>曾向苻王笔端坐，尔来求食浑家门。 --和且耶
<br>
<br>&nbsp;&nbsp; 卷867_2 【长须国驸马咏妻】长须国驸马 
<br>
<br>花无叶不妍，女无须亦丑。丈人试遣惣无，未必不如惣有。
<br>
<br>
<br>
<br>&nbsp;&nbsp; 卷867_3 【原陵老翁吟】原陵老翁 
<br>
<br>野田荆棘春，闺阁绮罗新。出没头上日，生死眼前人。 
<br>欲知我家在何处，北邙松柏正为邻。
<br>
<br>洛阳女儿罗绮多，无奈孤翁老去何，奈尔何。
<br>
<br>正色鸿焘，神思化伐。穹施后承，光负玄设。呕沦吐萌， 
<br>垠倪散截。迷肠郗曲，zw零霾曀。雀毁龟水，健驰御屈。
<br>拿尾研动。袾袾哳哳。dS用秘功，以岭以穴。 
<br>柂薪伐药，莽榤万茁。呕律则祥，佛伦惟萨。牡虚无有， 
<br>颐咽蕊屑。肇素未来，晦明兴灭。（狐书一）
<br>
<br>五行七曜，成此闰馀。上帝降灵，岁且涒徐。蛇蜕其皮， 
<br>吾亦神摅。九九六六，束身天除。何以充喉，吐纳太虚。 
<br>何以蔽踝，霞袂云袽。哀尔浮生，栉比荒墟。 
<br>吾复丽气，还形之初。在帝左右，道济忽诸。（狐书二）
<br>
<br>
<br>
<br>&nbsp;&nbsp; 卷867_21 【述怀】严含质 
<br>
<br>昔为仙子今为虎，流落阴崖足风雨。
<br>更将斑毳被余身，千载空山万般苦。
<br>
<br>
<br>
<br>&nbsp;&nbsp; 卷867_22 【题壁】严含质 
<br>
<br>下玄八千亿甲子，丹飞先生严含质。谪下中天被斑革， 
<br>六千甲子。血食涧饮厕猿狖，下浊界。景云元纪升太一。
<br>
<br>
<br>
<br>&nbsp;&nbsp; 卷867_23 【无题】李微 
<br>
<br>偶因狂疾成殊类，灾患相仍不可逃。今日爪牙谁敢敌， 
<br>当时声迹共相高。我为异物蓬茅下，君已乘轺气势豪。 
<br>此夕溪山对明月，不成长啸但成嗥。
<br>
<br>
<br>
<br>&nbsp;&nbsp; 卷867_24 【维扬空庄四怪联句】 
<br>
<br>齐纨鲁缟如霜雪，寥亮高声予所发。 --故杵
<br>嘉宾良会清夜时，煌煌灯烛我能持。 --灯台
<br>清冷之泉候朝汲，桑绠相牵常出入。 --水桶
<br>爨薪贮泉相煎熬，充他口腹我为劳。 --破铛
<br>
<br>
<br>&nbsp;&nbsp; 卷867_25 【柳藏经二绝句】柳藏经 
<br>
<br>寒水停园沼，秋池满败荷。杜门穷典籍，所得事今多。
<br>
<br>谁谓三才贵，余观万化同。心虚嫌蠹食，年老怯狂风。
<br>
<br>
<br>
<br>&nbsp;&nbsp; 卷867_26 【太白山魔诳道士诗】 
<br>
<br>三秋稽颡叩真灵，龙虎交时金液成。
<br>绛雪既凝身可度，蓬壶顶上彩云生。
<br>
<br>
<br>
<br>&nbsp;&nbsp; 卷867_27 【金缶魅诗】 
<br>
<br>色分蓝叶青，声比磬中鸣。七月初七夜，吾当示汝形。
<br>
<br>
<br>
<br>&nbsp;&nbsp; 卷867_28 【东阳夜怪诗（安智高咏聚雪为山）】 
<br>
<br>谁家扫雪满庭前，万壑千峰在一拳。
<br>吾心不觉侵衣冷，曾向此中居几年。
<br>
<br>
<br>
<br>&nbsp;&nbsp; 卷867_29 【东阳夜怪诗（安智高病中自述二首）】 
<br>
<br>拥褐藏名无定踪，流沙千里度衰容。
<br>传得南宗心地后，此身应便老双峰。
<br>
<br>为有阎浮珍重因，远离西国赴咸秦。
<br>自从无力休行道，且作头陀不系身。
<br>
<br>
<br>
<br>&nbsp;&nbsp; 卷867_30 【东阳夜怪诗（卢倚马寄同侣二首）】 
<br>
<br>长安城东洛阳道，车轮不息尘浩浩。
<br>争利贪前竞著鞭，相逢尽是尘中老。
<br>
<br>日晚长川不计程，离群独步不能鸣。
<br>赖有青青河畔草，春来犹得慰羁情。
<br>
<br>
<br>
<br>&nbsp;&nbsp; 卷867_31 【东阳夜怪诗（敬去文咏雪献曹州房）】 
<br>
<br>爱此飘飖六出公，轻琼冷絮舞长空。
<br>当时正逐秦丞相，腾踯川原喜北风。
<br>
<br>
<br>
<br>&nbsp;&nbsp; 卷867_32 【东阳夜怪诗（敬去文言志二首）】 
<br>
<br>事君同乐义同忧，那校糟糠满志休。
<br>不是守株空待兔，终当逐鹿出林丘。
<br>
<br>少年长负饥鹰用，内顾曾无宠鹤心。
<br>秋草驱除思去宇，平原毛血兴从禽。
<br>
<br>
<br>
<br>&nbsp;&nbsp; 卷867_33 【东阳夜怪诗（奚锐金近作三首）】 
<br>
<br>舞镜争鸾彩，临场定鹘拳。正思仙仗日，翘首仰楼前。
<br>
<br>养斗形如木，迎春质似泥。信如风雨在，何惮迹卑栖。
<br>
<br>为脱田文难，常怀纪渻恩。欲知疏野态，霜晓叫荒村。
<br>
<br>
<br>
<br>&nbsp;&nbsp; 卷867_34 【东阳夜怪诗】 
<br>
<br>乱鲁负虚名，游秦感宁生。候惊丞相喘，用识葛卢鸣。 
<br>黍稷滋农具，轩车乏道情。近来筋力退，一志在归耕。
<br>
<br>
<br>
<br>&nbsp;&nbsp; 卷867_35 【东阳夜怪诗】 
<br>
<br>为惭食肉主恩深，日晏蟠蜿卧锦衾。
<br>且学志人知白黑，那将好爵动吾心。
<br>
<br>
<br>
<br>&nbsp;&nbsp; 卷867_36 【东阳夜怪诗（胃藏瓠题旧业诗）】 
<br>
<br>鸟鼠是家川，周王昔猎贤。一从离子卯，应见海桑田。
<br>
<br>
<br>
<br>&nbsp;&nbsp; 卷867_37 【田四郎求婚联句】 
<br>
<br>一点红裳出翠微，秋天云静月离离。 --田四郎
<br>天曹使者徒回首，何不从他九族卑。 --(堂上人)
<br>
<br>
<br>&nbsp;&nbsp; 卷867_38 【黑驹别卢传素诗】 
<br>
<br>既食丈人粟，又饱丈人刍。今日相偿了，永离三恶途。
<br>
<br>
<br>
<br>&nbsp;&nbsp; 卷867_39 【笔精诗】 
<br>
<br>昔荷蒙恬惠，寻遭仲叔投。夫君不指使，何处觅银钩。
<br>
<br>学问从君有，诗书自我传。须知王逸少，名价动千年。
<br>
<br>能令音信通千里，解致龙蛇运八行。
<br>惆怅江生不相赏，应缘自负好文章。
<br>
<br>
<br>
<br>&nbsp;&nbsp; 卷867_40 【二斑与宁茵赋诗】 
<br>
<br>晓读云水静，夜吟山月高。焉能履虎尾，岂用学牛刀。 --宁茵
<br>但得居林啸，焉能当路蹲。渡河何所适，终是怯刘琨。 --斑寅
<br>无非悲甯戚，终是怯庖丁。若遇龚为守，蹄涔向北溟。 --斑特
<br>
<br>
<br>&nbsp;&nbsp; 卷867_41 【白田獭魅别村女诗】 
<br>
<br>潮来逐潮上，潮落在空滩。有来终有去，情易复情难。 
<br>肠断肠中子，明月秋江寒。
<br>
<br>
<br>
<br>&nbsp;&nbsp; 卷867_42 【邢君才旧宅三怪诗】铁铫 
<br>
<br>昔日炎炎徒自知，今无烽灶欲何为。
<br>可怜国柄全无用，曾见家人下第时。
<br>
<br>
<br>
<br>&nbsp;&nbsp; 卷867_43 【邢君才旧宅三怪诗】破笛 
<br>
<br>当时得意气填心，一曲君前直万金。
<br>今日不如庭下竹，风来犹得学龙吟。
<br>
<br>
<br>
<br>&nbsp;&nbsp; 卷867_44 【邢君才旧宅三怪诗】秃帚 
<br>
<br>头焦鬓秃但心存，力尽尘埃不复论。
<br>莫笑今来同腐草，曾经终日扫朱门。
<br>
<br>
<br>
<br>&nbsp;&nbsp; 卷867_45 【维扬少年与孟氏赠答诗（孟氏游家园作）】孟氏 
<br>
<br>可惜春时节，依然独自游。无端两行泪，长只对花流。
<br>
<br>
<br>
<br>&nbsp;&nbsp; 卷867_46 【维扬少年与孟氏赠答诗（孟氏赠答少年）】孟氏 
<br>
<br>谁家少年儿，心中暗自欺。不道终不可，可即恐郎知。
<br>
<br>
<br>
<br>&nbsp;&nbsp; 卷867_47 【维扬少年与孟氏赠答诗（少年答孟氏）】少年 
<br>
<br>神女得张硕，文君遇长卿。逢时两相得，聊足慰多情。
<br>
<br>
<br>
<br>&nbsp;&nbsp; 卷867_48 【胡志忠题户】 
<br>
<br>恃勇祸必婴，恃强势必倾。胡为万金子，而与恶物争。 
<br>休将逝魄趋府庭，止于此馆归冥冥。
<br>
<br>
<br>
<br>&nbsp;&nbsp; 卷867_49 【高侍郎诗】 
<br>
<br>危冠高袖楚宫妆，独步闲庭逐夜凉。
<br>自把玉簪敲砌竹，清歌一曲月如霜。
<br>
<br>
<br>
<br>&nbsp;&nbsp; 卷867_50 【吕氏宅妖誓师词】 
<br>
<br>天马斜飞度三止，上将横行击四方。
<br>辎车直入无回翔，六甲次第不乖行。
<br>
<br>
<br>
<br>&nbsp;&nbsp; 卷867_51 【袁少年诗（猿）】 
<br>
<br>风波千里阔，台榭半天高。此兴将何比，身知插羽毛。
<br>
<br>峰峦多秀色，松桂足清声。自有山林趣，全忘城阙情。
<br>
<br>罗浮南海外，昔日已闻之。千里来游览，幽情我自知。
<br>
<br>
<br>
<br>&nbsp;&nbsp; 卷867_52 【东柯院妖谑杜令】 
<br>
<br>虽共蒿兰伍，南朝有宗祖。莫打绿袍人，空中且歌舞。
<br>
<br>堪怜木边土，非儿不似女。瘦马上高山，登临何自苦。
<br>
<br>
<br>
<br>&nbsp;&nbsp; 卷867_53 【嵩山小儿吟】 
<br>
<br>我本长生深山内，更何入他不二门。
<br>争如访取旧时伴，休更朝夕劳神魂。
<br>
<br>
<br>
<br>&nbsp;&nbsp; 卷867_54 【鱼腹丹书】 
<br>
<br>九登龙门山，三饮太湖水。毕竟不成龙，命负张胡子。
<br>
<br>
<br>
<br>&nbsp;&nbsp; 卷867_55 【鱼身字】 
<br>
<br>三度过海，两度上汉。行至勒漠，命属柏君。
<br>
<br>
<br>
<br>&nbsp;&nbsp; 卷867_56 【马作人语】 
<br>
<br>芦荻花，此花开后路无家。
<br>
<br>
<br>
<br>&nbsp;&nbsp; 卷867_57 【孙长史女与焦封赠答诗】孙长史女 
<br>
<br>妾失鸳鸯伴，君方萍梗游。少年欢醉后，只恐苦相留。
<br>
<br>心常名宦外，终不耻狂游。误入桃源里，仙家争肯留。
<br>
<br>鹊桥织女会，也是不多时。今日送君处，羞言连理枝。
<br>
<br>但保同心结，无劳织锦诗。苏秦求富贵，自有一回时。
<br>
<br>
<br>
<br>&nbsp;&nbsp; 卷867_58 【石瓮寺灯魅诗】 
<br>
<br>凉风暮起骊山空，长生殿锁霜叶红。
<br>朝来试入华清宫，分明忆得开元中。
<br>
<br>金殿不胜秋，月斜石楼冷。谁是相顾人，褰帷吊孤影。
<br>
<br>烟灭石楼空，悠悠永夜中。虚心怯秋雨，艳质畏飘风。 
<br>向壁残花碎，侵阶坠叶红。还如失群鹤，饮恨在雕笼。
<br>
<br>
<br>
<br>&nbsp;&nbsp; 卷867_59 【洛下女郎歌（红裳人）】 
<br>
<br>皎洁玉颜胜白雪，况乃当年对风月。
<br>沈吟不敢怨春风，自叹容华暗消歇。
<br>
<br>
<br>
<br>&nbsp;&nbsp; 卷867_60 【洛下女郎歌（白衣人）】 
<br>
<br>绛衣披拂露盈盈，淡染胭脂一朵轻。
<br>自恨红颜留不住，莫怨春风道薄情。
<br>
<br>
<br>
<br>&nbsp;&nbsp; 卷867_61 【袁长官女诗（摘萱草吟）】 
<br>
<br>彼见是忘忧，此看同腐草。青山与白云，方展我怀抱。
<br>
<br>
<br>
<br>&nbsp;&nbsp; 卷867_62 【袁长官女诗（题峡山僧壁）】 
<br>
<br>刚被恩情役此心，无端变化几湮沈。
<br>不如逐伴归山去，长笑一声烟雾深。
<br>
<br>
<br>
<br>&nbsp;&nbsp; 卷867_63 【真符女与申屠澄赠和诗（澄赠）】 
<br>
<br>一尉惭梅福，三年愧孟光。此情何所喻，川上有鸳鸯。
<br>
<br>
<br>
<br>&nbsp;&nbsp; 卷867_64 【真符女与申屠澄赠和诗（女和）】 
<br>
<br>琴瑟情虽重，山林志自深。常忧时节变，辜负百年心。
<br>
<br>
<br>
<br>&nbsp;&nbsp; 卷867_65 【夭桃诗】 
<br>
<br>铅华久御向人间，欲舍铅华更惨颜。
<br>纵有青丘吟夜月，无因重照旧云鬟。
<br>
<br>
<br>
<br>&nbsp;&nbsp; 卷867_66 【青衣春条诗】 
<br>
<br>幽室锁妖艳，无人兰蕙芳。春风三十载，不尽罗衣香。
<br>
<br>
<br>
<br>&nbsp;&nbsp; 卷867_67 【明器婢诗】 
<br>
<br>独持巾栉掩玄关，小帐无人烛影残。
<br>昔日罗衣今化尽，白杨风起陇头寒。
<br>
<br>
<br>
<br>&nbsp;&nbsp; 卷867_68 【妙香词】 
<br>
<br>劝君酒莫辞，花落抛旧枝。只有北邙山下月， 
<br>清光到死也相随。
<br>
<br>
<br>
<br>&nbsp;&nbsp; 卷867_69 【庐山女赠朱朴（鲤鱼）】 
<br>
<br>但持冰洁心，不识风霜冷。任是怀礼容，无人顾形影。
<br>
<br>知君久积池塘梦，遣我方思变动来。
<br>操执若同颜叔子，今宵宁免泪盈腮。
<br>
<br>
<br>
<br>&nbsp;&nbsp; 卷867_70 【青萝帐女赠穆郎（榕树）】 
<br>
<br>团圆今夕色光辉，结了同心翠带垂。
<br>此后莫教尘点染，他年长照岁寒姿。
<br>
<br>
<br>
<br>&nbsp;&nbsp; 卷867_71 【褰帐】 
<br>
<br>揉蓝绿色曲尘开，静见三星入坐来。
<br>桂影已圆攀折后，子孙长作栋梁材。
<br>
<br>
<br>
<br>&nbsp;&nbsp; 卷867_72 【题碧花笺】 
<br>
<br>珠露素中书缱绻，青萝帐里寄鸳鸯。
<br>自怜孤影清秋夕，洒泪裴回滴冷光。
<br>
<br>
<br>
<br>&nbsp;&nbsp; 卷867_73 【白蘋洲碧衣女子吟】 
<br>
<br>碧水色堪染，白莲香正浓。分飞俱有恨，此别几时逢。 
<br>藕隐玲珑玉，花藏缥缈容。何当假双翼，声影暂相从。
<br>
<br>
<br>
<br>&nbsp;&nbsp; 卷867_74 【新林驿女吟示欧阳训（生飞虫）】 
<br>
<br>月明阶悄悄，影只腰身小。谁是鶱翔人，愿为比翼鸟。
<br>
<br>
<br>
<br>&nbsp;&nbsp; 卷867_75 【击盘歌送欧阳训酒】 
<br>
<br>飞燕身轻未是轻，枉将弱质在岩扃。
<br>今来不得同鸳枕，相伴神魂入杳冥。
<br>
<br>
<br>
<br>&nbsp;&nbsp; 卷867_76 【白衣女子木叶上诗】 
<br>
<br>桃花洞口开，香蕊落莓苔。佳景虽堪玩，萧郎殊未来。
<br>
<br>
<br>
<br>&nbsp;&nbsp; 卷867_77 【席上歌】 
<br>
<br>洞府深沈春日长，山花无主自芬芳。
<br>凭阑寂寂看明月，欲种桃花待阮郎。
<br>
<br>
<br>
<br>&nbsp;&nbsp; 卷867_78 【凤凰台怪和歌四首】 
<br>
<br>深闺闲锁难成梦，那得同衾共绣床。
<br>一自与郎江上别，霜天更自觉宵长。
<br>
<br>愁听黄莺唤友声，空闺曙色梦初成。
<br>窗间总有花笺纸，难寄妾心字字明。
<br>
<br>寂静璇闺度岁年，并头莲叶又如钱。
<br>愁人独处那堪此，安得君来独枕眠。
<br>
<br>卧病匡床香屡添，夜深犹有一丝烟。
<br>怀君无计能成梦，更恨砧声到枕边。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
