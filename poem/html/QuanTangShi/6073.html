<HTML>
<HEAD>
<TITLE>全唐诗 卷130-133 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷130-133</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷130-133</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6073"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷130-133')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷130-133]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷130_1 【古游侠呈军中诸将（一作游侠篇）】崔颢 
<br>
<br>少年负胆气，好勇复知机。仗剑出门去，孤城逢合围。 
<br>杀人辽水上，走马渔阳归。错落金锁甲，蒙茸貂鼠衣。 
<br>还家行且猎，弓矢速如飞。地迥鹰犬疾，草深狐兔肥。 
<br>腰间带两绶，转盼生光辉。顾谓今日战，何如随建威。
<br>
<br>
<br>&nbsp;&nbsp; 卷130_2 【赠轻车】崔颢 
<br>
<br>悠悠远行归，经春涉长道。幽冀桑始青，洛阳蚕欲老。 
<br>忆昨戎马地，别时心草草。烽火从北来，边城闭常早。 
<br>平生少相遇，未得展怀抱。今日杯酒间，见君交情好。
<br>
<br>
<br>
<br>&nbsp;&nbsp; 卷130_3 【赠王威古】崔颢 
<br>
<br>三十羽林将，出身常事边。春风吹浅草，猎骑何翩翩。 
<br>插羽两相顾，鸣弓新上弦。射麋入深谷，饮马投荒泉。 
<br>马上共倾酒，野中聊割鲜。相看未及饮，杂虏寇幽燕。 
<br>烽火去不息，胡尘高际天。长驱救东北，战解城亦全。 
<br>报国行赴难，古来皆共然。
<br>
<br>
<br>
<br>&nbsp;&nbsp; 卷130_4 【赠怀一上人】崔颢 
<br>
<br>法师东南秀，世实豪家子。削发十二年，诵经峨眉里。 
<br>自此照群蒙，卓然为道雄。观生尽入妄，悟有皆成空。 
<br>净体无众染，苦心归妙宗。一朝敕书至，召入承明宫。 
<br>说法金殿里，焚香清禁中。传灯遍都邑，杖锡游王公。 
<br>天子揖妙道，群僚趋下风。我法本无著，时来出林壑。 
<br>因心得化城，随病皆与药。上启黄屋心，下除苍生缚。 
<br>一从入君门，说法无朝昏。帝作转轮王，师为持戒尊。 
<br>轩风洒甘露，佛雨生慈根。但有灭度理，而生开济恩。 
<br>复闻江海曲，好杀成风俗。帝曰我上人，为除膻腥欲。 
<br>是日发西秦，东南至蕲春。风将衡桂接，地与吴楚邻。 
<br>旧少清信士，实多渔猎人。一闻吾师至，舍网江湖滨。 
<br>作礼忏前恶，洁诚期后因。因成日既久，事济身不守。 
<br>更出淮楚间，复来荆河口。荆河马卿岑，兹地近道林。 
<br>入讲鸟常狎，坐禅兽不侵。都非缘未尽，曾是教所任。 
<br>故我一来事，永承微妙音。竹房见衣钵，松宇清身心。 
<br>早悔业至浅，晚成计可寻。善哉远公义，清净如黄金。
<br>
<br>
<br>
<br>&nbsp;&nbsp; 卷130_5 【游天竺寺】崔颢 
<br>
<br>晨登天竺山，山殿朝阳晓。厓泉争喷薄，江岫相萦绕。 
<br>直上孤顶高，平看众峰小。南州十二月，地暖冰雪少。 
<br>青翠满寒山，藤萝覆冬沼。花龛瀑布侧，青壁石林杪。 
<br>鸣钟集人天，施饭聚猿鸟。洗意归清净，澄心悟空了。 
<br>始知世上人，万物一何扰。
<br>
<br>
<br>
<br>&nbsp;&nbsp; 卷130_6 【入若耶溪】崔颢 
<br>
<br>轻舟去何疾，已到云林境。起坐鱼鸟间，动摇山水影。 
<br>岩中响自答，溪里言弥静。事事令人幽，停桡向馀景。
<br>
<br>
<br>
<br>&nbsp;&nbsp; 卷130_7 【杂诗】崔颢 
<br>
<br>可怜青铜镜，挂在白玉堂。玉堂有美女，娇弄明月光。 
<br>罗袖拂金鹊，彩屏点红妆。妆罢含情坐，春风桃李香。
<br>
<br>
<br>
<br>&nbsp;&nbsp; 卷130_8 【结定襄郡狱效陶体】崔颢 
<br>
<br>我在河东时，使往定襄里。定襄诸小儿，争讼纷城市。 
<br>长老莫敢言，太守不能理。谤书盈几案，文墨相填委。 
<br>牵引肆中翁，追呼田家子。我来折此狱，五听辨疑似。 
<br>小大必以情，未尝施鞭箠。是时三月暮，遍野农桑起。 
<br>里巷鸣春鸠，田园引流水。此乡多杂俗，戎夏殊音旨。 
<br>顾问边塞人，劳情曷云已。
<br>
<br>
<br>
<br>&nbsp;&nbsp; 卷130_9 【长安道（一作霍将军）】崔颢 
<br>
<br>长安甲第高入云，谁家居住霍将军。日晚朝回拥宾从， 
<br>路傍揖拜何纷纷。莫言炙手手可热，须臾火尽灰亦灭。 
<br>莫言贫贱即可欺，人生富贵自有时。一朝天子赐颜色， 
<br>世上悠悠应始知。
<br>
<br>
<br>
<br>&nbsp;&nbsp; 卷130_10 【行路难】崔颢 
<br>
<br>君不见建章宫中金明枝，万万长条拂地垂。 
<br>二月三月花如霰，九重幽深君不见。艳彩朝含四宝宫， 
<br>香风旦入朝云殿。汉家宫女春未阑，爱此芳香朝暮看。 
<br>看来看去心不忘，攀折将安镜台上。双双素手剪不成， 
<br>两两红妆笑相向。建章昨夜起春风，一花飞落长信宫。 
<br>长信丽人见花泣，忆此珍树何嗟及。我昔初在昭阳时， 
<br>朝攀暮折登玉墀。只言岁岁长相对，不悟今朝遥相思。
<br>
<br>
<br>
<br>&nbsp;&nbsp; 卷130_11 【孟门行】崔颢 
<br>
<br>黄雀衔黄花，翩翩傍檐隙。本拟报君恩，如何反弹射。 
<br>金罍美酒满座春，平原爱才多众宾。满堂尽是忠义士， 
<br>何意得有谗谀人。谀言反覆那可道，能令君心不自保。 
<br>北园新栽桃李枝，根株未固何转移。成阴结实君自取， 
<br>若问傍人那得知。
<br>
<br>
<br>
<br>&nbsp;&nbsp; 卷130_12 【渭城少年行】崔颢 
<br>
<br>洛阳三月梨花飞，秦地行人春忆归。扬鞭走马城南陌， 
<br>朝逢驿使秦川客。驿使前日发章台，传道长安春早来。 
<br>棠梨宫中燕初至，葡萄馆里花正开。念此使人归更早， 
<br>三月便达长安道。长安道上春可怜，摇风荡日曲江边。 
<br>万户楼台临渭水，五陵花柳满秦川。秦川寒食盛繁华， 
<br>游子春来不见家。斗鸡下杜尘初合，走马章台日半斜。 
<br>章台帝城称贵里，青楼日晚歌钟起。贵里豪家白马骄， 
<br>五陵年少不相饶。双双挟弹来金市，两两鸣鞭上渭桥。 
<br>渭城桥头酒新熟，金鞍白马谁家宿。可怜锦瑟筝琵琶， 
<br>玉壶清酒就倡家。小妇春来不解羞，娇歌一曲杨柳花。
<br>
<br>
<br>
<br>&nbsp;&nbsp; 卷130_13 【卢姬篇】崔颢 
<br>
<br>卢姬少小魏王家，绿鬓红唇桃李花。魏王绮楼十二重， 
<br>水晶帘箔绣芙蓉。白玉栏干金作柱，楼上朝朝学歌舞。 
<br>前堂后堂罗袖人，南窗北窗花发春。翠幌珠帘斗丝管， 
<br>一弹一奏云欲断。君王日晚下朝归，鸣环佩玉生光辉。 
<br>人生今日得娇贵，谁道卢姬身细微。
<br>
<br>
<br>
<br>&nbsp;&nbsp; 卷130_14 【江畔老人愁】崔颢 
<br>
<br>江南年少十八九，乘舟欲渡青溪口。青溪口边一老翁， 
<br>鬓眉皓白已衰朽。自言家代仕梁陈，垂朱拖紫三十人。 
<br>两朝出将复入相，五世叠鼓乘朱轮。父兄三叶皆尚主， 
<br>子女四代为妃嫔。南山赐田接御苑，北宫甲第连紫宸。 
<br>直言荣华未休歇，不觉山崩海将竭。兵戈乱入建康城， 
<br>烟火连烧未央阙。衣冠士子陷锋刃，良将名臣尽埋没。 
<br>山川改易失市朝，衢路纵横填白骨。老人此时尚少年， 
<br>脱身走得投海边。罢兵岁馀未敢出，去乡三载方来旋。 
<br>蓬蒿忘却五城宅，草木不识青谿田。虽然得归到乡土， 
<br>零丁贫贱长辛苦。采樵屡入历阳山，刈稻常过新林浦。 
<br>少年欲知老人岁，岂知今年一百五。君今少壮我已衰， 
<br>我昔少年君不睹。人生贵贱各有时，莫见羸老相轻欺。 
<br>感君相问为君说，说罢不觉令人悲。
<br>
<br>
<br>
<br>&nbsp;&nbsp; 卷130_15 【邯郸宫人怨】崔颢 
<br>
<br>邯郸陌上三月春，暮行逢见一妇人。自言乡里本燕赵， 
<br>少小随家西入秦。母兄怜爱无俦侣，五岁名为阿娇女。 
<br>七岁丰茸好颜色，八岁黠惠能言语。十三兄弟教诗书， 
<br>十五青楼学歌舞。我家青楼临道傍，纱窗绮幔暗闻香。 
<br>日暮笙歌君驻马，春日妆梳妾断肠。不用城南使君婿， 
<br>本求三十侍中郎。何知汉帝好容色，玉辇携登归建章。 
<br>建章宫殿不知数，万户千门深且长。百堵涂椒接青琐， 
<br>九华阁道连洞房。水晶帘箔云母扇，琉璃窗牖玳瑁床。 
<br>岁岁年年奉欢宴，娇贵荣华谁不羡。恩情莫比陈皇后， 
<br>宠爱全胜赵飞燕。瑶房侍寝世莫知，金屋更衣人不见。 
<br>谁言一朝复一日，君王弃世市朝变。宫车出葬茂陵田， 
<br>贱妾独留长信殿。一朝太子升至尊，宫中人事如掌翻。 
<br>同时侍女见谗毁，后来新人莫敢言。兄弟印绶皆被夺， 
<br>昔年赏赐不复存。一旦放归旧乡里，乘车垂泪还入门。 
<br>父母愍我曾富贵，嫁与西舍金王孙。念此翻覆复何道， 
<br>百年盛衰谁能保。忆昨尚如春日花，悲今已作秋时草。 
<br>少年去去莫停鞭，人生万事由上天。非我今日独如此， 
<br>古今歇薄皆共然。
<br>
<br>
<br>
<br>&nbsp;&nbsp; 卷130_16 【川上女】崔颢 
<br>
<br>川上女，晚妆鲜，日落青渚试轻楫。汀长花满正回船， 
<br>暮来浪起风转紧。自言此去横塘近，绿江无伴夜独行， 
<br>独行心绪愁无尽。
<br>
<br>
<br>
<br>&nbsp;&nbsp; 卷130_17 【雁门胡人歌】崔颢 
<br>
<br>高山代郡东接燕，雁门胡人家近边。解放胡鹰逐塞鸟， 
<br>能将代马猎秋田。山头野火寒多烧，雨里孤峰湿作烟。 
<br>闻道辽西无斗战，时时醉向酒家眠。
<br>
<br>
<br>
<br>&nbsp;&nbsp; 卷130_18 【代闺人答轻薄少年】崔颢 
<br>
<br>妾家近隔凤凰池，粉壁纱窗杨柳垂。本期汉代金吾婿， 
<br>误嫁长安游侠儿。儿家夫婿多轻薄，借客探丸重然诺。 
<br>平明挟弹入新丰，日晚挥鞭出长乐。青丝白马冶游园， 
<br>能使行人驻马看。自矜陌上繁华盛，不念闺中花鸟阑。 
<br>花间陌上春将晚，走马斗鸡犹未返。三时出望无消息， 
<br>一去那知行近远。桃李花开覆井栏，朱楼落日卷帘看。 
<br>愁来欲奏相思曲，抱得秦筝不忍弹。
<br>
<br>
<br>
<br>&nbsp;&nbsp; 卷130_19 【七夕】崔颢 
<br>
<br>长安城中月如练，家家此夜持针线。仙裙玉佩空自知， 
<br>天上人间不相见。长信深阴夜转幽，瑶阶金阁数萤流。 
<br>班姬此夕愁无限，河汉三更看斗牛。
<br>
<br>
<br>
<br>&nbsp;&nbsp; 卷130_20 【长门怨】崔颢 
<br>
<br>君王宠初歇，弃妾长门宫。紫殿青苔满，高楼明月空。 
<br>夜愁生枕席，春意罢帘栊。泣尽无人问，容华落镜中。
<br>
<br>
<br>
<br>&nbsp;&nbsp; 卷130_21 【王家少妇（一作古意）】崔颢 
<br>
<br>十五嫁王昌，盈盈入画堂。自矜年最少，复倚婿为郎。 
<br>舞爱前谿绿，歌怜子夜长。闲来斗百草，度日不成妆。
<br>
<br>
<br>
<br>&nbsp;&nbsp; 卷130_22 【岐王席观妓（一作卢女曲）】崔颢 
<br>
<br>二月春来半，宫中日渐长。柳垂金屋暖，花发玉楼香。 
<br>拂匣先临镜，调笙更炙簧。还将歌舞态，只拟奉君王。
<br>
<br>
<br>
<br>&nbsp;&nbsp; 卷130_23 【上巳】崔颢 
<br>
<br>巳日帝城春，倾都祓禊晨。停车须傍水，奏乐要惊尘。 
<br>弱柳障行骑，浮桥拥看人。犹言日尚早，更向九龙津。
<br>
<br>
<br>
<br>&nbsp;&nbsp; 卷130_24 【赠梁州张都督】崔颢 
<br>
<br>闻君为汉将，虏骑罢南侵。出塞清沙漠，还家拜羽林。 
<br>风霜臣节苦，岁月主恩深。为语西河使，知余报国心。
<br>
<br>
<br>
<br>&nbsp;&nbsp; 卷130_25 【赠卢八象】崔颢 
<br>
<br>客从巴水渡，传尔溯行舟。是日风波霁，高堂雨半收。 
<br>青山满蜀道，绿水向荆州。不作书相问，谁能慰别愁。
<br>
<br>
<br>
<br>&nbsp;&nbsp; 卷130_26 【题潼关楼】崔颢 
<br>
<br>客行逢雨霁，歇马上津楼。山势雄三辅，关门扼九州。 
<br>川从陕路去，河绕华阴流。向晚登临处，风烟万里愁。
<br>
<br>
<br>
<br>&nbsp;&nbsp; 卷130_27 【题沈隐侯八咏楼】崔颢 
<br>
<br>梁日东阳守，为楼望越中。绿窗明月在，青史古人空。 
<br>江静闻山狖，川长数塞鸿。登临白云晚，流恨此遗风。
<br>
<br>
<br>
<br>&nbsp;&nbsp; 卷130_28 【晚入汴水】崔颢 
<br>
<br>昨晚南行楚，今朝北溯河。客愁能几日，乡路渐无多。 
<br>晴景摇津树，春风起棹歌。长淮亦已尽，宁复畏潮波。
<br>
<br>
<br>
<br>&nbsp;&nbsp; 卷130_29 【发锦沙村】崔颢 
<br>
<br>北上途未半，南行岁已阑。孤舟下建德，江水入新安。 
<br>海近山常雨，谿深地早寒。行行泊不可，须及子陵滩。
<br>
<br>
<br>
<br>&nbsp;&nbsp; 卷130_30 【送单于裴都护赴西河】崔颢 
<br>
<br>征马去翩翩，城秋月正圆。单于莫近塞，都护欲临边。 
<br>汉驿通烟火，胡沙乏井泉。功成须献捷，未必去经年。
<br>
<br>
<br>
<br>&nbsp;&nbsp; 卷130_31 【黄鹤楼】崔颢 
<br>
<br>昔人已乘白云去，此地空馀黄鹤楼。黄鹤一去不复返， 
<br>白云千载空悠悠。晴川历历汉阳树，春草萋萋鹦鹉洲。 
<br>日暮乡关何处是，烟波江上使人愁。
<br>
<br>
<br>
<br>&nbsp;&nbsp; 卷130_32 【行经华阴】崔颢 
<br>
<br>岧峣太华俯咸京，天外三峰削不成。武帝祠前云欲散， 
<br>仙人掌上雨初晴。河山北枕秦关险，驿树西连汉畤平。 
<br>借问路傍名利客，无如此处学长生。
<br>
<br>
<br>
<br>&nbsp;&nbsp; 卷130_33 【相逢行】崔颢 
<br>
<br>妾年初二八，家住洛桥头。玉户临驰道，朱门近御沟。 
<br>使君何假问，夫婿大长秋。女弟新承宠，诸兄近拜侯。 
<br>春生百子殿，花发五城楼。出入千门里，年年乐未休。
<br>
<br>
<br>
<br>&nbsp;&nbsp; 卷130_34 【辽西作（一作关西行）】崔颢 
<br>
<br>燕郊芳岁晚，残雪冻边城。四月青草合，辽阳春水生。 
<br>胡人正牧马，汉将日征兵。露重宝刀湿，沙虚金鼓鸣。 
<br>寒衣著已尽，春服与谁成。寄语洛阳使，为传边塞情。
<br>
<br>
<br>
<br>&nbsp;&nbsp; 卷130_35 【奉和许给事夜直简诸公】崔颢 
<br>
<br>西掖黄枢近，东曹紫禁连。地因才子拜，人用省郎迁。 
<br>夜直千门静，河明万象悬。建章宵漏急，阊阖晓钟传。 
<br>宠列貂蝉位，恩深侍从年。九重初起草，五夜即成篇。 
<br>顾己无官次，循涯但自怜。远陪兰署作，空此仰神仙。
<br>
<br>
<br>
<br>&nbsp;&nbsp; 卷130_36 【舟行入剡】崔颢 
<br>
<br>鸣棹下东阳，回舟入剡乡。青山行不尽，绿水去何长。 
<br>地气秋仍湿，江风晚渐凉。山梅犹作雨，谿橘未知霜。 
<br>谢客文逾盛，林公未可忘。多惭越中好，流恨阅时芳。
<br>
<br>
<br>
<br>&nbsp;&nbsp; 卷130_37 【澄水如鉴】崔颢 
<br>
<br>圣贤将立喻，上善贮情深。洁白依全德，澄清有片心。 
<br>浇浮知不挠，滥浊固难侵。方寸悬高鉴，生涯讵陆沉。 
<br>对泉能自诫，如镜静相临。廉慎传家政，流芳合古今。
<br>
<br>
<br>
<br>&nbsp;&nbsp; 卷130_38 【长干曲四首（一作江南曲）】崔颢 
<br>
<br>君家何处住，妾住在横塘。停船暂借问，或恐是同乡。
<br>
<br>家临九江水，来去九江侧。同是长干人，自小不相识。
<br>
<br>下渚多风浪，莲舟渐觉稀。那能不相待，独自逆潮归。
<br>
<br>三江潮水急，五湖风浪涌。由来花性轻，莫畏莲舟重。
<br>
<br>
<br>
<br>&nbsp;&nbsp; 卷130_39 【维扬送友还苏州】崔颢 
<br>
<br>长安南下几程途，得到邗沟吊绿芜。
<br>渚畔鲈鱼舟上钓，羡君归老向东吴。
<br>
<br>
<br>
<br>
<br>
<br>
<br>&nbsp;&nbsp;卷131_1 【古意二首】祖咏 
<br>
<br>夫差日淫放，举国求妃嫔。自谓得王宠，代间无美人。 
<br>碧罗象天阁，坐辇乘芳春。宫女数千骑，常游江水滨。 
<br>年深玉颜老，时薄花妆新。拭泪下金殿，娇多不顾身。 
<br>生前妒歌舞，死后同灰尘。冢墓令人哀，哀于铜雀台。
<br>
<br>楚王竟何去，独自留巫山。偏使世人见，迢迢江汉间。 
<br>驻舟春谿里，誓愿拜灵颜。梦寐睹神女，金沙鸣珮环。 
<br>闲艳绝世姿，令人气力微。含笑默不语，化作朝云飞。
<br>
<br>
<br>&nbsp;&nbsp; 卷131_2 【渡淮河寄平一】祖咏 
<br>
<br>天色混波涛，岸阴匝村墅。微微汉祖庙，隐隐江陵渚。 
<br>云树森已重，时明郁相拒。
<br>
<br>
<br>
<br>&nbsp;&nbsp; 卷131_3 【归汝坟山庄留别卢象】祖咏 
<br>
<br>淹留岁将晏，久废南山期。旧业不见弃，还山从此辞。 
<br>沤麻入南涧，刈麦向东菑。对酒鸡黍熟，闭门风雪时。 
<br>非君一延首，谁慰遥相思。
<br>
<br>
<br>
<br>&nbsp;&nbsp; 卷131_4 【夕次圃田店】祖咏 
<br>
<br>前路入郑郊，尚经百馀里。马烦时欲歇，客归程未已。 
<br>落日桑柘阴，遥村烟火起。西还不遑宿，中夜渡泾水。
<br>
<br>
<br>
<br>&nbsp;&nbsp; 卷131_5 【田家即事】祖咏 
<br>
<br>旧居东皋上，左右俯荒村。樵路前傍岭，田家遥对门。 
<br>欢娱始披拂，惬意在郊原。馀霁荡川雾，新秋仍昼昏。 
<br>攀条憩林麓，引水开泉源。稼穑岂云倦，桑麻今正繁。 
<br>方求静者赏，偶与潜夫论。鸡黍何必具，吾心知道尊。
<br>
<br>
<br>
<br>&nbsp;&nbsp; 卷131_6 【扈从御宿池】祖咏 
<br>
<br>君王既巡狩，辇道入秦京。远树低枪垒，孤峰入幔城。 
<br>寒疏清禁漏，夜警羽林兵。谁念迷方客，长怀魏阙情。
<br>
<br>
<br>
<br>&nbsp;&nbsp; 卷131_7 【赠苗发员外（一作李端诗）】祖咏 
<br>
<br>宿雨朝来歇，空山天气清。盘云双鹤下，隔水一蝉鸣。 
<br>古道黄花落，平芜赤烧生。茂陵虽有病，犹得伴君行。
<br>
<br>
<br>
<br>&nbsp;&nbsp; 卷131_8 【答王维留宿】祖咏 
<br>
<br>四年不相见，相见复何为。握手言未毕，却令伤别离。 
<br>升堂还驻马，酌醴便呼儿。语嘿自相对，安用傍人知。
<br>
<br>
<br>
<br>&nbsp;&nbsp; 卷131_9 【长乐驿留别卢象裴总】祖咏 
<br>
<br>朝来已握手，宿别更伤心。灞水行人渡，商山驿路深。 
<br>故情君且足，谪宦我难任。直道皆如此，谁能泪满襟。
<br>
<br>
<br>
<br>&nbsp;&nbsp; 卷131_10 【送刘高邮棁使入都】祖咏 
<br>
<br>常闻积归思，昨夜又兼秋。乡路京华远，王程江水流。 
<br>吴歌喧两岸，楚客醉孤舟。渐觉潮初上，凄然多暮愁。
<br>
<br>
<br>
<br>&nbsp;&nbsp; 卷131_11 【宴吴王宅】祖咏 
<br>
<br>吴王承国宠，列第禁城东。连夜征词客，当春试舞童。 
<br>砌分池水岸，窗度竹林风。更待西园月，金尊乐未终。
<br>
<br>
<br>
<br>&nbsp;&nbsp; 卷131_12 【观华岳】祖咏 
<br>
<br>西入秦关口，南瞻驿路连。彩云生阙下，松树到祠边。 
<br>作镇当官道，雄都俯大川。莲峰径上处，仿佛有神仙。
<br>
<br>
<br>
<br>&nbsp;&nbsp; 卷131_13 【泗上冯使君南楼作】祖咏 
<br>
<br>井邑连淮泗，南楼向晚过。望滩沙鹭起，寻岸浴童歌。 
<br>近海云偏出，兼秋雨更多。明晨拟回棹，乡思恨风波。
<br>
<br>
<br>
<br>&nbsp;&nbsp; 卷131_14 【苏氏别业】祖咏 
<br>
<br>别业居幽处，到来生隐心。南山当户牖，沣水映园林。 
<br>屋覆经冬雪，庭昏未夕阴。寥寥人境外，闲坐听春禽。
<br>
<br>
<br>
<br>&nbsp;&nbsp; 卷131_15 【汝坟别业】祖咏 
<br>
<br>失路农为业，移家到汝坟。独愁常废卷，多病久离群。 
<br>鸟雀垂窗柳，虹霓出涧云。山中无外事，樵唱有时闻。
<br>
<br>
<br>
<br>&nbsp;&nbsp; 卷131_16 【陆浑水亭】祖咏 
<br>
<br>昼眺伊川曲，岩间霁色明。浅沙平有路，流水漫无声。 
<br>浴鸟沿波聚，潜鱼触钓惊。更怜春岸绿，幽意满前楹。
<br>
<br>
<br>
<br>&nbsp;&nbsp; 卷131_17 【过郑曲】祖咏 
<br>
<br>路向荣川谷，晴来望尽通。细烟生水上，圆月在舟中。 
<br>岸势迷行客，秋声乱草虫。旅怀劳自慰，淅淅有凉风。
<br>
<br>
<br>
<br>&nbsp;&nbsp; 卷131_18 【宿陈留李少府揆厅】祖咏 
<br>
<br>相知有叔卿，讼简夜弥清。旅泊倦愁卧，堂空闻曙更。 
<br>风帘摇烛影，秋雨带虫声。归思那堪说，悠悠限洛城。
<br>
<br>
<br>
<br>&nbsp;&nbsp; 卷131_19 【题韩少府水亭】祖咏 
<br>
<br>梅福幽栖处，佳期不忘还。鸟吟当户竹，花绕傍池山。 
<br>水气侵阶冷，松阴覆座闲。宁知武陵趣，宛在市朝间。
<br>
<br>
<br>
<br>&nbsp;&nbsp; 卷131_20 【题远公经台】祖咏 
<br>
<br>兰若无人到，真僧出复稀。苔侵行道席，云湿坐禅衣。 
<br>涧鼠缘香案，山蝉噪竹扉。世间长不见，宁止暂忘归。
<br>
<br>
<br>
<br>&nbsp;&nbsp; 卷131_21 【中峰居喜见苗发（一作李端诗）】祖咏 
<br>
<br>自得中峰住，深林亦闭关。经秋无客到，入夜有僧还。 
<br>暗涧泉声小，荒冈树影闲。高窗不可望，星月满空山。
<br>
<br>
<br>
<br>&nbsp;&nbsp; 卷131_22 【江南旅情】祖咏 
<br>
<br>楚山不可极，归路但萧条。海色晴看雨，江声夜听潮。 
<br>剑留南斗近，书寄北风遥。为报空潭橘，无媒寄洛桥。
<br>
<br>
<br>
<br>&nbsp;&nbsp; 卷131_23 【泊扬子津】祖咏 
<br>
<br>才入维扬郡，乡关此路遥。林藏初过雨，风退欲归潮。 
<br>江火明沙岸，云帆碍浦桥。客衣今日薄，寒气近来饶。
<br>
<br>
<br>
<br>&nbsp;&nbsp; 卷131_24 【晚泊金陵水亭】祖咏 
<br>
<br>江亭当废国，秋景倍萧骚。夕照明残垒，寒潮涨古濠。 
<br>就田看鹤大，隔水见僧高。无限前朝事，醒吟易觉劳。
<br>
<br>
<br>
<br>&nbsp;&nbsp; 卷131_25 【七夕】祖咏 
<br>
<br>闺女求天女，更阑意未阑。玉庭开粉席，罗袖捧金盘。 
<br>向月穿针易，临风整线难。不知谁得巧，明旦试相看。
<br>
<br>
<br>
<br>&nbsp;&nbsp; 卷131_26 【望蓟门】祖咏 
<br>
<br>燕台一望客心惊，箫鼓喧喧汉将营。万里寒光生积雪， 
<br>三边曙色动危旌。沙场烽火连胡月，海畔云山拥蓟城。 
<br>少小虽非投笔吏，论功还欲请长缨。
<br>
<br>
<br>
<br>&nbsp;&nbsp; 卷131_27 【家园夜坐寄郭微】祖咏 
<br>
<br>前阶微雨歇，开户散窥林。月出夜方浅，水凉池更深。 
<br>馀风生竹树，清露薄衣襟。遇物遂遥叹，怀人滋远心。 
<br>依稀成梦想，影响绝徽音。谁念穷居者，明时嗟陆沉。
<br>
<br>
<br>
<br>&nbsp;&nbsp; 卷131_28 【酬汴州李别驾赠】祖咏 
<br>
<br>秋风多客思，行旅厌艰辛。自洛非才子，游梁得主人。 
<br>文章参末议，荣贱岂同伦。叹逝逢三演，怀贤忆四真。 
<br>情因恩旧好，契托死生亲。所愧能投赠，清言益润身。
<br>
<br>
<br>
<br>&nbsp;&nbsp; 卷131_29 【清明宴司勋刘郎中别业】祖咏 
<br>
<br>田家复近臣，行乐不违亲。霁日园林好，清明烟火新。 
<br>以文长会友，唯德自成邻。池照窗阴晚，杯香药味春。 
<br>檐前花覆地，竹外鸟窥人。何必桃源里，深居作隐沦。
<br>
<br>
<br>
<br>&nbsp;&nbsp; 卷131_30 【汝坟秋同仙州王长史翰闻百舌鸟】祖咏 
<br>
<br>秋天闻好鸟，惊起出帘帷。却念殊方月，能鸣巳后时。 
<br>迁乔诚可早，出谷此何迟。顾影惭无对，怀群空所思。 
<br>凄凉岁欲晚，萧索燕将辞。留听未终曲，弥令心独悲。 
<br>高飞凭力致，巧啭任天姿。返覆知而静，间关断若遗。 
<br>花繁上林路，霜落汝川湄。且长凌风翮，乘春自有期。
<br>
<br>
<br>
<br>&nbsp;&nbsp; 卷131_31 【送丘为下第】祖咏 
<br>
<br>沧江一身客，献赋空十年。明主岂能好，今人谁举贤。 
<br>国门税征驾，旅食谋归旋。皦日媚春水，绿蘋香客船。 
<br>无媒既不达，予亦思归田。
<br>
<br>
<br>
<br>&nbsp;&nbsp; 卷131_32 【赠苗发员外】祖咏 
<br>
<br>朱户敞高扉，青槐碍落晖。八龙乘庆重，三虎递朝归。 
<br>坐竹人声绝，横琴鸟语稀。花惭潘岳貌，年称老莱衣。 
<br>叶暗朱樱熟，丝长粉蝶飞。应怜鲁儒贱，空与故山违。
<br>
<br>
<br>
<br>&nbsp;&nbsp; 卷131_33 【寄王长史】祖咏 
<br>
<br>汝颍俱宿好，往来托层峦。终日何寂寞，绕篱生蕙兰。
<br>
<br>
<br>
<br>&nbsp;&nbsp; 卷131_34 【别怨】祖咏 
<br>
<br>送别到中流，秋船倚渡头。相看尚不远，未可即回舟。
<br>
<br>
<br>
<br>&nbsp;&nbsp; 卷131_35 【终南望馀雪】祖咏 
<br>
<br>终南阴岭秀，积雪浮云端。林表明霁色，城中增暮寒。
<br>
<br>
<br>
<br>&nbsp;&nbsp; 卷131_36 【句】祖咏 
<br>
<br>不知叠嶂夜来雨，清晓石楠花乱流。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷132_1 【湘夫人】李颀 
<br>
<br>九嶷日已暮，三湘云复愁。窅霭罗袂色，潺湲江水流。 
<br>佳期来北渚，捐佩在芳洲。
<br>
<br>
<br>&nbsp;&nbsp; 卷132_2 【塞下曲】李颀 
<br>
<br>黄云雁门郡，日暮风沙里。千骑黑貂裘，皆称羽林子。 
<br>金笳吹朔雪，铁马嘶云水。帐下饮蒲萄，平生寸心是。
<br>
<br>
<br>
<br>&nbsp;&nbsp; 卷132_3 【古塞下曲】李颀 
<br>
<br>行人朝走马，直指蓟城傍。蓟城通漠北，万里别吾乡。 
<br>海上千烽火，沙中百战场。军书发上郡，春色度河阳。 
<br>袅袅汉宫柳，青青胡地桑。琵琶出塞曲，横笛断君肠。
<br>
<br>
<br>
<br>&nbsp;&nbsp; 卷132_4 【渔父歌】李颀 
<br>
<br>白首何老人，蓑笠蔽其身。避世长不仕，钓鱼清江滨。 
<br>浦沙明濯足，山月静垂纶。寓宿湍与濑，行歌秋复春。 
<br>持竿湘岸竹，爇火芦洲薪。绿水饭香稻，青荷包紫鳞。 
<br>于中还自乐，所欲全吾真。而笑独醒者，临流多苦辛。
<br>
<br>
<br>
<br>&nbsp;&nbsp; 卷132_5 【东京寄万楚】李颀 
<br>
<br>濩落久无用，隐身甘采薇。仍闻薄宦者，还事田家衣。 
<br>颍水日夜流，故人相见稀。春山不可望，黄鸟东南飞。 
<br>濯足岂长往，一樽聊可依。了然潭上月，适我胸中机。 
<br>在昔同门友，如今出处非。优游白虎殿，偃息青琐闱。 
<br>且有荐君表，当看携手归。寄书不待面，兰茝空芳菲。
<br>
<br>
<br>
<br>&nbsp;&nbsp; 卷132_6 【寄焦炼师】李颀 
<br>
<br>得道凡百岁，烧丹惟一身。悠悠孤峰顶，日见三花春。 
<br>白鹤翠微里，黄精幽涧滨。始知世上客，不及山中人。 
<br>仙境若在梦，朝云如可亲。何由睹颜色，挥手谢风尘。
<br>
<br>
<br>
<br>&nbsp;&nbsp; 卷132_7 【望鸣皋山白云寄洛阳卢主簿】李颀 
<br>
<br>饮马伊水中，白云鸣皋上。氛氲山绝顶，行子时一望。 
<br>照日龙虎姿，攒空冰雪状。嵡嵸殊未已，崚嶒忽相向。 
<br>皎皎横绿林，霏霏澹青嶂。远映村更失，孤高鹤来傍。 
<br>胜气欣有逢，仙游且难访。故人吏京剧，每事多闲放。 
<br>室画峨眉峰，心格洞庭浪。惜哉清兴里，不见予所尚。
<br>
<br>
<br>
<br>&nbsp;&nbsp; 卷132_8 【寄万齐融】李颀 
<br>
<br>名高不择仕，委世随虚舟。小邑常叹屈，故乡行可游。 
<br>青枫半村户，香稻盈田畴。为政日清净，何人同海鸥。 
<br>摇巾北林夕，把菊东山秋。对酒池云满，向家湖水流。 
<br>岸阴止鸣鹄，山色映潜虬。靡靡俗中理，萧萧川上幽。 
<br>昔年至吴郡，常隐临江楼。我有一书札，因之芳杜洲。
<br>
<br>
<br>
<br>&nbsp;&nbsp; 卷132_9 【赠张旭】李颀 
<br>
<br>张公性嗜酒，豁达无所营。皓首穷草隶，时称太湖精。 
<br>露顶据胡床，长叫三五声。兴来洒素壁，挥笔如流星。 
<br>下舍风萧条，寒草满户庭。问家何所有，生事如浮萍。 
<br>左手持蟹螯，右手执丹经。瞪目视霄汉，不知醉与醒。 
<br>诸宾且方坐，旭日临东城。荷叶裹江鱼，白瓯贮香粳。 
<br>微禄心不屑，放神于八纮。时人不识者，即是安期生。
<br>
<br>
<br>
<br>&nbsp;&nbsp; 卷132_10 【赠苏明府】李颀 
<br>
<br>苏君年几许，状貌如玉童。采药傍梁宋，共言随日翁。 
<br>常辞小县宰，一往东山东。不复有家室，悠悠人世中。 
<br>子孙皆老死，相识悲转蓬。发白还更黑，身轻行若风。 
<br>泛然无所系，心与孤云同。出入虽一杖，安然知始终。 
<br>愿闻素女事，去采山花丛。诱我为弟子，逍遥寻葛洪。
<br>
<br>
<br>
<br>&nbsp;&nbsp; 卷132_11 【登首阳山谒夷齐庙】李颀 
<br>
<br>古人已不见，乔木竟谁过。寂寞首阳山，白云空复多。 
<br>苍苔归地骨，皓首采薇歌。毕命无怨色，成仁其若何。 
<br>我来入遗庙，时候微清和。落日吊山鬼，回风吹女萝。 
<br>石崖向西豁，引领望黄河。千里一飞鸟，孤光东逝波。 
<br>驱车层城路，惆怅此岩阿。
<br>
<br>
<br>
<br>&nbsp;&nbsp; 卷132_12 【谒张果先生】李颀 
<br>
<br>先生谷神者，甲子焉能计。自说轩辕师，于今几千岁。 
<br>寓游城郭里，浪迹希夷际。应物云无心，逢时舟不系。 
<br>餐霞断火粒，野服兼荷制。白雪净肌肤，青松养身世。 
<br>韬精殊豹隐，炼骨同蝉蜕。忽去不知谁，偶来宁有契。 
<br>二仪齐寿考，六合随休憩。彭聃犹婴孩，松期且微细。 
<br>尝闻穆天子，更忆汉皇帝。亲屈万乘尊，将穷四海裔。 
<br>车徒遍草木，锦帛招谈说。八骏空往还，三山转亏蔽。 
<br>吾君感至德，玄老欣来诣。受箓金殿开，清斋玉堂闭。 
<br>笙歌迎拜首，羽帐崇严卫。禁柳垂香炉，宫花拂仙袂。 
<br>祈年宝祚广，致福苍生惠。何必待龙髯，鼎成方取济。
<br>
<br>
<br>
<br>&nbsp;&nbsp; 卷132_13 【光上座廊下众山五韵】李颀 
<br>
<br>名岳在庑下，吾师居一床。每闻楞伽经，只对清翠光。 
<br>百谷聚雪色，莓苔侵屋梁。气盘古壁转，势引幽阶长。 
<br>愿游薜叶下，日见金炉香。
<br>
<br>
<br>
<br>&nbsp;&nbsp; 卷132_14 【九月九日刘十八东堂集】李颀 
<br>
<br>风俗尚九日，此情安可忘。菊花辟恶酒，汤饼茱萸香。 
<br>云入授衣假，风吹闲宇凉。主人尽欢意，林景昼微茫。 
<br>清切晚砧动，东西归鸟行。淹留怅为别，日醉秋云光。
<br>
<br>
<br>
<br>&nbsp;&nbsp; 卷132_15 【宋少府东溪泛舟】李颀 
<br>
<br>登岸还入舟，水禽惊笑语。晚叶低众色，湿云带残暑。 
<br>落日乘醉归，溪流复几许。
<br>
<br>
<br>
<br>&nbsp;&nbsp; 卷132_16 【与诸公游济渎泛舟】李颀 
<br>
<br>济水出王屋，其源来不穷。洑泉数眼沸，平地流清通。 
<br>皇帝崇祀典，诏书视三公。分官祷灵庙，奠璧沉河宫。 
<br>神应每如答，松篁气葱茏。苍螭送飞雨，赤鲤喷回风。 
<br>洒酒布瑶席，吹箫下玉童。玄冥掌阴事，祝史告年丰。 
<br>百谷趋潭底，三光悬镜中。浅深露沙石，蘋藻生虚空。 
<br>晚景临泛美，亭皋轻霭红。晴山傍舟楫，白鹭惊丝桐。 
<br>我本家颍北，开门见维嵩。焉知松峰外，又有天坛东。 
<br>左手正接z5，浩歌眄青穹。夷犹傲清吏，偃仰狎渔翁。
<br>对此川上闲，非君谁与同。霜凝远村渚，月净蒹葭丛。 
<br>兹境信难遇，为欢殊未终。淹留怅言别，烟屿夕微濛。
<br>
<br>
<br>
<br>&nbsp;&nbsp; 卷132_9 【送綦毋三谒房给事】李颀 
<br>
<br>夫子大名下，家无钟石储。惜哉湖海上，曾校蓬莱书。 
<br>外物非本意，此生空澹如。所思但乘兴，远适唯单车。 
<br>高道时坎坷，故交愿吹嘘。徒言青琐闼，不爱承明庐。 
<br>百里人户满，片言争讼疏。手持莲花经，目送飞鸟馀。 
<br>晚景南路别，炎云中伏初。此行傥不遂，归食芦洲鱼。
<br>
<br>
<br>
<br>&nbsp;&nbsp; 卷132_10 【送刘四】李颀 
<br>
<br>爱君少岐嶷，高视白云乡。九岁能属文，谒帝游明光。 
<br>奉诏赤墀下，拜为童子郎。尔来屡迁易，三度尉洛阳。 
<br>洛阳十二门，官寺郁相望。青槐罗四面，渌水贯中央。 
<br>听讼破秋毫，应物利干将。辞满如脱屣，立言无否臧。 
<br>岁暮风雪暗，秦中川路长。行人饮腊酒，立马带晨霜。 
<br>生事岂须问，故园寒草荒。从今署右职，莫笑在农桑。
<br>
<br>
<br>
<br>&nbsp;&nbsp; 卷132_11 【送裴腾】李颀 
<br>
<br>养德为众许，森然此丈夫。放情白云外，爽气连虬须。 
<br>衡镜合知子，公心谁谓无。还令不得意，单马遂长驱。 
<br>桑野蚕忙时，怜君久踟踌。新晴荷卷叶，孟夏雉将雏。 
<br>令弟为县尹，高城汾水隅。相将簿领闲，倚望恒峰孤。 
<br>香露团百草，紫梨分万株。归来授衣假，莫使故园芜。
<br>
<br>
<br>
<br>&nbsp;&nbsp; 卷132_12 【送司农崔丞】李颀 
<br>
<br>黄鹂鸣官寺，香草色未已。同时皆省郎，而我独留此。 
<br>维监太仓粟，常对府小史。清阴罗广庭，政事如流水。 
<br>奉使往长安，今承朝野欢。宰臣应记识，明主必迁官。 
<br>塞外貔将虎，池中鸳与鸾。词人洞箫赋，公子鵕鸃冠。 
<br>邑里春方晚，昆明花欲阑。行行取高位，当使路傍看。
<br>
<br>
<br>
<br>&nbsp;&nbsp; 卷132_13 【送崔侍御赴京】李颀 
<br>
<br>绿槐荫长路，骏马垂青丝。柱史谒承明，翩翩将有期。 
<br>千官大朝日，奏事临赤墀。肃肃仪仗里，风生鹰隼姿。 
<br>一从登甲科，三拜皆宪司。按俗又如此，为郎何太迟。 
<br>送君暮春月，花落城南陲。惜别醉芳草，前山劳梦思。
<br>
<br>
<br>
<br>&nbsp;&nbsp; 卷132_14 【春送从叔游襄阳】李颀 
<br>
<br>言别恨非一，弃置我宗英。向用五经笥，今为千里行。 
<br>裹粮顾庭草，羸马诘朝鸣。斗酒对寒食，杂花宜晚晴。 
<br>春衣采洲路，夜饮南阳城。客梦岘山晓，渔歌江水清。 
<br>楚俗少相知，远游难称情。同人应馆谷，刺史在郊迎。 
<br>只合侍丹扆，翻令辞上京。时方春欲暮，叹息向流莺。
<br>
<br>
<br>
<br>&nbsp;&nbsp; 卷132_15 【赠别高三十五】李颀 
<br>
<br>五十无产业，心轻百万资。屠酤亦与群，不问君是谁。 
<br>饮酒或垂钓，狂歌兼咏诗。焉知汉高士，莫识越鸱夷。 
<br>寄迹栖霞山，蓬头睢水湄。忽然辟命下，众谓趋丹墀。 
<br>沐浴著赐衣，西来马行迟。能令相府重，且有函关期。 
<br>黾勉从寸禄，旧游梁宋时。皤皤邑中叟，相候鬓如丝。 
<br>官舍柳林静，河梁杏叶滋。摘芳云景晏，把手秋蝉悲。 
<br>小县情未惬，折腰君莫辞。吾观主人意，不久召京师。
<br>
<br>
<br>
<br>&nbsp;&nbsp; 卷132_16 【崔五宅送刘跂入京】李颀 
<br>
<br>行人惜寸景，系马暂留欢。昨日辞小沛，何时到长安。 
<br>乡中饮酒礼，客里行路难。清洛云鸿度，故关风日寒。 
<br>维将道可乐，不念身无官。生事东山远，田园芳岁阑。 
<br>东归余谢病，西去子加餐。宋伯非徒尔，明时正可干。 
<br>躬耕守贫贱，失计在林端。宿昔奉颜色，惭无双玉盘。
<br>
<br>
<br>
<br>&nbsp;&nbsp; 卷132_17 【送马录事赴永阳（一作嘉）】李颀 
<br>
<br>子为郡从事，主印清淮边。谈笑一州里，从容群吏先。 
<br>手持三尺令，遣决如流泉。太守既相许，诸公谁不然。 
<br>孤城连海树，万室带山烟。春日溪湖净，芳洲葭菼连。 
<br>炊粳蟹螯熟，下箸鲈鱼鲜。野鹤宿檐际，楚云飞面前。 
<br>听歌送离曲，且驻木兰船。赠尔八行字，当闻佳政传。
<br>
<br>
<br>
<br>&nbsp;&nbsp; 卷132_18 【临别送张諲入蜀】李颀 
<br>
<br>出门便为客，惘然悲徒御。四海维一身，茫茫欲何去。 
<br>经山复历水，百恨将千虑。剑阁望梁州，是君断肠处。 
<br>孤云伤客心，落日感君深。梦里蒹葭渚，天边橘柚林。 
<br>蜀江流不测，蜀路险难寻。木有相思号，猿多愁苦音。 
<br>莫向愚山隐，愚山地非近。故乡可归来，眼见芳菲尽。
<br>
<br>
<br>
<br>&nbsp;&nbsp; 卷132_19 【送王昌龄】李颀 
<br>
<br>漕水东去远，送君多暮情。淹留野寺出，向背孤山明。 
<br>前望数千里，中无蒲稗生。夕阳满舟楫，但爱微波清。 
<br>举酒林月上，解衣沙鸟鸣。夜来莲花界，梦里金陵城。 
<br>叹息此离别，悠悠江海行。
<br>
<br>
<br>
<br>&nbsp;&nbsp; 卷132_20 【留别王卢二拾遗】李颀 
<br>
<br>此别不可道，此心当报谁。春风灞水上，饮马桃花时。 
<br>误作好文士，只令游宦迟。留书下朝客，我有故山期。
<br>
<br>
<br>
<br>&nbsp;&nbsp; 卷132_21 【赠别穆元林】李颀 
<br>
<br>贰职久辞满，藏名三十年。丹墀策频献，白首官不迁。 
<br>明主日征士，吏曹何忽贤。空怀济世业，欲棹沧浪船。 
<br>举酒洛门外，送君春海边。彼乡有令弟，小邑试烹鲜。 
<br>转浦云壑媚，涉江花岛连。绿芳暗楚水，白鸟飞吴烟。 
<br>赠赆亦奚贵，流乱期早旋。金闺会通籍，生事岂徒然。
<br>
<br>
<br>
<br>&nbsp;&nbsp; 卷132_22 【不调归东川别业】李颀 
<br>
<br>寸禄言可取，托身将见遗。惭无匹夫志，悔与名山辞。 
<br>绂冕谢知己，林园多后时。葛巾方濯足，蔬食但垂帷。 
<br>十室对河岸，渔樵祗在兹。青郊香杜若，白水映茅茨。 
<br>昼景彻云树，夕阴澄古逵。渚花独开晚，田鹤静飞迟。 
<br>且复乐生事，前贤为我师。清歌聊鼓楫，永日望佳期。
<br>
<br>
<br>
<br>&nbsp;&nbsp; 卷132_23 【晚归东园】李颀 
<br>
<br>出郭喜见山，东行亦未远。夕阳带归路，霭霭秋稼晚。 
<br>樵者乘霁归，野夫及星饭。请谢朱轮客，垂竿不复返。
<br>
<br>
<br>
<br>&nbsp;&nbsp; 卷132_24 【龙门西峰晓望刘十八不至】李颀 
<br>
<br>春台临永路，跂足望行子。片片云触峰，离离鸟渡水。 
<br>丛林远山上，霁景杂花里。不见携手人，下山采绿芷。
<br>
<br>
<br>
<br>&nbsp;&nbsp; 卷132_25 【裴尹东溪别业】李颀 
<br>
<br>公才廊庙器，官亚河南守。别墅临都门，惊湍激前后。 
<br>旧交与群从，十日一携手。幅巾望寒山，长啸对高柳。 
<br>清欢信可尚，散吏亦何有。岸雪清城阴，水光远林首。 
<br>闲观野人筏，或饮川上酒。幽云澹徘徊，白鹭飞左右。 
<br>庭竹垂卧内，村烟隔南阜。始知物外情，簪绂同刍狗。
<br>
<br>
<br>
<br>&nbsp;&nbsp; 卷132_26 【无尽上人东林禅居】李颀 
<br>
<br>草堂每多暇，时谒山僧门。所对但群木，终朝无一言。 
<br>我心爱流水，此地临清源。含吐山上日，蔽亏松外村。 
<br>孤峰隔身世，百衲老寒暄。禅户积朝雪，花龛来暮猿。 
<br>顾余守耕稼，十载隐田园。萝筱慰舂汲，岩潭恣讨论。 
<br>泄云岂知限，至道莫探元。且愿启关锁，于焉微尚存。
<br>
<br>
<br>
<br>&nbsp;&nbsp; 卷132_27 【题綦毋校书别业】李颀 
<br>
<br>常称挂冠吏，昨日归沧洲。行客暮帆远，主人庭树秋。 
<br>岂伊问天命，但欲为山游。万物我何有，白云空自幽。 
<br>萧条江海上，日夕见丹丘。生事非渔钓，赏心随去留。 
<br>惜哉旷微月，欲济无轻舟。倏忽令人老，相思河水流。
<br>
<br>
<br>
<br>&nbsp;&nbsp; 卷132_28 【题卢道士房】李颀 
<br>
<br>秋砧响落木，共坐茅君家。惟见两童子，林前汲井华。 
<br>空坛静白日，神鼎飞丹砂。麈尾拂霜草，金铃摇霁霞。 
<br>上章人世隔，看弈桐阴斜。稽首问仙要，黄精堪饵花。
<br>
<br>
<br>
<br>&nbsp;&nbsp; 卷132_29 【题神力师院】李颀 
<br>
<br>大师神杰貌，五岳森禅房。坚持日月珠，豁见沧江长。 
<br>随病拔诸苦，致身如法王。阶庭药草遍，饭食天花香。 
<br>树色向高阁，昼阴横半墙。每闻第一义，心净琉璃光。
<br>
<br>
<br>
<br>&nbsp;&nbsp; 卷132_30 【题僧房双桐】李颀 
<br>
<br>青桐双拂日，傍带凌霄花。绿叶传僧磬，清阴润井华。 
<br>谁能事音律，焦尾蔡邕家。
<br>
<br>
<br>
<br>&nbsp;&nbsp; 卷132_31 【粲公院各赋一物得初荷】李颀 
<br>
<br>微风和众草，大叶长圆阴。晴露珠共合，夕阳花映深。 
<br>从来不著水，清净本因心。
<br>
<br>
<br>
<br>&nbsp;&nbsp; 卷132_32 【李兵曹壁画山水各赋得桂水帆】李颀 
<br>
<br>片帆浮桂水，落日天涯时。飞鸟看共度，闲云相与迟。 
<br>长波无晓夜，泛泛欲何之。
<br>
<br>
<br>
<br>&nbsp;&nbsp; 卷132_33 【题合欢】李颀 
<br>
<br>开花复卷叶，艳眼又惊心。蝶绕西枝露，风披东干阴。 
<br>黄衫漂细蕊，时拂女郎砧。
<br>
<br>
<br>
<br>
<br>
<br>
<br>
<br>
<br>
<br> 
<br>&nbsp;&nbsp; 卷133_1 【古从军行】李颀 
<br>
<br>白日登山望烽火，黄昏饮马傍交河。行人刁斗风沙暗， 
<br>公主琵琶幽怨多。野云万里无城郭，雨雪纷纷连大漠。 
<br>胡雁哀鸣夜夜飞，胡儿眼泪双双落。闻道玉门犹被遮， 
<br>应将性命逐轻车。年年战骨埋荒外，空见蒲桃入汉家。
<br>
<br>
<br>&nbsp;&nbsp; 卷133_2 【行路难】李颀 
<br>
<br>汉家名臣杨德祖，四代五公享茅土。父子兄弟绾银黄， 
<br>跃马鸣珂朝建章。火浣单衣绣方领，茱萸锦带玉盘囊。 
<br>宾客填街复满座，片言出口生辉光。世人逐势争奔走， 
<br>沥胆堕肝惟恐后。当时一顾登青云，自谓生死长随君。 
<br>一朝谢病还乡里，穷巷苍苔绝知己。秋风落叶闭重门， 
<br>昨日论交竟谁是。薄俗嗟嗟难重陈，深山麋鹿可为邻。 
<br>鲁连所以蹈东海，古往今来称达人。
<br>
<br>
<br>
<br>&nbsp;&nbsp; 卷133_3 【缓歌行】李颀 
<br>
<br>小来托身攀贵游，倾财破产无所忧。暮拟经过石渠署， 
<br>朝将出入铜龙楼。结交杜陵轻薄子，谓言可生复可死。 
<br>一沉一浮会有时，弃我翻然如脱屣。男儿立身须自强， 
<br>十年闭户颍水阳。业就功成见明主，击钟鼎食坐华堂。 
<br>二八蛾眉梳堕马，美酒清歌曲房下。文昌宫中赐锦衣， 
<br>长安陌上退朝归。五陵宾从莫敢视，三省官僚揖者稀。 
<br>早知今日读书是，悔作从前任侠非。
<br>
<br>
<br>
<br>&nbsp;&nbsp; 卷133_4 【琴歌】李颀 
<br>
<br>主人有酒欢今夕，请奏鸣琴广陵客。月照城头乌半飞， 
<br>霜凄万树风入衣。铜炉华烛烛增辉，初弹渌水后楚妃。 
<br>一声已动物皆静，四座无言星欲稀。清淮奉使千馀里， 
<br>敢告云山从此始。
<br>
<br>
<br>
<br>&nbsp;&nbsp; 卷133_5 【放歌行答从弟墨卿】李颀 
<br>
<br>小来好文耻学武，世上功名不解取。虽沾寸禄已后时， 
<br>徒欲出身事明主。柏梁赋诗不及宴，长楸走马谁相数。 
<br>敛迹俯眉心自甘，高歌击节声半苦。由是蹉跎一老夫， 
<br>养鸡牧豕东城隅。空歌汉代萧相国，肯事霍家冯子都。 
<br>徒尔当年声籍籍，滥作词林两京客。故人斗酒安陵桥， 
<br>黄鸟春风洛阳陌。吾家令弟才不羁，五言破的人共推。 
<br>兴来逸气如涛涌，千里长江归海时。别离短景何萧索， 
<br>佳句相思能间作。举头遥望鲁阳山，木叶纷纷向人落。
<br>
<br>
<br>
<br>&nbsp;&nbsp; 卷133_6 【王母歌】李颀 
<br>
<br>武皇斋戒承华殿，端拱须臾王母见。霓旌照耀麒麟车， 
<br>羽盖淋漓孔雀扇。手指交梨遣帝食，可以长生临宇县。 
<br>头上复戴九星冠，总领玉童坐南面。欲闻要言今告汝， 
<br>帝乃焚香请此语。若能炼魄去三尸，后当见我天皇所。 
<br>顾谓侍女董双成，酒阑可奏云和笙。红霞白日俨不动， 
<br>七龙五凤纷相迎，惜哉志骄神不悦，叹息马蹄与车辙。 
<br>复道歌钟杳将暮，深宫桃李花成雪。为看青玉五枝灯， 
<br>蟠螭吐火光欲绝。
<br>
<br>
<br>
<br>&nbsp;&nbsp; 卷133_7 【鲛人歌】李颀 
<br>
<br>鲛人潜织水底居，侧身上下随游鱼。轻绡文彩不可识， 
<br>夜夜澄波连月色。有时寄宿来城市，海岛青冥无极已。 
<br>泣珠报恩君莫辞，今年相见明年期。始知万族无不有， 
<br>百尺深泉架户牖。鸟没空山谁复望，一望云涛堪白首。
<br>
<br>
<br>
<br>&nbsp;&nbsp; 卷133_8 【夏宴张兵曹东堂】李颀 
<br>
<br>重林华屋堪避暑，况乃烹鲜会佳客。主人三十朝大夫， 
<br>满座森然见矛戟。北窗卧簟连心花，竹里蝉鸣西日斜。 
<br>羽扇摇风却珠汗，玉盆贮水割甘瓜。云峰峨峨自冰雪， 
<br>坐对芳樽不知热。醉来但挂葛巾眠，莫道明朝有离别。
<br>
<br>
<br>
<br>&nbsp;&nbsp; 卷133_9 【同张员外諲酬答之作】李颀 
<br>
<br>洛中高士日沉冥，手自灌园方带经。王湛床头见周易， 
<br>长康传里好丹青。鹖冠葛屦无名位，博弈赋诗聊遣意。 
<br>清言只到卫家儿，用笔能夸钟太尉。东篱二月种兰荪， 
<br>穷巷人稀鸟雀喧。闻道郎官问生事，肯令鬓发老柴门。
<br>
<br>
<br>
<br>&nbsp;&nbsp; 卷133_10 【欲之新乡答崔颢綦毋潜】李颀 
<br>
<br>数年作吏家屡空，谁道黑头成老翁。男儿在世无产业， 
<br>行子出门如转蓬。吾属交欢此何夕，南家捣衣动归客。 
<br>铜炉将炙相欢饮，星宿纵横露华白。寒风卷叶度滹沱， 
<br>飞雪布地悲峨峨。孤城日落见栖鸟，马上时闻渔者歌。 
<br>明朝东路把君手，腊日辞君期岁首。自知寂寞无去思， 
<br>敢望县人致牛酒。
<br>
<br>
<br>
<br>&nbsp;&nbsp; 卷133_11 【答高三十五留别便呈于十一】李颀 
<br>
<br>累荐贤良皆不就，家近陈留访耆旧。韩康虽复在人间， 
<br>王霸终思隐岩窦。清冷池水灌园蔬，万物沧江心澹如。 
<br>妻子欢同五株柳，云山老对一床书。昨日公车见三事， 
<br>明君赐衣遣为吏。怀章不使郡邸惊，待诏初从阙庭至。 
<br>散诞由来自不羁，低头授职尔何为。故园壁挂乌纱帽， 
<br>官舍尘生白接z5。寄书寂寂於陵子，蓬蒿没身胡不仕。
<br>藜羹被褐环堵中，岁晚将贻故人耻。
<br>
<br>
<br>
<br>&nbsp;&nbsp; 卷133_13 【送康洽入京进乐府歌】李颀 
<br>
<br>识子十年何不遇，只爱欢游两京路。朝吟左氏娇女篇， 
<br>夜诵相如美人赋。长安春物旧相宜，小苑蒲萄花满枝。 
<br>柳色偏浓九华殿，莺声醉杀五陵儿。曳裾此日从何所， 
<br>中贵由来尽相许。白夹春衫仙吏赠，乌皮隐几台郎与。 
<br>新诗乐府唱堪愁，御妓应传鳷鹊楼。西上虽因长公主， 
<br>终须一见曲陵侯。
<br>
<br>
<br>
<br>&nbsp;&nbsp; 卷133_14 【送刘十（一作刘十一）】李颀 
<br>
<br>三十不官亦不娶，时人焉识道高下。房中唯有老氏经， 
<br>枥上空馀少游马。往来嵩华与函秦，放歌一曲前山春。 
<br>西林独鹤引闲步，南涧飞泉清角巾。前年上书不得意， 
<br>归卧东窗兀然醉。诸兄相继掌青史，第五之名齐骠骑。 
<br>烹葵摘果告我行，落日夏云纵复横。闻道谢安掩口笑， 
<br>知君不免为苍生。
<br>
<br>
<br>
<br>&nbsp;&nbsp; 卷133_15 【送王道士还山】李颀 
<br>
<br>嵩阳道士餐柏实，居处三花对石室。心穷伏火阳精丹， 
<br>口诵淮王万毕术。自言神诀不可求，我师闻之玄圃游。 
<br>出入彤庭佩金印，承恩赫赫如王侯。双峰树下曾受业， 
<br>应传肘后长生法。吾闻仙地多后身，安知不是具茨人。 
<br>玉膏清泠瀑泉水，白云溪中日方此。后今不见数十年， 
<br>鬓发颜容只如是。先生舍我欲何归，竹杖黄裳登翠微。 
<br>当有岩前白蝙蝠，迎君日暮双来飞。
<br>
<br>
<br>
<br>&nbsp;&nbsp; 卷133_16 【别梁锽】李颀 
<br>
<br>梁生倜傥心不羁，途穷气盖长安儿。回头转眄似雕鹗， 
<br>有志飞鸣人岂知。虽云四十无禄位，曾与大军掌书记。 
<br>抗辞请刃诛部曲，作色论兵犯二帅。一言不合龙额侯， 
<br>击剑拂衣从此弃。朝朝饮酒黄公垆，脱帽露顶争叫呼。 
<br>庭中犊鼻昔尝挂，怀里琅玕今在无。时人见子多落魄， 
<br>共笑狂歌非远图。忽然遣跃紫骝马，还是昂藏一丈夫。 
<br>洛阳城头晓霜白，层冰峨峨满川泽。但闻行路吟新诗， 
<br>不叹举家无担石。莫言贫贱长可欺，覆篑成山当有时。 
<br>莫言富贵长可托，木槿朝看暮还落。不见古时塞上翁， 
<br>倚伏由来任天作。去去沧波勿复陈，五湖三江愁杀人。
<br>
<br>
<br>
<br>&nbsp;&nbsp; 卷133_17 【送从弟游江淮兼谒鄱阳刘太守】李颀 
<br>
<br>都门柳色朝朝新，念尔今为江上人。穆陵关带清风远， 
<br>彭蠡湖连芳草春。泊舟借问西林寺，晓听猿声在山翠， 
<br>浔阳北望鸿雁回，湓水东流客心醉。须知圣代举贤良， 
<br>不使遗才滞一方。应见鄱阳虎符守，思归共指白云乡。
<br>
<br>
<br>
<br>&nbsp;&nbsp; 卷133_18 【双笋歌送李回兼呈刘四】李颀 
<br>
<br>并抽新笋色渐绿，迥出空林双碧玉。春风解箨雨润根， 
<br>一枝半叶清露痕。为君当面拂云日，孤生四远何足论。 
<br>再三抱此怅为别，嵩洛故人与之说。
<br>
<br>
<br>
<br>&nbsp;&nbsp; 卷133_19 【送刘四赴夏县】李颀 
<br>
<br>九霄特立红鸾姿，万仞孤生玉树枝。刘侯致身能若此， 
<br>天骨自然多叹美。声名播扬二十年，足下长途几千里。 
<br>举世皆亲丞相阁，我心独爱伊川水。脱略势利犹埃尘， 
<br>啸傲时人而已矣。新诗数岁即文雄，上书昔召蓬莱宫。 
<br>明主拜官麒麟阁，光车骏马看玉童。高人往来庐山远， 
<br>隐士往来张长公。扶南甘蔗甜如蜜，杂以荔枝龙州橘。 
<br>赤县繁词满剧曹，白云孤峰晖永日。朝持手板望飞鸟， 
<br>暮诵楞伽对空室。一朝出宰汾河间，明府下车人吏闲。 
<br>端坐讼庭更无事，开门咫尺巫咸山。男耕女织蒙惠化， 
<br>麦熟雉鸣长秋稼。明年九府议功时，五辟三征当在兹。 
<br>闻道桐乡有遗老，邑中还欲置生祠。
<br>
<br>
<br>
<br>&nbsp;&nbsp; 卷133_20 【少室雪晴送王宁】李颀 
<br>
<br>少室众峰几峰别，一峰晴见一峰雪。隔城半山连青松， 
<br>素色峨峨千万重。过景斜临不可道，白云欲尽难为容。 
<br>行人与我玩幽境，北风切切吹衣冷。惜别浮桥驻马时， 
<br>举头试望南山岭。
<br>
<br>
<br>
<br>&nbsp;&nbsp; 卷133_21 【送陈章甫】李颀 
<br>
<br>四月南风大麦黄，枣花未落桐阴长。青山朝别暮还见， 
<br>嘶马出门思旧乡。陈侯立身何坦荡，虬须虎眉仍大颡。 
<br>腹中贮书一万卷，不肯低头在草莽。东门酤酒饮我曹， 
<br>心轻万事皆鸿毛。醉卧不知白日暮，有时空望孤云高。 
<br>长河浪头连天黑，津口停舟渡不得。郑国游人未及家， 
<br>洛阳行子空叹息。闻道故林相识多，罢官昨日今如何。
<br>
<br>
<br>
<br>&nbsp;&nbsp; 卷133_22 【听安万善吹觱篥歌】李颀 
<br>
<br>南山截竹为觱篥，此乐本自龟兹出。流传汉地曲转奇， 
<br>凉州胡人为我吹。傍邻闻者多叹息，远客思乡皆泪垂。 
<br>世人解听不解赏，长飙风中自来往。枯桑老柏寒飕飗， 
<br>九雏鸣凤乱啾啾。龙吟虎啸一时发，万籁百泉相与秋。 
<br>忽然更作渔阳掺，黄云萧条白日暗。变调如闻杨柳春， 
<br>上林繁花照眼新。岁夜高堂列明烛，美酒一杯声一曲。
<br>
<br>
<br>
<br>&nbsp;&nbsp; 卷133_23 【魏仓曹东堂柽树】李颀 
<br>
<br>爱君双柽一树奇，千叶齐生万叶垂。长头拂石带烟雨， 
<br>独立空山人莫知。攒青蓄翠阴满屋，紫穗红英曾断目。 
<br>洛阳墨客游云间，若到麻源第三谷。
<br>
<br>
<br>
<br>&nbsp;&nbsp; 卷133_24 【照公院双橙】李颀 
<br>
<br>种橙夹阶生得地，细叶隔帘见双翠。抽条向长未及肩， 
<br>泉水绕根日三四。青青何必楚人家，带雨凝烟新著花。 
<br>永愿香炉洒甘露，夕阳时映东枝斜。南庭黄竹尔不敌， 
<br>借问何时堪挂锡。
<br>
<br>
<br>
<br>&nbsp;&nbsp; 卷133_25 【爱敬寺古藤歌】李颀 
<br>
<br>古藤池水盘树根，左攫右拏龙虎蹲。横空直上相陵突， 
<br>丰茸离纚若无骨，风雷霹雳连黑枝，人言其下藏妖魑。 
<br>空庭落叶乍开合，十月苦寒常倒垂。忆昨花飞满空殿， 
<br>密叶吹香饭僧遍。南阶双桐一百尺，相与年年老霜霰。
<br>
<br>
<br>
<br>&nbsp;&nbsp; 卷133_26 【崔五六图屏风各赋一物得乌孙佩刀】李颀 
<br>
<br>乌孙腰间佩两刀，刃可吹毛锦为带。握中枕宿穹庐室， 
<br>马上割飞翳螉塞。执之魍魉谁能前，气凛清风沙漠边。 
<br>磨用阴山一片玉，洗将胡地独流泉。主人屏风写奇状， 
<br>铁鞘金镮俨相向。回头瞪目时一看，使予心在江湖上。
<br>
<br>
<br>
<br>&nbsp;&nbsp; 卷133_27 【古意】李颀 
<br>
<br>男儿事长征，少小幽燕客。赌胜马蹄下，由来轻七尺。 
<br>杀人莫敢前，须如猬毛磔。黄云陇底白雪飞， 
<br>未得报恩不能归。辽东小妇年十五，惯弹琵琶解歌舞。 
<br>今为羌笛出塞声，使我三军泪如雨。
<br>
<br>
<br>
<br>&nbsp;&nbsp; 卷133_28 【采莲（一作放歌行）】李颀 
<br>
<br>越溪女，越溪莲。齐菡萏，双婵娟。嬉游向何处， 
<br>采摘且同船。浩唱发容与，清波生漪涟。时逢岛屿泊， 
<br>几伴鸯鸳眠。襟袖既盈溢，馨香亦相传。薄暮归去来， 
<br>苎罗生碧烟。
<br>
<br>
<br>
<br>&nbsp;&nbsp; 卷133_29 【杂兴】李颀 
<br>
<br>沉沉牛渚矶，旧说多灵怪。行人夜秉生犀烛， 
<br>洞照洪深辟滂湃。乘车驾马往复旋，赤绂朱冠何伟然。 
<br>波惊海若潜幽石，龙抱胡髯卧黑泉。水滨丈人曾有语， 
<br>物或恶之当害汝。武昌妖梦果为灾，百代英威埋鬼府。 
<br>青青兰艾本殊香，察见泉鱼固不祥。济水自清河自浊， 
<br>周公大圣接舆狂。千年魑魅逢华表，九日茱萸作佩囊。 
<br>善恶死生齐一贯，只应斗酒任苍苍。
<br>
<br>
<br>
<br>&nbsp;&nbsp; 卷133_30 【绝缨歌】李颀 
<br>
<br>楚王宴客章华台，章华美人善歌舞。玉颜艳艳空相向， 
<br>满堂目成不得语。红烛灭，芳酒阑，罗衣半醉春夜寒， 
<br>绝缨解带一为欢。君王赦过不之罪，暗中珠翠鸣珊珊。 
<br>宁爱贤，不爱色，青娥买死谁能识，果却一军全社稷。
<br>
<br>
<br>
<br>&nbsp;&nbsp; 卷133_31 【郑樱桃歌】李颀 
<br>
<br>石季龙，僭天禄，擅雄豪，美人姓郑名樱桃。 
<br>樱桃美颜香且泽，娥娥侍寝专宫掖。后庭卷衣三万人， 
<br>翠眉清镜不得亲。宫军女骑一千匹，繁花照耀漳河春。 
<br>织成花映红纶巾，红旗掣曳卤簿新。鸣鼙走马接飞鸟， 
<br>铜驮瑟瑟随去尘。凤阳重门如意馆，百尺金梯倚银汉。 
<br>自言富贵不可量，女为公主男为王。赤花双簟珊瑚床， 
<br>盘龙斗帐琥珀光。淫昏伪位神所恶，灭石者陵终不悟。 
<br>邺城苍苍白露微，世事翻覆黄云飞。
<br>
<br>
<br>
<br>&nbsp;&nbsp; 卷133_32 【送刘昱】李颀 
<br>
<br>八月寒苇花，秋江浪头白。北风吹五两，谁是浔阳客。 
<br>鸬鹚山头微雨晴，扬州郭里暮潮生。行人夜宿金陵渚， 
<br>试听沙边有雁声。
<br>
<br>
<br>
<br>&nbsp;&nbsp; 卷133_33 【送郝判官】李颀 
<br>
<br>楚城木叶落，夏口青山遍。鸿雁向南时，君乘使者传。 
<br>枫林带水驿，夜火明山县。千里送行人，蔡州如眼见。 
<br>江连清汉东逶迤，遥望荆云相蔽亏。应问襄阳旧风俗， 
<br>为余骑马习家池。
<br>
<br>
<br>
<br>&nbsp;&nbsp; 卷133_34 【送刘方平】李颀 
<br>
<br>绮纨游上国，多作少年行。二十二词赋，惟君著美名。 
<br>童颜且白皙，佩德如瑶琼。荀氏风流盛，胡家公子清。 
<br>有才不偶谁之过，肯即藏锋事高卧。洛阳草色犹自春， 
<br>游子东归喜拜亲。漳水桥头值鸣雁，朝歌县北少行人。 
<br>别离斗酒心相许，落日青郊半微雨。请君骑马望西陵， 
<br>为我殷勤吊魏武。
<br>
<br>
<br>
<br>&nbsp;&nbsp; 卷133_35 【听董大弹胡笳声兼寄语弄房给事】李颀 
<br>
<br>蔡女昔造胡笳声，一弹一十有八拍。胡人落泪沾边草， 
<br>汉使断肠对归客。古戍苍苍烽火寒，大荒沉沉飞雪白。 
<br>先拂商弦后角羽，四郊秋叶惊摵摵。董夫子，通神明， 
<br>深山窃听来妖精。言迟更速皆应手，将往复旋如有情。 
<br>空山百鸟散还合，万里浮云阴且晴。嘶酸雏雁失群夜， 
<br>断绝胡儿恋母声。川为净其波，鸟亦罢其鸣。 
<br>乌孙部落家乡远，逻娑沙尘哀怨生。幽音变调忽飘洒， 
<br>长风吹林雨堕瓦。迸泉飒飒飞木末，野鹿呦呦走堂下。 
<br>长安城连东掖垣，凤凰池对青琐门。高才脱略名与利， 
<br>日夕望君抱琴至。
<br>
<br>
<br>
<br>&nbsp;&nbsp; 卷133_36 【弹棋歌】李颀 
<br>
<br>崔侯善弹棋，巧妙尽于此。蓝田美玉清如砥， 
<br>白黑相分十二子。联翩百中皆造微，魏文手巾不足比。 
<br>缘边度陇未可嘉，鸟跂星悬危复斜。回飙转指速飞电， 
<br>拂四取五旋风花。坐中齐声称绝艺，仙人六博何能继。 
<br>一别常山道路遥，为余更作三五势。
<br>
<br>
<br>
<br>&nbsp;&nbsp; 卷133_37 【送山阴姚丞携妓之任兼寄苏少府】李颀 
<br>
<br>东风香草路，南客心容与。白皙吴王孙，青蛾柳家女。 
<br>都门数骑出，河口片帆举。夜簟眠橘洲，春衫傍枫屿。 
<br>山阴政简甚从容，到罢惟求物外踪。落日花边剡溪水， 
<br>晴烟竹里会稽峰。才子风流苏伯玉，同官晓暮应相逐。 
<br>加餐共爱鲈鱼肥，醒酒仍怜甘蔗熟。知君练思本清新， 
<br>季子如今得为邻。他日知寻始宁墅，题诗早晚寄西人。
<br>
<br> 
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
