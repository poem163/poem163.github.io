<HTML>
<HEAD>
<TITLE>全唐诗 卷271-273 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷271-273</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷271-273</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6108"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷271-273')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷271-273]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷271_1 【寒食日恩赐火】窦叔向 
<br>
<br>恩光及小臣，华烛忽惊春。电影随中使，星辉拂路人。 
<br>幸因榆柳暖，一照草茅贫。
<br>
<br>
<br>&nbsp;&nbsp; 卷271_2 【端午日恩赐百索】窦叔向 
<br>
<br>仙宫长命缕，端午降殊私。事盛蛟龙见，恩深犬马知。 
<br>馀生倘可续，终冀答明时。
<br>
<br>
<br>
<br>&nbsp;&nbsp; 卷271_3 【贞懿皇后挽歌三首（今存二首）】窦叔向 
<br>
<br>二陵恭妇道，六寝盛皇情。礼逊生前贵，恩追殁后荣。 
<br>幼王亲捧土，爱女复边茔。东望长如在，谁云向玉京。
<br>
<br>后庭攀画柳，上陌咽清笳。命妇羞蘋叶，都人插柰花。 
<br>寿宫星月异，仙路往来赊。纵有迎仙术，终悲隔绛纱。
<br>
<br>
<br>
<br>&nbsp;&nbsp; 卷271_4 【秋砧送邑大夫】窦叔向 
<br>
<br>断续长门下，清泠逆旅秋。征夫应待信，寒女不胜愁。 
<br>带月飞城上，因风散陌头。离居偏入听，况复送归舟。
<br>
<br>
<br>
<br>&nbsp;&nbsp; 卷271_5 【过担石湖】窦叔向 
<br>
<br>晓发渔门戍，晴看担石湖。日衔高浪出，天入四空无。 
<br>尺寸分洲岛，纤毫指舳舻。渺然从此去，谁念客帆孤。
<br>
<br>
<br>
<br>&nbsp;&nbsp; 卷271_6 【春日早朝应制】窦叔向 
<br>
<br>紫殿俯千官，春松应合欢。御炉香焰暖，驰道玉声寒。 
<br>乳燕翻珠缀，祥乌集露盘。宫花一万树，不敢举头看。
<br>
<br>
<br>
<br>&nbsp;&nbsp; 卷271_7 【酬李袁州嘉祐】窦叔向 
<br>
<br>少年轻会复轻离，老大关心总是悲。强说前程聊自慰， 
<br>未知携手定何时。公才屈指登黄阁，匪服胡颜上赤墀。 
<br>想到长安诵佳句，满朝谁不念琼枝。
<br>
<br>
<br>
<br>&nbsp;&nbsp; 卷271_8 【夏夜宿表兄话旧】窦叔向 
<br>
<br>夜合花开香满庭，夜深微雨醉初醒。远书珍重何曾达， 
<br>旧事凄凉不可听。去日儿童皆长大，昔年亲友半凋零。 
<br>明朝又是孤舟别，愁见河桥酒幔青。
<br>
<br>
<br>
<br>&nbsp;&nbsp; 卷271_9 【句】窦叔向 
<br>
<br>禁兵环素帟，宫女哭寒云。 
<br>（《哀挽》第三首，止存二句。见《联珠集叙》）。
<br>
<br>
<br>
<br>&nbsp;&nbsp; 卷271_10 【晚次方山精舍却寄张荐员外】窦常 
<br>
<br>楚腊还无雪，江春又足风。马羸三径外，人病四愁中。 
<br>西塞波涛阔，南朝寺舍空。犹衔步兵酒，宿醉在除东。
<br>
<br>
<br>
<br>&nbsp;&nbsp; 卷271_11 【和裴端公枢芜城秋夕简远近亲知】窦常 
<br>
<br>岁积登朝恋，秋加陋巷贫。宿酲因夜歇，佳句得愁新。 
<br>尽日凭幽几，何时上软轮。汉廷风宪在，应念匪躬人。
<br>
<br>
<br>
<br>&nbsp;&nbsp; 卷271_12 【项亭怀古】窦常 
<br>
<br>力取诚多难，天亡路亦穷。有心裁帐下，无面到江东。 
<br>命厄留骓处，年销逐鹿中。汉家神器在，须废拔山功。
<br>
<br>
<br>
<br>&nbsp;&nbsp; 卷271_13 【奉使西还早发小涧馆寄卢滁州迈】窦常 
<br>
<br>野棠花覆地，山馆夜来阴。马迹穿云去，鸡声出涧深。 
<br>清风时偃草，久旱或为霖。试与惸嫠话，犹坚借寇心。
<br>
<br>
<br>
<br>&nbsp;&nbsp; 卷271_14 【早发金钩店寄奚十唐大二茂才】窦常 
<br>
<br>出门山未曙，风叶暗萧萧。月影临荒栅，泉声近废桥。 
<br>岁经秋后役，程在洛中遥。寄谢金门侣，弓旌误见招。
<br>
<br>
<br>
<br>&nbsp;&nbsp; 卷271_15 【途中立春寄杨郇伯】窦常 
<br>
<br>浪迹终年客，惊心此地春。风前独去马，泽畔耦耕人。 
<br>老大交情重，悲凉外物亲。子云今在宅，应见柳条新。
<br>
<br>
<br>
<br>&nbsp;&nbsp; 卷271_16 【故秘监丹阳郡公延陵包公挽歌词】窦常 
<br>
<br>卓绝明时第，孤贞贵后贫。郤诜为胄子，季札是乡人。 
<br>笔下调金石，花开领搢绅。那堪归葬日，哭渡柳杨津。
<br>
<br>
<br>
<br>&nbsp;&nbsp; 卷271_17 【凉国惠康公主挽歌】窦常 
<br>
<br>玉立分尧绪，笄年下相门。早加于氏对，偏占馆陶恩。 
<br>泪有潜成血，香无却返魂。共知何驸马，垂白抱天孙。
<br>
<br>
<br>
<br>&nbsp;&nbsp; 卷271_18 【哭张仓曹南史】窦常 
<br>
<br>万事竟蹉跎，重泉恨若何。官临环卫小，身逐转蓬多。 
<br>丽藻尝专席，闲情欲烂柯。春风宛陵路，丹旐在沧波。
<br>
<br>
<br>
<br>&nbsp;&nbsp; 卷271_19 【北固晚眺】窦常 
<br>
<br>水国芒种后，梅天风雨凉。露蚕开晚簇，江燕绕危樯。 
<br>山趾北来固，潮头西去长。年年此登眺，人事几销亡。
<br>
<br>
<br>
<br>&nbsp;&nbsp; 卷271_20 【谒三闾庙】窦常 
<br>
<br>君非三谏寤，礼许一身逃。自树终天戚，何裨事主劳。 
<br>众鱼应饵骨，多士尽餔糟。有客椒浆奠，文衰不继骚。
<br>
<br>
<br>
<br>&nbsp;&nbsp; 卷271_21 【茅山赠梁尊师】窦常 
<br>
<br>云屋何年客，青山白日长。种花春扫雪，看箓夜焚香。 
<br>上象壶中阔，平生醉里忙。幸承仙籍后，乞取大还方。
<br>
<br>
<br>
<br>&nbsp;&nbsp; 卷271_22 【谒诸葛武侯庙】窦常 
<br>
<br>永安宫外有祠堂，鱼水恩深祚不长。角立一方初退舍， 
<br>拟称三汉更图王。人同过隙无留影，石在穷沙尚启行。 
<br>归蜀降吴竟何事，为陵为谷共苍苍。
<br>
<br>
<br>
<br>&nbsp;&nbsp; 卷271_23 【奉贺太保岐公承恩致政】窦常 
<br>
<br>君为宫保及清时，冠盖初闲拜武迟。五色诏中宣九德， 
<br>百僚班外置三师。山泉遂性休称疾，子弟能官各受词。 
<br>不学铸金思范蠡，乞言犹许上丹墀。
<br>
<br>
<br>
<br>&nbsp;&nbsp; 卷271_24 【之任武陵，寒食日途次松滋渡，先寄刘员外禹锡】窦常 
<br>
<br>杏花榆荚晓风前，云际离离上峡船。江转数程淹驿骑， 
<br>楚曾三户少人烟。看春又过清明节，算老重经癸巳年。 
<br>幸得柱山当郡舍，在朝长咏卜居篇。
<br>
<br>
<br>
<br>&nbsp;&nbsp; 卷271_25 【奉寄辰州房使君郎中】窦常 
<br>
<br>汉代文明今盛明，犹将贾傅暂专城。何妨密旨先符竹， 
<br>莫是除书误姓名。蜗舍喜时春梦去，隼旟行处瘴江清。 
<br>新年只可三十二，却笑潘郎白发生。
<br>
<br>
<br>
<br>&nbsp;&nbsp; 卷271_26 【立春后言怀招汴州李匡衙推】窦常 
<br>
<br>闲斋夜击唾壶歌，试望夷门奈远何。每听寒笳离梦断， 
<br>时窥清鉴旅愁多。初惊宵漏丁丁促，已觉春风习习和。 
<br>海内故人君最老，花开鞭马更相过。
<br>
<br>
<br>
<br>&nbsp;&nbsp; 卷271_27 【奉送职方崔员外摄中丞新罗册使】窦常 
<br>
<br>帝命海东使，人行天一涯。辨方知木德，开国有金家。 
<br>册拜申恩重，留欢作限赊。顺风鲸浪热，初日锦帆斜。 
<br>夜色潜然火，秋期独往槎。慰安皆喻旨，忠信自无瑕。 
<br>发美童年髻，簪香子月花。便随琛赆入，正朔在中华。
<br>
<br>
<br>
<br>&nbsp;&nbsp; 卷271_28 【酬舍弟牟秋日洛阳官舍寄怀十韵】窦常 
<br>
<br>幼为逃难者，才省用兵初。去国三苗外，全生四纪馀。 
<br>老头亲帝里，归处失吾庐。逝水犹呜咽，祥云自卷舒。 
<br>正郎曾首拜，亚尹未平除。几变陶家柳，空传魏阙书。 
<br>思凌天际鹤，言甚辙中鱼。玉立知求己，金声乍起予。 
<br>在朝鱼水分，多病雪霜居。忽报阳春曲，纵横恨不如。
<br>
<br>
<br>
<br>&nbsp;&nbsp; 卷271_29 【求自试】窦常 
<br>
<br>仙禁祥云合，高梧彩凤游。沈冥求自试，通鉴果蒙收。 
<br>文墨悲无位，诗书误白头。陈王抗表日，毛遂请行秋。 
<br>双剑曾埋狱，司空问斗牛。希垂拂拭惠，感激愿相投。
<br>
<br>
<br>
<br>&nbsp;&nbsp; 卷271_30 【花发上林】窦常 
<br>
<br>上苑晓沈沈，花枝乱缀阴。色浮双阙近，春入九门深。 
<br>向暖风初扇，馀寒雪尚侵。艳回秦女目，愁处越人心。 
<br>绕绕时萦蝶，关关乍引禽。宁知幽谷羽，一举欲依林。
<br>
<br>
<br>
<br>&nbsp;&nbsp; 卷271_31 【过宋氏五女旧居（宋氏女姊五人，贞元中同入宫）】窦常 
<br>
<br>谢庭风韵婕妤才，天纵斯文去不回。
<br>一宅柳花今似雪，乡人拟筑望仙台。
<br>
<br>
<br>
<br>&nbsp;&nbsp; 卷271_32 【还京乐歌词】窦常 
<br>
<br>百战初休十万师，国人西望翠华时。
<br>家家尽唱升平曲，帝幸梨园亲制词。
<br>
<br>
<br>
<br>&nbsp;&nbsp; 卷271_33 【商山祠堂即事】窦常 
<br>
<br>夺嫡心萌事可忧，四贤西笑暂安刘。
<br>后王不敢论珪组，土偶人前枳树秋。
<br>
<br>
<br>
<br>&nbsp;&nbsp; 卷271_34 【七夕（一本有寄怀二字）】窦常 
<br>
<br>露盘花水望三星，仿佛虚无为降灵。
<br>斜汉没时人不寐，几条蛛网下风庭。
<br>
<br>
<br>
<br>&nbsp;&nbsp; 卷271_35 【杏山馆听子规】窦常 
<br>
<br>楚塞馀春听渐稀，断猿今夕让沾衣。
<br>云埋老树空山里，仿佛千声一度飞。
<br>
<br>
<br>
<br>&nbsp;&nbsp; 卷271_36 【史馆候别蒋拾遗不遇】窦牟 
<br>
<br>千门万户迷，伫立月华西。画戟晨光动，春松宿露低。 
<br>主文亲玉扆，通籍入金闺。肯念从戎去，风沙事鼓鼙。
<br>
<br>
<br>
<br>&nbsp;&nbsp; 卷271_37 【早赴临台立马待漏口号寄弟群】窦牟 
<br>
<br>上陌行初尽，严城立未开。人疑早朝去，客是远方来。 
<br>伏奏徒将命，周行自引才。可怜霄汉曙，鸳鹭正徘徊。
<br>
<br>
<br>
<br>&nbsp;&nbsp; 卷271_38 【缑氏拜陵回道中呈李舍人少尹】窦牟 
<br>
<br>忽忝诸卿位，仍陪长者车。礼容皆若旧，名籍自凭虚。 
<br>上路花偏早，空山云甚馀。却愁新咏发，酬和不相如。
<br>
<br>
<br>
<br>&nbsp;&nbsp; 卷271_39 【陪韩院长韦河南同寻刘师不遇（三字分韵，牟得同字）】窦牟 
<br>
<br>仙客诚难访，吾人岂易同。独游应驻景，相顾且吟风。 
<br>药畹琼枝秀，斋轩粉壁空。不题三五字，何以达壶公。
<br>
<br>
<br>
<br>&nbsp;&nbsp; 卷271_40 【送东光吕少府之官连帅奏授】窦牟 
<br>
<br>远爱东光县，平临若木津。一城先见日，百里早惊春。 
<br>德礼邀才重，恩辉拜命新。几时裁尺素，沧海有枯鳞。
<br>
<br>
<br>
<br>&nbsp;&nbsp; 卷271_41 【送刘公达判官赴天德军幕】窦牟 
<br>
<br>特建青油幕，量分紫禁师。自然知召子，不用问从谁。 
<br>文武轻车少，腥膻左衽衰。北风如有寄，画取受降时。
<br>
<br>
<br>
<br>&nbsp;&nbsp; 卷271_42 【故秘监丹阳郡公延陵包公挽歌】窦牟 
<br>
<br>台鼎尝虚位，夔龙莫致尧。德音冥秘府，风韵散清朝。 
<br>天上文星落，林端玉树凋。有吴君子墓，返葬故山遥。
<br>
<br>
<br>
<br>&nbsp;&nbsp; 卷271_43 【望终南】窦牟 
<br>
<br>日爱南山好，时逢夏景残。白云兼似雪，清昼乍生寒。 
<br>九陌峰如坠，千门翠可团。欲知形胜尽，都在紫宸看。
<br>
<br>
<br>
<br>&nbsp;&nbsp; 卷271_44 【秋夕闲居对雨赠别卢七侍御坦】窦牟 
<br>
<br>燕燕辞巢蝉蜕枝，穷居积雨坏藩篱。夜长檐霤寒无寝， 
<br>日晏厨烟湿未炊。悟主一言那可学，从军五首竟徒为。 
<br>故人骢马朝天使，洛下秋声恐要知。
<br>
<br>
<br>
<br>&nbsp;&nbsp; 卷271_45 【晚过敷水驿却寄华州使院张郑二侍御】窦牟 
<br>
<br>春雨如烟又若丝，晓来昏处晚晴时。仙人掌上芙蓉沼， 
<br>柱史关西松柏祠。几许岁华销道路，无穷王事系戎师。 
<br>回瞻二妙非吾侣，日对三峰自有期。
<br>
<br>
<br>
<br>&nbsp;&nbsp; 卷271_46 【洛下闲居夜晴观雪寄四远诸兄弟】窦牟 
<br>
<br>雪月相辉云四开，终风助冻不扬埃。万重琼树宫中接， 
<br>一直银河天上来。荆楚岁时知染翰，湘吴醇酎忆衔杯。 
<br>强题缣素无颜色，鸿雁南飞早晚回。
<br>
<br>
<br>
<br>&nbsp;&nbsp; 卷271_47 【天津晓望因寄呈分司一二省郎】窦牟 
<br>
<br>万乘西都去，千门正位虚。凿龙横碧落，提象出华胥。 
<br>望幸宫嫔老，迎春海燕初。保厘才半仗，容卫尽空庐。 
<br>要自词难拟，繇来画不如。散郎无所属，聊事穆清居。
<br>
<br>
<br>
<br>&nbsp;&nbsp; 卷271_48 【早入朝书事】窦牟 
<br>
<br>紫陌纷如画，彤庭郁未晨。列星沈骑火，残月暗车尘。 
<br>隐轸排霄翰，差池跨海鳞。玉声繁似乐，香泽散成春。 
<br>叹息驱羸马，分明识故人。一生三不遇，今作老郎身。
<br>
<br>
<br>
<br>&nbsp;&nbsp; 卷271_49 【元日喜闻大礼寄上翰林四学士中书六舍人二十韵】窦牟 
<br>
<br>有事郊坛毕，无私日月临。岁华春更早，天瑞雪犹深。 
<br>玉辇回时令，金门降德音。翰飞鸳别侣，丛植桂为林。 
<br>粉泽资鸿笔，薰和本素琴。礼成戎器下，恩彻鬼方沈。 
<br>麟爵来称纪，官师退绝箴。道风黄阁静，祥景紫垣阴。 
<br>寿酒朝时献，农书夜直寻。国香煴翠幄，庭燎赩红衾。 
<br>汉魏文章盛，尧汤雨露霃。密辞投水石，精义出沙金。 
<br>宸扆亲唯敬，钧衡近匪侵。疾驱千里骏，清唳九霄禽。 
<br>庆赐迎新服，斋庄弃旧簪。忽思班女怨，遥听越人吟。 
<br>末路甘贫病，流年苦滞淫。梦中青琐闼，归处碧山岑。 
<br>窃抃闻韶濩，观光想韎任。大哉环海晏，不算子牟心。
<br>
<br>
<br>
<br>&nbsp;&nbsp; 卷271_50 【奉使至邢州赠李八使君】窦牟 
<br>
<br>独占龙冈部，深持虎节居。尽心敷吏术，含笑掩兵书。 
<br>礼饰华缨重，才牵雅制馀。茂阴延驿路，温液逗官渠。 
<br>南亩行春罢，西楼待客初。瓮头开绿蚁，砧下落红鱼。 
<br>牧伯风流足，輶轩若涩虚。今宵铃阁内，醉舞复何如。
<br>
<br>
<br>
<br>&nbsp;&nbsp; 卷271_51 【秋日洛阳官舍寄上水部家兄】窦牟 
<br>
<br>洛阳归老日，此县忽为君。白发兄仍见，丹诚帝岂闻。 
<br>九衢横逝水，二室散浮云。屈指豪家尽，伤心要地分。 
<br>禁中周几鼎，源上汉诸坟。貔虎今无半，狐狸宿有群。 
<br>威声惭北部，仁化乐南薰。野檗饥来食，天香静处焚。 
<br>壮年唯喜酒，幼学便诃文。及尔空衰暮，离忧讵可闻。
<br>
<br>
<br>
<br>&nbsp;&nbsp; 卷271_52 【李舍人少尹惠家酝一小榼立书绝句】窦牟 
<br>
<br>禁琐天浆嫩，虞行夜月寒。一瓢那可醉，应遣试尝看。
<br>
<br>
<br>
<br>&nbsp;&nbsp; 卷271_53 【酬舍弟庠罢举从州辟书】窦牟 
<br>
<br>之荆且愿依刘表，折桂终惭见郤诜。
<br>舍弟未应丝作鬓，园公不用印随身。
<br>
<br>
<br>
<br>&nbsp;&nbsp; 卷271_54 【奉酬杨侍郎十兄见赠之作】窦牟 
<br>
<br>翠羽雕虫日日新，翰林工部欲何神。
<br>自悲由瑟无弹处，今作关西门下人。
<br>
<br>
<br>
<br>&nbsp;&nbsp; 卷271_55 【杏园渡】窦牟 
<br>
<br>卫郊多垒少人家，南渡天寒日又斜。
<br>君子素风悲已矣，杏园无复一枝花。
<br>
<br>
<br>
<br>&nbsp;&nbsp; 卷271_56 【奉诚园闻笛（园，马侍中故宅）】窦牟 
<br>
<br>曾绝朱缨吐锦茵，欲披荒草访遗尘。
<br>秋风忽洒西园泪，满目山阳笛里人。
<br>
<br>
<br>
<br>&nbsp;&nbsp; 卷271_57 【雪中遇直】窦群 
<br>
<br>寒光凝雪彩，限直居粉闱。恍疑白云上，乍觉金印非。 
<br>树色霭虚空，琴声谐素徽。明晨阻通籍，独卧挂朝衣。
<br>
<br>
<br>
<br>&nbsp;&nbsp; 卷271_58 【东山月下怀友人】窦群 
<br>
<br>东山多乔木，月午始苍苍。虽殊碧海状，爱此青苔光。 
<br>高下灭华烛，参差启洞房。佳人梦馀思，宝瑟愁应商。 
<br>皎洁殊未已，沈吟限一方。宦情哂鸡口，世路倦羊肠。 
<br>彼美金石分，眷言兰桂芳。清晖讵同夕，耿耿但相望。
<br>
<br>
<br>
<br>&nbsp;&nbsp; 卷271_59 【时兴】窦群 
<br>
<br>夙心旷何许，日暮依林薄。流水不待人，孤云时映鹤。 
<br>濛濛千万花，曷为神仙药。不遇烂柯叟，报非旧城郭。
<br>
<br>
<br>
<br>&nbsp;&nbsp; 卷271_60 【题剑】窦群 
<br>
<br>丈夫得宝剑，束发曾书绅。嗟吁一朝遇，愿言千载邻。 
<br>心许留家树，辞直断佞臣。焉能为绕指，拂拭试时人。
<br>
<br>
<br>
<br>&nbsp;&nbsp; 卷271_61 【黔中书事】窦群 
<br>
<br>万事非京国，千山拥丽谯。佩刀看日晒，赐马傍江调。 
<br>言语多重译，壶觞每独谣。沿流如著翅，不敢问归桡。
<br>
<br>
<br>
<br>&nbsp;&nbsp; 卷271_62 【冬日晓思寄杨二十七炼师】窦群 
<br>
<br>雨霜地如雪，松桂青参差。鹤警晨光上，步出南轩时。 
<br>所遇各有适，我怀亦自怡。愿言缄素封，昨夜梦琼枝。
<br>
<br>
<br>
<br>&nbsp;&nbsp; 卷271_63 【贞元末东院尝接事今西川武相公于兹…夏日即事因寄四韵】窦群 
<br>
<br>重轩深似谷，列柏镇含烟。境绝苍蝇到，风生白雪前。 
<br>弹冠惊迹近，专席感恩偏。霄汉朝来下，油幢路几千。
<br>
<br>
<br>
<br>&nbsp;&nbsp; 卷271_64 【北地（一作容州）】窦群 
<br>
<br>何事到容州，临池照白头。兴随年已往，愁与水长流。 
<br>黾勉思逋客，辛勤悔饭牛。诗人亦何意，树草欲忘忧。
<br>
<br>
<br>
<br>&nbsp;&nbsp; 卷271_65 【雨后月下寄怀羊二十七资州】窦群 
<br>
<br>夕霁凉飙至，翛然心赏谐。清光松上月，虚白郡中斋。 
<br>置酒平生在，开衿愿见乖。殷勤寄双鲤，梦想入君怀。
<br>
<br>
<br>
<br>&nbsp;&nbsp; 卷271_66 【奉酬西川武相公晨兴赠友见示之作】窦群 
<br>
<br>碧树分晓色，宿雨弄清光。犹闻子规啼，独念一声长。 
<br>眷眷轸芳思，依依寄远方。情同如兰臭，惠比返魂香。 
<br>新什惊变雅，古瑟代沈湘。殷勤见知己，掩抑绕中肠。 
<br>隙驷不我待，路人易相忘。孤老空许国，幽报期苍苍。
<br>
<br>
<br>
<br>&nbsp;&nbsp; 卷271_67 【晨游昌师院】窦群 
<br>
<br>深庭芳草浓，晓井山泉溢。林馥乱沈烟，石润侵经室。 
<br>幽岩鸟飞静，晴岭云归密。壁藓凝苍华，竹阴满晴日。 
<br>生期半宵梦，忧绪仍非一。若无高世心，安能此终毕。
<br>
<br>
<br>
<br>&nbsp;&nbsp; 卷271_68 【同王晦伯朱遐景宿慧山寺】窦群 
<br>
<br>共访青山寺，曾隐南朝人。问古松桂老，开襟言笑新。 
<br>步移月亦出，水映石磷磷。予洗肠中酒，君濯缨上尘。 
<br>皓彩入幽抱，清气逼苍旻。信此澹忘归，淹留冰玉邻。
<br>
<br>
<br>
<br>&nbsp;&nbsp; 卷271_69 【草堂夜坐】窦群 
<br>
<br>匣中三尺剑，天上少微星。勿谓相去远，壮心曾不停。
<br>
<br>
<br>
<br>&nbsp;&nbsp; 卷271_70 【经潼关赠宇文十】窦群 
<br>
<br>古有弓旌礼，今征草泽臣。方同白衣见，不是弃繻人。
<br>
<br>
<br>
<br>&nbsp;&nbsp; 卷271_71 【观画鹤】窦群 
<br>
<br>华亭不相识，卫国复谁知。怅望冲天羽，甘心任画师。
<br>
<br>
<br>
<br>&nbsp;&nbsp; 卷271_72 【晚自台中归永宁里南望山色怅然有怀呈上右司十一兄】窦群 
<br>
<br>白发侵侵生有涯，青襟曾爱紫河车。
<br>自怜悟主难归去，马上看山恐到家。
<br>
<br>
<br>
<br>&nbsp;&nbsp; 卷271_73 【中牟县经鲁公庙（尝修名臣略，系司徒公）】窦群 
<br>
<br>青史编名在箧中，故林遗庙揖仁风。
<br>还将文字如颜色，暂下蒲车为鲁公。
<br>
<br>
<br>
<br>&nbsp;&nbsp; 卷271_74 【初入谏司喜家室至】窦群 
<br>
<br>一旦悲欢见孟光，十年辛苦伴沧浪。
<br>不知笔砚缘封事，犹问佣书日几行。
<br>
<br>
<br>
<br>&nbsp;&nbsp; 卷271_75 【春雨】窦群 
<br>
<br>昨日偷闲看花了，今朝多雨奈人何。
<br>人间尽似逢花雨，莫爱芳菲湿绮罗。
<br>
<br>
<br>
<br>&nbsp;&nbsp; 卷271_76 【送内弟袁德师】窦群 
<br>
<br>南渡登舟即水仙，西垣有客思悠然。
<br>因君相问为官意，不卖毗陵负郭田。
<br>
<br>
<br>
<br>&nbsp;&nbsp; 卷271_77 【赠刘大兄院长】窦群 
<br>
<br>万年枝下昔同趋，三事行中半已无。
<br>路自长沙忽相见，共惊双鬓别来殊。
<br>
<br>
<br>
<br>&nbsp;&nbsp; 卷271_78 【假日寻花】窦群 
<br>
<br>武陵缘源不可到，河阳带县讵堪夸。
<br>枝枝如雪南关外，一日休闲尽属花。
<br>
<br>
<br>
<br>&nbsp;&nbsp; 卷271_79 【自京将赴黔南】窦群 
<br>
<br>风雨荆州二月天，问人初雇峡中船。
<br>西南一望云和水，犹道黔南有四千。
<br>
<br>
<br>
<br>&nbsp;&nbsp; 卷271_80 【留守府酬皇甫曙侍御弹琴之什】窦庠 
<br>
<br>青琐昼无尘，碧梧阴似水。高张朱弦琴，静举白玉指。 
<br>洞箫又奏繁，寒磬一声起。鹤警风露中，泉飞雪云里。 
<br>泠泠分雅郑，析析谐宫徵。座客无俗心，巢禽亦倾耳。 
<br>卫国知有人，齐竽偶相齿。有时趋绛纱，尽日随朱履。 
<br>那令杂繁手，出假求焦尾。几载遗正音，今朝自君始。
<br>
<br>
<br>
<br>&nbsp;&nbsp; 卷271_81 【金山行（润州金山寺，寺在江心）】窦庠 
<br>
<br>西江中da波四截，涌出一峰青堞eJ。外如削成中缺裂， 
<br>阳气发生阴气结。是时炎天五六月，上有火云下冰雪。 
<br>夜色晨光相荡沃，积翠流霞满坑谷。龙泓彻底沙布金， 
<br>鸟道插云梯甃玉。架险凌虚随指顾，榱桷玲珑皆固护。 
<br>斡流倒景不可窥，万仞千崖生跬步。日华重重上金榜， 
<br>丹楹碧砌真珠网。此时天海风浪清，吴楚万家皆在掌。 
<br>琼楼菌阁纷明媚，曲槛回轩深且邃。海鸟夜上珊瑚枝， 
<br>江花晓落琉璃地。有时倒影沈江底，万状分明光似洗。 
<br>不知水上有楼台，却就波中看闭启。舟人忘却江水深， 
<br>水神误到人间世。欻然风生波出没，瀖濩晶莹无定物。 
<br>居人相顾非人间，如到日宫经月窟。信知灵境长有灵， 
<br>住者不得无仙骨。三神山上蓬莱宫，徒有丹青人未逢。 
<br>何如此处灵山宅，清凉不与嚣尘隔。曾到金山处处行， 
<br>梦魂长羡金山客。
<br>
<br>
<br>
<br>&nbsp;&nbsp; 卷271_82 【于阗钟歌送灵彻上人归越（钟在越灵嘉寺，从天竺飞来）】窦庠 
<br>
<br>海中有国倾神功，烹金化成九乳钟。精气激射声冲瀜， 
<br>护持海底诸鱼龙。声有感，神无方，连天云水无津梁。 
<br>不知飞在灵嘉寺，一国之人皆若狂。东南之美天下传， 
<br>环文万象无雕镌。有灵飞动不敢悬，锁在危楼五百年。 
<br>有时清秋日正中，繁霜满地天无风。一声洞彻八音尽， 
<br>万籁悄然星汉空。徒言凡质千钧重，一夫之力能振动。 
<br>大鸣小鸣须在君，不击不考终不闻。高僧访古稽山曲， 
<br>终日当之言不足。手提文锋百炼成，恐刜此钟无一声。
<br>
<br>
<br>
<br>&nbsp;&nbsp; 卷271_83 【太原送穆质南游】窦庠 
<br>
<br>今朝天景清，秋入晋阳城。露叶离披处，风蝉三数声。 
<br>那言苦行役，值此远徂征。莫话心中事，相看气不平。
<br>
<br>
<br>
<br>&nbsp;&nbsp; 卷271_84 【四皓驿听琴送王师简归湖南使幕】窦庠 
<br>
<br>朱弦韵正调，清夜似闻韶。山馆月犹在，松枝雪未消。 
<br>城笳三奏晓，别鹤一声遥。明日思君处，春泉翻寂寥。
<br>
<br>
<br>
<br>&nbsp;&nbsp; 卷271_85 【夜行古战场】窦庠 
<br>
<br>山断塞初平，人言古战庭。泉冰声更咽，阴火焰偏青。 
<br>月落云沙黑，风回草木腥。不知秦与汉，徒欲吊英灵。
<br>
<br>
<br>
<br>&nbsp;&nbsp; 卷271_86 【奉和王侍郎春日喜李侍郎崔给谏张舍人…因命觞观乐之什】窦庠 
<br>
<br>华馆迟嘉宾，逢迎淑景新。锦筵开绛帐，玉佩下朱轮。 
<br>曲里三仙会，风前百啭春。欲知忘味处，共仰在齐人。
<br>
<br>
<br>
<br>&nbsp;&nbsp; 卷271_87 【酬谢韦卿二十五兄俯赠辄敢书情】窦庠 
<br>
<br>大贤持赠一明珰，蓬荜初惊满室光。埋没剑中生紫气， 
<br>尘埃瑟上动清商。荆山璞在终应识，楚国人知不是狂。 
<br>莫恨伏辕身未老，会将筋力是王良。
<br>
<br>
<br>
<br>&nbsp;&nbsp; 卷271_88 【奉酬侍御家兄东洛闲居夜晴观雪之什】窦庠 
<br>
<br>洛阳宫观与天齐，雪净云消月未西。清浅乍分银汉近， 
<br>辉光渐觉玉绳低。绿醽乍熟堪聊酌，黄竹篇成好命题。 
<br>应念武关山断处，空愁簿领候晨鸡。
<br>
<br>
<br>
<br>&nbsp;&nbsp; 卷271_89 【敕目至家兄蒙淮南仆射杜公奏授秘校兼节度参谋同书寄上】窦庠 
<br>
<br>朝市三千里，园庐二十春。步兵终日饮，原宪四时贫。 
<br>桂树留人久，蓬山入梦新。鹤书承处重，鹊语喜时频。 
<br>草奏才偏委，嘉谋事最亲。榻因徐孺解，醴为穆生陈。 
<br>卫国今多士，荆州好寄身。烟霄定从此，非假问陶钧。
<br>
<br>
<br>
<br>&nbsp;&nbsp; 卷271_90 【酬韩愈侍郎登岳阳楼见赠（时予权知岳州事）】窦庠 
<br>
<br>巨浸连空阔，危楼在杳冥。稍分巴子国，欲近老人星。 
<br>昏旦呈新候，川原按旧经。地图封七泽，天限锁重扃。 
<br>万象皆归掌，三光岂遁形。月车才碾浪，日御已翻溟。 
<br>落照金成柱，馀霞翠拥屏。夜光疑汉曲，寒韵辨湘灵。 
<br>山晚云常碧，湖春草遍青。轩黄曾举乐，范蠡几扬舲。 
<br>有客初留鹢，贪程尚数蓂。自当徐孺榻，不是谢公亭。 
<br>雅论冰生水，雄材刃发硎。座中琼玉润，名下茝兰馨。 
<br>假手诚知拙，斋心匪暂宁。每惭公府粟，却忆故山苓。 
<br>苦调当三叹，知音愿一听。自悲由也瑟，敢坠孔悝铭。 
<br>野杏初成雪，松醪正满瓶。莫辞今日醉，长恨古人醒。
<br>
<br>
<br>
<br>&nbsp;&nbsp; 卷271_91 【东都嘉量亭献留守韩仆射】窦庠 
<br>
<br>卜筑三川上，仪刑万井中。度材垂后俭，选胜掩前功。 
<br>云构中央起，烟波四面通。乍疑游汗漫，稍似入崆峒。 
<br>廛閈高低尽，山河表里穷。峰峦从地碧，宫观倚天红。 
<br>灵槛如朝蜃，飞桥状晚虹。曙霞晴错落，夕霭湿葱茏。 
<br>庾亮楼何厄，陈蕃榻更崇。有时闲讲德，永日静观风。 
<br>玉斝飞无算，金铙奏未终。重筵开玳瑁，上客集鹓鸿。 
<br>接武空惭蹇，修文敢并雄。岂须登岘首，然后奉羊公。
<br>
<br>
<br>
<br>&nbsp;&nbsp; 卷271_92 【段都尉别业】窦庠 
<br>
<br>曾识将军段匹磾，几场花下醉如泥。
<br>春来欲问林园主，桃李无言鸟自啼。
<br>
<br>
<br>
<br>&nbsp;&nbsp; 卷271_93 【灵台镇赠丘岑中丞】窦庠 
<br>
<br>晓日天山雪半晴，红旗遥识汉家营。
<br>近来胡骑休南牧，羊马城边春草生。
<br>
<br>
<br>
<br>&nbsp;&nbsp; 卷271_94 【赠道芬上人（善画松石）】窦庠 
<br>
<br>云湿烟封不可窥，画时唯有鬼神知。
<br>几回逢著天台客，认得岩西最老枝。
<br>
<br>
<br>
<br>&nbsp;&nbsp; 卷271_95 【金山寺】窦庠 
<br>
<br>一点青螺白浪中，全依水府与天通。
<br>晴江万里云飞尽，鳌背参差日气红。
<br>
<br>
<br>
<br>&nbsp;&nbsp; 卷271_96 【冬夜寓怀寄王翰林（一作翰林王补阙）】窦庠 
<br>
<br>满地霜芜叶下枝，几回吟断四愁诗。
<br>汉家若欲论封禅，须及相如未病时。
<br>
<br>
<br>
<br>&nbsp;&nbsp; 卷271_97 【醉中赠符载】窦庠 
<br>
<br>白社会中尝共醉，青云路上未相逢。
<br>时人莫小池中水，浅处无妨有卧龙。
<br>
<br>
<br>
<br>&nbsp;&nbsp; 卷271_98 【龙门看花】窦庠 
<br>
<br>无叶无枝不见空，连天扑地径才通。
<br>山莺惊起酒醒处，火焰烧人雪喷风。
<br>
<br>
<br>
<br>&nbsp;&nbsp; 卷271_99 【陪留守韩仆射巡内至上阳宫感兴二首】窦庠 
<br>
<br>翠辇西归七十春，玉堂珠缀俨埃尘。
<br>武皇弓剑埋何处，泣问上阳宫里人。
<br>
<br>愁云漠漠草离离，太乙句陈处处疑。
<br>薄暮毁垣春雨里，残花犹发万年枝。
<br>
<br>
<br>
<br>&nbsp;&nbsp; 卷271_100 【老将行（一作吟）】窦巩 
<br>
<br>烽烟犹未尽，年鬓暗相催。轻敌心空在，弯弓手不开。 
<br>马依秋草病，柳傍故营摧。唯有酬恩客，时听说剑来。
<br>
<br>
<br>
<br>&nbsp;&nbsp; 卷271_101 【赠萧都官】窦巩 
<br>
<br>萧郎自小贤，爱客不言钱。有酒轻寒夜，无愁倚少年。 
<br>闲寻织锦字，醉上看花船。好是关身事，从人道性偏。
<br>
<br>
<br>
<br>&nbsp;&nbsp; 卷271_102 【忝职武昌，初至夏口，书事献府主相公】窦巩 
<br>
<br>白发放櫜鞬，梁王爱旧全。竹篱江畔宅，梅雨病中天。 
<br>时奉登楼宴，闲修上水船。邑人兴谤易，莫遣鹤支钱。
<br>
<br>
<br>
<br>&nbsp;&nbsp; 卷271_103 【早秋江行】窦巩 
<br>
<br>回望湓城远，西风吹荻花。暮潮江势阔，秋雨雁行斜。 
<br>多醉浑无梦，频愁欲到家。渐惊云树转，数点是晨鸦。
<br>
<br>
<br>
<br>&nbsp;&nbsp; 卷271_104 【题任处士幽居】窦巩 
<br>
<br>红叶江村夕，孤烟草舍贫。水清鱼识钓，林静犬随人。 
<br>采掇山无主，扶持药有神。客来唯劝酒，蝴蝶是前身。
<br>
<br>
<br>
<br>&nbsp;&nbsp; 卷271_105 【汉阴驿与宇文十相遇，旋归西川，因以赠别】窦巩 
<br>
<br>吴蜀何年别，相逢汉水头。望乡心共醉，握手泪先流。 
<br>宿雾千山晓，春霖一夜愁。离情方浩荡，莫说去刀州。
<br>
<br>
<br>
<br>&nbsp;&nbsp; 卷271_106 【早春松江野望】窦巩 
<br>
<br>江村风雪霁，晓望忽惊春。耕地人来早，营巢鹊语频。 
<br>带花移树小，插槿作篱新。何事胜无事，穷通任此身。
<br>
<br>
<br>
<br>&nbsp;&nbsp; 卷271_107 【少妇词】窦巩 
<br>
<br>坐惜年光变，辽阳信未通。燕迷新画屋，春识旧花丛。 
<br>梦绕天山外，愁翻锦字中。昨来谁是伴，鹦鹉在帘栊。
<br>
<br>
<br>
<br>&nbsp;&nbsp; 卷271_108 【岁晚喜远兄弟至书情】窦巩 
<br>
<br>几年沧海别，相见竟多违。鬓发缘愁白，音书为懒稀。 
<br>新诗徒有赠，故国未同归。人事那堪问，无言是与非。
<br>
<br>
<br>
<br>&nbsp;&nbsp; 卷271_109 【登玉钩亭奉献淮南李相公】窦巩 
<br>
<br>西南城上高高处，望月分明似玉钩。朱槛入云看鸟灭， 
<br>绿杨如荠绕江流。定知有客嫌陈榻，从此无人上庾楼。 
<br>今日卷帘天气好，不劳骑马看扬州。
<br>
<br>
<br>
<br>&nbsp;&nbsp; 卷271_110 【南阳道中作】窦巩 
<br>
<br>东风雨洗顺阳川，蜀锦花开绿草田。彩雉斗时频驻马， 
<br>酒旗翻处亦留钱。新晴日照山头雪，薄暮人争渡口船。 
<br>早晚到家春欲尽，今年寒食月初圆。
<br>
<br>
<br>
<br>&nbsp;&nbsp; 卷271_111 【哭吕衡州八郎中】窦巩 
<br>
<br>今朝血泪问苍苍，不分先悲旅馆丧。人送剑来归陇上， 
<br>雁飞书去叫衡阳。还家路远儿童小，埋玉泉深昼夜长。 
<br>望尽素车秋草外，欲将身赎返魂香。
<br>
<br>
<br>
<br>&nbsp;&nbsp; 卷271_112 【江陵遇元九李六二侍御纪事书情呈十二韵】窦巩 
<br>
<br>自见人相爱，如君爱我稀。好闲容问道，攻短每言非。 
<br>梦想何曾间，追欢未省违。看花怜后到，避酒许先归。 
<br>柳寺春堤远，津桥曙月微。渔翁随去处，禅客共因依。 
<br>蓬阁初疑义，霜台晚畏威。学深通古字，心直触危机。 
<br>肯滞荆州掾，犹香柏署衣。山连巫峡秀，田傍渚宫肥。 
<br>美玉方齐价，迁莺尚怯飞。伫看霄汉上，连步侍彤闱。
<br>
<br>
<br>
<br>&nbsp;&nbsp; 卷271_113 【游仙词】窦巩 
<br>
<br>海上神山绿，溪边杏树红。不知何处去，月照玉楼空。
<br>
<br>
<br>
<br>&nbsp;&nbsp; 卷271_114 【赠阿史那都尉】窦巩 
<br>
<br>较猎燕山经几春，雕弓白羽不离身。
<br>年来马上浑无力，望见飞鸿指似人。
<br>
<br>
<br>
<br>&nbsp;&nbsp; 卷271_115 【陕府宾堂览房杜二公仁寿年中题纪手迹】窦巩 
<br>
<br>仁寿元和二百年，濛笼水墨淡如烟。
<br>当时憔悴题名日，汉祖龙潜未上天。
<br>
<br>
<br>
<br>&nbsp;&nbsp; 卷271_116 【早春送宇文十归吴】窦巩 
<br>
<br>春迟不省似今年，二月无花雪满天。
<br>村店闭门何处宿，夜深遥唤渡江船。
<br>
<br>
<br>
<br>&nbsp;&nbsp; 卷271_117 【经窦车骑故城】窦巩 
<br>
<br>荒陂古堞欲千年，名振图书剑在泉。
<br>今日诸孙拜坟树，愧无文字续燕然。
<br>
<br>
<br>
<br>&nbsp;&nbsp; 卷271_118 【赠王氏小儿】窦巩 
<br>
<br>竹林会里偏怜小，淮水清时最觉贤。
<br>莫倚儿童轻岁月，丈人曾共尔同年。
<br>
<br>
<br>
<br>&nbsp;&nbsp; 卷271_119 【唐州东途作】窦巩 
<br>
<br>绿林兵起结愁云，白羽飞书未解纷。
<br>天子欲开三面网，莫将弓箭射官军。
<br>
<br>
<br>
<br>&nbsp;&nbsp; 卷271_120 【新罗进白鹰】窦巩 
<br>
<br>御马新骑禁苑秋，白鹰来自海东头。
<br>汉皇无事须游猎，雪乱争飞锦臂鞲。
<br>
<br>
<br>
<br>&nbsp;&nbsp; 卷271_121 【秋夕】窦巩 
<br>
<br>护霜云映月朦胧，乌鹊争飞井上桐。
<br>夜半酒醒人不觉，满池荷叶动秋风。
<br>
<br>
<br>
<br>&nbsp;&nbsp; 卷271_122 【襄阳寒食寄宇文籍】窦巩 
<br>
<br>烟水初销见万家，东风吹柳万条斜。
<br>大堤欲上谁相伴，马踏春泥半是花。
<br>
<br>
<br>
<br>&nbsp;&nbsp; 卷271_123 【奉使蓟门】窦巩 
<br>
<br>自从身属富人侯，蝉噪槐花已四秋。
<br>今日一茎新白发，懒骑官马到幽州。
<br>
<br>
<br>
<br>&nbsp;&nbsp; 卷271_124 【送刘禹锡】窦巩 
<br>
<br>十年憔悴武陵溪，鹤病深林玉在泥。
<br>今日太行平似砥，九霄初倚入云梯。
<br>
<br>
<br>
<br>&nbsp;&nbsp; 卷271_125 【送元稹西归】窦巩 
<br>
<br>南州风土滞龙媒，黄纸初飞敕字来。
<br>二月曲江连旧宅，阿婆情熟牡丹开。
<br>
<br>
<br>
<br>&nbsp;&nbsp; 卷271_126 【过骊山】窦巩 
<br>
<br>翠辇红旌去不回，苍苍宫树锁青苔。
<br>有人说得当时事，曾见长生玉殿开。
<br>
<br>
<br>
<br>&nbsp;&nbsp; 卷271_127 【洛中即事】窦巩 
<br>
<br>高梧叶尽鸟巢空，洛水潺湲夕照中。
<br>寂寂天桥车马绝，寒鸦飞入上阳宫。
<br>
<br>
<br>
<br>&nbsp;&nbsp; 卷271_128 【寻道者所隐不遇（一作于鹄诗，题作访隐者不遇）】窦巩 
<br>
<br>篱外涓涓涧水流，槿花半点夕阳收。
<br>欲题名字知相访，又恐芭蕉不奈秋。
<br>
<br>
<br>
<br>&nbsp;&nbsp; 卷271_129 【寄南游兄弟】窦巩 
<br>
<br>书来未报几时还，知在三湘五岭间。
<br>独立衡门秋水阔，寒鸦飞去日衔山。
<br>
<br>
<br>
<br>&nbsp;&nbsp; 卷271_130 【宫人斜】窦巩 
<br>
<br>离宫路远北原斜，生死恩深不到家。
<br>云雨今归何处去，黄鹂飞上野棠花。
<br>
<br>
<br>
<br>&nbsp;&nbsp; 卷271_131 【代邻叟】窦巩 
<br>
<br>年来七十罢耕桑，就暖支羸强下床。
<br>满眼儿孙身外事，闲梳白发对残阳。
<br>
<br>
<br>
<br>&nbsp;&nbsp; 卷271_132 【新营别墅寄家兄】窦巩 
<br>
<br>懒性如今成野人，行藏由兴不由身。
<br>莫惊此度归来晚，买得西山正值春。
<br>
<br>
<br>
<br>&nbsp;&nbsp; 卷271_133 【南游感兴】窦巩 
<br>
<br>伤心欲问前朝事，惟见江流去不回。
<br>日暮东风春草绿，鹧鸪飞上越王台。
<br>
<br>
<br>
<br>&nbsp;&nbsp; 卷271_134 【题剑津】窦巩 
<br>
<br>风前推折千年剑，岩下澄空万古潭。
<br>双剑变成龙化去，两溪相并水归南。
<br>
<br>
<br>
<br>&nbsp;&nbsp; 卷271_135 【放鱼（武昌作）】窦巩 
<br>
<br>金钱赎得免刀痕，闻道禽鱼亦感恩。
<br>好去长江千万里，不须辛苦上龙门。
<br>
<br>
<br>
<br>&nbsp;&nbsp; 卷271_136 【永宁小园寄接近校书（一作羊士谔诗）】窦巩 
<br>
<br>故里心期奈别何，手栽芳树忆庭柯。
<br>东皋黍熟君应醉，梨叶初红白露多。
<br>
<br>
<br>
<br>&nbsp;&nbsp; 卷271_137 【从军别家】窦巩 
<br>
<br>自笑儒生著战袍，书斋壁上挂弓刀。
<br>如今便是征人妇，好织回文寄窦滔。
<br>
<br>
<br>
<br>&nbsp;&nbsp; 卷271_138 【悼妓东东】窦巩 
<br>
<br>芳菲美艳不禁风，未到春残已坠红。
<br>惟有侧轮车上铎，耳边长似叫东东。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷272_1 【木兰歌】韦元甫 
<br>
<br>木兰抱杼嗟，借问复为谁。欲闻所戚戚，感激强其颜。 
<br>老父隶兵籍，气力日衰耗。岂足万里行，有子复尚少。 
<br>胡沙没马足，朔风裂人肤。老父旧羸病，何以强自扶。 
<br>木兰代父去，秣马备戎行。易却纨绮裳，洗却铅粉妆。 
<br>驰马赴军幕，慷慨携干将。朝屯雪山下，暮宿青海傍。 
<br>夜袭燕支虏，更携于阗羌。将军得胜归，士卒还故乡。 
<br>父母见木兰，喜极成悲伤。木兰能承父母颜， 
<br>却卸巾鞲理丝簧。昔为烈士雄，今为娇子容。 
<br>亲戚持酒贺父母，始知生女与男同。门前旧军都， 
<br>十年共崎岖。本结弟兄交，死战誓不渝。今者见木兰， 
<br>言声虽是颜貌殊。惊愕不敢前，叹息徒嘻吁。世有臣子心， 
<br>能如木兰节。忠孝两不渝，千古之名焉可灭。
<br>
<br>
<br>&nbsp;&nbsp; 卷272_2 【登越王楼见乔公诗偶题】王铤 
<br>
<br>云架重楼出郡城，虹梁雅韵仲宣情。越王空置千年迹， 
<br>丞相兼扬万古名。过鸟时时冲客会，闲风往往弄江声。 
<br>谬将蹇步寻高躅，鱼目骊珠岂继明。
<br>
<br>
<br>
<br>&nbsp;&nbsp; 卷272_3 【清如玉壶冰】潘炎 
<br>
<br>琰玉性惟坚，成壶体更圆。虚心含景象，应物受寒泉。 
<br>温润资天质，清贞禀自然。日融光乍散，雪照色逾鲜。 
<br>至鉴功宁宰，无私照岂偏。明将冰镜对，白与粉花连。 
<br>拂拭终为美，提携伫见传。勿令毫发累，遗恨鲍公篇。
<br>
<br>
<br>
<br>&nbsp;&nbsp; 卷272_4 【长至日上公献寿】张叔良 
<br>
<br>凤阙晴钟动，鸡人晓漏长。九重初启钥，三事正称觞。 
<br>日至龙颜近，天旋圣历昌。休光连雪净，瑞气杂炉香。 
<br>化被君臣洽，恩沾士庶康。不因稽旧典，谁得纪朝章。
<br>
<br>
<br>
<br>&nbsp;&nbsp; 卷272_5 【泾渭扬清浊】吕牧 
<br>
<br>泾渭横秦野，逶迤近帝城。二渠通作润，万户映皆清。 
<br>明晦看殊色，潺湲听一声。岸虚深草掩，波动晓烟轻。 
<br>御猎思投钓，渔歌好濯缨。合流知禹力，同共到沧瀛。
<br>
<br>
<br>
<br>&nbsp;&nbsp; 卷272_6 【别张贾】韦夏卿 
<br>
<br>束简下高阁，买符驱短辕。故人惜分袂，结念醉芳樽。 
<br>切切别思缠，萧萧征骑烦。临归无限意，相视却忘言。
<br>
<br>
<br>
<br>&nbsp;&nbsp; 卷272_7 【送顾况归茅山】韦夏卿 
<br>
<br>圣代为迁客，虚皇作近臣。法尊称大洞，学浅忝初真。 
<br>鸾凤文章丽，烟霞翰墨新。羡君寻句曲，白鹄是三神。
<br>
<br>
<br>
<br>&nbsp;&nbsp; 卷272_8 【和丘员外题湛长史旧居】韦夏卿 
<br>
<br>道胜物能齐，累轻身易退。苟安一丘上，何必三山外。 
<br>云霞长若绮，松石常如黛。徒有昔王过，竟遗青史载。 
<br>诗因野寺咏，酒向山椒酹。异时逢尔知，兹辰驻余旆。
<br>
<br>
<br>
<br>&nbsp;&nbsp; 卷272_9 【同韦夏卿送顾况归茅山】綦毋诚 
<br>
<br>谪宦闻尝赋，游仙便作诗。白银双阙恋，青竹一龙骑。 
<br>先入茅君洞，旋过葛稚陂。无然列御寇，五日有还期。
<br>
<br>
<br>
<br>&nbsp;&nbsp; 卷272_10 【感秋】姚伦 
<br>
<br>试向疏林望，方知节候殊。乱声千叶下，寒影一巢孤。 
<br>不蔽秋天雁，惊飞夜月乌。霜风与春日，几度遣荣枯。
<br>
<br>
<br>
<br>&nbsp;&nbsp; 卷272_11 【过章秀才洛阳客舍】姚伦 
<br>
<br>达人心自适，旅舍当闲居。不出来时径，重看读了书。 
<br>晚山岚色近，斜日树阴疏。尽是忘言客，听君诵子虚。
<br>
<br>
<br>
<br>&nbsp;&nbsp; 卷272_12 【赋得生刍一束】于结 
<br>
<br>比玉人应重，为刍物自轻。向风倾弱叶，裛露示纤茎。 
<br>蒨练宜春景，芊绵对雨情。每惭蘋藻用，多谢vK兰荣。 
<br>孺子才虽远，公孙策未行。谘询如不弃，终冀及微生。
<br>
<br>
<br>
<br>&nbsp;&nbsp; 卷272_13 【赋得生刍一束】郑孺华 
<br>
<br>孙弘期射策，长倩赠生刍。至洁心将比，忘忧道不孤。 
<br>芝兰方入室，萧艾莫同途。馥馥香犹在，青青色更殊。 
<br>芳宁九春歇，薰岂十年无。葑菲如堪采，山苗自可逾。
<br>
<br>
<br>
<br>&nbsp;&nbsp; 卷272_14 【空灵岸】张叔卿 
<br>
<br>寒尽鸿先去，江回客未归。早知名是幻，不敢绣为衣。 
<br>雾积川原暗，山多郡县稀。今朝下湘岸，更逐鹧鸪飞。
<br>
<br>
<br>
<br>&nbsp;&nbsp; 卷272_15 【流桂州】张叔卿 
<br>
<br>莫问苍梧远，而今世路难。胡尘不到处，即是小长安。
<br>
<br>
<br>
<br>&nbsp;&nbsp; 卷272_16 【酬窦大闲居见寄】房孺复 
<br>
<br>来自三湘到五溪，青枫无树不猿啼。名惭竹使宦情少， 
<br>路隔桃源归思迷。鵩鸟赋成知性命，鲤鱼书至恨暌携。 
<br>烦君强著潘年比，骑省风流讵可齐。
<br>
<br>
<br>
<br>&nbsp;&nbsp; 卷272_17 【送妓人出家】杨郇伯 
<br>
<br>尽出花钿与四邻，云鬟剪落厌残春。暂惊风烛难留世， 
<br>便是莲花不染身。贝叶欲翻迷锦字，梵声初学误梁尘。 
<br>从今艳色归空后，湘浦应无解珮人。
<br>
<br>
<br>
<br>&nbsp;&nbsp; 卷272_18 【宿北乐馆】陈润 
<br>
<br>欲眠不眠夜深浅，越鸟一声空山远。庭木萧萧落叶时， 
<br>溪声雨声听不辨。溪流潺潺雨习习，灯影山光满窗入。 
<br>栋里不知浑是云，晓来但觉衣裳湿。
<br>
<br>
<br>
<br>&nbsp;&nbsp; 卷272_19 【东都所居寒食下作】陈润 
<br>
<br>江南寒食早，二月杜鹃鸣。日暖山初绿，春寒雨欲晴。 
<br>浴蚕当社日，改火待清明。更喜瓜田好，令人忆邵平。
<br>
<br>
<br>
<br>&nbsp;&nbsp; 卷272_20 【登西灵塔】陈润 
<br>
<br>塔庙出招提，登临碧海西。不知人意远，渐觉鸟飞低。 
<br>稍与云霞近，如将日月齐。迁乔未得意，徒欲蹑云梯。
<br>
<br>
<br>
<br>&nbsp;&nbsp; 卷272_21 【送骆征君】陈润 
<br>
<br>野人膺辟命，溪上掩柴扉。黄卷犹将去，青山岂更归。 
<br>马留苔藓迹，人脱薜萝衣。他日相思处，天边望少微。
<br>
<br>
<br>
<br>&nbsp;&nbsp; 卷272_22 【赋得浦外虹送人】陈润 
<br>
<br>日影化为虹，弯弯出浦东。一条微雨后，五色片云中。 
<br>轮势随天度，桥形跨海通。还将饮水处，持送使车雄。
<br>
<br>
<br>
<br>&nbsp;&nbsp; 卷272_23 【赋得秋河曙耿耿】陈润 
<br>
<br>晚望秋高夜，微明欲曙河。桥成鹊已去，机罢女应过。 
<br>月上殊开练，云行类动波。寻源不可到，耿耿复如何。
<br>
<br>
<br>
<br>&nbsp;&nbsp; 卷272_24 【赋得池塘生春草（一作陈陶诗）】陈润 
<br>
<br>谢公遗咏处，池水夹通津。古往人何在，年来草自春。 
<br>色宜波际绿，香爱雨中新。今日青青意，空悲行路人。
<br>
<br>
<br>
<br>&nbsp;&nbsp; 卷272_25 【阙题】陈润 
<br>
<br>丈夫不感恩，感恩宁有泪。心头感恩血，一滴染天地。
<br>
<br>
<br>
<br>&nbsp;&nbsp; 卷272_26 【哭长孙侍郎（一作杜甫诗）】杜诵 
<br>
<br>道为诗书重，名因赋颂雄。礼闱曾擢桂，宪府既乘骢。 
<br>流水生涯尽，浮云世事空。唯馀旧台柏，萧瑟九原中。
<br>
<br>
<br>
<br>&nbsp;&nbsp; 卷272_27 【明皇帝挽歌】郑丹 
<br>
<br>律历千年会，车书万里同。固期常戴日，岂意厌观风。 
<br>地惨新疆理，城摧旧战功。山河万古壮，今夕尽归空。
<br>
<br>
<br>
<br>&nbsp;&nbsp; 卷272_28 【肃宗挽歌】郑丹 
<br>
<br>国以重明受，天从谅闇移。诸侯方北面，白日忽西驰。 
<br>龙影当泉落，鸿名向庙垂。永言青史上，还见戴无为。
<br>
<br>
<br>
<br>&nbsp;&nbsp; 卷272_29 【落花】郑昈 
<br>
<br>早春见花枝，朝朝恨发迟。直看花落尽，却意未开时。 
<br>以此方人世，弥令感盛衰。始知山简绕，频向习家池。
<br>
<br>
<br>
<br>&nbsp;&nbsp; 卷272_30 【宿新安江深渡馆寄郑州王使君】朱长文 
<br>
<br>霜飞十月中，摇落众山空。孤馆闭寒木，大江生夜风。 
<br>赋诗忙有意，沈约在关东。
<br>
<br>
<br>
<br>&nbsp;&nbsp; 卷272_31 【春眺扬州西上岗寄徐员外】朱长文 
<br>
<br>芜城西眺极苍流，漠漠春烟间曙楼。瓜步早潮吞建业， 
<br>蒜山晴雪照扬州。隋家故事不能问，鹤在仙池期我游。
<br>
<br>
<br>
<br>&nbsp;&nbsp; 卷272_32 【送李司直归浙东幕兼寄鲍将军（一作朱湾诗）】朱长文 
<br>
<br>翩翩书记早曾闻，二十年来愿见君。今日相逢悲白发， 
<br>同时几许在青云。人从北固山边去，水到西陵渡口分。 
<br>会作王门曳裾客，为余前谢鲍将军。
<br>
<br>
<br>
<br>&nbsp;&nbsp; 卷272_33 【望中有怀】朱长文 
<br>
<br>龙向洞中衔雨出，鸟从花里带香飞。
<br>白云断处见明月，黄叶落时闻捣衣。
<br>
<br>
<br>
<br>&nbsp;&nbsp; 卷272_34 【题虎丘山西寺】朱长文 
<br>
<br>王氏家山昔在兹，陆机为赋陆云诗。
<br>青莲香匝东西宇，日月与僧无尽时。
<br>
<br>
<br>
<br>&nbsp;&nbsp; 卷272_35 【吴兴送梁补阙归朝赋得荻花】朱长文 
<br>
<br>柳家汀洲孟冬月，云寒水清荻花发。
<br>一枝持赠朝天人，愿比蓬莱殿前雪。
<br>
<br>
<br>
<br>&nbsp;&nbsp; 卷272_36 【句】朱长文 
<br>
<br>夜静忽疑身是梦，更闻寒雨滴芭蕉。 
<br>（《宿僧房》，见《诗式》）。
<br>
<br>
<br>
<br>
<br>
<br>
<br>
<br>&nbsp;&nbsp;卷273_1 【独不见】戴叔伦 
<br>
<br>前宫路非远，旧苑春将遍。玉户看早梅，雕梁数飞燕。 
<br>身轻逐舞袖，香暖传歌扇。自和秋风词，长侍昭阳殿。 
<br>谁信后庭人，年年独不见。
<br>
<br>
<br>&nbsp;&nbsp; 卷273_2 【去妇怨】戴叔伦 
<br>
<br>出户不敢啼，风悲日凄凄。心知恩义绝，谁忍分明别。 
<br>下坂车辚辚，畏逢乡里亲。空持床前幔，却寄家中人。 
<br>忽辞王吉去，为是秋胡死。若比今日情，烦冤不相似。
<br>
<br>
<br>
<br>&nbsp;&nbsp; 卷273_3 【古意】戴叔伦 
<br>
<br>悠悠南山云，濯濯东流水。念我平生欢，托居在东里。 
<br>失既不足忧，得亦不为喜。安贫固其然，处贱宁独耻。 
<br>云闲虚我心，水清澹吾味。云水俱无心，斯可长伉俪。
<br>
<br>
<br>
<br>&nbsp;&nbsp; 卷273_4 【南野】戴叔伦 
<br>
<br>治田长山下，引流坦溪曲。东山有遗茔，南野起新筑。 
<br>家世素业儒，子孙鄙食禄。披云朝出耕，带月夜归读。 
<br>身勩竟亡疲，团团欣在目。野芳绿可采，泉美清可掬。 
<br>茂树延晚凉，早田候秋熟。茶烹松火红，酒吸荷杯绿。 
<br>解佩临清池，抚琴看修竹。此怀谁与同，此乐君所独。
<br>
<br>
<br>
<br>&nbsp;&nbsp; 卷273_5 【曾游】戴叔伦 
<br>
<br>泊舟古城下，高阁快登眺。大江会彭蠡，群峰豁玄峤。 
<br>清影涵空明，黛色凝远照。碑留太史书，词刻长公调。 
<br>绝粒感楚囚，丹衷犹照耀。怀哉不可招，凭阑一悲啸。
<br>
<br>
<br>
<br>&nbsp;&nbsp; 卷273_6 【江行】戴叔伦 
<br>
<br>漾舟晴川里，挂席候风生。临泛何容与，爱此江水清。 
<br>芦洲隐遥嶂，露日映孤城。自顾疏野性，屡忘鸥鸟情。 
<br>聊复于时顾，暂欲解尘缨。驱驰非吾愿，虚怀浩已盈。
<br>
<br>
<br>
<br>&nbsp;&nbsp; 卷273_7 【孤鸿篇】戴叔伦 
<br>
<br>江上双飞鸿，饮啄行相随。翔风一何厉，中道伤其雌。 
<br>顾影明月下，哀鸣声正悲。已无矰缴患，岂乏稻粱资。 
<br>嗈嗈慕俦匹，远集清江湄。中有孤文鹓，翩翩好容仪。 
<br>共欣相知遇，毕志同栖迟。野田鸱鸮鸟，相妒复相疑。 
<br>鸿志不汝较，奋翼起高飞。焉随腐鼠欲，负此云霄期。
<br>
<br>
<br>
<br>&nbsp;&nbsp; 卷273_8 【感怀二首】戴叔伦 
<br>
<br>尺帛无长裁，浅水无长流。水浅易成枯，帛短谁人收。 
<br>人生取舍间，趋竞固非优。旧交迹虽疏，中心自云稠。 
<br>新交意虽密，中道生怨尤。踟蹰复踟蹰，世路今悠悠。
<br>
<br>主人饮君酒，劝君弗相违。但当尽弘量，觞至无复辞。 
<br>人生百年中，会合能几时。不见枝上花，昨满今渐稀。 
<br>花落还再开，人老无少期。古来贤达士，饮酒不复疑。
<br>
<br>
<br>
<br>&nbsp;&nbsp; 卷273_9 【喜雨】戴叔伦 
<br>
<br>闲居倦时燠，开轩俯平林。雷声殷遥空，云气布层阴。 
<br>川上风雨来，洒然涤烦襟。田家共欢笑，沟浍亦已深。 
<br>团团聚邻曲，斗酒相与斟。樵歌野田中，渔钓沧江浔。 
<br>苍天暨有念，悠悠终我心。
<br>
<br>
<br>
<br>&nbsp;&nbsp; 卷273_10 【叹葵花】戴叔伦 
<br>
<br>今日见花落，明日见花开。花开能向日，花落委苍苔。 
<br>自不同凡卉，看时几日回。
<br>
<br>
<br>
<br>&nbsp;&nbsp; 卷273_11 【从军行】戴叔伦 
<br>
<br>丈夫四方志，结发事远游。远游历燕蓟，独戍边城陬。 
<br>西风垄水寒，明月关山悠。酬恩仗孤剑，十年弊貂裘。 
<br>封侯属何人，蹉跎雪盈头。老马思故枥，穷鳞忆深流。 
<br>弹铗动深慨，浩歌气横秋。报国期努力，功名良见收。
<br>
<br>
<br>
<br>&nbsp;&nbsp; 卷273_12 【九日与敬处士左学士同赋采菊上东山便为首句】戴叔伦 
<br>
<br>采菊上东山，山高路非远。江湖乍辽夐，城郭亦在眼。 
<br>昼日市井喧，闰年禾稼晚。开尊会佳客，长啸临绝巘。 
<br>戏鹤唳且闲，断云轻不卷。乡心各万里，醉话时一展。 
<br>乔木列遥天，残阳贯平坂。徒忧征车重，自笑谋虑浅。 
<br>却顾郡斋中，寄傲与君同。
<br>
<br>
<br>
<br>&nbsp;&nbsp; 卷273_13 【奉天酬别郑谏议云逵、卢拾遗景亮见别之作】戴叔伦 
<br>
<br>巨孽盗都城，传闻天下惊。陪臣九江畔，走马来赴难。 
<br>伏奏见龙颜，旋持手诏还。单车不可驻，朱槛未遑攀。 
<br>故人出相饯，共悲行路难。临岐荷赠言，对酒独伤魂。 
<br>世故山川险，忧多思虑昏。重阴蔽芳月，叠岭明旧雪。 
<br>泥积辙更深，木冰花不发。郑君间世贤，忠孝乃双全。 
<br>大义弃妻子，至淳易生死。知心三四人，越境千馀里。 
<br>骏马帐前发，惊尘路傍起。楼头俯首看，莫敢相留止。 
<br>拜阙奏良图，留中沃圣谟。洗兵救卫郡，诱敌讨幽都。 
<br>名亚典属国，良选谏大夫。从容九霄上，谈笑授阴符。 
<br>卢生富才术，特立居近密。采掇献吾君，朝廷视听新。 
<br>宽饶狂自比，汲黯直为邻。就列继三事，主文当七人。 
<br>可怜长守道，不觉五逢春。昔去城南陌，各为天际客。 
<br>关河烟雾深，寸步音尘隔。羁旅忽相遇，别离又兹夕。 
<br>前悲涕未干，后喜心已戚。而我方老大，颇为风眩迫。 
<br>夫君并少年，何尔鬓须白。惆怅语不尽，裴回情转剧。 
<br>一尊自共持，以慰长相忆。
<br>
<br>
<br>
<br>&nbsp;&nbsp; 卷273_14 【梧桐】戴叔伦 
<br>
<br>亭亭南轩外，贞干修且直。广叶结青阴，繁花连素色。 
<br>天资韶雅性，不愧知音识。
<br>
<br>
<br>
<br>&nbsp;&nbsp; 卷273_15 【孤石】戴叔伦 
<br>
<br>迥若千仞峰，孤危不盈尺。早晚他山来，犹带烟雨迹。 
<br>贞坚自有分，不乱和氏璧。
<br>
<br>
<br>
<br>&nbsp;&nbsp; 卷273_16 【花】戴叔伦 
<br>
<br>花发炎景中，芳春独能久。因风任开落，向日无先后。 
<br>若待秋霜来，兰荪共何有。
<br>
<br>
<br>
<br>&nbsp;&nbsp; 卷273_17 【竹】戴叔伦 
<br>
<br>卷箨正离披，新枝复蒙密。翛翛月下闻，褭褭林际出。 
<br>岂独对芳菲，终年色如一。
<br>
<br>
<br>
<br>&nbsp;&nbsp; 卷273_18 【怀素上人草书歌】戴叔伦 
<br>
<br>楚僧怀素工草书，古法尽能新有馀。神清骨竦意真率， 
<br>醉来为我挥健笔。始从破体变风姿，一一花开春景迟。 
<br>忽为壮丽就枯涩，龙蛇腾盘兽屹立。驰毫骤墨剧奔驷， 
<br>满坐失声看不及。心手相师势转奇，诡形怪状翻合宜。 
<br>人人细问此中妙，怀素自言初不知。
<br>
<br>
<br>
<br>&nbsp;&nbsp; 卷273_19 【女耕田行】戴叔伦 
<br>
<br>乳燕入巢笋成竹，谁家二女种新谷。无人无牛不及犁， 
<br>持刀斫地翻作泥。自言家贫母年老，长兄从军未娶嫂。 
<br>去年灾疫牛囤空，截绢买刀都市中。头巾掩面畏人识， 
<br>以刀代牛谁与同。姊妹相携心正苦，不见路人唯见土。 
<br>疏通畦陇防乱苗，整顿沟塍待时雨。日正南冈下饷归， 
<br>可怜朝雉扰惊飞。东邻西舍花发尽，共惜馀芳泪满衣。
<br>
<br>
<br>
<br>&nbsp;&nbsp; 卷273_20 【柳花歌送客往桂阳】戴叔伦 
<br>
<br>沧浪渡头柳花发，断续因风飞不绝。摇烟拂水积翠间， 
<br>缀雪含霜谁忍攀。夹岸纷纷送君去，鸣棹孤寻到何处。 
<br>移家深入桂水源，种柳新成花更繁。定知别后消散尽， 
<br>却忆今朝伤旅魂。
<br>
<br>
<br>
<br>&nbsp;&nbsp; 卷273_21 【边城曲】戴叔伦 
<br>
<br>人生莫作远行客，远行莫戍黄沙碛。黄沙碛下八月时， 
<br>霜风裂肤百草衰。尘沙晴天迷道路，河水悠悠向东去。 
<br>胡笳听彻双泪流，羁魂惨惨生边愁。原头猎火夜相向， 
<br>马蹄蹴蹋层冰上。不似京华侠少年，清歌妙舞落花前。
<br>
<br>
<br>
<br>&nbsp;&nbsp; 卷273_22 【屯田词】戴叔伦 
<br>
<br>春来耕田遍沙碛，老稚欣欣种禾麦。麦苗渐长天苦晴， 
<br>土干确确锄不得。新禾未熟飞蝗至，青苗食尽馀枯茎。 
<br>捕蝗归来守空屋，囊无寸帛瓶无粟。十月移屯来向城， 
<br>官教去伐南山木。驱牛驾车入山去，霜重草枯牛冻死。 
<br>艰辛历尽谁得知，望断天南泪如雨。
<br>
<br>
<br>
<br>&nbsp;&nbsp; 卷273_23 【巫山高】戴叔伦 
<br>
<br>巫山峨峨高插天，危峰十二凌紫烟。瞿塘嘈嘈急如弦， 
<br>洄流势逆将覆船。云梯岂可进，百丈那能牵？ 
<br>陆行巉岩水不前。洒泪向流水，泪归东海边。含愁对明月， 
<br>明月空自圆。故乡回首思绵绵，侧身天地心茫然。
<br>
<br>
<br>
<br>&nbsp;&nbsp; 卷273_24 【早春曲】戴叔伦 
<br>
<br>青楼昨夜东风转，锦帐凝寒觉春浅。垂杨摇丝莺乱啼， 
<br>袅袅烟光不堪翦。博山吹云龙脑香，铜壶滴愁更漏长。 
<br>玉颊啼红梦初醒，羞见青鸾镜中影。侬家少年爱游逸， 
<br>万里轮蹄去无迹。朱颜未衰消息稀，肠断天涯草空碧。
<br>
<br>
<br>
<br>&nbsp;&nbsp; 卷273_25 【白苎词】戴叔伦 
<br>
<br>馆娃宫中露华冷，月落啼鸦散金井。吴王扶头酒初醒， 
<br>秉烛张筵乐清景。美人不眠怜夜永，起舞亭亭乱花影。 
<br>新裁白苎胜红绡，玉佩珠缨金步摇。回鸾转凤意自娇， 
<br>银筝锦瑟声相调。君恩如水流不断，但愿年年此同宵。 
<br>东风吹花落庭树，春色催人等闲去。大家为欢莫延伫， 
<br>顷刻铜龙报天曙。
<br>
<br>
<br>
<br>&nbsp;&nbsp; 卷273_26 【行路难】戴叔伦 
<br>
<br>出门行路难，富贵安可期。淮阴不免恶少辱， 
<br>阮生亦作穷途悲。颠倒英雄古来有，封侯却属屠沽儿。 
<br>长安车马随轻肥，青云宾从纷交驰。白眼向人多意气， 
<br>宰牛烹羊如折葵。宴乐宁知白日短，时时醉拥双蛾眉。 
<br>扬雄闭门空读书，门前碧草春离离。不如拂衣且归去， 
<br>世上浮名徒尔为。
<br>
<br>
<br>
<br>&nbsp;&nbsp; 卷273_27 【相思曲】戴叔伦 
<br>
<br>高楼重重闭明月，肠断仙郎隔年别。紫萧横笛寂无声， 
<br>独向瑶窗坐愁绝。鱼沈雁杳天涯路，始信人间别离苦。 
<br>恨满牙床翡翠衾，怨折金钗凤凰股。井深辘轳嗟绠短， 
<br>衣带相思日应缓。将刀斫水水复连，挥刃割情情不断。 
<br>落红乱逐东流水，一点芳心为君死。妾身愿作巫山云， 
<br>飞入仙郎梦魂里。
<br>
<br>
<br>
<br>&nbsp;&nbsp; 卷273_28 【送别钱起】戴叔伦 
<br>
<br>阳关多古调，无奈醉中闻。归梦吴山远，离情楚水分。 
<br>孤舟经暮雨，征路入秋云。后夜同明月，山窗定忆君。
<br>
<br>
<br>
<br>&nbsp;&nbsp; 卷273_29 【送张南史】戴叔伦 
<br>
<br>陋巷无车辙，烟萝总是春。贾生独未达，原宪竟忘贫。 
<br>草座留山月，荷衣远洛尘。最怜知己在，林下访闲人。
<br>
<br>
<br>
<br>&nbsp;&nbsp; 卷273_30 【春日早朝应制】戴叔伦 
<br>
<br>仙仗肃朝官，承平圣主欢。月沈宫漏静，雨湿禁花寒。 
<br>丹荔来金阙，朱樱贡玉盘。六龙扶御日，只许近臣看。
<br>
<br>
<br>
<br>&nbsp;&nbsp; 卷273_31 【早行寄朱山人放】戴叔伦 
<br>
<br>山晓旅人去，天高秋气悲。明河川上没，芳草露中衰。 
<br>此别又千里，少年能几时。心知剡溪路，聊且寄前期。
<br>
<br>
<br>
<br>&nbsp;&nbsp; 卷273_32 【除夜宿石头驿（一作石桥馆）】戴叔伦 
<br>
<br>旅馆谁相问，寒灯独可亲。一年将尽夜，万里未归人。 
<br>寥落悲前事，支离笑此身。愁颜与衰鬓，明日又逢春。
<br>
<br>
<br>
<br>&nbsp;&nbsp; 卷273_33 【吴明府自远而来留宿（一作卢新吴航忽远至留宿弊居）】戴叔伦 
<br>
<br>出门逢故友，衣服满尘埃。岁月不可问，山川何处来。 
<br>绮城容弊宅，散职寄灵台。自此留君醉，相欢得几回。
<br>
<br>
<br>
<br>&nbsp;&nbsp; 卷273_34 【客夜与故人偶集（一作江乡故人偶集客舍）】戴叔伦 
<br>
<br>天秋月又满，城阙夜千重。还作江南会，翻疑梦里逢。 
<br>风枝惊暗鹊，露草覆寒蛩。羁旅长堪醉，相留畏晓钟。
<br>
<br>
<br>
<br>&nbsp;&nbsp; 卷273_35 【送友人东归（一作方干诗，题云送卢评事东归）】戴叔伦 
<br>
<br>万里杨柳色，出关送故人。轻烟拂流水，落日照行尘。 
<br>积梦江湖阔，忆家兄弟贫。裴回灞亭上，不语自伤春。
<br>
<br>
<br>
<br>&nbsp;&nbsp; 卷273_36 【江上别张欢（一作劝）】戴叔伦 
<br>
<br>年年五湖上，厌见五湖春。长醉非关酒，多愁不为贫。 
<br>山川迷道路，伊洛困风尘。今日扁舟别，俱为沧海人。
<br>
<br>
<br>
<br>&nbsp;&nbsp; 卷273_37 【广陵送赵主簿自蜀归绛州宁觐】戴叔伦 
<br>
<br>将归汾水上，远省锦城来。已泛西江尽，仍随北雁回。 
<br>暮云征马速，晓月故关开。渐向庭闱近，留君醉一杯。
<br>
<br>
<br>
<br>&nbsp;&nbsp; 卷273_38 【别友人（一作汝南逢董校书，又作别董校书）】戴叔伦 
<br>
<br>扰扰倦行役，相逢陈蔡间。如何百年内，不见一人闲。 
<br>对酒惜馀景，问程愁乱山。秋风万里道，又出穆陵关。
<br>
<br>
<br>
<br>&nbsp;&nbsp; 卷273_39 【宿城南盛本道怀皇甫冉】戴叔伦 
<br>
<br>暑夜宿南城，怀人梦不成。高楼邀落月，叠鼓送残更。 
<br>隔浦云林近，满川风露清。东碕不可见，矫首若为情。
<br>
<br>
<br>
<br>&nbsp;&nbsp; 卷273_40 【晖上人独坐亭】戴叔伦 
<br>
<br>萧条心境外，兀坐独参禅。萝月明盘石，松风落涧泉。 
<br>性空长入定，心悟自通玄。去住浑无迹，青山谢世缘。
<br>
<br>
<br>
<br>&nbsp;&nbsp; 卷273_41 【送崔融】戴叔伦 
<br>
<br>王者应无敌，天兵动远征。建牙连朔漠，飞骑入胡城。 
<br>夜月边尘影，秋风陇水声。陈琳能草檄，含笑出长平。
<br>
<br>
<br>
<br>&nbsp;&nbsp; 卷273_42 【游少林寺】戴叔伦 
<br>
<br>步入招提路，因之访道林。石龛苔藓积，香径白云深。 
<br>双树含秋色，孤峰起夕阴。屟廊行欲遍，回首一长吟。
<br>
<br>
<br>
<br>&nbsp;&nbsp; 卷273_43 【崇德道中】戴叔伦 
<br>
<br>暖日菜心稠，晴烟麦穗抽。客心双去翼，归梦一扁舟。 
<br>废塔巢双鹤，长波漾白鸥。关山明月到，怆恻十年游。
<br>
<br>
<br>
<br>&nbsp;&nbsp; 卷273_44 【雨】戴叔伦 
<br>
<br>历历愁心乱，迢迢独夜长。春帆江上雨，晓镜鬓边霜。 
<br>啼鸟云山静，落花溪水香。家人亦念我，与汝黯相忘。
<br>
<br>
<br>
<br>&nbsp;&nbsp; 卷273_45 【过贾谊宅】戴叔伦 
<br>
<br>一谪长沙地，三年叹逐臣。上书忧汉室，作赋吊灵均。 
<br>旧宅秋荒草，西风客荐蘋。凄凉回首处，不见洛阳人。
<br>
<br>
<br>
<br>&nbsp;&nbsp; 卷273_46 【冬日有怀李贺长吉】戴叔伦 
<br>
<br>岁晚斋居寂，情人动我思。每因一尊酒，重和百篇诗。 
<br>月冷猿啼惨，天高雁去迟。夜郎流落久，何日是归期。
<br>
<br>
<br>
<br>&nbsp;&nbsp; 卷273_47 【送郎士元】戴叔伦 
<br>
<br>白发金陵客，怀归不暂留。交情分两地，行色载孤舟。 
<br>黄叶蝉吟晚，沧江雁送秋。何年重会此，诗酒复追游。
<br>
<br>
<br>
<br>&nbsp;&nbsp; 卷273_48 【春江独钓】戴叔伦 
<br>
<br>独钓春江上，春江引趣长。断烟栖草碧，流水带花香。 
<br>心事同沙鸟，浮生寄野航。荷衣尘不染，何用濯沧浪。
<br>
<br>
<br>
<br>&nbsp;&nbsp; 卷273_49 【山居即事】戴叔伦 
<br>
<br>岩云掩竹扉，去鸟带馀晖。地僻生涯薄，山深俗事稀。 
<br>养花分宿雨，剪叶补秋衣。野渡逢渔子，同舟荡月归。
<br>
<br>
<br>
<br>&nbsp;&nbsp; 卷273_50 【赋得长亭柳】戴叔伦 
<br>
<br>濯濯长亭柳，阴连灞水流。雨搓金缕细，烟褭翠丝柔。 
<br>送客添新恨，听莺忆旧游。赠行多折取，那得到深秋。
<br>
<br>
<br>
<br>&nbsp;&nbsp; 卷273_51 【客中言怀】戴叔伦 
<br>
<br>白发照乌纱，逢人只自嗟。官闲如致仕，客久似无家。 
<br>夜雨孤灯梦，春风几度花。故园归有日，诗酒老生涯。
<br>
<br>
<br>
<br>&nbsp;&nbsp; 卷273_52 【山行】戴叔伦 
<br>
<br>山行分曙色，一路见人稀。野鸟啼还歇，林花堕不飞。 
<br>云迷栖鹤寺，水涩钓鱼矶。回首天将暝，逢僧话未归。
<br>
<br>
<br>
<br>&nbsp;&nbsp; 卷273_53 【春日访山人】戴叔伦 
<br>
<br>远访山中客，分泉谩煮茶。相携林下坐，共惜鬓边华。 
<br>归路逢残雨，沿溪见落花。候门童子问，游乐到谁家。
<br>
<br>
<br>
<br>&nbsp;&nbsp; 卷273_54 【卧病】戴叔伦 
<br>
<br>门掩青山卧，莓苔积雨深。病多知药性，客久见人心。 
<br>众鸟趋林健，孤蝉抱叶吟。沧洲诗社散，无梦盍朋簪。
<br>
<br>
<br>
<br>&nbsp;&nbsp; 卷273_55 【赠月溪羽士】戴叔伦 
<br>
<br>月明溪水上，谁识步虚声。夜静金波冷，风微玉练平。 
<br>自知尘梦远，一洗道心清。更弄瑶笙罢，秋空鹤又鸣。
<br>
<br>
<br>
<br>&nbsp;&nbsp; 卷273_56 【赠行脚僧】戴叔伦 
<br>
<br>补衲随缘住，难违尘外踪。木杯能渡水，铁钵肯降龙。 
<br>到处栖云榻，何年卧雪峰。知师归日近，应偃旧房松。
<br>
<br>
<br>
<br>&nbsp;&nbsp; 卷273_57 【重游长真寺】戴叔伦 
<br>
<br>同到长真寺，青山四面同。鸟啼花竹暗，人散户庭空。 
<br>蒲涧千年雨，松门午夜风。旧游悲往日，回首各西东。
<br>
<br>
<br>
<br>&nbsp;&nbsp; 卷273_58 【晚望】戴叔伦 
<br>
<br>山气碧氤氲，深林带夕曛。人归孤嶂晚，犬吠隔溪云。 
<br>杉竹何年种，烟尘此地分。桃源宁异此，犹恐世间闻。
<br>
<br>
<br>
<br>&nbsp;&nbsp; 卷273_59 【寄赠翠岩奉上人】戴叔伦 
<br>
<br>兰若倚西冈，年深松桂长。似闻葛洪井，还近赞公房。 
<br>挂衲云林净，翻经石榻凉。下方一回首，烟露日苍苍。
<br>
<br>
<br>
<br>&nbsp;&nbsp; 卷273_60 【过龙湾五王阁访友人不遇】戴叔伦 
<br>
<br>野桥秋水落，江阁暝烟微。白日又欲午，高人犹未归。 
<br>青林依古塔，虚馆静柴扉。坐久思题字，翻怜柿叶稀。
<br>
<br>
<br>
<br>&nbsp;&nbsp; 卷273_61 【与友人过山寺】戴叔伦 
<br>
<br>共有春山兴，幽寻此日同。谈诗访灵彻，入社愧陶公。 
<br>竹暗闲房雨，茶香别院风。谁知尘境外，路与白云通。
<br>
<br>
<br>
<br>&nbsp;&nbsp; 卷273_62 【赋得古井送王明府】戴叔伦 
<br>
<br>古井庇幽亭，涓涓一窦明。仙源通海水，灵液孕山精。 
<br>久旱宁同涸，长年只自清。欲彰贞白操，酌献使君行。
<br>
<br>
<br>
<br>&nbsp;&nbsp; 卷273_63 【送耿十三湋复往辽海】戴叔伦 
<br>
<br>仗剑万里去，孤城辽海东。旌旗愁落日，鼓角壮悲风。 
<br>野迥边尘息，烽消戍垒空。辕门正休暇，投策拜元戎。
<br>
<br>
<br>
<br>&nbsp;&nbsp; 卷273_64 【寄禅师寺华上人次韵三首】戴叔伦 
<br>
<br>百年浑是客，白发总盈颠。佛国三秋别，云台五色连。 
<br>朝盘香积饭，夜瓮落花泉。遥忆谈玄地，月高人未眠。
<br>
<br>禅心如落叶，不逐晓风颠。猊坐翻萧瑟，皋比喜接连。 
<br>芙蓉开紫雾，湘玉映清泉。白昼谈经罢，闲从石上眠。
<br>
<br>德士名难避，风流学济颠。礼罗加璧至，荐鹗与云连。 
<br>尘世休飞锡，松林且枕泉。近闻离讲席，听雨半山眠。
<br>
<br>
<br>
<br>&nbsp;&nbsp; 卷273_65 【独坐】戴叔伦 
<br>
<br>白发怀闽峤，丹心恋蓟门。官闲胜道院，宅远类荒村。 
<br>二月霜花薄，群山雨气昏。东菑春事及，好向野人论。
<br>
<br>
<br>
<br>&nbsp;&nbsp; 卷273_66 【李大夫见赠因之有呈】戴叔伦 
<br>
<br>何言访衰疾，旌旆重淹留。谢礼诚难答，裁诗岂易酬。 
<br>江清寒照动，山迥野云秋。一醉龙沙上，终欢胜旧游。
<br>
<br>
<br>
<br>&nbsp;&nbsp; 卷273_67 【长沙送梁副端归京】戴叔伦 
<br>
<br>奏书归阙下，祖帐出湘东。满座他乡别，何年此会同。 
<br>藉芳怜岸草，闻笛怨江风。且莫乘流去，心期在醉中。
<br>
<br>
<br>
<br>&nbsp;&nbsp; 卷273_68 【和尉迟侍郎夏杪闻蝉】戴叔伦 
<br>
<br>楚人方苦热，柱史独闻蝉。晴日暮江上，惊风一叶前。 
<br>荡摇清管杂，幽咽野风传。旅舍闻君听，无由更昼眠。
<br>
<br>
<br>
<br>&nbsp;&nbsp; 卷273_69 【和李相公勉晦日蓬池游宴（同字）】戴叔伦 
<br>
<br>高会吹台中，新年月桂空。貂蝉临野水，旌旆引春风。 
<br>细草萦斜岸，纤条出故丛。微文复看猎，宁与解神同。
<br>
<br>
<br>
<br>&nbsp;&nbsp; 卷273_70 【彭婆馆逢韦判官使还】戴叔伦 
<br>
<br>受辞分路远，会府见君稀。雨雪经年去，轩车此日归。 
<br>暮春愁见别，久客顺相依。寂寞伊川上，杨花空自飞。
<br>
<br>
<br>
<br>&nbsp;&nbsp; 卷273_71 【酬别刘九郎评事传经同泉字】戴叔伦 
<br>
<br>举袂掩离弦，枉君愁思篇。忽惊池上鹭，下咽陇头泉。 
<br>对牖墙阴满，临扉日影圆。赖闻黄太守，章句此中传。
<br>
<br>
<br>
<br>&nbsp;&nbsp; 卷273_72 【汉南遇方评事（一作襄州遇房评事由）】戴叔伦 
<br>
<br>移家住汉阴，不复问华簪。贳酒宜城近，烧田梦泽深。 
<br>暮山逢鸟入，寒水见鱼沈。与物皆无累，终年惬本心。
<br>
<br>
<br>
<br>&nbsp;&nbsp; 卷273_73 【湘中怀古】戴叔伦 
<br>
<br>昔人从逝水，有客吊秋风。何意千年隔，论心一日同。 
<br>楚亭方作乱，汉律正酬功。倏忽桑田变，谗言亦已空。
<br>
<br>
<br>
<br>&nbsp;&nbsp; 卷273_74 【京口怀古】戴叔伦 
<br>
<br>大江横万里，古渡渺千秋。浩浩波声险，苍苍天色愁。 
<br>三方归汉鼎，一水限吴州。霸国今何在，清泉长自流。
<br>
<br>
<br>
<br>&nbsp;&nbsp; 卷273_75 【逢友生言怀】戴叔伦 
<br>
<br>安亲非避地，羁旅十馀年。道长时流许，家贫故旧怜。 
<br>相逢今岁暮，远别一方偏。去住俱难说，江湖正渺然。
<br>
<br>
<br>
<br>&nbsp;&nbsp; 卷273_76 【长门怨】戴叔伦 
<br>
<br>自忆专房宠，曾居第一流。移恩向他处，暂妒不容收。 
<br>夜静管弦绝，月明宫殿秋。空将旧时意，长望凤凰楼。
<br>
<br>
<br>
<br>&nbsp;&nbsp; 卷273_77 【郊园即事寄萧侍郎（一作呈萧常州复）】戴叔伦 
<br>
<br>衰鬓辞馀秩，秋风入故园。结茅成暖室，汲井及清源。 
<br>邻里桑麻接，儿童笑语喧。终朝非役役，聊寄远人言。
<br>
<br>
<br>
<br>&nbsp;&nbsp; 卷273_78 【赠韦评事儹】戴叔伦 
<br>
<br>与道共浮沈，人间岁月深。是非园吏梦，忧喜塞翁心。 
<br>细草谁开径，芳条自结阴。由来居物外，无事可抽簪。
<br>
<br>
<br>
<br>&nbsp;&nbsp; 卷273_79 【送少微上人入蜀】戴叔伦 
<br>
<br>十方俱是梦，一念偶寻山。望刹经巴寺，持瓶向蜀关。 
<br>乱猿心本定，流水性长闲。世俗多离别，王城几日还。
<br>
<br>
<br>
<br>&nbsp;&nbsp; 卷273_80 【送道虔上人游方（一作方干诗）】戴叔伦 
<br>
<br>律仪通外学，诗思入禅关。烟景随缘到，风姿与道闲。 
<br>贯花留静室，咒水度空山。谁识浮云意，悠悠天地间。
<br>
<br>
<br>
<br>&nbsp;&nbsp; 卷273_81 【送嵩律师头陀寺】戴叔伦 
<br>
<br>相传五部学，更有一人成。此日灵山去，何方半座迎。 
<br>麻衣逢雪暖，草履蹑云轻。若见中林石，应知第四生。
<br>
<br>
<br>
<br>&nbsp;&nbsp; 卷273_82 【舟中见雨】戴叔伦 
<br>
<br>今夜初听雨，江南杜若青。功名何卤莽，兄弟总凋零。 
<br>梦远愁蝴蝶，情深愧鶺鴒。抚孤终日意，身世尚流萍。
<br>
<br>
<br>
<br>&nbsp;&nbsp; 卷273_83 【送僧南归】戴叔伦 
<br>
<br>兵尘犹澒洞，僧舍亦征求。师向江南去，予方毂下留。 
<br>风霜两足白，宇宙一身浮。归及梅花发，题诗寄陇头。
<br>
<br>
<br>
<br>&nbsp;&nbsp; 卷273_84 【江干】戴叔伦 
<br>
<br>江干望不极，楼阁影缤纷。水气多为雨，人烟远是云。 
<br>予生何濩落，客路转辛勤。杨柳牵愁思，和春上翠裙。
<br>
<br>
<br>
<br>&nbsp;&nbsp; 卷273_85 【过友人隐居】戴叔伦 
<br>
<br>潇洒绝尘喧，清溪流绕门。水声鸣石濑，萝影到林轩。 
<br>地静留眠鹿，庭虚下饮猿。春花正夹岸，何必问桃源。
<br>
<br>
<br>
<br>&nbsp;&nbsp; 卷273_86 【宿天竺寺晓发罗源】戴叔伦 
<br>
<br>黄昏投古寺，深院一灯明。水砌长杉列，风廊败叶鸣。 
<br>山云留别偈，王事速归程。迢递罗源路，轻舆候晓行。
<br>
<br>
<br>
<br>&nbsp;&nbsp; 卷273_87 【留宿罗源西峰寺示辉上人】戴叔伦 
<br>
<br>一宿西峰寺，尘烦暂觉清。远林生夕籁，高阁起钟声。 
<br>山寂僧初定，廊深火自明。虽云殊出处，聊与说无生。
<br>
<br>
<br>
<br>&nbsp;&nbsp; 卷273_88 【题横山寺】戴叔伦 
<br>
<br>偶入横山寺，湖山景最幽。露涵松翠湿，风涌浪花浮。 
<br>老衲供茶碗，斜阳送客舟。自缘归思促，不得更迟留。
<br>
<br>
<br>
<br>&nbsp;&nbsp; 卷273_89 【泛舟】戴叔伦 
<br>
<br>风软扁舟稳，行依绿水堤。孤尊秋露滑，短棹晚烟迷。 
<br>夜静月初上，江空天更低。飘飘信流去，误过子猷溪。
<br>
<br>
<br>
<br>&nbsp;&nbsp; 卷273_90 【宿灵岩寺】戴叔伦 
<br>
<br>马疲盘道峻，投宿入招提。雨急山溪涨，云迷岭树低。 
<br>凉风来殿角，赤日下天西。偃腹虚檐外，林空鸟恣啼。
<br>
<br>
<br>
<br>&nbsp;&nbsp; 卷273_91 【江上别刘驾】戴叔伦 
<br>
<br>天涯芳草遍，江路又逢春。海月留人醉，山花笑客贫。 
<br>离杯倾祖帐，征骑逐行尘。回首风流地，登临少一人。
<br>
<br>
<br>
<br>&nbsp;&nbsp; 卷273_92 【南轩】戴叔伦 
<br>
<br>野居何处是，轩外一横塘。座纳薰风细，帘垂白日长。 
<br>面山如对画，临水坐流觞。更爱闲花木，欣欣得向阳。
<br>
<br>
<br>
<br>&nbsp;&nbsp; 卷273_93 【泊雁】戴叔伦 
<br>
<br>泊雁鸣深渚，收霞落晚川。柝随风敛阵，楼映月低弦。 
<br>漠漠汀帆转，幽幽岸火然。壑危通细路，沟曲绕平田。
<br>
<br>
<br>
<br>&nbsp;&nbsp; 卷273_94 【巡诸州渐次空灵戍】戴叔伦 
<br>
<br>寒尽鸿先至，春回客未归。蚤知名是病，不敢绣为衣。 
<br>雾积川原暗，山多郡县稀。明朝下湘岸，更逐鹧鸪飞。
<br>
<br>
<br>
<br>&nbsp;&nbsp; 卷273_95 【潭州使院书情寄江夏贺兰副端】戴叔伦 
<br>
<br>云雨一萧散，悠悠关复河。俱从泛舟役，近隔洞庭波。 
<br>楚水去不尽，秋风今又过。无因得相见，却恨寄书多。
<br>
<br>
<br>
<br>&nbsp;&nbsp; 卷273_96 【过柳州】戴叔伦 
<br>
<br>地尽江南戍，山分桂北林。火云三月合，石路九疑深。 
<br>暗谷随风过，危桥共鸟寻。羁魂愁似绝，不复待猿吟。
<br>
<br>
<br>
<br>&nbsp;&nbsp; 卷273_97 【经巴东岭】戴叔伦 
<br>
<br>巴山不可上，徒驭亦裴回。旧栈歌难度，朝云湿未开。 
<br>瀑泉飞雪雨，惊兽走风雷。此去无停候，征人几日回。
<br>
<br>
<br>
<br>&nbsp;&nbsp; 卷273_98 【过申州】戴叔伦 
<br>
<br>万人曾战死，几处见休兵。井邑初安堵，儿童未长成。 
<br>凉风吹古木，野火入残营。牢落千馀里，山空水复清。
<br>
<br>
<br>
<br>&nbsp;&nbsp; 卷273_99 【次下牢韵】戴叔伦 
<br>
<br>独立荒亭上，萧萧对晚风。天高吴塞阔，日落楚山空。 
<br>猿叫三声断，江流一水通。前程千万里，一夕宿巴东。
<br>
<br>
<br>
<br>&nbsp;&nbsp; 卷273_100 【潘处士宅会别】戴叔伦 
<br>
<br>相邀寒影晚，惜别故山空。邻里疏林在，池塘野水通。 
<br>十年难遇后，一醉几人同。复此悲行子，萧萧逐转蓬。
<br>
<br>
<br>
<br>&nbsp;&nbsp; 卷273_101 【暮春沐发晦日书怀寄韦功曹沨李录事从训王少府纯】戴叔伦 
<br>
<br>朝沐敞南闱，盘跚待日晞。持梳发更落，览镜意多违。 
<br>吾友见尝少，春风去不归。登高取一醉，犹可及芳菲。
<br>
<br>
<br>
<br>&nbsp;&nbsp; 卷273_102 【长安早春赠万评事】戴叔伦 
<br>
<br>春风归戚里，晓日上花枝。清管新莺发，重门细柳垂。 
<br>经过千骑客，调笑五陵儿。何事灵台客，狂歌自不知。
<br>
<br>
<br>
<br>&nbsp;&nbsp; 卷273_103 【留别宋处士】戴叔伦 
<br>
<br>留欢方继烛，此会岂他人。乡里游从旧，儿童内外亲。 
<br>夜深愁不醉，老去别何频。莫折园中柳，相看惜暮春。
<br>
<br>
<br>
<br>&nbsp;&nbsp; 卷273_104 【留别道州李使君圻】戴叔伦 
<br>
<br>泷路下丹徼，邮童挥画桡。山回千骑隐，云断两乡遥。 
<br>渔沪拥寒溜，畲田落远烧。维舟更相忆，惆怅坐空宵。
<br>
<br>
<br>
<br>&nbsp;&nbsp; 卷273_105 【将游东都留别包谏议】戴叔伦 
<br>
<br>衰客惭墨绶，素舸逐秋风。云雨恩难报，江湖意已终。 
<br>县当仙洞口，路出故园东。唯有新离恨，长留梦寐中。
<br>
<br>
<br>
<br>&nbsp;&nbsp; 卷273_106 【灞岸别友】戴叔伦 
<br>
<br>车马去迟迟，离言未尽时。看花一醉别，会面几年期。 
<br>樵路高山馆，渔洲楚帝祠。南登回首处，犹得望京师。
<br>
<br>
<br>
<br>&nbsp;&nbsp; 卷273_107 【临川从事还别崔法曹】戴叔伦 
<br>
<br>谬官辞获免，滥狱会平反。远与故人别，龙钟望所言。 
<br>阴天寒不雨，古木夜多猿。老病北归去，馀年学灌园。
<br>
<br>
<br>
<br>&nbsp;&nbsp; 卷273_108 【海上别薛舟】戴叔伦 
<br>
<br>行旅悲摇落，风波厌别离。客程秋草远，心事故人知。 
<br>暮鸟翻江岸，征徒起路岐。自应无定所，还似欲相随。
<br>
<br>
<br>
<br>&nbsp;&nbsp; 卷273_109 【婺州路别录事】戴叔伦 
<br>
<br>府中相见少，江上独行遥。会日起离恨，新年别旧僚。 
<br>春云犹伴雪，寒渚未通潮。回首群山暝，思君转寂寥。
<br>
<br>
<br>
<br>&nbsp;&nbsp; 卷273_110 【建中癸亥岁奉天除夜宿武当山北茅平村】戴叔伦 
<br>
<br>岁除日又暮，山险路仍新。驱传迷深谷，瞻星记北辰。 
<br>古亭聊假寐，中夜忽逢人。相问皆呜咽，伤心不待春。
<br>
<br>
<br>
<br>&nbsp;&nbsp; 卷273_111 【京口送皇甫司马副端曾舒州辞满归去东都】戴叔伦 
<br>
<br>潮水忽复过，云帆俨欲飞。故园双阙下，左宦十年归。 
<br>晚景照华发，凉风吹绣衣。淹留更一醉，老去莫相违。
<br>
<br>
<br>
<br>&nbsp;&nbsp; 卷273_112 【送李审之桂州谒中丞叔】戴叔伦 
<br>
<br>知音不可遇，才子向天涯。远水下山急，孤舟上路赊。 
<br>乱云收暮雨，杂树落疏花。到日应文会，风流胜阮家。
<br>
<br>
<br>
<br>&nbsp;&nbsp; 卷273_113 【送王翁信及第归江东旧隐（作方干诗，送友及第归浙东）】戴叔伦 
<br>
<br>南行无俗侣，秋雁与寒云。野趣自多惬，名香日总闻。 
<br>吴山中路断，浙水半江分。此地登临惯，含情一送君。
<br>
<br>
<br>
<br>&nbsp;&nbsp; 卷273_114 【送李明府之任】戴叔伦 
<br>
<br>身为百里长，家宠五诸侯。含笑听猿狖，摇鞭望斗牛。 
<br>梅花堪比雪，芳草不知秋。别后南风起，相思梦岭头。
<br>
<br>
<br>
<br>&nbsp;&nbsp; 卷273_115 【送郭太祝中孚归江东】戴叔伦 
<br>
<br>乡人去欲尽，北雁又南飞。京洛风尘久，江湖音信稀。 
<br>旧山知独往，一醉莫相违。未得辞羁旅，无劳问是非。
<br>
<br>
<br>
<br>&nbsp;&nbsp; 卷273_116 【新秋夜寄江右友人】戴叔伦 
<br>
<br>遥夜独不寐，寂寥蓬户中。河明五陵上，月满九门东。 
<br>旧知亲友散，故园江海空。怀归正南望，此夕起秋风。
<br>
<br>
<br>
<br>&nbsp;&nbsp; 卷273_117 【清明日送邓芮二子还乡（一作方干诗）】戴叔伦 
<br>
<br>钟鼓喧离日，车徒促夜装。晓厨新变火，轻柳暗翻霜。 
<br>传镜看华发，持杯话故乡。每嫌儿女泪，今日自沾裳。
<br>
<br>
<br>
<br>&nbsp;&nbsp; 卷273_118 【送谢夷甫宰馀姚县（馀姚，一作鄮县）】戴叔伦 
<br>
<br>君去方为宰，干戈尚未销。邑中残老小，乱后少官僚。 
<br>廨宇经兵火，公田没海潮。到时应变俗，新政满馀姚。
<br>
<br>
<br>
<br>&nbsp;&nbsp; 卷273_119 【送柳道时余北还（一作送观察李判官巡郴州）】戴叔伦 
<br>
<br>征役各异路，烟波同旅愁。轻桡上桂水，大艑下扬州。 
<br>何处成后会，今朝分旧游。离心比杨柳，萧飒不胜秋。
<br>
<br>
<br>
<br>&nbsp;&nbsp; 卷273_120 【送万户曹之任扬州便归旧隐】戴叔伦 
<br>
<br>拟归云壑去，聊寄宦名中。俸禄资生事，文章实国风。 
<br>听潮回楚浪，看月照隋宫。傥有登楼望，还应伴庾公。
<br>
<br>
<br>
<br>&nbsp;&nbsp; 卷273_121 【送李长史纵之任常州】戴叔伦 
<br>
<br>不与名利隔，且为江汉游。吴山本佳丽，谢客旧淹留。 
<br>狭道通陵口，贫家住蒋州。思归复怨别，寥落讵关秋。
<br>
<br>
<br>
<br>&nbsp;&nbsp; 卷273_122 【南宾送蔡侍御游蜀】戴叔伦 
<br>
<br>巴江秋欲尽，远别更凄然。月照高唐峡，人随贾客船。 
<br>积云藏嶮路，流水促行年。不料相逢日，空悲尊酒前。
<br>
<br>
<br>
<br>&nbsp;&nbsp; 卷273_123 【送崔拾遗峒江淮访图书】戴叔伦 
<br>
<br>九门思谏议，万里采风谣。关外逢秋月，天涯过晚潮。 
<br>雁来云杳杳，木落浦萧萧。空怨他乡别，回舟暮寂寥。
<br>
<br>
<br>
<br>&nbsp;&nbsp; 卷273_124 【九日送洛阳李丞之任】戴叔伦 
<br>
<br>为文通绝境，从宦及良辰。洛下知名早，腰边结绶新。 
<br>且倾浮菊酒，聊拂染衣尘。独恨沧波侣，秋来别故人。
<br>
<br>
<br>
<br>&nbsp;&nbsp; 卷273_125 【奉陪李大夫九日宴龙沙】戴叔伦 
<br>
<br>邦君采菊地，近接旅人居。一命招衰疾，清光照里闾。 
<br>去官惭比谢，下榻贵同徐。莫怪沙边倒，偏沾杯酌馀。
<br>
<br>
<br>
<br>&nbsp;&nbsp; 卷273_126 【送车参军江陵（一作送韦参军，一作释清江诗）】戴叔伦 
<br>
<br>槐花落尽柳阴清，萧索凉天楚客情。海上旧山无的信， 
<br>东门归路不堪行。身随幻境劳多事，迹学禅心厌有名。 
<br>公子道存知不弃，欲依刘表住南荆。
<br>
<br>
<br>
<br>&nbsp;&nbsp; 卷273_127 【游清溪兰若（兼隐者旧居）】戴叔伦 
<br>
<br>西看叠嶂几千重，秀色孤标此一峰。丹灶久闲荒宿草， 
<br>碧潭深处有潜龙。灵仙已去空岩室，到客唯闻古寺钟。 
<br>远对白云幽隐在，年年不离旧杉松。
<br>
<br>
<br>
<br>&nbsp;&nbsp; 卷273_128 【赠史开府】戴叔伦 
<br>
<br>南天胡马独悲嘶，白首相逢话鼓鼙。野战频年沙朔外， 
<br>旌竿高与雪峰齐。扁舟远泛轻全楚，落日愁看旧紫泥。 
<br>早晚瑶阶归伏奏，独能画地取关西。
<br>
<br>
<br>
<br>&nbsp;&nbsp; 卷273_129 【登楼望月寄凤翔李少尹】戴叔伦 
<br>
<br>陌上凉风槐叶凋，夕阳清露湿寒条。登楼望月楚山迥， 
<br>月到南楼山独遥。心送情人趋凤阙，目随阳雁极烟霄。 
<br>轩辕不重无名客，此地还能访寂寥。
<br>
<br>
<br>
<br>&nbsp;&nbsp; 卷273_130 【和汴州李相公勉人日喜春】戴叔伦 
<br>
<br>年来日日春光好，今日春光好更新。独献菜羹怜应节， 
<br>遍传金胜喜逢人。烟添柳色看犹浅，鸟踏梅花落已频。 
<br>东閤此时闻一曲，翻令和者不胜春。
<br>
<br>
<br>
<br>&nbsp;&nbsp; 卷273_131 【奉酬卢端公饮后赠诸公见示之作】戴叔伦 
<br>
<br>佐幕临戎旌旆间，五营无事万家闲。风吹杨柳渐拂地， 
<br>日映楼台欲下山。绮席昼开留上客，朱门半掩拟重关。 
<br>当时不敢辞先醉，误逐群公倒载还。
<br>
<br>
<br>
<br>&nbsp;&nbsp; 卷273_132 【赠司空拾遗】戴叔伦 
<br>
<br>侍臣何事辞云陛，江上弹冠见雪花。望阙未承丹凤诏， 
<br>开门空对楚人家。陈琳草奏才还在，王粲登楼兴不赊。 
<br>高馆更容尘外客，仍令归去待琼华。
<br>
<br>
<br>
<br>&nbsp;&nbsp; 卷273_133 【越溪村居】戴叔伦 
<br>
<br>年来桡客寄禅扉，多话贫居在翠微。黄雀数声催柳变， 
<br>清溪一路踏花归。空林野寺经过少，落日深山伴侣稀。 
<br>负米到家春未尽，风萝闲扫钓鱼矶。
<br>
<br>
<br>
<br>&nbsp;&nbsp; 卷273_134 【赠韩道士（一作张佖诗）】戴叔伦 
<br>
<br>日暮秋风吹野花，上清归客意无涯。桃源寂寂烟霞闭， 
<br>天路悠悠星汉斜。还似世人生白发，定知仙骨变黄芽。 
<br>东城南陌频相见，应是壶中别有家。
<br>
<br>
<br>
<br>&nbsp;&nbsp; 卷273_135 【寄万德躬故居】戴叔伦 
<br>
<br>日暮山风吹女萝，故人舟楫定如何。吕仙祠下寒砧急， 
<br>帝子阁前秋水多。闽海风尘鸣戍鼓，江湖烟雨暗渔蓑。 
<br>何时醉把黄花酒，听尔南征长短歌。
<br>
<br>
<br>
<br>&nbsp;&nbsp; 卷273_136 【寄司空曙】戴叔伦 
<br>
<br>细雨柴门生远愁，向来诗句若为酬。林花落处频中酒， 
<br>海燕飞时独倚楼。北郭晚晴山更远，南塘春尽水争流。 
<br>可能相别还相忆，莫遣杨花笑白头。
<br>
<br>
<br>
<br>&nbsp;&nbsp; 卷273_137 【过故人陈羽山居】戴叔伦 
<br>
<br>向来携酒共追攀，此日看云独未还。不见山中人半载， 
<br>依然松下屋三间。峰攒仙境丹霞上，水绕渔矶绿玉湾。 
<br>却望夏洋怀二妙，满崖霜树晓斑斑。
<br>
<br>
<br>
<br>&nbsp;&nbsp; 卷273_138 【吊畅当】戴叔伦 
<br>
<br>万里江南一布衣，早将佳句动京畿。徒闻子敬遗琴在， 
<br>不见相如驷马归。朔雪恐迷新冢草，秋风愁老故山薇。 
<br>玉堂知己能铭述，犹得精魂慰所依。
<br>
<br>
<br>
<br>&nbsp;&nbsp; 卷273_139 【寄刘禹锡】戴叔伦 
<br>
<br>谢相园西石径斜，知君习隐暂为家。有时出郭行芳草， 
<br>长日临池看落花。春去能忘诗共赋，客来应是酒频赊。 
<br>五年不见西山色，怅望浮云隐落霞。
<br>
<br>
<br>
<br>&nbsp;&nbsp; 卷273_140 【寄孟郊】戴叔伦 
<br>
<br>乱馀城郭怕经过，到处闲门长薜萝。用世空悲闻道浅， 
<br>入山偏喜识僧多。醉归花径云生履，樵罢松岩雪满蓑。 
<br>石上幽期春又暮，何时载酒听高歌。
<br>
<br>
<br>
<br>&nbsp;&nbsp; 卷273_141 【赠徐山人】戴叔伦 
<br>
<br>乱馀山水半凋残，江上逢君春正阑。针自指南天窅窅， 
<br>星犹拱北夜漫漫。汉陵帝子黄金碗，晋代神仙白玉棺。 
<br>回首风尘千里外，故园烟雨五峰寒。
<br>
<br>
<br>
<br>&nbsp;&nbsp; 卷273_142 【过贾谊旧居】戴叔伦 
<br>
<br>楚乡卑湿叹殊方，鵩赋人非宅已荒。谩有长书忧汉室， 
<br>空将哀些吊沅湘。雨馀古井生秋草，叶尽疏林见夕阳。 
<br>过客不须频太息，咸阳宫殿亦凄凉。
<br>
<br>
<br>
<br>&nbsp;&nbsp; 卷273_143 【宫词】戴叔伦 
<br>
<br>紫禁迢迢宫漏鸣，夜深无语独含情。春风鸾镜愁中影， 
<br>明月羊车梦里声。尘暗玉阶綦迹断，香飘金屋篆烟清。 
<br>贞心一任蛾眉妒，买赋何须问马卿。
<br>
<br>
<br>
<br>&nbsp;&nbsp; 卷273_144 【汉宫人入道】戴叔伦 
<br>
<br>萧萧白发出宫门，羽服星冠道意存。霄汉九重辞凤阙， 
<br>云山何处访桃源。瑶池醉月劳仙梦，玉辇乘春却帝恩。 
<br>回首吹箫天上伴，上阳花落共谁言。
<br>
<br>
<br>
<br>&nbsp;&nbsp; 卷273_145 【二灵寺守岁】戴叔伦 
<br>
<br>守岁山房迥绝缘，灯光香灺共萧然。无人更献椒花颂， 
<br>有客同参柏子禅。已悟化城非乐界，不知今夕是何年。 
<br>忧心悄悄浑忘寐，坐待扶桑日丽天。
<br>
<br>
<br>
<br>&nbsp;&nbsp; 卷273_146 【暮春感怀】戴叔伦 
<br>
<br>杜宇声声唤客愁，故园何处此登楼。落花飞絮成春梦， 
<br>剩水残山异昔游。歌扇多情明月在，舞衣无意彩云收。 
<br>东皇去后韶华尽，老圃寒香别有秋。
<br>
<br>四十无闻懒慢身，放情丘壑任天真。悠悠往事杯中物， 
<br>赫赫时名扇外尘。短策看云松寺晚，疏帘听雨草堂春。 
<br>山花水鸟皆知己，百遍相过不厌贫。
<br>
<br>
<br>
<br>&nbsp;&nbsp; 卷273_147 【哭朱放】戴叔伦 
<br>
<br>几年湖海挹馀芳，岂料兰摧一夜霜。人世空传名耿耿， 
<br>泉台杳隔路茫茫。碧窗月落琴声断，华表云深鹤梦长。 
<br>最是不堪回首处，九泉烟冷树苍苍。
<br>
<br>
<br>
<br>&nbsp;&nbsp; 卷273_148 【酬盩厔耿少府湋见寄】戴叔伦 
<br>
<br>方丈萧萧落叶中，暮天深巷起悲风。流年不尽人自老， 
<br>外事无端心已空。家近小山当海畔，身留环卫荫墙东。 
<br>遥闻相访频逢雪，一醉寒宵谁与同。
<br>
<br>
<br>
<br>&nbsp;&nbsp; 卷273_149 【赠慧上人】戴叔伦 
<br>
<br>仙槎江口槎溪寺，几度停舟访未能。自恨频年为远客， 
<br>喜从异郡识高僧。云霞色酽禅房衲，星月光涵古殿灯。 
<br>何日却飞真锡返，故人丘木翳寒藤。
<br>
<br>
<br>
<br>&nbsp;&nbsp; 卷273_150 【渐至涪州先寄王员外使君纵】戴叔伦 
<br>
<br>文教通夷俗，均输问火田。江分巴字水，树入夜郎烟。 
<br>毒瘴含秋气，阴崖蔽曙天。路难空计日，身老不由年。 
<br>将命宁知远，归心讵可传。星郎复何意，出守五溪边。
<br>
<br>
<br>
<br>&nbsp;&nbsp; 卷273_151 【和河南罗主簿送校书兄归江南】戴叔伦 
<br>
<br>兄弟泣殊方，天涯指故乡。断云无定处，归雁不成行。 
<br>草莽人烟少，风波水驿长。上虞亲渤澥，东楚隔潇湘。 
<br>古戍阴传火，寒芜晓带霜。海门潮滟滟，沙岸荻苍苍。 
<br>京辇辞芸阁，蘅芳忆草堂。知君始宁隐，还缉旧荷裳。
<br>
<br>
<br>
<br>&nbsp;&nbsp; 卷273_152 【晓闻长乐钟声】戴叔伦 
<br>
<br>汉苑钟声早，秦郊曙色分。霜凌万户彻，风散一城闻。 
<br>已启蓬莱殿，初朝鸳鹭群。虚心方应物，大扣欲干云。 
<br>近杂鸡人唱，新传凫氏文。能令翰苑客，流听思氛氲。
<br>
<br>
<br>
<br>&nbsp;&nbsp; 卷273_153 【听霜钟】戴叔伦 
<br>
<br>渺渺飞霜夜，寥寥远岫钟。出云疑断续，入户乍舂容。 
<br>度枕频惊梦，随风几韵松。悠扬来不已，杳霭去何从。 
<br>仿佛烟岚隔，依稀岩峤重。此时聊一听，馀响绕千峰。
<br>
<br>
<br>
<br>&nbsp;&nbsp; 卷273_154 【同前】戴叔伦 
<br>
<br>寥亮来丰岭，分明辨古钟。应霜如自击，中节每相从。 
<br>静听非闲扣，潜应蕴圣踪。风间时断续，云外更舂容。 
<br>虚警和清籁，雄鸣隔乱峰。因知谕知己，感激更难逢。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
