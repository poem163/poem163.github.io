<HTML>
<HEAD>
<TITLE>全唐诗 卷717-721 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷717-721</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷717-721</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6220"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷717-721')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷717-721]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷717_1 【九江送方干归镜湖】曹松 
<br>
<br>一樯悬五两，此日动归风。客路抛湓口，家林入镜中。 
<br>谭馀云出峤，咏苦月欹空。更若看鳷鹊，何人夜坐同。
<br>
<br>
<br>&nbsp;&nbsp; 卷717_2 【庐山访贾匡】曹松 
<br>
<br>西城疾病日，此地少寻君。古迹春犹在，遥泉夜尽闻。 
<br>片时三处雨，九叠几重云。到者皆忘寐，神精与俗分。
<br>
<br>
<br>
<br>&nbsp;&nbsp; 卷717_3 【顾少府池上（一作顾少府池亭苇）】曹松 
<br>
<br>池上分行种，公庭觉少尘。根离潮水岸，韵爽判曹人。 
<br>正午回鱼影，方昏息鹭身。无时不动咏，沧岛思方频。
<br>
<br>
<br>
<br>&nbsp;&nbsp; 卷717_4 【喜友人归上元别业】曹松 
<br>
<br>一樯千里外，隐者兴宜孤。落日长边海，秋风满故都。 
<br>掩关苔色老，盘径叶声枯。匡岳来时过，迟回绝顶无。
<br>
<br>
<br>
<br>&nbsp;&nbsp; 卷717_5 【曲江暮春雪霁】曹松 
<br>
<br>霁动江池色，春残一去游。菰风生马足，槐雪滴人头。 
<br>北阙尘未起，南山青欲流。如何多别地，却得醉汀洲。
<br>
<br>
<br>
<br>&nbsp;&nbsp; 卷717_6 【立春日】曹松 
<br>
<br>春饮一杯酒，便吟春日诗。木梢寒未觉，地脉暖先知。 
<br>鸟啭星沈后，山分雪薄时。赏心无处说，怅望曲江池。
<br>
<br>
<br>
<br>&nbsp;&nbsp; 卷717_7 【宿溪僧院】曹松 
<br>
<br>少年云溪里，禅心夜更闲。煎茶留静者，靠月坐苍山。 
<br>露白钟寻定，萤多户未关。嵩阳大石室，何日译经还。
<br>
<br>
<br>
<br>&nbsp;&nbsp; 卷717_8 【石头怀古】曹松 
<br>
<br>日月出又没，台城空白云。虽宽百姓土，渐缺六朝坟。 
<br>禾黍是亡国，山河归圣君。松声骤雨足，几寺晚钟闻。
<br>
<br>
<br>
<br>&nbsp;&nbsp; 卷717_9 【浙右赠陆处士】曹松 
<br>
<br>静节灌园馀，得非成隐居。长当庚子日，独拜五经书。 
<br>白浪吹亡国，秋霜洗大虚。门前是京口，身外不营储。
<br>
<br>
<br>
<br>&nbsp;&nbsp; 卷717_10 【哭胡处士】曹松 
<br>
<br>丘中久不起，将谓诏书来。及见凌云说，方知掩夜台。 
<br>白衣归北路，玄造亦遗才。世上亡君后，诗声更大哉。
<br>
<br>
<br>
<br>&nbsp;&nbsp; 卷717_11 【赠馀干袁明府】曹松 
<br>
<br>一雨西城色，陶家心自清。山衔中郭分，云卷下湖程。 
<br>公署闻流木，人烟入废城。难忘楚尽处，新有越吟生。
<br>
<br>
<br>
<br>&nbsp;&nbsp; 卷717_12 【赠雷乡张明府】曹松 
<br>
<br>任官征战后，度日寄闲身。封卷还高客，飞书问野人。 
<br>废田教种谷，生路遣寻薪。若起柴桑兴，无先漉酒巾。
<br>
<br>
<br>
<br>&nbsp;&nbsp; 卷717_13 【岳阳晚泊】曹松 
<br>
<br>轻帆下阔流，便泊此沙洲。湖影撼山朵，日阳烧野愁。 
<br>白波争起倒，青屿或沈浮。是际船中望，东南仞仞秋。
<br>
<br>
<br>
<br>&nbsp;&nbsp; 卷717_14 【览春榜喜孙鄠成名】曹松 
<br>
<br>门外报春榜，喜君天子知。旧愁浑似雪，见日总消时。 
<br>塔下牡丹气，江头杨柳丝。风光若有分，无处不相宜。
<br>
<br>
<br>
<br>&nbsp;&nbsp; 卷717_15 【己亥岁二首（僖宗广明元年）】曹松 
<br>
<br>泽国江山入战图，生民何计乐樵苏。
<br>凭君莫话封侯事，一将功成万骨枯。
<br>
<br>传闻一战百神愁，两岸强兵过未休。
<br>谁道沧江总无事，近来长共血争流。
<br>
<br>
<br>
<br>&nbsp;&nbsp; 卷717_16 【乱后入洪州西山】曹松 
<br>
<br>寂寂阴溪水漱苔，尘中将得苦吟来。
<br>东峰道士如相问，县令而今不姓梅。
<br>
<br>
<br>
<br>&nbsp;&nbsp; 卷717_17 【送僧入庐山】曹松 
<br>
<br>若到江州二林寺，遍游应未出云霞。
<br>庐山瀑布三千仞，画破青霄始落斜。
<br>
<br>
<br>
<br>&nbsp;&nbsp; 卷717_18 【送僧入蜀过夏】曹松 
<br>
<br>师言结夏入巴峰，云水回头几万重。
<br>五月峨眉须近火，木皮领重只如冬。
<br>
<br>
<br>
<br>&nbsp;&nbsp; 卷717_19 【江西逢僧省文】曹松 
<br>
<br>闽地高僧楚地逢，僧游蛮锡挂垂松。
<br>白云逸性都无定，才出双峰爱五峰。
<br>
<br>高僧不负雪峰期，却伴青霞入翠微。百叶岩前霜欲降， 
<br>九枝松上鹤初归。风生碧涧鱼龙跃，威振金楼燕雀飞。 
<br>想得白莲花上月，满山犹带旧光辉。
<br>
<br>
<br>
<br>&nbsp;&nbsp; 卷717_20 【水精念珠】曹松 
<br>
<br>等量红缕贯晶荧，尽道匀圆别未胜。凿断玉潭盈尺水， 
<br>琢成金地两条冰。轮时只恐星侵佛，挂处常疑露滴僧。 
<br>几度夜深寻不著，琉璃为殿月为灯。
<br>
<br>
<br>
<br>&nbsp;&nbsp; 卷717_21 【南海旅次】曹松 
<br>
<br>忆归休上越王台，归思临高不易裁。为客正当无雁处， 
<br>故园谁道有书来。城头早角吹霜尽，郭里残潮荡月回。 
<br>心似百花开未得，年年争发被春催。
<br>
<br>
<br>
<br>&nbsp;&nbsp; 卷717_22 【春草】曹松 
<br>
<br>不独满池塘，梦中佳句香。春风有馀力，引上古城墙。
<br>
<br>
<br>
<br>&nbsp;&nbsp; 卷717_23 【金谷园】曹松 
<br>
<br>当年歌舞时，不说草离离。今日歌舞尽，满园秋露垂。
<br>
<br>
<br>
<br>&nbsp;&nbsp; 卷717_24 【夏日东斋】曹松 
<br>
<br>三庚到秋伏，偶来松槛立。热少清风多，开门放山入。
<br>
<br>
<br>
<br>&nbsp;&nbsp; 卷717_25 【南朝】曹松 
<br>
<br>三篱盖驰道，风烈一无取。时见牧牛童，嗔牛吃禾黍。
<br>
<br>
<br>
<br>&nbsp;&nbsp; 卷717_26 【言怀】曹松 
<br>
<br>出山不得意，谒帝值戈鋋。岂料为文日，翻成用武年。
<br>
<br>
<br>
<br>&nbsp;&nbsp; 卷717_27 【寒食日题杜鹃花】曹松 
<br>
<br>一朵又一朵，并开寒食时。谁家不禁火，总在此花枝。
<br>
<br>
<br>
<br>&nbsp;&nbsp; 卷717_28 【钟陵寒食日郊外闲游】曹松 
<br>
<br>可怜时节足风情，杏子粥香如冷饧。
<br>无奈春风输旧火，遍教人唤作山樱。
<br>
<br>
<br>
<br>&nbsp;&nbsp; 卷717_29 【中秋对月】曹松 
<br>
<br>无云世界秋三五，共看蟾盘上海涯。
<br>直到天头天尽处，不曾私照一人家。
<br>
<br>
<br>
<br>&nbsp;&nbsp; 卷717_30 【陪湖南李中丞宴隐溪（璋）】曹松 
<br>
<br>竹林啼鸟不知休，罗列飞桥水乱流。触散柳丝回玉勒， 
<br>约开莲叶上兰舟。酒边旧侣真何逊，云里新声是莫愁。 
<br>若值主人嫌昼短，应陪秉烛夜深游。
<br>
<br>
<br>
<br>&nbsp;&nbsp; 卷717_31 【别湖上主人】曹松 
<br>
<br>门系钓舟云满岸，借君幽致坐移旬。湖村夜叫白芜雁， 
<br>菱市晓喧深浦人。远水日边重作雪，寒林烧后别生春。 
<br>不辞更住醒还醉，太一东峰归梦频。
<br>
<br>
<br>
<br>&nbsp;&nbsp; 卷717_32 【赠广宣大师】曹松 
<br>
<br>忆昔同游紫阁云，别来三十二回春。
<br>白头相见双林下，犹是清朝未退人。
<br>
<br>
<br>
<br>&nbsp;&nbsp; 卷717_33 【钟陵寒食日与同年裴颜李先辈、郑校书郊外闲游】曹松 
<br>
<br>寒节钟陵香骑随，同年相命楚江湄。云间影过秋千女， 
<br>地上声喧蹴踘儿。何处寄烟归草色，谁家送火在花枝。 
<br>银瓶冷酒皆倾尽，半卧垂杨自不知。
<br>
<br>
<br>
<br>&nbsp;&nbsp; 卷717_34 【江外除夜】曹松 
<br>
<br>千门庭燎照楼台，总为年光急急催。半夜腊因风卷去， 
<br>五更春被角吹来。宁无好鸟思花发，应有游鱼待冻开。 
<br>不是多岐渐平稳，谁能呼酒祝昭回。
<br>
<br>
<br>
<br>&nbsp;&nbsp; 卷717_35 【七夕】曹松 
<br>
<br>牛女相期七夕秋，相逢俱喜鹊横流。彤云缥缈回金辂， 
<br>明月婵娟挂玉钩。燕羽几曾添别恨，花容终不更含羞。 
<br>更残便是分襟处，晓箭东来射翠楼。
<br>
<br>
<br>
<br>&nbsp;&nbsp; 卷717_36 【罗浮山下书逸人壁】曹松 
<br>
<br>海上亭台山下烟，买时幽邃不争钱。莫言白日催华发， 
<br>自有丹砂驻少年。渔钓未归深竹里，琴壶犹恋落花边。 
<br>可中更践无人境，知是罗浮第几天。
<br>
<br>
<br>
<br>&nbsp;&nbsp; 卷717_37 【天台瀑布】曹松 
<br>
<br>万仞得名云瀑布，远看如织挂天台。休疑宝尺难量度， 
<br>直恐金刀易剪裁。喷向林梢成夏雪，倾来石上作春雷。 
<br>欲知便是银河水，堕落人间合却回。
<br>
<br>
<br>
<br>&nbsp;&nbsp; 卷717_38 【桂江】曹松 
<br>
<br>未识佳人寻桂水，水云先解傍壶觞。笋林次第添斑竹， 
<br>雏鸟参差护锦囊。乳洞此时连越井，石楼何日到仙乡。 
<br>如飞似堕皆青壁，画手不强元化强。
<br>
<br>
<br>
<br>&nbsp;&nbsp; 卷717_39 【南海】曹松 
<br>
<br>倾腾界汉沃诸蛮，立望何如画此看。无地不同方觉远， 
<br>共天无别始知宽。文魮隔雾朝含碧，老蚌凌波夜吐丹。 
<br>万状千形皆得意，长鲸独自转身难。
<br>
<br>
<br>
<br>&nbsp;&nbsp; 卷717_40 【洞庭湖】曹松 
<br>
<br>东西南北各连空，波上唯留小朵峰。长与岳阳翻鼓角， 
<br>不离云梦转鱼龙。吸回日月过千顷，铺尽星河剩一重。 
<br>直到劫馀还作陆，是时应有羽人逢。
<br>
<br>
<br>
<br>&nbsp;&nbsp; 卷717_41 【霍山（在龙川县）】曹松 
<br>
<br>七千七百七十丈，丈丈藤萝势入天。未必展来空似翅， 
<br>不妨开去也成莲。月将河汉分岩转，僧与龙蛇共窟眠。 
<br>直是画工须阁笔，况无名画可流传。
<br>
<br>
<br>
<br>&nbsp;&nbsp; 卷717_42 【巫峡】曹松 
<br>
<br>巫山苍翠峡通津，下有仙宫楚女真。不逐彩云归碧落， 
<br>却为暮雨扑行人。年年旧事音容在，日日谁家梦想频。 
<br>应是荆山留不住，至今犹得睹芳尘。
<br>
<br>
<br>
<br>&nbsp;&nbsp; 卷717_43 【送陈樵校书归泉州】曹松 
<br>
<br>巨塔列名题，诗心亦罕齐。除官京下阙，乞假海门西。 
<br>别席侵残漏，归程避战鼙。关遥秦雁断，家近瘴云低。 
<br>候马春风馆，迎船晓月溪。帝京须早入，莫被刺桐迷。
<br>
<br>
<br>
<br>&nbsp;&nbsp; 卷717_44 【赠镜湖处士方干二首】曹松 
<br>
<br>包含教化剩搜罗，句出东瓯奈峭何。世路不妨平处少， 
<br>才人唯是屈声多。云来岛上便幽石，月到湖心忌白波。 
<br>后辈难为措机杼，先生织字得龙梭。
<br>
<br>只拟应星眠越绝，唯将丽什当高勋。磨砻清浊人难会， 
<br>织络虚无帝亦闻。鸟道未知山足雨，渔家已没镜中云。 
<br>他时莫为三征起，门外沙鸥解笑君。
<br>
<br>
<br>
<br>&nbsp;&nbsp; 卷717_45 【拜访陆处士】曹松 
<br>
<br>万卷书边人半白，再来惟恐降玄纁。性灵比鹤争多少， 
<br>气力登山较几分。吟鬓渐无前度漆，寝衣犹有昨宵云。 
<br>将知谷口耕烟者，低视齐梁楚赵君。
<br>
<br>
<br>
<br>&nbsp;&nbsp; 卷717_46 【岭南道中】曹松 
<br>
<br>百花成实未成归，未必归心与志违。但有壶觞资逸咏， 
<br>尽交风景入清机。半川阴雾藏高木，一道晴蜺杂落晖。 
<br>游子马前芳草合，鹧鸪啼歇又南飞。
<br>
<br>
<br>
<br>&nbsp;&nbsp; 卷717_47 【春日自吴门之阳羡道中书事】曹松 
<br>
<br>胜异恣游应未遍，路岐犹去几时还。浪花湖阔虹蜺断， 
<br>柳线村深鸟雀闲。千室绮罗浮画楫，两州丝竹会茶山。 
<br>眼前便是神仙事，何必须言洞府间。
<br>
<br>
<br>
<br>&nbsp;&nbsp; 卷717_48 【将入关行次湘阴】曹松 
<br>
<br>背顾秦城在何处，图书作伴过湘东。神鸦乱噪黄陵近， 
<br>候雁斜沉梦泽空。打桨天连晴水白，烧田云隔夜山红。 
<br>也知渐老岩栖稳，争奈文闱有至公。
<br>
<br>
<br>
<br>&nbsp;&nbsp; 卷717_49 【题昭州山寺常寂上人水阁】曹松 
<br>
<br>常寂常居常寂里，年年月月是空空。阶前未放岩根断， 
<br>屋下长教海眼通。本为入来寻佛窟，不期行处踏龙宫。 
<br>他时忆著堪图画，一朵云山二水中。
<br>
<br>
<br>
<br>&nbsp;&nbsp; 卷717_50 【广州贻匡绪法师】曹松 
<br>
<br>口宣微密不思议，不是除贪即诫痴。只待外方缘了日， 
<br>争看内殿诏来时。周回海树侵阶疾，迢递江潮应井迟。 
<br>必竟懒过高坐寺，未能全让法云师。
<br>
<br>
<br>
<br>&nbsp;&nbsp; 卷717_51 【赠道人】曹松 
<br>
<br>住山因以福为庭，便向山中隐姓名。阆苑驾将雕羽去， 
<br>洞天赢得绿毛生。日边肠胃餐霞火，月里肌肤饮露英。 
<br>顾我从来断浮浊，拟驱鸡犬上三清。
<br>
<br>
<br>
<br>&nbsp;&nbsp; 卷717_52 【送乞雨禅师临遇南游】曹松 
<br>
<br>活得枯樵耕者知，巡方又欲向天涯。珠穿闽国菩提子， 
<br>杖把灵峰榔栗枝。春藓任封降虎石，夜雷从傍养龙池。 
<br>生缘在地南浮去，自此孤云不可期。
<br>
<br>
<br>
<br>&nbsp;&nbsp; 卷717_53 【南海陪郑司空游荔园】曹松 
<br>
<br>荔枝时节出旌斿，南国名园尽兴游。乱结罗纹照襟袖， 
<br>别含琼露爽咽喉。叶中新火欺寒食，树上丹砂胜锦州。 
<br>他日为霖不将去，也须图画取风流。
<br>
<br>
<br>
<br>&nbsp;&nbsp; 卷717_54 【李郎中林亭】曹松 
<br>
<br>只向砌边流野水，樽前上下看鱼儿。笋蹊已长过人竹， 
<br>藤径从添拂面丝。若许白猿垂近户，即无红果压低枝。 
<br>大才必拟逍遥去，更遣何人佐盛时。
<br>
<br>
<br>
<br>&nbsp;&nbsp; 卷717_55 【夜饮】曹松 
<br>
<br>良宵公子宴兰堂，浓麝薰人兽吐香。云带金龙衔画烛， 
<br>星罗银凤泻琼浆。满屏珠树开春景，一曲歌声绕翠梁。 
<br>席上未知帘幕晓，青娥低语指东方。
<br>
<br>
<br>
<br>&nbsp;&nbsp; 卷717_56 【驸马宅宴罢】曹松 
<br>
<br>粉墙残月照宫祠，宴阕银瓶一半欹。
<br>学语莺儿飞未稳，放身斜坠绿杨枝。
<br>
<br>
<br>
<br>&nbsp;&nbsp; 卷717_57 【吊建州李员外】曹松 
<br>
<br>铭旌归故里，猿鸟亦凄然。已葬桐江月，空回建水船。 
<br>客传为郡日，僧说读书年。恐有吟魂在，深山古木边。
<br>
<br>
<br>
<br>&nbsp;&nbsp; 卷717_58 【吊李翰林】曹松 
<br>
<br>李白虽然成异物，逸名犹与万方传。昔朝曾侍玄宗侧， 
<br>大夜应归贺监边。山木易高迷故垄，国风长在见遗篇。 
<br>投金渚畔春杨柳，自此何人系酒船。
<br>
<br>
<br>
<br>&nbsp;&nbsp; 卷717_59 【山中】曹松 
<br>
<br>要路豪家非往还，岩门先有不曾关。众心惟恐地无剩， 
<br>吾意亦忧天惜闲。白练曳泉窗下石，绛罗垂果枕前山。 
<br>樵夫岂解营生业，贵欲自安麋鹿间。
<br>
<br>
<br>
<br>&nbsp;&nbsp; 卷717_60 【山寺引泉】曹松 
<br>
<br>劈碎琅玕意有馀，细泉高引入香厨。
<br>山僧未肯言根本，莫是银河漏泄无。
<br>
<br>
<br>
<br>&nbsp;&nbsp; 卷717_61 【友人池上咏芦】曹松 
<br>
<br>秋声谁种得，萧瑟在池栏。叶涩栖蝉稳，丛疏宿鹭难。 
<br>敛烟宜下□，飒吹省先寒。此物生苍岛，令人忆钓竿。
<br>
<br>
<br>
<br>&nbsp;&nbsp; 卷717_62 【商山】曹松 
<br>
<br>垂白商於原下住，儿孙共死一身忙。
<br>木弓未得长离手，犹与官家射麝香。
<br>
<br>
<br>
<br>&nbsp;&nbsp; 卷717_63 【荆南道中】曹松 
<br>
<br>十月荒郊雪气催，依稀愁色认阳台。游秦分系三条烛， 
<br>出楚心殊一寸灰。高柳莫遮寒月落，空桑不放夜风回。 
<br>如何住在猿声里，却被蝉吟引下来。
<br>
<br>
<br>
<br>&nbsp;&nbsp; 卷717_64 【武德殿朝退望九衢春色】曹松 
<br>
<br>玉殿朝初退，天街一看春。南山初过雨，北阙净无尘。 
<br>夹道夭桃满，连沟御柳新。苏舒同舜泽，煦妪并尧仁。 
<br>佳气浮轩盖，和风袭缙绅。自兹怜万物，同入发生辰。
<br>
<br>
<br>
<br>&nbsp;&nbsp; 卷717_65 【吊北邙】曹松 
<br>
<br>山下望山上，夕阳看又曛。无人医白发，少地著新坟。 
<br>岁代殊相远，贤愚旋不分。东归聊一吊，乱木倚寒云。
<br>
<br>
<br>
<br>&nbsp;&nbsp; 卷717_66 【及第敕下，宴中献座主杜侍郎】曹松 
<br>
<br>得召丘墙泪却频，若无公道也无因。门前送敕朱衣吏， 
<br>席上衔杯碧落人。半夜笙歌教泥月，平明桃杏放烧春。 
<br>南山虽有归溪路，争那酬恩未杀身。
<br>
<br>
<br>
<br>&nbsp;&nbsp; 卷717_67 【梢云】曹松 
<br>
<br>殊质资灵贶，陵空发瑞云。梢梢含树影，郁郁动霞文。 
<br>不比因风起，全非触石分。叶光闲泛滟，枝彩静氛氲。 
<br>隐见心无宰，裴回庆自君。翻飞如可托，长愿在横汾。
<br>
<br>
<br>
<br>&nbsp;&nbsp; 卷717_68 【白角簟】曹松 
<br>
<br>角簟工夫已到头，夏来全占满床秋。若言保惜归华屋， 
<br>只合封题寄列侯。学卷晓冰长怕绽，解铺寒水不教流。 
<br>蒲桃锦是潇湘底，曾得王孙价倍酬。
<br>
<br>
<br>
<br>&nbsp;&nbsp; 卷717_69 【碧角簟】曹松 
<br>
<br>细皮重叠织霜纹，滑腻铺床胜锦茵。八尺碧天无点翳， 
<br>一方青玉绝纤尘。蝇行只恐烟粘足，客卧浑疑水浸身。 
<br>五月不教炎气入，满堂秋色冷龙鳞。
<br>
<br>
<br>
<br>&nbsp;&nbsp; 卷717_70 【滕王阁春日晚望】曹松 
<br>
<br>凌春帝子阁，偶眺日移西。浪势平花坞，帆阴上柳堤。
<br>
<br>
<br>
<br>&nbsp;&nbsp; 卷717_71 【句】曹松 
<br>
<br>追游若遇三清乐，行从应妨一日春。（李肇《国史补》 
<br>云：曲江大会，先牒教坊，请奏上御紫云楼观焉。 
<br>时或拟作乐，则为之移日，故曹松诗云云）
<br>
<br>石脉水流泉滴沙，鬼灯然点松柏花。（《吟窗杂录》）
<br>
<br>鹿眠荒圃寒芜白，鸦噪残阳败叶飞。（《锦绣万花谷》）
<br>
<br>华岳影寒清露掌，海门风急白潮头。（《升庵外集》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷718_1 【颂鲁】苏拯 
<br>
<br>天推鲁仲尼，周游布典坟。游遍七十国，不令遇一君。 
<br>一国如一遇，单车不转轮。良由至化力，为国不为身。 
<br>礼乐行未足，邅回厄于陈。礼乐今有馀，衮旒当圣人。 
<br>伤哉绝粮议，千载误云云。
<br>
<br>
<br>&nbsp;&nbsp; 卷718_2 【医人】苏拯 
<br>
<br>古人医在心，心正药自真。今人医在手，手滥药不神。 
<br>我愿天地炉，多衔扁鹊身。遍行君臣药，先从冻馁均。 
<br>自然六合内，少闻贫病人。
<br>
<br>
<br>
<br>&nbsp;&nbsp; 卷718_3 【西施】苏拯 
<br>
<br>吴王从骄佚，天产西施出。岂徒伐一人，所希救群物。 
<br>良由上天意，恶盈戒奢侈。不独破吴国，不独生越水。 
<br>在周名褒姒，在纣名妲己。变化本多涂，生杀亦如此。 
<br>君王政不修，立地生西子。
<br>
<br>
<br>
<br>&nbsp;&nbsp; 卷718_4 【金谷园】苏拯 
<br>
<br>积金累作山，山高小于址。栽花比绿珠，花落还相似。 
<br>徒有敌国富，不能买东市。徒有绝世容，不能楼上死。 
<br>只此上高楼，何如在平地。
<br>
<br>
<br>
<br>&nbsp;&nbsp; 卷718_5 【巫山】苏拯 
<br>
<br>昔时亦云雨，今时亦云雨。自是荒淫多，梦得巫山女。 
<br>从来圣明君，可听妖魅语。只今峰上云，徒自生容与。
<br>
<br>
<br>
<br>&nbsp;&nbsp; 卷718_6 【贾客】苏拯 
<br>
<br>长帆挂短舟，所愿疾如箭。得丧一惊飘，生死无良贱。 
<br>不谓天不祐，自是人苟患。尝言海利深，利深不如浅。
<br>
<br>
<br>
<br>&nbsp;&nbsp; 卷718_7 【狡兔行】苏拯 
<br>
<br>秋来无骨肥，鹰犬遍原野。草中三穴无处藏， 
<br>何况平田无穴者。
<br>
<br>
<br>
<br>&nbsp;&nbsp; 卷718_8 【长城】苏拯 
<br>
<br>嬴氏设防胡，烝沙筑冤垒。蒙公取勋名，岂算生民死。 
<br>运畚力不禁，碎身砂碛里。黔黎欲半空，长城舂未已。 
<br>皇天潜鼓怒，力化一女子。遂使万雉崩，不尽数行泪。 
<br>自古进身者，本非陷物致。当时文德修，不到三世地。
<br>
<br>
<br>
<br>&nbsp;&nbsp; 卷718_9 【织妇女】苏拯 
<br>
<br>伊余尽少女，一种饰螓首。徒能事机杼，与之作歌舞。 
<br>歌舞片时间，黄金翻袖取。只看舞者乐，岂念织者苦。 
<br>感此尝忆古人言，一妇不织天下寒。
<br>
<br>
<br>
<br>&nbsp;&nbsp; 卷718_10 【古塞下】苏拯 
<br>
<br>百战已休兵，寒云愁未歇。血染长城沙，马踏征人骨。 
<br>早得用蛾眉，免陷边戍卒。始知髦头星，不在弯弓没。
<br>
<br>
<br>
<br>&nbsp;&nbsp; 卷718_11 【水旱祷】苏拯 
<br>
<br>祷祈勿告天，酒浆勿浇地。阴阳和也无妖气， 
<br>阴阳愆期乃人致。病生心腹不自医，古屋澄潭何神祟。
<br>
<br>
<br>
<br>&nbsp;&nbsp; 卷718_12 【邹律】苏拯 
<br>
<br>邹律暖燕谷，青史徒编录。人心不变迁，空吹闲草木。 
<br>世患有三惑，尔律莫能抑。边苦有长征，尔律莫能息。 
<br>斯术未济时，斯律亦何益。争如至公一开口， 
<br>吹起贤良霸邦国。
<br>
<br>
<br>
<br>&nbsp;&nbsp; 卷718_13 【蜘蛛谕】苏拯 
<br>
<br>春蚕吐出丝，济世功不绝。蜘蛛吐出丝，飞虫成聚血。 
<br>蚕丝何专利，尔丝何专孽。映日张网罗，遮天亦何别。 
<br>傥居要地门，害物可堪说。网成虽福己，网败还祸尔。 
<br>小人与君子，利害一如此。
<br>
<br>
<br>
<br>&nbsp;&nbsp; 卷718_14 【猎犬行】苏拯 
<br>
<br>猎犬未成行，狐兔无奈何。猎犬今盈群，狐兔依旧多。 
<br>自尔初跳跃，人言多拏躩。常指天外狼，立可口中嚼。 
<br>骨长毛衣重，烧残烟草薄。狡兔何曾擒，时把家鸡捉。 
<br>食尽者饭翻，增养者恶壮。可嗟猎犬壮复壮， 
<br>不堪兔绝良弓丧。
<br>
<br>
<br>
<br>&nbsp;&nbsp; 卷718_15 【断火谣】苏拯 
<br>
<br>谁谓之推贤，于世何功果。绝尔晋侯交，禁我唐虞火。 
<br>国闭檀榆烟，大礼成隳堕。暗室枯槁饭，冷面相看坐。 
<br>阳升既非佑，阴伏若为佐。焉冻群生腹，将止天下祸。 
<br>但究冤滥刑，天道无不可。鄙哉前朝翊赞臣， 
<br>訏谟之规何琐琐。
<br>
<br>
<br>
<br>&nbsp;&nbsp; 卷718_16 【思妇吟】苏拯 
<br>
<br>秋风雁又归，边信一何早。揽衣出门望，落叶满长道。 
<br>一从秉箕帚，十载孤怀抱。可堪日日醉宠荣， 
<br>不说思君令人老。
<br>
<br>
<br>
<br>&nbsp;&nbsp; 卷718_17 【雉兔者】苏拯 
<br>
<br>所猎一何酷，终年耗林麓。飞走如未空，贪残岂知足。 
<br>尝闻猎书史，可以鉴荣辱。尝闻猎贤良，可以霸邦国。 
<br>如何纵网罗，空成肥骨肉。和济俱不闻，曷所禳颠覆。 
<br>谁能为扣天地炉，铸此伤生其可乎！
<br>
<br>
<br>
<br>&nbsp;&nbsp; 卷718_18 【药草】苏拯 
<br>
<br>天子恤疲瘵，坤灵奉其职。年年济世功，贵贱相兼植。 
<br>因产众草中，所希采者识。一枝当若神，千金亦何直。 
<br>生草不生药，无以彰士德。生药不生草，无以彰奇特。 
<br>国忠在臣贤，民患凭药力。灵草犹如此，贤人岂多得。
<br>
<br>
<br>
<br>&nbsp;&nbsp; 卷718_19 【凡草诫】苏拯 
<br>
<br>野草凡不凡，亦应生和出。锄夫耘药栏，根不留其一。 
<br>良田本芜秽，著地成弃物。人生行不修，何门可容膝。 
<br>不唯不尔容，得无凡草嫉。贤愚偃仰间，鉴之宜日日。
<br>
<br>
<br>
<br>&nbsp;&nbsp; 卷718_20 【明禁忌】苏拯 
<br>
<br>阴阳家有书，卜筑多禁忌。土中若有神，穴处何无祟。 
<br>我识先贤意，本诫骄侈地。恣欲创楼台，率情染朱翠。 
<br>四面兴土功，四时妨农事。可以没凶灾，四隅通一二。 
<br>一年省修营，万民停困踬。动若契于理，福匪神之遗。 
<br>动若越于常，祸乃身之致。神在虚无间，土中非神位。
<br>
<br>
<br>
<br>&nbsp;&nbsp; 卷718_21 【伤彩饰】苏拯 
<br>
<br>朝见亦光彩，暮见亦光彩。一旦风雨飘，十分无一在。 
<br>尔形才似削，尔貌不如昨。本为是凡姿，谁教染丹雘。 
<br>虚饰片时间，天意以为恶。物假犹如此，人假争堪作。
<br>
<br>
<br>
<br>&nbsp;&nbsp; 卷718_22 【世迷】苏拯 
<br>
<br>乌兔日夜行，与人运枯荣。为善不常缺，为恶不常盈。 
<br>天道无阿党，人心自覆倾。所以多迁变，宁合天地情。 
<br>我愿造化手，莫放狐兔走。恣海产珍奇，纵地生花柳。 
<br>美者一齐美，丑者一齐丑。民心归大朴，战争亦何有。
<br>
<br>
<br>
<br>&nbsp;&nbsp; 卷718_23 【鸱枭】苏拯 
<br>
<br>为害未为害，其如污物类。斯言之一玷，流传极天地。 
<br>良木不得栖，清波不得戏。曾戏水堪疑，曾栖树终弃。 
<br>天不歼尔族，与夫恶相济。地若默尔声，与夫妖为讳。 
<br>一时怀害心，千古不能替。伤哉丑行人，兹禽亦为譬。
<br>
<br>
<br>
<br>&nbsp;&nbsp; 卷718_24 【山中道者】苏拯 
<br>
<br>筇杖六尺许，坐石流泉所。举头看古松，似对仙鹤语。 
<br>是时天气清，四迥无尘侣。顾我笑相迎，知有丹砂异。
<br>
<br>
<br>
<br>&nbsp;&nbsp; 卷718_25 【渔人】苏拯 
<br>
<br>垂竿朝与暮，披蓑卧横楫。不问清平时，自乐沧波业。 
<br>长畏不得闲，几度避游畋。当笑钓台上，逃名名却传。
<br>
<br>
<br>
<br>&nbsp;&nbsp; 卷718_26 【闻猿】苏拯 
<br>
<br>秋风飒飒猿声起，客恨猿哀一相似。
<br>漫向孤危惊客心，何曾解入笙歌耳。
<br>
<br>
<br>
<br>&nbsp;&nbsp; 卷718_27 【经马嵬坡】苏拯 
<br>
<br>一从杀贵妃，春来花无意。此地纵千年，土香犹破鼻。 
<br>宠既出常理，辱岂同常死。一等异于众，倾覆皆如此。
<br>
<br>
<br>
<br>&nbsp;&nbsp; 卷718_28 【经鹤台】苏拯 
<br>
<br>筑台非谓贤，独聚乘轩鹤。六马不能驭，九皋欲何托。 
<br>一旦敌兵来，万民同陨濩。如何警露禽，不似衔环雀。 
<br>一物欲误时，众类皆成恶。至今台基上，飞鸟不至泊。
<br>
<br>
<br>
<br>&nbsp;&nbsp; 卷718_29 【寄远】苏拯 
<br>
<br>游子虽惜别，一去何时见。飞鸟犹恋巢，万里亦何远。 
<br>妾愿化为霜，日日下河梁。若能侵鬓色，先染薄情郎。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷719_1 【芭蕉（数岁时作，传于都下）】路德延 
<br>
<br>一种灵苗异，天然体性虚。叶如斜界纸，心似倒抽书。
<br>
<br>
<br>&nbsp;&nbsp; 卷719_2 【感旧诗】路德延 
<br>
<br>初骑竹马咏芭蕉，尝忝名卿诵满朝。五字便容趋绛帐， 
<br>一枝寻许折丹霄。岂知流落萍蓬远，不觉推迁岁月遥。 
<br>国境未安身未立，至今颜巷守箪瓢。
<br>
<br>
<br>
<br>&nbsp;&nbsp; 卷719_3 【小儿诗】路德延 
<br>
<br>情态任天然，桃红两颊鲜。乍行人共看，初语客多怜。 
<br>臂膊肥如瓠，肌肤软胜绵。长头才覆额，分角渐垂肩。 
<br>散诞无尘虑，逍遥占地仙。排衙朱阁上，喝道画堂前。 
<br>合调歌杨柳，齐声踏采莲。走堤行细雨，奔巷趁轻烟。 
<br>嫩竹乘为马，新蒲折作鞭。莺雏金镟系，猫子彩丝牵。 
<br>拥鹤归晴岛，驱鹅入暖泉。杨花争弄雪，榆叶共收钱。 
<br>锡镜当胸挂，银珠对耳悬。头依苍鹘裹，袖学柘枝揎。 
<br>酒殢丹砂暖，茶催小玉煎。频邀筹箸挣，时乞绣针穿。 
<br>宝箧拏红豆，妆奁拾翠钿。戏袍披按褥，劣帽戴靴毡。 
<br>展画趋三圣，开屏笑七贤。贮怀青杏小，垂额绿荷圆。 
<br>惊滴沾罗泪，娇流污锦涎。倦书饶娅姹，憎药巧迁延。 
<br>弄帐鸾绡映，藏衾凤绮缠。指敲迎使鼓，筋拨赛神弦。 
<br>帘拂鱼钩动，筝推雁柱偏。棋图添路画，笛管欠声镌。 
<br>恼客初酣睡，惊僧半入禅。寻蛛穷屋瓦，探雀遍楼椽。 
<br>抛果忙开口，藏钩乱出拳。夜分围榾柮，聚朝打秋千。 
<br>折竹装泥燕，添丝放纸鸢。互夸轮水碓，相教放风旋。 
<br>旗小裁红绢，书幽截碧笺。远铺张鸽网，低控射蝇弦。 
<br>詀语时时道，谣歌处处传。匿窗眉乍曲，遮路臂相连。 
<br>斗草当春径，争球出晚田。柳傍慵独坐，花底困横眠。 
<br>等鹊前篱畔，听蛩伏砌边。傍枝粘舞蝶，隈树捉鸣蝉。 
<br>平岛夸趫上，层崖逞捷缘。嫩苔车迹小，深雪履痕全。 
<br>竞指云生岫，齐呼月上天。蚁窠寻径劚，蜂穴绕阶填。 
<br>樵唱回深岭，牛歌下远川。垒柴为屋木，和土作盘筵。 
<br>险砌高台石，危跳峻塔砖。忽升邻舍树，偷上后池船。 
<br>项橐称师日，甘罗作相年。明时方任德，劝尔减狂颠。
<br>
<br>
<br>
<br>&nbsp;&nbsp; 卷719_4 【句】路德延 
<br>
<br>不是上台知姓字，五花宾馆敢从容。（《上成汭》， 
<br>见《南部新书》。荆南旧有五花馆，待宾上地，故云）
<br>
<br>
<br>
<br>&nbsp;&nbsp; 卷719_5 【及第后呈朝中知己】李旭 
<br>
<br>凌晨晓鼓奏嘉音，雷拥龙迎出陆沈。金榜高悬当玉阙， 
<br>锦衣即著到家林。真珠每被尘泥陷，病鹤多遭蝼蚁侵。 
<br>今日始知天有意，还教雪得一生心。
<br>
<br>
<br>
<br>&nbsp;&nbsp; 卷719_6 【题惠严寺】崔庸 
<br>
<br>人莫嫌山小，僧还爱寺灵。殿高神气力，龙活客丹青。
<br>
<br>
<br>
<br>&nbsp;&nbsp; 卷719_7 【经费拾遗旧隐】胡骈 
<br>
<br>林下茅斋已半倾，九华幽径少人行。不将冠剑为荣事， 
<br>只向烟萝寄此生。松竹渐荒池上色，琴书徒立世间名。 
<br>白杨风起秋山暮，时复哀猿啼一声。
<br>
<br>
<br>
<br>&nbsp;&nbsp; 卷719_8 【失题】周祚 
<br>
<br>莫道春花独照人，秋花未必怯青春。
<br>四时风雨没时节，共保松筠根底尘。
<br>
<br>
<br>
<br>&nbsp;&nbsp; 卷719_9 【蛱蝶行】卢频 
<br>
<br>东园宫草绿，上下飞相逐。君恩不禁春，昨夜花中宿。
<br>
<br>
<br>
<br>&nbsp;&nbsp; 卷719_10 【东西行】卢频 
<br>
<br>种荷玉盆里，不及沟中水。养雉黄金笼，见草心先喜。
<br>
<br>
<br>
<br>&nbsp;&nbsp; 卷719_11 【失题】卢频 
<br>
<br>春泪烂罗绮，泣声抽恨多。莫滴芙蓉池，愁伤连蒂荷。
<br>
<br>一朵花叶飞，一枝花光彩。美人惜花心，但愿春长在。
<br>
<br>
<br>
<br>&nbsp;&nbsp; 卷719_12 【晚泊汉江渡】刘畋 
<br>
<br>末秋云木轻，莲折晚香清。雨下侵苔色，云凉出浪声。 
<br>叠帆依岸尽，微照夹堤明。渡吏已头白，遥知客姓名。
<br>
<br>
<br>
<br>&nbsp;&nbsp; 卷719_13 【句】刘畋 
<br>
<br>残阳来霁岫，独兴起沧洲。（雨后，张为《主客图》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷720_1 【游洞庭湖】裴说 
<br>
<br>楚云团翠八百里，澧兰吹香堕春水。白头渔子摇苍烟， 
<br>鸂鶒眠沙晓惊起。沙头龙叟夜叹忧，铁笛未响春风羞。 
<br>露寒紫藟结新愁，城角泣断关河秋。谪仙欲识雷斧手， 
<br>刬却古今愁共丑。鲸游碧落杳无踪，作诗三叹君知否。 
<br>瀛洲一棹何时还，满江宫锦看湖山。
<br>
<br>
<br>&nbsp;&nbsp; 卷720_2 【怀素台歌（一作题怀素台）】裴说 
<br>
<br>我呼古人名，鬼神侧耳听：杜甫李白与怀素， 
<br>文星酒星草书星。永州东郭有奇怪，笔冢墨池遗迹在。 
<br>笔冢低低高如山，墨池浅浅深如海。我来恨不已， 
<br>争得青天化为一张纸，高声唤起怀素书， 
<br>搦管研朱点湘水。欲归家，重叹嗟。眼前有，三个字： 
<br>枯树槎。乌梢蛇，墨老鸦。
<br>
<br>
<br>
<br>&nbsp;&nbsp; 卷720_3 【闻砧（一作寄边衣）】裴说 
<br>
<br>深闺乍冷鉴开箧，玉箸微微湿红颊。一阵霜风杀柳条， 
<br>浓烟半夜成黄叶。垂垂白练明如雪，独下闲阶转凄切。 
<br>只知抱杵捣秋砧，不觉高楼已无月。时闻寒雁声相唤， 
<br>纱窗只有灯相伴。几展齐纨又懒裁，离肠恐逐金刀断。 
<br>细想仪形执牙尺，回刀剪破澄江色。愁捻银针信手缝， 
<br>惆怅无人试宽窄。时时举袖匀红泪，红笺谩有千行字。 
<br>书中不尽心中事，一片殷勤寄边使。
<br>
<br>
<br>
<br>&nbsp;&nbsp; 卷720_4 【春早寄华下同人】裴说 
<br>
<br>正是花时节，思君寝复兴。市沽终不醉，春梦亦无凭。 
<br>岳面悬青雨，河心走浊冰。东门一条路，离恨镇相仍。
<br>
<br>
<br>
<br>&nbsp;&nbsp; 卷720_5 【赠衡山令】裴说 
<br>
<br>君吟十二载，辛苦必能官。造化犹难隐，生灵岂易谩。 
<br>猿跳高岳静，鱼摆大江宽。与我为同道，相留夜话阑。
<br>
<br>
<br>
<br>&nbsp;&nbsp; 卷720_6 【南中县令】裴说 
<br>
<br>寂寥虽下邑，良宰有清威。苦节长如病，为官岂肯肥。 
<br>山多村地狭，水浅客舟稀。上国搜贤急，陶公早晚归。
<br>
<br>
<br>
<br>&nbsp;&nbsp; 卷720_7 【寄曹松（一作洛中作）】裴说 
<br>
<br>莫怪苦吟迟，诗成鬓亦丝。鬓丝犹可染，诗病却难医。 
<br>山暝云横处，星沈月侧时。冥搜不可得，一句至公知。
<br>
<br>
<br>
<br>&nbsp;&nbsp; 卷720_8 【赠宾贡】裴说 
<br>
<br>惟君怀至业，万里信悠悠。路向东溟出，枝来北阙求。 
<br>家无一夜梦，帆挂隔年秋。鬓发争禁得，孤舟往复愁。
<br>
<br>
<br>
<br>&nbsp;&nbsp; 卷720_9 【汉南邮亭】裴说 
<br>
<br>高阁水风清，开门日送迎。帆张独鸟起，乐奏大鱼惊。 
<br>骤雨拖山过，微风拂面生。闲吟虽得句，留此谢多情。
<br>
<br>
<br>
<br>&nbsp;&nbsp; 卷720_10 【棋】裴说 
<br>
<br>十九条平路，言平又嶮巇。人心无算处，国手有输时。 
<br>势迥流星远，声干下雹迟。临轩才一局，寒日又西垂。
<br>
<br>
<br>
<br>&nbsp;&nbsp; 卷720_11 【夏日即事】裴说 
<br>
<br>僻居门巷静，竟日坐阶墀。鹊喜虽传信，蛩吟不见诗。 
<br>笋抽通旧竹，梅落立闲枝。此际无尘挠，僧来称所宜。
<br>
<br>
<br>
<br>&nbsp;&nbsp; 卷720_12 【送人宰邑】裴说 
<br>
<br>官小任还重，命官难偶然。皇恩轻一邑，赤子病三年。 
<br>瘦马稀餐粟，羸童不识钱。如君清苦节，到处有人传。
<br>
<br>
<br>
<br>&nbsp;&nbsp; 卷720_13 【春暖送人下第】裴说 
<br>
<br>相送短亭前，知君愚复贤。事多凭夜梦，老为待明年。 
<br>春树添山脊，晴云学晓烟。雄文有公道，此别莫潸然。
<br>
<br>
<br>
<br>&nbsp;&nbsp; 卷720_14 【湖外送何崇入阁】裴说 
<br>
<br>因诗相识久，忽此告临途。便是有船发，也须容市沽。 
<br>精吟五个字，稳泛两重湖。长短逢公道，清名振帝都。
<br>
<br>
<br>
<br>&nbsp;&nbsp; 卷720_15 【送进士苏瞻乱后出家】裴说 
<br>
<br>因乱事空王，孤心亦不伤。梵僧为骨肉，柏寺作家乡。 
<br>眼闭千行泪，头梳一把霜。诗书不得力，谁与问苍苍。
<br>
<br>
<br>
<br>&nbsp;&nbsp; 卷720_16 【秋日送河北从事】裴说 
<br>
<br>北风沙漠地，吾子远从军。官路虽非远，诗名要且闻。 
<br>蝉悲欲落日，雕下拟阴云。此去难相恋，前山掺袂分。
<br>
<br>
<br>
<br>&nbsp;&nbsp; 卷720_17 【喜友人再面】裴说 
<br>
<br>一别几寒暄，迢迢隔塞垣。相思长有事，及见却无言。 
<br>静坐将茶试，闲书把叶翻。依依又留宿，圆月上东轩。
<br>
<br>
<br>
<br>&nbsp;&nbsp; 卷720_18 【对雪】裴说 
<br>
<br>大片向空舞，出门肌骨寒。路岐平即易，沟壑满应难。 
<br>兔穴归时失，禽枝宿处干。豪家宁肯厌，五月画图看。
<br>
<br>
<br>
<br>&nbsp;&nbsp; 卷720_19 【冬日后作】裴说 
<br>
<br>寂寞掩荆扉，昏昏坐欲痴。事无前定处，愁有并来时。 
<br>日影才添线，鬓根已半丝。明庭正公道，应许苦心诗。
<br>
<br>
<br>
<br>&nbsp;&nbsp; 卷720_20 【冬日作】裴说 
<br>
<br>粝食拥败絮，苦吟吟过冬。稍寒人却健，太饱事多慵。 
<br>树老生烟薄，墙阴贮雪重。安能只如此，公道会相容。
<br>
<br>
<br>
<br>&nbsp;&nbsp; 卷720_21 【中秋月】裴说 
<br>
<br>一岁几盈亏，当轩重此期。幸无偏照处，刚有不明时。 
<br>色静云归早，光寒鹤睡迟。相看吟未足，皎皎下疏篱。
<br>
<br>
<br>
<br>&nbsp;&nbsp; 卷720_22 【塞上曲】裴说 
<br>
<br>极目望空阔，马羸程又赊。月生方见树，风定始无沙。 
<br>楚水辞鱼窟，燕山到雁家。如斯名利役，争不老天涯。
<br>
<br>
<br>
<br>&nbsp;&nbsp; 卷720_23 【终南山】裴说 
<br>
<br>九衢南面色，苍翠绝纤尘。寸步有闲处，百年无到人。 
<br>禁林寒对望，太华净相邻。谁与群峰并，祥云瑞露频。
<br>
<br>
<br>
<br>&nbsp;&nbsp; 卷720_24 【访道士】裴说 
<br>
<br>高冈微雨后，木脱草堂新。惟有疏慵者，来看淡薄人。 
<br>竹牙生碍路，松子落敲巾。粗得玄中趣，当期宿话频。
<br>
<br>
<br>
<br>&nbsp;&nbsp; 卷720_25 【道林寺】裴说 
<br>
<br>独立凭危阑，高低落照间。寺分一派水，僧锁半房山。 
<br>对面浮世隔，垂帘到老闲。烟云与尘土，寸步不相关。
<br>
<br>
<br>
<br>&nbsp;&nbsp; 卷720_26 【般若寺】裴说 
<br>
<br>南岳古般若，自来天下知。翠笼无价寺，光射有名诗。 
<br>一水涌兽迹，五峰排凤仪。高僧引闲步，昼出夕阳归。
<br>
<br>
<br>
<br>&nbsp;&nbsp; 卷720_27 【兜率寺】裴说 
<br>
<br>一片无尘地，高连梦泽南。僧居跨鸟道，佛影照鱼潭。 
<br>朽枿云斜映，平芜日半涵。行行不得住，回首望烟岚。
<br>
<br>
<br>
<br>&nbsp;&nbsp; 卷720_28 【鹿门寺】裴说 
<br>
<br>鹿门山上寺，突兀尽无尘。到此修行者，应非取次人。 
<br>鸟过惊石磬，日出碍金身。何计生烦恼，虚空是四邻。
<br>
<br>
<br>
<br>&nbsp;&nbsp; 卷720_29 【题岳州僧舍】裴说 
<br>
<br>喜到重湖北，孤州横晚烟。鹭衔鱼入寺，鸦接饭随船。 
<br>松桧君山迥，菰蒲梦泽连。与师吟论处，秋水浸遥天。
<br>
<br>
<br>
<br>&nbsp;&nbsp; 卷720_30 【过洞庭湖】裴说 
<br>
<br>浪高风力大，挂席亦言迟。及到堪忧处，争如未济时。 
<br>鱼龙侵莫测，雷雨动须疑。此际情无赖，何门寄所思。
<br>
<br>
<br>
<br>&nbsp;&nbsp; 卷720_31 【旅行闻寇】裴说 
<br>
<br>动步忧多事，将行问四邻。深山不畏虎，当路却防人。 
<br>豪富田园废，疲羸屋舍新。自惭为旅客，无计避烟尘。
<br>
<br>
<br>
<br>&nbsp;&nbsp; 卷720_32 【旅中作】裴说 
<br>
<br>妄动远抛山，其如馁与寒。投人言去易，开口说贫难。 
<br>泽国云千片，湘江竹一竿。时明未忍别，犹待计穷看。
<br>
<br>
<br>
<br>&nbsp;&nbsp; 卷720_33 【旅次衡阳】裴说 
<br>
<br>欲往几经年，今来意豁然。江风长借客，岳雨不因天。 
<br>戏鹭飞轻雪，惊鸿叫乱烟。晚秋红藕里，十宿寄渔船。
<br>
<br>
<br>
<br>&nbsp;&nbsp; 卷720_34 【不出院僧】裴说 
<br>
<br>四远参寻遍，修行却不行。耳边无俗语，门外是前生。 
<br>塔见移来影，钟闻过去声。一斋唯默坐，应笑我营营。
<br>
<br>
<br>
<br>&nbsp;&nbsp; 卷720_35 【湖外寄处宾上人】裴说 
<br>
<br>怪得意相亲，高携一轴新。能搜大雅句，不似小乘人。 
<br>岳麓擎枯桧，潇湘吐白蘋。他年遇同道，为我话风尘。
<br>
<br>
<br>
<br>&nbsp;&nbsp; 卷720_36 【寄贯休】裴说 
<br>
<br>忆昔与吾师，山中静论时。总无方是法，难得始为诗。 
<br>冻犬眠干叶，饥禽啄病梨。他年白莲社，犹许重相期。
<br>
<br>
<br>
<br>&nbsp;&nbsp; 卷720_37 【寄僧尚颜】裴说 
<br>
<br>曾居五老峰，所得共谁同。才大天全与，吟精楚欲空。 
<br>客来庭减日，鸟过竹生风。早晚摇轻拂，重归瀑布中。
<br>
<br>
<br>
<br>&nbsp;&nbsp; 卷720_38 【哭处默上人】裴说 
<br>
<br>凄凉繐幕下，香吐一灯分。斗老输寒桧，留闲与白云。 
<br>挈盂曾几度，传衲不教焚。泣罢重回首，暮山钟半闻。
<br>
<br>
<br>
<br>&nbsp;&nbsp; 卷720_39 【庐山瀑布】裴说 
<br>
<br>静景凭高望，光分翠嶂开。嶮飞千尺雪，寒扑一声雷。 
<br>过去云冲断，旁来烧隔回。何当住峰下，终岁绝尘埃。
<br>
<br>
<br>
<br>&nbsp;&nbsp; 卷720_40 【华山上方】裴说 
<br>
<br>独上上方上，立高聊称心。气冲云易黑，影落县多阴。 
<br>有云草不死，无风松自吟。会当求大药，他日复追寻。
<br>
<br>
<br>
<br>&nbsp;&nbsp; 卷720_41 【咏鹦鹉】裴说 
<br>
<br>常贵西山鸟，衔恩在玉堂。语传明主意，衣拂美人香。 
<br>缓步寻珠网，高飞上画梁。长安频道乐，何日从君王。
<br>
<br>
<br>
<br>&nbsp;&nbsp; 卷720_42 【鹭鸶】裴说 
<br>
<br>秋江清浅时，鱼过亦频窥。却为分明极，翻成所得迟。 
<br>浴偎红日色，栖压碧芦枝。会共鹓同侣，翱翔应可期。
<br>
<br>
<br>
<br>&nbsp;&nbsp; 卷720_43 【牡丹】裴说 
<br>
<br>数朵欲倾城，安同桃李荣。未尝贫处见，不似地中生。 
<br>此物疑无价，当春独有名。游蜂与蝴蝶，来往自多情。
<br>
<br>
<br>
<br>&nbsp;&nbsp; 卷720_44 【见王贞白】裴说 
<br>
<br>共贺登科后，明宣入紫宸。又看重试榜，还见苦吟人。 
<br>此得名浑别，归来话亦新。分明一枝桂，堪动楚江滨。
<br>
<br>
<br>
<br>&nbsp;&nbsp; 卷720_45 【经杜工部坟】裴说 
<br>
<br>骚人久不出，安得国风清。拟掘孤坟破，重教大雅生。 
<br>皇天高莫问，白酒恨难平。悒怏寒江上，谁人知此情。
<br>
<br>
<br>
<br>&nbsp;&nbsp; 卷720_46 【寄僧知乾】裴说 
<br>
<br>貌高清入骨，帝里旧临坛。出语经相似，行心佛证安。
<br>
<br>
<br>
<br>&nbsp;&nbsp; 卷720_47 【乱中偷路入故乡】裴说 
<br>
<br>愁看贼火起诸烽，偷得馀程怅望中。
<br>一国半为亡国烬，数城俱作古城空。
<br>
<br>
<br>
<br>&nbsp;&nbsp; 卷720_48 【蔷薇】裴说 
<br>
<br>一架长条万朵春，嫩红深绿小窠匀。
<br>只应根下千年土，曾葬西川织锦人。
<br>
<br>
<br>
<br>&nbsp;&nbsp; 卷720_49 【春日山中竹】裴说 
<br>
<br>数竿苍翠拟龙形，峭拔须教此地生。
<br>无限野花开不得，半山寒色与春争。
<br>
<br>
<br>
<br>&nbsp;&nbsp; 卷720_50 【柳】裴说 
<br>
<br>高拂危楼低拂尘，灞桥攀折一何频。
<br>思量却是无情树，不解迎人只送人。
<br>
<br>
<br>
<br>&nbsp;&nbsp; 卷720_51 【岳阳兵火后题僧舍】裴说 
<br>
<br>十年兵火真多事，再到禅扉却破颜。
<br>唯有两般烧不得，洞庭湖水老僧闲。
<br>
<br>
<br>
<br>&nbsp;&nbsp; 卷720_52 【句】裴说 
<br>
<br>读书贫里乐，搜句静中忙。（《苕溪渔隐》）
<br>
<br>苦吟僧入定，得句将成功。（以下《诗话》）
<br>
<br>是事精皆易，唯诗会却难。（《赠贯休》）
<br>
<br>因携一家住，赢得半年吟。（《石首县》）
<br>
<br>吟馀潮入浦，坐久烧移山。（《湘江》）
<br>
<br>三年清似水，六月冷如冰。（《赠县令》）
<br>
<br>一通红锦重，三事紫罗轻。（以下《绣石书堂》）
<br>
<br>瘦肌寒带粟，病眼馁生花。
<br>
<br>避乱一生多。
<br>
<br>雪留寒竹寺舍冷，风撼早梅城郭香。（《锦绣万花谷》）
<br>
<br>画球轻蹴壶中地，彩索高飞掌上身。（清明，事文类聚）
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷721_1 【赠唐山人】李洞 
<br>
<br>垂须长似发，七十色如黳。醉眼青天小，吟情太华低。 
<br>千年松绕屋，半夜雨连溪。邛蜀路无限，往来琴独携。
<br>
<br>
<br>&nbsp;&nbsp; 卷721_2 【送云卿上人游安南（一作送僧游南海）】李洞 
<br>
<br>春往海南边，秋闻半夜蝉。鲸吞洗钵水，犀触点灯船。 
<br>岛屿分诸国，星河共一天。长安却回日，松偃旧房前。
<br>
<br>
<br>
<br>&nbsp;&nbsp; 卷721_3 【郑补阙山居】李洞 
<br>
<br>高节谏垣客，白云居静坊。马饥餐落叶，鹤病晒残阳。 
<br>野雾昏朝烛，溪笺惹御香。相招倚蒲壁，论句夜何长。
<br>
<br>
<br>
<br>&nbsp;&nbsp; 卷721_4 【送曹郎中南归，时南中用军】李洞 
<br>
<br>桂水净和天，南归似谪仙。系绦轻象笏，买布接蛮船。 
<br>海气蒸鼙软，江风激箭偏。罢郎吟乱里，帝远岂知贤。
<br>
<br>
<br>
<br>&nbsp;&nbsp; 卷721_5 【锦江陪兵部郑侍郎话诗著棋】李洞 
<br>
<br>落叶溅吟身，会棋云外人。海枯搜不尽，天定著长新。 
<br>月上分题遍，钟残布子匀。忘餐二绝境，取意铸陶钧。
<br>
<br>
<br>
<br>&nbsp;&nbsp; 卷721_6 【中秋月】李洞 
<br>
<br>四十五秋宵，月分千里毫。冷沉中岳短，光溢太行高。 
<br>不寐清人眼，移栖湿鹤毛。露华台上别，吟望十年劳。
<br>
<br>
<br>
<br>&nbsp;&nbsp; 卷721_7 【送沈光赴福幕（一作送福州从事）】李洞 
<br>
<br>泉齐岭鸟飞，雨熟荔枝肥。南斗看应近，北人来恐稀。 
<br>潮浮廉使宴，珠照岛僧归。幕下逢迁拜，何官着茜衣。
<br>
<br>
<br>
<br>&nbsp;&nbsp; 卷721_8 【鄠郊山舍题赵处士林亭】李洞 
<br>
<br>圭峰秋后叠，乱叶落寒墟。四五百竿竹，二三千卷书。 
<br>云深猿拾栗，雨霁蚁缘蔬。只隔门前水，如同万里馀。
<br>
<br>
<br>
<br>&nbsp;&nbsp; 卷721_9 【赋得送贾岛谪长江】李洞 
<br>
<br>敲驴吟雪月，谪出国西门。行傍长江影，愁深汨水魂。 
<br>筇携过竹寺，琴典在花村。饥拾山松子，谁知贾傅孙。
<br>
<br>
<br>
<br>&nbsp;&nbsp; 卷721_10 【河阳道中】李洞 
<br>
<br>冲风仍蹑冻，提辔手频呵。得事应须早，愁人不在多。 
<br>雪田平入塞，烟郭曲随河。翻忆江涛里，船中睡盖蓑。
<br>
<br>
<br>
<br>&nbsp;&nbsp; 卷721_11 【送知己赴濮州】李洞 
<br>
<br>中路行僧谒，邮亭话海涛。剑摇林狖落，旗闪岳禽高。 
<br>苔长空州狱，花开梦省曹。濮阳流政化，一半布风骚。
<br>
<br>
<br>
<br>&nbsp;&nbsp; 卷721_12 【送行脚僧】李洞 
<br>
<br>瓶枕绕腰垂，出门何所之。毳衣沾雨重，棕笠看山欹。 
<br>夜观入枯树，野眠逢断碑。邻房母泪下，相课别离词。
<br>
<br>
<br>
<br>&nbsp;&nbsp; 卷721_13 【龙州送人赴举】李洞 
<br>
<br>献策赴招携，行宫积翠西。挈囊秋卷重，转栈晚峰齐。 
<br>踏月趋金阙，拂云看御题。飞鸣岂回顾，独鹤困江泥。
<br>
<br>
<br>
<br>&nbsp;&nbsp; 卷721_14 【送安抚从兄夷偶中丞】李洞 
<br>
<br>奉诏向军前，朱袍映雪鲜。河桥吹角冻，岳月卷旗圆。 
<br>僧救焚经火，人修著钓船。六州安抚后，万户解衣眠。
<br>
<br>
<br>
<br>&nbsp;&nbsp; 卷721_15 【送远上人】李洞 
<br>
<br>海岳两无边，去来都偶然。齿因吟后冷，心向静中圆。 
<br>虫网花间井，鸿鸣雨后天。叶书归旧寺，应附载钟船。
<br>
<br>
<br>
<br>&nbsp;&nbsp; 卷721_16 【宿凤翔天柱寺穷易玄上人房】李洞 
<br>
<br>天柱暮相逢，吟思天柱峰。墨研青露月，茶吸白云钟。 
<br>卧语身粘藓，行禅顶拂松。探玄为一决，明日去临邛。
<br>
<br>
<br>
<br>&nbsp;&nbsp; 卷721_17 【下第送张霞归觐江南】李洞 
<br>
<br>此道背于时，携归一轴诗。树沈孤鸟远，风逆蹇驴迟。 
<br>草入吟房坏，潮冲钓石移。恐伤欢觐意，半路摘愁髭。
<br>
<br>
<br>
<br>&nbsp;&nbsp; 卷721_18 【送人之天台】李洞 
<br>
<br>行李一枝藤，云边晓扣冰。丹经如不谬，白发亦何能。 
<br>浅井仙人境，明珠海客灯。乃知真隐者，笑就汉廷征。
<br>
<br>
<br>
<br>&nbsp;&nbsp; 卷721_19 【维摩畅林居（一作题维摩畅上人房）】李洞 
<br>
<br>诸方游几腊，五夏五峰销。越讲迎骑象，蕃斋忏射雕。 
<br>冷筇和雪倚，朽栎带云烧。从此西林老，瞥然三万朝。
<br>
<br>
<br>
<br>&nbsp;&nbsp; 卷721_20 【送张乔下第归宣州】李洞 
<br>
<br>诗道世难通，归宁楚浪中。早程残岳月，夜泊隔淮钟。 
<br>一镜随双鬓，全家老半峰。无成来往过，折尽谢亭松。
<br>
<br>
<br>
<br>&nbsp;&nbsp; 卷721_21 【送卢郎中赴金州】李洞 
<br>
<br>云明天岭高，刺郡辍仙曹。危栈窥猿顶，公庭扫鹤毛。 
<br>出军青壁罅，话道白眉毫。远集歌谣客，州前泊几艘。
<br>
<br>
<br>
<br>&nbsp;&nbsp; 卷721_22 【江干即事】李洞 
<br>
<br>病卧四更后，愁闻报早衙。隔关沈水鸟，侵郭噪园鸦。 
<br>吏瘦餐溪柏，身羸凭海槎。满朝吟五字，应不老烟霞。
<br>
<br>
<br>
<br>&nbsp;&nbsp; 卷721_23 【寄贺郑常侍】李洞 
<br>
<br>山亦怀恩地，高禽尽下飞。吏穿霞片望，僧扫月棱归。 
<br>省拜墀烟近，林居玉漏微。曾令驻锡话，聊用慰攀依。
<br>
<br>
<br>
<br>&nbsp;&nbsp; 卷721_24 【登楼】李洞 
<br>
<br>川上值楼开，寒山四面来。竹吹人语远，峰碍鸟飞回。 
<br>生死别离陌，朝昏云雨堆。谁知独立意，溅泪落莓苔。
<br>
<br>
<br>
<br>&nbsp;&nbsp; 卷721_25 【赠禅友】李洞 
<br>
<br>散花留内殿，宫女梦谈禅。树杪开楼锁，云中认岳莲。 
<br>溪声过长耳，筇节出羸肩。飞句相招宿，多逢有月天。
<br>
<br>
<br>
<br>&nbsp;&nbsp; 卷721_26 【早春友人访别南归】李洞 
<br>
<br>南归来取别，穷巷坐青苔。一盏薄醨酒，数枝零落梅。 
<br>潮生楚驿闭，星在越楼开。明日望君处，前临风月台。
<br>
<br>
<br>
<br>&nbsp;&nbsp; 卷721_27 【题云际寺】李洞 
<br>
<br>开门风雪顶，上彻困飞禽。猿戏青冥里，人行紫阁阴。 
<br>腊泉冰下出，夜磬月中寻。尽欲居岩室，如何不住心。
<br>
<br>
<br>
<br>&nbsp;&nbsp; 卷721_28 【山寺老僧】李洞 
<br>
<br>云际众僧里，独攒眉似愁。护茶高夏腊，爱火老春秋。 
<br>海浪南曾病，河冰北苦游。归来诸弟子，白遍后生头。
<br>
<br>
<br>
<br>&nbsp;&nbsp; 卷721_29 【同僧宿道者院】李洞 
<br>
<br>携文过水宿，拂席四廊尘。坠果敲楼瓦，高萤映鹤身。 
<br>点灯吹叶火，谈佛悟山人。尽有栖霞志，好谋三教邻。
<br>
<br>
<br>
<br>&nbsp;&nbsp; 卷721_30 【古柏】李洞 
<br>
<br>手植知何代，年齐偃盖松。结根生别树，吹子落邻峰。 
<br>古干经龙嗅，高烟过雁冲。可佳繁叶尽，声不碍秋钟。
<br>
<br>
<br>
<br>&nbsp;&nbsp; 卷721_31 【赠王凤二山人】李洞 
<br>
<br>山兄望鹤信，山弟听乌占。养药同开鼎，休棋各枕奁。 
<br>相逢九江底，共到五峰尖。愿许为三友，羞将白发撏。
<br>
<br>
<br>
<br>&nbsp;&nbsp; 卷721_32 【避地冬夜与二三禅侣吟集茅斋】李洞 
<br>
<br>四海通禅客，搜吟会草亭。撚髭孤烛白，闭目众山青。 
<br>松挂敲冰杖，垆温注月瓶。独愁悬旧旆，笏冷立残星。
<br>
<br>
<br>
<br>&nbsp;&nbsp; 卷721_33 【赠道微禅师】李洞 
<br>
<br>铜瓶涩泻水，出碛蹑莲层。猛虎降低鼠，盘雕望小蝇。 
<br>通禅五天日，照祖几朝灯。短发归林白，何妨剃未能。
<br>
<br>
<br>
<br>&nbsp;&nbsp; 卷721_34 【吊草堂禅师】李洞 
<br>
<br>杖屦疑师在，房关四壁蛩。贮瓶经腊水，响塔隔山钟。 
<br>乳鸽沿苔井，斋猿散雪峰。如何不见性，倚遍寺前松。
<br>
<br>
<br>
<br>&nbsp;&nbsp; 卷721_35 【宿长安苏雍主簿厅】李洞 
<br>
<br>县对数峰云，官清主簿贫。听更池上鹤，伴值岳阳人。 
<br>井锁煎茶水，厅关捣药尘。往来多屣步，同舍即诸邻。
<br>
<br>
<br>
<br>&nbsp;&nbsp; 卷721_36 【秋宿润州刘处士江亭】李洞 
<br>
<br>北梦风吹断，江边处士亭。吟生万井月，见尽一天星。 
<br>浪静鱼冲锁，窗高鹤听经。东西渺无际，世界半沧溟。
<br>
<br>
<br>
<br>&nbsp;&nbsp; 卷721_37 【秋日曲江书事】李洞 
<br>
<br>门摇枯苇影，落日共鸥归。园近鹿来熟，江寒人到稀。 
<br>片云穿塔过，枯叶入城飞。翻怕宾鸿至，无才动礼闱。
<br>
<br>
<br>
<br>&nbsp;&nbsp; 卷721_38 【秋宿经上人房】李洞 
<br>
<br>江房无叶落，松影带山高。满寺中秋月，孤窗入夜涛。 
<br>旧真悬石壁，衰发落铜刀。卧听晓耕者，与师知苦劳。
<br>
<br>
<br>
<br>&nbsp;&nbsp; 卷721_39 【冬日题觉公牛头兰若】李洞 
<br>
<br>天寒高木静，一磬隔川闻。鼎水看山汲，台香扫雪焚。 
<br>鹤归惟认刹，僧步不离云。石室开禅后，轮珠谢圣君。
<br>
<br>
<br>
<br>&nbsp;&nbsp; 卷721_40 【送皇甫校书自蜀下峡，归觐襄阳】李洞 
<br>
<br>蜀道波不竭，巢乌出浪痕。松阴盖巫峡，雨色彻荆门。 
<br>宿寺青山尽，归林彩服翻。苦吟怀冻馁，为吊浩然魂。
<br>
<br>
<br>
<br>&nbsp;&nbsp; 卷721_41 【题西明寺攻文僧林复上人房】李洞 
<br>
<br>谁寄湘南信，阴窗砚起津。烧痕碑入集，海角寺留真。 
<br>楼憩长空鸟，钟惊半阙人。御沟圆月会，似在草堂身。
<br>
<br>
<br>
<br>&nbsp;&nbsp; 卷721_42 【寄翠微无可上人（一作无学禅师）】李洞 
<br>
<br>远近众心归，居然占翠微。展经猿识字，听法虎知非。 
<br>泉注城池梦，霞生侍卫衣。玄机不可学，何似总无机。
<br>
<br>
<br>
<br>&nbsp;&nbsp; 卷721_43 【喜鸾公自蜀归】李洞 
<br>
<br>禁院对生台，寻师到绿槐。寺高猿看讲，钟动鸟知斋。 
<br>扫石月盈帚，滤泉花满筛。归来逢圣节，吟步上尧阶。
<br>
<br>
<br>
<br>&nbsp;&nbsp; 卷721_44 【题新安国寺】李洞 
<br>
<br>佛亦遇艰难，重兴叠废坛。偃松枝旧折，画竹粉新干。 
<br>开讲宫娃听，抛生禁鸟餐。钟声入帝梦，天竺化长安。
<br>
<br>
<br>
<br>&nbsp;&nbsp; 卷721_45 【蕃寇侵逼，南归道中】李洞 
<br>
<br>云州三万骑，南走疾飞鹰。回碛星低雁，孤城月伴僧。 
<br>敲关通汉节，倾府守河冰。无处论边事，归溪夜结罾。
<br>
<br>
<br>
<br>&nbsp;&nbsp; 卷721_46 【送东宫贾正字之蜀】李洞 
<br>
<br>南朝献晋史，东蜀瞰巴楼。长栈怀宫树，疏峰露剑州。 
<br>半空飞雪化，一道白云流。若次江边邑，宗诗为遍搜。
<br>
<br>
<br>
<br>&nbsp;&nbsp; 卷721_47 【吊侯圭常侍】李洞 
<br>
<br>我重君能赋，君褒我解诗。三堂一拜遇，四海两心知。 
<br>影挂僧挑烛，名传鹤拂碑。涪江吊孤冢，片月下峨嵋。
<br>
<br>
<br>
<br>&nbsp;&nbsp; 卷721_48 【颜上人房（一作题西明自觉上人房）】李洞 
<br>
<br>御沟临岸行，远岫见云生。松下度三伏，磬中销五更。 
<br>雨淋经阁白，日闪剃刀明。海畔终须去，烧灯老国清。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
