<HTML>
<HEAD>
<TITLE>全唐诗 卷519-522 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷519-522</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷519-522</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6168"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷519-522')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷519-522]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷519_1 【立春日】李远 
<br>
<br>暖日傍帘晓，浓春开箧红。钗斜穿彩燕，罗薄剪春虫。 
<br>巧著金刀力，寒侵玉指风。娉婷何处戴，山鬓绿成丛。
<br>
<br>
<br>&nbsp;&nbsp; 卷519_2 【翦彩】李远 
<br>
<br>翦彩赠相亲，银钗缀凤真。双双衔绶鸟，两两度桥人。 
<br>叶逐金刀出，花随玉指新。愿君千万岁，无岁不逢春。
<br>
<br>
<br>
<br>&nbsp;&nbsp; 卷519_3 【题僧院】李远 
<br>
<br>不用问汤休，何人免白头。百年如过鸟，万事尽浮沤。 
<br>别绪长牵梦，情由乱种愁。却嫌风景丽，窗外碧云秋。
<br>
<br>
<br>
<br>&nbsp;&nbsp; 卷519_4 【观廉女真葬（女真善隶书，常为内中学士）】李远 
<br>
<br>玉窗抛翠管，轻袖掩银鸾。错落云车断，丁泠金磬寒。 
<br>鹤寻深院宿，人借旧书看。寂寞焚香处，红花满石坛。
<br>
<br>
<br>
<br>&nbsp;&nbsp; 卷519_5 【闲居】李远 
<br>
<br>尘事久相弃，沈浮皆不知。牛羊归古巷，燕雀绕疏篱。 
<br>买药经年晒，留僧尽日棋。唯忧钓鱼伴，秋水隔波时。
<br>
<br>
<br>
<br>&nbsp;&nbsp; 卷519_6 【及第后送家兄游蜀】李远 
<br>
<br>人谁无远别，此别意多违。正鹄虽言中，冥鸿不共飞。 
<br>玉京烟雨断，巴国梦魂归。若过严家濑，殷勤看钓矶。
<br>
<br>
<br>
<br>&nbsp;&nbsp; 卷519_7 【送人入蜀】李远 
<br>
<br>蜀客本多愁，君今是胜游。碧藏云外树，红露驿边楼。 
<br>杜魄呼名语，巴江作字流。不知烟雨夜，何处梦刀州。
<br>
<br>
<br>
<br>&nbsp;&nbsp; 卷519_8 【游故王驸马池亭】李远 
<br>
<br>花树杳玲珑，渔舟处处通。醉销罗绮艳，香暖芰荷风。 
<br>野鸟翻萍绿，斜桥印水红。子猷箫管绝，谁爱碧鲜浓。
<br>
<br>
<br>
<br>&nbsp;&nbsp; 卷519_9 【悲铜雀台】李远 
<br>
<br>西陵树已尽，铜雀思偏多。雪密疑楼阁，花开想绮罗。 
<br>影销堂上舞，声断帐前歌。唯有漳河水，年年旧绿波。
<br>
<br>
<br>
<br>&nbsp;&nbsp; 卷519_10 【陪新及第赴同年会】李远 
<br>
<br>曾攀芳桂英，处处共君行。今日杏园宴，当时天乐声。 
<br>柳浓堪系马，花上未藏莺。满座皆仙侣，同年别有情。
<br>
<br>
<br>
<br>&nbsp;&nbsp; 卷519_11 【咏雁】李远 
<br>
<br>早晚辞沙漠，南来处处飞。关山多雨雪，风水损毛衣。 
<br>碧海魂应断，红楼信自稀。不知矰缴外，留得几行归。
<br>
<br>
<br>
<br>&nbsp;&nbsp; 卷519_12 【与碧溪上人别】李远 
<br>
<br>欲入凤城游，西溪别惠休。色随花旋落，年共水争流。 
<br>客思偏来夜，蝉声觉送秋。明朝逢旧侣，唯拟上歌楼。
<br>
<br>
<br>
<br>&nbsp;&nbsp; 卷519_13 【赠殷山人】李远 
<br>
<br>有客抱琴宿，值予多怨怀。啼乌弦易断，啸鹤调难谐。 
<br>曲罢月移幌，韵清风满斋。谁能将此妙，一为奏金阶。
<br>
<br>
<br>
<br>&nbsp;&nbsp; 卷519_14 【咏壁鱼】李远 
<br>
<br>鳞细粉光鲜，开书乱眼前。透窗疑漏网，落砚似流泉。 
<br>潜穴河图内，吞钩乙字边。莫言鬐鬣小，食尽白蘋篇。
<br>
<br>
<br>
<br>&nbsp;&nbsp; 卷519_15 【听话丛台】李远 
<br>
<br>有客新从赵地回，自言曾上古丛台。云遮襄国天边去， 
<br>树绕漳河地里来。弦管变成山鸟哢，绮罗留作野花开。 
<br>金舆玉辇无行迹，风雨惟知长绿苔。
<br>
<br>
<br>
<br>&nbsp;&nbsp; 卷519_16 【失鹤】李远 
<br>
<br>秋风吹却九皋禽，一片闲云万里心。碧落有情应怅望， 
<br>青天无路可追寻。来时白云翎犹短，去日丹砂顶渐深。 
<br>华表柱头留语后，更无消息到如今。
<br>
<br>
<br>
<br>&nbsp;&nbsp; 卷519_17 【赠写御容李长史】李远 
<br>
<br>玉座尘消砚水清，龙髯不动彩毫轻。初分隆准山河秀， 
<br>乍点重瞳日月明。宫女卷帘皆暗认，侍臣开殿尽遥惊。 
<br>三朝供奉无人敌，始觉僧繇浪得名。
<br>
<br>
<br>
<br>&nbsp;&nbsp; 卷519_18 【赠潼关不下山僧】李远 
<br>
<br>与君同在苦空间，君得空门我爱闲。禁足已教修雁塔， 
<br>终身不拟下鸡山。窗中遥指三千界，枕上斜看百二关。 
<br>香茗一瓯从此别，转蓬流水几时还。
<br>
<br>
<br>
<br>&nbsp;&nbsp; 卷519_19 【过旧游见双鹤怆然有怀】李远 
<br>
<br>谢公何岁掩松楸，双鹤依然傍玉楼。朱顶巑岏荒草上， 
<br>雪毛零落小池头。蓬瀛路断君何在，云水情深我尚留。 
<br>他日若来华表上，更添多少令威愁。
<br>
<br>
<br>
<br>&nbsp;&nbsp; 卷519_20 【赠友人】李远 
<br>
<br>凤城烟霭思偏多，曾向刘郎住处过。银烛焰前贪劝酒， 
<br>玉箫声里已闻歌。佳人惜别看嘶马，公子含情向翠蛾。 
<br>今日重来门巷改，出墙桐树绿婆娑。
<br>
<br>
<br>
<br>&nbsp;&nbsp; 卷519_21 【赠南岳僧】李远 
<br>
<br>曾住衡阳岳寺边，门开江水与云连。数州城郭藏寒树， 
<br>一片风帆著远天。猿啸不离行道处，客来皆到卧床前。 
<br>今朝惆怅红尘里，惟忆闲陪尽日眠。
<br>
<br>
<br>
<br>&nbsp;&nbsp; 卷519_22 【赠弘文杜校书】李远 
<br>
<br>高倚霞梯万丈馀，共看移步入宸居。晓随鹓鹭排金锁， 
<br>静对铅黄校玉书。漠漠禁烟笼远树，泠泠宫漏响前除。 
<br>还闻汉帝亲词赋，好为从容奏子虚。
<br>
<br>
<br>
<br>&nbsp;&nbsp; 卷519_23 【听王氏话归州昭君庙】李远 
<br>
<br>献之闲坐说归州，曾到昭君庙里游。自古行人多怨恨， 
<br>至今乡土尽风流。泉如珠泪侵阶滴，花似红妆满岸愁。 
<br>河畔犹残翠眉样，有时新月傍帘钩。
<br>
<br>
<br>
<br>&nbsp;&nbsp; 卷519_24 【过马嵬山（一作李益诗）】李远 
<br>
<br>金甲云旗尽日回，仓皇罗袖满尘埃。浓香犹自飘銮辂， 
<br>恨魄无因离马嵬。南内宫人悲帐殿，东溟方士问蓬莱。 
<br>唯馀坡上弯环月，时送残蛾入帝台。
<br>
<br>
<br>
<br>&nbsp;&nbsp; 卷519_25 【吴越怀古】李远 
<br>
<br>吴越千年奈怨何，两宫清吹作樵歌。姑苏一败云无色， 
<br>范蠡长游水自波。霞拂故城疑转旆，月依荒树想嚬蛾。 
<br>行人欲问西施馆，江鸟寒飞碧草多。
<br>
<br>
<br>
<br>&nbsp;&nbsp; 卷519_26 【长安即事寄友人】李远 
<br>
<br>绮陌千年思断蓬，今来还宿凤城东。瑶台钟鼓长依旧， 
<br>巫陕烟花自不同。千结故心为怨网，万条新景作愁笼。 
<br>何时更伴刘郎去，却见夭桃满树红。
<br>
<br>
<br>
<br>&nbsp;&nbsp; 卷519_27 【闻明上人逝寄友人】李远 
<br>
<br>萧寺曾过最上方，碧桐浓叶覆西廊。游人缥缈红衣乱， 
<br>座客从容白日长。别后旋成庄叟梦，书来忽报惠休亡。 
<br>他时若更相随去，只是含酸对影堂。
<br>
<br>
<br>
<br>&nbsp;&nbsp; 卷519_28 【赠咸阳李少府】李远 
<br>
<br>美貌雄才已少齐，宝书仙简两看题。金刀片片裁新锦， 
<br>玉步重重上旧梯。鹏到碧天排雾去，凤游琼树拣枝栖。 
<br>蓬瀛宴罢试回首，一望尘中路正迷。
<br>
<br>
<br>
<br>&nbsp;&nbsp; 卷519_29 【邻人自金仙观移竹】李远 
<br>
<br>移居新竹已堪看，劚破莓苔得几竿。圆节不教伤粉箨， 
<br>低枝犹拟拂霜坛。墙头枝动如烟绿，枕上风来送夜寒。 
<br>第一莫教渔父见，且从萧飒满朱栏。
<br>
<br>
<br>
<br>&nbsp;&nbsp; 卷519_30 【慈恩寺避暑】李远 
<br>
<br>香荷疑散麝，风铎似调琴。不觉清凉晚，归人满柳阴。
<br>
<br>
<br>
<br>&nbsp;&nbsp; 卷519_31 【读田光传】李远 
<br>
<br>秦灭燕丹怨正深，古来豪客尽沾襟。
<br>荆卿不了真闲事，辜负田光一片心。
<br>
<br>
<br>
<br>&nbsp;&nbsp; 卷519_32 【友人下第因以赠之】李远 
<br>
<br>刘毅虽然不掷卢，谁人不道解樗蒲。
<br>黄金百万终须得，只有挼莎更一呼。
<br>
<br>
<br>
<br>&nbsp;&nbsp; 卷519_33 【咏鸳鸯】李远 
<br>
<br>鸳鸯离别伤，人意似鸳鸯。试取鸳鸯看，多应断寸肠。
<br>
<br>
<br>
<br>&nbsp;&nbsp; 卷519_34 【赠筝妓伍卿】李远 
<br>
<br>轻轻没后更无筝，玉腕红纱到伍卿。
<br>座客满筵都不语，一行哀雁十三声。
<br>
<br>
<br>
<br>&nbsp;&nbsp; 卷519_35 【黄陵庙词（一作李群玉诗）】李远 
<br>
<br>黄陵庙前莎草春，黄陵女儿蒨裙新。
<br>轻舟小楫唱歌去，水远山长愁杀人。
<br>
<br>
<br>
<br>&nbsp;&nbsp; 卷519_36 【句】李远 
<br>
<br>人事三杯酒，流年一局棋。（《北梦琐言》）。
<br>
<br>青山不厌三杯酒，长日惟消一局棋。（《唐语林》）。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷520_1 【感怀诗一首（时沧州用兵）】杜牧 
<br>
<br>高文会隋季，提剑徇天意。扶持万代人，步骤三皇地。 
<br>圣云继之神，神仍用文治。德泽酌生灵，沉酣薰骨髓。 
<br>旄头骑箕尾，风尘蓟门起。胡兵杀汉兵，尸满咸阳市。 
<br>宣皇走豪杰，谈笑开中否。蟠联两河间，烬萌终不弭。 
<br>号为精兵处，齐蔡燕赵魏。合环千里疆，争为一家事。 
<br>逆子嫁虏孙，西邻聘东里。急热同手足，唱和如宫徵。 
<br>法制自作为，礼文争僭拟。压阶螭斗角，画屋龙交尾。 
<br>署纸日替名，分财赏称赐。刳隍by万寻，缭垣叠千雉。 
<br>誓将付孱孙，血绝然方已。九庙仗神灵，四海为输委。 
<br>如何七十年，汗赩含羞耻。韩彭不再生，英卫皆为鬼。 
<br>凶门爪牙辈，穰穰如儿戏。累圣但日吁，阃外将谁寄。 
<br>屯田数十万，堤防常慑惴。急征赴军须，厚赋资凶器。 
<br>因隳画一法，且逐随时利。流品极蒙尨，网罗渐离弛。 
<br>夷狄日开张，黎元愈憔悴。邈矣远太平，萧然尽烦费。 
<br>至于贞元末，风流恣绮靡。艰极泰循来，元和圣天子。 
<br>元和圣天子，英明汤武上。茅茨覆宫殿，封章绽帷帐。 
<br>伍旅拔雄儿，梦卜庸真相。勃云走轰霆，河南一平荡。 
<br>继于长庆初，燕赵终舁襁。携妻负子来，北阙争顿颡。 
<br>故老抚儿孙，尔生今有望。茹鲠喉尚隘，负重力未壮。 
<br>坐幄无奇兵，吞舟漏疏网。骨添蓟垣沙，血涨滹沱浪。 
<br>只云徒有征，安能问无状。一日五诸侯，奔亡如鸟往。 
<br>取之难梯天，失之易反掌。苍然太行路，翦翦还榛莽。 
<br>关西贱男子，誓肉虏杯羹。请数系虏事，谁其为我听。 
<br>荡荡乾坤大，曈曈日月明。叱起文武业，可以豁洪溟。 
<br>安得封域内，长有扈苗征。七十里百里，彼亦何尝争。 
<br>往往念所至，得醉愁苏醒。韬舌辱壮心，叫阍无助声。 
<br>聊书感怀韵，焚之遗贾生。
<br>
<br>
<br>&nbsp;&nbsp; 卷520_2 【杜秋娘诗】杜牧 
<br>
<br>京江水清滑，生女白如脂。其间杜秋者，不劳朱粉施。 
<br>老濞即山铸，后庭千双眉。秋持玉斝醉，与唱金缕衣。 
<br>濞既白首叛，秋亦红泪滋。吴江落日渡，灞岸绿杨垂。 
<br>联裾见天子，盼眄独依依。椒壁悬锦幕，镜奁蟠蛟螭。 
<br>低鬟认新宠，窈袅复融怡。月上白璧门，桂影凉参差。 
<br>金阶露新重，闲捻紫箫吹。莓苔夹城路，南苑雁初飞。 
<br>红粉羽林杖，独赐辟邪旗。归来煮豹胎，餍饫不能饴。 
<br>咸池升日庆，铜雀分香悲。雷音后车远，事往落花时。 
<br>燕禖得皇子，壮发绿緌緌。画堂授傅姆，天人亲捧持。 
<br>虎睛珠络褓，金盘犀镇帷。长杨射熊罴，武帐弄哑咿。 
<br>渐抛竹马剧，稍出舞鸡奇。崭崭整冠珮，侍宴坐瑶池。 
<br>眉宇俨图画，神秀射朝辉。一尺桐偶人，江充知自欺。 
<br>王幽茅土削，秋放故乡归。觚棱拂斗极，回首尚迟迟。 
<br>四朝三十载，似梦复疑非。潼关识旧吏，吏发已如丝。 
<br>却唤吴江渡，舟人那得知。归来四邻改，茂苑草菲菲。 
<br>清血洒不尽，仰天知问谁。寒衣一匹素，夜借邻人机。 
<br>我昨金陵过，闻之为歔欷。自古皆一贯，变化安能推。 
<br>夏姬灭两国，逃作巫臣姬。西子下姑苏，一舸逐鸱夷。 
<br>织室魏豹俘，作汉太平基。误置代籍中，两朝尊母仪。 
<br>光武绍高祖，本系生唐儿。珊瑚破高齐，作婢舂黄糜。 
<br>萧后去扬州，突厥为阏氏。女子固不定，士林亦难期。 
<br>射钩后呼父，钓翁王者师。无国要孟子，有人毁仲尼。 
<br>秦因逐客令，柄归丞相斯。安知魏齐首，见断箦中尸。 
<br>给丧蹶张辈，廊庙冠峨危。珥貂七叶贵，何妨戎虏支。 
<br>苏武却生返，邓通终死饥。主张既难测，翻覆亦其宜。 
<br>地尽有何物，天外复何之。指何为而捉，足何为而驰。 
<br>耳何为而听，目何为而窥。已身不自晓，此外何思惟。 
<br>因倾一樽酒，题作杜秋诗。愁来独长咏，聊可以自怡。
<br>
<br>
<br>
<br>&nbsp;&nbsp; 卷520_3 【郡斋独酌（黄州作）】杜牧 
<br>
<br>前年鬓生雪，今年须带霜。时节序鳞次，古今同雁行。 
<br>甘英穷西海，四万到洛阳。东南我所见，北可计幽荒。 
<br>中画一万国，角角棋布方。地顽压不穴，天迥老不僵。 
<br>屈指百万世，过如霹雳忙。人生落其内，何者为彭殇？ 
<br>促束自系缚，儒衣宽且长。旗亭雪中过，敢问当垆娘。 
<br>我爱李侍中，标标七尺强。白羽八扎弓，髀压绿檀枪。 
<br>风前略横阵，紫髯分两傍。淮西万虎士，怒目不敢当。 
<br>功成赐宴麟德殿，猿超鹘掠广球场。三千宫女侧头看， 
<br>相排踏碎双明珰。旌竿幖幖旗z8々，意气横鞭归故乡。
<br>我爱朱处士，三吴当中央。罢亚百顷稻，西风吹半黄。 
<br>尚可活乡里，岂唯满囷仓？后岭翠扑扑，前溪碧泱泱。 
<br>雾晓起凫雁，日晚下牛羊。叔舅欲饮我，社瓮尔来尝。 
<br>伯姊子欲归，彼亦有壶浆。西阡下柳坞，东陌绕荷塘。 
<br>姻亲骨肉舍，烟火遥相望。太守政如水，长官贪似狼。 
<br>征输一云毕，任尔自存亡。我昔造其室，羽仪鸾鹤翔。 
<br>交横碧流上，竹映琴书床。出语无近俗，尧舜禹武汤。 
<br>问今天子少，谁人为栋梁？我曰天子圣，晋公提纪纲。 
<br>联兵数十万，附海正诛沧。谓言大义小不义， 
<br>取易卷席如探囊。犀甲吴兵斗弓弩，蛇矛燕戟驰锋铓。 
<br>岂知三载几百战，钩车不得望其墙！答云此山外， 
<br>有事同胡羌。谁将国伐叛，话与钓鱼郎？溪南重回首， 
<br>一径出修篁。尔来十三岁，斯人未曾忘。往往自抚己， 
<br>泪下神苍茫。御史诏分洛，举趾何猖狂！阙下谏官业， 
<br>拜疏无文章。寻僧解忧梦，乞酒缓愁肠。岂为妻子计， 
<br>未去山林藏。平生五色线，愿补舜衣裳。弦歌教燕赵， 
<br>兰芷浴河湟。腥膻一扫洒，凶狠皆披攘。生人但眠食， 
<br>寿域富农桑。孤吟志在此，自亦笑荒唐。江郡雨初霁， 
<br>刀好截秋光。池边成独酌，拥鼻菊枝香。 
<br>醺酣更唱太平曲，仁圣天子寿无疆。
<br>
<br>
<br>
<br>&nbsp;&nbsp; 卷520_27 【张好好诗】杜牧 
<br>
<br>君为豫章姝，十三才有馀。翠茁凤生尾，丹叶莲含跗。 
<br>高阁倚天半，章江联碧虚。此地试君唱，特使华筵铺。 
<br>主人顾四座，始讶来踟蹰。吴娃起引赞，低徊映长裾。 
<br>双鬟可高下，才过青罗襦。盼盼乍垂袖，一声雏凤呼。 
<br>繁弦迸关纽，塞管裂圆芦。众音不能逐，袅袅穿云衢。 
<br>主人再三叹，谓言天下殊。赠之天马锦，副以水犀梳。 
<br>龙沙看秋浪，明月游朱湖。自此每相见，三日已为疏。 
<br>玉质随月满，艳态逐春舒。绛唇渐轻巧，云步转虚徐。 
<br>旌旆忽东下，笙歌随舳舻。霜凋谢楼树，沙暖句溪蒲。 
<br>身外任尘土，樽前极欢娱。飘然集仙客，讽赋欺相如。 
<br>聘之碧瑶珮，载以紫云车。洞闭水声远，月高蟾影孤。 
<br>尔来未几岁，散尽高阳徒。洛城重相见，婥婥为当垆。 
<br>怪我苦何事，少年垂白须。朋游今在否，落拓更能无。 
<br>门馆恸哭后，水云秋景初。斜日挂衰柳，凉风生座隅。 
<br>洒尽满襟泪，短歌聊一书。
<br>
<br>
<br>
<br>&nbsp;&nbsp; 卷520_28 【冬至日寄小侄阿宜诗】杜牧 
<br>
<br>小侄名阿宜，未得三尺长。头圆筋骨紧，两眼明且光。 
<br>去年学官人，竹马绕四廊。指挥群儿辈，意气何坚刚。 
<br>今年始读书，下口三五行。随兄旦夕去，敛手整衣裳。 
<br>去岁冬至日，拜我立我旁。祝尔愿尔贵，仍且寿命长。 
<br>今年我江外，今日生一阳。忆尔不可见，祝尔倾一觞。 
<br>阳德比君子，初生甚微茫。排阴出九地，万物随开张。 
<br>一似小儿学，日就复月将。勤勤不自已，二十能文章。 
<br>仕宦至公相，致君作尧汤。我家公相家，剑佩尝丁当。 
<br>旧第开朱门，长安城中央。第中无一物，万卷书满堂。 
<br>家集二百编，上下驰皇王。多是抚州写，今来五纪强。 
<br>尚可与尔读，助尔为贤良。经书括根本，史书阅兴亡。 
<br>高摘屈宋艳，浓薰班马香。李杜泛浩浩，韩柳摩苍苍。 
<br>近者四君子，与古争强梁。愿尔一祝后，读书日日忙。 
<br>一日读十纸，一月读一箱。朝廷用文治，大开官职场。 
<br>愿尔出门去，取官如驱羊。吾兄苦好古，学问不可量。 
<br>昼居府中治，夜归书满床。后贵有金玉，必不为汝藏。 
<br>崔昭生崔芸，李兼生窟郎。堆钱一百屋，破散何披猖。 
<br>今虽未即死，饿冻几欲僵。参军与县尉，尘土惊劻勷。 
<br>一语不中治，笞箠身满疮。官罢得丝发，好买百树桑。 
<br>税钱未输足，得米不敢尝。愿尔闻我语，欢喜入心肠。 
<br>大明帝宫阙，杜曲我池塘。我若自潦倒，看汝争翱翔。 
<br>总语诸小道，此诗不可忘。
<br>
<br>
<br>
<br>&nbsp;&nbsp; 卷520_29 【李甘诗】杜牧 
<br>
<br>太和八九年，训注极虓虎。潜身九地底，转上青天去。 
<br>四海镜清澄，千官云片缕。公私各闲暇，追游日相伍。 
<br>岂知祸乱根，枝叶潜滋莽。九年夏四月，天诫若言语。 
<br>烈风驾地震，狞雷驱猛雨。夜于正殿阶，拔去千年树。 
<br>吾君不省觉，二凶日威武。操持北斗柄，开闭天门路。 
<br>森森明庭士，缩缩循墙鼠。平生负奇节，一旦如奴虏。 
<br>指名为锢党，状迹谁告诉。喜无李杜诛，敢惮髡钳苦。 
<br>时当秋夜月，日值曰庚午。喧喧皆传言，明晨相登注。 
<br>予时与和鼎，官班各持斧。和鼎顾予言，我死知处所。 
<br>当庭裂诏书，退立须鼎俎。君门晓日开，赭案横霞布。 
<br>俨雅千官容，勃郁吾累怒。适属命鄜将，昨之传者误。 
<br>明日诏书下，谪斥南荒去。夜登青泥坂，坠车伤左股。 
<br>病妻尚在床，稚子初离乳。幽兰思楚泽，恨水啼湘渚。 
<br>怳怳三闾魂，悠悠一千古。其冬二凶败，涣汗开汤罟。 
<br>贤者须丧亡，谗人尚堆堵。予于后四年，谏官事明主。 
<br>常欲雪幽冤，于时一裨补。拜章岂艰难，胆薄多忧惧。 
<br>如何干斗气，竟作炎荒土。题此涕滋笔，以代投湘赋。
<br>
<br>
<br>
<br>&nbsp;&nbsp; 卷520_30 【洛中送冀处士东游】杜牧 
<br>
<br>处士有儒术，走可挟车輈。坛宇宽帖帖，符彩高酋酋。 
<br>不爱事耕稼，不乐干王侯。四十馀年中，超超为浪游。 
<br>元和五六岁，客于幽魏州。幽魏多壮士，意气相淹留。 
<br>刘济愿跪履，田兴请建筹。处士拱两手，笑之但掉头。 
<br>自此南走越，寻山入罗浮。愿学不死药，粗知其来由。 
<br>却于童顶上，萧萧玄发抽。我作八品吏，洛中如系囚。 
<br>忽遭冀处士，豁若登高楼。拂榻与之坐，十日语不休。 
<br>论今星璨璨，考古寒飕飕。治乱掘根本，蔓延相牵钩。 
<br>武事何骏壮，文理何优柔。颜回捧俎豆，项羽横戈矛。 
<br>祥云绕毛发，高浪开咽喉。但可感神鬼，安能为献酬。 
<br>好入天子梦，刻像来尔求。胡为去吴会，欲浮沧海舟。 
<br>赠以蜀马箠，副之胡罽裘。饯酒载三斗，东郊黄叶稠。 
<br>我感有泪下，君唱高歌酬。嵩山高万尺，洛水流千秋。 
<br>往事不可问，天地空悠悠。四百年炎汉，三十代宗周。 
<br>二三里遗堵，八九所高丘。人生一世内，何必多悲愁。 
<br>歌阕解携去，信非吾辈流。
<br>
<br>
<br>
<br>&nbsp;&nbsp; 卷520_31 【送沈士赴苏州，李中丞招以诗赠行】杜牧 
<br>
<br>山城树叶红，下有碧溪水。溪桥向吴路，酒旗夸酒美。 
<br>下马此送君，高歌为君醉。念君苞材能，百工在城垒。 
<br>空山三十年，鹿裘挂窗睡。自言陇西公，飘然我知己。 
<br>举酒属吴门，今朝为君起。悬弓三百斤，囊书数万纸。 
<br>战贼即战贼，为吏即为吏。尽我所有无，惟公之指使。 
<br>予曰陇西公，滔滔大君子。常思抡群材，一为国家治。 
<br>譬如匠见木，碍眼皆不弃。大者粗十围，小者细一指。 
<br>cq橛与栋梁，施之皆有位。忽然竖明堂，一挥立能致。 
<br>予亦何为者，亦受公恩纪。处士有常言，残虏为犬豕。 
<br>常恨两手空，不得一马箠。今依陇西公，如虎傅两翅。 
<br>公非刺史材，当坐岩廊地。处士魁奇姿，必展平生志。 
<br>东吴饶风光，翠巘多名寺。疏烟亹亹秋，独酌平生思。 
<br>因书问故人，能忘批纸尾。公或忆姓名，为说都憔悴。
<br>
<br>
<br>
<br>&nbsp;&nbsp; 卷520_32 【长安送友人游湖南（一作长安送人）】杜牧 
<br>
<br>子性剧弘和，愚衷深褊狷。相舍嚣譊中，吾过何由鲜。 
<br>楚南饶风烟，湘岸苦萦宛。山密夕阳多，人稀芳草远。 
<br>青梅繁枝低，斑笋新梢短。莫哭葬鱼人，酒醒且眠饭。
<br>
<br>
<br>
<br>&nbsp;&nbsp; 卷520_33 【皇风】杜牧 
<br>
<br>仁圣天子神且武，内兴文教外披攘。以德化人汉文帝， 
<br>侧身修道周宣王。e4蹊巢穴尽窒塞，礼乐刑政皆弛张。 
<br>何当提笔侍巡狩，前驱白旆吊河湟。
<br>
<br>
<br>
<br>&nbsp;&nbsp; 卷520_34 【雪中书怀】杜牧 
<br>
<br>腊雪一尺厚，云冻寒顽痴。孤城大泽畔，人疏烟火微。 
<br>愤悱欲谁语，忧愠不能持。天子号仁圣，任贤如事师。 
<br>凡称曰治具，小大无不施。明庭开广敞，才隽受羁维。 
<br>如日月縆升，若鸾凤葳蕤。人才自朽下，弃去亦其宜。 
<br>北虏坏亭障，闻屯千里师。牵连久不解，他盗恐旁窥。 
<br>臣实有长策，彼可徐鞭笞。如蒙一召议，食肉寝其皮。 
<br>斯乃庙堂事，尔微非尔知。向来躐等语，长作陷身机。 
<br>行当腊欲破，酒齐不可迟。且想春候暖，瓮间倾一卮。
<br>
<br>
<br>
<br>&nbsp;&nbsp; 卷520_35 【雨中作】杜牧 
<br>
<br>贱子本幽慵，多为隽贤侮。得州荒僻中，更值连江雨。 
<br>一褐拥秋寒，小窗侵竹坞。浊醪气色严，皤腹瓶罂古。 
<br>酣酣天地宽，怳怳嵇刘伍。但为适性情，岂是藏鳞羽。 
<br>一世一万朝，朝朝醉中去。
<br>
<br>
<br>
<br>&nbsp;&nbsp; 卷520_36 【偶游石盎僧舍（宣州作）】杜牧 
<br>
<br>敬岑草浮光，句沚水解脉。益郁乍怡融，凝严忽颓坼。 
<br>梅颣暖眠酣，风绪和无力。凫浴涨汪汪，雏娇村幂幂。 
<br>落日美楼台，轻烟饰阡陌。潋绿古津远，积润苔基释。 
<br>孰谓汉陵人，来作江汀客。载笔念无能，捧筹惭所画。 
<br>任辔偶追闲，逢幽果遭适。僧语淡如云，尘事繁堪织。 
<br>今古几辈人，而我何能息。
<br>
<br>
<br>
<br>&nbsp;&nbsp; 卷520_37 【赴京初入汴口，晓景即事，先寄兵部李郎中】杜牧 
<br>
<br>清淮控隋漕，北走长安道。樯形栉栉斜，浪态迤迤好。 
<br>初旭红可染，明河澹如扫。泽阔鸟来迟，村饥人语早。 
<br>露蔓虫丝多，风蒲燕雏老。秋思高萧萧，客愁长袅袅。 
<br>因怀京洛间，宦游何戚草。什伍持津梁，澒涌争追讨。 
<br>翾便讵可寻，几秘安能考。小人乏馨香，上下将何祷。 
<br>唯有君子心，显豁知幽抱。
<br>
<br>
<br>
<br>&nbsp;&nbsp; 卷520_38 【独酌】杜牧 
<br>
<br>长空碧杳杳，万古一飞鸟。生前酒伴闲，愁醉闲多少。 
<br>烟深隋家寺，殷叶暗相照。独佩一壶游，秋毫泰山小。
<br>
<br>
<br>
<br>&nbsp;&nbsp; 卷520_39 【惜春】杜牧 
<br>
<br>春半年已除，其馀强为有。即此醉残花，便同尝腊酒。 
<br>怅望送春杯，殷勤扫花帚。谁为驻东流，年年长在手。
<br>
<br>
<br>
<br>&nbsp;&nbsp; 卷520_40 【题安州浮云寺楼寄湖州张郎中】杜牧 
<br>
<br>去夏疏雨馀，同倚朱阑语。当时楼下水，今日到何处。 
<br>恨如春草多，事与孤鸿去。楚岸柳何穷，别愁纷若絮。
<br>
<br>
<br>
<br>&nbsp;&nbsp; 卷520_41 【过骊山作】杜牧 
<br>
<br>始皇东游出周鼎，刘项纵观皆引颈。削平天下实辛勤， 
<br>却为道傍穷百姓。黔首不愚尔益愚，千里函关囚独夫。 
<br>牧童火入九泉底，烧作灰时犹未枯。
<br>
<br>
<br>
<br>&nbsp;&nbsp; 卷520_42 【池州送孟迟先辈】杜牧 
<br>
<br>昔子来陵阳，时当苦炎热。我虽在金台，头角长垂折。 
<br>奉披尘意惊，立语平生豁。寺楼最鶱轩，坐送飞鸟没。 
<br>一樽中夜酒，半破前峰月。烟院松飘萧，风廊竹交戛。 
<br>时步郭西南，缭径苔圆折。好鸟响丁丁，小溪光汃汃。 
<br>篱落见娉婷，机丝弄哑轧。烟湿树姿娇，雨馀山态活。 
<br>仲秋往历阳，同上牛矶歇。大江吞天去，一练横坤抹。 
<br>千帆美满风，晓日殷鲜血。历阳裴太守，襟韵苦超越。 
<br>鞔鼓画麒麟，看君击狂节。离袖飐应劳，恨粉啼还咽。 
<br>明年忝谏官，绿树秦川阔。子提健笔来，势若夸父渴。 
<br>九衢林马挝，千门织车辙。秦台破心胆，黥阵惊毛发。 
<br>子既屈一鸣，余固宜三刖。慵忧长者来，病怯长街喝。 
<br>僧炉风雪夜，相对眠一褐。暖灰重拥瓶，晓粥还分钵。 
<br>青云马生角，黄州使持节。秦岭望樊川，只得回头别。 
<br>商山四皓祠，心与樗蒲说。大泽蒹葭风，孤城狐兔窟。 
<br>且复考诗书，无因见簪笏。古训屹如山，古风冷刮骨。 
<br>周鼎列瓶罂，荆璧横抛摋。力尽不可取，忽忽狂歌发。 
<br>三年未为苦，两郡非不达。秋浦倚吴江，去楫飞青鹘。 
<br>溪山好画图，洞壑深闺闼。竹冈森羽林，花坞团宫缬。 
<br>景物非不佳，独坐如鞲绁。丹鹊东飞来，喃喃送君札。 
<br>呼儿旋供衫，走门空踏袜。手把一枝物，桂花香带雪。 
<br>喜极至无言，笑馀翻不悦。人生直作百岁翁， 
<br>亦是万古一瞬中。我欲东召龙伯翁，上天揭取北斗柄。 
<br>蓬莱顶上斡海水，水尽到底看海空。月于何处去， 
<br>日于何处来？跳丸相趁走不住， 
<br>尧舜禹汤文武周孔皆为灰。酌此一杯酒，与君狂且歌。 
<br>离别岂足更关意，衰老相随可奈何。
<br>
<br>
<br>
<br>&nbsp;&nbsp; 卷520_43 【重送】杜牧 
<br>
<br>手撚金仆姑，腰悬玉辘轳。爬头峰北正好去， 
<br>系取可汗钳作奴。六宫虽念相如赋，其那防边重武夫。
<br>
<br>
<br>
<br>&nbsp;&nbsp; 卷520_44 【题池州弄水亭】杜牧 
<br>
<br>弄水亭前溪，飐滟翠绡舞。绮席草芊芊，紫岚峰伍伍。 
<br>螭蟠得形势，翚飞如轩户。一镜奁曲堤，万丸跳猛雨。 
<br>槛前燕雁栖，枕上巴帆去。丛筠侍修廊，密蕙媚幽圃。 
<br>杉树碧为幢，花骈红作堵。停樽迟晚月，咽咽上幽渚。 
<br>客舟耿孤灯，万里人夜语。漫流罥苔槎，饥凫晒雪羽。 
<br>玄丝落钩饵，冰鳞看吞吐。断霓天帔垂，狂烧汉旗怒。 
<br>旷朗半秋晓，萧瑟好风露。光洁疑可揽，欲以襟怀贮。 
<br>幽抱吟九歌，羁情思湘浦。四时皆异状，终日为良遇。 
<br>小山浸石棱，撑舟入幽处。孤歌倚桂岩，晚酒眠松坞。 
<br>纡馀带竹村，蚕乡足砧杵。塍泉落环珮，畦苗差纂组。 
<br>风俗知所尚，豪强耻孤侮。邻丧不相舂，公租无诟负。 
<br>农时贵伏腊，簪瑱事礼赂。乡校富华礼，征行产强弩。 
<br>不能自勉去，但愧来何暮。故园汉上林，信美非吾土。
<br>
<br>
<br>
<br>&nbsp;&nbsp; 卷520_45 【题宣州开元寺（寺置于东晋时）】杜牧 
<br>
<br>南朝谢脁城，东吴最深处。亡国去如鸿，遗寺藏烟坞。 
<br>楼飞九十尺，廊环四百柱。高高下下中，风绕松桂树。 
<br>青苔照朱阁，白鸟两相语。溪声入僧梦，月色晖粉堵。 
<br>阅景无旦夕，凭阑有今古。留我酒一樽，前山看春雨。
<br>
<br>
<br>
<br>&nbsp;&nbsp; 卷520_46 【大雨行（开成三年宣州开元寺作）】杜牧 
<br>
<br>东垠黑风驾海水，海底卷上天中央。三吴六月忽凄惨， 
<br>晚后点滴来苍茫。铮栈雷车轴辙壮，矫躩蛟龙爪尾长。 
<br>神鞭鬼驭载阴帝，来往喷洒何颠狂。四面崩腾玉京仗， 
<br>万里横互羽林枪。云缠风束乱敲磕，黄帝未胜蚩尤强。 
<br>百川气势苦豪俊，坤关密锁愁开张。太和六年亦如此， 
<br>我时壮气神洋洋。东楼耸首看不足，恨无羽翼高飞翔。 
<br>尽召邑中豪健者，阔展朱盘开酒场。奔觥槌鼓助声势， 
<br>眼底不顾纤腰娘。今年闒茸鬓已白，奇游壮观唯深藏。 
<br>景物不尽人自老，谁知前事堪悲伤。
<br>
<br>
<br>
<br>&nbsp;&nbsp; 卷520_47 【自宣州赴官入京，路逢裴坦判官归宣州，因题赠】杜牧 
<br>
<br>敬亭山下百顷竹，中有诗人小谢城。城高跨楼满金碧， 
<br>下听一溪寒水声。梅花落径香缭绕，雪白玉珰花下行。 
<br>萦风酒旆挂朱阁，半醉游人闻弄笙。我初到此未三十， 
<br>头脑钐利筋骨轻。画堂檀板秋拍碎，一引有时联十觥。 
<br>老闲腰下丈二组，尘土高悬千载名。重游鬓白事皆改， 
<br>唯见东流春水平。对酒不敢起，逢君还眼明。 
<br>云罍看人捧，波脸任他横。一醉六十日，古来闻阮生。 
<br>是非离别际，始见醉中情。今日送君话前事， 
<br>高歌引剑还一倾。江湖酒伴如相问，终老烟波不计程。
<br>
<br>
<br>
<br>&nbsp;&nbsp; 卷520_48 【赠宣州元处士】杜牧 
<br>
<br>陵阳北郭隐，身世两忘者。蓬蒿三亩居，宽于一天下。 
<br>樽酒对不酌，默与玄相话。人生自不足，爱叹遭逢寡。
<br>
<br>
<br>
<br>&nbsp;&nbsp; 卷520_49 【村行】杜牧 
<br>
<br>春半南阳西，柔桑过村坞。袅袅垂柳风，点点回塘雨。 
<br>蓑唱牧牛儿，篱窥蒨裙女。半湿解征衫，主人馈鸡黍。
<br>
<br>
<br>
<br>&nbsp;&nbsp; 卷520_50 【史将军二首】杜牧 
<br>
<br>长鉟周都尉，闲如秋岭云。取蝥弧登垒，以骈邻翼军。 
<br>百战百胜价，河南河北闻。今遇太平日，老去谁怜君。
<br>
<br>壮气盖燕赵，耽耽魁杰人。弯弧五百步，长戟八十斤。 
<br>河湟非内地，安史有遗尘。何日武台坐，兵符授虎臣。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷521_1 【华清宫三十韵】杜牧 
<br>
<br>绣岭明珠殿，层峦下缭墙。仰窥丹槛影，犹想赭袍光。 
<br>昔帝登封后，中原自古强。一千年际会，三万里农桑。 
<br>几席延尧舜，轩墀接禹汤。雷霆驰号令，星斗焕文章。 
<br>钓筑乘时用，芝兰在处芳。北扉闲木索，南面富循良。 
<br>至道思玄圃，平居厌未央。钩陈裹岩谷，文陛压青苍。 
<br>歌吹千秋节，楼台八月凉。神仙高缥缈，环珮碎丁当。 
<br>泉暖涵窗镜，云娇惹粉囊。嫩岚滋翠葆，清渭照红妆。 
<br>帖泰生灵寿，欢娱岁序长。月闻仙曲调，霓作舞衣裳。 
<br>雨露偏金穴，乾坤入醉乡。玩兵师汉武，回手倒干将。 
<br>鲸鬣掀东海，胡牙揭上阳。喧呼马嵬血，零落羽林枪。 
<br>倾国留无路，还魂怨有香。蜀峰横惨澹，秦树远微茫。 
<br>鼎重山难转，天扶业更昌。望贤馀故老，花萼旧池塘。 
<br>往事人谁问，幽襟泪独伤。碧檐斜送日，殷叶半凋霜。 
<br>迸水倾瑶砌，疏风罅玉房。尘埃羯鼓索，片段荔枝筐。 
<br>鸟啄摧寒木，蜗涎蠹画梁。孤烟知客恨，遥起泰陵傍。
<br>
<br>
<br>&nbsp;&nbsp; 卷521_2 【长安杂题长句六首】杜牧 
<br>
<br>觚棱金碧照山高，万国珪璋捧赭袍。舐笔和铅欺贾马， 
<br>赞功论道鄙萧曹。东南楼日珠帘卷，西北天宛玉厄豪。 
<br>四海一家无一事，将军携镜泣霜毛。
<br>
<br>晴云似絮惹低空，紫陌微微弄袖风。韩嫣金丸莎覆绿， 
<br>许公鞯汗杏黏红。烟生窈窕深东第，轮撼流苏下北宫。 
<br>自笑苦无楼护智，可怜铅椠竟何功。
<br>
<br>雨晴九陌铺江练，岚嫩千峰叠海涛。南苑草芳眠锦雉， 
<br>夹城云暖下霓旄。少年羁络青纹玉，游女花簪紫蒂桃。 
<br>江碧柳深人尽醉，一瓢颜巷日空高。
<br>
<br>束带谬趋文石陛，有章曾拜皂囊封。期严无奈睡留癖， 
<br>势窘犹为酒泥慵。偷钓侯家池上雨，醉吟隋寺日沈钟。 
<br>九原可作吾谁与，师友琅琊邴曼容。
<br>
<br>洪河清渭天池浚，太白终南地轴横。祥云辉映汉宫紫， 
<br>春光绣画秦川明。草妒佳人钿朵色，风回公子玉衔声。 
<br>六飞南幸芙蓉苑，十里飘香入夹城。
<br>
<br>丰貂长组金张辈，驷马文衣许史家。白鹿原头回猎骑， 
<br>紫云楼下醉江花。九重树影连清汉，万寿山光学翠华。 
<br>谁识大君谦让德，一毫名利斗蛙蟆。
<br>
<br>
<br>
<br>&nbsp;&nbsp; 卷521_3 【河湟】杜牧 
<br>
<br>元载相公曾借箸，宪宗皇帝亦留神。旋见衣冠就东市， 
<br>忽遗弓剑不西巡。牧羊驱马虽戎服，白发丹心尽汉臣。 
<br>唯有凉州歌舞曲，流传天下乐闲人。
<br>
<br>
<br>
<br>&nbsp;&nbsp; 卷521_4 【许七侍御弃官东归潇洒江南颇闻自适高秋企望…十韵】杜牧 
<br>
<br>天子绣衣吏，东吴美退居。有园同庾信，避事学相如。 
<br>兰畹晴香嫩，筠溪翠影疏。江山九秋后，风月六朝馀。 
<br>锦帙开诗轴，青囊结道书。霜岩红薜荔，露沼白芙蕖。 
<br>睡雨高梧密，棋灯小阁虚。冻醪元亮秫，寒鲙季鹰鱼。 
<br>尘意迷今古，云情识卷舒。他年雪中棹，阳羡访吾庐。
<br>
<br>
<br>
<br>&nbsp;&nbsp; 卷521_5 【李给事中敏二首】杜牧 
<br>
<br>一章缄拜皂囊中，懔懔朝廷有古风。元礼去归缑氏学， 
<br>江充来见犬台宫。纷纭白昼惊千古，鈇锧朱殷几一空。 
<br>曲突徙薪人不会，海边今作钓鱼翁。
<br>
<br>晚发闷还梳，忆君秋醉馀。可怜刘校尉，曾讼石中书。 
<br>消长虽殊事，仁贤每自如。因看鲁褒论，何处是吾庐。
<br>
<br>
<br>
<br>&nbsp;&nbsp; 卷521_6 【题永崇西平王宅太尉愬院六韵】杜牧 
<br>
<br>天下无双将，关西第一雄。授符黄石老，学剑白猿翁。 
<br>矫矫云长勇，恂恂郄縠风。家呼小太尉，国号大梁公。 
<br>半夜龙骧去，中原虎穴空。陇山兵十万，嗣子握雕弓。
<br>
<br>
<br>
<br>&nbsp;&nbsp; 卷521_7 【东兵长句十韵】杜牧 
<br>
<br>上党争为天下脊，邯郸四十万秦坑。狂童何者欲专地， 
<br>圣主无私岂玩兵。玄象森罗摇北落，诗人章句咏东征。 
<br>雄如马武皆弹剑，少似终军亦请缨。屈指庙堂无失策， 
<br>垂衣尧舜待升平。羽林东下雷霆怒，楚甲南来组练明。 
<br>即墨龙文光照曜，常山蛇阵势纵横。落雕都尉万人敌， 
<br>黑槊将军一鸟轻。渐见长围云欲合，可怜穷垒带犹萦。 
<br>凯歌应是新年唱，便逐春风浩浩声。
<br>
<br>
<br>
<br>&nbsp;&nbsp; 卷521_8 【过勤政楼】杜牧 
<br>
<br>千秋令节名空在，承露丝囊世已无。
<br>唯有紫苔偏得意，年年因雨上金铺。
<br>
<br>
<br>
<br>&nbsp;&nbsp; 卷521_9 【过魏文贞公宅（一作题魏文贞）】杜牧 
<br>
<br>蟪蛄宁与雪霜期，贤哲难教俗士知。
<br>可怜贞观太平后，天且不留封德彝。
<br>
<br>
<br>
<br>&nbsp;&nbsp; 卷521_10 【早春阁下寓直萧九舍人亦直内署，因寄书怀四韵】杜牧 
<br>
<br>御水初销冻，宫花尚怯寒。千峰横紫翠，双阙凭阑干。 
<br>玉漏轻风顺，金茎淡日残。王乔在何处，清汉正骖鸾。
<br>
<br>
<br>
<br>&nbsp;&nbsp; 卷521_11 【秋晚与沈十七舍人期游樊川不至】杜牧 
<br>
<br>邀侣以官解，泛然成独游。川光初媚日，山色正矜秋。 
<br>野竹疏还密，岩泉咽复流。杜村连潏水，晚步见垂钩。
<br>
<br>
<br>
<br>&nbsp;&nbsp; 卷521_12 【念昔游三首】杜牧 
<br>
<br>十载飘然绳检外，樽前自献自为酬。
<br>秋山春雨闲吟处，倚遍江南寺寺楼。
<br>
<br>云门寺外逢猛雨，林黑山高雨脚长。
<br>曾奉郊宫为近侍，分明羽林枪。
<br>
<br>李白题诗水西寺，古木回岩楼阁风。
<br>半醒半醉游三日，红白花开山雨中。
<br>
<br>
<br>
<br>&nbsp;&nbsp; 卷521_13 【今皇帝陛下一诏征兵…次第归降臣获睹圣功辄献歌咏】杜牧 
<br>
<br>捷书皆应睿谋期，十万曾无一镞遗。汉武惭夸朔方地， 
<br>周宣休道太原师。威加塞外寒来早，恩入河源冻合迟。 
<br>听取满城歌舞曲，凉州声韵喜参差。
<br>
<br>
<br>
<br>&nbsp;&nbsp; 卷521_14 【奉和白相公圣德和平致兹休运岁终功就合咏盛…长句四韵】杜牧 
<br>
<br>行看腊破好年光，万寿南山对未央。黠戛可汗修职贡， 
<br>文思天子复河湟。应须日驭西巡狩，不假星弧北射狼。 
<br>吉甫裁诗歌盛业，一篇江汉美宣王。
<br>
<br>
<br>
<br>&nbsp;&nbsp; 卷521_15 【过华清宫绝句三首】杜牧 
<br>
<br>长安回望绣成堆，山顶千门次第开。
<br>一骑红尘妃子笑，无人知是荔枝来。
<br>
<br>新丰绿树起黄埃，数骑渔阳探使回。
<br>霓裳一曲千峰上，舞破中原始下来。
<br>
<br>万国笙歌醉太平，倚天楼殿月分明。
<br>云中乱拍禄山舞，风过重峦下笑声。
<br>
<br>
<br>
<br>&nbsp;&nbsp; 卷521_16 【登乐游原】杜牧 
<br>
<br>长空澹澹孤鸟没，万古销沉向此中。
<br>看取汉家何事业，五陵无树起秋风。
<br>
<br>
<br>
<br>&nbsp;&nbsp; 卷521_17 【闻庆州赵纵使君与党项战中箭身死，辄书长句】杜牧 
<br>
<br>将军独乘铁骢马，榆溪战中金仆姑。死绥却是古来有， 
<br>骁将自惊今日无。青史文章争点笔，朱门歌舞笑捐躯。 
<br>谁知我亦轻生者，不得君王丈二殳。
<br>
<br>
<br>
<br>&nbsp;&nbsp; 卷521_18 【送容州唐中丞赴镇】杜牧 
<br>
<br>交阯同星座，龙泉佩斗文。烧香翠羽帐，看舞郁金裙。 
<br>鹢首冲泷浪，犀渠拂岭云。莫教铜柱北，空说马将军。
<br>
<br>
<br>
<br>&nbsp;&nbsp; 卷521_19 【夏州崔常侍自少常亚列出领麾幢十韵】杜牧 
<br>
<br>帝命诗书将，登坛礼乐卿。三边要高枕，万里得长城。 
<br>对客犹褒博，填门已旆旌。腰间五绶贵，天下一家荣。 
<br>野水差新燕，芳郊哢夏莺。别风嘶玉勒，残日望金茎。 
<br>榆塞孤烟媚，银川绿草明。戈矛虓虎士，弓箭落雕兵。 
<br>魏绛言堪采，陈汤事偶成。若须垂竹帛，静胜是功名。
<br>
<br>
<br>
<br>&nbsp;&nbsp; 卷521_20 【街西长句】杜牧 
<br>
<br>碧池新涨浴娇鸦，分锁长安富贵家。游骑偶同人斗酒， 
<br>名园相倚杏交花。银鞦騕褭嘶宛马，绣鞅璁珑走钿车。 
<br>一曲将军何处笛，连云芳草日初斜。
<br>
<br>
<br>
<br>&nbsp;&nbsp; 卷521_21 【春申君】杜牧 
<br>
<br>烈士思酬国士恩，春申谁与快冤魂。
<br>三千宾客总珠履，欲使何人杀李园。
<br>
<br>
<br>
<br>&nbsp;&nbsp; 卷521_22 【奉陵宫人】杜牧 
<br>
<br>相如死后无词客，延寿亡来绝画工。
<br>玉颜不是黄金少，泪滴秋山入寿宫。
<br>
<br>
<br>
<br>&nbsp;&nbsp; 卷521_23 【读韩杜集】杜牧 
<br>
<br>杜诗韩集愁来读，似倩麻姑痒处抓。
<br>天外凤凰谁得髓，无人解合续弦胶。
<br>
<br>
<br>
<br>&nbsp;&nbsp; 卷521_24 【春日言怀寄虢州李常侍十韵】杜牧 
<br>
<br>岸藓生红药，岩泉涨碧塘。地分莲岳秀，草接鼎原芳。 
<br>雨派潈漴急，风畦芷若香。织蓬眠舴艋，惊梦起鸳鸯。 
<br>论吐开冰室，诗陈曝锦张。貂簪荆玉润，丹穴凤毛光。 
<br>今日还珠守，何年执戟郎。且嫌游昼短，莫问积薪长。 
<br>无计披清裁，唯持祝寿觞。愿公如卫武，百岁尚康强。
<br>
<br>
<br>
<br>&nbsp;&nbsp; 卷521_25 【李侍郎于阳羡里富有泉石牧亦于阳羡粗有薄产…四韵】杜牧 
<br>
<br>冥鸿不下非无意，塞马归来是偶然。紫绶公卿今放旷， 
<br>白头郎吏尚留连。终南山下抛泉洞，阳羡溪中买钓船。 
<br>欲与明公操履杖，愿闻休去是何年。
<br>
<br>
<br>
<br>&nbsp;&nbsp; 卷521_26 【赠李处士长句四韵】杜牧 
<br>
<br>玉函怪牒锁灵篆，紫洞香风吹碧桃。老翁四目牙爪利， 
<br>掷火万里精神高。霭霭祥云随步武，累累秋冢叹蓬蒿。 
<br>三山朝去应非久，姹女当窗绣羽袍。
<br>
<br>
<br>
<br>&nbsp;&nbsp; 卷521_27 【送国棋王逢】杜牧 
<br>
<br>玉子纹楸一路饶，最宜檐雨竹萧萧。羸形暗去春泉长， 
<br>拔势横来野火烧。守道还如周柱史，鏖兵不羡霍嫖姚。 
<br>浮生七十更万日，与子期于局上销。
<br>
<br>
<br>
<br>&nbsp;&nbsp; 卷521_28 【重送绝句】杜牧 
<br>
<br>绝艺如君天下少，闲人似我世间无。
<br>别后竹窗风雪夜，一灯明暗覆吴图。
<br>
<br>
<br>
<br>&nbsp;&nbsp; 卷521_29 【少年行】杜牧 
<br>
<br>连环羁玉声光碎，绿锦蔽泥虬卷高。
<br>春风细雨走马去，珠落璀璀白罽袍。
<br>
<br>
<br>
<br>&nbsp;&nbsp; 卷521_30 【奉和门下相公送西川相公兼领相印出镇全蜀诗十八韵】杜牧 
<br>
<br>盛业冠伊唐，台阶翊戴光。无私天雨露，有截舜衣裳。 
<br>蜀辍新衡镜，池留旧凤凰。同心真石友，写恨蔑河梁。 
<br>虎骑摇风旆，貂冠韵水苍。彤弓随武库，金印逐文房。 
<br>栈压嘉陵咽，峰横剑阁长。前驱二星去，开险五丁忙。 
<br>回首峥嵘尽，连天草树芳。丹心悬魏阙，往事怆甘棠。 
<br>治化轻诸葛，威声慑夜郎。君平教说卦，夫子召升堂。 
<br>塞接西山雪，桥维万里樯。夺霞红锦烂，扑地酒垆香。 
<br>忝逐三千客，曾依数仞墙。滞顽堪白屋，攀附亦同行。 
<br>肉管伶伦曲，箫韶清庙章。唱高知和寡，小子斐然狂。
<br>
<br>
<br>
<br>&nbsp;&nbsp; 卷521_31 【朱坡】杜牧 
<br>
<br>下杜乡园古，泉声绕舍啼。静思长惨切，薄宦与乖暌。 
<br>北阙千门外，南山午谷西。倚川红叶岭，连寺绿杨堤。 
<br>迥野翘霜鹤，澄潭舞锦鸡。涛惊堆万岫，舸急转千溪。 
<br>眉点萱牙嫩，风条柳幄迷。岸藤梢虺尾，沙渚印麑蹄。 
<br>火燎湘桃坞，波光碧绣畦。日痕縆翠巘，陂影堕晴霓。 
<br>蜗壁斓斑藓，银筵豆蔻泥。洞云生片段，苔径缭高低。 
<br>偃蹇松公老，森严竹阵齐。小莲娃欲语，幽笋稚相携。 
<br>汉馆留馀趾，周台接故蹊。蟠蛟冈隐隐，班雉草萋萋。 
<br>树老萝纡组，岩深石启闺。侵窗紫桂茂，拂面翠禽栖。 
<br>有计冠终挂，无才笔谩提。自尘何太甚，休笑触藩羝。
<br>
<br>
<br>
<br>&nbsp;&nbsp; 卷521_32 【早春寄岳州李使君，李善棋爱酒，情地闲雅】杜牧 
<br>
<br>城高倚峭巘，地胜足楼台。朔漠暖鸿去，潇湘春水来。 
<br>萦盈几多思，掩抑若为裁。返照三声角，寒香一树梅。 
<br>乌林芳草远，赤壁健帆开。往事空遗恨，东流岂不回。 
<br>分符颍川政，吊屈洛阳才。拂匣调珠柱，磨铅勘玉杯。 
<br>棋翻小窟势，垆拨冻醪醅。此兴予非薄，何时得奉陪。
<br>
<br>
<br>
<br>&nbsp;&nbsp; 卷521_33 【送王侍御赴夏口座主幕】杜牧 
<br>
<br>君为珠履三千客，我是青衿七十徒。礼数全优知隗始， 
<br>讨论常见念回愚。黄鹤楼前春水阔，一杯还忆故人无。
<br>
<br>
<br>
<br>&nbsp;&nbsp; 卷521_34 【自贻】杜牧 
<br>
<br>杜陵萧次君，迁少去官频。寂寞怜吾道，依稀似古人。 
<br>饰心无彩缋，到骨是风尘。自嫌如匹素，刀尺不由身。
<br>
<br>
<br>
<br>&nbsp;&nbsp; 卷521_35 【自遣】杜牧 
<br>
<br>四十已云老，况逢忧窘馀。且抽持板手，却展小年书。 
<br>嗜酒狂嫌阮，知非晚笑蘧。闻流宁叹吒，待俗不亲疏。 
<br>遇事知裁剪，操心识卷舒。还称二千石，于我意何如。
<br>
<br>
<br>
<br>&nbsp;&nbsp; 卷521_36 【题桐叶】杜牧 
<br>
<br>去年桐落故溪上，把笔偶题归燕诗。江楼今日送归燕， 
<br>正是去年题叶时。叶落燕归真可惜，东流玄发且无期。 
<br>笑筵歌席反惆怅，明月清风怆别离。庄叟彭殇同在梦， 
<br>陶潜身世两相遗。一丸五色成虚语，石烂松薪更莫疑。 
<br>哆侈不劳文似锦，进趋何必利如锥。钱神任尔知无敌， 
<br>酒圣于吾亦庶几。江畔秋光蟾阁镜，槛前山翠茂陵眉。 
<br>樽香轻泛数枝菊，檐影斜侵半局棋。休指宦游论巧拙， 
<br>只将愚直祷神祇。三吴烟水平生念，宁向闲人道所之。
<br>
<br>
<br>
<br>&nbsp;&nbsp; 卷521_37 【沈下贤】杜牧 
<br>
<br>斯人清唱何人和，草径苔芜不可寻。
<br>一夕小敷山下梦，水如环珮月如襟。
<br>
<br>
<br>
<br>&nbsp;&nbsp; 卷521_38 【李和鼎】杜牧 
<br>
<br>鵩鸟飞来庚子直，谪去日蚀辛卯年。
<br>由来枉死贤才事，消长相持势自然。
<br>
<br>
<br>
<br>&nbsp;&nbsp; 卷521_39 【赠沈学士张歌人】杜牧 
<br>
<br>拖袖事当年，郎教唱客前。断时轻裂玉，收处远缲烟。 
<br>孤直縆云定，光明滴水圆。泥情迟急管，流恨咽长弦。 
<br>吴苑春风起，河桥酒旆悬。凭君更一醉，家在杜陵边。
<br>
<br>
<br>
<br>&nbsp;&nbsp; 卷521_40 【忆游朱坡四韵】杜牧 
<br>
<br>秋草樊川路，斜阳覆盎门。猎逢韩嫣骑，树识馆陶园。 
<br>带雨经荷沼，盘烟下竹村。如今归不得，自戴望天盆。
<br>
<br>
<br>
<br>&nbsp;&nbsp; 卷521_41 【朱坡绝句三首】杜牧 
<br>
<br>故国池塘倚御渠，江城三诏换鱼书。
<br>贾生辞赋恨流落，只向长沙住岁馀。
<br>
<br>烟深苔巷唱樵儿，花落寒轻倦客归。
<br>藤岸竹洲相掩映，满池春雨鸊鹈飞。
<br>
<br>乳肥春洞生鹅管，沼避回岩势犬牙。
<br>自笑卷怀头角缩，归盘烟磴恰如蜗。
<br>
<br>
<br>
<br>&nbsp;&nbsp; 卷521_42 【出宫人二首】杜牧 
<br>
<br>闲吹玉殿昭华管，醉折梨园缥蒂花。
<br>十年一梦归人世，绛缕犹封系臂纱。
<br>
<br>平阳拊背穿驰道，铜雀分香下璧门。
<br>几向缀珠深殿里，妒抛羞态卧黄昏。
<br>
<br>
<br>
<br>&nbsp;&nbsp; 卷521_43 【长安秋望】杜牧 
<br>
<br>楼倚霜树外，镜天无一毫。南山与秋色，气势两相高。
<br>
<br>
<br>
<br>&nbsp;&nbsp; 卷521_44 【独酌】杜牧 
<br>
<br>窗外正风雪，拥炉开酒缸。何如钓船雨，篷底睡秋江。
<br>
<br>
<br>
<br>&nbsp;&nbsp; 卷521_45 【醉眠】杜牧 
<br>
<br>秋醪雨中熟，寒斋落叶中。幽人本多睡，更酌一樽空。
<br>
<br>
<br>
<br>&nbsp;&nbsp; 卷521_46 【不饮赠酒】杜牧 
<br>
<br>细算人生事，彭殇共一筹。与愁争底事，要尔作戈矛。
<br>
<br>
<br>
<br>&nbsp;&nbsp; 卷521_47 【昔事文皇帝三十二韵】杜牧 
<br>
<br>昔事文皇帝，叨官在谏垣。奏章为得地，齰齿负明恩。 
<br>金虎知难动，毛釐亦耻言。掩头虽欲吐，到口却成吞。 
<br>照胆常悬镜，窥天自戴盆。周钟既窕槬，黥阵亦瘢痕。 
<br>凤阙觚棱影，仙盘晓日暾。雨晴文石滑，风暖戟衣翻。 
<br>每虑号无告，长忧骇不存。随行唯跼蹐，出语但寒暄。 
<br>宫省咽喉任，戈矛羽卫屯。光尘皆影附，车马定西奔。 
<br>亿万持衡价，锱铢挟契论。堆时过北斗，积处满西园。 
<br>接棹隋河溢，连蹄蜀栈刓。漉空沧海水，搜尽卓王孙。 
<br>斗巧猴雕刺，夸趫索挂跟。狐威假白额，枭啸得黄昏。 
<br>馥馥芝兰圃，森森枳棘藩。吠声嗾国猘，公议怯膺门。 
<br>窜逐诸丞相，苍茫远帝阍。一名为吉士，谁免吊湘魂。 
<br>间世英明主，中兴道德尊。昆冈怜积火，河汉注清源。 
<br>川口堤防决，阴车鬼怪掀。重云开朗照，九地雪幽冤。 
<br>我实刚肠者，形甘短褐髡。曾经触虿尾，犹得凭熊轩。 
<br>杜若芳洲翠，严光钓濑喧。溪山侵越角，封壤尽吴根。 
<br>客恨萦春细，乡愁压思繁。祝尧千万寿，再拜揖馀樽。
<br>
<br>
<br>
<br>&nbsp;&nbsp; 卷521_48 【道一大尹存之、庭美二学士简于圣明…四韵呈上三君子】杜牧 
<br>
<br>九金神鼎重丘山，五玉诸侯杂珮环。星座通霄狼鬣暗， 
<br>戍楼吹笛虎牙闲。斗间紫气龙埋狱，天上洪炉帝铸颜。 
<br>若念西河旧交友，鱼符应许出函关。
<br>
<br>
<br>
<br>&nbsp;&nbsp; 卷521_49 【杏园】杜牧 
<br>
<br>夜来微雨洗芳尘，公子骅骝步贴匀。
<br>莫怪杏园憔悴去，满城多少插花人。
<br>
<br>
<br>
<br>&nbsp;&nbsp; 卷521_50 【春晚题韦家亭子】杜牧 
<br>
<br>拥鼻侵襟花草香，高台春去恨茫茫。
<br>蔫红半落平池晚，曲渚飘成锦一张。
<br>
<br>
<br>
<br>&nbsp;&nbsp; 卷521_51 【过田家宅】杜牧 
<br>
<br>安邑南门外，谁家板筑高。奉诚园里地，墙缺见蓬蒿。
<br>
<br>
<br>
<br>&nbsp;&nbsp; 卷521_52 【见宋拾遗题名处，感而成诗】杜牧 
<br>
<br>窜逐穷荒与死期，饿唯蒿藿病无医。
<br>怜君更抱重泉恨，不见崇山谪去时。
<br>
<br>
<br>
<br>&nbsp;&nbsp; 卷521_53 【雪晴访赵嘏街西所居三韵】杜牧 
<br>
<br>命代风骚将，谁登李杜坛。少陵鲸海动，翰苑鹤天寒。 
<br>今日访君还有意，三条冰雪独来看。
<br>
<br>
<br>
<br>&nbsp;&nbsp; 卷521_54 【将赴吴兴登乐游原一绝】杜牧 
<br>
<br>清时有味是无能，闲爱孤云静爱僧。
<br>欲把一麾江海去，乐游原上望昭陵。
<br>
<br>
<br>
<br>&nbsp;&nbsp; 卷521_55 【洛阳长句二首】杜牧 
<br>
<br>草色人心相与闲，是非名利有无间。桥横落照虹堪画， 
<br>树锁千门鸟自还。芝盖不来云杳杳，仙舟何处水潺潺。 
<br>君王谦让泥金事，苍翠空高万岁山。
<br>
<br>天汉东穿白玉京，日华浮动翠光生。桥边游女珮环委， 
<br>波底上阳金碧明。月锁名园孤鹤唳，川酣秋梦凿龙声。 
<br>连昌绣岭行宫在，玉辇何时父老迎。
<br>
<br>
<br>
<br>&nbsp;&nbsp; 卷521_56 【洛中监察病假满，送韦楚老拾遗归朝】杜牧 
<br>
<br>洛桥风暖细翻衣，春引仙官去玉墀。独鹤初冲太虚日， 
<br>九牛新落一毛时。行开教化期君是，卧病神祇祷我知。 
<br>十载丈夫堪耻处，朱云犹掉直言旗。
<br>
<br>
<br>
<br>&nbsp;&nbsp; 卷521_57 【东都送郑处诲校书归上都】杜牧 
<br>
<br>悠悠渠水清，雨霁洛阳城。槿堕初开艳，蝉闻第一声。 
<br>故人容易去，白发等闲生。此别无多语，期君晦盛名。
<br>
<br>
<br>
<br>&nbsp;&nbsp; 卷521_58 【故洛阳城有感】杜牧 
<br>
<br>一片宫墙当道危，行人为尔去迟迟。筚圭苑里秋风后， 
<br>平乐馆前斜日时。锢党岂能留汉鼎，清谈空解识胡儿。 
<br>千烧万战坤灵死，惨惨终年鸟雀悲。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷522_1 【扬州三首】杜牧 
<br>
<br>炀帝雷塘土，迷藏有旧楼。谁家唱水调，明月满扬州。 
<br>骏马宜闲出，千金好旧游。喧阗醉年少，半脱紫茸裘。
<br>
<br>秋风放萤苑，春草斗鸡台。金络擎雕去，鸾环拾翠来。 
<br>蜀船红锦重，越橐水沈堆。处处皆华表，淮王奈却回。
<br>
<br>街垂千步柳，霞映两重城。天碧台阁丽，风凉歌管清。 
<br>纤腰间长袖，玉珮杂繁缨。拖轴诚为壮，豪华不可名。 
<br>自是荒淫罪，何妨作帝京。
<br>
<br>
<br>&nbsp;&nbsp; 卷522_2 【润州二首】杜牧 
<br>
<br>句吴亭东千里秋，放歌曾作昔年游。青苔寺里无马迹， 
<br>绿水桥边多酒楼。大抵南朝皆旷达，可怜东晋最风流。 
<br>月明更想桓伊在，一笛闻吹出塞愁。
<br>
<br>谢脁诗中佳丽地，夫差传里水犀军。城高铁瓮横强弩， 
<br>柳暗朱楼多梦云。画角爱飘江北去，钓歌长向月中闻。 
<br>扬州尘土试回首，不惜千金借与君。
<br>
<br>
<br>
<br>&nbsp;&nbsp; 卷522_3 【题扬州禅智寺】杜牧 
<br>
<br>雨过一蝉噪，飘萧松桂秋。青苔满阶砌，白鸟故迟留。 
<br>暮霭生深树，斜阳下小楼。谁知竹西路，歌吹是扬州。
<br>
<br>
<br>
<br>&nbsp;&nbsp; 卷522_4 【西江怀古】杜牧 
<br>
<br>上吞巴汉控潇湘，怒似连山净镜光。魏帝缝囊真戏剧， 
<br>苻坚投箠更荒唐。千秋钓艇歌明月，万里沙鸥弄夕阳， 
<br>范蠡清尘何寂寞，好风唯属往来商。
<br>
<br>
<br>
<br>&nbsp;&nbsp; 卷522_5 【江南怀古】杜牧 
<br>
<br>车书混一业无穷，井邑山川今古同。
<br>戊辰年向金陵过，惆怅闲吟忆庾公。
<br>
<br>
<br>
<br>&nbsp;&nbsp; 卷522_6 【江南春绝句】杜牧 
<br>
<br>千里莺啼绿映红，水村山郭酒旗风。
<br>南朝四百八十寺，多少楼台烟雨中。
<br>
<br>
<br>
<br>&nbsp;&nbsp; 卷522_7 【将赴宣州留题扬州禅智寺】杜牧 
<br>
<br>故里溪头松柏双，来时尽日倚松窗。
<br>杜陵隋苑已绝国，秋晚南游更渡江。
<br>
<br>
<br>
<br>&nbsp;&nbsp; 卷522_8 【题宣州开元寺水阁阁下宛溪夹溪居人】杜牧 
<br>
<br>六朝文物草连空，天淡云闲今古同。鸟去鸟来山色里， 
<br>人歌人哭水声中。深秋帘幕千家雨，落日楼台一笛风。 
<br>惆怅无因见范蠡，参差烟树五湖东。
<br>
<br>
<br>
<br>&nbsp;&nbsp; 卷522_9 【宣州送裴坦判官往舒州，时牧欲赴官归京】杜牧 
<br>
<br>日暖泥融雪半销，行人芳草马声骄。九华山路云遮寺， 
<br>清弋江村柳拂桥。君意如鸿高的的，我心悬旆正摇摇。 
<br>同来不得同归去，故国逢春一寂寥。
<br>
<br>
<br>
<br>&nbsp;&nbsp; 卷522_10 【句溪夏日送卢霈秀才归王屋山将欲赴举】杜牧 
<br>
<br>野店正纷泊，茧蚕初引丝。行人碧溪渡，系马绿杨枝。 
<br>苒苒迹始去，悠悠心所期。秋山念君别，惆怅桂花时。
<br>
<br>
<br>
<br>&nbsp;&nbsp; 卷522_11 【自宣城赴官上京】杜牧 
<br>
<br>潇洒江湖十过秋，酒杯无日不淹留。谢公城畔溪惊梦， 
<br>苏小门前柳拂头。千里云山何处好，几人襟韵一生休。 
<br>尘冠挂却知闲事，终拟蹉跎访旧游。
<br>
<br>
<br>
<br>&nbsp;&nbsp; 卷522_12 【春末题池州弄水亭】杜牧 
<br>
<br>使君四十四，两佩左铜鱼。为吏非循吏，论书读底书。 
<br>晚花红艳静，高树绿阴初。亭宇清无比，溪山画不如。 
<br>嘉宾能啸咏，宫妓巧妆梳。逐日愁皆碎，随时醉有馀。 
<br>偃须求五鼎，陶只爱吾庐。趣向人皆异，贤豪莫笑渠。
<br>
<br>
<br>
<br>&nbsp;&nbsp; 卷522_13 【登池州九峰楼寄张祜】杜牧 
<br>
<br>百感中来不自由，角声孤起夕阳楼。碧山终日思无尽， 
<br>芳草何年恨即休。睫在眼前长不见，道非身外更何求。 
<br>谁人得似张公子，千首诗轻万户侯。
<br>
<br>
<br>
<br>&nbsp;&nbsp; 卷522_14 【齐安郡晚秋】杜牧 
<br>
<br>柳岸风来影渐疏，使君家似野人居。云容水态还堪赏， 
<br>啸志歌怀亦自如。雨暗残灯棋散后，酒醒孤枕雁来初。 
<br>可怜赤壁争雄渡，唯有蓑翁坐钓鱼。
<br>
<br>
<br>
<br>&nbsp;&nbsp; 卷522_15 【九日齐安登高】杜牧 
<br>
<br>江涵秋影雁初飞，与客携壶上翠微。尘世难逢开口笑， 
<br>菊花须插满头归。但将酩酊酬佳节，不用登临叹落晖。 
<br>古往今来只如此，牛山何必泪沾衣。
<br>
<br>
<br>
<br>&nbsp;&nbsp; 卷522_16 【池州春送前进士蒯希逸】杜牧 
<br>
<br>芳草复芳草，断肠还断肠。自然堪下泪，何必更残阳。 
<br>楚岸千万里，燕鸿三两行。有家归不得，况举别君觞。
<br>
<br>
<br>
<br>&nbsp;&nbsp; 卷522_17 【齐安郡中偶题二首】杜牧 
<br>
<br>两竿落日溪桥上，半缕轻烟柳影中。
<br>多少绿荷相倚恨，一时回首背西风。
<br>
<br>秋声无不搅离心，梦泽蒹葭楚雨深。
<br>自滴阶前大梧叶，干君何事动哀吟。
<br>
<br>
<br>
<br>&nbsp;&nbsp; 卷522_18 【齐安郡后池绝句】杜牧 
<br>
<br>菱透浮萍绿锦池，夏莺千啭弄蔷薇。
<br>尽日无人看微雨，鸳鸯相对浴红衣。
<br>
<br>
<br>
<br>&nbsp;&nbsp; 卷522_19 【题齐安城楼】杜牧 
<br>
<br>呜咽江楼角一声，微阳潋潋落寒汀。
<br>不用凭阑苦回首，故乡七十五长亭。
<br>
<br>
<br>
<br>&nbsp;&nbsp; 卷522_20 【池州李使君没后十一日处州新命始到后见归妓感而成诗】杜牧 
<br>
<br>缙云新命诏初行，才是孤魂寿器成。黄壤不知新雨露， 
<br>粉书空换旧铭旌。巨卿哭处云空断，阿鹜归来月正明。 
<br>多少四年遗爱事，乡闾生子李为名。
<br>
<br>
<br>
<br>&nbsp;&nbsp; 卷522_21 【见刘秀才与池州妓别】杜牧 
<br>
<br>远风南浦万重波，未似生离别恨多。楚管能吹柳花怨， 
<br>吴姬争唱竹枝歌。金钗横处绿云堕，玉箸凝时红粉和。 
<br>待得枚皋相见日，自应妆镜笑蹉跎。
<br>
<br>
<br>
<br>&nbsp;&nbsp; 卷522_22 【池州废林泉寺】杜牧 
<br>
<br>废寺林溪上，颓垣倚乱峰。看栖归树鸟，犹想过山钟。 
<br>石路寻僧去，此生应不逢。
<br>
<br>
<br>
<br>&nbsp;&nbsp; 卷522_23 【忆齐安郡】杜牧 
<br>
<br>平生睡足处，云梦泽南州。一夜风欺竹，连江雨送秋。 
<br>格卑常汩汩，力学强悠悠。终掉尘中手，潇湘钓漫流。
<br>
<br>
<br>
<br>&nbsp;&nbsp; 卷522_24 【池州清溪】杜牧 
<br>
<br>弄溪终日到黄昏，照数秋来白发根。
<br>何物赖君千遍洗，笔头尘土渐无痕。
<br>
<br>
<br>
<br>&nbsp;&nbsp; 卷522_25 【游池州林泉寺金碧洞】杜牧 
<br>
<br>袖拂霜林下石棱，潺湲声断满溪冰。
<br>携茶腊月游金碧，合有文章病茂陵。
<br>
<br>
<br>
<br>&nbsp;&nbsp; 卷522_26 【即事（黄州作）】杜牧 
<br>
<br>因思上党三年战，闲咏周公七月诗。竹帛未闻书死节， 
<br>丹青空见画灵旗。萧条井邑如鱼尾，早晚干戈识虎皮。 
<br>莫笑一麾东下计，满江秋浪碧参差。
<br>
<br>
<br>
<br>&nbsp;&nbsp; 卷522_27 【赠李秀才（是上公孙子）】杜牧 
<br>
<br>骨清年少眼如冰，凤羽参差五色层。
<br>天上麒麟时一下，人间不独有徐陵。
<br>
<br>
<br>
<br>&nbsp;&nbsp; 卷522_28 【寄李起居四韵】杜牧 
<br>
<br>楚女梅簪白雪姿，前溪碧水冻醪时。云罍心凸知难捧， 
<br>凤管簧寒不受吹。南国剑眸能盼眄，侍臣香袖爱僛垂。 
<br>自怜穷律穷途客，正怯孤灯一局棋。
<br>
<br>
<br>
<br>&nbsp;&nbsp; 卷522_29 【题池州贵池亭】杜牧 
<br>
<br>势比凌歊宋武台，分明百里远帆开。
<br>蜀江雪浪西江满，强半春寒去却来。
<br>
<br>
<br>
<br>&nbsp;&nbsp; 卷522_30 【兰溪（在蕲州西）】杜牧 
<br>
<br>兰溪春尽碧泱泱，映水兰花雨发香。
<br>楚国大夫憔悴日，应寻此路去潇湘。
<br>
<br>
<br>
<br>&nbsp;&nbsp; 卷522_31 【睦州四韵】杜牧 
<br>
<br>州在钓台边，溪山实可怜。有家皆掩映，无处不潺湲。 
<br>好树鸣幽鸟，晴楼入野烟。残春杜陵客，中酒落花前。
<br>
<br>
<br>
<br>&nbsp;&nbsp; 卷522_32 【秋晚早发新定】杜牧 
<br>
<br>解印书千轴，重阳酒百缸。凉风满红树，晓月下秋江。 
<br>岩壑会归去，尘埃终不降。悬缨未敢濯，严濑碧淙淙。
<br>
<br>
<br>
<br>&nbsp;&nbsp; 卷522_33 【除官归京睦州雨霁】杜牧 
<br>
<br>秋半吴天霁，清凝万里光。水声侵笑语，岚翠扑衣裳。 
<br>远树疑罗帐，孤云认粉囊。溪山侵两越，时节到重阳。 
<br>顾我能甘贱，无由得自强。误曾公触尾，不敢夜循墙。 
<br>岂意笼飞鸟，还为锦帐郎。网今开傅燮，书旧识黄香。 
<br>姹女真虚语，饥儿欲一行。浅深须揭厉，休更学张纲。
<br>
<br>
<br>
<br>&nbsp;&nbsp; 卷522_34 【夜泊桐庐眠先寄苏台卢郎中】杜牧 
<br>
<br>水槛桐庐馆，归舟系石根。笛吹孤戍月，犬吠隔溪村。 
<br>十载违清裁，幽怀未一论。苏台菊花节，何处与开樽。
<br>
<br>
<br>
<br>&nbsp;&nbsp; 卷522_35 【新转南曹未叙朝散初秋暑退出守吴兴书此篇以自见志】杜牧 
<br>
<br>捧诏汀洲去，全家羽翼飞。喜抛新锦帐，荣借旧朱衣。 
<br>且免材为累，何妨拙有机。宋株聊自守，鲁酒怕旁围。 
<br>清尚宁无素，光阴亦未晞。一杯宽幕席，五字弄珠玑。 
<br>越浦黄柑嫩，吴溪紫蟹肥。平生江海志，佩得左鱼归。
<br>
<br>
<br>
<br>&nbsp;&nbsp; 卷522_36 【题白蘋洲】杜牧 
<br>
<br>山鸟飞红带，亭薇拆紫花。溪光初透彻，秋色正清华。 
<br>静处知生乐，喧中见死夸。无多珪组累，终不负烟霞。
<br>
<br>
<br>
<br>&nbsp;&nbsp; 卷522_37 【题茶山（在宜兴）】杜牧 
<br>
<br>山实东吴秀，茶称瑞草魁。剖符虽俗吏，修贡亦仙才。 
<br>溪尽停蛮棹，旗张卓翠苔。柳村穿窈窕，松涧渡喧豗。 
<br>等级云峰峻，宽平洞府开。拂天闻笑语，特地见楼台。 
<br>泉嫩黄金涌，牙香紫璧裁。拜章期沃日，轻骑疾奔雷。 
<br>舞袖岚侵涧，歌声谷答回。磬音藏叶鸟，雪艳照潭梅。 
<br>好是全家到，兼为奉诏来。树阴香作帐，花径落成堆。 
<br>景物残三月，登临怆一杯。重游难自克，俯首入尘埃。
<br>
<br>
<br>
<br>&nbsp;&nbsp; 卷522_38 【茶山下作】杜牧 
<br>
<br>春风最窈窕，日晓柳村西。娇云光占岫，健水鸣分溪。 
<br>燎岩野花远，戛瑟幽鸟啼。把酒坐芳草，亦有佳人携。
<br>
<br>
<br>
<br>&nbsp;&nbsp; 卷522_39 【入茶山下题水口草市绝句】杜牧 
<br>
<br>倚溪侵岭多高树，夸酒书旗有小楼。
<br>惊起鸳鸯岂无恨，一双飞去却回头。
<br>
<br>
<br>
<br>&nbsp;&nbsp; 卷522_40 【春日茶山病不饮酒，因呈宾客】杜牧 
<br>
<br>笙歌登画船，十日清明前。山秀白云腻，溪光红粉鲜。 
<br>欲开未开花，半阴半晴天。谁知病太守，犹得作茶仙。
<br>
<br>
<br>
<br>&nbsp;&nbsp; 卷522_41 【不饮赠官妓】杜牧 
<br>
<br>芳草正得意，汀洲日欲西。无端千树柳，更拂一条溪。 
<br>几朵梅堪折，何人手好携。谁怜佳丽地，春恨却凄凄。
<br>
<br>
<br>
<br>&nbsp;&nbsp; 卷522_42 【早春赠军事薛判官】杜牧 
<br>
<br>雪后新正半，春来四刻长。晴梅朱粉艳，嫩水碧罗光。 
<br>弦管开双调，花钿坐两行。唯君莫惜醉，认取少年场。
<br>
<br>
<br>
<br>&nbsp;&nbsp; 卷522_43 【代吴兴妓春初寄薛军事】杜牧 
<br>
<br>雾冷侵红粉，春阴扑翠钿。自悲临晓镜，谁与惜流年。 
<br>柳暗霏微雨，花愁黯淡天。金钗有几只，抽当酒家钱。
<br>
<br>
<br>
<br>&nbsp;&nbsp; 卷522_44 【八月十二日得替后移居霅溪馆，因题长句四韵】杜牧 
<br>
<br>万家相庆喜秋成，处处楼台歌板声。千岁鹤归犹有恨， 
<br>一年人住岂无情。夜凉溪馆留僧话，风定苏潭看月生。 
<br>景物登临闲始见，愿为闲客此闲行。
<br>
<br>
<br>
<br>&nbsp;&nbsp; 卷522_45 【初冬夜饮】杜牧 
<br>
<br>淮阳多病偶求欢，客袖侵霜与烛盘。
<br>砌下梨花一堆雪，明年谁此凭阑干。
<br>
<br>
<br>
<br>&nbsp;&nbsp; 卷522_46 【栽竹】杜牧 
<br>
<br>本因遮日种，却似为溪移。历历羽林影，疏疏烟露姿。 
<br>萧骚寒雨夜，敲劼晚风时。故国何年到，尘冠挂一枝。
<br>
<br>
<br>
<br>&nbsp;&nbsp; 卷522_47 【梅】杜牧 
<br>
<br>轻盈照溪水，掩敛下瑶台。妒雪聊相比，欺春不逐来。 
<br>偶同佳客见，似为冻醪开。若在秦楼畔，堪为弄玉媒。
<br>
<br>
<br>
<br>&nbsp;&nbsp; 卷522_48 【山石榴】杜牧 
<br>
<br>似火山榴映小山，繁中能薄艳中闲。
<br>一朵佳人玉钗上，只疑烧却翠云鬟。
<br>
<br>
<br>
<br>&nbsp;&nbsp; 卷522_49 【柳长句】杜牧 
<br>
<br>日落水流西复东，春光不尽柳何穷。巫娥庙里低含雨， 
<br>宋玉宅前斜带风。不嫌榆荚共争翠，深与桃花相映红。 
<br>灞上汉南千万树，几人游宦别离中。
<br>
<br>
<br>
<br>&nbsp;&nbsp; 卷522_50 【隋堤柳】杜牧 
<br>
<br>夹岸垂杨三百里，只应图画最相宜。
<br>自嫌流落西归疾，不见东风二月时。
<br>
<br>
<br>
<br>&nbsp;&nbsp; 卷522_51 【柳绝句】杜牧 
<br>
<br>数树新开翠影齐，倚风情态被春迷。
<br>依依故国樊川恨，半掩村桥半掩溪。
<br>
<br>
<br>
<br>&nbsp;&nbsp; 卷522_52 【独柳】杜牧 
<br>
<br>含烟一株柳，拂地摇风久。佳人不忍折，怅望回纤手。
<br>
<br>
<br>
<br>&nbsp;&nbsp; 卷522_53 【早雁】杜牧 
<br>
<br>金河秋半虏弦开，云外惊飞四散哀。仙掌月明孤影过， 
<br>长门灯暗数声来。须知胡骑纷纷在，岂逐春风一一回。 
<br>莫厌潇湘少人处，水多菰米岸莓苔。
<br>
<br>
<br>
<br>&nbsp;&nbsp; 卷522_54 【】杜牧 
<br>
<br>芝茎抽绀趾，清唳掷金梭。日翅闲张锦，风池去罥罗。 
<br>静眠依翠荇，暖戏折高荷。山阴岂无尔，茧字换群鹅。
<br>
<br>
<br>
<br>&nbsp;&nbsp; 卷522_55 【鹦鹉】杜牧 
<br>
<br>华堂日渐高，雕槛系红绦。故国陇山树，美人金剪刀。 
<br>避笼交翠尾，罅嘴静新毛。不念三缄事，世途皆尔曹。
<br>
<br>
<br>
<br>&nbsp;&nbsp; 卷522_56 【鹤】杜牧 
<br>
<br>清音迎晓月，愁思立寒蒲。丹顶西施颊，霜毛四皓须。 
<br>碧云行止躁，白鹭性灵粗。终日无群伴，溪边吊影孤。
<br>
<br>
<br>
<br>&nbsp;&nbsp; 卷522_57 【鸦】杜牧 
<br>
<br>扰扰复翻翻，黄昏飏冷烟。毛欺皇后发，声感楚姬弦。 
<br>蔓垒盘风下，霜林接翅眠。只如西旅样，头白岂无缘。
<br>
<br>
<br>
<br>&nbsp;&nbsp; 卷522_58 【鹭鸶】杜牧 
<br>
<br>雪衣雪发青玉觜，群捕鱼儿溪影中。
<br>惊飞远映碧山去，一树梨花落晚风。
<br>
<br>
<br>
<br>&nbsp;&nbsp; 卷522_59 【村舍燕】杜牧 
<br>
<br>汉宫一百四十五，多下珠帘闭琐窗。
<br>何处营巢夏将半，茅檐烟里语双双。
<br>
<br>
<br>
<br>&nbsp;&nbsp; 卷522_60 【归燕】杜牧 
<br>
<br>画堂歌舞喧喧地，社去社来人不看。
<br>长是江楼使君伴，黄昏犹待倚阑干。
<br>
<br>
<br>
<br>&nbsp;&nbsp; 卷522_61 【伤猿】杜牧 
<br>
<br>独折南园一朵梅，重寻幽坎已生苔。
<br>无端晚吹惊高树，似袅长枝欲下来。
<br>
<br>
<br>
<br>&nbsp;&nbsp; 卷522_62 【还俗老僧】杜牧 
<br>
<br>雪发不长寸，秋寒力更微。独寻一径叶，犹挈衲残衣。 
<br>日暮千峰里，不知何处归。
<br>
<br>
<br>
<br>&nbsp;&nbsp; 卷522_63 【斫竹】杜牧 
<br>
<br>寺废竹色死，宦家宁尔留。霜根渐随斧，风玉尚敲秋。 
<br>江南苦吟客，何处送悠悠。
<br>
<br>
<br>
<br>&nbsp;&nbsp; 卷522_64 【将赴湖州留题亭菊】杜牧 
<br>
<br>陶菊手自种，楚兰心有期。遥知渡江日，正是撷芳时。
<br>
<br>
<br>
<br>&nbsp;&nbsp; 卷522_65 【折菊】杜牧 
<br>
<br>篱东菊径深，折得自孤吟。雨中衣半湿，拥鼻自知心。
<br>
<br>
<br>
<br>&nbsp;&nbsp; 卷522_66 【云（一作褚载诗）】杜牧 
<br>
<br>尽日看云首不回，无心都大似无才。
<br>可怜光彩一片玉，万里晴天何处来。
<br>
<br>
<br>
<br>&nbsp;&nbsp; 卷522_67 【醉后题僧院】杜牧 
<br>
<br>离心忽忽复凄凄，雨晦倾瓶取醉泥。
<br>可羡高僧共心语，一如携稚往东西。
<br>
<br>
<br>
<br>&nbsp;&nbsp; 卷522_68 【题禅院（一作醉后题僧院）】杜牧 
<br>
<br>觥船一棹百分空，十岁青春不负公。
<br>今日鬓丝禅榻畔，茶烟轻飏落花风。
<br>
<br>
<br>
<br>&nbsp;&nbsp; 卷522_69 【哭李给事中敏】杜牧 
<br>
<br>阳陵郭门外，陂阤丈五坟。九泉如结友，兹地好埋君。
<br>
<br>
<br>
<br>&nbsp;&nbsp; 卷522_70 【黄州竹径斗】杜牧 
<br>
<br>竹浊蟠小径，屈折斗蛇来。三年得归去，知绕几千回。
<br>
<br>
<br>
<br>&nbsp;&nbsp; 卷522_71 【题敬爱寺楼】杜牧 
<br>
<br>暮景千山雪，春寒百尺楼。独登还独下，谁会我悠悠。
<br>
<br>
<br>
<br>&nbsp;&nbsp; 卷522_72 【送刘秀才归江陵】杜牧 
<br>
<br>彩服鲜华觐渚宫，鲈鱼新熟别江东。刘郎浦夜侵船月， 
<br>宋玉亭春弄袖风。落落精神终有立，飘飘才思杳无穷。 
<br>谁人世上为金口，借取明时一荐雄。
<br>
<br>
<br>
<br>&nbsp;&nbsp; 卷522_73 【见吴秀才与池妓别，因成绝句】杜牧 
<br>
<br>红烛短时羌笛怨，清歌咽处蜀弦高。
<br>万里分飞两行泪，满江寒雨正萧骚。
<br>
<br>
<br>
<br>&nbsp;&nbsp; 卷522_74 【湖南正初招李郢秀才】杜牧 
<br>
<br>行乐及时时已晚，对酒当歌歌不成。千里暮山重叠翠， 
<br>一溪寒水浅深清。高人以饮为忙事，浮世除诗尽强名。 
<br>看著白蘋芽欲吐，雪舟相访胜闲行。
<br>
<br>
<br>
<br>&nbsp;&nbsp; 卷522_75 【赠朱道灵】杜牧 
<br>
<br>刘根丹篆三千字，郭璞青囊两卷书。
<br>朱渚矶南谢山北，白云深处有岩居。
<br>
<br>
<br>
<br>&nbsp;&nbsp; 卷522_76 【屏风绝句】杜牧 
<br>
<br>屏风周昉画纤腰，岁久丹青色半销。
<br>斜倚玉窗鸾发女，拂尘犹自妒娇娆。
<br>
<br>
<br>
<br>&nbsp;&nbsp; 卷522_77 【哭韩绰】杜牧 
<br>
<br>平明送葬上都门，绋翣交横逐去魂。
<br>归来冷笑悲身事，唤妇呼儿索酒盆。
<br>
<br>
<br>
<br>&nbsp;&nbsp; 卷522_78 【新定途中】杜牧 
<br>
<br>无端偶效张文纪，下杜乡园别五秋。
<br>重过江南更千里，万山深处一孤舟。
<br>
<br>
<br>
<br>&nbsp;&nbsp; 卷522_79 【题新定八松院小石】杜牧 
<br>
<br>雨滴珠玑碎，苔生紫翠重。故关何日到，且看小三峰。
<br>
<br>
<br>
<br>&nbsp;&nbsp; 卷522_80 【往年随故府吴兴公夜泊芜湖口今赴官西去…因成十六韵】杜牧 
<br>
<br>南指陵阳路，东流似昔年。重恩山未答，双鬓雪飘然。 
<br>数仞惭投迹，群公愧拍肩。驽骀蒙锦绣，尘土浴潺湲。 
<br>郭隗黄金峻，虞卿白璧鲜。貔貅环玉帐，鹦鹉破蛮笺。 
<br>极浦沈碑会，秋花落帽筵。旌旗明迥野，冠珮照神仙。 
<br>筹画言何补，优容道实全。讴谣人扑地，鸡犬树连天。 
<br>紫凤超如电，青襟散似烟。苍生未经济，坟草已芊绵。 
<br>往事惟沙月，孤灯但客船。岘山云影畔，棠叶水声前。 
<br>故国还归去，浮生亦可怜。高歌一曲泪，明日夕阳边。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
