<HTML>
<HEAD>
<TITLE>全唐诗 卷598-601 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷598-601</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷598-601</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6189"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷598-601')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷598-601]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷598_1 【言怀】高骈 
<br>
<br>恨乏平戎策，惭登拜将坛。手持金钺冷，身挂铁衣寒。 
<br>主圣扶持易，恩深报效难。三边犹未静，何敢便休官。
<br>
<br>
<br>&nbsp;&nbsp; 卷598_2 【寄鄠杜李遂良处士】高骈 
<br>
<br>小隐堪忘世上情，可能休梦入重城。池边写字师前辈， 
<br>座右题铭律后生。吟社客归秦渡晚，醉乡渔去渼陂晴。 
<br>春来不得山中信，尽日无人傍水行。
<br>
<br>
<br>
<br>&nbsp;&nbsp; 卷598_3 【和王昭符进士赠洞庭赵先生】高骈 
<br>
<br>为爱君山景最灵，角冠秋礼一坛星。药将鸡犬云间试， 
<br>琴许鱼龙月下听。自要乘风随羽客，谁同种玉验仙经。 
<br>烟霞淡泊无人到，唯有渔翁过洞庭。
<br>
<br>
<br>
<br>&nbsp;&nbsp; 卷598_4 【依韵奉酬李迪】高骈 
<br>
<br>柳下官资颜子居，闲情入骨若为除。诗成斩将奇难敌， 
<br>酒熟封侯快未如。只见丝纶终日降，不知功业是谁书。 
<br>而今共饮醇滋味，消得揶揄势利疏。
<br>
<br>
<br>
<br>&nbsp;&nbsp; 卷598_5 【留别彰德军从事范校书】高骈 
<br>
<br>无金寄与白头亲，节概犹夸似古人。未出尘埃真落魄， 
<br>不趋权势正因循。桂攀明月曾观国，蓬转西风却问津。 
<br>匹马东归羡知己，燕王台上结交新。
<br>
<br>
<br>
<br>&nbsp;&nbsp; 卷598_6 【途次内黄马病，寄僧舍呈诸友人】高骈 
<br>
<br>官闲马病客深秋，肯学张衡咏四愁。红叶寺多诗景致， 
<br>白衣人尽酒交游。依违讽刺因行得，淡泊供需不在求。 
<br>好与高阳结吟社，况无名迹达珠旒。
<br>
<br>
<br>
<br>&nbsp;&nbsp; 卷598_7 【遣兴】高骈 
<br>
<br>浮世忙忙蚁子群，莫嗔头上雪纷纷。沈忧万种与千种， 
<br>行乐十分无一分。越外险巇防俗事，就中拘检信人文。 
<br>醉乡日月终须觅，去作先生号白云。
<br>
<br>
<br>
<br>&nbsp;&nbsp; 卷598_8 【南海神祠】高骈 
<br>
<br>沧溟八千里，今古畏波涛。此日征南将，安然渡万艘。
<br>
<br>
<br>
<br>&nbsp;&nbsp; 卷598_9 【送春】高骈 
<br>
<br>水浅鱼争跃，花深鸟竞啼。春光看欲尽，判却醉如泥。
<br>
<br>
<br>
<br>&nbsp;&nbsp; 卷598_10 【海翻】高骈 
<br>
<br>几经人事变，又见海涛翻。徒起如山浪，何曾洗至冤。
<br>
<br>
<br>
<br>&nbsp;&nbsp; 卷598_11 【筇竹杖寄僧】高骈 
<br>
<br>坚轻筇竹杖，一枝有九节。寄与沃洲人，闲步青山月。
<br>
<br>
<br>
<br>&nbsp;&nbsp; 卷598_12 【遣兴】高骈 
<br>
<br>把盏非怜酒，持竿不为鱼。唯应嵇叔夜，似我性慵疏。
<br>
<br>
<br>
<br>&nbsp;&nbsp; 卷598_13 【叹征人】高骈 
<br>
<br>心坚胆壮箭头亲，十载沙场受苦辛。
<br>力尽路傍行不得，广张红旆是何人。
<br>
<br>
<br>
<br>&nbsp;&nbsp; 卷598_14 【湘妃庙】高骈 
<br>
<br>帝舜南巡去不还，二妃幽怨水云间。
<br>当时珠泪垂多少，直到如今竹尚斑。
<br>
<br>
<br>
<br>&nbsp;&nbsp; 卷598_15 【赴安南却寄台司】高骈 
<br>
<br>曾驱万马上天山，风去云回顷刻间。
<br>今日海门南面事，莫教还似凤林关。
<br>
<br>
<br>
<br>&nbsp;&nbsp; 卷598_16 【闺怨】高骈 
<br>
<br>人世悲欢不可知，夫君初破黑山归。
<br>如今又献征南策，早晚催缝带号衣。
<br>
<br>
<br>
<br>&nbsp;&nbsp; 卷598_17 【马嵬驿】高骈 
<br>
<br>玉颜虽掩马嵬尘，冤气和烟锁渭津。
<br>蝉鬓不随銮驾去，至今空感往来人。
<br>
<br>
<br>
<br>&nbsp;&nbsp; 卷598_18 【宴犒蕃军有感】高骈 
<br>
<br>蜀地恩留马嵬哭，烟雨濛濛春草绿。
<br>满眼由来是旧人，那堪更奏梁州曲。
<br>
<br>
<br>
<br>&nbsp;&nbsp; 卷598_19 【寓怀】高骈 
<br>
<br>关山万里恨难销，铁马金鞭出塞遥。
<br>为问昔时青海畔，几人归到凤林桥。
<br>
<br>
<br>
<br>&nbsp;&nbsp; 卷598_20 【步虚词】高骈 
<br>
<br>青溪道士人不识，上天下天鹤一只。
<br>洞门深锁碧窗寒，滴露研朱点周易。
<br>
<br>
<br>
<br>&nbsp;&nbsp; 卷598_21 【赠歌者二首】高骈 
<br>
<br>酒满金船花满枝，佳人立唱惨愁眉。
<br>一声直入青云去，多少悲欢起此时。
<br>
<br>公子邀欢月满楼，双成揭调唱伊州。
<br>便从席上风沙起，直到阳关水尽头。
<br>
<br>
<br>
<br>&nbsp;&nbsp; 卷598_22 【入蜀】高骈 
<br>
<br>万水千山音信希，空劳魂梦到京畿。
<br>漫天岭上频回首，不见虞封泪满衣。
<br>
<br>
<br>
<br>&nbsp;&nbsp; 卷598_23 【边城听角】高骈 
<br>
<br>席箕风起雁声秋，陇水边沙满目愁。
<br>三会五更欲吹尽，不知凡白几人头。
<br>
<br>
<br>
<br>&nbsp;&nbsp; 卷598_24 【渭川秋望寄右军王特进】高骈 
<br>
<br>长川终日碧潺湲，知道天河与地连。
<br>凭寄两行朝阙泪，愿随流入御沟泉。
<br>
<br>
<br>
<br>&nbsp;&nbsp; 卷598_25 【山亭夏日】高骈 
<br>
<br>绿树阴浓夏日长，楼台倒影入池塘。
<br>水精帘动微风起，满架蔷薇一院香。
<br>
<br>
<br>
<br>&nbsp;&nbsp; 卷598_26 【蜀路感怀】高骈 
<br>
<br>蜀山苍翠陇云愁，銮驾西巡陷几州。
<br>唯有萦回深涧水，潺湲不改旧时流。
<br>
<br>
<br>
<br>&nbsp;&nbsp; 卷598_27 【残春遣兴】高骈 
<br>
<br>画舸轻桡柳色新，摩诃池上醉青春。
<br>不辞不为青春醉，只恐莺花也怪人。
<br>
<br>
<br>
<br>&nbsp;&nbsp; 卷598_28 【春日招宾】高骈 
<br>
<br>花枝如火酒如饧，正好狂歌醉复醒。
<br>对酒看花何处好，延和阁下碧筠亭。
<br>
<br>
<br>
<br>&nbsp;&nbsp; 卷598_29 【过天威径】高骈 
<br>
<br>豺狼坑尽却朝天，战马休嘶瘴岭烟。
<br>归路嶮巇今坦荡，一条千里直如弦。
<br>
<br>
<br>
<br>&nbsp;&nbsp; 卷598_30 【对花呈幕中】高骈 
<br>
<br>海棠初发去春枝，首唱曾题七字诗。
<br>今日能来花下饮，不辞频把使头旗。
<br>
<br>
<br>
<br>&nbsp;&nbsp; 卷598_31 【寄题罗浮别业】高骈 
<br>
<br>不将真性染埃尘，为有烟霞伴此身。
<br>带日长江好归信，博罗山下碧桃春。
<br>
<br>
<br>
<br>&nbsp;&nbsp; 卷598_32 【塞上曲二首】高骈 
<br>
<br>二年边戍绝烟尘，一曲河湾万恨新。
<br>从此凤林关外事，不知谁是苦心人。
<br>
<br>陇上征夫陇下魂，死生同恨汉将军。
<br>不知万里沙场苦，空举平安火入云。
<br>
<br>
<br>
<br>&nbsp;&nbsp; 卷598_33 【广陵宴次戏简幕宾】高骈 
<br>
<br>一曲狂歌酒百分，蛾眉画出月争新。
<br>将军醉罢无馀事，乱把花枝折赠人。
<br>
<br>
<br>
<br>&nbsp;&nbsp; 卷598_34 【安南送曹别敕归朝】高骈 
<br>
<br>云水苍茫日欲收，野烟深处鹧鸪愁。
<br>知君万里朝天去，为说征南已五秋。
<br>
<br>
<br>
<br>&nbsp;&nbsp; 卷598_35 【对雪】高骈 
<br>
<br>六出飞花入户时，坐看青竹变琼枝。
<br>如今好上高楼望，盖尽人间恶路岐。
<br>
<br>
<br>
<br>&nbsp;&nbsp; 卷598_36 【访隐者不遇】高骈 
<br>
<br>落花流水认天台，半醉闲吟独自来。
<br>惆怅仙翁何处去，满庭红杏碧桃开。
<br>
<br>
<br>
<br>&nbsp;&nbsp; 卷598_37 【赴西川途经虢县作】高骈 
<br>
<br>亚夫重过柳营门，路指岷峨隔暮云。
<br>红额少年遮道拜，殷勤认得旧将军。
<br>
<br>
<br>
<br>&nbsp;&nbsp; 卷598_38 【锦城写望】高骈 
<br>
<br>蜀江波影碧悠悠，四望烟花匝郡楼。
<br>不会人家多少锦，春来尽挂树梢头。
<br>
<br>
<br>
<br>&nbsp;&nbsp; 卷598_39 【太公庙】高骈 
<br>
<br>青山长在境长新，寂寞持竿一水滨。
<br>及得王师身已老，不知辛苦为何人。
<br>
<br>
<br>
<br>&nbsp;&nbsp; 卷598_40 【边方春兴】高骈 
<br>
<br>草色青青柳色浓，玉壶倾酒满金钟。
<br>笙歌嘹亮随风去，知尽关山第几重。
<br>
<br>
<br>
<br>&nbsp;&nbsp; 卷598_41 【塞上寄家兄】高骈 
<br>
<br>棣萼分张信使希，几多乡泪湿征衣。
<br>笳声未断肠先断，万里胡天鸟不飞。
<br>
<br>
<br>
<br>&nbsp;&nbsp; 卷598_42 【写怀二首】高骈 
<br>
<br>渔竿消日酒消愁，一醉忘情万事休。
<br>却恨韩彭兴汉室，功成不向五湖游。
<br>
<br>花满西园月满池，笙歌摇曳画船移。
<br>如今暗与心相约，不动征旗动酒旗。
<br>
<br>
<br>
<br>&nbsp;&nbsp; 卷598_43 【池上送春】高骈 
<br>
<br>持竿闲坐思沉吟，钓得江鳞出碧浔。
<br>回首看花花欲尽，可怜寥落送春心。
<br>
<br>
<br>
<br>&nbsp;&nbsp; 卷598_44 【南征叙怀】高骈 
<br>
<br>万里驱兵过海门，此生今日报君恩。
<br>回期直待烽烟静，不遣征衣有泪痕。
<br>
<br>
<br>
<br>&nbsp;&nbsp; 卷598_45 【风筝（一作题风筝寄意）】高骈 
<br>
<br>夜静弦声响碧空，宫商信任往来风。
<br>依稀似曲才堪听，又被移将别调中。
<br>
<br>
<br>
<br>&nbsp;&nbsp; 卷598_46 【平流园席上】高骈 
<br>
<br>画舸摇烟水满塘，柳丝轻软小桃香。
<br>却缘龙节为萦绊，好是狂时不得狂。
<br>
<br>
<br>
<br>&nbsp;&nbsp; 卷598_47 【闻河中王铎加都统】高骈 
<br>
<br>炼汞烧铅四十年，至今犹在药炉前。
<br>不知子晋缘何事，只学吹箫便得仙。
<br>
<br>
<br>
<br>&nbsp;&nbsp; 卷598_48 【句】高骈 
<br>
<br>人间无限伤心事，不得尊前折一枝。
<br>
<br>满宫多少承恩者，似有容华妾也无。
<br>
<br>满身珠翠将何用，唯与豪家拂象床。
<br>
<br>何人种得西施花，千古春风开不尽。（以上见桂苑丛谈）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷599_1 【青楼曲】于濆 
<br>
<br>青楼临大道，一上一回老。所思终不来，极目伤春草。
<br>
<br>
<br>&nbsp;&nbsp; 卷599_2 【塞下曲】于濆 
<br>
<br>紫塞晓屯兵，黄沙披甲卧。战鼓声未齐，乌鸢已相贺。 
<br>燕然山上云，半是离乡魂。卫霍待富贵，岂能无乾坤。
<br>
<br>
<br>
<br>&nbsp;&nbsp; 卷599_3 【山村晓思】于濆 
<br>
<br>开门省禾黍，邻翁水头住。今朝南涧波，昨夜西川雨。 
<br>牧童披短蓑，腰笛期烟渚。不问水边人，骑牛傍山去。
<br>
<br>
<br>
<br>&nbsp;&nbsp; 卷599_4 【马嵬驿】于濆 
<br>
<br>常经马嵬驿，见说坡前客。一从屠贵妃，生女愁倾国。 
<br>是日芙蓉花，不如秋草色。当时嫁匹夫，不妨得头白。
<br>
<br>
<br>
<br>&nbsp;&nbsp; 卷599_5 【苦辛吟】于濆 
<br>
<br>垄上扶犁儿，手种腹长饥。窗下抛梭女，手织身无衣。 
<br>我愿燕赵姝，化为嫫母姿。一笑不值钱，自然家国肥。
<br>
<br>
<br>
<br>&nbsp;&nbsp; 卷599_6 【野蚕】于濆 
<br>
<br>野蚕食青桑，吐丝亦成茧。无功及生人，何异偷饱暖。 
<br>我愿均尔丝，化为寒者衣。
<br>
<br>
<br>
<br>&nbsp;&nbsp; 卷599_7 【秦原览古】于濆 
<br>
<br>耕者戮力地，龙虎曾角逐。火德道将亨，夜逢蛇母哭。 
<br>昔日望夷宫，是处寻桑谷。汉祖竟为龙，赵高徒指鹿。 
<br>当时行路人，已合伤心目。汉祚又千年，秦原草还绿。
<br>
<br>
<br>
<br>&nbsp;&nbsp; 卷599_8 【古宴曲】于濆 
<br>
<br>雉扇合蓬莱，朝车回紫陌。重门集嘶马，言宴金张宅。 
<br>燕娥奉卮酒，低鬟若无力。十户手胼胝，凤凰钗一只。 
<br>高楼齐下视，日照罗衣色。笑指负薪人，不信生中国。
<br>
<br>
<br>
<br>&nbsp;&nbsp; 卷599_9 【南越谣】于濆 
<br>
<br>迢迢东南天，巨浸无津壖。雄风卷昏雾，干戈满楼船。 
<br>此时尉佗心，儿童待幽燕。三寸陆贾舌，万里汉山川。 
<br>若令交趾货，尽生虞芮田。天意苟如此，遐人谁肯怜。
<br>
<br>
<br>
<br>&nbsp;&nbsp; 卷599_10 【述己叹】于濆 
<br>
<br>不长不成人，及长老逼身。履善本求乐，及善尤苦辛。 
<br>如何幽并儿，一箭取功勋。
<br>
<br>
<br>
<br>&nbsp;&nbsp; 卷599_11 【辽阳行】于濆 
<br>
<br>辽阳在何处，妾欲随君去。义合齐死生，本不夸机杼。 
<br>谁能守空闺，虚问辽阳路。
<br>
<br>
<br>
<br>&nbsp;&nbsp; 卷599_12 【旅馆秋思】于濆 
<br>
<br>旅馆坐孤寂，出门成苦吟。何事觉归晚，黄花秋意深。 
<br>寒蝶恋衰草，轸我离乡心。更见庭前树，南枝巢宿禽。
<br>
<br>
<br>
<br>&nbsp;&nbsp; 卷599_13 【长城】于濆 
<br>
<br>秦皇岂无德，蒙氏非不武。岂将版筑功，万里遮胡虏。 
<br>团沙世所难，作垒明知苦。死者倍堪伤，僵尸犹抱杵。 
<br>十年居上郡，四海谁为主。纵使骨为尘，冤名不入土。
<br>
<br>
<br>
<br>&nbsp;&nbsp; 卷599_14 【田翁叹】于濆 
<br>
<br>手植千树桑，文杏作中梁。频年徭役重，尽属富家郎。 
<br>富家田业广，用此买金章。昨日门前过，轩车满垂杨。 
<br>归来说向家，儿孙竟咨嗟。不见千树桑，一浦芙蓉花。
<br>
<br>
<br>
<br>&nbsp;&nbsp; 卷599_15 【沙场夜】于濆 
<br>
<br>城上更声发，城下杵声歇。征人烧断蓬，对泣沙中月。 
<br>耕牛朝挽甲，战马夜衔铁。士卒浣戎衣，交河水为血。 
<br>轻裘两都客，洞房愁宿别。何况远辞家，生死犹未决。
<br>
<br>
<br>
<br>&nbsp;&nbsp; 卷599_16 【里中女】于濆 
<br>
<br>吾闻池中鱼，不识海水深。吾闻桑下女，不识华堂阴。 
<br>贫窗苦机杼，富家鸣杵砧。天与双明眸，只教识蒿簪。 
<br>徒惜越娃貌，亦蕴韩娥音。珠玉不到眼，遂无奢侈心。 
<br>岂知赵飞燕，满髻钗黄金。
<br>
<br>
<br>
<br>&nbsp;&nbsp; 卷599_17 【寒食】于濆 
<br>
<br>二月野中芳，凡花亦能香。素娥哭新冢，樵柯鸣柔桑。 
<br>田父引黄犬，寻狐上高冈。坟前呼犬归，不知头似霜。
<br>
<br>
<br>
<br>&nbsp;&nbsp; 卷599_18 【边游录戍卒言】于濆 
<br>
<br>二十属卢龙，三十防沙漠。平生爱功业，不觉从军恶。 
<br>今来客鬓改，知学弯弓错。赤肉痛金疮，他人成卫霍。 
<br>目断望君门，君门苦寥廓。
<br>
<br>
<br>
<br>&nbsp;&nbsp; 卷599_19 【古征战】于濆 
<br>
<br>高峰凌青冥，深穴万丈坑。皇天自山谷，焉得人心平。 
<br>齐鲁足兵甲，燕赵多娉婷。仍闻丽水中，日日黄金生。 
<br>苟非夷齐心，岂得无战争。
<br>
<br>
<br>
<br>&nbsp;&nbsp; 卷599_20 【山村叟】于濆 
<br>
<br>古凿岩居人，一廛称有产。虽沾巾覆形，不及贵门犬。 
<br>驱牛耕白石，课女经黄茧。岁暮霜霰浓，画楼人饱暖。
<br>
<br>
<br>
<br>&nbsp;&nbsp; 卷599_21 【戍客南归】于濆 
<br>
<br>北别黄榆塞，南归白云乡。孤舟下彭蠡，楚月沈沧浪。 
<br>为子惜功业，满身刀箭疮。莫渡汨罗水，回君忠孝肠。
<br>
<br>
<br>
<br>&nbsp;&nbsp; 卷599_22 【经馆娃宫】于濆 
<br>
<br>馆娃宫畔顾，国变生娇妒。勾践胆未尝，夫差心已误。 
<br>吴亡甘已矣，越胜今何处。当时二国君，一种江边墓。
<br>
<br>
<br>
<br>&nbsp;&nbsp; 卷599_23 【村居晏起】于濆 
<br>
<br>村舍少闻事，日高犹闭关。起来花满地，戴胜鸣桑间。 
<br>居安即永业，何者为故山。朱门与蓬户，六十头尽斑。
<br>
<br>
<br>
<br>&nbsp;&nbsp; 卷599_24 【感怀】于濆 
<br>
<br>采薇易为山，何必登首阳。濯缨易为水，何必泛沧浪。 
<br>贵崇已难慕，谄笑何所长。东堂桂欲空，犹有收萤光。
<br>
<br>
<br>
<br>&nbsp;&nbsp; 卷599_25 【金谷感怀】于濆 
<br>
<br>黄金骄石崇，与晋争国力。更欲住人间，一日买不得。 
<br>行为忠信主，身是文章宅。四者俱不闻，空传堕楼客。
<br>
<br>
<br>
<br>&nbsp;&nbsp; 卷599_26 【恨从军】于濆 
<br>
<br>不嫁白衫儿，爱君新紫衣。早知遽相别，何用假光辉。 
<br>已闻都万骑，又道出重围。一轴金装字，致君终不归。
<br>
<br>
<br>
<br>&nbsp;&nbsp; 卷599_27 【烧金曲】于濆 
<br>
<br>天寿畏不永，烧金希长年。积土培枯根，自谓松柏坚。 
<br>南陌试腰褭，西楼歌婵娟。岂知蔓草中，日日开夜泉。
<br>
<br>
<br>
<br>&nbsp;&nbsp; 卷599_28 【子从军】于濆 
<br>
<br>男作乡中丁，女作乡男妇。南村与北里，日日见父母。 
<br>岂似从军儿，一去便白首。何当铸剑戟，尽得丁男力。
<br>
<br>
<br>
<br>&nbsp;&nbsp; 卷599_29 【越溪女】于濆 
<br>
<br>会稽山上云，化作越溪人。枉破吴王国，徒为西子身。 
<br>江边浣纱伴，黄金扼双腕。倏忽不相期，思倾赵飞燕。 
<br>妾家基业薄，空有如花面。嫁尽绿窗人，独自盘金线。
<br>
<br>
<br>
<br>&nbsp;&nbsp; 卷599_30 【巫山高】于濆 
<br>
<br>何山无朝云，彼云亦悠扬。何山无暮雨，彼雨亦苍茫。 
<br>宋玉恃才者，恁虚构高唐。自垂文赋名，荒淫归楚襄。 
<br>峨峨十二峰，永作妖鬼乡。
<br>
<br>
<br>
<br>&nbsp;&nbsp; 卷599_31 【织素谣】于濆 
<br>
<br>贫女苦筋力，缲丝夜夜织。万梭为一素，世重韩娥色。 
<br>五侯初买笑，建章方落籍。一曲古凉州，六亲长血食。 
<br>劝尔画长眉，学歌饱亲戚。
<br>
<br>
<br>
<br>&nbsp;&nbsp; 卷599_32 【拟古讽】于濆 
<br>
<br>洛阳大道傍，甲第何深邃。南亩无一廛，东园有馀地。 
<br>春溪化桃李，秋沼生荷芰。草木本无情，此时如有为。 
<br>旱苗当垄死，流水资嘉致。余心甘至愚，不会皇天意。
<br>
<br>
<br>
<br>&nbsp;&nbsp; 卷599_33 【赠太行开路者】于濆 
<br>
<br>手劚太行山，心齐太行巅。劚尽太行险，君心更摩天。 
<br>何如回苦辛，自凿东皋田。
<br>
<br>
<br>
<br>&nbsp;&nbsp; 卷599_34 【戍卒伤春】于濆 
<br>
<br>连年戍边塞，过却芳菲节。东风气力尽，不减阴山雪。 
<br>萧条柳一株，南枝叶微发。为带故乡情，依依藉攀折。 
<br>晚风吹碛沙，夜泪啼乡月。凌烟阁上人，未必皆忠烈。
<br>
<br>
<br>
<br>&nbsp;&nbsp; 卷599_35 【富农诗】于濆 
<br>
<br>长闻乡人语，此家胜良贾。骨肉化饥魂，仓中有饱鼠。 
<br>青春满桑柘，旦夕鸣机杼。秋风一夜来，累累闻砧杵。 
<br>西邻有原宪，蓬蒿绕环堵。自乐固穷心，天意在何处。 
<br>当门见堆子，已作桑田主。安得四海中，尽为虞芮土。
<br>
<br>
<br>
<br>&nbsp;&nbsp; 卷599_36 【早发】于濆 
<br>
<br>绿野含曙光，东北云如茜。栖鸦林际起，落月水中见。 
<br>此身何自苦，日日凌霜霰。流苏帐里人，犹在阳台畔。
<br>
<br>
<br>
<br>&nbsp;&nbsp; 卷599_37 【季夏逢朝客】于濆 
<br>
<br>浐水桃李熟，杜曲芙蓉老。九天休沐归，腰玉垂杨道。 
<br>避路回绮罗，迎风嘶騕褭。岂知山谷中，日日吹瑶草。
<br>
<br>
<br>
<br>&nbsp;&nbsp; 卷599_38 【陇头水】于濆 
<br>
<br>行人何彷徨，陇头水呜咽。寒沙战鬼愁，白骨风霜切。 
<br>薄日朦胧秋，怨气阴云结。杀成边将名，名著生灵灭。
<br>
<br>
<br>
<br>&nbsp;&nbsp; 卷599_39 【古别离】于濆 
<br>
<br>入室少情意，出门多路岐。黄鹤有归日，荡子无还时。 
<br>人谁无分命，妾身何太奇。君为东南风，妾作西北枝。 
<br>青楼邻里妇，终年画长眉。自倚对良匹，笑妾空罗帏。
<br>
<br>郎本东家儿，妾本西家女。对门中道间，终谓无离阻。 
<br>岂知中道间，遣作空闺主。自是爱封侯，非关备胡虏。 
<br>知子去从军，何处无良人。
<br>
<br>
<br>
<br>&nbsp;&nbsp; 卷599_40 【拟古意】于濆 
<br>
<br>白玉若无玷，花颜须及时。国色久在室，良媒亦生疑。 
<br>鸦鬟未成髻，鸾镜徒相知。翻惭效颦者，却笑从人迟。
<br>
<br>
<br>
<br>&nbsp;&nbsp; 卷599_41 【陇头吟】于濆 
<br>
<br>借问陇头水，终年恨何事。深疑呜咽声，中有征人泪。 
<br>自古蕴长策，况我非才智。无计谢潺湲，一宵空不寐。
<br>
<br>
<br>
<br>&nbsp;&nbsp; 卷599_42 【思归引】于濆 
<br>
<br>不耕南亩田，为爱东堂桂。身同树上花，一落又经岁。 
<br>交亲日相薄，知己恩潜替。日开十二门，自是无归计。
<br>
<br>
<br>
<br>&nbsp;&nbsp; 卷599_43 【秦富人】于濆 
<br>
<br>高高起华堂，远远引流水。粪土视金珍，犹嫌未奢侈。 
<br>陋巷满蓬蒿，谁怜有颜子。
<br>
<br>
<br>
<br>&nbsp;&nbsp; 卷599_44 【对花（一作武瓘诗，题云感事）】于濆 
<br>
<br>花开蝶满枝，花落蝶还稀。惟有旧巢燕，主人贫亦归。
<br>
<br>
<br>
<br>&nbsp;&nbsp; 卷599_45 【宫怨】于濆 
<br>
<br>妾家望江口，少年家财厚。临江起珠楼，不卖文君酒。 
<br>当年乐贞独，巢燕时为友。父兄未许人，畏妾事姑舅。 
<br>西墙邻宋玉，窥见妾眉宇。一旦及天聪，恩光生户牖。 
<br>谓言入汉宫，富贵可长久。君王纵有情，不奈陈皇后。 
<br>谁怜颊似桃，孰知腰胜柳。今日在长门，从来不如丑。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷600_1 【登越王楼即事】牛徵 
<br>
<br>危楼送远目，信美奈乡情。转岸孤舟疾，衔山落照明。 
<br>萧条看草色，惆怅认江声。谁会登临恨，从军白发生。
<br>
<br>
<br>&nbsp;&nbsp; 卷600_2 【及第后寄梁烛处士】伊璠 
<br>
<br>绣毂寻芳许史家，独将羁事达江沙。十年辛苦一枝桂， 
<br>二月艳阳千树花。鹏化四溟归碧落，鹤栖三岛接青霞。 
<br>同袍不得同游玩，今对春风日又斜。
<br>
<br>
<br>
<br>&nbsp;&nbsp; 卷600_3 【春诗】萧遘 
<br>
<br>南国韶光早，春风送腊来。水堤烟报柳，山寺雪惊梅。 
<br>练色铺江晚，潮声逐渚回。青旗问沽酒，何处拨寒醅。
<br>
<br>
<br>
<br>&nbsp;&nbsp; 卷600_4 【和王侍中谒张恶子庙】萧遘 
<br>
<br>青骨祀吴谁让德，紫华居越亦知名。未闻一剑传唐主， 
<br>长拥千山护蜀城。斩马威棱应扫荡，截蛟锋刃俟升平。 
<br>酂侯为国亲箫鼓，堂上神筹更布兵。
<br>
<br>
<br>
<br>&nbsp;&nbsp; 卷600_5 【成都】萧遘 
<br>
<br>月晓已开花市合，江平偏见竹簰多。
<br>好教载取芳菲树，剩照岷天瑟瑟波。
<br>
<br>
<br>
<br>&nbsp;&nbsp; 卷600_6 【句】萧遘 
<br>
<br>吾家九叶相，尽继明时出。（与子三儿生日《困学纪闻》）
<br>
<br>
<br>
<br>&nbsp;&nbsp; 卷600_7 【策试夜潜纪长句于都堂西南隅（后首一作薛能诗）】韦承贻 
<br>
<br>褒衣博带满尘埃，独自都堂纳卷回。蓬巷几时闻吉语， 
<br>棘篱何日免重来。三条烛尽钟初动，九转丹成鼎未开。 
<br>残月渐低人扰扰，不知谁是谪仙才。
<br>
<br>白莲千朵照廊明，一片升平雅颂声。
<br>才唱第三条烛尽，南宫风月画难成。
<br>
<br>
<br>
<br>&nbsp;&nbsp; 卷600_8 【诏放云南子弟还国】郑洪业 
<br>
<br>德被陪臣子，仁垂圣主恩。雕题辞凤阙，丹服出金门。 
<br>有泽沾殊俗，无征及犷ce。铜梁分汉土，玉垒驾鸾轩。 
<br>瘴岭蚕丛盛，巴江越巂垠。万方同感化，岂独自南蕃。
<br>
<br>
<br>
<br>&nbsp;&nbsp; 卷600_9 【中秋夜思郑延美有作】孙纬 
<br>
<br>中秋中夜月，世说慑妖精。顾兔云初蔽，长蛇谁与勍。 
<br>未追良友玩，安用玉轮盈。此意人谁喻，裁诗穿禁城。
<br>
<br>
<br>
<br>&nbsp;&nbsp; 卷600_10 【清晓卷帘】欧阳玭 
<br>
<br>清晓意未惬，卷帘时一吟。槛虚花气密，地暖竹声深。 
<br>秀色还朝暮，浮云自古今。石泉惊已跃，会可洗幽心。
<br>
<br>
<br>
<br>&nbsp;&nbsp; 卷600_11 【巴陵】欧阳玭 
<br>
<br>孤城向夕原，春入景初暄。绿树低官舍，青山在县门。 
<br>楼台疑结蜃，枕席更闻猿。客路何曾定，栖迟欲断魂。
<br>
<br>
<br>
<br>&nbsp;&nbsp; 卷600_12 【榆溪道上】欧阳玭 
<br>
<br>初日在斜溪，山云片片低。乡愁梦里失，马色望中迷。 
<br>涧底凄泉气，岩前遍绿荑。非关秦塞去，无事候晨鸡。
<br>
<br>
<br>
<br>&nbsp;&nbsp; 卷600_13 【新岭临眺寄连总进士】欧阳玭 
<br>
<br>关势遥临海，峰峦半入云。烟中独鸟下，潭上杂花熏。 
<br>寄远悲春草，登临忆使君。此时还极目，离思更纷纷。
<br>
<br>
<br>
<br>&nbsp;&nbsp; 卷600_14 【幽轩】欧阳玭 
<br>
<br>幽轩斜映山，空涧复潺潺。重叠岩峦趣，遥来窗户间。 
<br>桃花飘岫幌，燕子语松关。衣桁侵池翠，阶痕露藓斑。 
<br>临风清瑟奏，对客白云闲。眷恋青春色，含毫俯碧湾。
<br>
<br>
<br>
<br>&nbsp;&nbsp; 卷600_15 【社日村居（一作王驾诗）】张演 
<br>
<br>鹅湖山下稻粱肥，豚阱鸡栖对掩扉。
<br>桑柘影斜春社散，家家扶得醉人归。
<br>
<br>
<br>
<br>&nbsp;&nbsp; 卷600_16 【吊孟昌图】裴澈 
<br>
<br>一章何罪死何名，投水惟君与屈平。
<br>从此蜀江烟月夜，杜鹃应作两般声。
<br>
<br>
<br>
<br>&nbsp;&nbsp; 卷600_17 【婕妤怨】翁绶 
<br>
<br>谗谤潜来起百忧，朝承恩宠暮仇雠。火烧白玉非因玷， 
<br>霜翦红兰不待秋。花落昭阳谁共辇，月明长信独登楼。 
<br>繁华事逐东流水，团扇悲歌万古愁。
<br>
<br>
<br>
<br>&nbsp;&nbsp; 卷600_18 【陇头吟】翁绶 
<br>
<br>陇水潺湲陇树黄，征人陇上尽思乡。马嘶斜日朔风急， 
<br>雁过寒云边思长。残月出林明剑戟，平沙隔水见牛羊。 
<br>横行俱是封侯者，谁斩楼兰献未央。
<br>
<br>
<br>
<br>&nbsp;&nbsp; 卷600_19 【关山月】翁绶 
<br>
<br>裴回汉月满边州，照尽天涯到陇头。影转银河寰海静， 
<br>光分玉塞古今愁。笳吹远戍孤烽灭，雁下平沙万里秋。 
<br>况是故园摇落夜，那堪少妇独登楼。
<br>
<br>
<br>
<br>&nbsp;&nbsp; 卷600_20 【雨雪曲】翁绶 
<br>
<br>边声四合殷河流，雨雪飞来遍陇头。铁岭探人迷鸟道， 
<br>阴山飞将湿貂裘。斜飘旌旆过戎帐，半杂风沙入戍楼。 
<br>一自塞垣无李蔡，何人为解北门忧。
<br>
<br>
<br>
<br>&nbsp;&nbsp; 卷600_21 【行路难】翁绶 
<br>
<br>行路艰难不复歌，故人荣达我蹉跎。双轮晚上铜台雪， 
<br>一叶春浮瘴海波。自古要津皆若此，方今失路欲如何。 
<br>君看西汉翟丞相，凤沼朝辞暮雀罗。
<br>
<br>
<br>
<br>&nbsp;&nbsp; 卷600_22 【折杨柳】翁绶 
<br>
<br>紫陌金堤映绮罗，游人处处动离歌。阴移古戍迷芳草， 
<br>花带残阳落远波。台上少年吹白雪，楼中思妇敛青蛾。 
<br>殷勤攀折赠行客，此去关山雨雪多。
<br>
<br>
<br>
<br>&nbsp;&nbsp; 卷600_23 【咏酒】翁绶 
<br>
<br>逃暑迎春复送秋，无非绿蚁满杯浮。百年莫惜千回醉， 
<br>一盏能消万古愁。几为芳菲眠细草，曾因雨雪上高楼。 
<br>平生名利关身者，不识狂歌到白头。
<br>
<br>
<br>
<br>&nbsp;&nbsp; 卷600_24 【白马】翁绶 
<br>
<br>渥洼龙种雪霜同，毛骨天生胆气雄。金埒乍调光照地， 
<br>玉关初别远嘶风。花明锦襜垂杨下，露湿朱缨细草中。 
<br>一夜羽书催转战，紫髯骑出佩騂弓。
<br>
<br>
<br>
<br>&nbsp;&nbsp; 卷600_25 【句】翁绶 
<br>
<br>海国欧乡浙水东，暂烦良守此凭熊。（见《事文类聚》）
<br>
<br>
<br>
<br>&nbsp;&nbsp; 卷600_26 【中秋月】潘纬 
<br>
<br>古今逢此夜，共冀泬明。岂是月华别，只应秋气清。 
<br>影当中土正，轮对八荒平。寻客徒留望，璇玑自有程。
<br>
<br>
<br>
<br>&nbsp;&nbsp; 卷600_27 【琴】潘纬 
<br>
<br>客来鸣素琴，惆怅对遗音。一曲起于古，几人听到今。 
<br>尽含风霭远，自泛月烟深。风续水山操，坐生方外心。
<br>
<br>
<br>
<br>&nbsp;&nbsp; 卷600_28 【句】潘纬 
<br>
<br>篆经千古涩，影泻一堂寒。（古镜。见《吟窗杂录》）
<br>
<br>
<br>
<br>&nbsp;&nbsp; 卷600_29 【九日卫使君筵上作】武瓘 
<br>
<br>佳晨登赏喜还乡，谢宇开筵晚兴长。满眼黄花初泛酒， 
<br>隔烟红树欲迎霜。千家门户笙歌发，十里江山白鸟翔。 
<br>共贺安人丰乐岁，幸陪珠履侍银章。
<br>
<br>
<br>
<br>&nbsp;&nbsp; 卷600_30 【劝酒】武瓘 
<br>
<br>劝君金屈卮，满酌不须辞。花发多风雨，人生足别离。
<br>
<br>
<br>
<br>&nbsp;&nbsp; 卷600_31 【感事（一作于濆诗，题云对花）】武瓘 
<br>
<br>花开蝶满枝，花谢蝶还稀。惟有旧巢燕，主人贫亦归。
<br>
<br>
<br>
<br>&nbsp;&nbsp; 卷600_32 【重归宜春偶成十六韵寄朝中知己】袁皓 
<br>
<br>水香甘似醴，知是入袁溪。黄竹成丛密，青萝夹岸低。 
<br>暖流鸂鶒戏，深树鹧鸪啼。黄犬惊迎客，青牛困卧泥。 
<br>有村皆绩纺，无地不耕犁。乡曲多耆旧，逢迎尽杖藜。 
<br>殷勤倾白酒，相劝有黄鸡。归老官知忝，还乡路不迷。 
<br>直言干忌讳，权路耻依栖。拙学趋时态，闲思与牧齐。 
<br>稻粮饶燕雀，江海溢凫鹥。昔共逢离乱，今来息鼓鼙。 
<br>恩仁沾品物，教化及雕题。上贡贞元禄，曾叨宠记批。 
<br>何须归紫禁，便是到丹梯。珍重长安道，从今息马嘶。
<br>
<br>
<br>
<br>&nbsp;&nbsp; 卷600_33 【及第后作】袁皓 
<br>
<br>金榜高悬姓字真，分明折得一枝春。蓬瀛乍接神仙侣， 
<br>江海回思耕钓人。九万抟扶排羽翼，十年辛苦涉风尘。 
<br>升平时节逢公道，不觉龙门是嶮津。
<br>
<br>
<br>
<br>&nbsp;&nbsp; 卷600_34 【重归宜春经过萍川题梵林寺】袁皓 
<br>
<br>梵林遗址在松萝，四十年来两度过。泸水东奔彭蠡浪， 
<br>萍川西注洞庭波。村烟不改居人换，官路无穷行客多。 
<br>拖紫腰金成底事，凭阑惆怅欲如何。
<br>
<br>
<br>
<br>&nbsp;&nbsp; 卷600_35 【寄岳阳严使君】袁皓 
<br>
<br>得意东归过岳阳，桂枝香惹蕊珠香。也知暮雨生巫峡， 
<br>争奈朝云属楚王。万恨只凭期克手，寸心唯系别离肠。 
<br>南亭宴罢笙歌散，回首烟波路渺茫。
<br>
<br>
<br>
<br>&nbsp;&nbsp; 卷600_36 【赋得郎官上应列宿】公乘亿 
<br>
<br>北极伫文昌，南宫晓拜郎。紫泥乘帝泽，银印佩天光。 
<br>纬结三台侧，钩连四辅旁。佐商依傅说，仕汉笑冯唐。 
<br>委佩摇秋色，峨冠带晚霜。自然符列象，千古耀岩廊。
<br>
<br>
<br>
<br>&nbsp;&nbsp; 卷600_37 【春风扇微和】公乘亿 
<br>
<br>丽日催迟景，和风扇早春。暖浮丹凤阙，韶媚黑龙津。 
<br>澹荡迎仙杖，霏微送画轮。绿摇宫柳散，红待禁花新。 
<br>舞席潜回雪，歌筵暗起尘。幸当阳候律，一顾及佳晨。
<br>
<br>
<br>
<br>&nbsp;&nbsp; 卷600_38 【赋得秋菊有佳色】公乘亿 
<br>
<br>陶令篱边菊，秋来色转佳。翠攒千片叶，金剪一枝花。 
<br>蕊逐蜂须乱，英随蝶翅斜。带香飘绿绮，和酒上乌纱。 
<br>散漫摇霜彩，娇妍漏日华。芳菲彭泽见，更称在谁家。
<br>
<br>
<br>
<br>&nbsp;&nbsp; 卷600_39 【赋得临江迟来客】公乘亿 
<br>
<br>江上晚沈沈，烟波一望深。向来殊未至，何处拟相寻。 
<br>柳结重重眼，萍翻寸寸心。暮山期共眺，寒渚待同临。 
<br>北去鱼无信，南飞雁绝音。思君不可见，使我独愁吟。
<br>
<br>
<br>
<br>&nbsp;&nbsp; 卷600_40 【句】公乘亿 
<br>
<br>十上十年皆落第，一家一半已成尘。（见《摭言》）
<br>
<br>
<br>
<br>&nbsp;&nbsp; 卷600_41 【九华山谣】王季文 
<br>
<br>九华峥嵘占南陆，莲花擢本山半腹。翠屏横截万里天， 
<br>瀑水落深千丈玉。云梯石磴入杳冥，俯看四极如中庭。 
<br>丹崖压下庐霍势，白日隐出牛斗星。杉松一岁抽数尺， 
<br>琼草夤缘秀层壁。南风拂晓烟雾开，满山葱蒨铺鲜碧。 
<br>雷霆往往从地发，龙卧豹藏安可别。峻极遥看戛昊苍， 
<br>挺生岂得无才杰。神仙惮险莫敢登，驭风驾鹤循丘陵。 
<br>阳乌不见峰顶树，大火尚结岩中冰。灵光爽气曛复旭， 
<br>晴天倒影西江渌。具区彭蠡夹两旁，正可别作一岳当少阳。
<br>
<br>
<br>
<br>&nbsp;&nbsp; 卷600_42 【青出蓝】王季文 
<br>
<br>芳蓝滋匹帛，人力半天经。浸润加新气，光辉胜本青。 
<br>还同冰出水，不共草为萤。翻覆依襟上，偏知造化灵。
<br>
<br>
<br>
<br>&nbsp;&nbsp; 卷600_43 【题青龙精舍】卢骈 
<br>
<br>寿夭虽云命，荣枯亦大偏。不知雷氏剑，何处更冲天。
<br>
<br>
<br>
<br>&nbsp;&nbsp; 卷600_44 【感事】王镣 
<br>
<br>击石易得火，扣人难动心。今日朱门者，曾恨朱门深。
<br>
<br>
<br>
<br>&nbsp;&nbsp; 卷600_45 【退朝望终南山】李拯 
<br>
<br>紫宸朝罢缀鸳鸾，丹凤楼前驻马看。
<br>惟有终南山色在，晴明依旧满长安。
<br>
<br>
<br>
<br>&nbsp;&nbsp; 卷600_46 【月中桂树】顾封人 
<br>
<br>芬馥天边桂，扶疏在月中。能齐大椿长，不与小山同。 
<br>皎皎舒华色，亭亭丽碧空。亏盈宁委露，摇落不关风。 
<br>岁晚花应发，春馀质讵丰。无因遂攀赏，徒欲望青葱。
<br>
<br>
<br>
<br>&nbsp;&nbsp; 卷600_47 【和陆鲁望白菊】司马都 
<br>
<br>耻共金英一例开，素芳须待早霜催。绕篱看见成瑶圃， 
<br>泛酒须迷傍玉杯。映水好将蘋作伴，犯寒疑与雪为媒。 
<br>夫君每尚风流事，应为徐妃致此栽。
<br>
<br>
<br>
<br>&nbsp;&nbsp; 卷600_48 【送羊振文先辈往桂阳归觐】司马都 
<br>
<br>此去欢荣冠士林，离筵休恨酒杯深。云梯万仞初高步， 
<br>月桂馀香尚满襟。鸣棹晓冲苍霭发，落帆寒动白华吟。 
<br>君家祖德惟清苦，却笑当时问绢心。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷601_1 【书边事（一作边行书事，一作塞上行）】李昌符 
<br>
<br>朔野烟尘起，天军又举戈。阴风向晚急，杀气入秋多。 
<br>树尽禽栖草，冰坚路在河。汾阳无继者，羌虏肯先和。
<br>
<br>
<br>&nbsp;&nbsp; 卷601_2 【远归别墅（一作秋晚归故居）】李昌符 
<br>
<br>马省曾行处，连嘶渡晚河。忽惊乡树出，渐识路人多。 
<br>细径穿禾黍，颓垣压薜萝。乍归犹似客，邻叟亦相过。
<br>
<br>
<br>
<br>&nbsp;&nbsp; 卷601_3 【题友人屋】李昌符 
<br>
<br>松底诗人宅，闲门远岫孤。数家分小径，一水截平芜。 
<br>竹节偶相对，鸟名多自呼。爱君真静者，欲去又踟蹰。
<br>
<br>
<br>
<br>&nbsp;&nbsp; 卷601_4 【赠同游】李昌符 
<br>
<br>此来风雨后，已觉减年华。若待皆无事，应难更有花。 
<br>管弦临夜急，榆柳向江斜。且莫看归路，同须醉酒家。
<br>
<br>
<br>
<br>&nbsp;&nbsp; 卷601_5 【送人出塞】李昌符 
<br>
<br>北风吹雨雪，举目已凄凄。战鬼秋频哭，征鸿夜不栖。 
<br>沙平关路直，碛广郡楼低。此去非东鲁，人多事鼓鼙。
<br>
<br>
<br>
<br>&nbsp;&nbsp; 卷601_6 【寻僧元皎因赠】李昌符 
<br>
<br>此生迷有著，因病得寻师。话尽山中事，归当月上时。 
<br>高松连寺影，亚竹入窗枝。闲忆草堂路，相逢非素期。
<br>
<br>
<br>
<br>&nbsp;&nbsp; 卷601_7 【下第后蒙侍郎示意指于新先辈宣恩感谢】李昌符 
<br>
<br>才薄命如此，自嗟兼自疑。遭逢好文日，黜落至公时。 
<br>倚玉甘无路，穿杨却未期。更惭君侍坐，问许可言诗。
<br>
<br>
<br>
<br>&nbsp;&nbsp; 卷601_8 【夜泊渭津】李昌符 
<br>
<br>漂漂东去客，一宿渭城边。远处星垂岸，中流月满船。 
<br>凉归夜深簟，秋入雨馀天。渐觉家山小，残程尚几年。
<br>
<br>
<br>
<br>&nbsp;&nbsp; 卷601_9 【晚夏逢友人】李昌符 
<br>
<br>一别同袍友，相思已十年。长安多在客，久病忽闻蝉。 
<br>骤雨才沾地，阴云不遍天。微凉堪话旧，移榻晚风前。
<br>
<br>
<br>
<br>&nbsp;&nbsp; 卷601_10 【秋中夜坐】李昌符 
<br>
<br>空庭吟坐久，爽气入荷衣。病叶先秋落，惊禽背月飞。 
<br>瘴云晴未散，戍客老将依。为应金门策，多应说战机。
<br>
<br>
<br>
<br>&nbsp;&nbsp; 卷601_11 【旅游伤春】李昌符 
<br>
<br>酒醒乡关远，迢迢听漏终。曙分林影外，春尽雨声中。 
<br>鸟思江村路，花残野岸风。十年成底事，羸马倦西东。
<br>
<br>
<br>
<br>&nbsp;&nbsp; 卷601_12 【得远书】李昌符 
<br>
<br>故人居谪宦，今日一书来。良久惊兼喜，殷勤卷更开。 
<br>瘴云沉去雁，江雨促新梅。满纸殊乡泪，非冤不可哀。
<br>
<br>
<br>
<br>&nbsp;&nbsp; 卷601_13 【赠同席】李昌符 
<br>
<br>四座列吾友，满园花照衣。一生知几度，后到拟先归。 
<br>急管侵诸乐，严城送落晖。当欢莫离席，离席却欢稀。
<br>
<br>
<br>
<br>&nbsp;&nbsp; 卷601_14 【赠供奉僧玄观】李昌符 
<br>
<br>自得曹溪法，诸经更不看。已降禅侣久，兼作帝师难。 
<br>夜木侵檐黑，秋灯照雨寒。如何嫌有著，一念在林峦。
<br>
<br>
<br>
<br>&nbsp;&nbsp; 卷601_15 【送琴客】李昌符 
<br>
<br>楚客抱离思，蜀琴留恨声。坐来新月上，听久觉秋生。 
<br>夜静骚人语，天高别鹤鸣。因君兴一叹，竟夕意难平。
<br>
<br>
<br>
<br>&nbsp;&nbsp; 卷601_16 【别谪者】李昌符 
<br>
<br>此地闻犹恶，人言是所之。一家书绝久，孤驿梦成迟。 
<br>八月三湘道，闻猿冒雨时。不须祠楚相，臣节转堪疑。
<br>
<br>
<br>
<br>&nbsp;&nbsp; 卷601_17 【行思】李昌符 
<br>
<br>千里岂云去，欲归如路穷。人间无暇日，马上又秋风。 
<br>破月衔高岳，流星拂晓空。此时皆在梦，行色独匆匆。
<br>
<br>
<br>
<br>&nbsp;&nbsp; 卷601_18 【感怀题从舅宅】李昌符 
<br>
<br>郗家庭树下，几度醉春风。今日花还发，当时事不同。 
<br>流言应未息，直道竟难通。徒遣相思者，悲歌向暮空。
<br>
<br>
<br>
<br>&nbsp;&nbsp; 卷601_19 【与友人会】李昌符 
<br>
<br>蝉吟槐蕊落，的的是愁端。病觉离家远，贫知处事难。 
<br>真交无所隐，深语有馀欢。未必闻歌吹，羁心得暂宽。
<br>
<br>
<br>
<br>&nbsp;&nbsp; 卷601_20 【赠春游侣】李昌符 
<br>
<br>密林多暗香，轻吹送馀芳。啼鸟愁春尽，游人喜日长。 
<br>浮云横暮色，新雨洗韶光。欲散垂□恨，应须入醉乡。
<br>
<br>
<br>
<br>&nbsp;&nbsp; 卷601_21 【送人游边】李昌符 
<br>
<br>愁指萧关外，风沙入远程。马行初有迹，雨落竟无声。 
<br>地理全归汉，天威不在兵。西京逢故老，暗喜复时平。
<br>
<br>
<br>
<br>&nbsp;&nbsp; 卷601_22 【寄栖白上人】李昌符 
<br>
<br>剪发兼成隐，将心更属文。无憀对豪客，不拜谒吾君。 
<br>画壁惟泉石，经窗半典坟。归林幽鸟狎，乞食病僧分。 
<br>默坐终清夜，凝思念碧云。相逢应未卜，余正走嚣氛。
<br>
<br>
<br>
<br>&nbsp;&nbsp; 卷601_23 【送人入新罗使】李昌符 
<br>
<br>鸡林君欲去，立册付星轺。越海程难计，征帆影自飘。 
<br>望乡当落日，怀阙羡回潮。宿雾蒙青嶂，惊波荡碧霄。 
<br>春生阳气早，天接祖州遥。愁约三年外，相迎上石桥。
<br>
<br>
<br>
<br>&nbsp;&nbsp; 卷601_24 【咏铁马鞭】李昌符 
<br>
<br>汉将临流得铁鞭，鄂侯名字旧雕镌。须为圣代无双物， 
<br>肯逐将军卧九泉。汗马不侵诛虏血，神功今见补亡篇。 
<br>时来终荐明君用，莫叹沉埋二百年。
<br>
<br>
<br>
<br>&nbsp;&nbsp; 卷601_25 【送友人】李昌符 
<br>
<br>举世谁能与事期，解携多是正欢时。人间不遣有名利， 
<br>陌上始应无别离。晚渡待船愁立久，乱山投店独行迟。 
<br>我今漂泊还如此，江剑相逢亦未知。
<br>
<br>
<br>
<br>&nbsp;&nbsp; 卷601_26 【南潭】李昌符 
<br>
<br>匝岸青芜掩古苔，面山亭树枕潭开。有时弦管收筵促， 
<br>无数凫鹥逆浪来。路入龙祠群木老，风惊渔艇一声回。 
<br>人传郭恽多游此，谁见当初泛玉杯。
<br>
<br>
<br>
<br>&nbsp;&nbsp; 卷601_27 【秋夜作】李昌符 
<br>
<br>数亩池塘近杜陵，秋天寂寞夜云凝。芙蓉叶上三更雨， 
<br>蟋蟀声中一点灯。迹避险巇翻失路，心归闲淡不因僧。 
<br>既逢上国陈诗日，长守林泉亦未能。
<br>
<br>
<br>
<br>&nbsp;&nbsp; 卷601_28 【客恨】李昌符 
<br>
<br>古原南北旧萧疏，高木风多小雪馀。半夜病吟人寝后， 
<br>百年闲事酒醒初。频招兄弟同佳节，已有兵戈隔远书。 
<br>肥马王孙定相笑，不知岐路厌樵渔。
<br>
<br>
<br>
<br>&nbsp;&nbsp; 卷601_29 【三月尽日】李昌符 
<br>
<br>江头从此管弦稀，散尽游人独未归。
<br>落日已将春色去，残花应逐夜风飞。
<br>
<br>
<br>
<br>&nbsp;&nbsp; 卷601_30 【绿珠咏】李昌符 
<br>
<br>洛阳佳丽与芳华，金谷园中见百花。
<br>谁遣当年坠楼死，无人巧笑破孙家。
<br>
<br>
<br>
<br>&nbsp;&nbsp; 卷601_31 【赠别】李昌符 
<br>
<br>又将书剑出孤舟，尽日停桡结远愁。
<br>莫道江波话离别，江波一去不回流。
<br>
<br>
<br>
<br>&nbsp;&nbsp; 卷601_32 【闷书】李昌符 
<br>
<br>病来难处早秋天，一径无人树有蝉。
<br>归计未成书半卷，中宵多梦昼多眠。
<br>
<br>
<br>
<br>&nbsp;&nbsp; 卷601_33 【伤春】李昌符 
<br>
<br>即是春风尽，仍沾夜雨归。明朝更来此，兼恐落花稀。
<br>
<br>
<br>
<br>&nbsp;&nbsp; 卷601_34 【登临洮望萧关】李昌符 
<br>
<br>渐觉风沙暗，萧关欲到时。儿童能探火，妇女解缝旗。 
<br>川少衔鱼鹭，林多带箭麋。暂来戎马地，不敢苦吟诗。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
