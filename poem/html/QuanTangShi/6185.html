<HTML>
<HEAD>
<TITLE>全唐诗 卷582-585 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷582-585</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷582-585</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6185"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷582-585')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷582-585]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷582_1 【寄山中人】温庭筠 
<br>
<br>月中一双鹤，石上千尺松。素琴入爽籁，山酒和春容。 
<br>幽瀑有时断，片云无所从。何事苏门生，携手东南峰。
<br>
<br>
<br>&nbsp;&nbsp; 卷582_2 【送淮阴孙令之官】温庭筠 
<br>
<br>隋堤杨柳烟，孤棹正悠然。萧寺通淮戍，芜城枕楚壖。 
<br>鱼盐桥上市，灯火雨中船。故老青葭岸，先知i7子贤。
<br>
<br>
<br>
<br>&nbsp;&nbsp; 卷582_3 【宿辉公精舍】温庭筠 
<br>
<br>禅房无外物，清话此宵同。林彩水烟里，涧声山月中。 
<br>橡霜诸壑霁，杉火一炉空。拥褐寒更彻，心知觉路通。
<br>
<br>
<br>
<br>&nbsp;&nbsp; 卷582_4 【旅泊新津却寄一二知己】温庭筠 
<br>
<br>维舟息行役，霁景近江村。并起别离恨，似闻歌吹喧。 
<br>高林月初上，远水雾犹昏。王粲平生感，登临几断魂。
<br>
<br>
<br>
<br>&nbsp;&nbsp; 卷582_5 【赠僧云栖】温庭筠 
<br>
<br>麈尾与筇杖，几年离石坛。梵馀林雪厚，棋罢岳钟残。 
<br>开卷喜先悟，漱瓶知早寒。衡阳寺前雁，今日到长安。
<br>
<br>
<br>
<br>&nbsp;&nbsp; 卷582_6 【雪夜与友生同宿晓寄近邻】温庭筠 
<br>
<br>闭门群动息，积雪透疏林。有客寒方觉，无声晓已深。 
<br>正繁闻近雁，并落起栖禽。寂寞寒塘路，怜君独阻寻。
<br>
<br>
<br>
<br>&nbsp;&nbsp; 卷582_7 【题造微禅师院】温庭筠 
<br>
<br>夜香闻偈后，岑寂掩双扉。照竹灯和雪，看松月到衣。 
<br>草堂疏磬断，江寺故人稀。唯忆湘南雨，春风独鸟归。
<br>
<br>
<br>
<br>&nbsp;&nbsp; 卷582_8 【正见寺晓别生公】温庭筠 
<br>
<br>清晓盥秋水，高窗留夕阴。初阳到古寺，宿鸟起寒林。 
<br>香火有良愿，宦名非素心。灵山缘未绝，他日重来寻。
<br>
<br>
<br>
<br>&nbsp;&nbsp; 卷582_9 【旅次盱眙县】温庭筠 
<br>
<br>离离麦擢芒，楚客意偏伤。波上旅愁起，天边归路长。 
<br>孤桡投楚驿，残月在淮樯。外杜三千里，谁人数雁行。
<br>
<br>
<br>
<br>&nbsp;&nbsp; 卷582_10 【鄠郊别墅寄所知】温庭筠 
<br>
<br>持颐望平绿，万景集所思。南塘遇新雨，百草生容姿。 
<br>幽鸟不相识，美人如何期。徒然委摇荡，惆怅春风时。
<br>
<br>
<br>
<br>&nbsp;&nbsp; 卷582_11 【京兆公池上作】温庭筠 
<br>
<br>稻香山色叠，平野接荒陂。莲折舟行远，萍多钓下迟。 
<br>坏堤泉落处，凉簟雨来时。京口兵堪用，何因入梦思。
<br>
<br>
<br>
<br>&nbsp;&nbsp; 卷582_12 【卢氏池上遇雨赠同游者】温庭筠 
<br>
<br>簟翻凉气集，溪上润残棋。萍皱风来后，荷喧雨到时。 
<br>寂寥闲望久，飘洒独归迟。无限松江恨，烦君解钓丝。
<br>
<br>
<br>
<br>&nbsp;&nbsp; 卷582_13 【题薛昌之所居】温庭筠 
<br>
<br>所得乃清旷，寂寥常掩关。独来春尚在，相得暮方还。 
<br>花白风露晚，柳青街陌闲。翠微应有雪，窗外见南山。
<br>
<br>
<br>
<br>&nbsp;&nbsp; 卷582_14 【东归有怀】温庭筠 
<br>
<br>晴川通野陂，此地昔伤离。一去迹常在，独来心自知。 
<br>鹭眠茭叶折，鱼静蓼花垂。无限高秋泪，扁舟极路岐。
<br>
<br>
<br>
<br>&nbsp;&nbsp; 卷582_15 【休浣日西掖谒所知】温庭筠 
<br>
<br>赤墀高阁自从容，玉女窗扉报曙钟。日丽九门青锁闼， 
<br>雨晴双阙翠微峰。毫端蕙露滋仙草，琴上薰风入禁松。 
<br>荀令凤池春婉娩，好将馀润变鱼龙。
<br>
<br>
<br>
<br>&nbsp;&nbsp; 卷582_16 【博山】温庭筠 
<br>
<br>博山香重欲成云，锦段机丝妒鄂君。粉蝶团飞花转影， 
<br>彩鸳双泳水生纹。青楼二月春将半，碧瓦千家日未曛。 
<br>见说杨朱无限泪，岂能空为路岐分。
<br>
<br>
<br>
<br>&nbsp;&nbsp; 卷582_17 【送卢处士游吴越】温庭筠 
<br>
<br>羡君东去见残梅，唯有王孙独未回。吴苑夕阳明古堞， 
<br>越宫春草上高台。波生野水雁初下，风满驿楼潮欲来。 
<br>试逐渔舟看雪浪，几多江燕荇花开。
<br>
<br>
<br>
<br>&nbsp;&nbsp; 卷582_18 【过新丰】温庭筠 
<br>
<br>一剑乘时帝业成，沛中乡里到咸京。寰区已作皇居贵， 
<br>风月犹含白社情。泗水旧亭春草遍，千门遗瓦古苔生。 
<br>至今留得离家恨，鸡犬相闻落照明。
<br>
<br>
<br>
<br>&nbsp;&nbsp; 卷582_19 【过潼关】温庭筠 
<br>
<br>地形盘屈带河流，景气澄明是胜游。十里晓鸡关树暗， 
<br>一行寒雁陇云愁。片时无事溪泉好，尽日凝眸岳色秋。 
<br>麈尾角巾应旷望，更嗟芳霭隔秦楼。
<br>
<br>
<br>
<br>&nbsp;&nbsp; 卷582_20 【题西平王旧赐屏风】温庭筠 
<br>
<br>曾向金扉玉砌来，百花鲜湿隔尘埃。披香殿下樱桃熟， 
<br>结绮楼前芍药开。朱鹭已随新卤簿，黄鹂犹湿旧池台。 
<br>世间刚有东流水，一送恩波更不回。
<br>
<br>
<br>
<br>&nbsp;&nbsp; 卷582_21 【河中陪帅游亭（一作陪河中节度使游河亭）】温庭筠 
<br>
<br>倚阑愁立独徘徊，欲赋惭非宋玉才。满座山光摇剑戟， 
<br>绕城波色动楼台。鸟飞天外斜阳尽，人过桥心倒影来。 
<br>添得五湖多少恨，柳花飘荡似寒梅。
<br>
<br>
<br>
<br>&nbsp;&nbsp; 卷582_22 【和赵嘏题岳寺】温庭筠 
<br>
<br>疏钟细响乱鸣泉，客省高临似水天。岚翠暗来空觉润， 
<br>涧茶馀爽不成眠。越僧寒立孤灯外，岳月秋当万木前。 
<br>张邴宦情何太薄，远公窗外有池莲。
<br>
<br>
<br>
<br>&nbsp;&nbsp; 卷582_23 【苏武庙】温庭筠 
<br>
<br>苏武魂销汉使前，古祠高树两茫然。云边雁断胡天月， 
<br>陇上羊归塞草烟。回日楼台非甲帐，去时冠剑是丁年。 
<br>茂陵不见封侯印，空向秋波哭逝川。
<br>
<br>
<br>
<br>&nbsp;&nbsp; 卷582_24 【送客偶作】温庭筠 
<br>
<br>石路荒凉接野蒿，西风吹马利如刀。小桥连驿杨柳晚， 
<br>废寺入门禾黍高。鸡犬夕阳喧县市，凫鹥秋水曝城壕。 
<br>故山有梦不归去，官树陌尘何太劳。
<br>
<br>
<br>
<br>&nbsp;&nbsp; 卷582_25 【寒食前有怀】温庭筠 
<br>
<br>万物鲜华雨乍晴，春寒寂历近清明。残芳荏苒双飞蝶， 
<br>晓睡朦胧百啭莺。旧侣不归成独酌，故园虽在有谁耕。 
<br>悠然更起严滩恨，一宿东风蕙草生。
<br>
<br>
<br>
<br>&nbsp;&nbsp; 卷582_26 【宿云际寺】温庭筠 
<br>
<br>白盖微云一径深，东峰弟子远相寻。苍苔路熟僧归寺， 
<br>红叶声乾鹿在林。高阁清香生静境，夜堂疏磬发禅心。 
<br>自从紫桂岩前别，不见南能直至今。
<br>
<br>
<br>
<br>&nbsp;&nbsp; 卷582_27 【寄岳州李外郎远】温庭筠 
<br>
<br>含蘋不语坐持颐，天远楼高宋玉悲。湖上残棋人散后， 
<br>岳阳微雨鸟来迟。早梅犹得回歌扇，春水还应理钓丝。 
<br>独有袁宏正憔悴，一樽惆怅落花时。
<br>
<br>
<br>
<br>&nbsp;&nbsp; 卷582_28 【游南塘寄知者】温庭筠 
<br>
<br>白鸟梳翎立岸莎，藻花菱刺泛微波。烟光似带侵垂柳， 
<br>露点如珠落卷荷。楚水晓凉催客早，杜陵秋思傍蝉多。 
<br>镏公不信归心切，听取江楼一曲歌。
<br>
<br>
<br>
<br>&nbsp;&nbsp; 卷582_29 【寄卢生】温庭筠 
<br>
<br>遗业荒凉近故都，门前堤路枕平湖。绿杨阴里千家月， 
<br>红藕香中万点珠。此地别来双鬓改，几时归去片帆孤。 
<br>他年犹拟金貂换，寄语黄公旧酒垆。
<br>
<br>
<br>
<br>&nbsp;&nbsp; 卷582_30 【春日访李十四处士】温庭筠 
<br>
<br>花深桥转水潺潺，甪里先生自闭关。看竹已知行处好， 
<br>望云空得暂时闲。谁言有策堪经世，自是无钱可买山。 
<br>一局残棋千点雨，绿萍池上暮方还。
<br>
<br>
<br>
<br>&nbsp;&nbsp; 卷582_31 【宿松门寺】温庭筠 
<br>
<br>白石青崖世界分，卷帘孤坐对氛氲。林间禅室春深雪， 
<br>潭上龙堂夜半云。落月苍凉登阁在，晓钟摇荡隔江闻。 
<br>西山旧是经行地，愿漱寒瓶逐领军。
<br>
<br>
<br>
<br>&nbsp;&nbsp; 卷582_32 【咏寒宵】温庭筠 
<br>
<br>寒宵何耿耿，良宴有馀姿。宝靺徘徊处，熏炉怅望时。 
<br>曲琼垂翡翠，斜月到罘罳。委坠金釭烬，阑珊玉局棋。 
<br>话穷犹注睇，歌罢尚持颐。晻暖遥相属，氛氲积所思。 
<br>秦蛾卷衣晚，胡雁度云迟。上郡归来梦，那知锦字诗。
<br>
<br>
<br>
<br>&nbsp;&nbsp; 卷582_33 【寄渚宫遗民弘里生】温庭筠 
<br>
<br>柳弱湖堤曲，篱疏水巷深。酒阑初促席，歌罢欲分襟。 
<br>波月欺华烛，汀云润故琴。镜清花并蒂，床冷簟连心。 
<br>荷叠平桥暗，萍稀败舫沉。城头五通鼓，窗外万家砧。 
<br>异县鱼投浪，当年鸟共林。八行香未灭，千里梦难寻。 
<br>未肯睽良愿，空期嗣好音。他时因咏作，犹得比南金。
<br>
<br>
<br>
<br>&nbsp;&nbsp; 卷582_34 【春尽与友人入裴氏林探渔竿】温庭筠 
<br>
<br>一径互纡直，茅棘亦已繁。晴阳入荒竹，暧暧和春园。 
<br>倚杖息惭倦，徘徊恋微暄。历寻婵娟节，剪破苍筤根。 
<br>地闭修茎孤，林振馀箨翻。适心在所好，非必寻湘沅。
<br>
<br>
<br>
<br>&nbsp;&nbsp; 卷582_35 【春日】温庭筠 
<br>
<br>问君何所思，迢递艳阳时。门静人归晚，墙高蝶过迟。 
<br>一双青琐燕，千万绿杨丝。屏上吴山远，楼中朔管悲。 
<br>宝书无寄处，香毂有来期。草色将林彩，相添入黛眉。
<br>
<br>
<br>
<br>&nbsp;&nbsp; 卷582_36 【洛阳】温庭筠 
<br>
<br>巩树先春雪满枝，上阳宫柳啭黄鹂。
<br>桓谭未便忘西笑，岂为长安有凤池。
<br>
<br>
<br>
<br>&nbsp;&nbsp; 卷582_37 【题贺知章故居叠韵作】温庭筠 
<br>
<br>废砌翳薜荔，枯湖无菰蒲。老媪饱藁草，愚儒输逋租。
<br>
<br>
<br>
<br>&nbsp;&nbsp; 卷582_38 【雨中与李先生期垂钓先后相失，因作叠韵】温庭筠 
<br>
<br>隔石觅屐迹，西溪迷鸡啼。小鸟扰晓沼，犁泥齐低畦。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷583_1 【春日雨】温庭筠 
<br>
<br>细雨濛濛入绛纱，湖亭寒食孟珠家。
<br>南朝漫自称流品，宫体何曾为杏花。
<br>
<br>
<br>&nbsp;&nbsp; 卷583_2 【细雨】温庭筠 
<br>
<br>凭轩望秋雨，凉入暑衣清。极目鸟频没，片时云复轻。 
<br>沼萍开更敛，山叶动还鸣。楚客秋江上，萧萧故国情。
<br>
<br>
<br>
<br>&nbsp;&nbsp; 卷583_3 【秋雨】温庭筠 
<br>
<br>云满鸟行灭，池凉龙气腥。斜飘看棋簟，疏洒望山亭。 
<br>细响鸣林叶，圆文破沼萍。秋阴杳无际，平野但冥冥。
<br>
<br>
<br>
<br>&nbsp;&nbsp; 卷583_4 【春初对暮雨】温庭筠 
<br>
<br>淅沥生丛筱，空濛泫网轩。暝姿看远树，春意入尘根。 
<br>点细飘风急，声轻入夜繁。雀喧争槿树，人静出蔬园。 
<br>瓦湿光先起，房深影易昏。不应江上草，相与滞王孙。
<br>
<br>
<br>
<br>&nbsp;&nbsp; 卷583_5 【雪二首】温庭筠 
<br>
<br>砚水池先冻，窗风酒易消。鸦声出山郭，人迹过村桥。 
<br>稍急方萦转，才深未寂寥。细光穿暗隙，轻白驻寒条。 
<br>草静封还折，松欹堕复摇。谢庄今病眼，无意坐通宵。
<br>
<br>羸骖出更慵，林寺已疏钟。踏紧寒声涩，飞交细点重。 
<br>圃斜人过迹，阶静鸟行踪。寂寞梁鸿病，谁人代夜舂。
<br>
<br>
<br>
<br>&nbsp;&nbsp; 卷583_6 【送人游淮海（一作宿友人池）】温庭筠 
<br>
<br>背樯灯色暗，宿客梦初成。半夜竹窗雨，满池荷叶声。 
<br>簟凉秋閤思，木落故山情。明发又愁起，桂花溪水清。
<br>
<br>
<br>
<br>&nbsp;&nbsp; 卷583_7 【原隰荑绿柳】温庭筠 
<br>
<br>迥野韶光早，晴川柳满堤。拂尘生嫩绿，披雪见柔荑。 
<br>碧玉牙犹短，黄金缕未齐。腰肢弄寒吹，眉意入春闺。 
<br>预恐狂夫折，迎牵逸客迷。新莺将出谷，应借一枝栖。
<br>
<br>
<br>
<br>&nbsp;&nbsp; 卷583_8 【宿秦生山斋】温庭筠 
<br>
<br>衡巫路不同，结室在东峰。岁晚得支遁，夜寒逢戴颙。 
<br>龛灯落叶寺，山雪隔林钟。行解无由发，曹溪欲施舂。
<br>
<br>
<br>
<br>&nbsp;&nbsp; 卷583_9 【赠楚云上人】温庭筠 
<br>
<br>松根满苔石，尽日闭禅关。有伴年年月，无家处处山。 
<br>烟波五湖远，瓶屦一身闲。岳寺蕙兰晚，几时幽鸟还。
<br>
<br>
<br>
<br>&nbsp;&nbsp; 卷583_10 【宿白盖峰寺寄僧】温庭筠 
<br>
<br>山房霜气晴，一宿遂平生。閤上见林影，月中闻涧声。 
<br>佛灯销永夜，僧磬彻寒更。不学何居士，焚香为宦情。
<br>
<br>
<br>
<br>&nbsp;&nbsp; 卷583_11 【送僧东游】温庭筠 
<br>
<br>师归旧山去，此别已凄然。灯影秋江寺，篷声夜雨船。 
<br>鸥飞吴市外，麟卧晋陵前。若到东林社，谁人更问禅。
<br>
<br>
<br>
<br>&nbsp;&nbsp; 卷583_12 【盘石寺留别成公】温庭筠 
<br>
<br>槲叶萧萧带苇风，寺前归客别支公。三秋岸雪花初白， 
<br>一夜林霜叶尽红。山叠楚天云压塞，浪遥吴苑水连空。 
<br>悠然旅榜频回首，无复松窗半偈同。
<br>
<br>
<br>
<br>&nbsp;&nbsp; 卷583_13 【题中南佛塔寺】温庭筠 
<br>
<br>鸣泉隔翠微，千里到柴扉。地胜人无欲，林昏虎有威。 
<br>涧苔侵客屦，山雪入禅衣。桂树芳阴在，还期岁晏归。
<br>
<br>
<br>
<br>&nbsp;&nbsp; 卷583_14 【马嵬佛寺】温庭筠 
<br>
<br>荒鸡夜唱战尘深，五鼓雕舆过上林。才信倾城是真语， 
<br>直教涂地始甘心。两重秦苑成千里，一炷胡香抵万金。 
<br>曼倩死来无绝艺，后人谁肯惜青禽。
<br>
<br>
<br>
<br>&nbsp;&nbsp; 卷583_15 【清凉寺】温庭筠 
<br>
<br>黄花红树谢芳蹊，宫殿参差黛巘西。诗閤晓窗藏雪岭， 
<br>画堂秋水接蓝溪。松飘晚吹摐金铎，竹荫寒苔上石梯。 
<br>妙迹奇名竟何在，下方烟暝草萋萋。
<br>
<br>
<br>
<br>&nbsp;&nbsp; 卷583_16 【赠卢长史】温庭筠 
<br>
<br>移病欲成隐，扁舟归旧居。地深新事少，官散故交疏。 
<br>道直更无侣，家贫唯有书。东门烟水梦，非独为鲈鱼。
<br>
<br>
<br>
<br>&nbsp;&nbsp; 卷583_17 【秋日旅舍寄义山李侍御】温庭筠 
<br>
<br>一水悠悠隔渭城，渭城风物近柴荆。寒蛩乍响催机杼， 
<br>旅雁初来忆弟兄。自为林泉牵晓梦，不关砧杵报秋声。 
<br>子虚何处堪消渴，试向文园问长卿。
<br>
<br>
<br>
<br>&nbsp;&nbsp; 卷583_18 【晚坐寄友人】温庭筠 
<br>
<br>九枝灯在琐窗空，希逸无聊恨不同。晓梦未离金夹膝， 
<br>早寒先到石屏风。遗簪可惜三秋白，蜡烛犹残一寸红。 
<br>应卷鰕帘看皓齿，镜中惆怅见梧桐。
<br>
<br>
<br>
<br>&nbsp;&nbsp; 卷583_19 【送渤海王子归本国】温庭筠 
<br>
<br>疆理虽重海，车书本一家。盛勋归旧国，佳句在中华。 
<br>定界分秋涨，开帆到曙霞。九门风月好，回首是天涯。
<br>
<br>
<br>
<br>&nbsp;&nbsp; 卷583_20 【送北阳袁明府】温庭筠 
<br>
<br>楚乡千里路，君去及良晨。苇浦迎船火，茶山候吏尘。 
<br>桑浓蚕卧晚，麦秀雉声春。莫作东篱兴，青云有故人。
<br>
<br>
<br>
<br>&nbsp;&nbsp; 卷583_21 【送李生归旧居】温庭筠 
<br>
<br>一从征战后，故社几人归。薄宦离山久，高谈与世稀。 
<br>夕阳当板槛，春日入柴扉。莫却严滩意，西溪有钓矶。
<br>
<br>
<br>
<br>&nbsp;&nbsp; 卷583_22 【早春浐水送友人】温庭筠 
<br>
<br>青门烟野外，渡浐送行人。鸭卧溪沙暖，鸠鸣社树春。 
<br>残波青有石，幽草绿无尘。杨柳东风里，相看泪满巾。
<br>
<br>
<br>
<br>&nbsp;&nbsp; 卷583_23 【送襄州李中丞赴从事】温庭筠 
<br>
<br>汉庭文采有相如，天子通宵爱子虚。把钓看棋高兴尽， 
<br>焚香起草宦情疏。楚山重叠当归路，溪月分明到直庐。 
<br>江雨潇潇帆一片，此行谁道为鲈鱼。
<br>
<br>
<br>
<br>&nbsp;&nbsp; 卷583_24 【江上别友人】温庭筠 
<br>
<br>秋色满葭菼，离人西复东。几年方暂见，一笑又难同。 
<br>地势萧陵歇，江声禹庙空。如何暮滩上，千里逐征鸿。
<br>
<br>
<br>
<br>&nbsp;&nbsp; 卷583_25 【与友人别】温庭筠 
<br>
<br>半醉别都门，含凄上古原。晚风杨叶社，寒食杏花村。 
<br>薄暮牵离绪，伤春忆晤言。年芳本无限，何况有兰孙。
<br>
<br>
<br>
<br>&nbsp;&nbsp; 卷583_26 【鸿胪寺有开元中锡宴堂楼台池沼雅为胜绝荒凉…成四十韵】温庭筠 
<br>
<br>明皇昔御极，神圣垂耿光。沈机发雷电，逸躅陵尧汤。 
<br>西覃积石山，北至穷发乡。四凶有獬豸，一臂无螳螂。 
<br>婵娟得神艳，郁烈闻国香。紫绦鸣羯鼓，玉管吹霓裳。 
<br>禄山未封侯，林甫才为郎。昭融廓日月，妥帖安纪纲。 
<br>群生到寿域，百辟趋明堂。四海正夷宴，一尘不飞扬。 
<br>天子自犹豫，侍臣宜乐康。轧然阊阖开，赤日生扶桑。 
<br>玉砌露盘纡，金壶漏丁当。剑佩相击触，左右随趋跄。 
<br>玄珠十二旒，红粉三千行。顾盻生羽翼，叱嗟回雪霜。 
<br>神霞凌云阁，春水骊山阳。盘斗九子粽，瓯擎五云浆。 
<br>双琼京兆博，七鼓邯郸娼。毰毸碧鸡斗，茏葱翠雉场。 
<br>仗官绣蔽膝，宝马金镂锡。椒涂隔鹦鹉，柘弹惊鸳鸯。 
<br>猗欤华国臣，鬓发俱苍苍。锡宴得幽致，车从真炜煌。 
<br>画鹢照鱼鳖，鸣驺乱甃鶬。飐滟荡碧波，炫煌迷横塘。 
<br>萦盈舞回雪，宛转歌绕梁。艳带画银络，宝梳金钿筐。 
<br>沈冥类汉相，醉倒疑楚狂。一旦紫微东，胡星森耀芒。 
<br>凭陵逐鲸鲵，唐突驱犬羊。纵火三月赤，战尘千里黄。 
<br>殽函与府寺，从此俱荒凉。兹地乃蔓草，故基摧坏墙。 
<br>枯池接断岸，唧唧啼寒螀。败荷塌作泥，死竹森如枪。 
<br>游人问老吏，相对聊感伤。岂必见麋鹿，然后堪回肠。 
<br>幸今遇太平，令节称羽觞。谁知曲江曲，岁岁栖鸾凰。
<br>
<br>
<br>
<br>&nbsp;&nbsp; 卷583_27 【访知玄上人遇暴经因有赠】温庭筠 
<br>
<br>缥帙无尘满画廊，钟山弟子静焚香。惠能未肯传心法， 
<br>张湛徒劳与眼方。风飏檀烟销篆印，日移松影过禅床。 
<br>客儿自有翻经处，江上秋来蕙草荒。
<br>
<br>
<br>
<br>&nbsp;&nbsp; 卷583_28 【寄崔先生】温庭筠 
<br>
<br>往年江海别元卿，家近山阳古郡城。莲浦香中离席散， 
<br>柳堤风里钓船横。星霜荏苒无音信，烟水微茫变姓名。 
<br>菰黍正肥鱼正美，五侯门下负平生。
<br>
<br>
<br>
<br>&nbsp;&nbsp; 卷583_29 【敬答李先生】温庭筠 
<br>
<br>七里滩声舜庙前，杏花初盛草芊芊。绿昏晴气春风岸， 
<br>红漾轻纶野水天。不为伤离成极望，更因行乐惜流年。 
<br>一瓢无事麛裘暖，手弄溪波坐钓船。
<br>
<br>
<br>
<br>&nbsp;&nbsp; 卷583_30 【宿沣曲僧舍】温庭筠 
<br>
<br>东郊和气新，芳霭远如尘。客舍停疲马，僧墙画故人。 
<br>沃田桑景晚，平野菜花春。更想严家濑，微风荡白蘋。
<br>
<br>
<br>
<br>&nbsp;&nbsp; 卷583_31 【宿一公精舍】温庭筠 
<br>
<br>夜阑黄叶寺，瓶锡两俱能。松下石桥路，雨中山殿灯。 
<br>茶炉天姥客，棋席剡溪僧。还笑长门赋，高秋卧茂陵。
<br>
<br>
<br>
<br>&nbsp;&nbsp; 卷583_32 【月中宿云居寺上方】温庭筠 
<br>
<br>虚閤披衣坐，寒阶踏叶行。众星中夜少，圆月上方明。 
<br>霭尽无林色，暄馀有涧声。只应愁恨事，还逐晓光生。
<br>
<br>
<br>
<br>&nbsp;&nbsp; 卷583_33 【登卢氏台】温庭筠 
<br>
<br>胜地当通邑，前山有故居。台高秋尽出，林断野无馀。 
<br>白露鸣蛩急，晴天度雁疏。由来放怀地，非独在吾庐。
<br>
<br>
<br>
<br>&nbsp;&nbsp; 卷583_34 【牡丹二首】温庭筠 
<br>
<br>轻阴隔翠帏，宿雨泣晴晖。醉后佳期在，歌馀旧意非。 
<br>蝶繁经粉住，蜂重抱香归。莫惜薰炉夜，因风到舞衣。
<br>
<br>水漾晴红压叠波，晓来金粉覆庭莎。裁成艳思偏应巧， 
<br>分得春光最数多。欲绽似含双靥笑，正繁疑有一声歌。 
<br>华堂客散帘垂地，想凭阑干敛翠蛾。
<br>
<br>
<br>
<br>&nbsp;&nbsp; 卷583_35 【反生桃花发因题】温庭筠 
<br>
<br>疾眼逢春四壁空，夜来山雪破东风。未知王母千年熟， 
<br>且共刘郎一笑同。已落又开横晚翠，似无如有带朝红。 
<br>僧虔蜡炬高三尺，莫惜连宵照露丛。
<br>
<br>
<br>
<br>&nbsp;&nbsp; 卷583_36 【杏花】温庭筠 
<br>
<br>红花初绽雪花繁，重叠高低满小园。正见盛时犹怅望， 
<br>岂堪开处已缤翻。情为世累诗千首，醉是吾乡酒一樽。 
<br>杳杳艳歌春日午，出墙何处隔朱门。
<br>
<br>
<br>
<br>&nbsp;&nbsp; 卷583_37 【和太常杜少卿东都修行里有嘉莲】温庭筠 
<br>
<br>春秋罢注直铜龙，旧宅嘉莲照水红。两处龟巢清露里， 
<br>一时鱼跃翠茎东。同心表瑞荀池上，半面分妆乐镜中。 
<br>应为临川多丽句，故持重艳向西风。
<br>
<br>
<br>
<br>&nbsp;&nbsp; 卷583_38 【题磁岭海棠花】温庭筠 
<br>
<br>幽态竟谁赏，岁华空与期。岛回香尽处，泉照艳浓时。 
<br>蜀彩淡摇曳，吴妆低怨思。王孙又谁恨，惆怅下山迟。
<br>
<br>
<br>
<br>&nbsp;&nbsp; 卷583_39 【苦楝花】温庭筠 
<br>
<br>院里莺歌歇，墙头蝶舞孤。天香薰羽葆，宫紫晕流苏。 
<br>晻暧迷青琐，氤氲向画图。只应春惜别，留与博山炉。
<br>
<br>
<br>
<br>&nbsp;&nbsp; 卷583_40 【自有扈至京师已后朱樱之期】温庭筠 
<br>
<br>露圆霞赤数千枝，银笼谁家寄所思。秦苑飞禽谙熟早， 
<br>杜陵游客恨来迟。空看翠幄成阴日，不见红珠满树时。 
<br>尽日徘徊浓影下，只应重作钓鱼期。
<br>
<br>
<br>
<br>&nbsp;&nbsp; 卷583_41 【答段柯古见嘲】温庭筠 
<br>
<br>彩翰殊翁金缭绕，一千二百逃飞鸟。
<br>尾薪桥下未为痴，暮雨朝云世间少。
<br>
<br>
<br>
<br>&nbsp;&nbsp; 卷583_42 【莲花】温庭筠 
<br>
<br>绿塘摇滟接星津，轧轧兰桡入白蘋。
<br>应为洛神波上袜，至今莲蕊有香尘。
<br>
<br>
<br>
<br>&nbsp;&nbsp; 卷583_43 【过吴景帝陵】温庭筠 
<br>
<br>王气销来水淼茫，岂能才与命相妨。
<br>虚开直渎三千里，青盖何曾到洛阳。
<br>
<br>
<br>
<br>&nbsp;&nbsp; 卷583_44 【龙尾驿妇人图】温庭筠 
<br>
<br>慢笑开元有幸臣，直教天子到蒙尘。
<br>今来看画犹如此，何况亲逢绝世人。
<br>
<br>
<br>
<br>&nbsp;&nbsp; 卷583_45 【薛氏池垂钓】温庭筠 
<br>
<br>池塘经雨更苍苍，万点荷珠晓气凉。
<br>朱瑀空偷御沟水，锦鳞红尾属严光。
<br>
<br>
<br>
<br>&nbsp;&nbsp; 卷583_46 【简同志】温庭筠 
<br>
<br>开济由来变盛衰，五车才得号镃基。
<br>留侯功业何容易，一卷兵书作帝师。
<br>
<br>
<br>
<br>&nbsp;&nbsp; 卷583_47 【瑟瑟钗】温庭筠 
<br>
<br>翠染冰轻透露光，堕云孙寿有馀香。
<br>只因七夕回天浪，添作湘妃泪两行。
<br>
<br>
<br>
<br>&nbsp;&nbsp; 卷583_48 【元日】温庭筠 
<br>
<br>神耀破氛昏，新阳入晏温。绪风调玉吹，端日应铜浑。 
<br>威凤跄瑶簴，升龙护璧门。雨旸春令煦，裘冕晬容尊。
<br>
<br>
<br>
<br>&nbsp;&nbsp; 卷583_49 【二月十五日樱桃盛开自所居蹑履吟玩竞名王泽章洋才】温庭筠 
<br>
<br>晓觉笼烟重，春深染雪轻。静应留得蝶，繁欲不胜莺。 
<br>影乱晨飙急，香多夜雨晴。似将千万恨，西北为卿卿。
<br>
<br>
<br>
<br>&nbsp;&nbsp; 卷583_50 【寒食节日寄楚望二首】温庭筠 
<br>
<br>芳兰无意绿，弱柳何穷缕。心断入淮山，梦长穿楚雨。 
<br>繁花如二八，好月当三五。愁碧竟平皋，韶红换幽圃。 
<br>流莺隐员树，乳燕喧馀哺。旷望恋曾台，离忧集环堵。 
<br>当年不自遣，晚得终何补。郑谷有樵苏，归来要腰斧。
<br>
<br>家乏两千万，时当一百五。飔飔杨柳风，穰穰樱桃雨。 
<br>年芳苦沉潦，心事如摧橹。金犊近兰汀，铜龙接花坞。 
<br>青葱建杨宅，隐辚端门鼓。彩素拂庭柯，轻球落邻圃。 
<br>三春谢游衍，一笑牵规矩。独有恩泽侯，归来看楚舞。
<br>
<br>
<br>
<br>&nbsp;&nbsp; 卷583_51 【清明日】温庭筠 
<br>
<br>清娥画扇中，春树郁金红。出犯繁花露，归穿弱柳风。 
<br>马骄偏避幰，鸡骇乍开笼。柘弹何人发，黄鹂隔故宫。
<br>
<br>
<br>
<br>&nbsp;&nbsp; 卷583_52 【禁火日】温庭筠 
<br>
<br>骀荡清明日，储胥小苑东。舞衫萱草绿，春鬓杏花红。 
<br>马辔轻衔雪，车衣弱向风。□愁闻百舌，残睡正朦胧。
<br>
<br>
<br>
<br>&nbsp;&nbsp; 卷583_53 【嘲三月十八日雪】温庭筠 
<br>
<br>三月雪连夜，未应伤物华。只缘春欲尽，留著伴梨花。
<br>
<br>
<br>
<br>&nbsp;&nbsp; 卷583_54 【杨柳八首（一作杨柳枝）】温庭筠 
<br>
<br>宜春苑外最长条，闲袅春风伴舞腰。
<br>正是玉人肠断处，一渠春水赤阑桥。
<br>
<br>南内墙东御路旁，预知春色柳丝黄。
<br>杏花未肯无情思，何是情人最断肠。
<br>
<br>苏小门前柳万条，毵毵金线拂平桥。
<br>黄莺不语东风起，深闭朱门伴细腰。
<br>
<br>金缕毵毵碧瓦沟，六宫眉黛惹春愁。
<br>晚来更带龙池雨，半拂阑干半入楼。
<br>
<br>馆娃宫外邺城西，远映征帆近拂堤。
<br>系得王孙归意切，不关春草绿萋萋。
<br>
<br>两两黄鹂色似金，袅枝啼露动芳音。
<br>春来幸自长如线，可惜牵缠荡子心。
<br>
<br>御柳如丝映九重，凤凰窗柱绣芙蓉。
<br>景阳楼畔千条露，一面新妆待晓钟。
<br>
<br>织锦机边莺语频，停梭垂泪忆征人。
<br>塞门三月犹萧索，纵有垂杨未觉春。
<br>
<br>
<br>
<br>&nbsp;&nbsp; 卷583_55 【客愁】温庭筠 
<br>
<br>客愁看柳色，日日逐春深。荡漾春风里，谁知历乱心。
<br>
<br>
<br>
<br>&nbsp;&nbsp; 卷583_56 【和周繇（一作和周繇广阳公宴嘲段成式诗）】温庭筠 
<br>
<br>齐马驰千驷，卢姬逞十三。玳筵方喜睐，金勒自zazb。
<br>堕珥情初洽，鸣鞭战未酣。神交花冉冉，眉语柳毵毵。 
<br>却略青鸾镜，翘翻翠凤篸。专城有佳对，宁肯顾春蚕。
<br>
<br>
<br>
<br>&nbsp;&nbsp; 卷583_43 【光风亭夜宴妓有醉殴者】温庭筠 
<br>
<br>吴国初成阵，王家欲解围。拂巾双雉叫，飘瓦两鸳飞。
<br>
<br>
<br>
<br>&nbsp;&nbsp; 卷583_44 【南歌子词二首（一作添声杨柳枝辞）】温庭筠 
<br>
<br>一尺深红胜曲尘，天生旧物不如新。
<br>合欢桃核终堪恨，里许元来别有人。
<br>
<br>井底点灯深烛伊，共郎长行莫围棋。
<br>玲珑骰子安红豆，入骨相思知不知。
<br>
<br>
<br>
<br>&nbsp;&nbsp; 卷583_45 【题李卫公诗二首】温庭筠 
<br>
<br>蒿棘深春卫国门，九年于此盗乾坤。两行密疏倾天下， 
<br>一夜阴谋达至尊。肉视具僚忘匕箸，气吞同列削寒温。 
<br>当时谁是承恩者，肯有馀波达鬼村。
<br>
<br>势欲凌云威触天，权倾诸夏力排山。三年骥尾有人附， 
<br>一日龙须无路攀。画閤不开梁燕去，朱门罢扫乳鸦还。 
<br>千岩万壑应惆怅，流水斜倾出武关。
<br>
<br>
<br>
<br>&nbsp;&nbsp; 卷583_46 【题谷隐兰若】温庭筠 
<br>
<br>风带巢熊拗树声，老僧相引入云行。
<br>半坡新路畬才了，一谷寒烟烧不成。
<br>
<br>
<br>
<br>&nbsp;&nbsp; 卷583_47 【观棋（一作段成式诗）】温庭筠 
<br>
<br>闲对楸枰倾一壶，黄华坪上几成卢。
<br>他时谒帝铜龙水，便赌宣城太守无。
<br>
<br>
<br>
<br>&nbsp;&nbsp; 卷583_48 【句】温庭筠 
<br>
<br>春水碧于天，画船听雨眠。（见《优古堂诗话》）
<br>
<br>绿树绕村含细雨，寒潮背郭卷平沙。（《送人》， 
<br>见《诗人玉屑》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷584_1 【观山灯献徐尚书】段成式 
<br>
<br>风杪影凌乱，露轻光陆离。如霞散仙掌，似烧上峨嵋。 
<br>道树千花发，扶桑九日移。因山成众像，不复藉蟠螭。
<br>
<br>涌出多宝塔，往来飞锡僧。分明三五月，传照百千灯。 
<br>驯狖移高柱，庆云遮半层。夜深寒焰白，犹自缀金绳。
<br>
<br>磊落风初定，轻明云乍妨。疏中摇月彩，繁处杂星芒。 
<br>火树枝柯密，烛龙鳞甲张。穷愁读书者，应得假馀光。
<br>
<br>
<br>&nbsp;&nbsp; 卷584_2 【和徐商贺卢员外赐绯】段成式 
<br>
<br>云雨轩悬莺语新，一篇佳句占阳春。银黄年少偏欺酒， 
<br>金紫风流不让人。连璧座中斜日满，贯珠歌里落花频。 
<br>莫辞倒载吟归去，看欲东山又吐茵。
<br>
<br>
<br>
<br>&nbsp;&nbsp; 卷584_3 【河出荣光】段成式 
<br>
<br>符命自陶唐，吾君应会昌。千年清德水，九折满荣光。 
<br>极岸浮佳气，微波照夕阳。澄辉明贝阙，散彩入龙堂。 
<br>近带关云紫，遥连日道黄。冯夷矜海若，汉武贵宣房。 
<br>渐没孤槎影，仍呈一苇航。抚躬悲未济，作颂喜时康。
<br>
<br>
<br>
<br>&nbsp;&nbsp; 卷584_4 【哭李群玉】段成式 
<br>
<br>曾话黄陵事，今为白日催。老无儿女累，谁哭到泉台。
<br>
<br>
<br>
<br>&nbsp;&nbsp; 卷584_5 【寄温飞卿笺纸】段成式 
<br>
<br>三十六鳞充使时，数番犹得裹相思。
<br>待将袍袄重抄了，尽写襄阳播掿词。
<br>
<br>
<br>
<br>&nbsp;&nbsp; 卷584_6 【题石泉兰若】段成式 
<br>
<br>矗竹为篱松作门，石楠阴底藉芳荪。
<br>方袍近日少平叔，注得逍遥无处论。
<br>
<br>
<br>
<br>&nbsp;&nbsp; 卷584_7 【怯酒赠周繇（一作答周为宪看牡丹）】段成式 
<br>
<br>大白东西飞正狂，新刍石冻杂梅香。
<br>诗中反语常回避，尤怯花前唤索郎。
<br>
<br>
<br>
<br>&nbsp;&nbsp; 卷584_8 【牛尊师宅看牡丹】段成式 
<br>
<br>洞里仙春日更长，翠丛风翦紫霞芳。
<br>若为萧史通家客，情愿扛壶入醉乡。
<br>
<br>
<br>
<br>&nbsp;&nbsp; 卷584_9 【观棋（一作温庭筠诗）】段成式 
<br>
<br>闲对弈楸倾一壶，黄羊枰上几成都。
<br>他时谒帝铜池晓，便赌宣城太守无。
<br>
<br>
<br>
<br>&nbsp;&nbsp; 卷584_10 【题僧壁（一本有和韦蟾三字）】段成式 
<br>
<br>有僧支颊撚眉毫，起就夕阳磨剃刀。
<br>到此既知闲最乐，俗心何啻九牛毛。
<br>
<br>
<br>
<br>&nbsp;&nbsp; 卷584_11 【哭房处士】段成式 
<br>
<br>独上黄坛几度盟，印开龙渥喜丹成。
<br>岂同叔夜终无分，空向人间著养生。
<br>
<br>
<br>
<br>&nbsp;&nbsp; 卷584_12 【呈轮上人】段成式 
<br>
<br>虎到前头心不惊，残阳择虱懒逢迎。
<br>东林水石未胜此，要假远公方有名。
<br>
<br>
<br>
<br>&nbsp;&nbsp; 卷584_13 【题谷隐兰若三首】段成式 
<br>
<br>风惹闲云半谷阴，岩西隐者醉相寻。
<br>草衰乍觉径增险，叶尽却疑溪不深。
<br>
<br>鸟啄灵雏恋落晖，村情山趣顿忘机。
<br>丹成道士过门数，叶尽寒猿下岭稀。
<br>
<br>风带巢熊拗树声，老僧相引入云行。
<br>半陂新路畬才了，一谷寒烟烧不成。
<br>
<br>
<br>
<br>&nbsp;&nbsp; 卷584_14 【不赴光风亭夜饮赠周繇】段成式 
<br>
<br>屏开屈膝见吴娃，蛮蜡同心四照花。
<br>姹女不愁难管领，斩新铅里得黄牙。
<br>
<br>
<br>
<br>&nbsp;&nbsp; 卷584_15 【嘲元中丞（一作襄阳中堂赏花为宪与妓人戏语潮之）】段成式 
<br>
<br>莺里花前选孟光，东山逋客酒初狂。
<br>素娥毕竟难防备，烧得河车莫遣尝。
<br>
<br>
<br>
<br>&nbsp;&nbsp; 卷584_16 【寄周繇求人参】段成式 
<br>
<br>少赋令才犹强作，众医多识不能呼。
<br>九茎仙草真难得，五叶灵根许惠无。
<br>
<br>
<br>
<br>&nbsp;&nbsp; 卷584_17 【嘲飞卿七首】段成式 
<br>
<br>曾见当垆一个人，入时装束好腰身。
<br>少年花蒂多芳思，只向诗中写取真。
<br>
<br>醉袂几侵鱼子缬，飘缨长罥凤凰钗。
<br>知君欲作闲情赋，应愿将身作锦鞋。
<br>
<br>翠蝶密偎金叉首，青虫危泊玉钗梁。
<br>愁生半额不开靥，只为多情团扇郎。
<br>
<br>柳烟梅雪隐青楼，残日黄鹂语未休。
<br>见说自能裁袙腹，不知谁更著帩头。
<br>
<br>愁机懒织同心苣，闷绣先描连理枝。
<br>多少风流词句里，愁中空咏早环诗。
<br>
<br>燕支山色重能轻，南阳水泽斗分明。
<br>不烦射雉先张翳，自有琴中威凤声。
<br>
<br>半岁愁中镜似荷，牵环撩鬓却须磨。
<br>花前不复抱瓶渴，月底还应琢刺歌。
<br>
<br>
<br>
<br>&nbsp;&nbsp; 卷584_18 【柔卿解籍戏呈飞卿三首】段成式 
<br>
<br>长担犊车初入门，金牙新酝盈深樽。
<br>良人为渍木瓜粉，遮却红腮交午痕。
<br>
<br>最宜全幅碧鲛绡，自襞春罗等舞腰。
<br>未有长钱求邺锦，且令裁取一团娇。
<br>
<br>出意挑鬟一尺长，金为钿鸟簇钗梁。
<br>郁金种得花茸细，添入春衫领里香。
<br>
<br>
<br>
<br>&nbsp;&nbsp; 卷584_19 【戏高侍御七首】段成式 
<br>
<br>百媚城中一个人，紫罗垂手见精神。
<br>青琴仙子长教示，自小来来号阿真。
<br>
<br>七尺发犹三角梳，玳牛独驾长檐车。
<br>曾城自有三青鸟，不要莲东双鲤鱼。
<br>
<br>花恨红腰柳妒眉，东邻墙短不曾窥。
<br>犹怜最小分瓜日，奈许迎春得藕时。
<br>
<br>自等腰身尺六强，两重危鬓尽钗长。
<br>欲熏罗荐嫌龙脑，须为寻求石叶香。
<br>
<br>别起青楼作几层，斜阳幔卷鹿卢绳。
<br>厌裁鱼子深红缬，泥觅蜻蜓浅碧绫。
<br>
<br>诈嫌嚼贝磨衣钝，私带男钱压鬓低。
<br>不独邯郸新嫁女，四枝鬟上插通犀。
<br>
<br>可羡罗敷自有夫，愁中漫捋白髭须。
<br>豹钱骢子能擎举，兼著连干许换无。
<br>
<br>
<br>
<br>&nbsp;&nbsp; 卷584_20 【送僧二首】段成式 
<br>
<br>形神不灭论初成，爱马乘闲入帝京。
<br>四十三年虚过了，方知僧里有唐生。
<br>
<br>想到头陀最上方，桂阴犹认惠宗房。
<br>因行恋烧归来晚，窗下犹残一字香。
<br>
<br>
<br>
<br>&nbsp;&nbsp; 卷584_21 【猿】段成式 
<br>
<br>却忆书斋值晚晴，挽枝闲啸激蝉清。
<br>影沈巴峡夜岩色，踪绝石塘寒濑声。
<br>
<br>
<br>
<br>&nbsp;&nbsp; 卷584_22 【送穆郎中赴阙】段成式 
<br>
<br>应念愁中恨索居，鹂歌声里且踟蹰。
<br>若逢金马门前客，为说虞卿久著书。
<br>
<br>
<br>
<br>&nbsp;&nbsp; 卷584_23 【题商山庙】段成式 
<br>
<br>偶出云泉谒礼闱，篇章曾沐汉皇知。
<br>无谋静国东归去，羞过商山四老祠。
<br>
<br>
<br>
<br>&nbsp;&nbsp; 卷584_24 【折杨柳七首（第一、二、四首一作王贞白诗）】段成式 
<br>
<br>枝枝交影锁长门，嫩色曾沾雨露恩。
<br>凤辇不来春欲尽，空留莺语到黄昏。
<br>
<br>水殿年年占早芳，柔条偏惹御炉香。
<br>而今万乘多巡狩，辇路无阴绿草长。
<br>
<br>玉楼烟薄不胜芳，金屋寒轻翠带长。
<br>公子骅骝往何处，绿阴堪系紫游缰。
<br>
<br>嫩叶初齐不耐寒，风和时拂玉栏干。
<br>君王去日曾攀折，泣雨伤春翠黛残。
<br>
<br>微黄才绽未成阴，绣户珠帘相映深。
<br>长恨早梅无赖极，先将春色出前林。
<br>
<br>隋家堤上已成尘，汉将营边不复春。
<br>只向江南并塞北，酒旗相伴惹行人。
<br>
<br>陌上河边千万枝，怕寒愁雨尽低垂。
<br>黄金穟短人多折，已恨东风不展眉。
<br>
<br>
<br>
<br>&nbsp;&nbsp; 卷584_25 【哭李群玉】段成式 
<br>
<br>酒里诗中三十年，纵横唐突世喧喧。
<br>明时不作祢衡死，傲尽公卿归九泉。
<br>
<br>
<br>
<br>&nbsp;&nbsp; 卷584_26 【汉宫词二首】段成式 
<br>
<br>歌舞初承恩宠时，六宫学妾画蛾眉。
<br>君王厌世妾头白，闻唱歌声却泪垂。
<br>
<br>二人能歌得进名，人言选入便光荣。
<br>岂知妃后多娇妒，不许君前唱一声。
<br>
<br>
<br>
<br>&nbsp;&nbsp; 卷584_27 【醉中吟】段成式 
<br>
<br>只爱糟床滴滴声，长愁声绝又醒醒。
<br>人间荣辱不常定，唯有南山依旧青。
<br>
<br>
<br>
<br>&nbsp;&nbsp; 卷584_28 【桃源僧舍看花】段成式 
<br>
<br>前年帝里探春时，寺寺名花我尽知。
<br>今日长安已灰烬，忍能南国对芳枝。
<br>
<br>
<br>
<br>&nbsp;&nbsp; 卷584_29 【和周繇见嘲（一作和周为宪广阳公宴见嘲诗）】段成式 
<br>
<br>才甘鱼目并，艺怯马蹄间。王谢初飞盖，姬姜尽下山。 
<br>缚鸡方角逐，射雉岂开颜。乱翠移林色，狂红照座殷。 
<br>防梭齿虽在，乞帽鬓惭斑。傥恕相如瘦，应容累骑还。
<br>
<br>
<br>
<br>&nbsp;&nbsp; 卷584_30 【和张希复咏宣律和尚袈裟】段成式 
<br>
<br>南山披时寒夜中，一角不动毗岚风。
<br>何人见此生惭愧，断续犹应护得龙。
<br>
<br>
<br>
<br>&nbsp;&nbsp; 卷584_31 【句】段成式 
<br>
<br>高谈敬风鉴，古貌怯冰棱。（以下见《海录碎事》）
<br>
<br>虱暴妨归梦，虫喧彻曙更。
<br>
<br>梦里思甘露，言中惜惠灯。
<br>
<br>新破毗昙义，相期卜夜论。（梦得句云云，因续成十韵）
<br>
<br>随樵劫猿藏，隈石觑熊缘。（隐山书事，见《襄阳志》）
<br>
<br>捽胡云彩落，疻面月痕消。（光风亭夜宴，妓有醉殴者）
<br>
<br>掷履仙凫起，撦衣蝴蝶飘。羞中含薄怒，颦里带馀娇。 
<br>醒后犹攘臂，归时更折腰。狂夫自缨绝，眉势倩人描。 
<br>（题同上，见《纪事》）
<br>
<br>不愿石郎戴笠，难甘玉女披衣。（《苦雨》）
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷585_1 【皎皎词】刘驾 
<br>
<br>皎皎复皎皎，逢时即为好。高秋亦有花，不及当春草。 
<br>班姬入后宫，飞燕舞东风。青娥中夜起，长叹月明里。
<br>
<br>
<br>&nbsp;&nbsp; 卷585_2 【长安旅舍纾情投先达（一作长安抒怀寄知己）】刘驾 
<br>
<br>岐路不在地，马蹄徒苦辛。上国闻姓名，不如山中人。 
<br>大宅满六街，此身入谁门。愁心日散乱，有似空中尘。 
<br>白露下长安，百虫鸣草根。方当秋赋日，却忆归山村。 
<br>静女头欲白，良媒况我邻。无令苦长叹，长叹销人魂。
<br>
<br>
<br>
<br>&nbsp;&nbsp; 卷585_3 【送友下第游雁门】刘驾 
<br>
<br>相别灞水湄，夹水柳依依。我愿醉如死，不见君去时。 
<br>所诣星斗北，直行到犹迟。况复挈空囊，求人悲路岐。 
<br>北门记室贤，爱我学古诗。待君如待我，此事固不疑。 
<br>雁门春色外，四月雁未归。主人拂金台，延客夜开扉。 
<br>舒君郁郁怀，饮彼白玉卮。若不化女子，功名岂无期。
<br>
<br>
<br>
<br>&nbsp;&nbsp; 卷585_4 【读史】刘驾 
<br>
<br>平地见天涯，登高天更远。功名及所望，岐路又满眼。 
<br>万金买园林，千金修池馆。他人厌游览，身独恋轩冕。 
<br>唯有汉二疏，应觉还家晚。
<br>
<br>
<br>
<br>&nbsp;&nbsp; 卷585_5 【反贾客乐（乐府有贾客乐，今反之）】刘驾 
<br>
<br>无言贾客乐，贾客多无墓。行舟触风浪，尽入鱼腹去。 
<br>农夫更苦辛，所以羡尔身。
<br>
<br>
<br>
<br>&nbsp;&nbsp; 卷585_6 【送李垣先辈归嵩少旧居】刘驾 
<br>
<br>高秋灞浐路，游子多惨戚。君于此地行，独似寻春色。 
<br>文章满人口，高第非苟得。要路在长安，归山却为客。 
<br>□□□□□，狂歌罢叹息。我岂无故山，千里同外国。
<br>
<br>
<br>
<br>&nbsp;&nbsp; 卷585_7 【苦寒吟】刘驾 
<br>
<br>百泉冻皆咽，我吟寒更切。半夜倚乔松，不觉满衣雪。 
<br>竹竿有甘苦，我爱抱苦节。鸟声有悲欢，我爱口流血。 
<br>潘生若解吟，更早生白发。
<br>
<br>
<br>
<br>&nbsp;&nbsp; 卷585_8 【上巳日】刘驾 
<br>
<br>上巳曲江滨，喧于市朝路。相寻不见者，此地皆相遇。 
<br>日光去此远，翠幕张如雾。何事欢娱中，易觉春城暮。 
<br>物情重此节，不是爱芳树。明日花更多，何人肯回顾。
<br>
<br>
<br>
<br>&nbsp;&nbsp; 卷585_9 【春台】刘驾 
<br>
<br>台上树阴合，台前流水多。青春不出门，坐见野田花。 
<br>谁能学公子，走马逐香车。六街尘满衣，鼓绝方还家。
<br>
<br>
<br>
<br>&nbsp;&nbsp; 卷585_10 【钓台怀古】刘驾 
<br>
<br>澄流可濯缨，严子但垂纶。孤坐九层石，远笑清渭滨。 
<br>潜龙飞上天，四海岂无云。清气不零雨，安使洗尘氛。 
<br>我来吟高风，仿佛见斯人。江月尚皎皎，江石亦磷磷。 
<br>如何台下路，明日又迷津。
<br>
<br>
<br>
<br>&nbsp;&nbsp; 卷585_11 【励志（一作续励志）】刘驾 
<br>
<br>白发岂有情，贵贱同日生。二轮不暂驻，似趁长安程。 
<br>前堂吹参差，不作缑山声。后园植木槿，月照无馀英。 
<br>及时立功德，身后犹光明。仲尼亦为土，鲁人焉敢耕。
<br>
<br>
<br>
<br>&nbsp;&nbsp; 卷585_12 【桑妇】刘驾 
<br>
<br>墙下桑叶尽，春蚕半未老。城南路迢迢，今日起更早。 
<br>四邻无去伴，醉卧青楼晓。妾颜不如谁，所贵守妇道。 
<br>一春常在树，自觉身如鸟。归来见小姑，新妆弄百草。
<br>
<br>
<br>
<br>&nbsp;&nbsp; 卷585_13 【上马叹】刘驾 
<br>
<br>羸马行迟迟，顽童去我远。时时一回顾，不觉白日晚。 
<br>路傍豪家宅，楼上红妆满。十月庭花开，花前吹玉管。 
<br>君当未贵日，岂不常屯蹇。如何见布衣，忽若尘入眼。 
<br>布衣岂常贱，世事车轮转。
<br>
<br>
<br>
<br>&nbsp;&nbsp; 卷585_14 【唐乐府十首·送征夫】刘驾 
<br>
<br>昔送征夫苦，今送征夫乐。寒衣纵携去，应向归时著。 
<br>天子待功成，别造凌烟阁。
<br>
<br>
<br>
<br>&nbsp;&nbsp; 卷585_15 【唐乐府十首·输者讴】刘驾 
<br>
<br>挽粟上高山，高山若平地。力尽心不怨，同我家私事。 
<br>去者不遑宁，归者唱歌行。相逢古城下，立语天未明。 
<br>一身远出塞，十口无税征。
<br>
<br>
<br>
<br>&nbsp;&nbsp; 卷585_16 【唐乐府十首·吊西人】刘驾 
<br>
<br>河湟父老地，尽知归明主。将军入空城，城下吊黄土。 
<br>所愿边人耕，岁岁生禾黍。
<br>
<br>
<br>
<br>&nbsp;&nbsp; 卷585_17 【唐乐府十首·边军过】刘驾 
<br>
<br>城前兵马过，城里人高卧。官家自供给，畏我田产破。 
<br>健儿食肥肉，战马食新谷。食饱物有馀，所恨无两腹。 
<br>草青见军过，草白见军回。军回人更多，尽系西戎来。
<br>
<br>
<br>
<br>&nbsp;&nbsp; 卷585_18 【唐乐府十首·望归马】刘驾 
<br>
<br>东人望归马，马归莲峰下。莲峰与地平，亦不更征兵。
<br>
<br>
<br>
<br>&nbsp;&nbsp; 卷585_19 【唐乐府十首·祝河水】刘驾 
<br>
<br>河水清瀰瀰，照见远树枝。征人不饮马，再拜祝冯夷。 
<br>从今亿万岁，不见河浊时。
<br>
<br>
<br>
<br>&nbsp;&nbsp; 卷585_20 【唐乐府十首·田西边】刘驾 
<br>
<br>刀剑作锄犁，耕田古城下。高秋禾黍多，无地放羊马。
<br>
<br>
<br>
<br>&nbsp;&nbsp; 卷585_21 【唐乐府十首·昆山】刘驾 
<br>
<br>肯时玉为宝，昆山过不得。今时玉为尘，昆山入中国。 
<br>白玉尚如尘，谁肯爱金银。
<br>
<br>
<br>
<br>&nbsp;&nbsp; 卷585_22 【唐乐府十首·乐边人】刘驾 
<br>
<br>在乡身亦劳，在边腹亦饱。父兄若一处，任向边头老。
<br>
<br>
<br>
<br>&nbsp;&nbsp; 卷585_23 【唐乐府十首·献贺觞】刘驾 
<br>
<br>莫但取河湟，河湟非边疆。愿今日入处，亦似天中央。 
<br>天子寿万岁，再拜献此觞。
<br>
<br>
<br>
<br>&nbsp;&nbsp; 卷585_24 【且可怜行】刘驾 
<br>
<br>园中花自早，不信外无花。良人未朝去，先出登香车。 
<br>□□五□轮，满城闻呕哑。侍儿衣各别，头上金雀多。 
<br>只是一家人，路人疑千家。过后香满陌，直到春日斜。 
<br>今朝且可怜，莫问久如何。
<br>
<br>
<br>
<br>&nbsp;&nbsp; 卷585_25 【筑台词（汉武筑通天台，役者苦之）】刘驾 
<br>
<br>前杵与后杵，筑城声不住。我愿筑更高，得见秦皇墓。
<br>
<br>
<br>
<br>&nbsp;&nbsp; 卷585_26 【邻女】刘驾 
<br>
<br>君嫌邻女丑，取妇他乡县。料嫁与君人，亦为邻所贱。 
<br>菖蒲花可贵，只为人难见。
<br>
<br>
<br>
<br>&nbsp;&nbsp; 卷585_27 【山中夜坐】刘驾 
<br>
<br>半夜山雨过，起来满山月。落尽醉处花，荒沟水决决。 
<br>怆然惜春去，似与故人别。谁遣我多情，壮年无鬓发。
<br>
<br>
<br>
<br>&nbsp;&nbsp; 卷585_28 【秦娥】刘驾 
<br>
<br>秦娥十四五，面白于指爪。羞人夜采桑，惊起戴胜鸟。
<br>
<br>
<br>
<br>&nbsp;&nbsp; 卷585_29 【牧童】刘驾 
<br>
<br>牧童见客拜，山果怀中落。昼日驱牛归，前溪风雨恶。
<br>
<br>
<br>
<br>&nbsp;&nbsp; 卷585_30 【古出塞】刘驾 
<br>
<br>胡风不开花，四气多作雪。北人尚冻死，况我本南越。 
<br>古来犬羊地，巡狩无遗辙。九土耕不尽，武皇犹征伐。 
<br>中天有高阁，图画何时歇。坐恐塞上山，低于沙中骨。
<br>
<br>
<br>
<br>&nbsp;&nbsp; 卷585_31 【寄远】刘驾 
<br>
<br>雪花岂结子，徒满连理枝。嫁作征人妻，不得长相随。 
<br>去年君点行，贱妾是新姬。别早见未熟，入梦无定姿。 
<br>悄悄空闺中，蛩声绕罗帏。得书喜犹甚，况复见君时。
<br>
<br>
<br>
<br>&nbsp;&nbsp; 卷585_32 【下第后屏居长安，书怀寄太原从事】刘驾 
<br>
<br>刖足岂更长，良工隔千里。故山彭蠡上，归梦向汾水。 
<br>低摧神气尽，僮仆心亦耻。未达谁不然，达者心思此。 
<br>行年忽已壮，去老年更几。功名生不彰，身殁岂为鬼。 
<br>才看芳草歇，即叹凉风起。匹马未来期，嘶声尚在耳。
<br>
<br>
<br>
<br>&nbsp;&nbsp; 卷585_33 【早行】刘驾 
<br>
<br>马上续残梦，马嘶时复惊。心孤多所虞，僮仆近我行。 
<br>栖禽未分散，落月照古城。莫羡居者闲，冢边人已耕。
<br>
<br>
<br>
<br>&nbsp;&nbsp; 卷585_34 【青门路】刘驾 
<br>
<br>青门有归路，坦坦高槐下。贫贱自耻归，此地谁留我。 
<br>门开送客去，落日懒回马。旅食帝城中，不如远游者。 
<br>舟成于陆地，风水终相假。吾道谅如斯，立身无苟且。
<br>
<br>
<br>
<br>&nbsp;&nbsp; 卷585_35 【效古】刘驾 
<br>
<br>融融芳景和，杳杳春日斜。娇娆不自持，清唱嚬双蛾。 
<br>终曲翻成泣，新人下香车。新人且莫喜，故人曾如此。 
<br>燕赵犹生女，郎岂有终始。
<br>
<br>
<br>
<br>&nbsp;&nbsp; 卷585_36 【战城南】刘驾 
<br>
<br>城南征战多，城北无饥鸦。白骨马蹄下，谁言皆有家。 
<br>城前水声苦，倏忽流万古。莫争城外城，城里终闲土。
<br>
<br>
<br>
<br>&nbsp;&nbsp; 卷585_37 【曲江春霁】刘驾 
<br>
<br>宿雨洗秦树，旧花如新开。池边草未干，日照人马来。 
<br>马蹄踏流水，渐渐成尘埃。鸳鸯不敢下，飞绕岸东西。 
<br>此地喧仍旧，归人亦满街。
<br>
<br>
<br>
<br>&nbsp;&nbsp; 卷585_38 【赠先达】刘驾 
<br>
<br>终南苍翠好，未必如故山。心期在荣名，三载居长安。 
<br>昔蒙大雅匠，勉我工五言。业成时不重，辛苦只自怜。 
<br>皎皎机上丝，尽作秦筝弦。贫女皆罢织，富人岂不寒。 
<br>惊风起长波，浩浩何时还。待君当要路，一指王化源。
<br>
<br>
<br>
<br>&nbsp;&nbsp; 卷585_39 【有感】刘驾 
<br>
<br>弓剑不自行，难引河湟思。将军半夜饮，十里闻歌吹。 
<br>高门几世宅，舞袖仍新赐。谁遣一书来，灯前问边事。
<br>
<br>
<br>
<br>&nbsp;&nbsp; 卷585_40 【姑苏台（一作吴中怀古）】刘驾 
<br>
<br>勾践饮胆日，吴酒正满杯。笙歌入海云，声自姑苏来。 
<br>西施舞初罢，侍儿整金钗。众女不敢妒，自比泉下泥。 
<br>越鼓声腾腾，吴天隔尘埃。难将甬东地，更学会稽栖。 
<br>霸迹一朝尽，草中棠梨开。
<br>
<br>
<br>
<br>&nbsp;&nbsp; 卷585_41 【豪家】刘驾 
<br>
<br>九陌槐叶尽，青春在豪家。娇莺不出城，长宿庭上花。 
<br>高楼登夜半，已见南山多。恩深势自然，不是爱骄奢。
<br>
<br>
<br>
<br>&nbsp;&nbsp; 卷585_42 【山中有招】刘驾 
<br>
<br>朗朗山月出，尘中事由生。人心虽不闲，九陌夜无行。 
<br>学古以求闻，有如石上耕。齐姜早作妇，岂识闺中情。 
<br>何如此幽居，地僻人不争。嘉树自昔有，茅屋因我成。 
<br>取薪不出门，采药于前庭。春花虽无种，枕席芙蓉馨。 
<br>君来食葵藿，天爵岂不荣。
<br>
<br>
<br>
<br>&nbsp;&nbsp; 卷585_43 【空城雀】刘驾 
<br>
<br>饥啄空城土，莫近太仓粟。一粒未充肠，却入公子腹。 
<br>且吊城上骨，几曾害尔族。不闻庄辛语，今日寒芜绿。
<br>
<br>
<br>
<br>&nbsp;&nbsp; 卷585_44 【冯叟居】刘驾 
<br>
<br>天作冯叟居，山僧尚嫌僻。开门因两树，结宇倚翠壁。 
<br>溪南有微径，时遇采芝客。往往白云生，对面千里隔。 
<br>机忘若僮仆，常与猿鸟剧。晒药上小峰，庭深无日色。 
<br>自忘归乡里，不见新旧戚。累累子孙墓，秋风吹古柏。
<br>
<br>
<br>
<br>&nbsp;&nbsp; 卷585_45 【醒后】刘驾 
<br>
<br>醉卧芳草间，酒醒日落后。壶觞半倾覆，客去应已久。 
<br>不记折花时，何得花在手。
<br>
<br>
<br>
<br>&nbsp;&nbsp; 卷585_46 【弃妇】刘驾 
<br>
<br>回车在门前，欲上心更悲。路傍见花发，似妾初嫁时。 
<br>养蚕已成茧，织素犹在机。新人应笑此，何如画蛾眉。 
<br>昨日惜红颜，今日畏老迟。良媒去不远，此恨今告谁。
<br>
<br>
<br>
<br>&nbsp;&nbsp; 卷585_47 【送李殷游边（一作送李殷游西京）】刘驾 
<br>
<br>十年梦相识，一觏俄远别。征驾在我傍，草草意难说。 
<br>君居洞庭日，诗句满魏阙。如何万里来，青桂看人折。 
<br>行装不及备，西去偶然诀。孟夏出都门，红尘客衣热。 
<br>荒城见羊马，野馆具薇蕨。边境渐无虞，旅宿常待月。 
<br>西园置酒地，日夕簪裾列。壮志安可留，槐花樽前发。
<br>
<br>
<br>
<br>&nbsp;&nbsp; 卷585_48 【江村】刘驾 
<br>
<br>江水灌稻田，饥年稻亦熟。舟中爱桑麻，日午因成宿。 
<br>相承几十代，居止连茅屋。四邻不相离，安肯去骨肉。 
<br>书生说太苦，客路常在目。纵使富贵还，交亲几坟绿。
<br>
<br>
<br>
<br>&nbsp;&nbsp; 卷585_49 【出门】刘驾 
<br>
<br>出门羡他人，奔走如得涂。翻思他人意，与我或不殊。 
<br>以兹聊自安，默默行九衢。生计逐羸马，每出似移居。 
<br>客从我乡来，但得邻里书。田园几换主，梦归犹荷锄。 
<br>进犹希万一，退复何所如。况今辟公道，安得不踌躇。
<br>
<br>
<br>
<br>&nbsp;&nbsp; 卷585_50 【别道者】刘驾 
<br>
<br>自君入城市，北邙无新坟。始信壶中药，不落白杨根。 
<br>如何忽告归，蕣华还笑人。玉笙无遗音，怅望缑岭云。
<br>
<br>
<br>
<br>&nbsp;&nbsp; 卷585_51 【兰昌宫】刘驾 
<br>
<br>宫兰非瑶草，安得春长在。回首春又归，翠华不能待。 
<br>悲风生辇路，山川寂已晦。边恨在行人，行人无尽岁。
<br>
<br>
<br>
<br>&nbsp;&nbsp; 卷585_52 【送友人擢第东归】刘驾 
<br>
<br>同家楚天南，相识秦云西。古来悬弧义，岂顾子与妻。 
<br>携手践名场，正遇公道开。君荣我虽黜，感恩同所怀。 
<br>有马不复羸，有奴不复饥。灞岸秋草绿，却是还家时。 
<br>青门一瓢空，分手去迟迟。期君辙未平，我车继东归。
<br>
<br>
<br>
<br>&nbsp;&nbsp; 卷585_53 【久客】刘驾 
<br>
<br>久客心易足，主人有馀力。如何昨宵梦，到晓家山色。 
<br>南音入谁耳，曲尽头自白。
<br>
<br>
<br>
<br>&nbsp;&nbsp; 卷585_54 【秋夕】刘驾 
<br>
<br>促织灯下吟，灯光冷于水。乡魂坐中去，倚壁身如死。 
<br>求名为骨肉，骨肉万馀里。富贵在何时，离别今如此。 
<br>出门长叹息，月白西风起。
<br>
<br>
<br>
<br>&nbsp;&nbsp; 卷585_55 【效陶】刘驾 
<br>
<br>两曜无停驭，蓬壶应有墓。何况北邙山，只近市朝路。 
<br>大恢生死网，飞走无逃处。白发忽已新，红颜岂如故。 
<br>我有杯中物，可以消万虑。醉舞日婆娑，谁能记朝暮。 
<br>如求神仙药，阶下亦种黍。但使长兀然，始见天地祖。
<br>
<br>
<br>
<br>&nbsp;&nbsp; 卷585_56 【长门怨（一作张乔诗）】刘驾 
<br>
<br>御泉长绕凤凰楼，只是恩波别处流。
<br>闲揲舞衣归未得，夜来砧杵六宫秋。
<br>
<br>
<br>
<br>&nbsp;&nbsp; 卷585_57 【苦寒行】刘驾 
<br>
<br>严寒动八荒，刺刺无休时。阳乌不自暖，雪压扶桑枝。 
<br>岁暮寒益壮，青春安得归。朔雁到南海，越禽何处飞。 
<br>谁言贫士叹，不为身无衣。
<br>
<br>
<br>
<br>&nbsp;&nbsp; 卷585_58 【琪树下因吟六韵呈先达者】刘驾 
<br>
<br>举世爱嘉树，此树何人识。清秋远山意，偶向亭际得。 
<br>奇柯交若斗，珍叶密如织。尘中尚青葱，更想尘外色。 
<br>所宜巢三鸟，影入瑶池碧。移根岂无时，一问紫烟客。
<br>
<br>
<br>
<br>&nbsp;&nbsp; 卷585_59 【送人登第东归】刘驾 
<br>
<br>学古既到古，反求鉴者难。见诗未识君，疑生建安前。 
<br>海畔岂无家，终难成故山。得失虽由命，世途多险艰。 
<br>我皇追古风，文柄付大贤。此时如为君，果在甲科间。 
<br>晚达多早贵，举世咸为然。一夕颜却少，虽病心且安。 
<br>所居似清明，冷灶起新烟。高情懒行乐，花盛仆马前。 
<br>归程不淹留，指期到田园。香醪四邻熟，霜橘千株繁。 
<br>肯忆长安夜，论诗风雪寒。
<br>
<br>
<br>
<br>&nbsp;&nbsp; 卷585_60 【贾客词】刘驾 
<br>
<br>贾客灯下起，犹言发已迟。高山有疾路，暗行终不疑。 
<br>寇盗伏其路，猛兽来相追。金玉四散去，空囊委路岐。 
<br>扬州有大宅，白骨无地归。少妇当此日，对镜弄花枝。
<br>
<br>
<br>
<br>&nbsp;&nbsp; 卷585_61 【塞下曲】刘驾 
<br>
<br>勒兵辽水边，风急卷旌旃。绝塞阴无草，平沙去尽天。 
<br>下营看斗建，传号信狼烟。圣代书青史，当时破虏年。
<br>
<br>
<br>
<br>&nbsp;&nbsp; 卷585_62 【春夜二首（后首一作秋怀）】刘驾 
<br>
<br>一别杜陵归未期，只凭魂梦接亲知。
<br>近来欲睡兼难睡，夜夜夜深闻子规。
<br>
<br>几岁干戈阻路岐，忆山心切与心违。
<br>时难何处披衷抱，日日日斜空醉归。
<br>
<br>
<br>
<br>&nbsp;&nbsp; 卷585_63 【郪中感怀】刘驾 
<br>
<br>顷年曾住此中来，今日重游事可哀。
<br>忆得几家欢宴处，家家家业尽成灰。
<br>
<br>
<br>
<br>&nbsp;&nbsp; 卷585_64 【晓登迎春阁】刘驾 
<br>
<br>未栉凭栏眺锦城，烟笼万井二江明。
<br>香风满阁花满树，树树树梢啼晓莺。
<br>
<br>
<br>
<br>&nbsp;&nbsp; 卷585_65 【白髭】刘驾 
<br>
<br>到处逢人求至药，几回染了又成丝。
<br>素丝易染髭难染，墨翟当年合泣髭。
<br>
<br>
<br>
<br>&nbsp;&nbsp; 卷585_66 【送卢使君赴夔州】刘驾 
<br>
<br>铙管随征旆，高秋上远巴。白波连雾雨，青壁断蒹葭。 
<br>凭几双瞳静，登楼万井斜。政成知俗变，当应画轮车。
<br>
<br>
<br>
<br>&nbsp;&nbsp; 卷585_67 【望月】刘驾 
<br>
<br>清秋新霁与君同，江上高楼倚碧空。
<br>酒尽露零宾客散，更更更漏月明中。
<br>
<br>
<br>
<br>&nbsp;&nbsp; 卷585_68 【古意】刘驾 
<br>
<br>蒲帆出浦去，但见浦边树。不如马行郎，马迹犹在路。 
<br>大舟不相载，买宅令委住。莫道留金多，本非爱郎富。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
