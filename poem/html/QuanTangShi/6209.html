<HTML>
<HEAD>
<TITLE>全唐诗 卷678-680 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷678-680</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷678-680</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6209"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷678-680')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷678-680]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷678_1 【中秋夜有怀】许彬 
<br>
<br>趋驰早晚休，一岁又残秋。若只如今日，何难致白头。 
<br>沧波归处远，旅舍向边愁。赖见前贤说，穷通不自由。
<br>
<br>
<br>&nbsp;&nbsp; 卷678_2 【寻白石山人涧】许彬 
<br>
<br>路穷川岛上，果值古仙家。阴洞长鸣磬，石泉寒泛花。 
<br>莓苔深峭壁，烟霭积层崖。难见囊中术，人间有岁华。
<br>
<br>
<br>
<br>&nbsp;&nbsp; 卷678_3 【游头陀寺上方】许彬 
<br>
<br>高步陟崔嵬，吟闲路惜回。寺从何代有，僧是梵宫来。 
<br>暮霭连沙积，馀霞逼槛开。更期招静者，长啸上方台。
<br>
<br>
<br>
<br>&nbsp;&nbsp; 卷678_4 【归山夜发湖中】许彬 
<br>
<br>广泽去无边，夜程风信偏。疏星遥抵浪，远烧似迎船。 
<br>响岳猿相次，翻空雁接连。北归家业就，深处更逾年。
<br>
<br>
<br>
<br>&nbsp;&nbsp; 卷678_5 【同友人会裴明府县楼】许彬 
<br>
<br>开阁雨吹尘，陶家揖上宾。湖山万叠翠，汀树一行春。 
<br>景逼归檐燕，歌喧已醉身。登临兴未足，喜有数年因。
<br>
<br>
<br>
<br>&nbsp;&nbsp; 卷678_6 【荆山夜泊与亲友遇】许彬 
<br>
<br>山海两分歧，停舟偶此期。别来何限意，相见却无词。 
<br>坐永神疑梦，愁多鬓欲丝。趋名易迟晚，此去莫经时。
<br>
<br>
<br>
<br>&nbsp;&nbsp; 卷678_7 【北游夜怀】许彬 
<br>
<br>苦心终是否，舍此复无营。已致归成晚，非缘去有程。 
<br>馆空吟向月，霜曙坐闻更。住久谁相问，驰羸又独行。
<br>
<br>
<br>
<br>&nbsp;&nbsp; 卷678_8 【重经汉南】许彬 
<br>
<br>分散多如此，人情岂自由。重来看月夕，不似去年秋。 
<br>息虑虽孤寝，论空未识愁。须同醉乡者，万事付江流。
<br>
<br>
<br>
<br>&nbsp;&nbsp; 卷678_9 【湘江】许彬 
<br>
<br>孤舟方此去，嘉景称于闻。烟尽九峰雪，雨生诸派云。 
<br>沙寒鸿鹄聚，底极龟鱼分。异日谁为侣，逍遥耕钓群。
<br>
<br>
<br>
<br>&nbsp;&nbsp; 卷678_10 【黔中书事】许彬 
<br>
<br>巴蜀水南偏，山穷塞垒宽。岁时将近腊，草树未知寒。 
<br>独狖啼朝雨，群牛向暮滩。更闻蛮俗近，烽火不艰难。
<br>
<br>
<br>
<br>&nbsp;&nbsp; 卷678_11 【经李翰林庐山屏风叠所居】许彬 
<br>
<br>放逐非多罪，江湖偶不回。深居应有谓，济代岂无才。 
<br>叠巘晴舒障，寒川暗动雷。谁能续高兴，醉死一千杯。
<br>
<br>
<br>
<br>&nbsp;&nbsp; 卷678_12 【酬简寂熊尊师以赵员外庐山草堂见借】许彬 
<br>
<br>岂易投居止，庐山得此峰。主人曾已许，仙客偶相逢。 
<br>顾己恩难答，穷经业未慵。还能励僮仆，稍更补杉松。
<br>
<br>
<br>
<br>&nbsp;&nbsp; 卷678_13 【寄怀孙处士】许彬 
<br>
<br>生平酌与吟，谁是见君心。上国一归去，沧波闲至今。 
<br>钟繁秋寺远，岸阔晚涛深。疏放长如此，何人更得寻。
<br>
<br>
<br>
<br>&nbsp;&nbsp; 卷678_14 【汉南怀友人】许彬 
<br>
<br>此身西复东，何计此相逢。梦尽吴越水，恨深湘汉钟。 
<br>积云开去路，曙雪叠前峰。谁即知非旧，怜君忽见容。
<br>
<br>
<br>
<br>&nbsp;&nbsp; 卷678_15 【送人下第归江州】许彬 
<br>
<br>名高不俟召，操赋献君门。偶屈应缘数，他人尽为冤。 
<br>新春城外路，旧隐水边村。归去无劳久，知音待更论。
<br>
<br>
<br>
<br>&nbsp;&nbsp; 卷678_16 【送苏处士归西山】许彬 
<br>
<br>南游何所为，一箧又空归。守道安清世，无心换白衣。 
<br>深溪猿共暮，绝顶客来稀。早晚还相见，论诗更及微。
<br>
<br>
<br>
<br>&nbsp;&nbsp; 卷678_17 【送李处士归山】许彬 
<br>
<br>旧山来复去，不与世人论。得道书留箧，忘机酒满尊。 
<br>溪轩松偃坐，石室水临门。应有频相访，相看坐到昏。
<br>
<br>
<br>
<br>&nbsp;&nbsp; 卷678_18 【送新罗客归】许彬 
<br>
<br>君家沧海外，一别见何因。风土难知教，程途自致贫。 
<br>浸天波色晚，横吹鸟行春。明发千樯下，应为更远人。
<br>
<br>
<br>
<br>&nbsp;&nbsp; 卷678_19 【府试莱城晴日望三山】许彬 
<br>
<br>不易识蓬瀛，凭高望有程。盘根出巨浸，远色到孤城。 
<br>隐隐排云峻，层层就日明。净收残霭尽，浮动嫩岚轻。 
<br>纵目徒多暇，驰心累发诚。从容更何往，此路彻三清。
<br>
<br>
<br>
<br>&nbsp;&nbsp; 卷678_20 【题故李宾客庐山草堂】许彬 
<br>
<br>难穷林下趣，坐使致君恩。术业行当代，封章动谏垣。 
<br>已明邪佞迹，几雪薜萝冤。报主深知此，忧民讵可论。 
<br>名将山共古，迹与道俱存。为谢重来者，何人更及门。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷679_1 【秋夕送友人归吴】崔涂 
<br>
<br>离心醉岂欢，把酒强相宽。世路须求达，还家亦未安。 
<br>旅程愁算远，江月坐吟残。莫羡扁舟兴，功成去不难。
<br>
<br>
<br>&nbsp;&nbsp; 卷679_2 【长安逢江南僧】崔涂 
<br>
<br>孤云无定踪，忽到又相逢。说尽天涯事，听残上国钟。 
<br>问人寻寺僻，乞食过街慵。忆到曾栖处，开门对数峰。
<br>
<br>
<br>
<br>&nbsp;&nbsp; 卷679_3 【晚次修路僧】崔涂 
<br>
<br>平尽不平处，尚嫌功未深。应难将世路，便得称师心。 
<br>高鸟下残照，白烟生远林。更闻清磬发，聊喜缓尘襟。
<br>
<br>
<br>
<br>&nbsp;&nbsp; 卷679_4 【湖外送友人游边】崔涂 
<br>
<br>我泛潇湘浦，君行指塞云。两乡天外隔，一径渡头分。 
<br>雨暗江花老，笳愁陇月曛。不堪来去雁，迢递思离群。
<br>
<br>
<br>
<br>&nbsp;&nbsp; 卷679_5 【读段太尉碑】崔涂 
<br>
<br>愤激计潜成，临危岂顾生。只空持一笏，便欲碎长鲸。 
<br>国已酬徽烈，家犹耸义声。不知青史上，谁可计功名。
<br>
<br>
<br>
<br>&nbsp;&nbsp; 卷679_6 【夕次洛阳道中】崔涂 
<br>
<br>秋风吹故城，城下独吟行。高树鸟已息，古原人尚耕。 
<br>流年川暗度，往事月空明。不复叹岐路，马前尘夜生。
<br>
<br>
<br>
<br>&nbsp;&nbsp; 卷679_7 【读方干诗因怀别业】崔涂 
<br>
<br>把君诗一吟，万里见君心。华发新知少，沧洲旧隐深。 
<br>潮冲虚阁上，山入暮窗沈。忆宿高斋夜，庭枝识海禽。
<br>
<br>
<br>
<br>&nbsp;&nbsp; 卷679_8 【题嵩阳隐者】崔涂 
<br>
<br>四十年高梦，生涯指一丘。无人同久住，有鹤对冥修。 
<br>草杂芝田出，泉和石髓流。更嫌庭树老，疑是世间秋。
<br>
<br>
<br>
<br>&nbsp;&nbsp; 卷679_9 【友人问卜见招】崔涂 
<br>
<br>何必问蓍龟，行藏自可期。但逢公道日，即是命通时。 
<br>乐善知无厌，操心幸不欺。岂能花下泪，长似去年垂。
<br>
<br>
<br>
<br>&nbsp;&nbsp; 卷679_10 【江行晚望】崔涂 
<br>
<br>木落曙江晴，寒郊极望平。孤舟三楚去，万里独吟行。 
<br>鸟占横查立，人当故里耕。十年来复去，不觉二毛生。
<br>
<br>
<br>
<br>&nbsp;&nbsp; 卷679_11 【巫山庙】崔涂 
<br>
<br>双黛俨如嚬，应伤故国春。江山非旧主，云雨是前身。 
<br>梦觉传词客，灵犹福楚人。不知千载后，何处又为神。
<br>
<br>
<br>
<br>&nbsp;&nbsp; 卷679_12 【秋夕与友人话别】崔涂 
<br>
<br>怀君非一夕，此夕倍堪悲。华发犹漂泊，沧洲又别离。 
<br>冷禽栖不定，衰叶堕无时。况值干戈隔，相逢未可期。
<br>
<br>
<br>
<br>&nbsp;&nbsp; 卷679_13 【与友人同怀江南别业】崔涂 
<br>
<br>因君话故国，此夕倍依依。旧业临秋水，何人在钓矶。 
<br>浮名如纵得，沧海亦终归。却是风尘里，如何便息机。
<br>
<br>
<br>
<br>&nbsp;&nbsp; 卷679_14 【苦吟】崔涂 
<br>
<br>朝吟复暮吟，只此望知音。举世轻孤立，何人念苦心。 
<br>他乡无旧识，落日羡归禽。况住寒江上，渔家似故林。
<br>
<br>
<br>
<br>&nbsp;&nbsp; 卷679_15 【春日郊居酬友人见贻】崔涂 
<br>
<br>荒斋原上掩，不出动经旬。忽觉草木变，始知天地春。 
<br>方期五字达，未厌一箪贫。丽句劳相勉，余非乐钓纶。
<br>
<br>
<br>
<br>&nbsp;&nbsp; 卷679_16 【问卜】崔涂 
<br>
<br>承家望一名，几欲问君平。自小非无志，何年即有成。 
<br>岂能长失路，争忍学归耕。不拟逢昭代，悠悠过此生。
<br>
<br>
<br>
<br>&nbsp;&nbsp; 卷679_17 【蜀城春】崔涂 
<br>
<br>天涯憔悴身，一望一沾巾。在处有芳草，满城无故人。 
<br>怀才皆得路，失计自伤春。清镜不能照，鬓毛愁更新。
<br>
<br>
<br>
<br>&nbsp;&nbsp; 卷679_18 【送道士于千龄游南岳】崔涂 
<br>
<br>物外与谁期，人间又别离。四方多事日，高岳独游时。 
<br>猿狖潇湘树，烟波屈宋祠。无因陪此去，空惜鬓将衰。
<br>
<br>
<br>
<br>&nbsp;&nbsp; 卷679_19 【入蜀赴举秋夜与先生话别】崔涂 
<br>
<br>欲怆峨嵋别，中宵寝不能。听残池上雨，吟尽枕前灯。 
<br>失计方期隐，修心未到僧。云门一万里，应笑又担簦。
<br>
<br>
<br>
<br>&nbsp;&nbsp; 卷679_20 【春晚怀进士韦澹】崔涂 
<br>
<br>故里花应尽，江楼梦尚残。半生吟欲过，一命达何难。 
<br>特立珪无玷，相思草有兰。二年春怅望，不似在长安。
<br>
<br>
<br>
<br>&nbsp;&nbsp; 卷679_21 【言怀】崔涂 
<br>
<br>干时虽苦节，趋世且无机。及觉知音少，翻疑所业非。 
<br>青云如不到，白首亦难归。所以沧江上，年年别钓矶。
<br>
<br>
<br>
<br>&nbsp;&nbsp; 卷679_22 【秋夜兴上人别】崔涂 
<br>
<br>常时岂不别，此别异常情。南国初闻雁，中原未息兵。 
<br>暗蛩侵语歇，疏磬入吟清。曾听无生说，辞师话此行。
<br>
<br>
<br>
<br>&nbsp;&nbsp; 卷679_23 【感花】崔涂 
<br>
<br>绣轭香鞯夜不归，少年争惜最红枝。
<br>东风一阵黄昏雨，又到繁华梦觉时。
<br>
<br>
<br>
<br>&nbsp;&nbsp; 卷679_24 【秋宿天彭僧舍】崔涂 
<br>
<br>身世两相惜，秋云每独兴。难将尘界事，话向雪山僧。 
<br>力善知谁许，归耕又未能。此怀平不得，挑尽草堂灯。
<br>
<br>
<br>
<br>&nbsp;&nbsp; 卷679_25 【秋夜僧舍闻猿】崔涂 
<br>
<br>哀猿听未休，禅景夜方幽。暂得同僧静，那能免客愁。 
<br>影摇云外树，声褭月中秋。曾向巴江宿，当时泪亦流。
<br>
<br>
<br>
<br>&nbsp;&nbsp; 卷679_26 【过昭君故宅】崔涂 
<br>
<br>以色静胡尘，名还异众嫔。免劳征战力，无愧绮罗身。 
<br>骨竟埋青冢，魂应怨画人。不堪逢旧宅，寥落对江滨。
<br>
<br>
<br>
<br>&nbsp;&nbsp; 卷679_27 【过洛阳故城】崔涂 
<br>
<br>三十世皇都，萧条是霸图。片墙看破尽，遗迹渐应无。 
<br>野径通荒苑，高槐映远衢。独吟人不问，清冷自呜呜。
<br>
<br>
<br>
<br>&nbsp;&nbsp; 卷679_28 【秋夕与友人同会】崔涂 
<br>
<br>章句积微功，星霜二十空。僻应如我少，吟喜得君同。 
<br>月上僧归后，诗成客梦中。更闻栖鹤警，清露滴青松。
<br>
<br>
<br>
<br>&nbsp;&nbsp; 卷679_29 【春日登吴门】崔涂 
<br>
<br>故国望不见，愁襟难暂开。春潮映杨柳，细雨入楼台。 
<br>静少人同到，晴逢雁正来。长安远于日，搔首独徘徊。
<br>
<br>
<br>
<br>&nbsp;&nbsp; 卷679_30 【湘中秋怀迁客】崔涂 
<br>
<br>兰杜晓香薄，汀洲夕露繁。并闻燕塞雁，独立楚人村。 
<br>雾散孤城上，滩回曙枕喧。不堪逢贾傅，还欲吊湘沅。
<br>
<br>
<br>
<br>&nbsp;&nbsp; 卷679_31 【南山旅舍与故人别（一作商山道中）】崔涂 
<br>
<br>一日又将暮，一年看即残。病知新事少，老别旧交难。 
<br>山尽路犹险，雨馀春却寒。那堪试回首，烽火是长安。
<br>
<br>
<br>
<br>&nbsp;&nbsp; 卷679_32 【东林愿禅师院】崔涂 
<br>
<br>与世渐无缘，身心独了然。讲销林下日，腊长定中年。 
<br>磬绝朝斋后，香焚古寺前。非因送小朗，不到虎谿边。
<br>
<br>
<br>
<br>&nbsp;&nbsp; 卷679_33 【孤雁】崔涂 
<br>
<br>湘浦离应晚，边城去已孤。如何万里计，只在一枝芦。 
<br>迥起波摇楚，寒栖月映蒲。不知天畔侣，何处下平芜。
<br>
<br>几行归去尽，片影独何之。暮雨相呼失，寒塘独下迟。 
<br>渚云低暗度，关月冷遥随。未必逢矰缴，孤飞自可疑。
<br>
<br>
<br>
<br>&nbsp;&nbsp; 卷679_34 【寄青城山颢禅师】崔涂 
<br>
<br>怀师不可攀，师往杳冥间。林下谁闻法，尘中只见山。 
<br>终年人不到，尽日鸟空还。曾听无生说，应怜独未还。
<br>
<br>
<br>
<br>&nbsp;&nbsp; 卷679_35 【秋夕与王处士话别】崔涂 
<br>
<br>微灯照寂寥，此夕正迢迢。丹桂得已晚，故山归尚遥。 
<br>虫声移暗壁，月色动寒条。此去如真隐，期君试一瓢。
<br>
<br>
<br>
<br>&nbsp;&nbsp; 卷679_36 【秋日犍为道中（一作途中感怀）】崔涂 
<br>
<br>久客厌岐路，出门吟且悲。平生未到处，落日独行时。 
<br>芳草不长绿，故人无重期。那堪更南渡，乡国已天涯。
<br>
<br>
<br>
<br>&nbsp;&nbsp; 卷679_37 【送僧归江东（一作岐下送蒙上人归天台）】崔涂 
<br>
<br>坐彻秦城夏，行登越客船。去留那有著，语默不离禅。 
<br>叶拥临关路，霞明近海天。更寻同社侣，应得虎溪边。
<br>
<br>
<br>
<br>&nbsp;&nbsp; 卷679_38 【喜友人及第】崔涂 
<br>
<br>孤吟望至公，已老半生中。不有同人达，兼疑此道穷。 
<br>只应才自薄，岂是命难通。尚激抟溟势，期君借北风。
<br>
<br>
<br>
<br>&nbsp;&nbsp; 卷679_39 【上巳日永崇里言怀】崔涂 
<br>
<br>未敢分明赏物华，十年如见梦中花。
<br>游人过尽衡门掩，独自凭栏到日斜。
<br>
<br>
<br>
<br>&nbsp;&nbsp; 卷679_40 【送僧归天竺】崔涂 
<br>
<br>忽忆曾栖处，千峰近沃州。别来秦树老，归去海门秋。 
<br>汲带寒汀月，禅邻贾客舟。遥思清兴惬，不厌石林幽。
<br>
<br>
<br>
<br>&nbsp;&nbsp; 卷679_41 【牛渚夜泊】崔涂 
<br>
<br>烟老石矶平，袁郎夜泛情。数吟人不遇，千古月空明。 
<br>人事年年别，春潮日日生。无因逢谢尚，风物自凄清。
<br>
<br>
<br>
<br>&nbsp;&nbsp; 卷679_42 【送友人归江南】崔涂 
<br>
<br>渚田芳草遍，共忆故山春。独往沧洲暮，相看白发新。 
<br>定过林下寺，应见社中人。只恐东归后，难将鸥鸟亲。
<br>
<br>
<br>
<br>&nbsp;&nbsp; 卷679_43 【过陶征君隐居】崔涂 
<br>
<br>陶令昔居此，弄琴遗世荣。田园三亩绿，轩冕一铢轻。 
<br>衰柳自无主，白云犹可耕。不随陵谷变，应只有高名。
<br>
<br>
<br>
<br>&nbsp;&nbsp; 卷679_44 【江上旅泊】崔涂 
<br>
<br>汀洲一夜泊，久客半连樯。尽说逢秋色，多同忆故乡。 
<br>孤冈生晚烧，独树隐回塘。欲问东归路，遥知隔渺茫。
<br>
<br>
<br>
<br>&nbsp;&nbsp; 卷679_45 【灞上】崔涂 
<br>
<br>长安名利路，役役古由今。征骑少闲日，绿杨无旧阴。 
<br>水侵秦甸阔，草接汉陵深。紫阁曾过处，依稀白鸟沈。
<br>
<br>
<br>
<br>&nbsp;&nbsp; 卷679_46 【寄舅】崔涂 
<br>
<br>中朝轩冕内，久绝甯家亲。白社同孤立，青云独并伸。 
<br>致君期折槛，举职在埋轮。须信尧庭草，犹能指佞人。
<br>
<br>
<br>
<br>&nbsp;&nbsp; 卷679_47 【赠休粮僧】崔涂 
<br>
<br>闻钟独不斋，何事更关怀。静少人过院，闲从草上阶。 
<br>生台无鸟下，石路有云埋。为忆禅中旧，时犹梦百崖。
<br>
<br>
<br>
<br>&nbsp;&nbsp; 卷679_48 【题绝岛山寺】崔涂 
<br>
<br>绝岛跨危栏，登临到此难。夕阳高鸟过，疏雨一钟残。 
<br>骇浪摇空阔，灵山厌渺漫。那堪更回首，乡树隔云端。
<br>
<br>
<br>
<br>&nbsp;&nbsp; 卷679_49 【读侯道华真人传】崔涂 
<br>
<br>汉皇轻万乘，方士说三丹。不得修心要，翻知出世难。 
<br>茂陵春竟绿，金掌曙空寒。何似先生去，翩翩逐彩鸾。
<br>
<br>
<br>
<br>&nbsp;&nbsp; 卷679_50 【残花】崔涂 
<br>
<br>迟迟傍晓阴，昨夜色犹深。毕竟终须落，堪悲古与今。 
<br>明年何处见，尽日此时心。蜂蝶无情极，残香更不寻。
<br>
<br>
<br>
<br>&nbsp;&nbsp; 卷679_51 【题兴善寺隋松院与人期不至】崔涂 
<br>
<br>青青伊涧松，移植在莲宫。藓色前朝雨，秋声半夜风。 
<br>长闲应未得，暂赏亦难同。不及禅栖者，相看老此中。
<br>
<br>
<br>
<br>&nbsp;&nbsp; 卷679_52 【樵者】崔涂 
<br>
<br>行山行采薇，闲翦蕙为衣。避世嫌山浅，逢人说姓稀。 
<br>有时还独醉，何处掩衡扉。莫看棋终局，溪风晚待归。
<br>
<br>
<br>
<br>&nbsp;&nbsp; 卷679_53 【南涧耕叟】崔涂 
<br>
<br>年年南涧滨，力尽志犹存。雨雪朝耕苦，桑麻岁计贫。 
<br>战添丁壮役，老忆太平春。见说经荒后，田园半属人。
<br>
<br>
<br>
<br>&nbsp;&nbsp; 卷679_54 【春日闲居忆江南旧业】崔涂 
<br>
<br>杜门朝复夕，岂是解谋身。梦不离泉石，林唯称隐沦。 
<br>渐谙浮世事，转忆故山春。南国水风暖，又应生白蘋。
<br>
<br>
<br>
<br>&nbsp;&nbsp; 卷679_55 【屈原庙】崔涂 
<br>
<br>谗胜祸难防，沈冤信可伤。本图安楚国，不是怨怀王。 
<br>庙古碑无字，洲晴蕙有香。独醒人尚笑，谁与奠椒浆。
<br>
<br>
<br>
<br>&nbsp;&nbsp; 卷679_56 【宿庐山绝顶山舍】崔涂 
<br>
<br>一磴出林端，千峰次第看。长闲如未遂，暂到亦应难。 
<br>谷树云埋老，僧窗瀑影寒。自嫌心不达，向此梦长安。
<br>
<br>
<br>
<br>&nbsp;&nbsp; 卷679_57 【王逸人隐居】崔涂 
<br>
<br>一径入千岑，幽人许重寻。不逢秦世乱，未觉武陵深。 
<br>石转生寒色，云归带夕阴。却愁危坐久，看尽暝栖禽。
<br>
<br>
<br>
<br>&nbsp;&nbsp; 卷679_58 【申州道中】崔涂 
<br>
<br>风紧日凄凄，乡心向此迷。水分平楚阔，山接故关低。 
<br>客路缘烽火，人家厌鼓鼙。那堪独驰马，江树穆陵西。
<br>
<br>
<br>
<br>&nbsp;&nbsp; 卷679_59 【江上怀翠微寺空上人】崔涂 
<br>
<br>旅泛本无定，相逢那可期。空怀白阁夜，未答碧云诗。 
<br>暮雨潮生早，春寒雁到迟。所思今不见，乡国正天涯。
<br>
<br>
<br>
<br>&nbsp;&nbsp; 卷679_60 【秋宿鹤林寺】崔涂 
<br>
<br>步步入林中，山穷意未穷。偏逢僧话久，转与鹤栖同。 
<br>烛焰风销尽，兰条露湿空。又须从此别，江上正秋鸿。
<br>
<br>
<br>
<br>&nbsp;&nbsp; 卷679_61 【远望】崔涂 
<br>
<br>长为乡思侵，望极即沾襟。不是前山色，能伤愁客心。 
<br>平芜连海尽，独树隐云深。况复斜阳外，分明有去禽。
<br>
<br>
<br>
<br>&nbsp;&nbsp; 卷679_62 【秋晚书怀】崔涂 
<br>
<br>看看秋色晚，又是出门时。白发生非早，青云去自迟。 
<br>梦唯怀上国，迹不到他岐。以此坚吾道，还无愧已知。
<br>
<br>
<br>
<br>&nbsp;&nbsp; 卷679_63 【途中秋晚送友人归江南】崔涂 
<br>
<br>又指烟波算路岐，此生多是厌羁离。正逢摇落仍须别， 
<br>不待登临已合悲。里巷半空兵过后，水云初冷雁来时。 
<br>扁舟未得如君去，空向沧江梦所思。
<br>
<br>
<br>
<br>&nbsp;&nbsp; 卷679_64 【己亥岁感事】崔涂 
<br>
<br>正闻青犊起葭萌，又报黄巾犯汉营。岂是将皆无上略， 
<br>直疑天自弃苍生。瓜沙旧戍犹传檄，吴楚新春已废耕。 
<br>见说圣君能仄席，不知谁是请长缨。
<br>
<br>
<br>
<br>&nbsp;&nbsp; 卷679_65 【金陵晚眺（一作怀古）】崔涂 
<br>
<br>苇声骚屑水天秋，吟对金陵古渡头。千古是非输蝶梦， 
<br>一轮风雨属渔舟。若无仙分应须老，幸有归山即合休。 
<br>何必登临更惆怅，比来身世只如浮。
<br>
<br>
<br>
<br>&nbsp;&nbsp; 卷679_66 【过长江贾岛主簿旧厅】崔涂 
<br>
<br>雕琢文章字字精，我经此处倍伤情。身从谪宦方沾禄， 
<br>才被槌埋更有声。过县已无曾识吏，到厅空见旧题名。 
<br>长江一曲年年水，应为先生万古清。
<br>
<br>
<br>
<br>&nbsp;&nbsp; 卷679_67 【途中感怀寄青城李明府】崔涂 
<br>
<br>鳞鬣催残志未休，壮心翻是此身雠。并闻寒雨多因夜， 
<br>不得乡书又到秋。耕钓旧交吟好忆，雪霜危栈去堪愁。 
<br>如何只是三年别，君著朱衣我白头。
<br>
<br>
<br>
<br>&nbsp;&nbsp; 卷679_68 【夏日书怀寄道友】崔涂 
<br>
<br>达即匡邦退即耕，是非何足挠平生。终期道向希夷得， 
<br>未省心因宠辱惊。峰转暂无当户影，雉飞时有隔林声。 
<br>十年惟悟吟诗句，待得中原欲铸兵。
<br>
<br>
<br>
<br>&nbsp;&nbsp; 卷679_69 【和进士张曙闻雁见寄】崔涂 
<br>
<br>断行哀响递相催，争趁高秋作恨媒。云外关山闻独去， 
<br>渡头风雨见初来。也知榆塞寒须别，莫恋蘋汀暖不回。 
<br>试向富春江畔过，故园犹合有池台。
<br>
<br>
<br>
<br>&nbsp;&nbsp; 卷679_70 【鹦鹉洲即事（一作眺望）】崔涂 
<br>
<br>怅望春襟郁未开，重吟鹦鹉益堪哀。曹瞒尚不能容物， 
<br>黄祖何曾解爱才。幽岛暖闻燕雁去，晓江晴觉蜀波来。 
<br>何人正得风涛便，一点轻帆万里回。
<br>
<br>
<br>
<br>&nbsp;&nbsp; 卷679_71 【读留侯传】崔涂 
<br>
<br>覆楚雠韩势有馀，男儿遭遇更难如。偶成汉室千年业， 
<br>只读圯桥一卷书。翻把壮心轻尺组，却烦商皓正皇储。 
<br>若能终始匡天子，何必□□□□□。
<br>
<br>
<br>
<br>&nbsp;&nbsp; 卷679_72 【赤壁怀古】崔涂 
<br>
<br>汉室河山鼎势分，勤王谁肯顾元勋。不知征伐由天子， 
<br>唯许英雄共使君。江上战馀陵是谷，渡头春在草连云。 
<br>分明胜败无寻处，空听渔歌到夕曛。
<br>
<br>
<br>
<br>&nbsp;&nbsp; 卷679_73 【东晋】崔涂 
<br>
<br>五陵豪侠笑为儒，将为儒生只读书。
<br>看取不成投笔后，谢安功业复何如。
<br>
<br>秦国金陵王气全，一龙正道始东迁。
<br>兴亡竟不关人事，虚倚长淮五百年。
<br>
<br>
<br>
<br>&nbsp;&nbsp; 卷679_74 【春夕】崔涂 
<br>
<br>水流花谢两无情，送尽东风过楚城。胡蝶梦中家万里， 
<br>子规枝上月三更。故园书动经年绝，华发春唯满镜生。 
<br>自是不归归便得，五湖烟景有谁争。
<br>
<br>
<br>
<br>&nbsp;&nbsp; 卷679_75 【涧松】崔涂 
<br>
<br>寸寸凌霜长劲条，路人犹笑未干霄。
<br>南园桃李虽堪羡，争奈春残又寂寥。
<br>
<br>
<br>
<br>&nbsp;&nbsp; 卷679_76 【湘中弦】崔涂 
<br>
<br>苍山遥遥江潾潾，路傍老尽没闲人。
<br>王孙不见草空绿，惆怅渡头春复春。
<br>
<br>烟愁雨细云冥冥，杜兰香老三湘清。
<br>故山望断不知处，鶗鴂隔花时一声。
<br>
<br>
<br>
<br>&nbsp;&nbsp; 卷679_77 【续纪汉武（一作读汉武内传）】崔涂 
<br>
<br>分明三鸟下储胥，一觉钧天梦不如。
<br>争那白头方士到，茂陵红叶已萧疏。
<br>
<br>
<br>
<br>&nbsp;&nbsp; 卷679_78 【陇上逢江南故人】崔涂 
<br>
<br>三声戍角边城暮，万里乡心塞草春。
<br>莫学少年轻远别，陇关西少向东人。
<br>
<br>
<br>
<br>&nbsp;&nbsp; 卷679_79 【夷陵夜泊】崔涂 
<br>
<br>家依楚塞穷秋别，身逐孤舟万里行。
<br>一曲巴歌半江月，便应消得二毛生。
<br>
<br>
<br>
<br>&nbsp;&nbsp; 卷679_80 【橹声】崔涂 
<br>
<br>烟外桡声远，天涯幽梦回。争知江上客，不是故乡来。
<br>
<br>
<br>
<br>&nbsp;&nbsp; 卷679_81 【海棠图】崔涂 
<br>
<br>海棠花底三年客，不见海棠花盛开。
<br>却向江南看图画，始惭虚到蜀城来。
<br>
<br>
<br>
<br>&nbsp;&nbsp; 卷679_82 【云】崔涂 
<br>
<br>得路直为霖济物，不然闲共鹤忘机。
<br>无端却向阳台畔，长送襄王暮雨归。
<br>
<br>
<br>
<br>&nbsp;&nbsp; 卷679_83 【过二妃庙】崔涂 
<br>
<br>残阳楚水畔，独吊舜时人。不及庙前草，至今江上春。
<br>
<br>
<br>
<br>&nbsp;&nbsp; 卷679_84 【送友人】崔涂 
<br>
<br>登高迎送远，春恨并依依。不得沧洲信，空看白鹤归。
<br>
<br>
<br>
<br>&nbsp;&nbsp; 卷679_85 【声】崔涂 
<br>
<br>欢戚犹来恨不平，此中高下本无情。
<br>韩娥绝唱唐衢哭，尽是人间第一声。
<br>
<br>
<br>
<br>&nbsp;&nbsp; 卷679_86 【放鹧鸪】崔涂 
<br>
<br>秋入池塘风露微，晓开笼槛看初飞。
<br>满身金翠画不得，无限烟波何处归。
<br>
<br>
<br>
<br>&nbsp;&nbsp; 卷679_87 【泉】崔涂 
<br>
<br>远辞岩窦泻潺潺，静拂云根别故山。
<br>可惜寒声留不得，旋添波浪向人间。
<br>
<br>
<br>
<br>&nbsp;&nbsp; 卷679_88 【巫山旅别】崔涂 
<br>
<br>五千里外三年客，十二峰前一望秋。
<br>无限别魂招不得，夕阳西下水东流。
<br>
<br>
<br>
<br>&nbsp;&nbsp; 卷679_89 【幽兰】崔涂 
<br>
<br>幽植众宁知，芬芳只暗持。自无君子佩，未是国香衰。 
<br>白露沾长早，春风到每迟。不如当路草，芬馥欲何为。
<br>
<br>
<br>
<br>&nbsp;&nbsp; 卷679_90 【读庾信集】崔涂 
<br>
<br>四朝十帝尽风流，建业长安两醉游。
<br>唯有一篇杨柳曲，江南江北为君愁。
<br>
<br>
<br>
<br>&nbsp;&nbsp; 卷679_91 【过绣岭宫】崔涂 
<br>
<br>古殿春残绿野阴，上皇曾此驻泥金。三城帐属升平梦， 
<br>一曲铃关怅望心。苑路暗迷香辇绝，缭垣秋断草烟深。 
<br>前朝旧物东流在，犹为年年下翠岑。
<br>
<br>
<br>
<br>&nbsp;&nbsp; 卷679_92 【巴山道中除夜书怀】崔涂 
<br>
<br>迢递三巴路，羁危万里身。乱山残雪夜，孤烛异乡春。 
<br>渐与骨肉远，转于僮仆亲。那堪正漂泊，明日岁华新。
<br>
<br>
<br>
<br>&nbsp;&nbsp; 卷679_93 【题净众寺古松】崔涂 
<br>
<br>百尺森疏倚梵台，昔人谁见此初栽。故园未有偏堪恋， 
<br>浮世如闲即合来。天暝岂分苍翠色，岁寒应识栋梁材。 
<br>清阴可惜不驻得，归去暮城空首回。
<br>
<br>
<br>
<br>&nbsp;&nbsp; 卷679_94 【折杨柳】崔涂 
<br>
<br>朝朝车马如蓬转，处处江山待客归。
<br>若使人间少离别，杨花应合过春飞。
<br>
<br>
<br>
<br>&nbsp;&nbsp; 卷679_95 【七夕】崔涂 
<br>
<br>年年七夕渡瑶轩，谁道秋期有泪痕。
<br>自是人间一周岁，何妨天上只黄昏。
<br>
<br>
<br>
<br>&nbsp;&nbsp; 卷679_96 【泛楚江】崔涂 
<br>
<br>九重城外家书远，百里洲前客棹还。
<br>金印碧幢如见问，一生安稳是长闲。
<br>
<br>
<br>
<br>&nbsp;&nbsp; 卷679_97 【初过汉江】崔涂 
<br>
<br>襄阳好向岘亭看，人物萧条值岁阑。
<br>为报习家多置酒，夜来风雪过江寒。
<br>
<br>
<br>
<br>&nbsp;&nbsp; 卷679_98 【题授阳镇路】崔涂 
<br>
<br>越鸟巢边溪路断，秦人耕处洞门开。
<br>小桃花发春风起，千里江山一梦回。
<br>
<br>
<br>
<br>&nbsp;&nbsp; 卷679_99 【初识梅花】崔涂 
<br>
<br>江北不如南地暖，江南好断北人肠。
<br>燕脂桃颊梨花粉，共作寒梅一面妆。
<br>
<br>
<br>
<br>&nbsp;&nbsp; 卷679_100 【江雨望花】崔涂 
<br>
<br>细雨满江春水涨，好风留客野梅香。
<br>避秦不是无归意，一度逢花一断肠。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷680_1 【雨后月中玉堂闲坐】韩偓 
<br>
<br>银台直北金銮外，暑雨初晴皓月中。唯对松篁听刻漏， 
<br>更无尘土翳虚空。绿香熨齿冰盘果，清冷侵肌水殿风。 
<br>夜久忽闻铃索动，玉堂西畔响丁东。
<br>
<br>
<br>&nbsp;&nbsp; 卷680_2 【六月十七日召对自辰及申方归本院】韩偓 
<br>
<br>清暑帘开散异香，恩深咫尺对龙章。花应洞里寻常发， 
<br>日向壶中特地长。坐久忽疑槎犯斗，归来兼恐海生桑。 
<br>如今冷笑东方朔，唯用诙谐侍汉皇。
<br>
<br>
<br>
<br>&nbsp;&nbsp; 卷680_3 【与吴子华侍郎同年玉堂同直怀恩叙恳因成…兼呈诸同年】韩偓 
<br>
<br>往年莺谷接清尘，今日鳌山作侍臣。二纪计偕劳笔研， 
<br>一朝宣入掌丝纶。声名烜赫文章士，金紫雍容富贵身。 
<br>绛帐恩深无路报，语馀相顾却酸辛。
<br>
<br>
<br>
<br>&nbsp;&nbsp; 卷680_4 【和吴子华侍郎令狐昭化舍人叹白菊衰谢之绝次用本韵】韩偓 
<br>
<br>正怜香雪披千片，忽讶残霞覆一丛。
<br>还似妖姬长年后，酒酣双脸却微红。
<br>
<br>
<br>
<br>&nbsp;&nbsp; 卷680_5 【中秋禁直】韩偓 
<br>
<br>星斗疏明禁漏残，紫泥封后独凭阑。露和玉屑金盘冷， 
<br>月射珠光贝阙寒。天衬楼台笼苑外，风吹歌管下云端。 
<br>长卿只为长门赋，未识君臣际会难。
<br>
<br>
<br>
<br>&nbsp;&nbsp; 卷680_6 【侍宴】韩偓 
<br>
<br>蜂黄蝶粉两依依，狎宴临春日正迟。
<br>密旨不教江令醉，丽华微笑认皇慈。
<br>
<br>
<br>
<br>&nbsp;&nbsp; 卷680_7 【锡宴日作】韩偓 
<br>
<br>玉衔花马蹋香街，诏遣追欢绮席开。中使押从天上去， 
<br>外人知自日边来。臣心净比漪涟水，圣泽深于潋滟杯。 
<br>才有异恩颁稷契，已将优礼及邹枚。清商适向梨园降， 
<br>妙妓新行峡雨回。不敢通宵离禁直，晚乘残醉入银台。
<br>
<br>
<br>
<br>&nbsp;&nbsp; 卷680_8 【宫柳】韩偓 
<br>
<br>莫道秋来芳意违，宫娃犹似妒蛾眉。幸当玉辇经过处， 
<br>不怕金风浩荡时。草色长承垂地叶，日华先动映楼枝。 
<br>涧松亦有凌云分，争似移根太液池。
<br>
<br>
<br>
<br>&nbsp;&nbsp; 卷680_9 【苑中】韩偓 
<br>
<br>上苑离宫处处迷，相风高与露盘齐。金阶铸出狻猊立， 
<br>玉树雕成狒cf啼，外使调鹰初得按，中官过马不教嘶。 
<br>笙歌锦绣云霄里，独许词臣醉似泥。
<br>
<br>
<br>
<br>&nbsp;&nbsp; 卷680_10 【从猎三首】韩偓 
<br>
<br>猎犬谙斜路，宫嫔识认旗。马前双兔起，宣尔羽林儿。
<br>
<br>小镫狭鞦鞘，鞍轻妓细腰。有时齐走马，也学唱交交。
<br>
<br>蹀躞巴陵骏，毰毸碧野鸡。忽闻仙乐动，赐酒玉偏提。
<br>
<br>
<br>
<br>&nbsp;&nbsp; 卷680_11 【辛酉岁冬十一月随驾幸岐下作】韩偓 
<br>
<br>曳裾谈笑殿西头，忽听征铙从冕旒。凤盖行时移紫气， 
<br>鸾旗驻处认皇州。晓题御服颁群吏，夜发宫嫔诏列侯。 
<br>雨露涵濡三百载，不知谁拟杀身酬。
<br>
<br>
<br>
<br>&nbsp;&nbsp; 卷680_12 【冬至夜作（天复二年壬戌，随驾在凤翔府）】韩偓 
<br>
<br>中宵忽见动葭灰，料得南枝有早梅。四野便应枯草绿， 
<br>九重先觉冻云开。阴冰莫向河源塞，阳气今从地底回。 
<br>不道惨舒无定分，却忧蚊响又成雷。
<br>
<br>
<br>
<br>&nbsp;&nbsp; 卷680_13 【秋霖夜忆家（随驾在凤翔府）】韩偓 
<br>
<br>垂老何时见弟兄，背灯愁泣到天明。
<br>不知短发能多少，一滴秋霖白一茎。
<br>
<br>
<br>
<br>&nbsp;&nbsp; 卷680_14 【恩赐樱桃分寄朝士（在岐下）】韩偓 
<br>
<br>未许莺偷出汉宫，上林初进半金笼。蔗浆自透银杯冷， 
<br>朱实相辉玉碗红。俱有乱离终日恨，贵将滋味片时同。 
<br>霜威食檗应难近，宜在纱窗绣户中。
<br>
<br>
<br>
<br>&nbsp;&nbsp; 卷680_15 【出官经硖石县（天复三年二月二十二日）】韩偓 
<br>
<br>谪宦过东畿，所抵州名濮。故里欲清明，临风堪恸哭。 
<br>溪长柳似帷，山暖花如醭。逆旅讶簪裾，野老悲陵谷。 
<br>暝鸟影连翩，惊狐尾纛簌。尚得佐方州，信是皇恩沐。
<br>
<br>
<br>
<br>&nbsp;&nbsp; 卷680_16 【访同年虞部李郎中（天复四年二月，在湖南）】韩偓 
<br>
<br>策蹇相寻犯雪泥，厨烟未动日平西。门庭野水褵褷鹭， 
<br>邻里短墙咿喔鸡。未入庆霄君择肉，畏逢华毂我吹齑。 
<br>地炉贳酒成狂醉，更觉襟怀得丧齐。
<br>
<br>
<br>
<br>&nbsp;&nbsp; 卷680_17 【赠渔者（在湖南）】韩偓 
<br>
<br>个侬居处近诛茅，枳棘篱兼用荻梢。尽日风扉从自掩， 
<br>无人筒钓是谁抛。城方四百墙阴直，江阔中心水脉坳。 
<br>我亦好闲求老伴，莫嫌迁客且论交。
<br>
<br>
<br>
<br>&nbsp;&nbsp; 卷680_18 【春阴独酌寄同年虞部李郎中（在湖南）】韩偓 
<br>
<br>春阴漠漠土脉润，春寒微微风意和。闲嗤入甲奔竞态， 
<br>醉唱落调渔樵歌。诗道揣量疑可进，宦情刓缺转无多。 
<br>酒酣狂兴依然在，其奈千茎鬓雪何。
<br>
<br>
<br>
<br>&nbsp;&nbsp; 卷680_19 【奉和峡州孙舍人肇荆南重围中寄诸朝士二篇时李…牵课】韩偓 
<br>
<br>敏手何妨误汰金，敢怀私忿斅羊斟。直应宣室还三接， 
<br>未必丰城便陆沈。炽炭一炉真玉性，浓霜千涧老松心。 
<br>私恩尚有捐躯誓，况是君恩万倍深。
<br>
<br>征途安敢更迁延，冒入重围势使然。众果却应存苦李， 
<br>五瓶惟恐竭甘泉。多端莫撼三珠树，密策寻遗七宝鞭。 
<br>黄篾舫中梅雨里，野人无事日高眠。
<br>
<br>
<br>
<br>&nbsp;&nbsp; 卷680_20 【雪中过重湖信笔偶题】韩偓 
<br>
<br>道方时险拟如何，谪去甘心隐薜萝。青草湖将天暗合， 
<br>白头浪与雪相和。旗亭腊酎逾年熟，水国春寒向晚多。 
<br>处困不忙仍不怨，醉来唯是欲傞傞。
<br>
<br>
<br>
<br>&nbsp;&nbsp; 卷680_21 【寄湖南从事】韩偓 
<br>
<br>索寞襟怀酒半醒，无人一为解馀酲。岸头柳色春将尽， 
<br>船背雨声天欲明。去国正悲同旅雁，隔江何忍更啼莺。 
<br>莲花幕下风流客，试与温存谴逐情。
<br>
<br>
<br>
<br>&nbsp;&nbsp; 卷680_22 【玩水禽（在古南醴陵县作）】韩偓 
<br>
<br>两两珍禽渺渺溪，翠衿红掌净无泥。向阳眠处莎成毯， 
<br>蹋水飞时浪作梯。依倚雕梁轻社燕，抑扬金距笑晨鸡。 
<br>劝君细认渔翁意，莫遣縆罗误稳栖。
<br>
<br>
<br>
<br>&nbsp;&nbsp; 卷680_23 【早玩雪梅有怀亲属】韩偓 
<br>
<br>北陆候才变，南枝花已开。无人同怅望，把酒独裴回。 
<br>冻白雪为伴，寒香风是媒。何因逢越使，肠断谪仙才。
<br>
<br>
<br>
<br>&nbsp;&nbsp; 卷680_24 【欲明】韩偓 
<br>
<br>欲明篱被风吹倒，过午门因客到开。忍苦可能遭鬼笑， 
<br>息机应免致鸥猜。岳僧互乞新诗去，酒保频征旧债来。 
<br>唯有狂吟与沈饮，时时犹自触灵台。
<br>
<br>
<br>
<br>&nbsp;&nbsp; 卷680_25 【梅花】韩偓 
<br>
<br>梅花不肯傍春光，自向深冬著艳阳。龙笛远吹胡地月， 
<br>燕钗初试汉宫妆。风虽强暴翻添思，雪欲侵凌更助香。 
<br>应笑暂时桃李树，盗天和气作年芳。
<br>
<br>
<br>
<br>&nbsp;&nbsp; 卷680_26 【小隐】韩偓 
<br>
<br>借得茅斋岳麓西，拟将身世老锄犁。清晨向市烟含郭， 
<br>寒夜归村月照溪。炉为窗明僧偶坐，松因雪折鸟惊啼。 
<br>灵椿朝菌由来事，却笑庄生始欲齐。
<br>
<br>
<br>
<br>&nbsp;&nbsp; 卷680_27 【曛黑】韩偓 
<br>
<br>古木侵天日已沈，露华凉冷润衣襟。
<br>江城曛黑人行绝，唯有啼乌伴夜碪。
<br>
<br>
<br>
<br>&nbsp;&nbsp; 卷680_28 【晓日】韩偓 
<br>
<br>天际霞光入水中，水中天际一时红。
<br>直须日观三更后，首送金乌上碧空。
<br>
<br>
<br>
<br>&nbsp;&nbsp; 卷680_29 【醉著】韩偓 
<br>
<br>万里清江万里天，一村桑柘一村烟。
<br>渔翁醉著无人唤，过午醒来雪满船。
<br>
<br>
<br>
<br>&nbsp;&nbsp; 卷680_30 【柳】韩偓 
<br>
<br>一笼金线拂弯桥，几被儿童损细腰。
<br>无奈灵和标格在，春来依旧褭长条。
<br>
<br>
<br>
<br>&nbsp;&nbsp; 卷680_31 【病中初闻复官二首】韩偓 
<br>
<br>抽毫连夜侍明光，执靮三年从省方。烧玉谩劳曾历试， 
<br>铄金宁为欠周防。也知恩泽招谗口，还痛神祇误直肠。 
<br>闻道复官翻涕泗，属车何在水茫茫。
<br>
<br>又挂朝衣一自惊，始知天意重推诚。青云有路通还去， 
<br>白发无私健亦生。曾避暖池将浴凤，却同寒谷乍迁莺。 
<br>宦途巇嶮终难测，稳泊渔舟隐姓名。
<br>
<br>
<br>
<br>&nbsp;&nbsp; 卷680_32 【早起五言三韵】韩偓 
<br>
<br>万树绿杨垂，千般黄鸟语。庭花风雨馀，岑寂如村坞。 
<br>依依官渡头，晴阳照行旅。
<br>
<br>
<br>
<br>&nbsp;&nbsp; 卷680_33 【家书后批二十八字（在醴陵，时闻家在登州）】韩偓 
<br>
<br>四序风光总是愁，鬓毛衰飒涕横流。
<br>此书未到心先到，想在孤城海岸头。
<br>
<br>
<br>
<br>&nbsp;&nbsp; 卷680_34 【湖南梅花一冬再发偶题于花援】韩偓 
<br>
<br>湘浦梅花两度开，直应天意别栽培。玉为通体依稀见， 
<br>香号返魂容易回。寒气与君霜里退，阳和为尔腊前来。 
<br>夭桃莫倚东风势，调鼎何曾用不材。
<br>
<br>
<br>
<br>&nbsp;&nbsp; 卷680_35 【即目二首】韩偓 
<br>
<br>万古离怀憎物色，几生愁绪溺风光。废城沃土肥春草， 
<br>野渡空船荡夕阳。倚道向人多脉脉，为情因酒易伥伥。 
<br>宦途弃掷须甘分，回避红尘是所长。
<br>
<br>动非求进静非禅，咋舌吞声过十年。溪涨浪花如积石， 
<br>雨晴云叶似连钱。干戈岁久谙戎事，枕簟秋凉减夜眠。 
<br>攻苦惯来无不可，寸心如水但澄鲜。
<br>
<br>
<br>
<br>&nbsp;&nbsp; 卷680_36 【净兴寺杜鹃一枝繁艳无比】韩偓 
<br>
<br>一园红艳醉坡陀，自地连梢簇蒨罗。
<br>蜀魄未归长滴血，只应偏滴此丛多。
<br>
<br>
<br>
<br>&nbsp;&nbsp; 卷680_37 【花时与钱尊师同醉因成二十字】韩偓 
<br>
<br>桥下浅深水，竹间红白花。酒仙同避世，何用厌长沙。
<br>
<br>
<br>
<br>&nbsp;&nbsp; 卷680_38 【避地】韩偓 
<br>
<br>西山爽气生襟袖，南浦离愁入梦魂。人泊孤舟青草岸， 
<br>鸟鸣高树夕阳村。偷生亦似符天意，未死深疑负国恩。 
<br>白面儿郎犹巧宦，不知谁与正乾坤。
<br>
<br>
<br>
<br>&nbsp;&nbsp; 卷680_39 【息兵】韩偓 
<br>
<br>渐觉人心望息兵，老儒希觊见澄清。正当困辱殊轻死， 
<br>已过艰危却恋生。多难始应彰劲节，至公安肯为虚名。 
<br>暂时胯下何须耻，自有苍苍鉴赤诚。
<br>
<br>
<br>
<br>&nbsp;&nbsp; 卷680_40 【翠碧鸟（以上并在醴陵作）】韩偓 
<br>
<br>天长水远网罗稀，保得重重翠碧衣。
<br>挟弹小儿多害物，劝君莫近市朝飞。
<br>
<br>
<br>
<br>&nbsp;&nbsp; 卷680_41 【赠孙仁本尊师（在袁州）】韩偓 
<br>
<br>齿如冰雪发如黳，几百年来醉似泥。
<br>不共世人争得失，卧床前有上天梯。
<br>
<br>
<br>
<br>&nbsp;&nbsp; 卷680_42 【乙丑岁九月在萧滩镇驻泊两月忽得商马杨迢…因书四十字】韩偓 
<br>
<br>旅寓在江郊，秋风正寂寥。紫泥虚宠奖，白发已渔樵。 
<br>事往凄凉在，时危志气销。若为将朽质，犹拟杖于朝。
<br>
<br>
<br>
<br>&nbsp;&nbsp; 卷680_43 【丙寅二月二十二日抚州如归馆雨中有怀诸朝客】韩偓 
<br>
<br>凄凄恻恻又微嚬。欲话羁愁忆故人。薄酒旋醒寒彻夜， 
<br>好花虚谢雨藏春。萍蓬已恨为逋客，江岭那知见侍臣。 
<br>未必交情系贫富，柴门自古少车尘。
<br>
<br>
<br>
<br>&nbsp;&nbsp; 卷680_44 【三月二十七日自抚州往南城县舟行见拂水蔷薇因有是作】韩偓 
<br>
<br>江中春雨波浪肥，石上野花枝叶瘦。枝低波高如有情， 
<br>浪去枝留如力斗。绿刺红房战褭时，吴娃越艳醺酣后。 
<br>且将浊酒伴清吟，酒逸吟狂轻宇宙。
<br>
<br>
<br>
<br>&nbsp;&nbsp; 卷680_45 【荔枝三首（丙寅年秋到福州，自此后并福州作）】韩偓 
<br>
<br>遐方不许贡珍奇，密诏唯教进荔枝。
<br>汉武碧桃争比得，枉令方朔号偷儿。
<br>
<br>封开玉笼鸡冠湿，叶衬金盘鹤顶鲜。
<br>想得佳人微启齿，翠钗先取一双悬。
<br>
<br>巧裁霞片裹神浆，崖蜜天然有异香。
<br>应是仙人金掌露，结成冰入蒨罗囊。
<br>
<br>
<br>
<br>&nbsp;&nbsp; 卷680_46 【寄上兄长】韩偓 
<br>
<br>两地支离路八千，襟怀凄怆鬓苍然。
<br>乱来未必长团会，其奈而今更长年。
<br>
<br>
<br>
<br>&nbsp;&nbsp; 卷680_47 【宝剑】韩偓 
<br>
<br>因极还应有甚通，难将粪壤掩神踪。
<br>斗间紫气分明后，擘地成川看化龙。
<br>
<br>
<br>
<br>&nbsp;&nbsp; 卷680_48 【登南神光寺塔院（一本题作登南台僧寺）】韩偓 
<br>
<br>无奈离肠日九回，强摅离抱立高台。中华地向城边尽， 
<br>外国云从岛上来。四序有花长见雨，一冬无雪却闻雷。 
<br>日宫紫气生冠冕，试望扶桑病眼开。
<br>
<br>
<br>
<br>&nbsp;&nbsp; 卷680_49 【两贤】韩偓 
<br>
<br>卖卜严将卖饼孙，两贤高趣恐难伦。
<br>而今若有逃名者，应被品流呼差人。
<br>
<br>
<br>
<br>&nbsp;&nbsp; 卷680_50 【再思】韩偓 
<br>
<br>暴殄犹来是片时，无人向此略迟疑。流金铄石玉长润， 
<br>败柳凋花松不知。但保行藏天是证，莫矜纤巧鬼难欺。 
<br>近来更得穷经力，好事临行亦再思。
<br>
<br>
<br>
<br>&nbsp;&nbsp; 卷680_51 【有瞩】韩偓 
<br>
<br>晚凉闲步向江亭，默默看书旋旋行。风转滞帆狂得势， 
<br>潮来诸水寂无声。谁将覆辙询长策，愿把棼丝属老成。 
<br>安石本怀经济意，何妨一起为苍生。
<br>
<br>
<br>
<br>&nbsp;&nbsp; 卷680_52 【秋深闲兴】韩偓 
<br>
<br>此心兼笑野云忙，甘得贫闲味甚长。病起乍尝新橘柚， 
<br>秋深初换旧衣裳。晴来喜鹊无穷语，雨后寒花特地香。 
<br>把钓覆棋兼举白，不离名教可颠狂。
<br>
<br>
<br>
<br>&nbsp;&nbsp; 卷680_53 【故都】韩偓 
<br>
<br>故都遥想草萋萋，上帝深疑亦自迷。塞雁已侵池籞宿， 
<br>宫鸦犹恋女墙啼。天涯烈士空垂涕，地下强魂必噬脐。 
<br>掩鼻计成终不觉，冯驩无路斅鸣鸡。
<br>
<br>
<br>
<br>&nbsp;&nbsp; 卷680_54 【梦仙】韩偓 
<br>
<br>紫霄宫阙五云芝，九级坛前再拜时。鹤舞鹿眠春草远， 
<br>山高水阔夕阳迟。每嗟阮肇归何速，深羡张骞去不疑。 
<br>澡练纯阳功力在，此心唯有玉皇知。
<br>
<br>
<br>
<br>&nbsp;&nbsp; 卷680_55 【赠吴颠尊师（丙寅年作）】韩偓 
<br>
<br>饮酒经何代，休粮度此生。迹应常自浼，颠亦强为名。 
<br>道若千钧重，身如一羽轻。毫厘分象纬，袒跣揖公卿。 
<br>狗窦号光逸，渔阳裸祢衡。笑雷冬蛰震，岩电夜珠明。 
<br>月魄侵簪冷，江光逼屐清。半酣思救世，一手拟扶倾。 
<br>击地嗟衰俗，看天贮不平。自缘怀气义，可是计烹亨。 
<br>议论通三教，年颜称五更。老狂人不厌，密行鬼应惊。 
<br>未识心相许，开襟语便诚。伊余常仗义，愿拜十年兄。
<br>
<br>
<br>
<br>&nbsp;&nbsp; 卷680_56 【送人弃官入道】韩偓 
<br>
<br>仙李浓阴润，皇枝密叶敷。俊才轻折桂，捷径取纡朱。 
<br>断绁三清路，扬鞭五达衢。侧身期破的，缩手待呼卢。 
<br>社稷俄如缀，雄豪讵守株。忸怩非壮志，摆脱是良图。 
<br>尘土留难住，缨緌弃若无。冥心归大道，回首笑吾徒。 
<br>酒律应难忘，诗魔未肯徂。他年如拔宅，为我指清都。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
