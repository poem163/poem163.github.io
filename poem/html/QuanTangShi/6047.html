<HTML>
<HEAD>
<TITLE>全唐诗 卷019-020 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷019-020</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷019-020</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6047"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷019-020')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷019-020]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  卷18_81 【横吹曲辞·紫骝马】秦韬玉 
<br>
<br>渥洼奇骨本难求，况是豪家重紫骝。膘大宜悬银压銙。 
<br>力浑欺却玉衔头。生狞弄影风随起，躞蹀冲尘汗满沟。 
<br>若遇丈夫皆调御，任从骑取觅封侯。
<br>
<br>
<br>
<br>&nbsp;&nbsp; 卷18_82 【横吹曲辞·骢马（一曰骢马驱）】李群玉 
<br>
<br>浮云何权奇，绝足势未知。长嘶青海风，躞蹀振云丝。 
<br>由来渥洼种，本是苍龙儿。穆满不再活，无人昆阆骑。 
<br>君识跃峤怯，宁劳耀金羁。青刍与白水，空笑驽骀肥。 
<br>伯乐傥一见，应惊耳长垂。当思八荒外，逐日向瑶池。
<br>
<br>
<br>
<br>&nbsp;&nbsp; 卷18_83 【横吹曲辞·骢马曲】纪唐夫 
<br>
<br>连钱出塞蹋沙蓬，岂比当时御史骢。逐北自谙深碛路， 
<br>连嘶谁念静边功。登山每与青云合，弄影应知碧草同。 
<br>今日虏平将换妾，不如罗袖舞春风。
<br>
<br>
<br>
<br>&nbsp;&nbsp; 卷18_84 【横吹曲辞·雨雪曲】李端 
<br>
<br>天山一丈雪，杂雨夜霏霏。湿马胡歌乱，经烽汉火微。 
<br>丁零苏武别，疏勒范羌归。若著关头过，长榆叶定稀。
<br>
<br>
<br>
<br>&nbsp;&nbsp; 卷18_85 【横吹曲辞·雨雪曲】翁绶 
<br>
<br>边声四合殷河流，雨雪飞来遍陇头。铁岭探人迷鸟道， 
<br>阴山飞将湿貂裘。斜飘旌旆过戎帐，半杂风沙入戍楼。 
<br>一自塞垣无李蔡，何人为解北门忧。
<br>
<br>
<br>
<br>&nbsp;&nbsp; 卷18_86 【横吹曲辞·刘生】卢照邻 
<br>
<br>刘生气不平，抱剑欲专征。报恩为豪侠，死难在横行。 
<br>翠羽装剑鞘，黄金饰马缨。但令一顾重，不吝百身轻。
<br>
<br>
<br>
<br>&nbsp;&nbsp; 卷18_87 【横吹曲辞·雍台歌】温庭筠 
<br>
<br>太子池南楼百尺，八窗新树疏帘隔。黄金铺首画钩陈， 
<br>羽葆亭童拂交戟。盘纡阑楯临高台，帐殿临流鸾扇开。 
<br>早雁声鸣细波起，映花卤簿龙飞回。
<br>
<br>
<br>
<br>&nbsp;&nbsp; 卷18_88 【横吹曲辞·捉搦歌】张祜 
<br>
<br>门上关，墙上棘，窗中女子声唧唧，洛阳大道徒自直。 
<br>女子心在婆舍侧，呜呜笼鸟触四隅。 
<br>养男男娶妇，养女女嫁夫。阿婆六十翁七十， 
<br>不知女子长日泣，从他嫁去无悒悒。
<br>
<br>
<br>
<br>&nbsp;&nbsp; 卷18_89 【横吹曲辞·幽州胡马客歌】李白 
<br>
<br>幽州胡马客，绿眼虎皮冠。笑拂两只箭，万人不可干。 
<br>弯弓若转月，白雁落云端。双双掉鞭行，游猎向楼兰。 
<br>出门不顾后，报国死何难。天骄五单于，狼戾好凶残。 
<br>牛马散北海，割鲜若虎餐。虽居燕支山，不道朔雪寒。 
<br>妇女马上笑，颜如赪玉盘。翻入射鸟兽，花月醉雕鞍。 
<br>旄头四光芒，争战若蜂攒。白刃洒赤血，流沙为之丹。 
<br>名将古谁是，疲兵良可叹。何时天狼灭，父子得闲安。
<br>
<br>
<br>
<br>&nbsp;&nbsp; 卷18_90 【横吹曲辞·白鼻騧】李白 
<br>
<br>银鞍白鼻騧，绿地障泥锦。 
<br>细雨春风花落时，挥鞭且就胡姬饮。
<br>
<br>
<br>
<br>&nbsp;&nbsp; 卷18_91 【横吹曲辞·白鼻騧】张祜 
<br>
<br>为底胡姬酒，长来白鼻騧。摘莲抛水上，郎意在浮花。
<br>
<br>
<br>
<br>
<br>
<br> 卷19_1 【相和歌辞·箜篌引】李贺 
<br>
<br>公乎公乎，提壶将焉如。屈平沉湘不足慕， 
<br>徐衍入海诚为愚。公乎公乎，床有菅席盘有鱼， 
<br>北里有贤兄，东邻有小姑，陇亩油油黍与葫， 
<br>瓦甒浊醪蚁浮浮。黍可食，醪可饮，公乎公乎其奈居， 
<br>被发奔流竟何如？贤兄小姑哭呜呜。
<br>
<br>
<br>&nbsp;&nbsp; 卷19_2 【相和歌辞·公无渡河】李白 
<br>
<br>黄河西来决昆仑，咆吼万里触龙门。波滔天，尧咨嗟， 
<br>大禹理百川，儿啼不窥家。杀湍湮洪水，九州始蚕麻。 
<br>其害乃去。茫然风沙，被发之叟狂而痴。 
<br>清晨径流欲奚为，旁人不惜妻止之，公无渡河苦渡之。 
<br>虎可搏，河难凭，公果溺死流海湄，有长鲸白齿若雪山。 
<br>公乎公乎，挂骨于其间，箜篌所悲竟不还。
<br>
<br>
<br>
<br>&nbsp;&nbsp; 卷19_3 【相和歌辞·公无渡河】王建 
<br>
<br>渡头恶天两岸远，波涛塞川如叠坂。幸无白刃驱向前， 
<br>何用将身自弃捐。蛟龙啮尸鱼食血，黄泥直下无青天。 
<br>男儿纵轻妇人语，惜君性命还须取。妇人无力挽断衣， 
<br>舟沉身死悔难追。公无渡河公自为。
<br>
<br>
<br>
<br>&nbsp;&nbsp; 卷19_4 【相和歌辞·公无渡河】温庭筠 
<br>
<br>黄河怒浪连天来，大响谹谹如殷雷。龙伯驱风不敢上， 
<br>百川喷雪高崔嵬。二十五弦何太哀，请公勿渡立裴回。 
<br>下有狂蛟锯为尾，裂帆截棹磨霜齿。神锥凿石塞神潭， 
<br>白马zazb赤尘起。公乎跃马扬玉鞭，灭没高蹄日千里。&nbsp;&nbsp; 卷19_5 【相和歌辞·公无渡河】王睿 
<br>
<br>浊波洋洋兮凝晓雾，公无渡河兮公苦渡。 
<br>风号水激兮呼不闻，提壶看入兮中流去。 
<br>浪摆衣裳兮随步没，沉尸深入兮蛟螭窟。 
<br>蛟螭尽醉兮君血干，推出黄沙兮泛君骨。 
<br>当时君死妾何适，遂就波澜合魂魄。 
<br>愿持精卫衔石心，穷取河源塞泉脉。
<br>
<br>
<br>
<br>&nbsp;&nbsp; 卷19_6 【相和歌辞·江南曲】宋之问 
<br>
<br>妾住越城南，离居不自堪。采花惊曙鸟，摘叶喂春蚕。 
<br>懒结茱萸带，愁安玳瑁簪。侍臣消瘦尽，日暮碧江潭。
<br>
<br>
<br>
<br>&nbsp;&nbsp; 卷19_7 【相和歌辞·江南曲】刘昚虚 
<br>
<br>美人何荡漾，湖上风月长。玉手欲有赠，裴回双鸣珰。 
<br>歌声随渌水，怨色起朝阳。日暮还家望，云波横洞房。
<br>
<br>
<br>
<br>&nbsp;&nbsp; 卷19_8 【相和歌辞·江南曲】丁仙芝 
<br>
<br>长干斜路北，近浦是儿家。有意来相访，明朝出浣纱。 
<br>发向横塘口，船开值急流。知郎旧时意，且请拢船头。 
<br>昨暝逗南陵，风声波浪阻。入浦不逢人，归家谁信汝。 
<br>未晓已成妆，乘潮去茫茫。因从京口渡，使报邵陵王。 
<br>始下芙蓉楼，言发琅邪岸。急为打船开，恶许傍人见。
<br>
<br>
<br>
<br>&nbsp;&nbsp; 卷19_9 【相和歌辞·江南曲八首】刘希夷 
<br>
<br>暮宿南洲草，晨行北岸林。日悬沧海阔，水隔洞庭深。 
<br>烟景无留意，风波有异浔。岁游难极目，春戏易为心。 
<br>朝夕无荣遇，芳菲已满襟。
<br>
<br>艳唱潮初落，江花露未晞。春洲惊翡翠，朱服弄芳菲。 
<br>画舫烟中浅，青阳日际微。锦帆冲浪湿，罗袖拂行衣。 
<br>含情罢所采，相叹惜流晖。
<br>
<br>君为陇西客，妾遇江南春。朝游含灵果，夕采弄风蘋。 
<br>果气时不歇，蘋花日自新。以此江南物，持赠陇西人。 
<br>空盈万里怀，欲赠竟无因。
<br>
<br>皓如楚江月，霭若吴岫云。波中自皎镜，山上亦氛氲。 
<br>明月留照妾，轻云持赠君。山川各离散，光气乃殊分。 
<br>天涯一为别，江北自相闻。
<br>
<br>舣舟乘潮去，风帆振草凉。潮平见楚甸，天际望维扬。 
<br>洄溯经千里，烟波接两乡。云明江屿出，日照海流长。 
<br>此中逢岁晏，浦树落花芳。
<br>
<br>暮春三月晴，维扬吴楚城。城临大江汜，回映洞浦清。 
<br>晴云曲金阁，珠楼碧烟里。月明芳树群鸟飞， 
<br>风过长林杂花起。可怜离别谁家子，于此一至情何已。
<br>
<br>北堂红草盛丰茸，南湖碧水照芙蓉。朝游暮起金花尽， 
<br>渐觉罗裳珠露浓。自惜妍华三五岁，已叹关山千万重。 
<br>人情一去无还日，欲赠怀芳怨不逢。
<br>
<br>忆昔江南年盛时，平生怨在长洲曲。冠盖星繁湘水上， 
<br>冲风摽落洞庭渌，落花舞袖红纷纷，朝霞高阁洗晴云。 
<br>谁言此处婵娟子，珠玉为心以奉君。
<br>
<br>
<br>
<br>&nbsp;&nbsp; 卷19_10 【相和歌辞·江南曲】于鹄 
<br>
<br>偶向江边采白蘋，还随女伴赛江神。
<br>众中不敢分明语，暗掷金钱卜远人。
<br>
<br>
<br>
<br>&nbsp;&nbsp; 卷19_11 【相和歌辞·江南曲】李益 
<br>
<br>嫁得瞿塘贾，朝朝误妾期。早知潮有信，嫁与弄潮儿。
<br>
<br>
<br>
<br>&nbsp;&nbsp; 卷19_12 【相和歌辞·江南曲】李贺 
<br>
<br>汀洲白蘋草，柳恽乘马归。江头楂树香，岸上蝴蝶飞。 
<br>酒杯若叶露，玉轸蜀桐虚。朱楼通水陌，沙暖一双鱼。
<br>
<br>
<br>
<br>&nbsp;&nbsp; 卷19_13 【相和歌辞·江南曲】李商隐 
<br>
<br>郎船安两桨，侬舸动双桡。扫黛开宫额，裁裙约楚腰。 
<br>乖期方积思，临醉欲拼娇。莫以采菱唱，欲羡秦台箫。
<br>
<br>
<br>
<br>&nbsp;&nbsp; 卷19_14 【相和歌辞·江南曲】韩翃 
<br>
<br>长乐花枝雨点消，江城日暮好相邀。
<br>春楼不闭葳蕤锁，绿水回通宛转桥。
<br>
<br>
<br>
<br>&nbsp;&nbsp; 卷19_15 【相和歌辞·江南曲】温庭筠 
<br>
<br>妾家白蘋浦，日上芙蓉楫。轧轧摇桨声，移舟入茭叶。 
<br>溪长茭叶深，作底难相寻。避郎郎不见，鸂鶒自浮沉。 
<br>拾萍萍无根，采莲莲有子。不作浮萍生，宁作藕花死。 
<br>岸傍骑马郎，乌帽紫游缰。含愁复含笑，回首问横塘。 
<br>妾住金陵步，门前朱雀航。流苏持作帐，芙蓉持作梁。 
<br>出入金犊幰，兄弟侍中郎。前年学歌舞，定得郎相许。 
<br>连娟眉绕山，依约腰如杵。凤管悲若咽，鸾弦娇欲语。 
<br>扇薄露红铅，罗轻压金缕。明月西南楼，珠帘玳瑁钩。 
<br>横波巧能笑，弯蛾不识愁。花开子留树，草长根依土。 
<br>早闻金沟远，底事归郎许。不学杨白花，朝朝泪如雨。
<br>
<br>
<br>
<br>&nbsp;&nbsp; 卷19_16 【相和歌辞·江南曲】张籍 
<br>
<br>江南人家多橘树，吴姬舟上织白纻。土地卑湿饶虫蛇， 
<br>连木为牌入江住。江村亥日长为市，落帆渡桥来浦里。 
<br>青莎覆城竹为屋，无井家家饮潮水。长江午日酤春酒， 
<br>高高酒旗悬江口。倡楼两岸悬水栅，夜唱竹枝留北客。 
<br>江南风土欢乐多，悠悠处处尽经过。
<br>
<br>
<br>
<br>&nbsp;&nbsp; 卷19_17 【相和歌辞·江南曲】罗隐 
<br>
<br>江烟湿雨鲛绡软，漠漠远山眉黛浅。水国多愁又有情， 
<br>夜槽压酒银船满。绷丝采怨凝晓空，吴王台榭春梦中。 
<br>鸳鸯鸂鶒唤不起，平铺渌水眠东风。西陵路边月悄悄， 
<br>油壁轻车嫁苏小。
<br>
<br>
<br>
<br>&nbsp;&nbsp; 卷19_18 【相和歌辞·江南曲】陆龟蒙 
<br>
<br>为爱江南春，涉江聊采蘋。水深烟浩浩，空对双车轮。 
<br>车轮明月团，车盖浮云盘。云月徒自好，水中行路难。 
<br>遥遥洛阳道，夹岸生春草。寄语棹船郎，莫夸风浪好。
<br>
<br>
<br>
<br>&nbsp;&nbsp; 卷19_19 【相和歌辞·江南曲】陆龟蒙 
<br>
<br>鱼戏莲叶间，参差隐叶扇。鸀鳿窥，潋滟无因见。
<br>
<br>鱼戏莲叶东，初霞射红尾。傍临谢山侧，恰值清风起。
<br>
<br>鱼戏莲叶西，盘盘舞波急。潜依曲岸凉，正对斜光入。
<br>
<br>鱼戏莲叶南，欹危午烟叠。光摇越鸟巢，影乱吴娃楫。
<br>
<br>鱼戏莲叶北，澄阳动微涟。回看帝子渚，稍背鄂君船。
<br>
<br>
<br>
<br>&nbsp;&nbsp; 卷19_20 【相和歌辞·度关山】李端 
<br>
<br>雁塞日初晴，胡关雪复平。危竿缘广漠，古窦傍长城。 
<br>拔剑金星出，弯弧玉羽鸣。谁知系虏者，贾谊是书生。
<br>
<br>
<br>
<br>&nbsp;&nbsp; 卷19_21 【相和歌辞·关山曲】马戴 
<br>
<br>金锁耀兜鍪，黄云拂紫骝。叛羌旗下戮，陷壁夜中收。 
<br>霜霰戎衣故，关河碛气秋。箭创殊未合，更遣击兰州。
<br>
<br>火发龙山北，中宵易左贤。勒兵临汉水，惊雁散胡天。 
<br>木落防河急，军孤受敌偏。犹闻汉皇怒，按剑待开边。
<br>
<br>
<br>
<br>&nbsp;&nbsp; 卷19_22 【相和歌辞·登高丘而望远】李白 
<br>
<br>登高丘而望远海，六鳌骨已霜，三山流安在？ 
<br>扶桑半摧折，白日沉光彩。银台金阙如梦中， 
<br>秦皇汉武空相待。精卫费木石，鼋鼍无所凭。 
<br>君不见骊山茂陵尽灰灭，牧羊之子来攀登。 
<br>盗贼劫宝玉，精灵竟何能。穷兵黩武今如此， 
<br>鼎湖飞龙安可乘？
<br>
<br>
<br>
<br>&nbsp;&nbsp; 卷19_23 【相和歌辞·蒿里】贯休 
<br>
<br>兔不迟，乌更急，但恐穆王八骏，著鞭不及。所以蒿里， 
<br>坟出蕺蕺。气凌云天，龙腾凤集。尽为风消土吃， 
<br>狐掇蚁拾。黄金不啼玉不泣，白杨骚屑。乱风愁月， 
<br>折碑石人，莽秽榛没，牛羊窸窣。时见牧童儿，弄枯骨。
<br>
<br>
<br>
<br>&nbsp;&nbsp; 卷19_24 【相和歌辞·挽歌】赵微明 
<br>
<br>寒日蒿上明，凄凄郭东路。素车谁家子，丹旐引将去。 
<br>原下荆棘丛，丛边有新墓。人间痛伤别，此是长别处。 
<br>旷野何萧条，青松白杨树。
<br>
<br>
<br>
<br>&nbsp;&nbsp; 卷19_25 【相和歌辞·挽歌二首】于鹄 
<br>
<br>阴风吹黄蒿，挽歌渡秋水。车马却归城，孤坟月明里。
<br>
<br>双辙出郭门，绵绵东西道。送死多于生，几人得终老。 
<br>见人切肺肝，不如归山好。不闻哀哭声，默默安怀抱。 
<br>时尽从物化，又免生忧扰。世间寿者稀，尽为悲伤恼。
<br>
<br>
<br>
<br>&nbsp;&nbsp; 卷19_26 【相和歌辞·挽歌】孟云卿 
<br>
<br>草草门巷喧，涂车俨成位。冥寞何所须，尽我生人意。 
<br>北邙路非远，此别终天地。临穴频抚棺，至哀反无泪。 
<br>尔形未衰老，尔息犹童稚。骨肉不可离，皇天若容易。 
<br>房帷即虚张，庭宇为哀次。薤露歌若斯，人生尽如寄。
<br>
<br>
<br>
<br>&nbsp;&nbsp; 卷19_27 【相和歌辞·挽歌】白居易 
<br>
<br>丹旐何飞扬，素骖亦悲鸣。晨光照闾巷，輀车俨欲行。 
<br>萧条九月天，哀挽出重城。借问送者谁，妻子与弟兄。 
<br>苍苍上古原，峨峨开新茔。含酸一恸哭，异口同哀声。 
<br>旧垄转芜绝，新坟日罗列。 
<br>春风草绿北邙山，此地年年生死别。
<br>
<br>
<br>
<br>&nbsp;&nbsp; 卷19_28 【相和歌辞·对酒】崔国辅 
<br>
<br>行行日将夕，荒村古冢无人迹。朦胧荆棘一鸟飞， 
<br>屡唱提壶酤酒吃。古人不达酒不足，遗恨精灵传此曲。 
<br>寄言当代诸少年，平生且尽杯中渌。
<br>
<br>
<br>
<br>&nbsp;&nbsp; 卷19_29 【相和歌辞·对酒二首】李白 
<br>
<br>松子栖金华，安期入蓬海。此人古之仙，羽化竟何在。 
<br>浮生速流电，倏忽变光彩。天地无凋换，容颜有迁改。 
<br>对酒不肯饮，含情欲谁待。
<br>
<br>劝君莫拒杯，春风笑人来。桃李如旧识，倾花向我开。 
<br>流莺啼碧树，明月窥金罍。昨来朱颜子，今日白发催。 
<br>棘生石虎殿，鹿走姑苏台。自古帝王宅，城阙闭黄埃。 
<br>君若不饮酒，昔人安在哉。
<br>
<br>
<br>
<br>&nbsp;&nbsp; 卷19_30 【相和歌辞·陌上桑】李白 
<br>
<br>美女渭桥东，春还事蚕作。五马如飞龙，青丝结金络。 
<br>不知谁家子，调笑来相谑。妾本秦罗敷，玉颜艳名都。 
<br>绿条映素手，采桑向城隅。使君且不顾，况复论秋胡。 
<br>寒螀爱碧草，鸣凤栖青梧。托心自有处，但怪傍人愚。 
<br>徒令白日暮，高驾空踟蹰。
<br>
<br>
<br>
<br>&nbsp;&nbsp; 卷19_31 【相和歌辞·陌上桑】常建 
<br>
<br>翳翳陌上桑，南枝交北堂。美人金梯出，素手自提筐。 
<br>非但畏蚕饥，盈盈娇路傍。
<br>
<br>
<br>
<br>&nbsp;&nbsp; 卷19_32 【相和歌辞·陌上桑】陆龟蒙 
<br>
<br>皓齿还如贝色含，长眉亦似烟华贴。
<br>邻娃尽著绣裆襦，独自提筐采蚕叶。
<br>
<br>
<br>
<br>&nbsp;&nbsp; 卷19_33 【相和歌辞·采桑】郎大家宋氏 
<br>
<br>春来南雁归，日去西蚕远。妾思纷何极，客游殊未返。
<br>
<br>
<br>
<br>&nbsp;&nbsp; 卷19_34 【相和歌辞·采桑】刘希夷 
<br>
<br>杨柳送行人，青青西入秦。秦家采桑女，楼上不胜春。 
<br>盈盈灞水曲，步步春芳绿。红脸耀明珠，绛唇含白玉。 
<br>回首渭桥东，遥怜树色同。青丝娇落日，缃绮弄春风。 
<br>携笼长叹息，逶迤恋春色。看花若有情，倚树疑无力。 
<br>薄暮思悠悠，使君南陌头。相逢不相识，归去梦青楼。
<br>
<br>
<br>
<br>&nbsp;&nbsp; 卷19_35 【相和歌辞·采桑】李彦暐 
<br>
<br>采桑畏日高，不待春眠足。攀条有馀愁，那矜貌如玉。 
<br>千金岂不赠，五马空踯躅。何以变真性，幽篁雪中绿。
<br>
<br>
<br>
<br>&nbsp;&nbsp; 卷19_36 【相和歌辞·采桑】王建 
<br>
<br>鸟鸣桑叶间，叶绿条复柔。攀看去手近，放下长长钩。 
<br>黄花盖野田，白马少年游。所念岂回顾，良人在高楼。
<br>
<br>
<br>
<br>&nbsp;&nbsp; 卷19_37 【相和歌辞·日出行】李白 
<br>
<br>日出东方隈，似从地底来。历天又入海， 
<br>六龙所舍安在哉？其始与终古不息。 
<br>人非元气安能与之久裴回。草不谢荣于春风， 
<br>木不怨落于秋天，谁挥鞭策驱四运，万物兴歇皆自然。 
<br>羲和羲和，汝奚汩没于荒淫之波。 
<br>鲁阳何德，驻景挥戈，逆道违天，矫诬实多。 
<br>吾将囊括大块，浩然与溟涬同科。
<br>
<br>
<br>
<br>&nbsp;&nbsp; 卷19_38 【相和歌辞·日出行】李贺 
<br>
<br>白日下昆仑，发光如舒丝。徒照葵藿心，不照游子悲。 
<br>折折黄河曲，日从中央转。旸谷耳曾闻，若木眼不见。 
<br>奈何铄石，胡为销人。羿弯弓属矢那不中， 
<br>足令久不得奔，讵教晨光夕昏。
<br>
<br>
<br>
<br>&nbsp;&nbsp; 卷19_39 【相和歌辞·王昭君】崔国辅 
<br>
<br>汉使南还尽，胡中妾独存。紫台绵望绝，秋草不堪论。
<br>
<br>
<br>
<br>&nbsp;&nbsp; 卷19_40 【相和歌辞·王昭君】崔国辅 
<br>
<br>一回望月一回悲，望月月移人不移。
<br>何时得见汉朝使，为妾传书斩画师。
<br>
<br>
<br>
<br>&nbsp;&nbsp; 卷19_41 【相和歌辞·王昭君】卢照邻 
<br>
<br>合殿恩中绝，交河使渐稀。肝肠辞玉辇，形影向金微。 
<br>汉宫草应绿，胡庭沙正飞。愿逐三秋雁，年年一度归。
<br>
<br>
<br>
<br>&nbsp;&nbsp; 卷19_42 【相和歌辞·王昭君】骆宾王 
<br>
<br>敛容辞豹尾，缄怨度龙鳞。金钿明汉月，玉箸染胡尘。 
<br>妆镜菱花暗，愁眉柳叶嚬。惟有清笳曲，时闻芳树春。
<br>
<br>
<br>
<br>&nbsp;&nbsp; 卷19_43 【相和歌辞·王昭君】沈佺期 
<br>
<br>非君惜鸾殿，非妾妒蛾眉。薄命由骄虏，无情是画师。 
<br>嫁来胡地恶，不并汉宫时。心苦无聊赖，何堪上马辞。
<br>
<br>
<br>
<br>&nbsp;&nbsp; 卷19_44 【相和歌辞·王昭君】梁献 
<br>
<br>图画失天真，容华坐误人。君恩不可再，妾命在和亲。 
<br>泪点关山月，衣销边塞尘。一闻阳鸟至，思绝汉宫春。
<br>
<br>
<br>
<br>&nbsp;&nbsp; 卷19_45 【相和歌辞·王昭君】上官仪 
<br>
<br>玉关春色晚，金河路几千。琴悲桂条上，笛怨柳花前。 
<br>雾掩临妆月，风惊入鬓蝉。缄书待还使，泪尽白云天。
<br>
<br>
<br>
<br>&nbsp;&nbsp; 卷19_46 【相和歌辞·王昭君】董思恭 
<br>
<br>琵琶马上弹，行路曲中难。汉月正南远，燕山直北寒。 
<br>髻鬟风拂散，眉黛雪沾残。斟酌红颜尽，何劳镜里看。
<br>
<br>
<br>
<br>&nbsp;&nbsp; 卷19_47 【相和歌辞·王昭君】顾朝阳 
<br>
<br>莫将铅粉匣，不用镜花光。一去边城路，何情更画妆。 
<br>影销胡地月，衣尽汉宫香。妾死非关命，只缘怨断肠。
<br>
<br>
<br>
<br>&nbsp;&nbsp; 卷19_48 【相和歌辞·王昭君三首】东方虬 
<br>
<br>汉道初全盛，朝廷足武臣。何须薄命妾，辛苦远和亲。
<br>
<br>掩涕辞丹凤，衔悲向白龙。单于浪惊喜，无复旧时容。
<br>
<br>胡地无花草，春来不似春。自然衣带缓，非是为腰身。
<br>
<br>
<br>
<br>&nbsp;&nbsp; 卷19_49 【相和歌辞·王昭君三首】郭元振 
<br>
<br>自嫁单于国，长衔汉掖悲。容颜日憔悴，有甚画图时。
<br>
<br>厌践冰霜域，嗟为边塞人。思从汉南猎，一见汉家尘。
<br>
<br>闻有南河信，传闻杀画师。始知君惠重，更遣画蛾眉。
<br>
<br>
<br>
<br>&nbsp;&nbsp; 卷19_50 【相和歌辞·王昭君】刘长卿 
<br>
<br>自矜妖艳色，不顾丹青人。那知粉缋能相负， 
<br>却使容华翻误身。上马辞君嫁骄虏，玉颜对人啼不语。 
<br>北风雁急浮清秋，万里独见黄河流。纤腰不复汉宫宠， 
<br>双蛾长向胡天愁。琵琶弦中苦调多，萧萧羌笛声相和。 
<br>可怜一曲传乐府，能使千秋伤绮罗。
<br>
<br>
<br>
<br>&nbsp;&nbsp; 卷19_51 【相和歌辞·王昭君二首】李白 
<br>
<br>汉家秦地月，流影照明妃。一上玉关道，天涯去不归。 
<br>汉月还从东海出，明妃西嫁无来日。燕支长寒雪作花， 
<br>蛾眉憔悴没胡沙。生乏黄金枉图画，死留青冢使人嗟。
<br>
<br>昭君拂玉鞍，上马啼红颊。今日汉宫人，明朝胡地妾。
<br>
<br>
<br>
<br>&nbsp;&nbsp; 卷19_52 【相和歌辞·王昭君】储光羲 
<br>
<br>日暮惊沙乱雪飞，傍人相劝易罗衣。
<br>强来前帐看歌舞，共待单于夜猎归。
<br>
<br>
<br>
<br>&nbsp;&nbsp; 卷19_53 【相和歌辞·王昭君】皎然 
<br>
<br>自倚婵娟望主恩，谁知美恶忽相翻。
<br>黄金不买汉宫貌，青冢空埋胡地魂。
<br>
<br>
<br>
<br>&nbsp;&nbsp; 卷19_54 【相和歌辞·王昭君二首】白居易 
<br>
<br>满面胡沙满鬓风，眉销残黛脸销红。
<br>愁苦辛勤憔悴尽，如今却似画图中。
<br>
<br>汉使却回凭寄语，黄金何日赎蛾眉。
<br>君王若问妾颜色，莫道不如宫里时。
<br>
<br>
<br>
<br>&nbsp;&nbsp; 卷19_55 【相和歌辞·王昭君】令狐楚 
<br>
<br>锦车天外去，毳幕云中开。魏阙苍龙远，萧关赤雁哀。
<br>
<br>
<br>
<br>&nbsp;&nbsp; 卷19_56 【相和歌辞·王昭君】张仲素 
<br>
<br>仙娥今下嫁，骄子自同和。剑戟归田尽，牛羊绕塞多。
<br>
<br>
<br>
<br>&nbsp;&nbsp; 卷19_57 【相和歌辞·王昭君】李商隐 
<br>
<br>毛延寿画欲通神，忍为黄金不为人。
<br>马上琵琶行万里，汉宫长有隔生春。
<br>
<br>
<br>
<br>&nbsp;&nbsp; 卷19_58 【相和歌辞·明妃曲】王偃 
<br>
<br>北望单于日半斜，明君马上泣胡沙。
<br>一双泪滴黄河水，应得东流入汉家。
<br>
<br>
<br>
<br>&nbsp;&nbsp; 卷19_59 【相和歌辞·昭君词】张文琮 
<br>
<br>戒途飞万里，回首望三秦。忽见天山雪，还疑上苑春。 
<br>玉痕垂泪粉，罗袂拂胡尘。为得胡中曲，还悲远嫁人。
<br>
<br>
<br>
<br>&nbsp;&nbsp; 卷19_60 【相和歌辞·昭君词】陈昭 
<br>
<br>跨鞍今永诀，垂泪别亲宾。汉地行将远，胡关逐望新。 
<br>交河拥塞路，陇首暗沙尘。唯有孤明月，犹能远送人。
<br>
<br>
<br>
<br>&nbsp;&nbsp; 卷19_61 【相和歌辞·昭君词】戴叔伦 
<br>
<br>汉宫若远近，路在沙塞上。到死不得归，何人共南望。
<br>
<br>
<br>
<br>&nbsp;&nbsp; 卷19_62 【相和歌辞·昭君词】李端 
<br>
<br>李陵初送子卿回，汉月明明照帐来。
<br>忆著长安旧游处，千门万户玉楼台。
<br>
<br>
<br>
<br>&nbsp;&nbsp; 卷19_63 【相和歌辞·楚妃叹】张籍 
<br>
<br>湘云初起江沉沉，君王遥在云梦林。江南雨多旌旗暗， 
<br>台下朝朝春水深。章华殿前朝万国，君心独自终无极。 
<br>楚兵满地能逐禽，谁用一身继筋力。西江若翻云梦中， 
<br>麋鹿死尽应还宫。
<br>
<br>
<br>
<br>&nbsp;&nbsp; 卷19_64 【相和歌辞·楚妃怨】张籍 
<br>
<br>梧桐叶下黄金井，横架辘轳牵素绠。
<br>美人初起天未明，手拂银瓶秋水冷。
<br>
<br>
<br>
<br>&nbsp;&nbsp; 卷19_65 【相和歌辞·王子乔】宋之问 
<br>
<br>王子乔，爱神仙，七月七日上宾天。白虎摇瑟凤吹笙， 
<br>乘骑云气吸日精。吸日精，长不归，遗庙今在而人非。 
<br>空望山头草，草露湿君衣。
<br>
<br>
<br>
<br>&nbsp;&nbsp; 卷19_66 【相和歌辞·蜀国弦】李贺 
<br>
<br>枫香晚华静，锦水南山影。惊石坠猿哀，竹云愁半岭。 
<br>凉月生秋浦，玉沙鳞鳞光。谁家红泪客，不忍过瞿塘。
<br>
<br>
<br>
<br>&nbsp;&nbsp; 卷19_67 【相和歌辞·长歌行】李白 
<br>
<br>桃李得日开，荣华照当年。东风动百物，草木尽欲言。 
<br>枯枝无丑叶，涸水吐清泉。大力运天地，羲和无停鞭。 
<br>功名不早著，竹帛将何宣。桃李务青春，谁能贯白日。 
<br>富贵与神仙，蹉跎成两失。金石犹销铄，风霜无久质。 
<br>畏落日月后，强欢歌与酒。秋霜不惜人，倏忽侵蒲柳。
<br>
<br>
<br>
<br>&nbsp;&nbsp; 卷19_68 【相和歌辞·长歌行】王昌龄 
<br>
<br>旷野饶悲风，飕飕黄蒿草。系马停白杨，谁知我怀抱。 
<br>所是同袍者，相逢尽衰老。况登汉家陵，南望长安道。 
<br>下有枯树根，上有鼷鼠窠。高皇子孙尽，千古无人过。 
<br>宝玉频发掘，精灵其奈何。人生须达命，有酒且长歌。
<br>
<br>
<br>
<br>&nbsp;&nbsp; 卷19_69 【相和歌辞·短歌行】聂夷中 
<br>
<br>八月木荫薄，十叶三堕枝。人生过五十，亦已同此时。 
<br>朝出东郭门，嘉树郁参差。暮出西郭门，原草已离披。 
<br>南邻好台榭，北邻善歌吹。荣华忽消歇，四顾令人悲。 
<br>生死与荣辱，四者乃常期。古人耻其名，没世无人知。 
<br>无言鬓似霜，勿谓发如丝。耆年无一善，何殊食乳儿。
<br>
<br>
<br>
<br>&nbsp;&nbsp; 卷19_70 【相和歌辞·短歌行】李白 
<br>
<br>白日何短短，百年苦易满。苍穹浩茫茫，万劫太极长。 
<br>麻姑垂两鬓，一半已成霜。天公见玉女，大笑亿千场。 
<br>吾欲揽六龙，回车挂扶桑。北斗酌美酒，劝龙各一觞。 
<br>富贵非所愿，为人驻颓光。
<br>
<br>
<br>
<br>&nbsp;&nbsp; 卷19_71 【相和歌辞·短歌行六首】顾况 
<br>
<br>城边路，今人犁田昔人墓。岸上沙，昔时江水今人家。 
<br>今人昔人共长叹，四气相催节回换。明月皎皎入华池， 
<br>白云离离度清汉。
<br>
<br>我欲升天天隔霄，我思渡水水无桥，我欲上山山路险， 
<br>我欲汲井井泉遥。越人翠被今何夕，独立沙边江草碧。 
<br>紫燕西飞欲寄书，白云何处逢来客。
<br>
<br>新系青丝百尺绳，心在君家辘轳上。
<br>我心皎洁君不知，辘轳一转一惆怅。
<br>
<br>何处春风吹晓幕，江南绿水通朱阁。
<br>美人二八面如花，泣向东风畏花落。
<br>
<br>临春风，听春鸟。别时多，见时少。愁人夜永不得眠， 
<br>瑶井玉绳相向晓。
<br>
<br>轩辕皇帝初得仙，鼎湖一去三千年。周流三十六洞天， 
<br>洞中日月星辰连。骑龙驾景游八极，轩辕弓剑无人识， 
<br>东海青童寄消息。
<br>
<br>
<br>
<br>&nbsp;&nbsp; 卷19_72 【相和歌辞·短歌行】王建 
<br>
<br>人初生，日初出，上山迟，下山疾。百年三万六千朝， 
<br>夜里分将强半日。有歌有舞间早为，昨日健于今日时。 
<br>人家见生男女好，不知男女催人老。短歌行，无乐声。
<br>
<br>
<br>
<br>&nbsp;&nbsp; 卷19_73 【相和歌辞·短歌行】张籍 
<br>
<br>青天荡荡高且虚，上有白日无根株。流光暂出还入地， 
<br>催我少年不须臾。与君相逢不寂寞，衰老不复如今乐。 
<br>玉卮盛酒置君前，再拜愿君千万年。
<br>
<br>
<br>
<br>&nbsp;&nbsp; 卷19_74 【相和歌辞·短歌行二首】白居易 
<br>
<br>曈曈太阳如火色，上行千里下一刻。出为白昼入为夜， 
<br>圜转如珠住不得。住不得，可奈何，为君举酒歌短歌。 
<br>歌声苦，词亦苦，四座少年君听取。今夕未竟明夕催， 
<br>秋风才往春风回。人无根蒂时不驻，朱颜白日相隳颓。 
<br>劝君且强笑一面，劝君复强饮一杯。人生不得长欢乐， 
<br>年少须臾老到来。
<br>
<br>世人求富贵，多为身嗜欲。盛衰不自由，得失常相逐。 
<br>问君少年日，苦学将干禄。负笈尘中游，抱书雪前宿。 
<br>布衾不周体，藜茄才充腹。三十登宦途，五十被朝服。 
<br>奴温已挟纩，马肥初食粟。未敢议欢游，尚为名检束。 
<br>耳目聋暗后，堂上调丝竹。牙齿缺落时，盘中堆酒肉。 
<br>彼来此已去，外馀中不足。少壮与荣华，相避如寒燠。 
<br>青云去地远，白日终天速。从古无奈何，短歌听一曲。
<br>
<br>
<br>
<br>&nbsp;&nbsp; 卷19_75 【相和歌辞·短歌行】陆龟蒙 
<br>
<br>爪牙在身上，陷阱犹可制。爪牙在胸中，剑戟无所畏。 
<br>人言畏猛虎，谁是撩头毙。只见古来心，奸雄暗相噬。
<br>
<br>
<br>
<br>&nbsp;&nbsp; 卷19_76 【相和歌辞·短歌行】皎然 
<br>
<br>古人若不死，吾亦何所悲。萧萧烟雨九原上， 
<br>白杨青松葬者谁。贵贱同一尘，死生同一指。 
<br>人生在世共如此，何异浮云与流水。 
<br>短歌行，短歌无穷日已倾。邺宫梁苑徒有名， 
<br>春草秋风伤我情。何为不学金仙侣，一悟空王无死生。
<br>
<br>
<br>
<br>&nbsp;&nbsp; 卷19_77 【相和歌辞·铜雀台】王无竞 
<br>
<br>北登铜雀上，西望青松郭。繐帐空苍苍，陵田纷漠漠。 
<br>平生事已变，歌吹宛犹昨。长袖拂玉尘，遗情结罗幕。 
<br>妾怨在朝露，君恩岂中薄。高台奏曲终，曲终泪横落。
<br>
<br>
<br>
<br>&nbsp;&nbsp; 卷19_78 【相和歌辞·铜雀台】郑愔 
<br>
<br>日斜漳浦望，风起邺台寒。玉座平生晚，金尊妓吹阑。 
<br>舞馀依帐泣，歌罢向陵看。萧索松风暮，愁烟入井阑。
<br>
<br>
<br>
<br>&nbsp;&nbsp; 卷19_79 【相和歌辞·铜雀台】刘长卿 
<br>
<br>娇爱更何日，高台空数层。含啼映双袖，不忍看西陵。 
<br>漳河东流无复来，百花辇路为苍苔。青楼月夜长寂寞， 
<br>碧云日暮空裴回。君不见邺中万事非昔时， 
<br>古人何在今人悲。春风不逐君王去，草色年年旧宫路。 
<br>宫中歌舞已浮云，空指行人往来处。
<br>
<br>
<br>
<br>&nbsp;&nbsp; 卷19_80 【相和歌辞·铜雀台】贾至 
<br>
<br>日暮铜雀静，西陵鸟雀归。抚弦心断绝，听管泪霏霏。 
<br>灵几临朝奠，空床卷夜衣。苍苍川上月，应照妾魂飞。
<br>
<br>
<br>
<br>&nbsp;&nbsp; 卷19_81 【相和歌辞·铜雀台】罗隐 
<br>
<br>强歌强舞竟难胜，花落花开泪满缯。
<br>只合当年伴君死，免教憔悴望西陵。
<br>
<br>
<br>
<br>&nbsp;&nbsp; 卷19_82 【相和歌辞·铜雀台】薛能 
<br>
<br>魏帝当时铜雀台，黄花深映棘丛开。
<br>人生富贵须回首，此地岂无歌舞来。
<br>
<br>
<br>
<br>&nbsp;&nbsp; 卷19_83 【相和歌辞·铜雀台】张氏琰 
<br>
<br>君王冥寞不可见，铜雀歌舞空裴回。西陵啧啧悲宿鸟， 
<br>空殿沉沉闭青苔。青苔无人迹，红粉空相哀。
<br>
<br>
<br>
<br>&nbsp;&nbsp; 卷19_84 【相和歌辞·铜雀台】梁氏琼 
<br>
<br>歌扇向陵开，齐行奠玉杯。舞时飞燕列，梦里片云来。 
<br>月色空馀恨，松声暮更哀。谁怜未死妾，掩袂下铜台。
<br>
<br>
<br>
<br>&nbsp;&nbsp; 卷19_85 【相和歌辞·铜雀妓】王勃 
<br>
<br>妾本深宫妓，曾城闭九重。君王欢爱尽，歌舞为谁容。 
<br>锦衾不复襞，罗衣谁再缝。高台西北望，流涕向青松。
<br>
<br>金凤邻铜雀，漳河望邺城。君王无处所，台榭若平生。 
<br>舞筵纷可就，歌梁俨未倾。西陵松槚冷，谁见绮罗情。
<br>
<br>
<br>
<br>&nbsp;&nbsp; 卷19_86 【相和歌辞·铜雀妓】沈佺期 
<br>
<br>昔年分鼎地，今日望陵台。一旦雄图尽，千秋遗令开。 
<br>绮罗君不见，歌舞妾空来。恩共漳河水，东流无重回。
<br>
<br>
<br>
<br>&nbsp;&nbsp; 卷19_87 【相和歌辞·铜雀妓】乔知之 
<br>
<br>金阁惜分香，铅华不重妆。空馀歌舞地，犹是为君王。 
<br>哀弦调已绝，艳曲不须长。共看西陵暮，秋烟生白杨。
<br>
<br>
<br>
<br>&nbsp;&nbsp; 卷19_88 【相和歌辞·铜雀妓】王適 
<br>
<br>日暮铜雀迥，幽声玉座清。萧森松柏望，委郁绮罗情。 
<br>君恩不再重，妾舞为谁轻。
<br>
<br>
<br>
<br>&nbsp;&nbsp; 卷19_89 【相和歌辞·铜雀妓】欧阳詹 
<br>
<br>萧条登古台，回首黄金屋。落叶不归林，高陵永为谷。 
<br>妆容徒自丽，舞态阅谁目。惆怅繐帷前，歌声苦于哭。
<br>
<br>
<br>
<br>&nbsp;&nbsp; 卷19_90 【相和歌辞·铜雀妓】袁晖 
<br>
<br>君爱本相饶，从来事舞腰。那堪攀玉座，肠断望陵朝。 
<br>怨著情无主，哀凝曲不调。况临松日暮，悲吹坐萧萧。
<br>
<br>
<br>
<br>&nbsp;&nbsp; 卷19_91 【相和歌辞·铜雀妓】刘商 
<br>
<br>魏主矜蛾眉，美人美于玉。高台无昼夜，歌舞竟未足。 
<br>盛色如转圜，夕阳落深谷。仍令身殁后，尚足平生欲。 
<br>红粉横泪痕，调弦空向屋。举头君不在，唯见西陵木。 
<br>玉辇岂再来，娇鬟为谁绿。那堪秋风里，更舞阳春曲。 
<br>曲终情不胜，阑干向西哭。台边生野草，来去罥罗縠。 
<br>况复陵寝间，双双见麋鹿。
<br>
<br>
<br>
<br>&nbsp;&nbsp; 卷19_92 【相和歌辞·铜雀妓】李贺 
<br>
<br>佳人一壶酒，秋容满千里。石马卧新烟，忧来何所似。 
<br>歌声且潜弄，陵树风自起。长裾压高台，泪眼看花机。
<br>
<br>
<br>
<br>&nbsp;&nbsp; 卷19_93 【相和歌辞·铜雀妓】吴烛 
<br>
<br>秋色西陵满绿芜，繁弦急管强欢娱。
<br>长舒罗袖不成舞，却向风前承泪珠。
<br>
<br>
<br>
<br>&nbsp;&nbsp; 卷19_94 【相和歌辞·铜雀妓】朱光弼 
<br>
<br>魏王铜雀妓，日暮管弦清。一见西陵树，悲心舞不成。
<br>
<br>
<br>
<br>&nbsp;&nbsp; 卷19_95 【相和歌辞·铜雀妓】朱放 
<br>
<br>恨唱歌声咽，愁翻舞袖迟。西陵日欲暮，是妾断肠时。
<br>
<br>
<br>
<br>&nbsp;&nbsp; 卷19_96 【相和歌辞·铜雀妓】皎然 
<br>
<br>强开尊酒向陵看，忆得君王旧日欢。
<br>不觉馀歌悲自断，非关艳曲转声难。
<br>
<br>
<br>
<br>&nbsp;&nbsp; 卷19_97 【相和歌辞·雀台怨】马戴 
<br>
<br>魏宫歌舞地，蝶戏鸟还鸣。玉座人难到，铜台雨滴平。 
<br>西陵树不见，漳浦草空生。万恨尽埋此，徒悬千载名。
<br>
<br>
<br>
<br>&nbsp;&nbsp; 卷19_98 【相和歌辞·雀台怨】程氏长文 
<br>
<br>君王去后行人绝，箫竽不响歌喉咽。雄剑无威光彩沉， 
<br>宝琴零落金星灭。玉阶寂寂坠秋露，月照当时歌舞处。 
<br>当时歌舞人不回，化为今日西陵灰。
<br>
<br>
<br>
<br>&nbsp;&nbsp; 卷19_99 【相和歌辞·置酒行】李益 
<br>
<br>置酒命所欢，凭觞遂为戚。日往不再来，兹辰坐成昔。 
<br>百龄非长久，五十将半百。胡为劳我形，已须还复白。 
<br>西山鸾鹤顾，矫矫烟雾翮。明霞发金丹，阴洞潜水碧。 
<br>安得凌风羽，崦嵫驻灵魄。兀然坐衰老，惭叹东陵柏。
<br>
<br>
<br>
<br>&nbsp;&nbsp; 卷19_100 【相和歌辞·置酒行】陆龟蒙 
<br>
<br>落尘花片排香痕，阑珊醉露栖愁魂。洞庭波色惜不得， 
<br>东风领入黄金尊。千筠掷毫春谱大，碧舞红啼相唱和。 
<br>安知寂寞西海头，青pF未垂孤凤饿。
<br>
<br>
<br>
<br>&nbsp;&nbsp; 卷19_101 【相和歌辞·长歌续短歌】李贺 
<br>
<br>长歌破衣襟，短歌断白发。秦王不可见，旦夕成内热。 
<br>渴饮壶中酒，饥拔陇头粟。凄凄四月兰，千里一时绿。 
<br>夜峰何离离，月明落石底。裴回沿石寻，照出高峰外。 
<br>不得与之游，歌成鬓先改。
<br>
<br>
<br>
<br>&nbsp;&nbsp; 卷19_102 【相和歌辞·猛虎行】储光羲 
<br>
<br>寒亦不忧雪，饥亦不食人。人血岂不甘，所恶伤明神。 
<br>太室为我宅，孟门为我邻。百兽为我膳，五龙为我宾。 
<br>蒙马一何威，浮江亦以仁。彩章耀朝日，牙爪雄武臣。 
<br>高云逐气浮，厚地随声振。君能贾馀勇，日夕长相亲。
<br>
<br>
<br>
<br>&nbsp;&nbsp; 卷19_103 【相和歌辞·猛虎行】李白 
<br>
<br>朝作猛虎行，暮作猛虎吟。肠断非关陇头水， 
<br>泪下不为雍门琴。旌旗缤纷两河道，战鼓惊山欲倾倒。 
<br>秦人半作燕地囚，胡马翻衔洛阳草。一输一失关下兵， 
<br>朝降夕叛幽蓟城。巨鳌未斩海水动，鱼龙奔走安得宁。 
<br>颇似楚汉时，翻覆无定止。朝过博浪沙，暮入淮阴市。 
<br>张良未遇韩信贫，刘项存亡在两臣。暂到下邳受兵略， 
<br>来投漂母作主人。贤哲栖栖古如此，今时亦弃青云士。 
<br>有策不敢犯龙鳞，窜身南国避胡尘。宝书长剑挂高阁， 
<br>金鞍骏马散故人。昨日方为宣城客，掣铃交通二千石。 
<br>有时六博快壮心，绕床三匝呼一掷。楚人每道张旭奇， 
<br>心藏风云世莫知。三吴邦伯多顾盼，四海雄侠皆相推。 
<br>萧曹曾作沛中吏，攀龙附凤当有时。溧阳酒楼三月春， 
<br>杨花漠漠愁杀人。胡人绿眼吹玉笛，吴歌白纻飞梁尘。 
<br>丈夫相见且为乐，槌牛挝鼓会众宾。我从此去钓东海， 
<br>得鱼笑寄情相亲。
<br>
<br>
<br>
<br>&nbsp;&nbsp; 卷19_104 【相和歌辞·猛虎行】韩愈 
<br>
<br>猛虎虽云恶，亦各有匹侪。群行深谷间，百兽望风低。 
<br>身食黄熊父，子食赤豹麛。择肉于熊罴，肯视兔与狸。 
<br>正昼当谷眠，眼有百步威。自矜无当对，气性纵以乖。 
<br>朝怒杀其子，暮还飧其妃。匹侪四散走，猛虎还孤栖。 
<br>狐鸣门四旁，乌鹊从噪之。出逐猴入居，虎不知所归。 
<br>谁云猛虎恶，中路正悲啼。豹来衔其尾，熊来攫其颐。 
<br>猛虎死不辞，但惭前所为。虎坐无助死，况如汝细微。 
<br>故当结以信，亲当结以私。亲故且不保，人谁信汝为。
<br>
<br>
<br>
<br>&nbsp;&nbsp; 卷19_105 【相和歌辞·猛虎行】张籍 
<br>
<br>南山北山树冥冥，猛虎白日绕林行。向晚一身当道食， 
<br>山中麋鹿尽无声。年年养子在深谷，雌雄上山不相逐。 
<br>谷中近窟有山村，长向村家取黄犊。五陵年少不敢射， 
<br>空来林下看行迹。
<br>
<br>
<br>
<br>&nbsp;&nbsp; 卷19_106 【相和歌辞·猛虎行】李贺 
<br>
<br>长戈莫舂，强弩莫烹。乳孙哺子，教得生狞。 
<br>举头为城，掉尾为旌。东海黄公，愁见夜行。 
<br>道逢驺虞，牛哀不平。生何用尺刀，壁上雷鸣。 
<br>泰山之下，妇人哭声。官家有程，吏不敢听。
<br>
<br>
<br>
<br>&nbsp;&nbsp; 卷19_107 【相和歌辞·猛虎行】齐己 
<br>
<br>磨尔牙，错尔爪，狐莫威，兔莫狡。饮来吞噬取肠饱， 
<br>横行不怕日月明，皇天产尔为生狞。前村半夜闻吼声， 
<br>何人按剑灯荧荧。
<br>
<br>
<br>
<br>&nbsp;&nbsp; 卷19_108 【相和歌辞·君子行】齐己 
<br>
<br>圣人不生，麟龙何瑞；梧桐不高，凤凰何止。 
<br>吾闻古之有君子，行藏以时，进退求己； 
<br>荣必为天下荣，耻必为天下耻。苟进不如此， 
<br>亦何必用虚伪之文章，取荣名而自美。
<br>
<br>
<br>
<br>&nbsp;&nbsp; 卷19_109 【相和歌辞·燕歌行】高適 
<br>
<br>汉家烟尘在东北，汉将辞家破残贼。男儿本自重横行， 
<br>天子非常赐颜色。摐金伐鼓下榆关，旌旗逶迤碣石间。 
<br>校尉羽书飞瀚海，单于猎火照狼山。山川萧条极边土， 
<br>胡骑凭凌杂风雨。战士军前半死生，美人帐下犹歌舞。 
<br>大漠穷秋塞草衰，孤城落日斗兵稀。身当恩遇常轻敌， 
<br>力尽关山未解围。铁衣远戍辛勤久，玉箸应啼别离后。 
<br>少妇城南欲断肠。征人蓟北空回首。边风飘飘那可度， 
<br>绝域苍茫更何有。杀气三日作阵云，寒声一夜传刁斗。 
<br>相看白刃血纷纷，死节从来岂顾勋。 
<br>君不见沙场征战苦，至今犹忆李将军。
<br>
<br>
<br>
<br>&nbsp;&nbsp; 卷19_110 【相和歌辞·燕歌行】贾至 
<br>
<br>国之重镇惟幽都，东威九夷制北胡。五军精卒三十万， 
<br>百战百胜擒单于。前临滹沱后沮水，崇山沃野亘千里。 
<br>昔时燕王重贤士，黄金筑台从隗始。倏忽兴王定蓟丘， 
<br>汉家又以封王侯。萧条魏晋为横流，鲜卑窃据朝五州。 
<br>我唐区夏馀十纪，军容武备赫万祀。彤弓黄钺授元帅， 
<br>垦耕大漠为内地。季秋胶折边草腓，治兵羽猎因出师。 
<br>千营万队连旌旗，望之如火忽雷驰。匈奴慑窜穷发北， 
<br>大荒万里无尘飞。隋家昔为天下宰，穷兵黩武征辽海。 
<br>南风不竞多死声，鼓卧旗折黄云横。六军将士皆死尽， 
<br>战马空鞍归故营。时迁道革天下平，白环入贡沧海清。 
<br>自有农夫已高枕，无劳校尉重横行。
<br>
<br>
<br>
<br>&nbsp;&nbsp; 卷19_111 【相和歌辞·燕歌行】陶翰 
<br>
<br>请君留楚调，听我吟燕歌。家在辽水头，边风意气多。 
<br>出自为汉将，正值戎未和。雪中凌天山，冰上渡交河。 
<br>大小百馀战，封侯竟蹉跎。归来霸陵下，故旧无相过。 
<br>雄剑委尘匣，空门唯雀罗。玉簪还赵女，宝瑟付齐娥。 
<br>昔日不为乐，时哉今奈何。
<br>
<br>
<br>
<br>&nbsp;&nbsp; 卷19_112 【相和歌辞·从军行二首】虞世南 
<br>
<br>涂山烽候惊，弭节度龙城。冀马楼兰将，燕犀上谷兵。 
<br>剑寒花不落，弓晓月逾明。凛凛严霜节，冰壮黄河绝。 
<br>蔽日卷征蓬，浮天散飞雪。全兵值月满，精骑乘胶折。 
<br>结发早驱驰，辛苦事旌麾。马冻重关冷，轮摧九折危。 
<br>独有西山将，年年属数奇。
<br>
<br>爟火发金微，连营出武威。孤城寒云起，绝阵虏尘飞。 
<br>侠客吸龙剑，恶少缦胡衣。朝摩骨都垒，夜解谷蠡围。 
<br>萧关远无极，蒲海广难依。沙磴离旌断，晴川候马归。 
<br>交河梁已毕，燕山旆欲飞。方知万里相，侯服有光辉。
<br>
<br>
<br>
<br>&nbsp;&nbsp; 卷19_113 【相和歌辞·从军行】骆宾王 
<br>
<br>平生一顾念，意气溢三军。野日分戈影，天星合剑文。 
<br>弓弦抱汉月，马足践胡尘。不求生入塞，唯当死报君。
<br>
<br>
<br>
<br>&nbsp;&nbsp; 卷19_114 【相和歌辞·从军行】刘希夷 
<br>
<br>秋来风瑟瑟，群马胡行疾。严城昼不开，伏兵暗相失。 
<br>天子庙堂拜，将军玉门出。纷纷伊洛间，戎马数千匹。 
<br>军门压黄河，兵气冲白日。平生怀伏剑，慷慨既投笔。 
<br>南登汉月孤，北走燕云密。近取韩彭计，早知孙吴术。 
<br>丈夫清万里，谁能扫一室。
<br>
<br>
<br>
<br>&nbsp;&nbsp; 卷19_115 【相和歌辞·从军行】乔知之 
<br>
<br>南庭结白露，北风扫黄叶。此时鸿雁来，惊鸣催思妾。 
<br>曲房理针线，平砧捣文练。鸳绮裁易成，龙乡信难见。 
<br>窈窕九重闺，寂寞十年啼。纱窗白云宿，罗幌月光栖。 
<br>云月晓微微，愁思流黄机。玉霜冻珠履，金吹薄罗衣。 
<br>汉家已得地，君去将何事。宛转结蚕书，寂寞无雁使。 
<br>生平荷恩信，本为容华进。况复落红颜，蝉声催绿鬓。
<br>
<br>
<br>
<br>&nbsp;&nbsp; 卷19_116 【相和歌辞·从军行】李颀 
<br>
<br>白日登山望烽火，昏黄饮马傍交河。行人刁斗风砂暗， 
<br>公主琵琶幽怨多。野营万里无城郭，雨雪纷纷连大漠。 
<br>胡雁哀鸣夜夜飞，胡儿眼泪双双落。闻道玉门犹被遮， 
<br>应将性命逐轻车。年年战骨埋荒外，空见蒲萄入汉家。
<br>
<br>
<br>
<br>&nbsp;&nbsp; 卷19_117 【相和歌辞·从军行三首】李约 
<br>
<br>看图闲教阵，画地静论边。乌垒天西戍，鹰姿塞上川。 
<br>路长须算日，书远每题年。无复生还望，翻思未别前。
<br>
<br>栅高三面斗，箭尽举烽频。营柳和烟暮，关榆带雪春。 
<br>边城多老将，碛路少归人。点尽三河卒，年年添塞尘。
<br>
<br>候火起雕城，尘砂拥战声。游军藏汉帜，降骑说蕃情。 
<br>霜降滮池浅，秋深太白明。嫖姚方虎视，不觉请添兵。
<br>
<br>
<br>
<br>&nbsp;&nbsp; 卷19_118 【相和歌辞·从军行】戎昱 
<br>
<br>昔从李都尉，双鞬照马蹄。擒生黑山北，杀敌黄云西。 
<br>太白沉虏地，边草复萋萋。归来邯郸市，百尺青楼梯。 
<br>感激然诺重，平生胆力齐。芳筵暮歌发，艳粉轻鬟低。 
<br>半醉秋风起，铁骑门前嘶。远戍报烽火，孤城严鼓鼙。 
<br>挥鞭望尘去，少妇莫含啼。
<br>
<br>
<br>
<br>&nbsp;&nbsp; 卷19_119 【相和歌辞·从军行】厉玄 
<br>
<br>边草早不春，剑花增泞尘。广场收骥尾，清瀚怯龙鳞。 
<br>帆色已归越，松声厌避秦。几时逢范蠡，处处是通津。
<br>
<br>
<br>
<br>&nbsp;&nbsp; 卷19_120 【相和歌辞·从军行二首】李白 
<br>
<br>从军玉门道，逐虏金微山。笛奏梅花曲，刀开明月环。 
<br>鼓声鸣海上，兵气拥云间。愿斩单于首，长驱静铁关。
<br>
<br>百战沙场碎铁衣，城南已合数重围。
<br>突营射杀呼延将，独领残兵千骑归。
<br>
<br>
<br>
<br>&nbsp;&nbsp; 卷19_121 【相和歌辞·从军行】王维 
<br>
<br>吹角动行人，喧喧行人起。笳鸣马嘶乱，争渡金河水。 
<br>日暮沙漠垂，战声烟尘里。尽系名王颈，归来报天子。
<br>
<br>
<br>
<br>&nbsp;&nbsp; 卷19_122 【相和歌辞·从军行】王昌龄 
<br>
<br>向夕临大荒，朔风轸归虑。平沙万里馀，飞鸟宿何处。 
<br>虏骑猎长原，翩翩傍河去。边声摇白草，海气生黄雾。 
<br>百战苦风尘，十年履霜露。虽投定远笔，未坐将军树。 
<br>早知行路难，悔不理章句。
<br>
<br>烽火城西百尺楼，黄昏独上海风秋。
<br>更吹横笛关山月，谁解金闺万里愁。
<br>
<br>琵琶起舞换新声，总是关山旧别情。
<br>撩乱边愁弹不尽，高高秋月下长城。
<br>
<br>青海长云暗雪山，孤城遥望雁门关。
<br>黄沙百战穿金甲，不破楼兰终不还。
<br>
<br>
<br>
<br>&nbsp;&nbsp; 卷19_123 【相和歌辞·从军行】卢纶 
<br>
<br>二十在边城，军中得勇名。卷旗收败马，断碛拥残兵。 
<br>覆阵乌鸢起，烧山草木明。塞闲思远猎，师老厌分营。 
<br>雪岭无人迹，冰河足雁声。李陵甘此没，惆怅汉公卿。
<br>
<br>
<br>
<br>&nbsp;&nbsp; 卷19_124 【相和歌辞·从军行六首】刘长卿 
<br>
<br>回看虏骑合，城下汉兵稀。白刃两相向，黄云愁不飞。 
<br>手中无尺铁，徒欲突重围。
<br>
<br>落日更萧条，北方动枯草。将军追虏骑，夜失阴山道。 
<br>战败仍树勋，韩彭但空老。
<br>
<br>草枯秋塞上，望见渔阳郭。胡马嘶一声，汉兵泪双落。 
<br>谁为吮痈者，此事令人薄。
<br>
<br>目极雁门道，青青边草春。一身事征战，匹马同辛勤。 
<br>末路成白首，功归天下人。
<br>
<br>倚剑白日暮，望乡登戍楼。北风吹羌笛，此夜关山愁。 
<br>回首不无意，滹河空自流。
<br>
<br>黄沙一万里，白首无人怜。报国剑已折，归乡身幸全。 
<br>单于古台下，边色寒苍然。
<br>
<br>
<br>
<br>&nbsp;&nbsp; 卷19_125 【相和歌辞·从军行】杜頠 
<br>
<br>秋草马蹄轻，角弓持弦急。去为龙城候，正值胡兵袭。 
<br>军气横大荒，战酣日将入。长风金鼓动，白雾铁衣湿。 
<br>四起愁边声，南辕时伫立。断蓬孤自转，寒雁飞相及。 
<br>万里云沙涨，路平冰霰涩。夜闻汉使归，独向刀环泣。
<br>
<br>
<br>
<br>&nbsp;&nbsp; 卷19_126 【相和歌辞·从军行】皎然 
<br>
<br>候骑出纷纷，元戎霍冠军。汉鞞秋聒地，羌火昼烧云。 
<br>万里戍城合，三边羽檄分。乌孙驱未尽，肯顾辽阳勋。
<br>
<br>汉旆拂丹霄，汉军新破辽。红尘驱卤簿，白羽拥嫖姚。 
<br>战苦军犹乐，功高将不骄。至今丁令塞，朔吹空萧萧。
<br>
<br>百万逐呼韩，频年不解鞍。兵屯绝漠暗，马饮浊河干。 
<br>破虏功未录，劳师力已殚。须防肘腋下，飞祸出无端。
<br>
<br>飞将下天来，奇谋阃外裁。水心龙剑动，地肺雁山开。 
<br>望气燕师锐，当锋虏阵摧。从今射雕骑，不敢过云堆。
<br>
<br>黄纸君王诏，青泥校尉书。誓师张虎落，选将擐犀渠。 
<br>雾暗津浦失，天寒塞柳疏。横行十万骑，欲扫虏尘馀。
<br>
<br>
<br>
<br>&nbsp;&nbsp; 卷19_127 【相和歌辞·从军行】王建 
<br>
<br>汉军逐单于，日没处河曲。浮云道傍起，行子车下宿。 
<br>枪城围鼓角，毡帐依山谷。马上悬壶浆，刀头分顿肉。 
<br>来时高堂上，父母亲结束。回首不见家，风吹破衣服。 
<br>金创生肢节，相与拔箭镞。闻道西凉州，家家妇人哭。
<br>
<br>
<br>
<br>&nbsp;&nbsp; 卷19_128 【相和歌辞·从军行】张祜 
<br>
<br>少年金紫就光辉，直指边城虎翼飞。一卷旌收千骑虏， 
<br>万全身出百重围。黄云断塞寻鹰去，白草连天射雁归。 
<br>白首汉廷刀笔吏，丈夫功业本相依。
<br>
<br>
<br>
<br>&nbsp;&nbsp; 卷19_129 【相和歌辞·从军行五首】令狐楚 
<br>
<br>荒鸡隔水啼，汗马逐风嘶。终日随旌旆，何时罢鼓鼙。
<br>
<br>孤心眠夜雪，满眼是秋沙。万里犹防塞，三年不见家。
<br>
<br>却望冰河阔，前登雪岭高。征人几多在，又拟战临洮。
<br>
<br>胡风千里惊，汉月五更明。纵有还家梦，犹闻出塞声。
<br>
<br>暮雪连青海，阴云覆白山。可怜班定远，出入玉门关。
<br>
<br>
<br>
<br>&nbsp;&nbsp; 卷19_130 【相和歌辞·从军行三首】王涯 
<br>
<br>旌甲从军久，风云识阵难。今朝韩信计，日下斩成安。
<br>
<br>燕颔多奇相，狼头敢犯边。寄言班定远，正是立功年。
<br>
<br>旄头夜落捷书飞，来奏金门著赐衣。
<br>白马将军频破敌，黄龙戍卒几时归。
<br>
<br>
<br>
<br>&nbsp;&nbsp; 卷19_131 【相和歌辞·从军有苦乐行】李益 
<br>
<br>劳者且勿歌，我欲送君觞。从军有苦乐，此曲乐未央。 
<br>仆本居陇上，陇水断人肠。东过秦宫路，宫路入咸阳。 
<br>时逢汉帝出，谏猎至长杨。讵驰游侠窟，非结少年场。 
<br>一旦承嘉惠，轻命重恩光。秉笔参帷帟，从军至朔方。 
<br>边地多阴风，草木自凄凉。断绝海云去，出没胡沙长。 
<br>参差引雁翼，隐辚腾军装。剑文夜如水，马汗冻成霜。 
<br>侠气五都少，矜功六郡良。山河起目前，睚眦死路傍。 
<br>北逐驱獯虏，西临复旧疆。昔还赋馀资，今出乃赢粮。 
<br>一矢弢夏服，我弓不再张。寄言丈夫雄，苦乐身自当。
<br>
<br>
<br>
<br>&nbsp;&nbsp; 卷19_132 【相和歌辞·苦哉远征人】鲍溶 
<br>
<br>征人歌古曲，携手上河梁。李陵死别处，杳杳玄冥乡。 
<br>忆昔从此路，连年征鬼方。久行迷汉历，三洗毡衣裳。 
<br>百战身且在，微功信难忘。远承云台议，非势孰敢当。 
<br>落日吊李广，白身过河阳。闲弓失月影，劳剑无龙光。 
<br>去日始束发，今来发成霜。虚名乃闲事，生见父母乡。 
<br>掩抑大风歌，裴回少年场。诚哉古人言，鸟尽良弓藏。
<br>
<br>
<br>
<br>&nbsp;&nbsp; 卷19_133 【相和歌辞·苦哉行五首】戎昱 
<br>
<br>彼鼠侵我厨，纵狸授粱肉。鼠虽为君却，狸食自须足。 
<br>冀雪大国耻，翻是大国辱。膻腥逼绮罗，砖瓦杂珠玉。 
<br>登楼非骋望，目笑是心哭。何意天乐中，至今奏胡曲。
<br>
<br>官军收洛阳，家住洛阳里。夫婿与兄弟，目前见伤死。 
<br>吞声不许哭，还遣衣罗绮。上马随匈奴，数秋黄尘里。 
<br>生为名家女，死作塞垣鬼。乡国无还期，天津哭流水。
<br>
<br>登楼望天衢，目极泪盈睫。强笑无笑容，须妆旧花靥。 
<br>昔年买奴仆，奴仆来碎叶。岂意未死间，自为匈奴妾。 
<br>一生忽至此，万事痛苦业。得出塞垣飞，不如彼蜂蝶。
<br>
<br>妾家青河边，七叶承貂蝉。身为最小女，偏得浑家怜。 
<br>亲戚不相识，幽闺十五年。有时最远出，只到中门前。 
<br>前年狂胡来，惧死翻生全。今秋官军至，岂意遭戈鋋。 
<br>匈奴为先锋，长鼻黄发拳。弯弓猎生人，百步牛羊膻。 
<br>脱身落虎口，不及归黄泉。苦哉难重陈，暗哭苍苍天。
<br>
<br>可汗奉亲诏，今月归燕山。忽如乱刀剑，搅妾心肠间。 
<br>出户望北荒，迢迢玉门关。生人为死别，有去无时还。 
<br>汉月割妾心，胡风凋妾颜。去去断绝魂，叫天天不闻。
<br>
<br>
<br>
<br>&nbsp;&nbsp; 卷19_134 【相和歌辞·鞠歌行】李白 
<br>
<br>玉不自言如桃李，鱼目笑之卞和耻。楚国青蝇何太多， 
<br>连城白璧遭谗毁。荆山长号泣血人，忠臣死为刖足鬼。 
<br>听曲知甯戚，夷吾因小妻。秦穆五羊皮，买死百里奚。 
<br>洗拂青云上，当时贱如泥。朝歌鼓刀叟，虎变蟠溪中。 
<br>一举钓六合，遂荒营丘东。平生渭水曲，谁识此老翁。 
<br>奈何今之人，双目送征鸿。
<br>
<br>
<br>
<br>
<br>
<br>&nbsp;&nbsp;卷20_1 【相和歌辞·前苦寒行二首】杜甫 
<br>
<br>汉时长安雪一丈，牛马毛寒缩如猬。楚江巫峡冰入怀， 
<br>虎豹哀号又堪记。秦城老翁荆扬客，惯习炎蒸岁絺绤。 
<br>玄冥祝融气或交，手持白羽未敢释。
<br>
<br>去年白帝雪在山，今年白帝雪在地。冻埋蛟龙南浦缩， 
<br>寒刮肌肤北风利。楚人四时皆麻衣，楚天万里无晶辉。 
<br>三足之乌足恐断，羲和送将安所归。
<br>
<br>
<br>&nbsp;&nbsp; 卷20_2 【相和歌辞·后苦寒行二首】杜甫 
<br>
<br>南纪巫庐瘴不绝，太古已来无尺雪。蛮夷长老怨苦寒， 
<br>昆仑天关冻应折。玄猿口噤不能啸，白鹄翅垂眼流血， 
<br>安得春泥补地裂。
<br>
<br>晚来江门失大木，猛风中夜吹白屋。天兵断斩青海戎， 
<br>杀气南行动坤轴，不尔苦寒何太酷。巴东之峡生凌凘， 
<br>彼苍回轩人得知。
<br>
<br>
<br>
<br>&nbsp;&nbsp; 卷20_3 【相和歌辞·苦寒行】刘驾 
<br>
<br>严寒动八荒，藾藾无休时。阳乌不自暖，雪压扶桑枝。 
<br>岁暮寒益壮，青春安得归。朔雁到南海，越禽何处飞。 
<br>谁言贫士叹，不为身无衣。
<br>
<br>
<br>
<br>&nbsp;&nbsp; 卷20_4 【相和歌辞·苦寒行】贯休 
<br>
<br>北风北风，职何严毒，摧壮士心，缩金乌足。 
<br>冻云嚣嚣碍雪，一片下不得。声绕枯桑，根在沙塞。 
<br>黄河彻底，顽直到海。一气搏束，万物无态。 
<br>唯有吾庭前杉松树枝，枝枝健在。
<br>
<br>
<br>
<br>&nbsp;&nbsp; 卷20_5 【相和歌辞·苦寒行】齐己 
<br>
<br>冰峰撑空寒矗矗，云凝水冻埋海陆。 
<br>杀物之性，伤人之欲，既不能断绝蒺藜荆棘之根株， 
<br>又不能展凤凰麒麟之拳跼。如此则何如为和煦，为膏雨， 
<br>自然天下之荣枯，融融于万户。
<br>
<br>
<br>
<br>&nbsp;&nbsp; 卷20_6 【相和歌辞·北上行】李白 
<br>
<br>北上何所苦，北上缘太行。磴道盘且峻，巉岩凌穹苍。 
<br>马足蹶侧石，车轮摧高冈。沙尘接幽州，烽火连朔方。 
<br>杀气毒剑戟，严风裂衣裳。奔鲸夹黄河，凿齿屯洛阳。 
<br>前行无归日，返顾思旧乡。惨戚冰雪里，悲号绝中肠。 
<br>尺布不掩体，皮肤剧枯桑。汲水涧谷阻，采薪陇坂长。 
<br>猛虎又掉尾，磨牙皓秋霜。草木不可餐，饥饮零露浆。 
<br>叹此北上苦，停骖为之伤。何日王道平，开颜睹天光。
<br>
<br>
<br>
<br>&nbsp;&nbsp; 卷20_7 【相和歌辞·豫章行】李白 
<br>
<br>胡风吹代马，北拥鲁阳关。吴兵照海雪，西讨何时还。 
<br>半渡上辽津，黄云惨无颜。老母与子别，呼天野草间。 
<br>白马绕旌旗，悲鸣相追攀。白杨秋月苦，早落豫章山。 
<br>本为休明人，斩虏素不闲。岂惜战斗死，为君扫凶顽。 
<br>精感石没羽，岂忘惮险艰。楼船若鲸飞，波荡落星湾。 
<br>此曲不可奏，三军鬓成斑。
<br>
<br>
<br>
<br>&nbsp;&nbsp; 卷20_8 【相和歌辞·董逃行】元稹 
<br>
<br>董逃董逃董卓逃，揩铿戈甲声劳嘈。剜剜深脐脂焰焰， 
<br>人皆数叹曰，尔独不忆年年取我身上膏。 
<br>膏销骨尽烟火死，长安城中贼毛起。城门四走公卿士， 
<br>走劝刘虞作天子。刘虞不敢作天子，曹瞒篡乱从此始。 
<br>董逃董逃人莫喜，胜负翻环相枕倚。缝缀难成裁破易， 
<br>何况曲针不能伸巧指，欲学裁缝须准拟。
<br>
<br>
<br>
<br>&nbsp;&nbsp; 卷20_9 【相和歌辞·董逃行】张籍 
<br>
<br>洛阳城头火曈曈，乱兵烧我天子宫。宫城南面有深山， 
<br>尽将老幼藏其间。重岩为屋橡为食，丁男夜行候消息。 
<br>闻道官军犹掠人，旧里如今归未得。 
<br>董逃行，汉家几时重太平。
<br>
<br>
<br>
<br>&nbsp;&nbsp; 卷20_10 【相和歌辞·相逢行】崔颢 
<br>
<br>妾年初二八，家住洛桥头。玉户临驰道，朱门近御沟。 
<br>使君何假问，夫婿大长秋。女弟新承宠，诸兄近拜侯。 
<br>春生百子殿，花发五城楼。出入千门里，年年乐未休。
<br>
<br>
<br>
<br>&nbsp;&nbsp; 卷20_11 【相和歌辞·相逢行二首】李白 
<br>
<br>朝骑五花马，谒帝出银台。秀色谁家子，云车珠箔开。 
<br>金鞭遥指点，玉勒近迟回。夹毂相借问，疑从天上来。 
<br>怜肠愁欲断，斜日复相催。下车何轻盈，飘然似落梅。 
<br>邀入青绮门，当歌共衔杯。衔杯映歌扇，似月云中见。 
<br>相见不相亲，不如不相见。相见情已深，未语可知心。 
<br>胡为守空闺，孤眠愁锦衾。锦衾与罗帏，缠绵会有时。 
<br>春风正澹荡，暮雨来何迟。愿因三青鸟，更报长相思。 
<br>光景不待人，须臾发成丝。当年失行乐，老去徒伤悲。 
<br>持此道密意，无令旷佳期。
<br>
<br>相逢红尘内，高揖黄金鞭。万户垂杨里，君家阿那边。
<br>
<br>
<br>
<br>&nbsp;&nbsp; 卷20_12 【相和歌辞·相逢行】韦应物 
<br>
<br>二十登汉朝，英声迈今古。适从东方来，又欲谒明主。 
<br>犹酣新丰酒，尚带霸陵雨。邂逅两相逢，别来间寒暑。 
<br>宁知白日晚，暂向花间语。忽闻长乐钟，走马东西去。
<br>
<br>
<br>
<br>&nbsp;&nbsp; 卷20_13 【相和歌辞·三妇艳诗】董思恭 
<br>
<br>大妇裁纨素，中妇弄明珰。小妇多姿态，登楼红粉妆。 
<br>丈人且安坐，初日渐流光。
<br>
<br>
<br>
<br>&nbsp;&nbsp; 卷20_14 【相和歌辞·中妇织流黄】虞世南 
<br>
<br>寒闺织素锦，含怨敛双蛾。综新交缕涩，经脆断丝多。 
<br>衣香逐举袖，钏动应鸣梭。还恐裁缝罢，无信达交河。
<br>
<br>
<br>
<br>&nbsp;&nbsp; 卷20_15 【相和歌辞·难忘曲】李贺 
<br>
<br>夹道开洞门，弱杨低画戟。帘影竹叶起，箫声吹日色。 
<br>蜂语绕妆镜，拂蛾学春碧。乱系丁香梢，满阑花向夕。
<br>
<br>
<br>
<br>&nbsp;&nbsp; 卷20_16 【相和歌辞·塘上行】李贺 
<br>
<br>藕花凉露湿，花缺藕根涩。飞下雌鸳鸯，塘水声溢溢。
<br>
<br>
<br>
<br>&nbsp;&nbsp; 卷20_17 【相和歌辞·苦辛行】戎昱 
<br>
<br>且莫奏短歌，听余苦辛词：如今刀笔士，不及屠酤儿。 
<br>少年无事学诗赋，岂意文章复相误。东西南北少知音， 
<br>终年竟岁悲行路。仰面诉天天不闻，低头告地地不言。 
<br>天地生我尚如此，陌上他人何足论。谁谓西江深， 
<br>涉之固无忧；谁谓南山高，可以登之游。 
<br>险巇惟有世间路，一向令人堪白头。贵人立意不可测， 
<br>等闲桃李成荆棘。风尘之士深可亲，心如鸡犬能依人。 
<br>悲来却忆汉天子，不弃相如家旧贫。饮酒酒能散羁愁， 
<br>谁家有酒判一醉，万事从他江水流。
<br>
<br>
<br>
<br>&nbsp;&nbsp; 卷20_18 【相和歌辞·秋胡行】高適 
<br>
<br>妾本邯郸未嫁时，容华倚翠人未知。一朝结发从君子， 
<br>将妾迢迢东路陲。时逢大道无难阻，君方游宦从陈汝。 
<br>蕙楼独卧频度春，彩落辞君几徂暑。三月垂杨蚕未眠， 
<br>携笼结侣南陌边。道逢行子不相识，赠妾黄金买少年。 
<br>妾家夫婿轻离久，寸心誓与长相守。愿言行路莫多情， 
<br>送妾贞心在人口。日暮蚕饥相命归，携笼端饰来庭闱。 
<br>劳心苦力终无恨，所冀君恩那可依。闻说行人已归止， 
<br>乃是向来赠金子。相看颜色不复言，相顾怀惭有何已。 
<br>从来自隐无疑背，直为君情也相会。如何咫尺仍有情， 
<br>况复迢迢千里外。此时顾恩不顾身，念君此日赴河津。 
<br>莫道向来不得意，故欲留规诫后人。
<br>
<br>
<br>
<br>&nbsp;&nbsp; 卷20_19 【相和歌辞·善哉行】贯休 
<br>
<br>有美一人兮婉如清扬，识曲别音兮令姿煌煌。 
<br>绣袂捧琴兮登君子堂，如彼萱草兮使我忧忘。 
<br>欲赠之以紫玉尺，白银珰，久不见之兮湘水茫茫。
<br>
<br>
<br>
<br>&nbsp;&nbsp; 卷20_20 【相和歌辞·善哉行】齐己 
<br>
<br>大鹏刷翮谢溟渤，青云万层高突出。下视秋涛空渺弥， 
<br>旧处鱼龙皆细物。人生在世何容易，眼浊心昏信生死。 
<br>愿除嗜欲待身轻，携手同寻列仙事。
<br>
<br>
<br>
<br>&nbsp;&nbsp; 卷20_21 【相和歌辞·来日大难】李白 
<br>
<br>来日一身，携粮负薪。道长食尽，苦口焦唇。今日醉饱， 
<br>乐过千春。仙人相存，诱我远学。海陵三山，陆憩五岳。 
<br>乘龙上三天，飞目瞻两角。授以神药，金丹满握。 
<br>蟪蛄蒙恩，深愧短促。思填东海，强衔一木。道重天地， 
<br>轩师广成。蝉翼九五，以求长生。下士大笑，如苍蝇声。
<br>
<br>
<br>
<br>&nbsp;&nbsp; 卷20_22 【相和歌辞·当来日大难】元稹 
<br>
<br>当来日大难行，前有坂，后有坑，大梁侧，小梁倾。 
<br>两轴相绞，两轮相撑。大牛竖，小牛横。乌啄牛背， 
<br>足跌力狞。当来日大难行，太行虽险，险可使平。 
<br>轮轴自挠，牵制不停。泥潦渐久，荆棘旋生。 
<br>行必不得，不如不行。
<br>
<br>
<br>
<br>&nbsp;&nbsp; 卷20_23 【相和歌辞·陇西行】王维 
<br>
<br>十里一走马，五里一扬鞭。都护军书至，匈奴围酒泉。 
<br>关山正飞雪，烽戍断无烟。
<br>
<br>
<br>
<br>&nbsp;&nbsp; 卷20_24 【相和歌辞·陇西行】耿湋 
<br>
<br>雪下阳关路，人稀陇戍头。封狐犹未翦，边将岂无羞。 
<br>白草三冬色，黄云万里愁。因思李都尉，毕竟不封侯。
<br>
<br>
<br>
<br>&nbsp;&nbsp; 卷20_25 【相和歌辞·陇西行】长孙佐辅 
<br>
<br>阴云凝朔气，陇上正飞雪。四月草不生，北风劲如切。 
<br>朝来羽书急，夜救长城窟。道隘行不前，相呼抱鞍歇。 
<br>人寒指欲堕，马冻蹄亦裂。射雁旋充饥，斧冰还止渴。 
<br>宁辞解围斗，但恐乘疲没。早晚边候空，归来养羸卒。
<br>
<br>
<br>
<br>&nbsp;&nbsp; 卷20_26 【相和歌辞·东门行】柳宗元 
<br>
<br>汉家三十六将军，东方雷动横阵云。鸡鸣函谷客如雾， 
<br>貌同心异不可数。赤丸夜语飞电光，徼巡司隶眠如羊。 
<br>当街一叱百吏走，冯敬胸中函匕首。凶徒侧耳潜惬心， 
<br>悍臣破胆皆杜口。魏王卧内藏兵符，子西掩袂真无辜。 
<br>羌胡毂下一朝起，敌国舟中非所拟。安陵谁辨削砺功， 
<br>韩国讵明深井里。绝咽断骨那下补，万金宠赠不如土。
<br>
<br>
<br>
<br>&nbsp;&nbsp; 卷20_27 【相和歌辞·饮马长城窟行】李世民 
<br>
<br>塞外悲风切，交河冰已结。瀚海百重波，阴山千里雪。 
<br>迥戍危烽火，层峦引高节。悠悠卷旆旌，饮马出长城。 
<br>寒沙连骑迹，朔吹断边声。胡尘清玉塞，羌笛韵金钲。 
<br>绝漠干戈戢，车徒振原隰。都尉反龙堆，将军旋马邑。 
<br>扬麾氛雾静，纪石功名立。荒裔一戎衣，云台凯歌入。
<br>
<br>
<br>
<br>&nbsp;&nbsp; 卷20_28 【相和歌辞·饮马长城窟行】虞世南 
<br>
<br>驰马渡河干，流深马渡难。前逢锦车使，都护在楼兰。 
<br>轻骑犹衔勒，疑兵尚解鞍。温池下绝涧，栈道接危峦。 
<br>拓地勋未赏，亡城律讵宽。有月关犹暗，经春陇尚寒。 
<br>云昏无复影，冰合不闻湍。怀君不可遇，聊持报一餐。
<br>
<br>
<br>
<br>&nbsp;&nbsp; 卷20_29 【相和歌辞·饮马长城窟行】袁朗 
<br>
<br>朔风动秋草，清跸长安道。长城连不穷，所以隔华戎。 
<br>规模惟圣作，荷负晓成功。鸟庭已向内，龙荒更凿空。 
<br>玉关尘卷静，金微路已通。汤征随北怨，舜咏起南风。 
<br>画野功初立，绥边事云集。朝服践狼居，凯歌旋马邑。 
<br>山响传凤吹，霜华藻琼钑。属国拥节归，单于款关入。 
<br>日落寒云起，惊沙被原隰。零落叶已寒，河流清且急。 
<br>四时徭役尽，千载干戈戢。太平今若斯，汗马竟无施。 
<br>惟当事笔研，归去草封禅。
<br>
<br>
<br>
<br>&nbsp;&nbsp; 卷20_30 【相和歌辞·饮马长城窟行】王翰 
<br>
<br>长安少年无远图，一生惟羡执金吾。骐驎前殿拜天子， 
<br>走马为君西击胡。胡沙猎猎吹人面，汉虏相逢不相见。 
<br>遥闻鼙鼓动地来，传道单于夜犹战。此时顾恩宁顾身， 
<br>为君一行摧万人。壮士挥戈回白日，单于溅血染朱轮。 
<br>回来饮马长城窟，长安道傍多白骨。问之耆老何代人， 
<br>云是秦王筑城卒。黄昏塞北无人烟，鬼哭啾啾声沸天。 
<br>无罪见诛功不赏，孤魂流落此城边。当昔秦王按剑起， 
<br>诸侯膝行不敢视。富国强兵二十年，筑怨兴徭九千里。 
<br>秦王筑城何太愚，天实亡秦非北胡。一朝祸起萧墙内， 
<br>渭水咸阳不复都。
<br>
<br>
<br>
<br>&nbsp;&nbsp; 卷20_31 【相和歌辞·饮马长城窟行】王建 
<br>
<br>长城窟，长城窟边多马骨。古来此地无井泉， 
<br>赖得秦家筑城卒。征人饮马愁不回，长城变作望乡堆。 
<br>蹄迹未干人去近，续后马来泥污尽。枕弓睡著待水生， 
<br>不见阴山在前阵。马蹄足脱装马头，健儿战死谁封侯。
<br>
<br>
<br>
<br>&nbsp;&nbsp; 卷20_32 【相和歌辞·饮马长城窟行】子兰 
<br>
<br>游客长城下，饮马长城窟。马嘶闻水腥，为浸征人骨。 
<br>岂不是流泉，终不成潺湲。洗尽骨上土，不洗骨中冤。 
<br>骨若比流水，四海有还魂。空流呜咽声，声中疑是言。
<br>
<br>
<br>
<br>&nbsp;&nbsp; 卷20_33 【相和歌辞·上留田】李白 
<br>
<br>行至上留田，孤坟何峥嵘。积此万古恨，春草不复生。 
<br>悲风四边来，肠断白杨声。借问谁家地，埋没蒿里茔。 
<br>古老向余言，言是上留田，蓬科马鬣今已平。 
<br>昔之弟死兄不葬，他人于此举铭旌。一鸟死，百鸟鸣； 
<br>一兽死，百兽惊。桓山之禽别离苦，欲去回翔不能征。 
<br>田氏仓卒骨肉分，青天白日摧紫荆。交柯之木本同形， 
<br>东枝憔悴西枝荣。无心之物尚如此，参商胡乃寻天兵。 
<br>孤竹延陵，让国扬名；高风缅邈，颓波激清。 
<br>尺布之谣，塞耳不能听。
<br>
<br>
<br>
<br>&nbsp;&nbsp; 卷20_34 【相和歌辞·上留田】贯休 
<br>
<br>父不父，兄不兄，上留田，蝥贼生。徒陟冈，泪峥嵘。 
<br>我欲使诸凡鸟雀，尽变为鶺鴒；我欲使诸凡草木， 
<br>尽变为田荆。邻人歌，邻人歌，古风清，清风生。
<br>
<br>
<br>
<br>&nbsp;&nbsp; 卷20_35 【相和歌辞·安乐宫】李贺 
<br>
<br>深井桐乌起，尚复牵清水。未盥邵陵王，瓶中弄长翠。 
<br>新城安乐宫，宫如凤凰翅。歌回蜡版鸣，大绾提壶使。 
<br>绿繁悲水曲，茱萸别秋子。
<br>
<br>
<br>
<br>&nbsp;&nbsp; 卷20_36 【相和歌辞·放歌行】王昌龄 
<br>
<br>南渡洛阳津，西望十二楼。明堂坐天子，月朔朝诸侯。 
<br>清乐动千门，皇风被九州。庆云从东来，泱漭抱日流。 
<br>升平贵论道，文墨将何求。有诏征草泽，微臣献谋猷。 
<br>冠冕如星罗，拜揖曹与周。望尘非吾事，入赋且迟留。 
<br>幸蒙国士识，因脱负薪裘。今者放歌行，以慰梁父愁。 
<br>但营数斗禄，奉养毋丰羞。若得金膏遂，飞云亦可俦。
<br>
<br>
<br>
<br>&nbsp;&nbsp; 卷20_37 【相和歌辞·野田黄雀行】李白 
<br>
<br>游莫逐炎洲翠，栖莫近吴宫燕。吴宫火起焚尔窠， 
<br>炎洲逐翠遭网罗。萧条两翅蓬蒿下，纵有鹰鹯奈若何。
<br>
<br>
<br>
<br>&nbsp;&nbsp; 卷20_38 【相和歌辞·野田黄雀行】储光羲 
<br>
<br>啧啧野田雀，不知躯体微。闲穿深蒿里，争食复争飞。 
<br>穷老一颓舍，枣多桑树稀。无枣犹可食，无桑何以衣。 
<br>萧条空仓暮，相引时来归。邪路岂不捷，渚田岂不肥。 
<br>水长路且坏，恻恻与心违。
<br>
<br>
<br>
<br>&nbsp;&nbsp; 卷20_39 【相和歌辞·野田黄雀行】贯休 
<br>
<br>高树风多，吹尔巢落。深蒿叶暖，宜尔依薄。莫近鸮类， 
<br>珠网亦恶。饮野田之清水，食野田之黄粟。深花中睡， 
<br>ej土里浴。如此即全胜啄太仓之谷，而更穿人屋。
<br>
<br>
<br>
<br>&nbsp;&nbsp; 卷20_40 【相和歌辞·野田黄雀行】齐己 
<br>
<br>双双野田雀，上下同饮啄。暖去栖蓬蒿，寒归傍篱落。 
<br>殷勤避罗网，乍可遇雕鹗。雕鹗虽不仁，分明在寥廓。
<br>
<br>
<br>
<br>&nbsp;&nbsp; 卷20_41 【相和歌辞·雁门太守行】李贺 
<br>
<br>黑云压城城欲摧，甲光向月金鳞开。角声满天秋色里， 
<br>塞上燕支凝夜紫。半卷红旗临易水，霜重鼓寒声不起。 
<br>报君黄金台上意，提携玉龙为君死。
<br>
<br>
<br>
<br>&nbsp;&nbsp; 卷20_42 【相和歌辞·雁门太守行】张祜 
<br>
<br>城头月没霜如水，趚趚蹋沙人似鬼。灯前拭泪试香裘， 
<br>长引一声残漏子。驼囊泻酒酒一杯，前头啑血心不回。 
<br>寄语年少妻莫哀，鱼金虎竹天上来，雁门山边骨成灰。
<br>
<br>
<br>
<br>&nbsp;&nbsp; 卷20_43 【相和歌辞·雁门太守行】庄南杰 
<br>
<br>旌旗闪闪摇天末，长笛横吹虏尘阔。跨下嘶风白练狞， 
<br>腰间切玉青蛇活。击革摐金燧牛尾，犬羊兵败如山死。 
<br>九泉寂寞葬秋虫，湿云荒草啼秋思。
<br>
<br>
<br>
<br>&nbsp;&nbsp; 卷20_44 【相和歌辞·飞来双白鹤】虞世南 
<br>
<br>飞来双白鹤，奋翼远凌烟。双栖集紫盖，一举背青田。 
<br>飏影过伊洛，流声入管弦。鸣群倒景外，刷羽阆风前。 
<br>映海疑浮雪，拂涧泻飞泉。燕雀宁知去，蜉蝣不识还。 
<br>何言别俦侣，从此间山川。顾步已相失，裴回反自怜。 
<br>危心犹警露，哀响讵闻天。无因振六翮，轻举复随仙。
<br>
<br>
<br>
<br>&nbsp;&nbsp; 卷20_45 【相和歌辞·门有车马客行】虞世南 
<br>
<br>财雄重交结，戚里擅豪华。曲台临上路，高门抵狭斜。 
<br>赭汗千金马，绣毂五香车。白鹤随飞盖，朱鹭入鸣笳。 
<br>夏莲开剑水，春桃发露花。轻裙染回雪，浮蚁泛流霞。 
<br>高谈辨飞兔，摛藻握灵蛇。逢恩借羽翼，失路委泥沙。 
<br>暧暧风烟晚，路长归骑远。日斜青琐第，尘飞金谷苑。 
<br>危弦促柱奏巴渝，遗簪堕珥解罗襦。如何守直道， 
<br>翻使谷名愚。
<br>
<br>
<br>
<br>&nbsp;&nbsp; 卷20_46 【相和歌辞·门有车马客行】李白 
<br>
<br>门有车马客，金鞍曜朱轮。谓从丹霄落，乃是故乡亲。 
<br>呼儿扫中堂，坐客论悲辛。对酒两不饮，停觞泪盈巾。 
<br>叹我万里游，飘飖三十春。空谈霸王略，紫绶不挂身。 
<br>雄剑藏玉匣，阴符生素尘。廓落无所合，流离湘水滨。 
<br>借问宗党间，多为泉下人。生苦百战役，死托万鬼邻。 
<br>北风扬胡沙，埋翳周与秦。大运且如此，苍穹宁匪仁。 
<br>恻怆竟何道，存亡任大钧。
<br>
<br>
<br>
<br>&nbsp;&nbsp; 卷20_47 【相和歌辞·蜀道难】张文琮 
<br>
<br>梁山镇地险，积石阻云端。深谷下寥廓，层岩上郁盘。 
<br>飞梁架绝岭，栈道接危峦。揽辔独长息，方知斯路难。
<br>
<br>
<br>
<br>&nbsp;&nbsp; 卷20_48 【相和歌辞·蜀道难】李白 
<br>
<br>噫吁嚱，危乎高哉！蜀道之难，难于上青天。 
<br>蚕丛及鱼凫，开国何茫然。尔来四万八千岁， 
<br>乃与秦塞通人烟。西当太白有鸟道，可以横绝峨眉巅。 
<br>地崩山摧壮士死，然后天梯石栈方钩连。 
<br>上有六龙回日之高标，下有冲波逆折之回川。 
<br>黄鹤之飞尚不得，猿猱欲度愁攀缘。青泥何盘盘， 
<br>百步九折萦岩峦。扪参历井仰胁息，以手抚膺坐长叹。 
<br>问君西游何时还，畏途巉岩不可攀。但见悲鸟号枯木， 
<br>雄飞呼雌绕林间。又闻子规啼夜月，愁空山。蜀道之难， 
<br>难于上青天，使人听此凋朱颜。连峰去天不盈尺， 
<br>枯松倒挂倚绝壁。飞湍瀑流相喧豗，砯崖转石万壑雷。 
<br>其嶮也若此，嗟尔远道之人胡为乎来哉！ 
<br>剑阁峥嵘而崔嵬，一夫当关，万夫莫开。所守或匪亲， 
<br>化为狼与豺。朝避猛虎，夕避长蛇，磨牙吮血， 
<br>杀人如麻。锦城虽云乐，不如早还家。 
<br>蜀道之难难于上青天，侧身西望长咨嗟。
<br>
<br>
<br>
<br>&nbsp;&nbsp; 卷20_49 【相和歌辞·棹歌行】骆宾王 
<br>
<br>写月图黄罢，凌波拾翠通。镜花摇芰日，衣麝入荷风。 
<br>叶密舟难荡，莲疏浦易空。凤媒羞自托，鸳翼恨难穷。 
<br>秋帐灯花翠，倡楼粉色红。相思无别曲，并在棹歌中。
<br>
<br>
<br>
<br>&nbsp;&nbsp; 卷20_50 【相和歌辞·棹歌行】徐坚 
<br>
<br>棹女饰银钩，新妆下翠楼。霜丝青桂楫，兰枻紫霞舟。 
<br>水落金陵曙，风起洞庭秋。扣船过曲浦，飞帆越回流。 
<br>影入桃花浪，香飘杜若洲。洲长殊未返，萧散云霞晚。 
<br>日下大江平，烟生归岸远。岸远闻潮波，争途游戏多。 
<br>因声赵津女，来听采菱歌。
<br>
<br>
<br>
<br>&nbsp;&nbsp; 卷20_51 【相和歌辞·胡无人行】徐彦伯 
<br>
<br>十月繁霜下，征人远凿空。云摇锦更节，海照角端弓。 
<br>暗碛埋砂树，冲飙卷塞蓬。方随膜拜入，歌舞玉门中。
<br>
<br>
<br>
<br>&nbsp;&nbsp; 卷20_52 【相和歌辞·胡无人行】聂夷中 
<br>
<br>男儿徇大义，立节不沽名。腰间悬陆离，大歌胡无行。 
<br>不读战国书，不览黄石经。醉卧咸阳楼，梦入受降城。 
<br>更愿生羽翼，飞身入青冥。请携天子剑，斫下旄头星。 
<br>自然胡无人，虽有无战争。悠哉典属国，驱羊老一生。
<br>
<br>
<br>
<br>&nbsp;&nbsp; 卷20_53 【相和歌辞·胡无人行】李白 
<br>
<br>严风吹霜海草凋，筋干精坚胡马骄。汉家战士三十万， 
<br>将军兼领霍嫖姚。流星白羽腰间插，剑花秋莲光出匣。 
<br>天兵照雪下玉关，虏箭如沙射金甲。云龙风虎尽交回， 
<br>太白入月敌可摧。敌可摧，旄头灭，履胡之肠涉胡血。 
<br>悬胡青天上，埋胡紫塞旁。胡无人，汉道昌， 
<br>陛下之寿三千霜。但歌大风云飞扬，安得猛士兮守四方。 
<br>胡无人，汉道昌。
<br>
<br>
<br>
<br>&nbsp;&nbsp; 卷20_54 【相和歌辞·胡无人行】贯休 
<br>
<br>霍嫖姚，赵充国，天子将之平朔漠。肉胡之肉， 
<br>烬胡帐幄，千里万里，惟留胡之空壳。边风萧萧， 
<br>榆叶初落，杀气昼赤，枯骨夜哭。将军既立殊勋， 
<br>遂有胡无人曲。我闻之天子富有四海，德被无垠。 
<br>但令一物得所，八表来宾，亦何必令彼胡无人。
<br>
<br>
<br>
<br>&nbsp;&nbsp; 卷20_55 【相和歌辞·白头吟】刘希夷 
<br>
<br>洛阳城东桃李花，飞来飞去落谁家。洛阳女儿惜颜色， 
<br>行逢落花长叹息。今年花落颜色改，明年花开复谁在。 
<br>已见松柏摧为薪，更闻桑田变成海。古人无复洛城东， 
<br>今人还对落花风。年年岁岁花相似，岁岁年年人不同。 
<br>寄言全盛红颜子，须怜半死白头翁。此翁白头真可怜， 
<br>伊昔红颜美少年。公子王孙芳树下，清歌妙舞落花前。 
<br>光禄池台文锦绣，将军楼阁画神仙。一朝卧病无人识， 
<br>三春行乐在谁边。宛转蛾眉能几时，须臾白发乱如丝。 
<br>但看旧来歌舞地，惟有黄昏鸟雀悲。
<br>
<br>
<br>
<br>&nbsp;&nbsp; 卷20_56 【相和歌辞·白头吟二首】李白 
<br>
<br>锦水东北流，波荡双鸳鸯。雄巢汉宫树，雌弄秦草芳。 
<br>宁同万死碎绮翼，不忍云间两分张。此时阿娇正娇妒， 
<br>独坐长门愁日暮。但愿君恩顾妾深，岂惜黄金将买赋。 
<br>相如作赋得黄金，丈夫好新多异心，一朝将聘茂陵女， 
<br>文君因赠白头吟。东流不作西归水，落花辞条归故林。 
<br>兔丝固无情，随风任颠倒。谁使女萝枝，而来强萦抱。 
<br>两草犹一心，人心不如草。莫卷龙须席，从他生网丝。 
<br>且留琥珀枕，或有梦来时。覆水再收岂满杯， 
<br>弃妾已去难重回。古时得意不相负，只今惟见青陵台。
<br>
<br>锦水东流碧，波荡双鸳鸯。雄巢汉宫树，雌弄秦草芳。 
<br>相如去蜀谒武帝，赤车驷马生辉光。一朝再览大人作， 
<br>万乘忽欲凌云翔。闻道阿娇失恩宠，千金买赋要君王。 
<br>相如不忆贫贱日，官高金多聘私室。茂陵姝子皆见求， 
<br>文君欢爱从此毕。泪如双泉水，行堕紫罗襟。 
<br>五起鸡三唱，清晨白头吟。长吁不整绿云鬓， 
<br>仰诉青天哀怨深。城崩杞梁妻，谁道土无心。 
<br>东流不作西归水，落花辞枝羞故林。头上玉燕钗， 
<br>是妾嫁时物，赠君表相思，罗袖幸时拂。莫卷龙须席， 
<br>从他生网丝，且留琥珀枕，还有梦来时。鹔鹴裘在锦屏上， 
<br>自君一挂无由披。妾有秦楼镜，照心胜照井。 
<br>愿持照新人，双对可怜影。覆水却收不满杯， 
<br>相如还谢文君回。古来得意不相负，只今惟有青陵台。
<br>
<br>
<br>
<br>&nbsp;&nbsp; 卷20_57 【相和歌辞·白头吟】张籍 
<br>
<br>请君膝上琴，弹我白头吟。忆昔君前娇笑语， 
<br>两情宛转如萦素。宫中为我起高楼，更开华池种芳树。 
<br>春天百草秋始衰，弃我不待白头时。罗襦玉珥色未暗， 
<br>今朝已道不相宜。扬州青铜作明镜，暗中持照不见影。 
<br>人心回互自无穷，眼前好恶那能定。君恩已去若再返， 
<br>菖蒲花生月长满。
<br>
<br>
<br>
<br>&nbsp;&nbsp; 卷20_58 【相和歌辞·反白头吟】白居易 
<br>
<br>炎炎者烈火，营营者小蝇。火不热真玉，蝇不点清冰。 
<br>此苟无所受，彼莫能相仍。乃知物性中，各有能不能。 
<br>古称怨报死，则人有所惩。惩淫或应可，在道未为弘。 
<br>譬如蜩鷃徒，啾啾啅龙鹏。宜当委之去，寥廓高飞腾。 
<br>岂能泥尘下，区区酬怨憎。胡为坐自苦，吞悲仍抚膺。
<br>
<br>
<br>
<br>&nbsp;&nbsp; 卷20_59 【相和歌辞·决绝词三首】元稹 
<br>
<br>乍可为天上牵牛织女星，不愿为庭前红槿枝。 
<br>七月七日一相见，故心终不移。那能朝开暮飞去， 
<br>一任东西南北吹。分不两相守，恨不两相思。 
<br>对面且如此，背面当何知。春风撩乱伯劳语， 
<br>此时抛去时。握手苦相问，竟不言后期。君情既决绝， 
<br>妾意已参差。借如死生别，安得长苦悲。
<br>
<br>噫春冰之将泮，何余怀之独结。有美一人，於焉旷绝。 
<br>一日不见，比一日于三年，况三年之旷别。 
<br>水得风兮小而已波，笋在苞兮高不见节。矧桃李之当春， 
<br>竞众人之攀折。我自顾悠悠而若云， 
<br>又安能保君皓皓之如雪。感破镜之分明，睹泪痕之馀血。 
<br>幸他人之既不我先，又安能使他人之终不我夺。已焉哉， 
<br>织女别黄姑，一年一度暂相见，彼此隔河何事无。
<br>
<br>夜夜相抱眠，幽怀尚沉结。那堪一年事，长遣一宵说。 
<br>但感久相思，何暇暂相悦。虹桥薄夜成，龙驾侵晨列。 
<br>生憎野鹊往迟回，死恨天鸡识时节。曙色渐曈曨， 
<br>华星次明灭。一去又一年，一年何时彻。有此迢递期， 
<br>不如生死别。天公隔是妒相怜，何不便教相决绝。
<br>
<br>
<br>
<br>&nbsp;&nbsp; 卷20_60 【相和歌辞·梁甫吟】李白 
<br>
<br>长啸梁甫吟，何时见阳春？君不见朝歌屠叟辞棘津， 
<br>八十西来钓渭滨。宁羞白发照渌水，逢时吐气思经纶。 
<br>广张三千六百钧，风雅暗与文王亲。大贤虎变愚不测， 
<br>当年颇似寻常人。君不见高阳酒徒起草中， 
<br>长揖山东隆准公。入门不拜骋雄辨，两女辍洗来趋风。 
<br>东下齐城七十二，指麾楚汉如旋蓬。狂生落拓尚如此， 
<br>何况壮士当群雄！我欲攀龙见明主，雷公砰訇震天鼓， 
<br>帝旁投壶多玉女。三时大笑开电光，倏烁晦冥起风雨。 
<br>阊阖九门不可通，以额叩关阍者怒。白日不照吾精诚， 
<br>杞国无事忧天倾。猰貐磨牙竞人肉，驺虞不折生草茎。 
<br>手接飞猱搏雕虎，侧足焦原未言苦。智者可卷愚者豪， 
<br>世人见我轻鸿毛。力排南山三壮士，齐相杀之费二桃。 
<br>吴楚弄兵无剧孟，亚夫咍尔为徒劳。梁父吟，梁父吟， 
<br>声正悲。张公两龙剑，神物合有时。风云感会起屠钓， 
<br>大人zj屼当安之。
<br>
<br>
<br>
<br>&nbsp;&nbsp; 卷20_5 【相和歌辞·东武吟】李白 
<br>
<br>好古笑流俗，素闻贤达风。方希佐明主，长揖辞成功。 
<br>白日在高天，回光烛微躬。恭承凤凰诏，欻起云萝中。 
<br>清切紫霄迥，优游丹禁通。君王赐颜色，声价凌烟虹。 
<br>乘舆拥翠盖，扈从金城东。宝马丽绝景，锦衣入新丰。 
<br>倚岩望松雪，对酒鸣丝桐。因学扬子云，献赋甘泉宫。 
<br>天书美片善，清芬播无穷。归来入咸阳，谈笑皆王公。 
<br>一朝去金马，飘落成飞蓬。宾友日疏散，玉尊亦已空。 
<br>才力犹可倚，不惭世上雄。闲作东武吟，曲尽情未终。 
<br>书此谢知己，吾寻黄绮翁。
<br>
<br>
<br>
<br>&nbsp;&nbsp; 卷20_6 【相和歌辞·怨诗二首】薛奇童 
<br>
<br>日晚梧桐落，微寒入禁垣。月悬三雀观，霜度万秋门。 
<br>艳舞矜新宠，愁容泣旧恩。不堪深殿里，帘外欲黄昏。
<br>
<br>禁苑春风起，流莺绕合欢。玉窗通日气，珠箔卷轻寒。 
<br>杨叶垂金砌，梨花入井阑。君王好长袖，新作舞衣宽。
<br>
<br>
<br>
<br>&nbsp;&nbsp; 卷20_7 【相和歌辞·怨诗】张汯 
<br>
<br>去年离别雁初归，今夜裁缝萤已飞。
<br>征客去来音信断，不知何处寄寒衣。
<br>
<br>
<br>
<br>&nbsp;&nbsp; 卷20_8 【相和歌辞·怨诗】刘元济 
<br>
<br>玉关芳信断，兰闺锦字新。愁来好自抑，念切已含嚬。 
<br>虚牖风惊梦，空床月厌人。归期傥可促，勿度柳园春。
<br>
<br>
<br>
<br>&nbsp;&nbsp; 卷20_9 【相和歌辞·怨诗三首】李暇 
<br>
<br>罗敷初总髻，蕙芳正娇小。月落始归船，春眠恒著晓。
<br>
<br>何处期郎游，小苑花台间。相忆不可见，且复乘月还。
<br>
<br>别来花照路，别后露垂叶。歌舞须及时，如何坐悲妾。
<br>
<br>
<br>
<br>&nbsp;&nbsp; 卷20_10 【相和歌辞·怨诗二首】崔国辅 
<br>
<br>楼前桃李疏，池上芙蓉落。织锦犹未成，虫声入罗幕。
<br>
<br>妾有罗衣裳，秦王在时作。为舞春风多，秋来不堪著。
<br>
<br>
<br>
<br>&nbsp;&nbsp; 卷20_11 【相和歌辞·怨诗】孟郊 
<br>
<br>试妾与君泪，两处滴池水。看取芙蓉花，今年为谁死。
<br>
<br>
<br>
<br>&nbsp;&nbsp; 卷20_12 【相和歌辞·怨诗】刘义 
<br>
<br>君莫嫌丑妇，丑妇死守贞。山头一怪石，长作望夫名。 
<br>鸟有并翼飞，兽有比肩行。丈夫不立义，岂如鸟兽情。
<br>
<br>
<br>
<br>&nbsp;&nbsp; 卷20_13 【相和歌辞·怨诗】鲍溶 
<br>
<br>女萝寄松柏，绿蔓花绵绵。三五定君婚，结发早移天。 
<br>肃肃羊雁礼，泠泠琴瑟篇。恭承采蘩祀，敢效同居贤。 
<br>皎日不留景，良时如逝川。秋心还遗爱，春貌无归妍。 
<br>翠袖洗朱粉，碧阶对绮钱。新人易如玉，废瑟难为弦。 
<br>寄羡蕣华木，荣名香阁前。岂无摇落苦，贵与根蒂连。 
<br>希君旧光景，照妾薄暮年。
<br>
<br>
<br>
<br>&nbsp;&nbsp; 卷20_14 【相和歌辞·怨诗】白居易 
<br>
<br>夺宠心那惯，寻思倚殿门。不知移旧爱，何处作新恩。
<br>
<br>
<br>
<br>&nbsp;&nbsp; 卷20_15 【相和歌辞·怨诗二首】姚氏月华 
<br>
<br>春水悠悠春草绿，对此思君泪相续。
<br>羞将离恨向东风，理尽秦筝不成曲。
<br>
<br>与君形影分胡越，玉枕终年对离别。
<br>登台北望烟雨深，回身泣向寥天月。
<br>
<br>
<br>
<br>&nbsp;&nbsp; 卷20_16 【相和歌辞·怨歌行】虞世南 
<br>
<br>紫殿秋风冷，雕甍白日沉。裁纨凄断曲，织素别离心。 
<br>掖庭羞改画，长门不惜金。宠移恩稍薄，情疏恨转深。 
<br>香销翠羽帐，弦断凤凰琴。镜前红粉歇，阶上绿苔侵。 
<br>谁言掩歌扇，翻作白头吟。
<br>
<br>
<br>
<br>&nbsp;&nbsp; 卷20_17 【相和歌辞·怨歌行】李白 
<br>
<br>十五入汉宫，花颜笑春红。君王选玉色，侍寝金屏中。 
<br>荐枕娇夕月，卷衣恋春风。宁知赵飞燕，夺宠恨无穷。 
<br>沉忧能伤人，绿鬓成霜蓬。一朝不得意，世事徒为空。 
<br>鹔鹴换美酒，舞衣罢雕笼。寒苦不忍言，为君奏丝桐。 
<br>肠断弦亦绝，悲心夜忡忡。
<br>
<br>
<br>
<br>&nbsp;&nbsp; 卷20_18 【相和歌辞·怨歌行】吴少微 
<br>
<br>城南有怨妇，含怨倚兰丛。自谓二八时，歌舞入汉宫， 
<br>皇恩弄幸玉堂中。绿陌黄花催夜酒，锦衣罗袂逐春风。 
<br>建章西宫焕若神，燕赵美女二千人。君王厌德不忘新， 
<br>况群艳冶纷来陈。是时别君不再见，三十三春长信殿。 
<br>长信重门昼掩关，清房晓帐幽且闲。绮窗虫网氛尘色， 
<br>文轩莺对桃李颜。天王贵宫不贮老，浩然泪陨今来还。 
<br>自怜转晚暮，试逐佳游芳草路。小腰丽女夺人奇， 
<br>金鞍少年曾不顾。归来谁为夫，请谢西家妇， 
<br>莫辞先醉解罗襦。
<br>
<br>
<br>
<br>&nbsp;&nbsp; 卷20_19 【相和歌辞·明月照高楼】雍陶 
<br>
<br>朗月何高高，楼中帘影寒。一妇独含叹，四坐谁成欢。 
<br>时节屡已移，游旅杳不还。沧溟倘未涸，妾泪终不干。 
<br>君若无定云，妾若不动山。云行出山易，山逐云去难。 
<br>愿为边塞尘，因风委君颜。君颜良洗多，荡妾浊水间。
<br>
<br>
<br>
<br>&nbsp;&nbsp; 卷20_20 【相和歌辞·长门怨】徐贤妃 
<br>
<br>旧爱柏梁台，新宠昭阳殿。守分辞方辇，含情泣团扇。 
<br>一朝歌舞荣，夙昔诗书贱。颓恩诚已矣，覆水难重荐。
<br>
<br>
<br>
<br>&nbsp;&nbsp; 卷20_21 【相和歌辞·长门怨】沈佺期 
<br>
<br>月皎风泠泠，长门次掖庭。玉阶闻坠叶，罗幌见飞萤。 
<br>清露凝珠缀，流尘下翠屏。妾心君未察，愁叹剧繁星。
<br>
<br>
<br>
<br>&nbsp;&nbsp; 卷20_22 【相和歌辞·长门怨】吴少微 
<br>
<br>月出映曾城，孤圜上太清。君王春爱歇，枕席凉风生。 
<br>怨咽不能寝，踟蹰步前楹。空阶白露色，百草塞虫鸣。 
<br>念昔金房里，犹嫌玉座轻。如何娇所误，长夜泣恩情。
<br>
<br>
<br>
<br>&nbsp;&nbsp; 卷20_23 【相和歌辞·长门怨】张修之 
<br>
<br>长门落景尽，洞房秋月明。玉阶草露积，金屋网尘生。 
<br>妾妒今应改，君恩昔未平。寄语临邛客，何时作赋成。
<br>
<br>
<br>
<br>&nbsp;&nbsp; 卷20_24 【相和歌辞·长门怨】裴交泰 
<br>
<br>自闭长门经几秋，罗衣湿尽泪还流。
<br>一种蛾眉明月夜，南宫歌管北宫愁。
<br>
<br>
<br>
<br>&nbsp;&nbsp; 卷20_25 【相和歌辞·长门怨】刘阜 
<br>
<br>宫殿沉沉月欲分，昭阳更漏不堪闻。
<br>珊瑚枕上千行泪，不是思君是恨君。
<br>
<br>
<br>
<br>&nbsp;&nbsp; 卷20_26 【相和歌辞·长门怨】袁晖 
<br>
<br>早知君爱歇，本自无萦妒。谁使恩情深，今来反相误。 
<br>愁眠罗帐晓，泣坐金闺暮。独有梦中魂，犹言意如故。
<br>
<br>
<br>
<br>&nbsp;&nbsp; 卷20_27 【相和歌辞·长门怨】刘言史 
<br>
<br>独坐炉边结夜愁，暂时恩去亦难留。
<br>手持金箸垂红泪，乱拨寒灰不举头。
<br>
<br>
<br>
<br>&nbsp;&nbsp; 卷20_28 【相和歌辞·长门怨二首】李白 
<br>
<br>天回北斗挂西楼，金屋无人萤火流。
<br>月光欲到长门殿，别作深宫一段愁。
<br>
<br>桂殿长愁不记春，黄金四屋起秋尘。
<br>夜悬明镜青天上，独照长门宫里人。
<br>
<br>
<br>
<br>&nbsp;&nbsp; 卷20_29 【相和歌辞·长门怨】李华 
<br>
<br>弱体鸳鸯荐，啼妆翡翠衾。鸦鸣秋殿晓，人静禁门深。 
<br>每忆椒房宠，那堪永巷阴。日惊罗带缓，非复旧来心。
<br>
<br>
<br>
<br>&nbsp;&nbsp; 卷20_30 【相和歌辞·长门怨】岑参 
<br>
<br>君王嫌妾妒，闭妾在长门。舞袖垂新宠，愁眉结旧恩。 
<br>绿钱生履迹，红粉湿啼痕。羞被桃花笑，看春独不言。
<br>
<br>
<br>
<br>&nbsp;&nbsp; 卷20_31 【相和歌辞·长门怨】齐浣 
<br>
<br>茕茕孤思逼，寂寂长门夕。妾妒亦非深，君恩那不惜。 
<br>携琴就玉阶，调悲声未谐。将心托明月，流影入君怀。
<br>
<br>
<br>
<br>&nbsp;&nbsp; 卷20_32 【相和歌辞·长门怨】刘长卿 
<br>
<br>何事长门闭，珠帘只自垂。月移深殿早，春向后宫迟。 
<br>蕙草生闲地，梨花发旧枝。芳菲自恩幸，看却被风吹。
<br>
<br>
<br>
<br>&nbsp;&nbsp; 卷20_33 【相和歌辞·长门怨】皎然 
<br>
<br>春风日日闭长门，摇荡春心自梦魂。
<br>若遣花开只笑妾，不如桃李正无言。
<br>
<br>
<br>
<br>&nbsp;&nbsp; 卷20_34 【相和歌辞·长门怨】卢纶 
<br>
<br>空宫古廊殿，寒月照斜晖。卧听未央曲，满箱歌舞衣。
<br>
<br>
<br>
<br>&nbsp;&nbsp; 卷20_35 【相和歌辞·长门怨】戴叔伦 
<br>
<br>自忆专房宠，曾居第一流。移恩向何处，暂妒不容收。 
<br>夜久丝管绝，月明宫殿秋。空将旧时意，长望凤凰楼。
<br>
<br>
<br>
<br>&nbsp;&nbsp; 卷20_36 【相和歌辞·长门怨】刘驾 
<br>
<br>御泉长绕凤凰楼，只是恩波别处流。
<br>闲揲舞衣归未得，夜来砧杵六宫秋。
<br>
<br>
<br>
<br>&nbsp;&nbsp; 卷20_37 【相和歌辞·长门怨二首】高蟾 
<br>
<br>天上何劳万古春，君前谁是百年人。魂销尚愧金炉烬， 
<br>思起犹惭玉辇尘。烟翠薄情攀不得，星芒浮艳采无因。 
<br>可怜明镜来相向，何似恩光朝夕新。
<br>
<br>天上凤凰休寄梦，人间鹦鹉旧堪悲。
<br>平生心绪无人识，一只金梭万丈丝。
<br>
<br>
<br>
<br>&nbsp;&nbsp; 卷20_38 【相和歌辞·长门怨】张祜 
<br>
<br>日映宫墙柳色寒，笙歌遥指碧云端。
<br>珠铅滴尽无心语，强把花枝冷笑看。
<br>
<br>
<br>
<br>&nbsp;&nbsp; 卷20_39 【相和歌辞·长门怨二首】郑谷 
<br>
<br>闲把罗衣泣凤凰，先朝曾教舞霓裳。
<br>春来却羡庭花落，得逐晴风出禁墙。
<br>
<br>流水君恩共不回，杏花争忍扫成堆。
<br>残春未必多烟雨，泪滴闲阶长绿苔。
<br>
<br>
<br>
<br>&nbsp;&nbsp; 卷20_40 【相和歌辞·长门怨二首】刘氏媛 
<br>
<br>雨滴梧桐秋夜长，愁心和雨到昭阳。
<br>泪痕不学君恩断，拭却千行更万行。
<br>
<br>学画蛾眉独出群，当时人道便承恩。
<br>经年不见君王面，花落黄昏空掩门。
<br>
<br>
<br>
<br>&nbsp;&nbsp; 卷20_41 【相和歌辞·阿娇怨】刘禹锡 
<br>
<br>望见葳蕤举翠华，试开金屋扫庭花。
<br>须臾宫女传来信，云幸平阳公主家。
<br>
<br>
<br>
<br>&nbsp;&nbsp; 卷20_42 【相和歌辞·班婕妤】徐彦伯 
<br>
<br>君恩忽断绝，妾思终未央。巾栉不可见，枕席空馀香。 
<br>窗暗网罗白，阶秋苔藓黄。应门寂已闭，流涕向昭阳。
<br>
<br>
<br>
<br>&nbsp;&nbsp; 卷20_43 【相和歌辞·班婕妤】严识玄 
<br>
<br>贱妾如桃李，君王若岁时。秋风一已劲，摇落不胜悲。 
<br>寂寂苍苔满，沉沉绿草滋。荣华非此日，指辇竞何辞。
<br>
<br>
<br>
<br>&nbsp;&nbsp; 卷20_44 【相和歌辞·班婕妤三首】王维 
<br>
<br>玉窗萤影度，金殿人声绝。秋夜守罗帏，孤灯耿不灭。
<br>
<br>宫殿生秋草，君王恩幸疏。那堪闻凤吹，门外度金舆。
<br>
<br>怪来妆阁闭，朝下不相迎。总向春园里，花间语笑声。
<br>
<br>
<br>
<br>&nbsp;&nbsp; 卷20_45 【相和歌辞·婕妤怨】崔湜 
<br>
<br>不分君恩断，新妆视镜中。容华尚春日，娇爱已秋风。 
<br>枕席临窗晓，帏屏向月空。年年后庭树，荣落在深宫。
<br>
<br>
<br>
<br>&nbsp;&nbsp; 卷20_46 【相和歌辞·婕妤怨】崔国辅 
<br>
<br>长信宫中草，年年愁处生。故侵珠履迹，不使玉阶行。
<br>
<br>
<br>
<br>&nbsp;&nbsp; 卷20_47 【相和歌辞·婕妤怨】张烜 
<br>
<br>贱妾裁纨扇，初摇明月姿。君王看舞席，坐起秋风时。 
<br>玉树清御路，金陈翳垂丝。昭阳无分理，愁寂任前期。
<br>
<br>
<br>
<br>&nbsp;&nbsp; 卷20_48 【相和歌辞·婕妤怨】刘方平 
<br>
<br>夕殿别君王，宫深月似霜。人愁在长信，萤出向昭阳。 
<br>露裛红兰死，秋凋碧树伤。惟当合欢扇，从此箧中藏。
<br>
<br>
<br>
<br>&nbsp;&nbsp; 卷20_49 【相和歌辞·婕妤怨】王沈 
<br>
<br>长信梨花暗欲栖，应门上籥草萋萋。
<br>春风吹花乱扑户，班倢车声不至啼。
<br>
<br>
<br>
<br>&nbsp;&nbsp; 卷20_50 【相和歌辞·婕妤怨】皇甫冉 
<br>
<br>由来咏团扇，今与值秋风。事逐时皆往，恩无日再中。 
<br>早鸿闻上苑，寒露下深宫。颜色年年谢，相如赋岂工。
<br>
<br>
<br>
<br>&nbsp;&nbsp; 卷20_51 【相和歌辞·婕妤怨】陆龟蒙 
<br>
<br>妾貌非倾国，君王忽然宠。南山掌上来，不及新恩重。 
<br>后宫多窈窕，日日学新声。一落君王耳，南山又须轻。
<br>
<br>
<br>
<br>&nbsp;&nbsp; 卷20_52 【相和歌辞·婕妤怨】翁绶 
<br>
<br>谗谤潜来起百忧，朝承恩宠暮仇雠。火烧白玉非因玷， 
<br>霜翦红兰不待秋。花落昭阳谁共辇，月明长信独登楼。 
<br>繁华事逐东流水，团扇悲歌万古愁。
<br>
<br>
<br>
<br>&nbsp;&nbsp; 卷20_53 【相和歌辞·婕妤怨】刘氏云 
<br>
<br>君恩不可见，妾岂如秋扇。秋扇尚有时，妾身永微贱。 
<br>莫言朝花不复落，娇容几夺昭阳殿。
<br>
<br>
<br>
<br>&nbsp;&nbsp; 卷20_54 【相和歌辞·长信怨】王諲 
<br>
<br>飞燕倚身轻，争人巧笑名。生君弃妾意，增妾怨君情。 
<br>日落昭阳殿，秋来长信城。寥寥金殿里，歌吹夜无声。
<br>
<br>
<br>
<br>&nbsp;&nbsp; 卷20_55 【相和歌辞·长信怨】王昌龄 
<br>
<br>金井梧桐秋叶黄，珠帘不卷夜来霜。
<br>金炉玉枕无颜色，卧听南宫清漏长。
<br>
<br>奉帚平明金殿开，暂将团扇共裴回。
<br>玉颜不及寒鸦色，犹带昭阳日影来。
<br>
<br>
<br>
<br>&nbsp;&nbsp; 卷20_56 【相和歌辞·长信怨】李白 
<br>
<br>月皎昭阳殿，霜清长信宫。天行乘玉辇，飞燕与君同。 
<br>更有留情处，承恩乐未穷。谁怜团扇妾，独坐怨秋风。
<br>
<br>
<br>
<br>&nbsp;&nbsp; 卷20_57 【相和歌辞·蛾眉怨】王翰 
<br>
<br>君不见宜春苑中九华殿，飞阁连连直如发。 
<br>白日全含朱鸟窗，流云半入苍龙阙。宫中彩女夜无事， 
<br>学凤吹箫弄清越。珠帘北卷待凉风，绣户南开向明月。 
<br>忽闻天子忆蛾眉，宝凤衔花揲两螭。传声走马开金屋， 
<br>夹路鸣环上玉墀。长乐彤庭宴华寝，三千美人曳光锦。 
<br>灯前含笑更罗衣，帐里承恩荐瑶枕。不意君心半路回， 
<br>求仙别作望仙台。仓琅禁闼遥相忆，紫翠岩房昼不开。 
<br>欲向人间种桃实，先从海底觅蓬莱。蓬莱可求不可上， 
<br>孤舟缥缈知何往。黄金作盘铜作茎，晴天白露掌中擎。 
<br>王母嫣然感君意，云车雨旆欲相迎。飞廉观前空怨慕， 
<br>少君何事须相误。一朝埋没茂陵田，贱妾蛾眉不重顾。 
<br>宫车晚出向南山，仙卫逶迤去不还。朝晡泣对麒麟树， 
<br>树下苍苔日渐斑。人生百年夜将半，对酒长歌莫长叹。 
<br>剩知白日不可思，一死一生何足算。
<br>
<br>
<br>
<br>&nbsp;&nbsp; 卷20_58 【相和歌辞·玉阶怨】李白 
<br>
<br>玉阶生白露，夜久侵罗袜。却下水精帘，玲珑望秋月。
<br>
<br>
<br>
<br>&nbsp;&nbsp; 卷20_59 【相和歌辞·宫怨】长孙佐辅 
<br>
<br>窗前好树名玫瑰，去年花落今年开。无情春色尚识返， 
<br>君心忽断何时来。忆昔妆成候仙仗，宫琐玲珑日新上。 
<br>拊心却笑西子嚬，掩鼻谁忧郑姬谤。草染文章衣下履， 
<br>花粘甲乙床前帐。三千玉貌休自夸，十二金钗独相向。 
<br>盛衰倾夺欲何如，娇爱翻悲逐佞谀。重远岂能惭沼鹄， 
<br>弃前方见泣船鱼。看笼不记熏龙脑，咏扇空曾秃鼠须。 
<br>始意类萝新托柏，终伤如荠却甘荼。深院独开还独闭， 
<br>鹦鹉惊飞苔覆地。满箱旧赐前日衣，渍枕新垂夜来泪。 
<br>痕多开镜照还悲，绿髻青蛾尚未衰。莫道新缣长绝比， 
<br>犹逢故剑会相追。
<br>
<br>
<br>
<br>&nbsp;&nbsp; 卷20_60 【相和歌辞·宫怨】李益 
<br>
<br>露湿晴花宫殿香，月明歌吹在昭阳。
<br>似将海水添宫漏，共滴长门一夜长。
<br>
<br>
<br>
<br>&nbsp;&nbsp; 卷20_61 【相和歌辞·宫怨】于濆 
<br>
<br>妾家望江口，少年家财厚。临江起珠楼，不卖文君酒。 
<br>当年乐贞独，巢燕时为友。父兄未许人，畏妾事姑舅。 
<br>西墙邻宋玉，窥见妾眉宇。一旦及天聪，恩光生户牖。 
<br>谓言入汉宫，富贵可长久。君王纵有情，不奈陈皇后。 
<br>谁怜颊似桃，孰知腰胜柳。今日在长门，从来不如丑。
<br>
<br>
<br>
<br>&nbsp;&nbsp; 卷20_62 【相和歌辞·宫怨】柯崇 
<br>
<br>尘满金炉不炷香，黄昏独自立重廊。
<br>笙歌何处承恩宠，一一随风入上阳。
<br>
<br>长门槐柳半萧疏，玉辇沉思恨有馀。
<br>红泪旋销倾国态，黄金谁为达相如。
<br>
<br>
<br>
<br>&nbsp;&nbsp; 卷20_63 【相和歌辞·杂怨三首】聂夷中 
<br>
<br>生在绮罗下，岂识渔阳道。良人自戍来，夜夜梦中到。 
<br>渔阳万里远，近于中门限。中门逾有时，渔阳常在眼。
<br>
<br>良人昨日去，明日又不还。别时各有泪，零落青楼前。
<br>
<br>君泪濡罗巾，妾泪滴路尘。罗巾今在手，日得随妾身。 
<br>路尘如因飞，得上君车轮。
<br>
<br>
<br>
<br>&nbsp;&nbsp; 卷20_64 【相和歌辞·杂怨三首】孟郊 
<br>
<br>夭桃花清晨，游女红粉新。夭桃花薄暮，游女红粉故。 
<br>树有百年花，人无一定颜。花送人老尽，人悲花自闲。
<br>
<br>贫女镜不明，寒花日少容。暗蛩有虚织，短线无长缝。 
<br>浪水不可照，狂夫不可从。浪水多散影，狂夫多异踪。 
<br>持此一生薄，空成百恨浓。
<br>
<br>忆人莫至悲，至悲空自衰。寄人莫翦衣，翦衣未必归。 
<br>朝为双蒂花，暮为四散飞。花落却绕树，游子不顾期。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
