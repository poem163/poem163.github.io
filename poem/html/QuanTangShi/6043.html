<HTML>
<HEAD>
<TITLE>全唐诗 卷001-003 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷001-003</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷001-003</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6043"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷001-003')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷001-003]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷1_1 【帝京篇十首】李世民 
<br>
<br>秦川雄帝宅，函谷壮皇居。绮殿千寻起，离宫百雉馀。 
<br>连薨遥接汉，飞观迥凌虚。云日隐层阙，风烟出绮疏。
<br>
<br>岩廊罢机务，崇文聊驻辇。玉匣启龙图，金绳披凤篆。 
<br>韦编断仍续，缥帙舒还卷。对此乃淹留，欹案观坟典。
<br>
<br>移步出词林，停舆欣武宴。雕弓写明月，骏马疑流电。 
<br>惊雁落虚弦，啼猿悲急箭。阅赏诚多美，于兹乃忘倦。
<br>
<br>鸣笳临乐馆，眺听欢芳节。急管韵朱弦，清歌凝白雪。 
<br>彩凤肃来仪，玄鹤纷成列。去兹郑卫声，雅音方可悦。
<br>
<br>芳辰追逸趣，禁苑信多奇。桥形通汉上，峰势接云危。 
<br>烟霞交隐映，花鸟自参差。何如肆辙迹，万里赏瑶池。
<br>
<br>飞盖去芳园，兰桡游翠渚。萍间日彩乱，荷处香风举。 
<br>桂楫满中川，弦歌振长屿。岂必汾河曲，方为欢宴所。
<br>
<br>落日双阙昏，回舆九重暮。长烟散初碧，皎月澄轻素。 
<br>搴幌玩琴书，开轩引云雾。斜汉耿层阁，清风摇玉树。
<br>
<br>欢乐难再逢，芳辰良可惜。玉酒泛云罍，兰殽陈绮席。 
<br>千钟合尧禹，百兽谐金石。得志重寸阴，忘怀轻尺璧。
<br>
<br>建章欢赏夕，二八尽妖妍。罗绮昭阳殿，芬芳玳瑁筵。 
<br>佩移星正动，扇掩月初圆。无劳上悬圃，即此对神仙。
<br>
<br>以兹游观极，悠然独长想。披卷览前踪，抚躬寻既往。 
<br>望古茅茨约，瞻今兰殿广。人道恶高危，虚心戒盈荡。 
<br>奉天竭诚敬，临民思惠养。纳善察忠谏，明科慎刑赏。 
<br>六五诚难继，四三非易仰。广待淳化敷，方嗣云亭响。
<br>
<br>
<br>&nbsp;&nbsp; 卷1_2 【饮马长城窟行】李世民 
<br>
<br>塞外悲风切，交河冰已结。瀚海百重波，阴山千里雪。 
<br>迥戍危烽火，层峦引高节。悠悠卷旆旌，饮马出长城。 
<br>寒沙连骑迹，朔吹断边声。胡尘清玉塞，羌笛韵金钲。 
<br>绝漠干戈戢，车徒振原隰。都尉反龙堆，将军旋马邑。 
<br>扬麾氛雾静，纪石功名立。荒裔一戎衣，灵台凯歌入。
<br>
<br>
<br>
<br>&nbsp;&nbsp; 卷1_3 【执契静三边】李世民 
<br>
<br>执契静三边，持衡临万姓。玉彩辉关烛，金华流日镜。 
<br>无为宇宙清，有美璇玑正。皎佩星连景，飘衣云结庆。 
<br>戢武耀七德，升文辉九功。烟波澄旧碧，尘火息前红。 
<br>霜野韬莲剑，关城罢月弓。钱缀榆天合，新城柳塞空。 
<br>花销葱岭雪，縠尽流沙雾。秋驾转兢怀，春冰弥轸虑。 
<br>书绝龙庭羽，烽休凤穴戍。衣宵寝二难，食旰餐三惧。 
<br>翦暴兴先废，除凶存昔亡。圆盖归天壤，方舆入地荒。 
<br>孔海池京邑，双河沼帝乡。循躬思励己，抚俗愧时康。 
<br>元首伫盐梅，股肱惟辅弼。羽贤崆岭四，翼圣襄城七。 
<br>浇俗庶反淳，替文聊就质。已知隆至道，共欢区宇一。
<br>
<br>
<br>
<br>&nbsp;&nbsp; 卷1_4 【正日临朝】李世民 
<br>
<br>条风开献节，灰律动初阳。百蛮奉遐赆，万国朝未央。 
<br>虽无舜禹迹，幸欣天地康。车轨同八表，书文混四方。 
<br>赫奕俨冠盖，纷纶盛服章。羽旄飞驰道，钟鼓震岩廊。 
<br>组练辉霞色，霜戟耀朝光。晨宵怀至理，终愧抚遐荒。
<br>
<br>
<br>
<br>&nbsp;&nbsp; 卷1_5 【幸武功庆善宫】李世民 
<br>
<br>寿丘惟旧迹，酆邑乃前基。粤予承累圣，悬弧亦在兹。 
<br>弱龄逢运改，提剑郁匡时。指麾八荒定，怀柔万国夷。 
<br>梯山咸入款，驾海亦来思。单于陪武帐，日逐卫文lq。 
<br>端扆朝四岳，无为任百司。霜节明秋景，轻冰结水湄。 
<br>芸黄遍原隰，禾颖积京畿。共乐还乡宴，欢比大风诗。
<br>
<br>
<br>
<br>&nbsp;&nbsp; 卷1_6 【重幸武功】李世民 
<br>
<br>代马依朔吹，惊禽愁昔丛。况兹承眷德，怀旧感深衷。 
<br>积善忻馀庆，畅武悦成功。垂衣天下治，端拱车书同。 
<br>白水巡前迹，丹陵幸旧宫。列筵欢故老，高宴聚新丰。 
<br>驻跸抚田畯，回舆访牧童。瑞气萦丹阙，祥烟散碧空。 
<br>孤屿含霜白，遥山带日红。于焉欢击筑，聊以咏南风。
<br>
<br>
<br>
<br>&nbsp;&nbsp; 卷1_7 【经破薛举战地】李世民 
<br>
<br>昔年怀壮气，提戈初仗节。心随朗日高，志与秋霜洁。 
<br>移锋惊电起，转战长河决。营碎落星沉，阵卷横云裂。 
<br>一挥氛沴静，再举鲸鲵灭。于兹俯旧原，属目驻华轩。 
<br>沉沙无故迹，减灶有残痕。浪霞穿水净，峰雾抱莲昏。 
<br>世途亟流易，人事殊今昔。长想眺前踪，抚躬聊自适。
<br>
<br>
<br>
<br>&nbsp;&nbsp; 卷1_8 【过旧宅二首】李世民 
<br>
<br>新丰停翠辇，谯邑驻鸣笳。园荒一径断，苔古半阶斜。 
<br>前池消旧水，昔树发今花。一朝辞此地，四海遂为家。
<br>
<br>金舆巡白水，玉辇驻新丰。纽落藤披架，花残菊破丛。 
<br>叶铺荒草蔓，流竭半池空。纫珮兰凋径，舒圭叶翦桐。 
<br>昔地一蕃内，今宅九围中。架海波澄镜，韬戈器反农。 
<br>八表文同轨，无劳歌大风。
<br>
<br>
<br>
<br>&nbsp;&nbsp; 卷1_9 【还陕述怀】李世民 
<br>
<br>慨然抚长剑，济世岂邀名。星旂纷电举，日羽肃天行。 
<br>遍野屯万骑，临原驻五营。登山麾武节，背水纵神兵。 
<br>在昔戎戈动，今来宇宙平。
<br>
<br>
<br>
<br>&nbsp;&nbsp; 卷1_10 【入潼关】李世民 
<br>
<br>崤函称地险，襟带壮两京。霜峰直临道，冰河曲绕城。 
<br>古木参差影，寒猿断续声。冠盖往来合，风尘朝夕惊。 
<br>高谈先马度，伪晓预鸡鸣。弃繻怀远志，封泥负壮情。 
<br>别有真人气，安知名不名。
<br>
<br>
<br>
<br>&nbsp;&nbsp; 卷1_11 【于北平作】李世民 
<br>
<br>翠野驻戎轩，卢龙转征旆。遥山丽如绮，长流萦似带。 
<br>海气百重楼，岩松千丈盖。兹焉可游赏，何必襄城外。
<br>
<br>
<br>
<br>&nbsp;&nbsp; 卷1_12 【辽城望月】李世民 
<br>
<br>玄兔月初明，澄辉照辽碣。映云光暂隐，隔树花如缀。 
<br>魄满桂枝圆，轮亏镜彩缺。临城却影散，带晕重围结。 
<br>驻跸俯九都，停观妖氛灭。
<br>
<br>
<br>
<br>&nbsp;&nbsp; 卷1_13 【春日登陕州城楼俯眺原野回丹碧缀烟霞密翠斑…聊以命篇】李世民 
<br>
<br>碧原开雾隰，绮岭峻霞城。烟峰高下翠，日浪浅深明。 
<br>斑红妆蕊树，圆青压溜荆。迹岩劳傅想，窥野访莘情。 
<br>巨川何以济，舟楫伫时英。
<br>
<br>
<br>
<br>&nbsp;&nbsp; 卷1_14 【春日玄武门宴群臣】李世民 
<br>
<br>韶光开令序，淑气动芳年。驻辇华林侧，高宴柏梁前。 
<br>紫庭文珮满，丹墀衮绂连。九夷簉瑶席，五狄列琼筵。 
<br>娱宾歌湛露，广乐奏钧天。清尊浮绿醑，雅曲韵朱弦。 
<br>粤余君万国，还惭抚八埏。庶几保贞固，虚己厉求贤。
<br>
<br>
<br>
<br>&nbsp;&nbsp; 卷1_15 【登三台言志】李世民 
<br>
<br>未央初壮汉，阿房昔侈秦。在危犹骋丽，居奢遂役人。 
<br>岂如家四海，日宇罄朝伦。扇天裁户旧，砌地翦基新。 
<br>引月擎宵桂，飘云逼曙鳞。露除光炫玉，霜阙映雕银。 
<br>舞接花梁燕，歌迎鸟路尘。镜池波太液，庄苑丽宜春。 
<br>作异甘泉日，停非路寝辰。念劳惭逸己，居旷返劳神。 
<br>所欣成大厦，宏材伫渭滨。
<br>
<br>
<br>
<br>&nbsp;&nbsp; 卷1_16 【出猎】李世民 
<br>
<br>楚王云梦泽，汉帝长杨宫。岂若因农暇，阅武出轘嵩。 
<br>三驱陈锐卒，七萃列材雄。寒野霜氛白，平原烧火红。 
<br>雕戈夏服箭，羽骑绿沉弓。怖兽潜幽壑，惊禽散翠空。 
<br>长烟晦落景，灌木振严风。所为除民瘼，非是悦林丛。
<br>
<br>
<br>
<br>&nbsp;&nbsp; 卷1_17 【冬狩】李世民 
<br>
<br>烈烈寒风起，惨惨飞云浮。霜浓凝广隰，冰厚结清流。 
<br>金鞍移上苑，玉勒骋平畴。旌旗四望合，罝罗一面求。 
<br>楚踣争兕殪，秦亡角鹿愁。兽忙投密树，鸿惊起砾洲。 
<br>骑敛原尘静，戈回岭日收。心非洛汭逸，意在渭滨游。 
<br>禽荒非所乐，抚辔更招忧。
<br>
<br>
<br>
<br>&nbsp;&nbsp; 卷1_18 【春日望海】李世民 
<br>
<br>披襟眺沧海，凭轼玩春芳。积流横地纪，疏派引天潢。 
<br>仙气凝三岭，和风扇八荒。拂潮云布色，穿浪日舒光。 
<br>照岸花分彩，迷云雁断行。怀卑运深广，持满守灵长。 
<br>有形非易测，无源讵可量。洪涛经变野，翠岛屡成桑。 
<br>之罘思汉帝，碣石想秦皇。霓裳非本意，端拱且图王。
<br>
<br>
<br>
<br>&nbsp;&nbsp; 卷1_19 【临洛水】李世民 
<br>
<br>春搜驰骏骨，总辔俯长河。霞处流萦锦，风前漾卷罗。 
<br>水花翻照树，堤兰倒插波。岂必汾阴曲，秋云发棹歌。
<br>
<br>
<br>
<br>&nbsp;&nbsp; 卷1_20 【望终南山】李世民 
<br>
<br>重峦俯渭水，碧嶂插遥天。出红扶岭日，入翠贮岩烟。 
<br>叠松朝若夜，复岫阙疑全。对此恬千虑，无劳访九仙。
<br>
<br>
<br>
<br>&nbsp;&nbsp; 卷1_21 【元日】李世民 
<br>
<br>高轩暧春色，邃阁媚朝光。彤庭飞彩旆，翠幌曜明珰。 
<br>恭己临四极，垂衣驭八荒。霜戟列丹陛，丝竹韵长廊。 
<br>穆矣熏风茂，康哉帝道昌。继文遵后轨，循古鉴前王。 
<br>草秀故春色，梅艳昔年妆。巨川思欲济，终以寄舟航。
<br>
<br>
<br>
<br>&nbsp;&nbsp; 卷1_22 【初春登楼即目观作述怀】李世民 
<br>
<br>凭轩俯兰阁，眺瞩散灵襟。绮峰含翠雾，照日蕊红林。 
<br>镂丹霞锦岫，残素雪斑岑。拂浪堤垂柳，娇花鸟续吟。 
<br>连甍岂一拱，众干如千寻。明非独材力，终藉栋梁深。 
<br>弥怀矜乐志，更惧戒盈心。愧制劳居逸，方规十产金。
<br>
<br>
<br>
<br>&nbsp;&nbsp; 卷1_23 【首春】李世民 
<br>
<br>寒随穷律变，春逐鸟声开。初风飘带柳，晚雪间花梅。 
<br>碧林青旧竹，绿沼翠新苔。芝田初雁去，绮树巧莺来。
<br>
<br>
<br>
<br>&nbsp;&nbsp; 卷1_24 【初晴落景】李世民 
<br>
<br>晚霞聊自怡，初晴弥可喜。日晃百花色，风动千林翠。 
<br>池鱼跃不同，园鸟声还异。寄言博通者，知予物外志。
<br>
<br>
<br>
<br>&nbsp;&nbsp; 卷1_25 【初夏】李世民 
<br>
<br>一朝春夏改，隔夜鸟花迁。阴阳深浅叶，晓夕重轻烟。 
<br>哢莺犹响殿，横丝正网天。珮高兰影接，绶细草纹连。 
<br>碧鳞惊棹侧，玄燕舞檐前。何必汾阳处，始复有山泉。
<br>
<br>
<br>
<br>&nbsp;&nbsp; 卷1_26 【度秋】李世民 
<br>
<br>夏律昨留灰，秋箭今移晷。峨嵋岫初出，洞庭波渐起。 
<br>桂白发幽岩，菊黄开灞涘。运流方可叹，含毫属微理。
<br>
<br>
<br>
<br>&nbsp;&nbsp; 卷1_27 【仪鸾殿早秋】李世民 
<br>
<br>寒惊蓟门叶，秋发小山枝。松阴背日转，竹影避风移。 
<br>提壶菊花岸，高兴芙蓉池。欲知凉气早，巢空燕不窥。
<br>
<br>
<br>
<br>&nbsp;&nbsp; 卷1_28 【秋日即目】李世民 
<br>
<br>爽气浮丹阙，秋光澹紫宫。衣碎荷疏影，花明菊点丛。 
<br>袍轻低草露，盖侧舞松风。散岫飘云叶，迷路飞烟鸿。 
<br>砌冷兰凋佩，闺寒树陨桐。别鹤栖琴里，离猿啼峡中。 
<br>落野飞星箭，弦虚半月弓。芳菲夕雾起，暮色满房栊。
<br>
<br>
<br>
<br>&nbsp;&nbsp; 卷1_29 【山阁晚秋】李世民 
<br>
<br>山亭秋色满，岩牖凉风度。疏兰尚染烟，残菊犹承露。 
<br>古石衣新苔，新巢封古树。历览情无极，咫尺轮光暮。
<br>
<br>
<br>
<br>&nbsp;&nbsp; 卷1_30 【秋暮言志】李世民 
<br>
<br>朝光浮烧野，霜华净碧空。结浪冰初镜，在径菊方丛。 
<br>约岭烟深翠，分旗霞散红。抽思滋泉侧，飞想傅岩中。 
<br>已获千箱庆，何以继熏风。
<br>
<br>
<br>
<br>&nbsp;&nbsp; 卷1_31 【喜雪】李世民 
<br>
<br>碧昏朝合雾，丹卷暝韬霞。结叶繁云色，凝琼遍雪华。 
<br>光楼皎若粉，映幕集疑沙。泛柳飞飞絮，妆梅片片花。 
<br>照璧台圆月，飘珠箔穿露。瑶洁短长阶，玉丛高下树。 
<br>映桐珪累白，萦峰莲抱素。断续气将沉，徘徊岁云暮。 
<br>怀珍愧隐德，表瑞伫丰年。蕊间飞禁苑，鹤处舞伊川。 
<br>傥咏幽兰曲，同欢黄竹篇。
<br>
<br>
<br>
<br>&nbsp;&nbsp; 卷1_32 【秋日斅庾信体】李世民 
<br>
<br>岭衔宵月桂，珠穿晓露丛。蝉啼觉树冷，萤火不温风。 
<br>花生圆菊蕊，荷尽戏鱼通。晨浦鸣飞雁，夕渚集栖鸿。 
<br>飒飒高天吹，氛澄下炽空。
<br>
<br>
<br>
<br>&nbsp;&nbsp; 卷1_33 【赋尚书】李世民 
<br>
<br>崇文时驻步，东观还停辇。辍膳玩三坟，晖灯披五典。 
<br>寒心睹肉林，飞魄看沉湎。纵情昏主多，克己明君鲜。 
<br>灭身资累恶，成名由积善。既承百王末，战兢随岁转。
<br>
<br>
<br>
<br>&nbsp;&nbsp; 卷1_34 【咏司马彪续汉志】李世民 
<br>
<br>二仪初创象，三才乃分位。非惟树司牧，固亦垂文字。 
<br>绵代更膺期，芳图无辍记。炎汉承君道，英谟纂神器。 
<br>潜龙既可跃，逵兔奚难致。前史殚妙词，后昆沉雅思。 
<br>书言扬盛迹，补阙兴洪志。川谷犹旧途，郡国开新意。 
<br>梅山未觉朽，谷水谁云异。车服随名表，文物因时置。 
<br>凤戟翼康衢，銮舆总柔辔。清浊必能澄，洪纤幸无弃。 
<br>观仪不失序，遵礼方由事。政宣竹律和，时平玉条备。 
<br>文囿雕奇彩，艺门蕴深致。云飞星共流，风扬月兼至。 
<br>类禋遵令典，坛壝资良地。五胜竟无违，百司诚有庇。 
<br>粤予承暇景，谈丛引泉秘。讨论穷义府，看核披经笥。 
<br>大辨良难仰，小学终先匮。闻道谅知荣，含毫孰忘愧。
<br>
<br>
<br>
<br>&nbsp;&nbsp; 卷1_35 【咏风】李世民 
<br>
<br>萧条起关塞，摇飏下蓬瀛。拂林花乱彩，响谷鸟分声。 
<br>披云罗影散，泛水织文生。劳歌大风曲，威加四海清。
<br>
<br>
<br>
<br>&nbsp;&nbsp; 卷1_36 【咏雨】李世民 
<br>
<br>罩云飘远岫，喷雨泛长河。低飞昏岭腹，斜足洒岩阿。 
<br>泫丛珠缔叶，起溜镜图波。濛柳添丝密，含吹织空罗。
<br>
<br>
<br>
<br>&nbsp;&nbsp; 卷1_37 【咏雪】李世民 
<br>
<br>洁野凝晨曜，装墀带夕晖。集条分树玉，拂浪影泉玑。 
<br>色洒妆台粉，花飘绮席衣。入扇萦离匣，点素皎残机。
<br>
<br>
<br>
<br>&nbsp;&nbsp; 卷1_38 【赋得夏首启节】李世民 
<br>
<br>北阙三春晚，南荣九夏初。黄莺弄渐变，翠林花落馀。 
<br>瀑流还响谷，猿啼自应虚。早荷向心卷，长杨就影舒。 
<br>此时欢不极，调轸坐相於。
<br>
<br>
<br>
<br>&nbsp;&nbsp; 卷1_39 【赋得白日半西山】李世民 
<br>
<br>红轮不暂驻，乌飞岂复停。岑霞渐渐落，溪阴寸寸生。 
<br>藿叶随光转，葵心逐照倾。晚烟含树色，栖鸟杂流声。
<br>
<br>
<br>
<br>&nbsp;&nbsp; 卷1_40 【置酒坐飞阁】李世民 
<br>
<br>高轩临碧渚，飞檐迥架空。馀花攒镂槛，残柳散雕栊。 
<br>岸菊初含蕊，园梨始带红。莫虑昆山暗，还共尽杯中。
<br>
<br>
<br>
<br>&nbsp;&nbsp; 卷1_41 【采芙蓉】李世民 
<br>
<br>结伴戏方塘，携手上雕航。船移分细浪，风散动浮香。 
<br>游莺无定曲，惊凫有乱行。莲稀钏声断，水广棹歌长。 
<br>栖乌还密树，泛流归建章。
<br>
<br>
<br>
<br>&nbsp;&nbsp; 卷1_42 【赋得樱桃】李世民 
<br>
<br>华林满芳景，洛阳遍阳春。朱颜含远日，翠色影长津。 
<br>乔柯啭娇鸟，低枝映美人。昔作园中实，今来席上珍。
<br>
<br>
<br>
<br>&nbsp;&nbsp; 卷1_43 【赋得李】李世民 
<br>
<br>玉衡流桂圃，成蹊正可寻。莺啼密叶外，蝶戏脆花心。 
<br>丽景光朝彩，轻霞散夕阴。暂顾晖章侧，还眺灵山林。
<br>
<br>
<br>
<br>&nbsp;&nbsp; 卷1_44 【赋得浮桥】李世民 
<br>
<br>岸曲非千里，桥斜异七星。暂低逢辇度，还高值浪惊。 
<br>水摇文鹢动，缆转锦花萦。远近随轮影，轻重应人行。
<br>
<br>
<br>
<br>&nbsp;&nbsp; 卷1_45 【谒并州大兴国寺诗】李世民 
<br>
<br>回銮游福地，极目玩芳晨。梵钟交二响，法日转双轮。 
<br>宝刹遥承露，天花近足春。未佩兰犹小，无丝柳尚新。 
<br>圆光低月殿，碎影乱风筠。对此留馀想，超然离俗尘。
<br>
<br>
<br>
<br>&nbsp;&nbsp; 卷1_46 【咏兴国寺佛殿前幡】李世民 
<br>
<br>拂霞疑电落，腾虚状写虹。屈伸烟雾里，低举白云中。 
<br>纷披乍依迥，掣曳或随风。念兹轻薄质，无翅强摇空。
<br>
<br>
<br>
<br>&nbsp;&nbsp; 卷1_47 【望送魏徵葬】李世民 
<br>
<br>阊阖总金鞍，上林移玉辇。野郊怆新别，河桥非旧饯。 
<br>惨日映峰沉，愁云随盖转。哀笳时断续，悲旌乍舒卷。 
<br>望望情何极，浪浪泪空泫。无复昔时人，芳春共谁遣。
<br>
<br>
<br>
<br>&nbsp;&nbsp; 卷1_48 【伤辽东战亡】李世民 
<br>
<br>凿门初奉律，仗战始临戎。振鳞方跃浪，骋翼正凌风。 
<br>未展六奇术，先亏一篑功。防身岂乏智，殉命有馀忠。
<br>
<br>
<br>
<br>&nbsp;&nbsp; 卷1_49 【月晦】李世民 
<br>
<br>晦魄移中律，凝暄起丽城。罩云朝盖上，穿露晓珠呈。 
<br>笑树花分色，啼枝鸟合声。披襟欢眺望，极目畅春情。
<br>
<br>
<br>
<br>&nbsp;&nbsp; 卷1_50 【秋日翠微宫】李世民 
<br>
<br>秋日凝翠岭，凉吹肃离宫。荷疏一盖缺，树冷半帷空。 
<br>侧阵移鸿影，圆花钉菊丛。摅怀俗尘外，高眺白云中。
<br>
<br>
<br>
<br>&nbsp;&nbsp; 卷1_51 【初秋夜坐】李世民 
<br>
<br>斜廊连绮阁，初月照宵帏。塞冷鸿飞疾，园秋蝉噪迟。 
<br>露结林疏叶，寒轻菊吐滋。愁心逢此节，长叹独含悲。
<br>
<br>
<br>
<br>&nbsp;&nbsp; 卷1_52 【秋日二首】李世民 
<br>
<br>菊散金风起，荷疏玉露圆。将秋数行雁，离夏几林蝉。 
<br>云凝愁半岭，霞碎缬高天。还似成都望，直见峨眉前。
<br>
<br>爽气澄兰沼，秋风动桂林。露凝千片玉，菊散一丛金。 
<br>日岫高低影，云空点缀阴。蓬瀛不可望，泉石且娱心。
<br>
<br>
<br>
<br>&nbsp;&nbsp; 卷1_53 【冬宵各为四韵】李世民 
<br>
<br>雕宫静龙漏，绮阁宴公侯。珠帘烛焰动，绣柱月光浮。 
<br>云起将歌发，风停与管遒。琐除任多士，端扆竟何忧。
<br>
<br>
<br>
<br>&nbsp;&nbsp; 卷1_54 【冬日临昆明池】李世民 
<br>
<br>石鲸分玉溜，劫烬隐平沙。柳影冰无叶，梅心冻有花。 
<br>寒野凝朝雾，霜天散夕霞。欢情犹未极，落景遽西斜。
<br>
<br>
<br>
<br>&nbsp;&nbsp; 卷1_55 【望雪】李世民 
<br>
<br>冻云宵遍岭，素雪晓凝华。入牖千重碎，迎风一半斜。 
<br>不妆空散粉，无树独飘花。萦空惭夕照，破彩谢晨霞。
<br>
<br>
<br>
<br>&nbsp;&nbsp; 卷1_56 【守岁】李世民 
<br>
<br>暮景斜芳殿，年华丽绮宫。寒辞去冬雪，暖带入春风。 
<br>阶馥舒梅素，盘花卷烛红。共欢新故岁，迎送一宵中。
<br>
<br>
<br>
<br>&nbsp;&nbsp; 卷1_57 【除夜】李世民 
<br>
<br>岁阴穷暮纪，献节启新芳。冬尽今宵促，年开明日长。 
<br>冰消出镜水，梅散入风香。对此欢终宴，倾壶待曙光。
<br>
<br>
<br>
<br>&nbsp;&nbsp; 卷1_58 【咏雨】李世民 
<br>
<br>和气吹绿野，梅雨洒芳田。新流添旧涧，宿雾足朝烟。 
<br>雁湿行无次，花沾色更鲜。对此欣登岁，披襟弄五弦。
<br>
<br>
<br>
<br>&nbsp;&nbsp; 卷1_59 【赋得含峰云】李世民 
<br>
<br>翠楼含晓雾，莲峰带晚云。玉叶依岩聚，金枝触石分。 
<br>横天结阵影，逐吹起罗文。非复阳台下，空将惑楚君。
<br>
<br>
<br>
<br>&nbsp;&nbsp; 卷1_60 【三层阁上置音声】李世民 
<br>
<br>绮筵移暮景，紫阁引宵烟。隔栋歌尘合，分阶舞影连。 
<br>声流三处管，响乱一重弦。不似秦楼上，吹箫空学仙。
<br>
<br>
<br>
<br>&nbsp;&nbsp; 卷1_61 【远山澄碧雾】李世民 
<br>
<br>残云收翠岭，夕雾结长空。带岫凝全碧，障霞隐半红。 
<br>仿佛分初月，飘飖度晓风。还因三里处，冠盖远相通。
<br>
<br>
<br>
<br>&nbsp;&nbsp; 卷1_62 【赋得花庭雾】李世民 
<br>
<br>兰气已熏宫，新蕊半妆丛。色含轻重雾，香引去来风。 
<br>拂树浓舒碧，萦花薄蔽红。还当杂行雨，仿佛隐遥空。
<br>
<br>
<br>
<br>&nbsp;&nbsp; 卷1_63 【春池柳】李世民 
<br>
<br>年柳变池台，隋堤曲直回。逐浪丝阴去，迎风带影来。 
<br>疏黄一鸟弄，半翠几眉开。萦雪临春岸，参差间早梅。
<br>
<br>
<br>
<br>&nbsp;&nbsp; 卷1_64 【芳兰】李世民 
<br>
<br>春晖开紫苑，淑景媚兰场。映庭含浅色，凝露泫浮光。 
<br>日丽参差影，风传轻重香。会须君子折，佩里作芬芳。
<br>
<br>
<br>
<br>&nbsp;&nbsp; 卷1_65 【咏桃】李世民 
<br>
<br>禁苑春晖丽，花蹊绮树妆。缀条深浅色，点露参差光。 
<br>向日分千笑，迎风共一香。如何仙岭侧，独秀隐遥芳。
<br>
<br>
<br>
<br>&nbsp;&nbsp; 卷1_66 【赋帘】李世民 
<br>
<br>参差垂玉阙，舒卷映兰宫。珠光摇素月，竹影乱清风。 
<br>彩散银钩上，文斜桂户中。惟当杂罗绮，相与媚房栊。
<br>
<br>
<br>
<br>&nbsp;&nbsp; 卷1_67 【咏乌代陈师道】李世民 
<br>
<br>凌晨丽城去，薄暮上林栖。辞枝枝暂起，停树树还低。 
<br>向日终难托，迎风讵肯迷。只待纤纤手，曲里作宵啼。
<br>
<br>
<br>
<br>&nbsp;&nbsp; 卷1_68 【咏饮马】李世民 
<br>
<br>骏骨饮长泾，奔流洒络缨。细纹连喷聚，乱荇绕蹄萦。 
<br>水光鞍上侧，马影溜中横。翻似天池里，腾波龙种生。
<br>
<br>
<br>
<br>&nbsp;&nbsp; 卷1_69 【赋得残菊】李世民 
<br>
<br>阶兰凝曙霜，岸菊照晨光。露浓晞晚笑，风劲浅残香。 
<br>细叶凋轻翠，圆花飞碎黄。还持今岁色，复结后年芳。
<br>
<br>
<br>
<br>&nbsp;&nbsp; 卷1_70 【赋秋日悬清光赐房玄龄】李世民 
<br>
<br>秋露凝高掌，朝光上翠微。参差丽双阙，照耀满重闱。 
<br>仙驭随轮转，灵乌带影飞。临波无定彩，入隙有圆晖。 
<br>还当葵藿志，倾叶自相依。
<br>
<br>
<br>
<br>&nbsp;&nbsp; 卷1_71 【琵琶】李世民 
<br>
<br>半月无双影，全花有四时。摧藏千里态，掩抑几重悲。 
<br>促节萦红袖，清音满翠帷。驶弹风响急，缓曲钏声迟。 
<br>空馀关陇恨，因此代相思。
<br>
<br>
<br>
<br>&nbsp;&nbsp; 卷1_72 【宴中山】李世民 
<br>
<br>驱马出辽阳，万里转旂常。对敌六奇举，临戎八阵张。 
<br>斩鲸澄碧海，卷雾扫扶桑。昔去兰萦翠，今来桂染芳。 
<br>云芝浮碎叶，冰镜上朝光。回首长安道，方欢宴柏梁。
<br>
<br>
<br>
<br>&nbsp;&nbsp; 卷1_73 【饯中书侍郎来济】李世民 
<br>
<br>暧暧去尘昏灞岸，飞飞轻盖指河梁。云峰衣结千重叶， 
<br>雪岫花开几树妆。深悲黄鹤孤舟远，独叹青山别路长。 
<br>聊将分袂沾巾泪，还用持添离席觞。
<br>
<br>
<br>
<br>&nbsp;&nbsp; 卷1_74 【于太原召侍臣赐宴守岁】李世民 
<br>
<br>四时运灰琯，一夕变冬春。送寒馀雪尽，迎岁早梅新。
<br>
<br>
<br>
<br>&nbsp;&nbsp; 卷1_75 【咏烛二首】李世民 
<br>
<br>焰听风来动，花开不待春。镇下千行泪，非是为思人。
<br>
<br>九龙蟠焰动，四照逐花生。即此流高殿，堪持待月明。
<br>
<br>
<br>
<br>&nbsp;&nbsp; 卷1_76 【咏弓】李世民 
<br>
<br>上弦明月半，激箭流星远。落雁带书惊，啼猿映枝转。
<br>
<br>
<br>
<br>&nbsp;&nbsp; 卷1_77 【赋得早雁出云鸣】李世民 
<br>
<br>初秋玉露清，早雁出空鸣。隔云时乱影，因风乍含声。
<br>
<br>
<br>
<br>&nbsp;&nbsp; 卷1_78 【赋得临池柳】李世民 
<br>
<br>岸曲丝阴聚，波移带影疏。还将眉里翠，来就镜中舒。
<br>
<br>
<br>
<br>&nbsp;&nbsp; 卷1_79 【赋得临池竹】李世民 
<br>
<br>贞条障曲砌，翠叶贯寒霜。拂牖分龙影，临池待凤翔。
<br>
<br>
<br>
<br>&nbsp;&nbsp; 卷1_80 【赋得弱柳鸣秋蝉】李世民 
<br>
<br>散影玉阶柳，含翠隐鸣蝉。微形藏叶里，乱响出风前。
<br>
<br>
<br>
<br>&nbsp;&nbsp; 卷1_81 【探得李】李世民 
<br>
<br>盘根直盈渚，交干横倚天。舒华光四海，卷叶荫三川。
<br>
<br>
<br>
<br>&nbsp;&nbsp; 卷1_82 【咏小山】李世民 
<br>
<br>近谷交萦蕊，遥峰对出莲。径细无全磴，松小未含烟。
<br>
<br>
<br>
<br>&nbsp;&nbsp; 卷1_83 【赐萧瑀】李世民 
<br>
<br>疾风知劲草，板荡识诚臣。勇夫安识义，智者必怀仁。
<br>
<br>
<br>
<br>&nbsp;&nbsp; 卷1_84 【赐房玄龄】李世民 
<br>
<br>太液仙舟迥，西园隐上才。未晓征车度，鸡鸣关早开。
<br>
<br>
<br>
<br>&nbsp;&nbsp; 卷1_85 【辽东山夜临秋】李世民 
<br>
<br>烟生遥岸隐，月落半崖阴。连山惊鸟乱，隔岫断猿吟。
<br>
<br>
<br>
<br>&nbsp;&nbsp; 卷1_86 【赐魏徵诗】李世民 
<br>
<br>醽醁胜兰生，翠涛过玉z1。千日醉不醒，十年味不败。
<br>
<br>
<br>
<br>&nbsp;&nbsp; 卷1_21 【两仪殿赋柏梁体】李世民 
<br>
<br>绝域降附天下平， --李世民
<br>八表无事悦圣情。 --淮安王
<br>云披雾敛天地明， --长孙无忌
<br>登封日观禅云亭， --房玄龄
<br>太常具礼方告成。 --萧瑀
<br>
<br>
<br>&nbsp;&nbsp; 卷1_22 【句】李世民 
<br>
<br>雪耻酬百王，除凶报千古。
<br>
<br>昔乘匹马去，今驱万乘来。
<br>
<br>近日毛虽暖，闻弦心已惊。
<br>
<br>
<br>
<br>&nbsp;&nbsp;卷2_1 【太子纳妃太平公主出降】李治 
<br>
<br>龙楼光曙景，鲁馆启朝扉。艳日浓妆影，低星降婺辉。 
<br>玉庭浮瑞色，银榜藻祥徽。云转花萦盖，霞飘叶缀旂。 
<br>雕轩回翠陌，宝驾归丹殿。鸣珠佩晓衣，镂璧轮开扇。 
<br>华冠列绮筵，兰醑申芳宴。环阶凤乐陈，玳席珍羞荐。 
<br>蝶舞袖香新，歌分落素尘。欢凝欢懿戚，庆叶庆初姻。 
<br>暑阑炎气息，凉早吹疏频。方期六合泰，共赏万年春。
<br>
<br>
<br>&nbsp;&nbsp; 卷2_2 【七夕宴悬圃二首】李治 
<br>
<br>羽盖飞天汉，凤驾越层峦。俱叹三秋阻，共叙一宵欢。 
<br>璜亏夜月落，靥碎晓星残。谁能重操杼，纤手濯清澜。
<br>
<br>霓裳转云路，凤驾俨天潢。亏星凋夜靥，残月落朝璜。 
<br>促欢今夕促，长离别后长。轻梭聊驻织，掩泪独悲伤。
<br>
<br>
<br>
<br>&nbsp;&nbsp; 卷2_3 【过温汤】李治 
<br>
<br>温渚停仙跸，丰郊驻晓旌。路曲回轮影，岩虚传漏声。 
<br>暖溜惊湍驶，寒空碧雾轻。林黄疏叶下，野白曙霜明。 
<br>眺听良无已，烟霞断续生。
<br>
<br>
<br>
<br>&nbsp;&nbsp; 卷2_4 【九月九日】李治 
<br>
<br>端居临玉扆，初律启金商。凤阙澄秋色，龙闱引夕凉。 
<br>野净山气敛，林疏风露长。砌兰亏半影，岩桂发全香。 
<br>满盖荷凋翠，圆花菊散黄。挥鞭争电烈，飞羽乱星光。 
<br>柳空穿石碎，弦虚侧月张。怯猿啼落岫，惊雁断分行。 
<br>斜轮低夕景，归旆拥通庄。
<br>
<br>
<br>
<br>&nbsp;&nbsp; 卷2_5 【谒慈恩寺题奘法师房】李治 
<br>
<br>停轩观福殿，游目眺皇畿。法轮含日转，花盖接云飞。 
<br>翠烟香绮阁，丹霞光宝衣。幡虹遥合彩，定水迥分晖。 
<br>萧然登十地，自得会三归。
<br>
<br>
<br>
<br>&nbsp;&nbsp; 卷2_6 【谒大慈恩寺】李治 
<br>
<br>日宫开万仞，月殿耸千寻。花盖飞团影，幡虹曳曲阴。 
<br>绮霞遥笼帐，丛珠细网林。寥廓烟云表，超然物外心。
<br>
<br>
<br>
<br>&nbsp;&nbsp; 卷2_7 【守岁】李治 
<br>
<br>今宵冬律尽，来朝丽景新。花馀凝地雪，条含暖吹分。 
<br>绶吐芽犹嫩，冰□已镂津。薄红梅色冷，浅绿柳轻春。 
<br>送迎交两节，暄寒变一辰。
<br>
<br>
<br>
<br>&nbsp;&nbsp; 卷2_8 【咸亨殿宴近臣诸亲柏梁体】李治 
<br>
<br>屏欲除奢政返淳。（霍王以下和句亡）
<br>
<br>
<br>
<br>&nbsp;&nbsp; 卷2_9 【九月九日幸临渭亭登高得秋字】李显 
<br>
<br>九日正乘秋，三杯兴已周。泛桂迎尊满，吹花向酒浮。 
<br>长房萸早熟，彭泽菊初收。何藉龙沙上，方得恣淹留。
<br>
<br>
<br>
<br>&nbsp;&nbsp; 卷2_10 【登骊山高顶寓目】李显 
<br>
<br>四郊秦汉国，八水帝王都。阊阖雄里閈，城阙壮规模。 
<br>贯渭称天邑，含岐实奥区。金门披玉馆，因此识皇图。
<br>
<br>
<br>
<br>&nbsp;&nbsp; 卷2_11 【幸秦始皇陵】李显 
<br>
<br>眷言君失德，骊邑想秦馀。政烦方改篆，愚俗乃焚书。 
<br>阿房久已灭，阁道遂成墟。欲厌东南气，翻伤掩鲍车。
<br>
<br>
<br>
<br>&nbsp;&nbsp; 卷2_12 【立春日游苑迎春】李显 
<br>
<br>神皋福地三秦邑，玉台金阙九仙家。寒光犹恋甘泉树， 
<br>淑景偏临建始花。彩蝶黄莺未歌舞，梅香柳色已矜夸。 
<br>迎春正启流霞席，暂嘱曦轮勿遽斜。
<br>
<br>
<br>
<br>&nbsp;&nbsp; 卷2_13 【十月诞辰内殿宴群臣效柏梁体联句】李显 
<br>
<br>润色鸿业寄贤才， --李显
<br>叨居右弼愧盐梅。 --李峤
<br>运筹帷幄荷时来， --宗楚客
<br>职掌图籍滥蓬莱。 --刘宪
<br>两司谬忝谢钟裴， --崔湜
<br>礼乐铨管效涓埃。 --郑愔
<br>陈师振旅清九垓， --赵彦昭
<br>欣承顾问侍天杯。 --李適
<br>衔恩献寿柏梁台， --苏颋
<br>黄缣青简奉康哉。 --卢藏用
<br>鲰生侍从忝王枚， --李乂
<br>右掖司言实不才。 --马怀素
<br>宗伯秩礼天地开， --薛稷
<br>帝歌难续仰昭回。 --宋之问
<br>微臣捧日变寒灰， --陆景初
<br>远惭班左愧游陪。 --上官婕妤
<br>
<br>
<br>&nbsp;&nbsp; 卷2_14 【景龙四年正月五日移仗蓬莱宫御大明殿会吐…柏梁体联句】李显 
<br>
<br>大明御宇临万方， --李显
<br>顾惭内政翊陶唐。 --皇后
<br>鸾鸣凤舞向平阳， --长宁公主
<br>秦楼鲁馆沐恩光。 --安乐公主
<br>无心为子辄求郎， --太平公主
<br>雄才七步谢陈王。 --温王重茂
<br>当熊让辇愧前芳， --上官昭容
<br>再司铨筦恩可忘。 --崔湜
<br>文江学海思济航， --郑愔
<br>万邦考绩臣所详。 --武平一
<br>著作不休出中肠， --阎朝隐
<br>权豪屏迹肃严霜。 --窦从一
<br>铸鼎开岳造明堂， --宗晋卿
<br>玉醴由来献寿觞。 --明悉猎
<br>
<br>
<br>&nbsp;&nbsp; 卷2_15 【石淙（太子时作）】李显 
<br>
<br>三阳本是标灵纪，二室由来独擅名。霞衣霞锦千般状， 
<br>云峰云岫百重生。水炫珠光遇泉客，岩悬石镜厌山精。 
<br>永愿乾坤符睿算，长居膝下属欢情。
<br>
<br>
<br>
<br>&nbsp;&nbsp; 卷2_16 【石淙（相王时作）】李旦 
<br>
<br>奇峰嶾嶙箕山北，秀崿岧峣嵩镇南。地首地肺何曾拟， 
<br>天目天台倍觉惭。树影蒙茏鄣叠岫，波深汹涌落悬潭。 
<br>□愿紫宸居得一，永欣丹扆御通三。
<br>
<br>
<br>
<br>
<br>&nbsp;&nbsp; 卷3_1 【过晋阳宫】李隆基 
<br>
<br>缅想封唐处，实惟建国初。俯察伊晋野，仰观乃参虚。 
<br>井邑龙斯跃，城池凤翔馀。林塘犹沛泽，台榭宛旧居。 
<br>运革祚中否，时迁命兹符。顾循承丕构，怵惕多忧虞。 
<br>尚恐威不逮，复虑化未孚。岂徒劳辙迹，所期训戎车。 
<br>习俗问黎人，亲巡慰里闾。永言念成功，颂德临康衢。 
<br>长怀经纶日，叹息履庭隅。艰难安可忘，欲去良踟蹰。
<br>
<br>
<br>&nbsp;&nbsp; 卷3_2 【行次成皋途经先圣擒建德之所缅思功业感而赋诗】李隆基 
<br>
<br>有隋政昏虐，群雄已交争。先圣按剑起，叱咤风云生。 
<br>饮马河洛竭，作气嵩华惊。克敌睿图就，擒俘帝道亨。 
<br>顾惭嗣宝历，恭承天下平。幸过翦鲸地，感慕神且英。
<br>
<br>
<br>
<br>&nbsp;&nbsp; 卷3_3 【校猎义成喜逢大雪率题九韵以示群官】李隆基 
<br>
<br>弧矢威天下，旌旗游近县。一面施鸟罗，三驱教人战。 
<br>暮云成积雪，晓色开行殿。皓然原隰同，不觉林野变。 
<br>北风勇士马，东日华组练。触地银獐出，连山缟鹿见。 
<br>月兔落高矰，星狼下急箭。既欣盈尺兆，复忆磻溪便。 
<br>岁丰将遇贤，俱荷皇天眷。
<br>
<br>
<br>
<br>&nbsp;&nbsp; 卷3_4 【赐诸州刺史以题座右】李隆基 
<br>
<br>眷言思共理，鉴梦想维良。猗欤此推择，声绩著周行。 
<br>贤能既俟进，黎献实伫康。视人当如子，爱人亦如伤。 
<br>讲学试诵论，阡陌劝耕桑。虚誉不可饰，清知不可忘。 
<br>求名迹易见，安贞德自彰。讼狱必以情，教民贵有常。 
<br>恤惸且存老，抚弱复绥强。勉哉各祗命，知予眷万方。
<br>
<br>
<br>
<br>&nbsp;&nbsp; 卷3_5 【送忠州太守康昭远等】李隆基 
<br>
<br>端拱临中枢，缅怀共予理。不有台阁英，孰振循良美。 
<br>分符侯甸内，拜手明庭里。誓节期饮冰，调人方导水。 
<br>嘉声驰九牧，惠化光千祀。时雨侔昔贤，芳猷贯前史。 
<br>伫尔颂中和，吾将令卿士。
<br>
<br>
<br>
<br>&nbsp;&nbsp; 卷3_6 【送李邕之任滑台】李隆基 
<br>
<br>汉家重东郡，宛彼白马津。黎庶既蕃殖，临之劳近臣。 
<br>远别初首路，今行方及春。课成应第一，良牧尔当仁。
<br>
<br>
<br>
<br>&nbsp;&nbsp; 卷3_7 【端午三殿宴群臣探得神字】李隆基 
<br>
<br>五月符天数，五音调夏钧。旧来传五日，无事不称神。 
<br>穴枕通灵气，长丝续命人。四时花竞巧，九子粽争新。 
<br>方殿临华节，圆宫宴雅臣。进对一言重，遒文六义陈。 
<br>股肱良足咏，风化可还淳。
<br>
<br>
<br>
<br>&nbsp;&nbsp; 卷3_8 【温汤对雪】李隆基 
<br>
<br>北风吹同云，同云飞白雪。白雪乍回散，同云何惨烈。 
<br>未见温泉冰，宁知火井灭。表瑞良在兹，庶几可怡悦。
<br>
<br>
<br>
<br>&nbsp;&nbsp; 卷3_9 【登蒲州逍遥楼】李隆基 
<br>
<br>长榆息烽火，高柳静风尘。卜征巡九洛，展豫出三秦。 
<br>昔是潜龙地，今为上理辰。时平乘道泰，聊赏遇年春。 
<br>黄河分地络，飞观接天津。一览遗芳翰，千载肃如神。
<br>
<br>
<br>
<br>&nbsp;&nbsp; 卷3_10 【经河上公庙】李隆基 
<br>
<br>昔闻有耆叟，河上独遗荣。迹与尘嚣隔，心将道德并。 
<br>讵以天地累，宁为宠辱惊。矫然翔寥廓，如何屈坚贞。 
<br>玄玄妙门启，肃肃祠宇清。冥漠无先后，那能纪姓名。
<br>
<br>
<br>
<br>&nbsp;&nbsp; 卷3_11 【过王濬墓】李隆基 
<br>
<br>吴国分牛斗，晋室命龙骧。受任敌已灭，策勋名不彰。 
<br>居美未尽善，矜功徒自伤。长戟今何在，孤坟此路傍。 
<br>不观松柏茂，空馀荆棘场。叹嗟悬剑陇，谁识梦刀祥。
<br>
<br>
<br>
<br>&nbsp;&nbsp; 卷3_12 【初入秦川路逢寒食】李隆基 
<br>
<br>洛阳芳树映天津，灞岸垂杨窣地新。直为经过行处乐， 
<br>不知虚度两京春。去年馀闰今春早，曙色和风著花草。 
<br>可怜寒食与清明，光辉并在长安道。自从关路入秦川， 
<br>争道何人不戏鞭。公子途中妨蹴鞠，佳人马上废秋千。 
<br>渭水长桥今欲渡，葱葱渐见新丰树。远看骊岫入云霄， 
<br>预想汤池起烟雾。烟雾氛氲水殿开，暂拂香轮归去来。 
<br>今岁清明行已晚，明年寒食更相陪。
<br>
<br>
<br>
<br>&nbsp;&nbsp; 卷3_13 【春台望】李隆基 
<br>
<br>暇景属三春，高台聊四望。目极千里际，山川一何壮。 
<br>太华见重岩，终南分叠嶂。郊原纷绮错，参差多异状。 
<br>佳气满通沟，迟步入绮楼。初莺一一鸣红树， 
<br>归雁双双去绿洲。太液池中下黄鹤，昆明水上映牵牛。 
<br>闻道汉家全盛日，别馆离宫趣非一。甘泉逶迤亘明光， 
<br>五柞连延接未央。周庐徼道纵横转，飞阁回轩左右长。 
<br>须念作劳居者逸，勿言我后焉能恤。为想雄豪壮柏梁， 
<br>何如俭陋卑茅室。阳乌黯黯向山沉，夕鸟喧喧入上林。 
<br>薄暮赏馀回步辇，还念中人罢百金。
<br>
<br>
<br>
<br>&nbsp;&nbsp; 卷3_14 【过大哥宅探得歌字韵】李隆基 
<br>
<br>鲁卫情先重，亲贤爱转多。冕旒丰暇日，乘景暂经过。 
<br>戚里申高宴，平台奏雅歌。复寻为善乐，方验保山河。
<br>
<br>
<br>
<br>&nbsp;&nbsp; 卷3_15 【同玉真公主过大哥山池】李隆基 
<br>
<br>地有招贤处，人传乐善名。鹜池临九达，龙岫对层城。 
<br>桂月先秋冷，蘋风向晚清。凤楼遥可见，仿佛玉箫声。
<br>
<br>
<br>
<br>&nbsp;&nbsp; 卷3_16 【经邹鲁祭孔子而叹之】李隆基 
<br>
<br>夫子何为者，栖栖一代中。地犹鄹氏邑，宅即鲁王宫。 
<br>叹凤嗟身否，伤麟怨道穷。今看两楹奠，当与梦时同。
<br>
<br>
<br>
<br>&nbsp;&nbsp; 卷3_17 【惟此温泉是称愈疾岂予独受其福思与兆人共之…言其志】李隆基 
<br>
<br>桂殿与山连，兰汤涌自然。阴崖含秀色，温谷吐潺湲。 
<br>绩为蠲邪著，功因养正宣。愿言将亿兆，同此共昌延。
<br>
<br>
<br>
<br>&nbsp;&nbsp; 卷3_18 【旋师喜捷】李隆基 
<br>
<br>边服胡尘起，长安汉将飞。龙蛇开阵法，貔虎振军威。 
<br>诈虏脑涂地，征夫血染衣。今朝书奏入，明日凯歌归。
<br>
<br>
<br>
<br>&nbsp;&nbsp; 卷3_19 【过老子庙】李隆基 
<br>
<br>仙居怀圣德，灵庙肃神心。草合人踪断，尘浓鸟迹深。 
<br>流沙丹灶没，关路紫烟沉。独伤千载后，空馀松柏林。
<br>
<br>
<br>
<br>&nbsp;&nbsp; 卷3_20 【途次陕州】李隆基 
<br>
<br>境出三秦外，途分二陕中。山川入虞虢，风俗限西东。 
<br>树古棠阴在，耕馀让畔空。鸣笳从此去，行见洛阳宫。
<br>
<br>
<br>
<br>&nbsp;&nbsp; 卷3_21 【野次喜雪】李隆基 
<br>
<br>拂曙辟行宫，寒皋野望通。繁云低远岫，飞雪舞长空。 
<br>赋象恒依物，萦回屡逐风。为知勤恤意，先此示年丰。
<br>
<br>
<br>
<br>&nbsp;&nbsp; 卷3_22 【送贺知章归四明】李隆基 
<br>
<br>遗荣期入道，辞老竟抽簪。岂不惜贤达，其如高尚心。 
<br>寰中得秘要，方外散幽襟。独有青门饯，群僚怅别深。
<br>
<br>
<br>
<br>&nbsp;&nbsp; 卷3_23 【轩游宫十五夜】李隆基 
<br>
<br>行迈离秦国，巡方赴洛师。路逢三五夜，春色暗中期。 
<br>关外长河转，宫中淑气迟。歌钟对明月，不减旧游时。
<br>
<br>
<br>
<br>&nbsp;&nbsp; 卷3_24 【观拔河俗戏】李隆基 
<br>
<br>壮徒恒贾勇，拔拒抵长河。欲练英雄志，须明胜负多。 
<br>噪齐山岌嶪，气作水腾波。预期年岁稔，先此乐时和。
<br>
<br>
<br>
<br>&nbsp;&nbsp; 卷3_25 【同刘晃喜雨】李隆基 
<br>
<br>节变寒初尽，时和气已春。繁云先合寸，膏雨自依旬。 
<br>飒飒飞平野，霏霏静暗尘。悬知花叶意，朝夕望中新。
<br>
<br>
<br>
<br>&nbsp;&nbsp; 卷3_26 【千秋节赐群臣镜】李隆基 
<br>
<br>铸得千秋镜，光生百炼金。分将赐群后，遇象见清心。 
<br>台上冰华澈，窗中月影临。更衔长绶带，留意感人深。
<br>
<br>
<br>
<br>&nbsp;&nbsp; 卷3_27 【赐道士邓紫阳】李隆基 
<br>
<br>太乙三门诀，元君六甲符。下传金版术，上刻玉清书。 
<br>有美探真士，囊中得秘书。自知三醮后，翊我灭残胡。
<br>
<br>
<br>
<br>&nbsp;&nbsp; 卷3_28 【幸蜀西至剑门】李隆基 
<br>
<br>剑阁横云峻，銮舆出狩回。翠屏千仞合，丹嶂五丁开。 
<br>灌木萦旗转，仙云拂马来。乘时方在德，嗟尔勒铭才。
<br>
<br>
<br>
<br>&nbsp;&nbsp; 卷3_29 【答司马承祯上剑镜】李隆基 
<br>
<br>宝照含天地，神剑合阴阳。日月丽光景，星斗裁文章。 
<br>写鉴表容质，佩服为身防。从兹一赏玩，永德保龄长。
<br>
<br>
<br>
<br>&nbsp;&nbsp; 卷3_30 【送赵法师还蜀因名山奠简】李隆基 
<br>
<br>道家奠灵简，自昔仰神仙。真子今将命，苍生福可传。 
<br>江山寻故国，城郭信依然。二室遥相望，云回洞里天。
<br>
<br>
<br>
<br>&nbsp;&nbsp; 卷3_31 【送道士薛季昌还山】李隆基 
<br>
<br>洞府修真客，衡阳念旧居。将成金阙要，愿奉玉清书。 
<br>云路三天近，松溪万籁虚。犹期传秘诀，来往候仙舆。
<br>
<br>
<br>
<br>&nbsp;&nbsp; 卷3_32 【送玄同真人李抱朴谒灊山仙祠】李隆基 
<br>
<br>城阙天中近，蓬瀛海上遥。归期千载鹤，春至一来朝。 
<br>采药逢三秀，餐霞卧九霄。参同如有旨，金鼎待君烧。
<br>
<br>
<br>
<br>&nbsp;&nbsp; 卷3_33 【春日出苑游瞩（太子时作）】李隆基 
<br>
<br>三阳丽景早芳辰，四序佳园物候新。梅花百树障去路， 
<br>垂柳千条暗回津。鸟飞直为惊风叶，鱼没都由怯岸人。 
<br>惟愿圣主南山寿，何愁不赏万年春。
<br>
<br>
<br>
<br>&nbsp;&nbsp; 卷3_34 【春晚宴两相及礼官丽正殿学士探得风字】李隆基 
<br>
<br>乾道运无穷，恒将人代工。阴阳调历象，礼乐报玄穹。 
<br>介胄清荒外，衣冠佐域中。言谈延国辅，词赋引文雄。 
<br>野霁伊川绿，郊明巩树红。冕旒多暇景，诗酒会春风。
<br>
<br>
<br>
<br>&nbsp;&nbsp; 卷3_35 【首夏花萼楼观群臣宴宁王山亭回楼下又申之以赏乐赋诗】李隆基 
<br>
<br>今年通闰月，入夏展春辉。楼下风光晚，城隅宴赏归。 
<br>九歌扬政要，六舞散朝衣。天喜时相合，人和事不违。 
<br>礼中推意厚，乐处感心微。别赏阳台乐，前旬暮雨飞。
<br>
<br>
<br>
<br>&nbsp;&nbsp; 卷3_36 【同二相已下群官乐游园宴】李隆基 
<br>
<br>撰日岩廊暇，需云宴乐初。万方朝玉帛，千品会簪裾。 
<br>地入南山近，城分北斗馀。池塘垂柳密，原隰野花疏。 
<br>帟幕看逾暗，歌钟听自虚。兴阑归骑转，还奏弼违书。
<br>
<br>
<br>
<br>&nbsp;&nbsp; 卷3_37 【集贤书院成，送张说上集贤学士，赐宴得珍字】李隆基 
<br>
<br>广学开书院，崇儒引席珍。集贤招衮职，论道命台臣。 
<br>礼乐沿今古，文章革旧新。献酬尊俎列，宾主位班陈。 
<br>节变云初夏，时移气尚春。所希光史册，千载仰兹晨。
<br>
<br>
<br>
<br>&nbsp;&nbsp; 卷3_38 【王屋山送道士司马承祯还天台】李隆基 
<br>
<br>紫府求贤士，清溪祖逸人。江湖与城阙，异迹且殊伦。 
<br>间有幽栖者，居然厌俗尘。林泉先得性，芝桂欲调神。 
<br>地道逾稽岭，天台接海滨。音徽从此间，万古一芳春。
<br>
<br>
<br>
<br>&nbsp;&nbsp; 卷3_39 【早度蒲津关】李隆基 
<br>
<br>钟鼓严更曙，山河野望通。鸣銮下蒲坂，飞旆入秦中。 
<br>地险关逾壮，天平镇尚雄。春来津树合，月落戍楼空。 
<br>马色分朝景，鸡声逐晓风。所希常道泰，非复候繻同。
<br>
<br>
<br>
<br>&nbsp;&nbsp; 卷3_40 【途经华岳】李隆基 
<br>
<br>饬驾去京邑，鸣鸾指洛川。循途经太华，回跸暂周旋。 
<br>翠崿留斜影，悬岩冒夕烟。四方皆石壁，五位配金天。 
<br>仿佛看高掌，依稀听子先。终当铭岁月，从此记灵仙。
<br>
<br>
<br>
<br>&nbsp;&nbsp; 卷3_41 【喜雪】李隆基 
<br>
<br>日观卜先征，时巡顺物情。风行未备礼，云密遽飘霙。 
<br>委树寒花发，萦空落絮轻。朝如玉已会，庭似月犹明。 
<br>既睹肤先合，还欣尺有盈。登封何以报，因此谢功成。
<br>
<br>
<br>
<br>&nbsp;&nbsp; 卷3_42 【幸凤泉汤】李隆基 
<br>
<br>西狩观周俗，南山历汉宫。荐鲜知路近，省敛觉年丰。 
<br>阴谷含神爨，汤泉养圣功。益龄仙井合，愈疾醴源通。 
<br>不重鸣岐凤，谁矜陈宝雄。愿将无限泽，沾沐众心同。
<br>
<br>
<br>
<br>&nbsp;&nbsp; 卷3_43 【南出雀鼠谷答张说】李隆基 
<br>
<br>雷出应乾象，风行顺国人。川途犹在晋，车马渐归秦。 
<br>背陕关山险，横汾鼓吹频。草依阳谷变，花待北岩春。 
<br>闻有鹓鸾客，清词雅调新。求音思欲报，心迹竟难陈。
<br>
<br>
<br>
<br>&nbsp;&nbsp; 卷3_44 【赐崔日知往潞州】李隆基 
<br>
<br>潞国开新府，壶关宠旧林。妙旌循吏德，持悦庶氓心。 
<br>礼乐中朝贵，神明列郡钦。扬风非赠扇，易俗是张琴。 
<br>藩镇讴谣满，行宫雨露深。会书丞相策，先赐颍川金。
<br>
<br>
<br>
<br>&nbsp;&nbsp; 卷3_45 【为赵法师别造精院过院赋诗】李隆基 
<br>
<br>宗师心物外，为道运虚舟。不恋岩泉赏，来从宫禁游。 
<br>探玄知几岁，习静更宜秋。烟树辨朝色，风湍闻夜流。 
<br>坐朝繁听览，寻胜在清幽。欲广无为化，因兹庶可求。
<br>
<br>
<br>
<br>&nbsp;&nbsp; 卷3_46 【端午】李隆基 
<br>
<br>端午临中夏，时清日复长。盐梅已佐鼎，曲糵且传觞。 
<br>事古人留迹，年深缕积长。当轩知槿茂，向水觉芦香。 
<br>亿兆同归寿，群公共保昌。忠贞如不替，贻厥后昆芳。
<br>
<br>
<br>
<br>&nbsp;&nbsp; 卷3_47 【春中兴庆宫酺宴】李隆基 
<br>
<br>九达长安道，三阳别馆春。还将听朝暇，回作豫游晨。 
<br>不战要荒服，无刑礼乐新。合酺覃土宇，欢宴接群臣。 
<br>玉斝飞千日，琼筵荐八珍。舞衣云曳影，歌扇月开轮。 
<br>伐鼓鱼龙杂，撞钟角牴陈。曲终酣兴晚，须有醉归人。
<br>
<br>
<br>
<br>&nbsp;&nbsp; 卷3_48 【千秋节宴】李隆基 
<br>
<br>兰殿千秋节，称名万寿觞。风传率土庆，日表继天祥。 
<br>玉宇开花萼，宫县动会昌。衣冠白鹭下，帟幕翠云长。 
<br>献遗成新俗，朝仪入旧章。月衔花绶镜，露缀彩丝囊。 
<br>处处祠田祖，年年宴杖乡。深思一德事，小获万人康。
<br>
<br>
<br>
<br>&nbsp;&nbsp; 卷3_49 【左丞相说右丞相璟太子少傅乾曜同日上官命宴东堂赐诗】李隆基 
<br>
<br>赤帝收三杰，黄轩举二臣。由来丞相重，分掌国之钧。 
<br>我有握中璧，双飞席上珍。子房推道要，仲子讶风神。 
<br>复辍台衡老，将为调护人。鹓鸾同拜日，车骑拥行尘。 
<br>乐聚南宫宴，觞连北斗醇。俾予成百揆，垂拱问彝伦。
<br>
<br>
<br>
<br>&nbsp;&nbsp; 卷3_50 【早登太行山中言志】李隆基 
<br>
<br>清跸度河阳，凝笳上太行。火龙明鸟道，铁骑绕羊肠。 
<br>白雾埋阴壑，丹霞助晓光。涧泉含宿冻，山木带馀霜。 
<br>野老茅为屋，樵人薜作裳。宣风问耆艾，敦俗劝耕桑。 
<br>凉德惭先哲，徽猷慕昔皇。不因今展义，何以冒垂堂。
<br>
<br>
<br>
<br>&nbsp;&nbsp; 卷3_51 【平胡】李隆基 
<br>
<br>杂虏忽猖狂，无何敢乱常。羽书朝继入，烽火夜相望。 
<br>将出凶门勇，兵因死地强。蒙轮皆突骑，按剑尽鹰扬。 
<br>鼓角雄山野，龙蛇入战场。流膏润沙漠，溅血染锋铓。 
<br>雾扫清玄塞，云开静朔方。武功今已立，文德愧前王。
<br>
<br>
<br>
<br>&nbsp;&nbsp; 卷3_52 【游兴庆宫作】李隆基 
<br>
<br>代邸青门右，离宫紫陌陲。庭如过沛日，水若渡江时。 
<br>绮观连鸡岫，朱楼接雁池。从来敦棣萼，今此茂荆枝。 
<br>万叶传馀庆，千年志不移。凭轩聊属目，轻辇共追随。 
<br>务本方崇训，相辉保羽仪。时康俗易渐，德薄政难施。 
<br>鼓吹迎飞盖，弦歌送羽卮。所希覃率土，孝弟一同规。
<br>
<br>
<br>
<br>&nbsp;&nbsp; 卷3_53 【送张说巡边】李隆基 
<br>
<br>端拱复垂裳，长怀御远方。股肱申教义，戈剑靖要荒。 
<br>命将绥边服，雄图出庙堂。三台入武帐，八座起文昌。 
<br>宝胄匡韩主，华宗辅汉王。茂先惭博物，平子谢文章。 
<br>尽节恢时佐，输诚御寇场。三军临朔野，驷马即戎行。 
<br>鼓吹威夷狄，旌轩溢洛阳。云台先著美，今日更贻芳。
<br>
<br>
<br>
<br>&nbsp;&nbsp; 卷3_54 【饯王晙巡边】李隆基 
<br>
<br>振武威荒服，扬文肃远墟。金坛申将礼，玉节授军符。 
<br>免胄三方外，衔刀万里馀。昔时吴会静，今日虏庭虚。 
<br>分阃仍推毂，援桴且训车。风扬旌旆远，雨洗甲兵初。 
<br>坐见台阶谧，行闻袄祲除。檄来虽插羽，箭去亦飞书。 
<br>舟楫功须著，盐梅望匪疏。不应陈七德，欲使化先敷。
<br>
<br>
<br>
<br>&nbsp;&nbsp; 卷3_55 【巡省途次上党旧宫赋】李隆基 
<br>
<br>三千初击浪，九万欲抟空。天地犹惊否，阴阳始遇蒙。 
<br>存贞期历试，佐贰伫昭融。多谢时康理，良惭实赖功。 
<br>长怀问鼎气，夙负拔山雄。不学刘琨舞，先歌汉祖风。 
<br>英髦既包括，豪杰自牢笼。人事一朝异，讴歌四海同。 
<br>如何昔朱邸，今此作离宫。雁沼澄澜翠，猿岩落照红。 
<br>小山秋桂馥，长坂旧兰丛。即是淹留处，乘欢乐未穷。
<br>
<br>
<br>
<br>&nbsp;&nbsp; 卷3_56 【潼关口号】李隆基 
<br>
<br>河曲回千里，关门限二京。所嗟非恃德，设险到天平。
<br>
<br>
<br>
<br>&nbsp;&nbsp; 卷3_57 【千秋节赐群臣镜】李隆基 
<br>
<br>瑞露垂花绶，寒冰澈宝轮。对兹台上月，聊以庆佳辰。
<br>
<br>
<br>
<br>&nbsp;&nbsp; 卷3_58 【续薛令之题壁】李隆基 
<br>
<br>啄木觜距长，凤凰羽毛短。苦嫌松桂寒，任逐桑榆暖。
<br>
<br>
<br>
<br>&nbsp;&nbsp; 卷3_59 【送胡真师还西山】李隆基 
<br>
<br>仙客厌人间，孤云比性闲。话离情未已，烟水万重山。
<br>
<br>
<br>
<br>&nbsp;&nbsp; 卷3_60 【过大哥山池题石壁】李隆基 
<br>
<br>澄潭皎镜石崔巍，万壑千岩暗绿苔。
<br>林亭自有幽贞趣，况复秋深爽气来。
<br>
<br>
<br>
<br>&nbsp;&nbsp; 卷3_61 【题梅妃画真】李隆基 
<br>
<br>忆昔娇妃在紫宸，铅华不御得天真。
<br>霜绡虽似当时态，争奈娇波不顾人。
<br>
<br>
<br>
<br>&nbsp;&nbsp; 卷3_62 【鶺鴒颂】李隆基 
<br>
<br>伊我轩宫，奇树青葱，蔼周庐兮。冒霜停雪，以茂以悦， 
<br>恣卷舒兮。连枝同荣，吐绿含英，曜春初兮。 
<br>蓐收御节，寒露微结，气清虚兮。桂宫兰殿，唯所息宴， 
<br>栖雍渠兮。行摇飞鸣，急难有情，情有馀兮。 
<br>顾惟德凉，夙夜兢惶，惭化疏兮。上之所教，下之所效， 
<br>实在予兮。天伦之性，鲁卫分政，亲贤居兮。 
<br>爰游爰处，爰笑爰语，巡庭除兮。观此翔禽，以悦我心， 
<br>良史书兮。
<br>
<br>
<br>
<br>&nbsp;&nbsp; 卷3_63 【傀儡吟】李隆基 
<br>
<br>刻木牵丝作老翁，鸡皮鹤发与真同。
<br>须臾弄罢寂无事，还似人生一梦中。
<br>
<br>
<br>
<br>&nbsp;&nbsp; 卷3_64 【句】李隆基 
<br>
<br>昔见漳滨卧，言将人事违。今逢庆诞日，犹谓学仙归。 
<br>棠棣花重发，鴒原鸟再飞。
<br>
<br>德比代云布，心如晋水清。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
