<HTML>
<HEAD>
<TITLE>全唐诗 卷701-704 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷701-704</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷701-704</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6216"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷701-704')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷701-704]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷701_1 【拟塞外征行】王贞白 
<br>
<br>寇骑满鸡田，都护欲临边。青泥方绝漠，怀剑始辞燕。 
<br>旌旗挂龙虎，壮士募鹰鹯。长城威十万，高岭奋三千。 
<br>行行向马邑，去去指祁连。鼓声遥赤塞，兵气远冲天。 
<br>对阵云初上，临城月始悬。风惊烽易灭，沙暗马难前。 
<br>恩重恒思报，劳心屡损年。微功一可立，身轻不自怜。
<br>
<br>
<br>&nbsp;&nbsp; 卷701_2 【芦苇】王贞白 
<br>
<br>高士想江湖，湖闲庭植芦。清风时有至，绿竹兴何殊。 
<br>嫩喜日光薄，疏忧雨点粗。惊蛙跳得过，斗雀袅如无。 
<br>未织巴篱护，几抬邛竹扶。惹烟轻弱柳，蘸水漱清蒲。 
<br>溉灌情偏重，琴樽赏不孤。穿花思钓叟，吹叶少羌雏。 
<br>寒色暮天映，秋声远籁俱。朗吟应有趣，潇洒十馀株。
<br>
<br>
<br>
<br>&nbsp;&nbsp; 卷701_3 【田舍曲】王贞白 
<br>
<br>古今利名路，只在侬门前。至老不离家，一生常晏眠。 
<br>牛羊晚自归，儿童戏野田。岂思封侯贵，唯只待丰年。 
<br>征赋岂辞苦，但愿时官贤。时官苟贪浊，田舍生忧煎。
<br>
<br>
<br>
<br>&nbsp;&nbsp; 卷701_4 【妾薄命】王贞白 
<br>
<br>薄命头欲白，频年嫁不成。秦娥未十五，昨夜事公卿。 
<br>岂有机杼力，空传歌舞名。妾专修妇德，媒氏却相轻。
<br>
<br>
<br>
<br>&nbsp;&nbsp; 卷701_5 【湘妃怨】王贞白 
<br>
<br>舜欲省蛮陬，南巡非逸游。九江沉白日，二女泣沧洲。 
<br>目极楚云断，恨深湘水流。至今闻鼓瑟，咽绝不胜愁。
<br>
<br>
<br>
<br>&nbsp;&nbsp; 卷701_6 【长门怨二首】王贞白 
<br>
<br>寂寞故宫春，残灯晓尚存。从来非妾过，偶尔失君恩。 
<br>花落伤容鬓，莺啼惊梦魂。翠华如可待，应免老长门。
<br>
<br>叶落长门静，苔生永巷幽。相思对明月，独坐向空楼。 
<br>銮驾迷终转，蛾眉老自愁。昭阳歌舞伴，此夕未知秋。
<br>
<br>
<br>
<br>&nbsp;&nbsp; 卷701_7 【有所思（一作长相思）】王贞白 
<br>
<br>芙蓉出水时，偶尔便分离。自此无因见，长教挂所思。 
<br>残春不入梦，芳信欲传谁。寂寞秋堂下，空吟小谢诗。
<br>
<br>
<br>
<br>&nbsp;&nbsp; 卷701_8 【短歌】王贞白 
<br>
<br>物候来相续，新蝉送晚莺。百年休倚赖，一梦甚分明。 
<br>金鼎神仙隐，铜壶昼夜倾。不如早立德，万古有其名。
<br>
<br>
<br>
<br>&nbsp;&nbsp; 卷701_9 【御沟水】王贞白 
<br>
<br>一带御沟水，绿槐相荫清。此中涵帝泽，无处濯尘缨。 
<br>鸟道来虽险，龙池到自平。朝宗本心切，愿向急流倾。
<br>
<br>
<br>
<br>&nbsp;&nbsp; 卷701_10 【少年行二首】王贞白 
<br>
<br>游宴不知厌，杜陵狂少年。花时轻暖酒，春服薄装绵。 
<br>戏马上林苑，斗鸡寒食天。鲁儒甘被笑，对策鬓皤然。
<br>
<br>弱冠投边急，驱兵夜渡河。追奔铁马走，杀虏宝刀讹。 
<br>威静黑山路，气含清海波。常闻为突骑，天子赐长戈。
<br>
<br>
<br>
<br>&nbsp;&nbsp; 卷701_11 【塞上曲】王贞白 
<br>
<br>岁岁但防虏，西征早晚休。匈奴不系颈，汉将但封侯。 
<br>夕照低烽火，寒笳咽戍楼。燕然山上字，男子见须羞。
<br>
<br>
<br>
<br>&nbsp;&nbsp; 卷701_12 【长安道】王贞白 
<br>
<br>晓鼓人已行，暮鼓人未息。梯航万国来，争先贡金帛。 
<br>不问贤与愚，但论官与职。如何贫书生，只献安边策。
<br>
<br>
<br>
<br>&nbsp;&nbsp; 卷701_13 【洛阳道】王贞白 
<br>
<br>喧喧洛阳路，奔走争先步。唯恐著鞭迟，谁能更回顾。 
<br>覆车虽在前，润屋何曾惧。贤哉只二疏，东门挂冠去。
<br>
<br>
<br>
<br>&nbsp;&nbsp; 卷701_14 【度关山】王贞白 
<br>
<br>只领千馀骑，长驱碛邑间。云州多警急，雪夜度关山。 
<br>石响铃声远，天寒弓力悭。秦楼休怅望，不日凯歌还。
<br>
<br>
<br>
<br>&nbsp;&nbsp; 卷701_15 【出自蓟北门行】王贞白 
<br>
<br>蓟北连极塞，塞色昼冥冥。战地骸骨满，长时风雨腥。 
<br>沙河留不定，春草冻难青。万户封侯者，何谋静虏庭。
<br>
<br>
<br>
<br>&nbsp;&nbsp; 卷701_16 【从军行】王贞白 
<br>
<br>从军朔方久，未省用干戈。只以恩信及，自然戎虏和。 
<br>边声动白草，烧色入枯河。每度因看猎，令人勇气多。
<br>
<br>
<br>
<br>&nbsp;&nbsp; 卷701_17 【古悔从军行】王贞白 
<br>
<br>忆昔仗孤剑，十年从武威。论兵亲玉帐，逐虏过金微。 
<br>陇水秋先冻，关云寒不飞。辛勤功业在，麟阁志犹违。
<br>
<br>
<br>
<br>&nbsp;&nbsp; 卷701_18 【胡笳曲】王贞白 
<br>
<br>陇底悲笳引，陇头鸣北风。一轮霜月落，万里塞天空。 
<br>戍卒泪应尽，胡儿哭未终。争教班定远，不念玉关中。
<br>
<br>
<br>
<br>&nbsp;&nbsp; 卷701_19 【入塞】王贞白 
<br>
<br>玉殿论兵事，君王诏出征。新除羽林将，曾破月支兵。 
<br>惯历塞垣险，能分部落情。从今一战胜，不使虏尘生。
<br>
<br>
<br>
<br>&nbsp;&nbsp; 卷701_20 【游仙】王贞白 
<br>
<br>我家三岛上，洞户眺波涛。醉背云屏卧，谁知海日高。 
<br>露香红玉树，风绽碧蟠桃。悔与仙子别，思归梦钓鳌。
<br>
<br>
<br>
<br>&nbsp;&nbsp; 卷701_21 【歌（一作凉州行）】王贞白 
<br>
<br>谁唱关西曲，寂寞夜景深。一声长在耳，万恨重经心。 
<br>调古清风起，曲终凉月沉。却应筵上客，未必是知音。
<br>
<br>
<br>
<br>&nbsp;&nbsp; 卷701_22 【经故洛城】王贞白 
<br>
<br>卜世何久远，由来仰圣明。山河徒自壮，周召不长生。 
<br>几主任奸谄，诸侯各战争。但馀崩垒在，今古共伤情。
<br>
<br>
<br>
<br>&nbsp;&nbsp; 卷701_23 【金陵】王贞白 
<br>
<br>六代江山在，繁华古帝都。乱来城不守，战后地多芜。 
<br>寒日随潮落，归帆与鸟孤。兴亡多少事，回首一长吁。
<br>
<br>
<br>
<br>&nbsp;&nbsp; 卷701_24 【金陵怀古】王贞白 
<br>
<br>恃险不种德，兴亡叹数穷。石城几换主，天堑谩连空。 
<br>御路叠民冢，台基聚牧童。折碑犹有字，多记晋英雄。
<br>
<br>
<br>
<br>&nbsp;&nbsp; 卷701_25 【商山】王贞白 
<br>
<br>商山名利路，夜亦有人行。四皓卧云处，千秋叠藓生。 
<br>昼烧笼涧黑，残雪隔林明。我待酬恩了，来听水石声。
<br>
<br>
<br>
<br>&nbsp;&nbsp; 卷701_26 【庐山】王贞白 
<br>
<br>岳立镇南楚，雄名天下闻。五峰高阂日，九叠翠连云。 
<br>夏谷雪犹在，阴岩昼不分。唯应嵩与华，清峻得为群。
<br>
<br>
<br>
<br>&nbsp;&nbsp; 卷701_27 【终南山】王贞白 
<br>
<br>终朝异五岳，列翠满长安。地去搜扬近，人谋隐遁难。 
<br>水穿诸苑过，雪照一城寒。为问红尘里，谁同驻马看。
<br>
<br>
<br>
<br>&nbsp;&nbsp; 卷701_28 【寄郑谷】王贞白 
<br>
<br>五百首新诗，缄封寄去时。只凭夫子鉴，不要俗人知。 
<br>火鼠重收布，冰蚕乍吐丝。直须天上手，裁作领巾披。
<br>
<br>
<br>
<br>&nbsp;&nbsp; 卷701_29 【题严陵钓台】王贞白 
<br>
<br>山色四时碧，溪声七里清。严陵爱此景，下视汉公卿。 
<br>垂钓月初上，放歌风正轻。应怜渭滨叟，匡国正论兵。
<br>
<br>
<br>
<br>&nbsp;&nbsp; 卷701_30 【晓泊汉阳渡】王贞白 
<br>
<br>落月临古渡，武昌城未开。残灯明市井，晓色辨楼台。 
<br>云自苍梧去，水从嶓冢来。芳洲号鹦鹉，用记祢生才。
<br>
<br>
<br>
<br>&nbsp;&nbsp; 卷701_31 【随计】王贞白 
<br>
<br>徒步随计吏，辛勤鬓易凋。归期无定日，乡思羡回潮。 
<br>冒雨投前驿，侵星过断桥。何堪穆陵路，霜叶更潇潇。
<br>
<br>
<br>
<br>&nbsp;&nbsp; 卷701_32 【白牡丹】王贞白 
<br>
<br>谷雨洗纤素，裁为白牡丹。异香开玉合，轻粉泥银盘。 
<br>晓贮露华湿，宵倾月魄寒。家人淡妆罢，无语倚朱栏。
<br>
<br>
<br>
<br>&nbsp;&nbsp; 卷701_33 【述松】王贞白 
<br>
<br>远谷呈材干，何由入栋梁。岁寒虚胜竹，功绩不如桑。 
<br>秋露落松子，春深裛嫩黄。虽蒙匠者顾，樵采日难防。
<br>
<br>
<br>
<br>&nbsp;&nbsp; 卷701_34 【宫池产瑞莲（帖经日试）】王贞白 
<br>
<br>雨露及万物，嘉祥有瑞莲。香飘鸡树近，荣占凤池先。 
<br>圣日临双丽，恩波照并妍。愿同指佞草，生向帝尧前。
<br>
<br>
<br>
<br>&nbsp;&nbsp; 卷701_35 【送友人南归】王贞白 
<br>
<br>南国菖蒲老，知君忆钓船。离京近残暑，归路有新蝉。 
<br>岘首白云起，洞庭秋月悬。若教吟兴足，西笑是何年。
<br>
<br>
<br>
<br>&nbsp;&nbsp; 卷701_36 【送马明府归山】王贞白 
<br>
<br>辞秩入匡庐，重修靖节居。免遭黑绶束，不与白云疏。 
<br>送吏各献酒，群儿自担书。到时看瀑布，为我谢清虚。
<br>
<br>
<br>
<br>&nbsp;&nbsp; 卷701_37 【送韩从事归本道】王贞白 
<br>
<br>献捷灵州倅，归时宠拜新。论边多称旨，许国誓亡身。 
<br>马渴黄河冻，雁回青冢春。到蕃唯促战，应不肯和亲。
<br>
<br>
<br>
<br>&nbsp;&nbsp; 卷701_38 【秋日旅怀寄右省郑拾遗】王贞白 
<br>
<br>永夕愁不寐，草虫喧客庭。半窗分晓月，当枕落残星。 
<br>鬓发游梁白，家山近越青。知音在谏省，苦调有谁听。
<br>
<br>
<br>
<br>&nbsp;&nbsp; 卷701_39 【赠刘凝评事】王贞白 
<br>
<br>棘寺官初罢，梁园静掩扉。春深颜子巷，花映老莱衣。 
<br>谈史曾无滞，攻书已造微。即膺新宠命，称庆向庭闱。
<br>
<br>
<br>
<br>&nbsp;&nbsp; 卷701_40 【忆张处士】王贞白 
<br>
<br>天台张处士，诗句造玄微。古乐知音少，名言与俗违。 
<br>山风入松径，海月上岩扉。毕世唯高卧，无人说是非。
<br>
<br>
<br>
<br>&nbsp;&nbsp; 卷701_41 【云居长老】王贞白 
<br>
<br>巘路蹑云上，来参出世僧。松高半岩雪，竹覆一溪冰。 
<br>不说有为法，非传无尽灯。了然方寸内，应只见南能。
<br>
<br>
<br>
<br>&nbsp;&nbsp; 卷701_42 【洗竹】王贞白 
<br>
<br>道院竹繁教略洗，鸣琴酌酒看扶疏。不图结实来双凤， 
<br>且要长竿钓巨鱼。锦箨裁冠添散逸，玉芽修馔称清虚。 
<br>有时记得三天事，自向琅玕节下书。
<br>
<br>
<br>
<br>&nbsp;&nbsp; 卷701_43 【庾楼晓望】王贞白 
<br>
<br>独凭朱槛亦凌晨，山色初明水色新。竹雾晓笼衔岭月， 
<br>蘋风暖送过江春。子城阴处犹残雪，衙鼓声前未有尘。 
<br>三百年来庾楼上，曾经多少望乡人。
<br>
<br>
<br>
<br>&nbsp;&nbsp; 卷701_44 【送芮尊师】王贞白 
<br>
<br>石上菖蒲节节灵，先生服食得长生。早知避世忧身老， 
<br>近日登山觉步轻。黄鹤待传蓬岛信，丹书应换蕊宫名。 
<br>他年控鲤升天去，庐岳逋民愿从行。
<br>
<br>
<br>
<br>&nbsp;&nbsp; 卷701_45 【折杨柳三首（一作段成式诗）】王贞白 
<br>
<br>枝枝交影锁长门，嫩色曾沾雨露恩。
<br>凤辇不来春欲尽，空留莺语到黄昏。
<br>
<br>水殿年年占早芳，柔条风里御炉香。
<br>如今万乘多巡狩，辇路无阴绿草长。
<br>
<br>嫩叶初齐不耐寒，风和时拂玉栏干。
<br>征人去日曾攀折，泣雨伤春翠黛残。
<br>
<br>
<br>
<br>&nbsp;&nbsp; 卷701_46 【远闻本郡行春到旧山二首】王贞白 
<br>
<br>一身从宦留京邑，五马遥闻到旧山。
<br>已领烟霞光野径，深惭老幼候柴关。
<br>
<br>清风借响松筠外，画隼停晖水石间。
<br>定掩溪名在图传，共知轩盖此登攀。
<br>
<br>
<br>
<br>&nbsp;&nbsp; 卷701_47 【宿新安村步】王贞白 
<br>
<br>淅淅寒流涨浅沙，月明空渚遍芦花。
<br>离人偶宿孤村下，永夜闻砧一两家。
<br>
<br>
<br>
<br>&nbsp;&nbsp; 卷701_48 【仙岩二首】王贞白 
<br>
<br>白烟昼起丹灶，红叶秋书篆文。 
<br>二十四岩天上，一鸡啼破晴云。
<br>
<br>风呼山鬼服役，月照衡薇结花。 
<br>江暖客寻瑶草，洞深人咽丹霞。
<br>
<br>
<br>
<br>&nbsp;&nbsp; 卷701_49 【雨后从陶郎中登庾楼】王贞白 
<br>
<br>庾楼逢霁色，夏日欲西曛。虹截半江雨，风驱大泽云。 
<br>岛边渔艇聚，天畔鸟行分。此景堪谁画，文翁请缀文。
<br>
<br>
<br>
<br>&nbsp;&nbsp; 卷701_50 【九日长安作】王贞白 
<br>
<br>无酒泛金菊，登高但忆秋。归心随旅雁，万里在沧洲。 
<br>残照明天阙，孤砧隔御沟。谁能思落帽，两鬓已添愁。
<br>
<br>
<br>
<br>&nbsp;&nbsp; 卷701_51 【晓发萧关】王贞白 
<br>
<br>早发长风里，边城曙色间。数鸿寒背碛，片月落临关。 
<br>陇上明星没，沙中夜探还。归程不可问，几日到家山。
<br>
<br>
<br>
<br>&nbsp;&nbsp; 卷701_52 【钓台】王贞白 
<br>
<br>异代有巢许，方知严子情。旧交虽建国，高卧不求荣。 
<br>溪鸟寒来浴，汀兰暖重生。何颜吟过此，辛苦得浮名。
<br>
<br>
<br>
<br>&nbsp;&nbsp; 卷701_53 【寄天台叶尊师】王贞白 
<br>
<br>师住天台久，长闻过石桥。晴峰见沧海，深洞彻丹霄。 
<br>采药霞衣湿，煎芝古鼎焦。念予无俗骨，频与鹤书招。
<br>
<br>
<br>
<br>&nbsp;&nbsp; 卷701_54 【御试后进诗】王贞白 
<br>
<br>三时赐食天厨近，再宿偷吟禁漏清。
<br>二十五家齐拔宅，人间已写上升名。
<br>
<br>
<br>
<br>&nbsp;&nbsp; 卷701_55 【春日咏梅花】王贞白 
<br>
<br>靓妆才罢粉痕新，迨晓风回散玉尘。
<br>若遣有情应怅望，已兼残雪又兼春。
<br>
<br>
<br>
<br>&nbsp;&nbsp; 卷701_56 【句】王贞白 
<br>
<br>太阳虽不照，梁栋每重阴。（廊下井，以下《吟窗杂录》）
<br>
<br>白发未逢媒，对景且裴回。（丑妇）
<br>
<br>别酒莫辞今夜醉，故人知我几时来。（合赋）
<br>
<br>改贯永留乡党额，减租重感郡侯恩。（洪景卢《野处集》 
<br>载赴选别太守句，贞白自注：蒙本州改坊名为进贤， 
<br>并减户税）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷702_1 【登单于台】张蠙 
<br>
<br>边兵春尽回，独上单于台。白日地中出，黄河天外来。 
<br>沙翻痕似浪，风急响疑雷。欲向阴关度，阴关晓不开。
<br>
<br>
<br>&nbsp;&nbsp; 卷702_2 【寄友人】张蠙 
<br>
<br>恋道欲何如，东西远索居。长疑即见面，翻致久无书。 
<br>甸麦深藏雉，淮苔浅露鱼。相思不我会，明月几盈虚。
<br>
<br>
<br>
<br>&nbsp;&nbsp; 卷702_3 【和崔监丞春游郑仆射东园】张蠙 
<br>
<br>春兴随花尽，东园自养闲。不离三亩地，似入万重山。 
<br>白鸟穿萝去，清泉抵石还。岂同秦代客，无位隐商山。
<br>
<br>
<br>
<br>&nbsp;&nbsp; 卷702_4 【过萧关】张蠙 
<br>
<br>出得萧关北，儒衣不称身。陇狐来试客，沙鹘下欺人。 
<br>晓戍残烽火，晴原起猎尘。边戎莫相忌，非是霍家亲。
<br>
<br>
<br>
<br>&nbsp;&nbsp; 卷702_5 【盆池】张蠙 
<br>
<br>圆内陶化功，外绝众流通。选处离松影，穿时减药丛。 
<br>别疑天在地，长对月当空。每使登门客，烟波入梦中。
<br>
<br>
<br>
<br>&nbsp;&nbsp; 卷702_6 【野泉】张蠙 
<br>
<br>远出白云中，长年听不同。清声萦乱石，寒色入长空。 
<br>挂壁聊成雨，穿林别起风。温泉非尔数，源发在深空。
<br>
<br>
<br>
<br>&nbsp;&nbsp; 卷702_7 【送成州牧】张蠙 
<br>
<br>清时为塞郡，自古有儒流。素望知难惬，新恩且用酬。 
<br>犬牙连蜀国，兵额贯秦州。只作三年别，谁能听邑留。
<br>
<br>
<br>
<br>&nbsp;&nbsp; 卷702_8 【蓟北书事】张蠙 
<br>
<br>度碛如经海，茫然但见空。戍楼承落日，沙塞碍惊蓬。 
<br>暑过燕僧出，时平虏客通。逢人皆上将，谁有定边功。
<br>
<br>
<br>
<br>&nbsp;&nbsp; 卷702_9 【送徐州薛尚书】张蠙 
<br>
<br>上将出儒中，论诗拟立功。州从禹后别，军自汉来雄。 
<br>远驿销寒日，严城肃暮空。龙颜有遗庙，犹得奠英风。
<br>
<br>
<br>
<br>&nbsp;&nbsp; 卷702_10 【贻曹郎中】张蠙 
<br>
<br>所作高前古，封章自曲台。细看明主意，终用出人才。 
<br>省印寻僧锁，书楼领鹤开。南山有旧友，时向白云来。
<br>
<br>
<br>
<br>&nbsp;&nbsp; 卷702_11 【送缙云尉】张蠙 
<br>
<br>释褐从仙尉，之官兴若何。去程唯水石，公署在云萝。 
<br>野饭楼中迥，晴峰案上多。三年罢趋府，应更战高科。
<br>
<br>
<br>
<br>&nbsp;&nbsp; 卷702_12 【送董卿赴台州】张蠙 
<br>
<br>九陌除书出，寻僧问海城。家从中路挈，吏隔数州迎。 
<br>夜蚌侵灯影，春禽杂橹声。开图见异迹，思上石桥行。
<br>
<br>
<br>
<br>&nbsp;&nbsp; 卷702_13 【送友人赴泾州幕（一作送李中丞再赴虔州）】张蠙 
<br>
<br>杏园沈饮散，荣别就佳招。日月相期尽，山川独去遥。 
<br>府楼明蜀雪，关碛转胡雕。纵有烟尘动，应随上策销。
<br>
<br>
<br>
<br>&nbsp;&nbsp; 卷702_14 【逢漳州崔使君北归】张蠙 
<br>
<br>在郡多殊称，无人不望回。离城携客去，度岭担猿来。 
<br>障写经冬蕊，瓶缄落暑梅。长安有归宅，归见锁青苔。
<br>
<br>
<br>
<br>&nbsp;&nbsp; 卷702_15 【云朔逢山友】张蠙 
<br>
<br>会面却生疑，居然似梦归。塞深行客少，家远识人稀。 
<br>战马分旗牧，惊禽曳箭飞。将军虽异礼，难便脱麻衣。
<br>
<br>
<br>
<br>&nbsp;&nbsp; 卷702_16 【别后寄友生（一作崔鲁诗）】张蠙 
<br>
<br>上马如飞鸟，飘然隔去尘。共看今夜月，独作异乡人。 
<br>就养江南熟，移居井赋新。襄阳曾卜隐，应与孟家邻。
<br>
<br>
<br>
<br>&nbsp;&nbsp; 卷702_17 【边游别友人】张蠙 
<br>
<br>欲别不止泪，当杯难强歌。家贫随日长，身病涉寒多。 
<br>雨雪迷燕路，田园隔楚波。良时未自致，归去欲如何。
<br>
<br>
<br>
<br>&nbsp;&nbsp; 卷702_18 【边庭送别】张蠙 
<br>
<br>一生虽达理，远别亦相悲。白发无修处，青松有老时。 
<br>暮烟传戍起，寒日隔沙垂。若是长安去，何难定后期。
<br>
<br>
<br>
<br>&nbsp;&nbsp; 卷702_19 【将之京师留别亲友】张蠙 
<br>
<br>达命何劳问，西游且自期。至公如有日，知我岂无时。 
<br>野迥蝉相答，堤长柳对垂。酣歌一举袂，明发不堪思。
<br>
<br>
<br>
<br>&nbsp;&nbsp; 卷702_20 【赠别山友】张蠙 
<br>
<br>从容无限意，不独为离群。年长惊黄叶，时清厌白云。 
<br>旧山回马见，寒瀑别家闻。相与存吾道，穷通各自分。
<br>
<br>
<br>
<br>&nbsp;&nbsp; 卷702_21 【途次绩溪先寄陈明府】张蠙 
<br>
<br>入境风烟好，幽人不易传。新居多是客，旧隐半成仙。 
<br>山断云冲骑，溪长柳拂船。何当许过县，闻有箧中篇。
<br>
<br>
<br>
<br>&nbsp;&nbsp; 卷702_22 【送友人归武陵】张蠙 
<br>
<br>闻近桃源住，无村不是花。戍旗招海客，庙鼓集江鸦。 
<br>别岛垂橙实，闲田长荻芽。游秦未得意，看即更离家。
<br>
<br>
<br>
<br>&nbsp;&nbsp; 卷702_23 【乱中寄友人】张蠙 
<br>
<br>别来难觅信，何处避艰危。鬓黑无多日，尘清是几时。 
<br>人情将厌武，王泽即兴诗。若便怀深隐，还应圣主知。
<br>
<br>
<br>
<br>&nbsp;&nbsp; 卷702_24 【哭建州李员外】张蠙 
<br>
<br>诗名不易出，名出又何为。捷到重科早，官终一郡卑。 
<br>素风无后嗣，遗迹有生祠。自罢羊公市，溪猿哭旧时。
<br>
<br>
<br>
<br>&nbsp;&nbsp; 卷702_25 【吊孟浩然】张蠙 
<br>
<br>每每樵家说，孤坟亦夜吟。若重生此世，应更苦前心。 
<br>名与襄阳远，诗同汉水深。亲栽鹿门树，犹盖石床阴。
<br>
<br>
<br>
<br>&nbsp;&nbsp; 卷702_26 【送友人及第归】张蠙 
<br>
<br>家林沧海东，未晓日先红。作贡诸蕃别，登科几国同。 
<br>远声鱼呷浪，层气蜃迎风。乡俗稀攀桂，争来问月宫。
<br>
<br>
<br>
<br>&nbsp;&nbsp; 卷702_27 【次韵和友人冬月书斋】张蠙 
<br>
<br>四季多花木，穷冬亦不凋。薄冰行处断，残火睡来消。 
<br>象版签书帙，蛮藤络酒瓢。公卿有知己，时得一相招。
<br>
<br>
<br>
<br>&nbsp;&nbsp; 卷702_28 【过山家】张蠙 
<br>
<br>避暑得探幽，忘言遂久留。云深窗失曙，松合径先秋。 
<br>响谷传人语，鸣泉洗客愁。家山不在此，至此可归休。
<br>
<br>
<br>
<br>&nbsp;&nbsp; 卷702_29 【宿山驿】张蠙 
<br>
<br>驿在千峰里，寒宵独此身。古坟时见火，荒壁悄无邻。 
<br>月白翻惊鸟，云闲欲就人。只应明日鬓，更与老相亲。
<br>
<br>
<br>
<br>&nbsp;&nbsp; 卷702_30 【宿开照寺光泽上人院】张蠙 
<br>
<br>静室谭玄旨，清宵独细听。真身非有像，至理本无经。 
<br>钟定遥闻水，楼高别见星。不教人触秽，偏说此山灵。
<br>
<br>
<br>
<br>&nbsp;&nbsp; 卷702_31 【宿山寺】张蠙 
<br>
<br>中峰半夜起，忽觉有青冥。此界自生雨，上方犹有星。 
<br>楼高钟尚远，殿古像多灵。好是潺湲水，房房伴诵经。
<br>
<br>
<br>
<br>&nbsp;&nbsp; 卷702_32 【题紫阁院】张蠙 
<br>
<br>上方人海外，苔径上千层。洞壑有灵药，房廊无老僧。 
<br>古岩雕素像，乔木挂寒灯。每到思修隐，将回苦不能。
<br>
<br>
<br>
<br>&nbsp;&nbsp; 卷702_33 【白菊】张蠙 
<br>
<br>秋天木叶干，犹有白花残。举世稀栽得，豪家却画看。 
<br>片苔相应绿，诸卉独宜寒。几度携佳客，登高欲折难。
<br>
<br>
<br>
<br>&nbsp;&nbsp; 卷702_34 【丛苇】张蠙 
<br>
<br>丛丛寒水边，曾折打鱼船。忽与亭台近，翻嫌岛屿偏。 
<br>花明无月夜，声急正秋天。遥忆巴陵渡，残阳一望烟。
<br>
<br>
<br>
<br>&nbsp;&nbsp; 卷702_35 【郑毂补阙山松】张蠙 
<br>
<br>心将积雪欺，根与白云离。远寄僧犹忆，高看鹤未知。 
<br>影交新长叶，皴匝旧生枝。多少同时种，深山不得移。
<br>
<br>
<br>
<br>&nbsp;&nbsp; 卷702_36 【新竹】张蠙 
<br>
<br>新鞭暗入庭，初长两三茎。不是他山少，无如此地生。 
<br>垂梢丛上出，柔叶箨间成。何用高唐峡，风枝扫月明。
<br>
<br>
<br>
<br>&nbsp;&nbsp; 卷702_37 【和友人送赵能卿东归】张蠙 
<br>
<br>一第时难得，归期日已过。相看玄鬓少，共忆白云多。 
<br>楚阔天垂草，吴空月上波。无人不有遇，之子独狂歌。
<br>
<br>
<br>
<br>&nbsp;&nbsp; 卷702_38 【送人归南中】张蠙 
<br>
<br>有家谁不别，经乱独难寻。远路波涛恶，穷荒雨雾深。 
<br>烧惊山象出，雷触海鳌沉。为问南迁客，何人在瘴林。
<br>
<br>
<br>
<br>&nbsp;&nbsp; 卷702_39 【塞下曲】张蠙 
<br>
<br>边事多更变，天心亦为忧。胡兵来作寇，汉将也封侯。 
<br>夜烧冲星赤，寒尘翳日愁。无门展微略，空上望西楼。
<br>
<br>
<br>
<br>&nbsp;&nbsp; 卷702_40 【边将二首】张蠙 
<br>
<br>历战燕然北，功高剑有威。闻名外国惧，轻命故人稀。 
<br>角怨星芒动，尘愁日色微。从为汉都护，未得脱征衣。
<br>
<br>按剑立城楼，西看极海头。承家为上将，开地得边州。 
<br>碛迥兵难伏，天寒马易收。胡风一度猎，吹裂锦貂裘。
<br>
<br>
<br>
<br>&nbsp;&nbsp; 卷702_41 【朔方书事】张蠙 
<br>
<br>秋尽角声苦，逢人唯荷戈。城池向陇少，岐路出关多。 
<br>雁远行垂地，烽高影入河。仍闻黑山寇，又觅汉家和。
<br>
<br>
<br>
<br>&nbsp;&nbsp; 卷702_42 【经荒驿】张蠙 
<br>
<br>古驿成幽境，云萝隔四邻。夜灯移宿鸟，秋雨禁行人。 
<br>废巷荆丛合，荒庭虎迹新。昔年经此地，终日是红尘。
<br>
<br>
<br>
<br>&nbsp;&nbsp; 卷702_43 【赠栖白大师】张蠙 
<br>
<br>剃发得时名，僧应别应星。偶题皆有诏，闲论便成经。 
<br>扫叶寒烧鼎，融冰晓注瓶。长因内斋出，多客叩禅扃。
<br>
<br>
<br>
<br>&nbsp;&nbsp; 卷702_44 【赠闻一上人】张蠙 
<br>
<br>见面虽年少，闻名似白头。玄谈穷释旨，清思掩诗流。 
<br>果落痕生砌，松高影上楼。坛场在三殿，应召入焚修。
<br>
<br>
<br>
<br>&nbsp;&nbsp; 卷702_45 【赠可伦上人】张蠙 
<br>
<br>师教本于空，流来不自东。修从多劫后，行出众人中。 
<br>衲冷湖山雨，幡轻海甸风。游吴累夏讲，还与虎溪同。
<br>
<br>
<br>
<br>&nbsp;&nbsp; 卷702_46 【寄法乾寺令諲太师】张蠙 
<br>
<br>师居中禁寺，外请已无缘。望幸唯修偈，承恩不乱禅。 
<br>院多喧种药，池有化生莲。何日龙宫里，相寻借法船。
<br>
<br>
<br>
<br>&nbsp;&nbsp; 卷702_47 【寄太白禅师】张蠙 
<br>
<br>何年万仞顶，独有坐禅僧。客上应无路，人传或见灯。 
<br>斋厨唯有橡，讲石任生藤。遥想东林社，如师谁复能。
<br>
<br>
<br>
<br>&nbsp;&nbsp; 卷702_48 【遇道者】张蠙 
<br>
<br>数里白云里，身轻无履踪。故寻多不见，偶到即相逢。 
<br>古井生云水，高坛出异松。聊看杏花酌，便似换颜容。
<br>
<br>
<br>
<br>&nbsp;&nbsp; 卷702_49 【赠道者】张蠙 
<br>
<br>得道疑人识，都城独闭关。头从白后黑，心向闹中闲。 
<br>饥渴唯调气，儿孙亦驻颜。始知仙者隐，殊不在深山。
<br>
<br>
<br>
<br>&nbsp;&nbsp; 卷702_50 【雨】张蠙 
<br>
<br>半夜西亭雨，离人独启关。桑麻荒旧国，雷电照前山。 
<br>细滴高槐底，繁声叠漏间。唯应孤镜里，明月长愁颜。
<br>
<br>
<br>
<br>&nbsp;&nbsp; 卷702_51 【长安春望】张蠙 
<br>
<br>明时不敢卧烟霞，又见秦城换物华。残雪未销双凤阙， 
<br>新春已发五侯家。甘贫只拟长缄酒，忍病犹期强采花。 
<br>故国别来桑柘尽，十年兵践海西艖。
<br>
<br>
<br>
<br>&nbsp;&nbsp; 卷702_52 【过黄牛峡】张蠙 
<br>
<br>黄牛来势泻巴川，叠日孤舟逐峡前。雷电夜惊猿落树， 
<br>波涛愁恐客离船。盘涡逆入嵌空地，断壁高分缭绕天。 
<br>多少人经过此去，一生魂梦怕潺湲。
<br>
<br>
<br>
<br>&nbsp;&nbsp; 卷702_53 【逢道者】张蠙 
<br>
<br>纵意出山无远近，还如孤鹤在空虚。昔年亲种树皆老， 
<br>此世相逢人自疏。野叶细苞深洞药，岩萝闲束古仙书。 
<br>只寻隐迹归何处，方说烟霞不定居。
<br>
<br>
<br>
<br>&nbsp;&nbsp; 卷702_54 【边情】张蠙 
<br>
<br>穷荒始得静天骄，又说天兵拟渡辽。圣主尚嫌蕃界近， 
<br>将军莫恨汉庭遥。草枯朔野春难发，冰结河源夏半销。 
<br>惆怅临戎皆效国，岂无人似霍嫖姚。
<br>
<br>
<br>
<br>&nbsp;&nbsp; 卷702_55 【赠李司徒】张蠙 
<br>
<br>承家拓定陇关西，勋贵名应上将齐。金库夜开龙甲冷， 
<br>玉堂秋闭凤笙低。欢筵每恕娇娥醉，闲枥犹惊战马嘶。 
<br>长怪鲁儒头枉白，不亲弓剑觅丹梯。
<br>
<br>
<br>
<br>&nbsp;&nbsp; 卷702_56 【送卢尚书赴灵武】张蠙 
<br>
<br>西北正传烽候急，灵州共喜信臣居。从军尽是清才去， 
<br>属郡无非大将除。新地进图移汉界，古城遗碣见蕃书。 
<br>山川不异江湖景，宾馆常闻食有鱼。
<br>
<br>
<br>
<br>&nbsp;&nbsp; 卷702_57 【投翰林张侍郎】张蠙 
<br>
<br>举家贫拾海边樵，来认仙宗在碧霄。丹穴虽无凡羽翼， 
<br>灵椿还向细枝条。九衢马识他门少，十载身辞故国遥。 
<br>愿与吾君作霖雨，且应平地活枯苗。
<br>
<br>
<br>
<br>&nbsp;&nbsp; 卷702_58 【投翰林萧侍郎】张蠙 
<br>
<br>九仞墙边绝路岐，野才非合自求知。灵湫岂要鱼栖浪， 
<br>仙桂那容鸟寄枝。纤草不销春气力，微尘还助岳形仪。 
<br>从来为学投文镜，文镜如今更有谁。
<br>
<br>
<br>
<br>&nbsp;&nbsp; 卷702_59 【宴驸马宅】张蠙 
<br>
<br>牙香禁乐镇相携，日日君恩降紫泥。红药院深人半醉， 
<br>绿杨门掩马频嘶。座中古物多仙意，壁上新诗有御题。 
<br>别向庭芜寘吟石，不教宫妓踏成蹊。
<br>
<br>
<br>
<br>&nbsp;&nbsp; 卷702_60 【边将】张蠙 
<br>
<br>上马乘秋欲建勋，飞弧夜阙出师频。若无紫塞烟尘事， 
<br>谁识青楼歌舞人。战骨沙中金镞在，贺筵花畔玉蝉新。 
<br>由来边卒皆如此，只是君门合杀身。
<br>
<br>
<br>
<br>&nbsp;&nbsp; 卷702_61 【赠水军都将】张蠙 
<br>
<br>平生为有安邦术，便别秋曹最上阶。战舰却容儒客卧， 
<br>公厅唯伴野僧斋。裁书榭迥冰胶笔，养药堂深藓惹鞋。 
<br>直待门前见幢节，始应高惬圣君怀。
<br>
<br>
<br>
<br>&nbsp;&nbsp; 卷702_62 【赠九江太守】张蠙 
<br>
<br>江头暂驻木兰船，渔父来夸太守贤。二邑旋添新户口， 
<br>四营渐废旧戈鋋。笙歌不似经荒后，礼乐犹如未战前。 
<br>昨日西亭从游骑，信旗风里说诗篇。
<br>
<br>
<br>
<br>&nbsp;&nbsp; 卷702_63 【赠信安太守】张蠙 
<br>
<br>三衢正对福星时，喜得君侯妙抚绥。甲士散教耕垄亩， 
<br>书生闲许从旌旗。条章最是贫家喜，禾黍仍防别郡饥。 
<br>昨日中官说天意，即飞丹诏立新碑。
<br>
<br>
<br>
<br>&nbsp;&nbsp; 卷702_64 【赠江都郑明府】张蠙 
<br>
<br>他人岂是称才术，才术须观力有馀。兵乱几年临剧邑， 
<br>公清终日似闲居。床头怪石神仙画，箧里华笺将相书。 
<br>更欲栖踪近彭泽，香炉峰下结茅庐。
<br>
<br>
<br>
<br>&nbsp;&nbsp; 卷702_65 【赠南昌宰】张蠙 
<br>
<br>假邑邀真邑命分，明庭元有至公存。每锄奸弊同荆棘， 
<br>唯抚孤惸似子孙。折狱不曾偏下笔，灵襟长是大开门。 
<br>新衔便合兼朱绂，应待苍生更举论。
<br>
<br>
<br>
<br>&nbsp;&nbsp; 卷702_66 【赠丘衙推】张蠙 
<br>
<br>仙都高处掩柴扉，人世闻名见者稀。诗逸不拘凡对属， 
<br>易穷皆达圣玄微。偶携童稚离青嶂，便被君侯换白衣。 
<br>任醉宾筵莫深隐，绮罗丝竹胜渔矶。
<br>
<br>
<br>
<br>&nbsp;&nbsp; 卷702_67 【献所知】张蠙 
<br>
<br>迹熟荀家见弟兄，九霄同与指前程。吹嘘渐觉馨香出， 
<br>梦寐长疑羽翼生。住僻骅骝皆识路，来频鹦鹉亦知名。 
<br>登龙不敢怀他愿，只望为霖致太平。
<br>
<br>
<br>
<br>&nbsp;&nbsp; 卷702_68 【投所知】张蠙 
<br>
<br>十五年看帝里春，一枝头白未酬身。自闻离乱开公道， 
<br>渐数孤平少屈人。劣马再寻商岭路，扁舟重寄越溪滨。 
<br>省郎门似龙门峻，应借风雷变涸鳞。
<br>
<br>
<br>
<br>&nbsp;&nbsp; 卷702_69 【南康夜宴东溪留别郡守陆郎中】张蠙 
<br>
<br>飘然野客才无取，多谢君侯独见知。竹叶樽前教驻乐， 
<br>桃花纸上待君诗。香迷蛱蝶投红烛，舞拂蒹葭倚翠帷。 
<br>明发别愁何处去，片帆天际酒醒时。
<br>
<br>
<br>
<br>&nbsp;&nbsp; 卷702_70 【言怀】张蠙 
<br>
<br>十载声沈觉自非，贱身元合衣荷衣。岂能得路陪先达， 
<br>却拟还家望少微。战马到秋长泪落，伤禽无夜不魂飞。 
<br>平生只学穿杨箭，更向何门是见机。
<br>
<br>
<br>
<br>&nbsp;&nbsp; 卷702_71 【喜友人日南回】张蠙 
<br>
<br>南游曾去海南涯，此去游人不易归。白日雾昏张夜烛， 
<br>穷冬气暖著春衣。溪荒毒鸟随船啅，洞黑冤蛇出树飞。 
<br>重入帝城何寂寞，共回迁客半轻肥。
<br>
<br>
<br>
<br>&nbsp;&nbsp; 卷702_72 【下第述怀】张蠙 
<br>
<br>十载长安迹未安，杏花还是看人看。名从近事方知险， 
<br>诗到穷玄更觉难。世薄不惭云路晚，家贫唯怯草堂寒。 
<br>如何直道为身累，坐月眠霜思枉干。
<br>
<br>
<br>
<br>&nbsp;&nbsp; 卷702_73 【华阳道者】张蠙 
<br>
<br>华阳洞里持真经，心嫌来客风尘腥。惟餐白石过白日， 
<br>拟骑青竹上青冥，翔螭岂作汉武驾，神娥徒降燕昭庭。 
<br>长生不必论贵贱，却是幽人骨主灵。
<br>
<br>
<br>
<br>&nbsp;&nbsp; 卷702_74 【夏日题老将林亭】张蠙 
<br>
<br>百战功成翻爱静，侯门渐欲似仙家。墙头雨细垂纤草， 
<br>水面风回聚落花。井放辘轳闲浸酒，笼开鹦鹉报煎茶。 
<br>几人图在凌烟阁，曾不交锋向塞沙。
<br>
<br>
<br>
<br>&nbsp;&nbsp; 卷702_75 【观江南牡丹】张蠙 
<br>
<br>北地花开南地风，寄根还与客心同。群芳尽怯千般态， 
<br>几醉能消一番红。举世只将华胜实，真禅元喻色为空。 
<br>近年明主思王道，不许新栽满六宫。
<br>
<br>
<br>
<br>&nbsp;&nbsp; 卷702_76 【钱塘夜宴留别郡守】张蠙 
<br>
<br>四方骚动一州安，夜列樽罍伴客欢。觱栗调高山阁迥， 
<br>虾蟆更促海声寒。屏间佩响藏歌妓，幕外刀光立从官。 
<br>沈醉不愁归棹远，晚风吹上子陵滩。
<br>
<br>
<br>
<br>&nbsp;&nbsp; 卷702_77 【送薛郎中赴江州】张蠙 
<br>
<br>几州闻出刺，谣美有江民。正面传天旨，悬心祷岳神。 
<br>尺书先假路，红旆旋烧尘。郡显山川别，衙开将吏新。 
<br>散招僧坐暑，闲载客行春。听事棋忘着，探题酒乱巡。 
<br>好编高隐传，多貌上升真。近日居清近，求人在此人。
<br>
<br>
<br>
<br>&nbsp;&nbsp; 卷702_78 【送南海僧游蜀】张蠙 
<br>
<br>真修绝故乡，一衲度暄凉。此世能先觉，他生岂再忘。 
<br>定中船过海，腊后路沿湘。野迥鸦随笠，山深虎背囊。 
<br>瀑流垂石室，萝蔓盖铜梁。却后何年会，西方有上房。
<br>
<br>
<br>
<br>&nbsp;&nbsp; 卷702_79 【和友人许裳题宣平里古藤】张蠙 
<br>
<br>欲结千年茂，生来便近松。迸根通井润，交叶覆庭秾。 
<br>历代频更主，盘空渐变龙。昼风圆影乱，宵雨细声重。 
<br>盖密胜丹桂，层危类远峰。嫩条悬野鼠，枯节叫秋蛩。 
<br>翠老霜难蚀，皴多藓乍封。几家遥共玩，何寺不堪容。 
<br>客对忘离榻，僧看误过钟。顷因陪预作，终夕绕枝筇。
<br>
<br>
<br>
<br>&nbsp;&nbsp; 卷702_80 【十五夜与友人对月】张蠙 
<br>
<br>每到月圆思共醉，不宜同醉不成欢。
<br>一千二百如轮夜，浮世谁能得尽看。
<br>
<br>
<br>
<br>&nbsp;&nbsp; 卷702_81 【青冢】张蠙 
<br>
<br>倾国可能胜效国，无劳冥寞更思回。
<br>太真虽是承恩死，只作飞尘向马嵬。
<br>
<br>
<br>
<br>&nbsp;&nbsp; 卷702_82 【古战场】张蠙 
<br>
<br>荒骨潜销垒已平，汉家曾说此交兵。
<br>如何万古冤魂在，风雨时闻有战声。
<br>
<br>
<br>
<br>&nbsp;&nbsp; 卷702_83 【赠段逸人】张蠙 
<br>
<br>长筇自担药兼琴，话著名山即拟寻。
<br>从听世人权似火，不能烧得卧云心。
<br>
<br>
<br>
<br>&nbsp;&nbsp; 卷702_84 【赠郑司业】张蠙 
<br>
<br>晚学更求来世达，正怀非与百邪侵。
<br>古人名在今人口，不合于名不苦心。
<br>
<br>
<br>
<br>&nbsp;&nbsp; 卷702_85 【上所知】张蠙 
<br>
<br>初向众中留姓氏，敢期言下致时名。
<br>而今马亦知人意，每到门前不肯行。
<br>
<br>
<br>
<br>&nbsp;&nbsp; 卷702_86 【别郑仁表】张蠙 
<br>
<br>春雷醉别镜湖边，官显才狂正少年。
<br>红烛满汀歌舞散，美人迎上木兰船。
<br>
<br>
<br>
<br>&nbsp;&nbsp; 卷702_87 【言怀】张蠙 
<br>
<br>不将高盖竟烟尘，自向蓬茅认此身。
<br>唐祖本来成大业，岂非姚宋是平人。
<br>
<br>
<br>
<br>&nbsp;&nbsp; 卷702_88 【叙怀】张蠙 
<br>
<br>月里路从何处上，江边身合几时归。
<br>十年九陌寒风夜，梦扫芦花絮客衣。
<br>
<br>
<br>
<br>&nbsp;&nbsp; 卷702_89 【抒怀】张蠙 
<br>
<br>几出东堂谢不才，便甘闲望故山回。
<br>翻思未是离家久，更有人从外国来。
<br>
<br>
<br>
<br>&nbsp;&nbsp; 卷702_90 【自讽】张蠙 
<br>
<br>鹿鸣筵上强称贤，一送离家十四年。
<br>同隐海山烧药伴，不求丹桂却登仙。
<br>
<br>
<br>
<br>&nbsp;&nbsp; 卷702_91 【伤贾岛】张蠙 
<br>
<br>生为明代苦吟身，死作长江一逐臣。
<br>可是当时少知已，不知知己是何人。
<br>
<br>
<br>
<br>&nbsp;&nbsp; 卷702_92 【再游西山赠许尊师】张蠙 
<br>
<br>别后已闻师得道，不期犹在此山头。
<br>昔时霜鬓今如漆，疑是年光却倒流。
<br>
<br>
<br>
<br>&nbsp;&nbsp; 卷702_93 【宫词】张蠙 
<br>
<br>日透珠帘见冕旒，六宫争逐百花球。
<br>回看不觉君王去，已听笙歌在远楼。
<br>
<br>
<br>
<br>&nbsp;&nbsp; 卷702_94 【经范蠡旧居】张蠙 
<br>
<br>一变姓名离百越，越城犹在范家无。
<br>他人不见扁舟意，却笑轻生泛五湖。
<br>
<br>
<br>
<br>&nbsp;&nbsp; 卷702_95 【题嘉陵驿】张蠙 
<br>
<br>嘉陵路恶石和泥，行到长亭日已西。
<br>独倚阑干正惆怅，海棠花里鹧鸪啼。
<br>
<br>
<br>
<br>&nbsp;&nbsp; 卷702_96 【龟山寺晚望】张蠙 
<br>
<br>四面湖光绝路岐，鸊鹈飞起暮钟时。
<br>渔舟不用悬帆席，归去乘风插柳枝。
<br>
<br>
<br>
<br>&nbsp;&nbsp; 卷702_97 【华山孤松】张蠙 
<br>
<br>石罅引根非土力，冒寒犹助岳莲光。
<br>绿槐生在膏腴地，何得无心拒雪霜。
<br>
<br>
<br>
<br>&nbsp;&nbsp; 卷702_98 【吊万人冢】张蠙 
<br>
<br>兵罢淮边客路通，乱鸦来去噪寒空。
<br>可怜白骨攒孤冢，尽为将军觅战功。
<br>
<br>
<br>
<br>&nbsp;&nbsp; 卷702_99 【送友尉蜀中】张蠙 
<br>
<br>故友汉中尉，请为西蜀吟。人家多种橘，风土爱弹琴。 
<br>水向昆明阔，山通大夏深。理闲无别事，时寄一登临。
<br>
<br>
<br>
<br>&nbsp;&nbsp; 卷702_100 【长安寓怀】张蠙 
<br>
<br>九衢秋雨掩闲扉，不似干名似息机。
<br>贫病却惭墙上土，年来犹自换新衣。
<br>
<br>
<br>
<br>&nbsp;&nbsp; 卷702_101 【费征君旧居】张蠙 
<br>
<br>浮世抛身外，栖踪入九华。遗篇补乐府，旧籍隶仙家。 
<br>池静龟升树，庭荒鹤隐花。古来天子命，还少到烟霞。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷703_1 【晨兴】翁承赞 
<br>
<br>晨起竹轩外，逍遥清兴多。早凉生户牖，孤月照关河。 
<br>旅食甘藜藿，归心忆薜萝。一尊如有地，放意且狂歌。
<br>
<br>
<br>&nbsp;&nbsp; 卷703_2 【题莒潭安闽院】翁承赞 
<br>
<br>祧宗营祀舍，幽异胜珠林。名士穿云访，飞禽傍竹吟。 
<br>窗含孤岫影，牧卧断霞阴。景福滋闽壤，芳名亘古今。
<br>
<br>
<br>
<br>&nbsp;&nbsp; 卷703_3 【华下霁后晓眺】翁承赞 
<br>
<br>结茅幽寂近禅林，霁景烟光著柳阴。千嶂华山云外秀， 
<br>万重乡思望中深。老嫌白发还偷镊，贫对春风亦强吟。 
<br>花畔水边人不会，腾腾闲步一披襟。
<br>
<br>
<br>
<br>&nbsp;&nbsp; 卷703_4 【喜弟承检登科】翁承赞 
<br>
<br>两篇佳句敌琼瑰，怜我三清道路开。荆璞献多还得售， 
<br>桂堂恩在敢轻回。花繁不怕寻香客，榜到应倾贺喜杯。 
<br>知尔苦心功业就，早携长策出山来。
<br>
<br>
<br>
<br>&nbsp;&nbsp; 卷703_5 【蒙闽王改赐乡里】翁承赞 
<br>
<br>乡名文秀里光贤，别向钧台造化权。阀阅便因今日贵， 
<br>德音兼与后人传。自从受赐身无力，向未酬恩骨肯镌。 
<br>归阙路遥心更切，不嫌扶病倚旌旃。
<br>
<br>
<br>
<br>&nbsp;&nbsp; 卷703_6 【访建阳马驿僧亚齐】翁承赞 
<br>
<br>萧萧风雨建阳溪，溪畔维舟访亚齐。一轴新诗剑潭北， 
<br>十年旧识华山西。吟魂惜向江村老，空性元知世路迷。 
<br>应笑乘轺青琐客，此时无暇听猿啼。
<br>
<br>
<br>
<br>&nbsp;&nbsp; 卷703_7 【题景祥院】翁承赞 
<br>
<br>一溪拖碧绕崔嵬，瓶钵偏宜向此隈。农罢树阴黄犊卧， 
<br>斋时山下白衣来。松多往日门人种，路是前朝释子开。 
<br>三卷贝多金粟语，可能心炼得成灰。
<br>
<br>
<br>
<br>&nbsp;&nbsp; 卷703_8 【寄舍弟承裕员外】翁承赞 
<br>
<br>江花岸草晚萋萋，公子王孙思合迷。无主园林饶采伐， 
<br>忘情鸥鸟恣高低。长江月上鱼翻鬣，荒圃人稀獭印蹄。 
<br>何事斜阳再回首，休愁离别岘山西。
<br>
<br>
<br>
<br>&nbsp;&nbsp; 卷703_9 【文明殿受册封闽王】翁承赞 
<br>
<br>龙墀班听漏声长，竹帛昭勋扑御香。鸣佩洞庭辞帝主， 
<br>登车故里册闽王。一千年改江山瑞，十万军蒙雨露光。 
<br>吟寄短篇追往事，留文功业不寻常。
<br>
<br>
<br>
<br>&nbsp;&nbsp; 卷703_10 【御命归乡，蒙赐锦衣】翁承赞 
<br>
<br>九重宣旨下丹墀，面对天颜赐锦衣。中使擎来三殿晓， 
<br>宝箱开处五云飞。德音耳聆君恩重，金印腰悬己力微。 
<br>更待临轩陈鼓吹，星轺便指故乡归。
<br>
<br>
<br>
<br>&nbsp;&nbsp; 卷703_11 【奉使封闽王归京洛】翁承赞 
<br>
<br>泥缄紫诰御恩光，信马嘶风出洛阳。此去愿言归梓里， 
<br>预凭魂梦展维桑。客程回首瞻文陛，驿路乘轺忆故乡。 
<br>指日还家堪自重，恩荣昼锦贺封王。
<br>
<br>
<br>
<br>&nbsp;&nbsp; 卷703_12 【奉使封王，次宜春驿】翁承赞 
<br>
<br>微宦淹留鬓已斑，此心长忆旧林泉。不因列土封千乘， 
<br>争得衔恩拜二天。云断自宜乡树出，月高犹伴客心悬。 
<br>夜来梦到南台上，遍看江山胜往年。
<br>
<br>
<br>
<br>&nbsp;&nbsp; 卷703_13 【甲子岁衔命到家至榕城册封次日闽王降旌旗于新丰…饯别】翁承赞 
<br>
<br>登庸楼上方停乐，新市堤边又举杯。正是离情伤远别， 
<br>忽闻台旨许重来。此时暂与交亲好，今日还将简册回。 
<br>争得长房犹在世，缩教地近钓鱼台。
<br>
<br>
<br>
<br>&nbsp;&nbsp; 卷703_14 【寄示儿孙】翁承赞 
<br>
<br>力学烧丹二十年，辛勤方得遇真仙。便随羽客归三岛， 
<br>旋听霓裳适九天。得路自能酬造化，立身何必恋林泉。 
<br>予家药鼎分明在，好把仙方次第传。
<br>
<br>
<br>
<br>&nbsp;&nbsp; 卷703_15 【天祐元年以右拾遗使册闽王而作】翁承赞 
<br>
<br>蓬莱宫阙晓光匀，红案舁麻降紫宸。鸾奏八音谐律吕， 
<br>凤衔五色显丝纶。萧何相印钧衡重，韩信斋坛雨露新。 
<br>得侍丹墀官异宠，此身何幸沐恩频。
<br>
<br>
<br>
<br>&nbsp;&nbsp; 卷703_16 【汉上登舟忆闽】翁承赞 
<br>
<br>汉皋亭畔起西风，半挂征帆立向东。久客自怜归路近， 
<br>算程不怕酒觞空。参差雁阵天初碧，零落渔家蓼欲红。 
<br>一片归心随去棹，愿言指日拜文翁。
<br>
<br>
<br>
<br>&nbsp;&nbsp; 卷703_17 【对雨述怀示弟承检】翁承赞 
<br>
<br>淋淋霎霎结秋霖，欲使秦城叹陆沈。晓势遮回朝客马， 
<br>夜声滴破旅人心。青苔重叠封颜巷，白发萧疏引越吟。 
<br>不有惠连同此景，江南归思几般深。
<br>
<br>
<br>
<br>&nbsp;&nbsp; 卷703_18 【题壶山】翁承赞 
<br>
<br>井邑斜连北，蓬瀛直倚东。秋高岩溜白，日上海波红。
<br>
<br>
<br>
<br>&nbsp;&nbsp; 卷703_19 【题故居】翁承赞 
<br>
<br>一为鹅子二连花，三望青湖四石斜。
<br>惟有岭湖居第五，山前却是宰臣家。
<br>
<br>
<br>
<br>&nbsp;&nbsp; 卷703_20 【题槐】翁承赞 
<br>
<br>雨中妆点望中黄，句引蝉声送夕阳。
<br>忆昔当年随计吏，马蹄终日为君忙。
<br>
<br>
<br>
<br>&nbsp;&nbsp; 卷703_21 【擢进士】翁承赞 
<br>
<br>霓旌引上大罗天，别领新衔意自怜。
<br>蝴蝶流莺莫先去，满城春色属群仙。
<br>
<br>
<br>
<br>&nbsp;&nbsp; 卷703_22 【擢探花使三首】翁承赞 
<br>
<br>洪崖差遣探花来，检点芳丛饮数杯。
<br>深紫浓香三百朵，明朝为我一时开。
<br>
<br>九重烟暖折槐芽，自是升平好物华。
<br>今日始知春气味，长安虚过四年花。
<br>
<br>探花时节日偏长，恬淡春风称意忙。
<br>每到黄昏醉归去，纻衣惹得牡丹香。
<br>
<br>
<br>
<br>&nbsp;&nbsp; 卷703_23 【书斋谩兴二首】翁承赞 
<br>
<br>池塘四五尺深水，篱落两三般样花。
<br>过客不须频问姓，读书声里是吾家。
<br>
<br>官事归来衣雪埋，儿童灯火小茅斋。
<br>人家不必论贫富，惟有读书声最佳。
<br>
<br>
<br>
<br>&nbsp;&nbsp; 卷703_24 【辞闽王归朝寄倪先辈】翁承赞 
<br>
<br>时人莫讶再还乡，简册分明剑佩光。
<br>驷马高车太常乐，登庸门下忆贤良。
<br>
<br>
<br>
<br>&nbsp;&nbsp; 卷703_25 【晓望】翁承赞 
<br>
<br>清霜散漫似轻岚，玉阙参差万象涵。
<br>独上秦台最高处，旧山依约在东南。
<br>
<br>
<br>
<br>&nbsp;&nbsp; 卷703_26 【万寿寺牡丹】翁承赞 
<br>
<br>烂熳香风引贵游，高僧移步亦迟留。
<br>可怜殿角长松色，不得王孙一举头。
<br>
<br>
<br>
<br>&nbsp;&nbsp; 卷703_27 【松】翁承赞 
<br>
<br>倚涧临溪自屈蟠，雪花销尽藓花干。
<br>幽枝好折为谈柄，入手方知有岁寒。
<br>
<br>
<br>
<br>&nbsp;&nbsp; 卷703_28 【柳】翁承赞 
<br>
<br>斜拂中桥远映楼，翠光骀荡晓烟收。
<br>洛阳才子多情思，横把金鞭约马头。
<br>
<br>高出营门远出墙，朱阑门闭绿成行。
<br>将军宴罢东风急，闲衬旌旗簇画堂。
<br>
<br>彭泽先生酒满船，五株栽向九江边。
<br>长条细叶无穷尽，管领春风不计年。
<br>
<br>炀帝东游意绪多，宫娃眉翠两相和。
<br>一声水调春风暮，千里交阴锁汴河。
<br>
<br>缠绕春情卒未休，秦娥萧史两相求。
<br>玉句阑内朱帘卷，瑟瑟丝笼十二楼。
<br>
<br>
<br>
<br>&nbsp;&nbsp; 卷703_29 【隋堤柳】翁承赞 
<br>
<br>春半烟深汴水东，黄金丝软不胜风。
<br>轻笼行殿迷天子，抛掷长安似梦中。
<br>
<br>
<br>
<br>&nbsp;&nbsp; 卷703_30 【句】翁承赞 
<br>
<br>烟萝况逼神仙窟，丹灶还应许独寻。（《赠黄璞》， 
<br>见《福州志》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷704_1 【送僧归北岩寺】黄滔 
<br>
<br>北岩泉石清，本自高僧住。新松五十年，藤萝成古树。 
<br>题诗昔佳士，清风二林喻。上智失扣关，多被浮名误。 
<br>莲扃压月涧，空美黄金布。江翻岛屿沈，木落楼台露。 
<br>伊余东还际，每起烟霞慕。旋为俭府招，未得穷野步。 
<br>西轩白云阁，师辞洞庭寓。越城今送归，心到焚香处。
<br>
<br>
<br>&nbsp;&nbsp; 卷704_2 【寓言】黄滔 
<br>
<br>流年五十前，朝朝倚少年。流年五十后，日日侵皓首。 
<br>非通非介人，谁论四十九。贤哉蘧伯玉，清风独不朽。
<br>
<br>
<br>
<br>&nbsp;&nbsp; 卷704_3 【长安书事】黄滔 
<br>
<br>终不离青山，谁道云无心。却是白云士，有时出中林。 
<br>昨日擎紫泥，明日要黄金。炎夏群木死，北海惊波深。 
<br>伏蒲无一言，草疏贺德音。
<br>
<br>
<br>
<br>&nbsp;&nbsp; 卷704_4 【贾客】黄滔 
<br>
<br>大舟有深利，沧海无浅波。利深波也深，君意竟如何。 
<br>鲸鲵齿上路，何如少经过。
<br>
<br>
<br>
<br>&nbsp;&nbsp; 卷704_5 【寄友人】黄滔 
<br>
<br>君爱桃李花，桃李花易飘。妾怜松柏色，松柏色难凋。 
<br>当年识君初，指期非一朝。今辰见君意，日暮何萧条。 
<br>入门有势利，孰能无嚣嚣。
<br>
<br>
<br>
<br>&nbsp;&nbsp; 卷704_6 【落花】黄滔 
<br>
<br>落花辞高树，最是愁人处。一一旋成泥，日暮有风雨。 
<br>不如沙上蓬，根断随长风。飘然与道俱，无情任西东。
<br>
<br>
<br>
<br>&nbsp;&nbsp; 卷704_7 【寄徐正字夤】黄滔 
<br>
<br>八月月如冰，登楼见姑射。美人隔千里，相思无羽驾。 
<br>红兰裛露衰，谁以流光讶。何当诗一句，同吟祝玄化。
<br>
<br>
<br>
<br>&nbsp;&nbsp; 卷704_8 【秋夕贫居】黄滔 
<br>
<br>听歌桂席阑，下马槐烟里。豪门腐粱肉，穷巷思糠秕。 
<br>孤灯照独吟，半壁秋花死。迟明亦如晦，鸡唱徒为尔。
<br>
<br>
<br>
<br>&nbsp;&nbsp; 卷704_9 【书怀寄友人】黄滔 
<br>
<br>此生如孤灯，素心挑易尽。不及如顽石，非与磨砻近。 
<br>常思扬子云，五藏曾离身。寂寞一生中，千载空清芬。
<br>
<br>
<br>
<br>&nbsp;&nbsp; 卷704_10 【闺怨】黄滔 
<br>
<br>妾家五岭南，君戍三城北。雁来虽有书，衡阳越不得。 
<br>别久情易料，岂在窥翰墨。塞上无烟花，宁思妾颜色。
<br>
<br>
<br>
<br>&nbsp;&nbsp; 卷704_11 【喜翁文尧员外病起】黄滔 
<br>
<br>卫玠羊车悬，长卿驷马姿。天嫌太端正，神乃减风仪。 
<br>饮冰俾消渴，断谷皆清羸。越僧夸艾炷，秦女隔花枝。 
<br>自能论苦器，不假求良医。惊杀漳滨鬼，错与刘生随。 
<br>昨日已如虎，今朝谒荀池。扬鞭入王门，四面人熙熙。 
<br>青桂任霜霰，尺璧无瑕疵。回尘却惆怅，归阙难迟迟。
<br>
<br>
<br>
<br>&nbsp;&nbsp; 卷704_12 【寄郑县李侍御】黄滔 
<br>
<br>古县新烟火，东西入客诗。静长如假日，贫更甚闲时。 
<br>僧借松萝住，人将雨雪期。三年一官罢，岳石看成碑。
<br>
<br>
<br>
<br>&nbsp;&nbsp; 卷704_13 【上李补阙】黄滔 
<br>
<br>十洲非暂别，龙尾肯慵登。谏草封山药，朝衣施衲僧。 
<br>月留江客待，句历钓船征。终恐林栖去，餐霞叶上升。
<br>
<br>
<br>
<br>&nbsp;&nbsp; 卷704_14 【送李山人往湘中】黄滔 
<br>
<br>汉渚往湘川，乘流入远天。新秋无岸水，明月有琴船。 
<br>露坐应通晓，萍居恐隔年。岳峰千万仞，知上啸猿巅。
<br>
<br>
<br>
<br>&nbsp;&nbsp; 卷704_15 【书崔少府居（一作赠李补阙）】黄滔 
<br>
<br>鲁史蜀琴旁，陶然举一觞。夕阳明岛屿，秋水浅池塘。 
<br>世乱怜官替，家贫值岁荒。前峰亦曾宿，知有辟寒方。
<br>
<br>
<br>
<br>&nbsp;&nbsp; 卷704_16 【敷水卢校书】黄滔 
<br>
<br>九霄无诏下，何事近清尘。宅带松萝僻，日唯猿鸟亲。 
<br>吟高仙掌月，期有洞庭人。莫问烟霞句，悬知见岳神。
<br>
<br>
<br>
<br>&nbsp;&nbsp; 卷704_17 【寄汉上友人】黄滔 
<br>
<br>襄汉多清景，东游已不能。蒹葭照流水，风雨扑孤灯。 
<br>献赋闻新雁，思山见去僧。知君北来日，惆怅亦难胜。
<br>
<br>
<br>
<br>&nbsp;&nbsp; 卷704_18 【贻林铎】黄滔 
<br>
<br>终被春闱屈，低回至白头。寄家僧许岳，钓浦雨移洲。 
<br>战士曾怜善，豪门不信愁。王孙草还绿，何处拟羁游。
<br>
<br>
<br>
<br>&nbsp;&nbsp; 卷704_19 【书怀】黄滔 
<br>
<br>退耕逢歉岁，逐贡愧行朝。道在愁虽浅，吟劳鬓欲凋。 
<br>破村虹入井，孤馆客投魈。谁怕秋风起，听蝉度渭桥。
<br>
<br>
<br>
<br>&nbsp;&nbsp; 卷704_20 【送陈明府归衡阳】黄滔 
<br>
<br>雏鹤兼留下，单车出柳烟。三年两殊考，一日数离筵。 
<br>久别湖波绿，相思岳月圆。翠萝曾隐处，定恐却求仙。
<br>
<br>
<br>
<br>&nbsp;&nbsp; 卷704_21 【秋辞江南】黄滔 
<br>
<br>灞陵桥上路，难负一年期。积雨鸿来夜，重江客去时。 
<br>劳生多故疾，渐老少新知。惆怅都堂内，无门雪滞遗。
<br>
<br>
<br>
<br>&nbsp;&nbsp; 卷704_22 【入关旅次言怀】黄滔 
<br>
<br>寸心唯自切，上国与谁期。月晦时风雨，秋深日别离。 
<br>便休终未肯，已苦不能疑。独愧商山路，千年四皓祠。
<br>
<br>
<br>
<br>&nbsp;&nbsp; 卷704_23 【贻李山人】黄滔 
<br>
<br>野步爱江滨，江僧得见频。新文无古集，往事有清尘。 
<br>松竹寒时雨，池塘胜处春。定应云雨内，陶谢是前身。
<br>
<br>
<br>
<br>&nbsp;&nbsp; 卷704_24 【寄边上从事】黄滔 
<br>
<br>斜日下孤城，长吟出点兵。羽书和客卷，边思杂诗情。 
<br>朔雪定鸿翼，西风严角声。吟馀多独坐，沙月对楼生。
<br>
<br>
<br>
<br>&nbsp;&nbsp; 卷704_25 【题东林寺元祐上人院】黄滔 
<br>
<br>庐阜东林寺，良游耻未曾。半生随计吏，一日对禅僧。 
<br>泉远携茶看，峰高结伴登。迷津出门是，子细问三乘。
<br>
<br>
<br>
<br>&nbsp;&nbsp; 卷704_26 【送陈樵下第东归】黄滔 
<br>
<br>青山烹茗石，沧海寄家船。虽得重吟历，终难任意眠。 
<br>砧疏连寺柳，风爽彻城泉。送目红蕉外，来期已杳然。
<br>
<br>
<br>
<br>&nbsp;&nbsp; 卷704_27 【寄陈磻隐居】黄滔 
<br>
<br>道经前辈许，名拔后时喧。虚左中兴榜，无先北海尊。 
<br>新文汉氏史，别墅谢公村。须到三征处，堂堂谒帝阍。
<br>
<br>
<br>
<br>&nbsp;&nbsp; 卷704_28 【寄林宽】黄滔 
<br>
<br>相知四十年，故国与长安。俱喜今辰在，休论往岁难。 
<br>海鸣秋日黑，山直夏风寒。终始前儒道，升沈尽一般。
<br>
<br>
<br>
<br>&nbsp;&nbsp; 卷704_29 【退居】黄滔 
<br>
<br>老归江上村，孤寂欲何言。世乱时人物，家贫后子孙。 
<br>青山寒带雨，古木夜啼猿。惆怅西川举，戎装度剑门。
<br>
<br>
<br>
<br>&nbsp;&nbsp; 卷704_30 【送友人边游】黄滔 
<br>
<br>衔杯国门外，分手见残阳。何日还南越，今朝往北荒。 
<br>砂城经雨坏，虏骑入秋狂。亲咏关山月，归吟鬓的霜。
<br>
<br>
<br>
<br>&nbsp;&nbsp; 卷704_31 【下第出京】黄滔 
<br>
<br>还失礼官求，花时出雍州。一生为远客，几处未曾游。 
<br>故疾江南雨，单衣蓟北秋。茫茫数年事，今日泪俱流。
<br>
<br>
<br>
<br>&nbsp;&nbsp; 卷704_32 【游东林寺】黄滔 
<br>
<br>平生爱山水，下马虎溪时。已到终嫌晚，重游预作期。 
<br>寺寒三伏雨，松偃数朝枝。翻译如曾见，白莲开旧池。
<br>
<br>
<br>
<br>&nbsp;&nbsp; 卷704_33 【赠怀光上人】黄滔 
<br>
<br>谢城还拥入，师以接人劳。过午休斋惯，离经吐论高。 
<br>顶寒拳素发，珠锐走红绦。终忆泉山寺，听猿看海涛。
<br>
<br>
<br>
<br>&nbsp;&nbsp; 卷704_34 【忆庐山旧游】黄滔 
<br>
<br>前年入庐岳，数宿在灵溪。残烛松堂掩，孤峰月狖啼。 
<br>平生为客老，胜境失云栖。纵有重游日，烟霞会恐迷。
<br>
<br>
<br>
<br>&nbsp;&nbsp; 卷704_35 【别友人】黄滔 
<br>
<br>莫恨东墙下，频伤命不通。苦心如有感，他日自推公。 
<br>雨夜扁舟发，花时别酒空。越山烟翠在，终愧卧云翁。
<br>
<br>
<br>
<br>&nbsp;&nbsp; 卷704_36 【陈侍御新居】黄滔 
<br>
<br>幕客开新第，词人遍有诗。山怜九仙近，石买太湖奇。 
<br>树势想高日，地形夸得时。自然成避俗，休与白云期。
<br>
<br>
<br>
<br>&nbsp;&nbsp; 卷704_37 【寄从兄璞】黄滔 
<br>
<br>纵征终不起，相与避烟尘。待到中兴日，同看上国春。 
<br>新诗说人尽，旧宅落花频。移觅深山住，啼猿作四邻。
<br>
<br>
<br>
<br>&nbsp;&nbsp; 卷704_38 【寄李校书游简寂观】黄滔 
<br>
<br>古观云溪上，孤怀永夜中。梧桐四更雨，山水一庭风。 
<br>诗得如何句，仙游最胜宫。却愁逢羽客，相与入烟空。
<br>
<br>
<br>
<br>&nbsp;&nbsp; 卷704_39 【寄友人山居】黄滔 
<br>
<br>断峤沧江上，相思恨阻寻。高斋秋不掩，几夜月当吟。 
<br>落石有泉滴，盈庭无树阴。茫茫名利内，何以拂尘襟。
<br>
<br>
<br>
<br>&nbsp;&nbsp; 卷704_40 【上刑部卢员外】黄滔 
<br>
<br>谁识在官意，开门树色间。寻幽频宿寺，乞假拟归山。 
<br>半白侵吟鬓，微红见药颜。不知琴月夜，几客得同闲。
<br>
<br>
<br>
<br>&nbsp;&nbsp; 卷704_41 【送友人游边】黄滔 
<br>
<br>虏酒不能浓，纵倾愁亦重。关河初落日，霜雪下穷冬。 
<br>野烧枯蓬旋，沙风匹马冲。蓟门无易过，千里断人踪。
<br>
<br>
<br>
<br>&nbsp;&nbsp; 卷704_42 【和友人酬寄】黄滔 
<br>
<br>新发烟霞咏，高人得以传。吟销松际雨，冷咽石间泉。 
<br>大国兵戈日，故乡饥馑年。相逢江海上，宁免一潸然。
<br>
<br>
<br>
<br>&nbsp;&nbsp; 卷704_43 【下第】黄滔 
<br>
<br>昨夜孤灯下，阑干泣数行。辞家从早岁，落第在初场。 
<br>青草湖田改，单车客路忙。何人立功业，新命到封王。
<br>
<br>
<br>
<br>&nbsp;&nbsp; 卷704_44 【过商山】黄滔 
<br>
<br>燕雁一来后，人人尽到关。如何冲腊雪，独自过商山。 
<br>羸马高坡下，哀猿绝壁间。此心无处说，鬓向少年斑。
<br>
<br>
<br>
<br>&nbsp;&nbsp; 卷704_45 【旅怀】黄滔 
<br>
<br>萧飒闻风叶，惊时不自堪。宦名中夜切，人事长年谙。 
<br>古画僧留与，新知客遇谈。乡心随去雁，一一到江南。
<br>
<br>
<br>
<br>&nbsp;&nbsp; 卷704_46 【冬暮山舍喜标上人见访】黄滔 
<br>
<br>寂寞三冬杪，深居业尽抛。径松开雪后，砌竹忽僧敲。 
<br>茗汲冰销溜，炉烧鹊去巢。共谈慵僻意，微日下林梢。
<br>
<br>
<br>
<br>&nbsp;&nbsp; 卷704_47 【关中言怀】黄滔 
<br>
<br>三秦五岭意，不得不依然。迹寓枯槐曲，业芜芳草川。 
<br>花当落第眼，雨暗出城天。层阁浮云外，何人动管弦。
<br>
<br>
<br>
<br>&nbsp;&nbsp; 卷704_48 【题友人山居】黄滔 
<br>
<br>到君栖迹所，竹径与衡门。亦在乾坤内，独无尘俗喧。 
<br>新泉浮石藓，崩壁露松根。更说寻僧处，孤峰上啸猿。
<br>
<br>
<br>
<br>&nbsp;&nbsp; 卷704_49 【寄敷水卢校书】黄滔 
<br>
<br>谏省垂清论，仙曹岂久临。虽专良史业，未畏直臣心。 
<br>路入丹霄近，家藏华岳深。还如韩吏部，谁不望知音。
<br>
<br>
<br>
<br>&nbsp;&nbsp; 卷704_50 【赠明州霍员外】黄滔 
<br>
<br>惠化如施雨，邻州亦可依。正衙无吏近，高会觉人稀。 
<br>海日旗边出，沙禽角外归。四明多隐客，闲约到岩扉。
<br>
<br>
<br>
<br>&nbsp;&nbsp; 卷704_51 【题友人山斋】黄滔 
<br>
<br>疏竹漏斜晖，庭间阴复遗。句成苔石茗，吟弄雪窗棋。 
<br>沙草泉经涩，林斋客集迟。西风虚见逼，未拟问京师。
<br>
<br>
<br>
<br>&nbsp;&nbsp; 卷704_52 【书事】黄滔 
<br>
<br>望岁心空切，耕夫尽把弓。千家数人在，一税十年空。 
<br>没阵风沙黑，烧城水陆红。飞章奏西蜀，明诏与殊功。
<br>
<br>
<br>
<br>&nbsp;&nbsp; 卷704_53 【题山居逸人】黄滔 
<br>
<br>十亩馀芦苇，新秋看雪霜。世人谁到此，尘念自应忘。 
<br>斜日风收钓，深秋雨信梁。不知双阙下，何以谓轩裳。
<br>
<br>
<br>
<br>&nbsp;&nbsp; 卷704_54 【题郑山人居】黄滔 
<br>
<br>履迹遍莓苔，幽枝间药裁。枯杉擎雪朵，破牖触风开。 
<br>泉自孤峰落，人从诸洞来。终期宿清夜，斟茗说天台。
<br>
<br>
<br>
<br>&nbsp;&nbsp; 卷704_55 【秋晚山居】黄滔 
<br>
<br>爽气遍搜空，难堪倚望中。孤烟愁落日，高木病西风。 
<br>山寂樵声出，露凉蝉思穷。此时尘外事，幽默几人同。
<br>
<br>
<br>
<br>&nbsp;&nbsp; 卷704_56 【游山】黄滔 
<br>
<br>洞门穿瀑布，尘世岂能通。曾有游山客，来逢采药翁。 
<br>异花寻复失，幽径蹑还穷。拟作经宵计，风雷立满空。
<br>
<br>
<br>
<br>&nbsp;&nbsp; 卷704_57 【题王侍御宅内亭子】黄滔 
<br>
<br>俗间尘外境，郭内宅中亭。或有人家创，还无莲幕馨。 
<br>石曾湖岸见，琴误岳楼听。来客频频说，终须作画屏。
<br>
<br>
<br>
<br>&nbsp;&nbsp; 卷704_58 【题道成上人院】黄滔 
<br>
<br>花宫城郭内，师住亦清凉。何必天台寺，幽禅瀑布房。 
<br>簟舒湘竹滑，茗煮蜀芽香。更看道高处，君侯题翠梁。
<br>
<br>
<br>
<br>&nbsp;&nbsp; 卷704_59 【贫居冬杪】黄滔 
<br>
<br>数塞未求通，吾非学养蒙。穷居岁杪雨，孤坐夜深风。 
<br>年长惭昭代，才微辱至公。还愁把春酒，双泪污杯中。
<br>
<br>
<br>
<br>&nbsp;&nbsp; 卷704_60 【贻张蠙】黄滔 
<br>
<br>梦思非一日，携手却凄凉。诗见江南雹，游经塞北霜。 
<br>驱车先五漏，把菊后重阳。惆怅天边桂，谁教岁岁香。
<br>
<br>
<br>
<br>&nbsp;&nbsp; 卷704_61 【晚春关中】黄滔 
<br>
<br>忍历通庄出，东风舞酒旗。百花无看处，三月到残时。 
<br>游塞闻兵起，还吴值岁饥。定唯荒寺里，坐与噪蝉期。
<br>
<br>
<br>
<br>&nbsp;&nbsp; 卷704_62 【河梁】黄滔 
<br>
<br>五原人走马，昨夜到京师。绣户新夫妇，河梁生别离。 
<br>陇花开不艳，羌笛静犹悲。惆怅良哉辅，锵锵立凤池。
<br>
<br>
<br>
<br>&nbsp;&nbsp; 卷704_63 【送翁拾遗】黄滔 
<br>
<br>还家俄赴阙，别思肯凄凄。山坐轺车看，诗持谏笔题。 
<br>天开中国大，地设四维低。拜舞吾君后，青云更有梯。
<br>
<br>
<br>
<br>&nbsp;&nbsp; 卷704_64 【逢友人】黄滔 
<br>
<br>彼此若飘蓬，二年何所从。帝都秋未入，江馆夜相逢。 
<br>瘴岭行冲夏，边沙住隔冬。旅愁论未尽，古寺扣晨钟。
<br>
<br>
<br>
<br>&nbsp;&nbsp; 卷704_65 【寄湘中郑明府】黄滔 
<br>
<br>县与白云连，沧洲况县前。岳僧同夜坐，江月看秋圆。 
<br>琴拂莎庭石，茶担乳洞泉。莫耽云水兴，疲俗待君痊。
<br>
<br>
<br>
<br>&nbsp;&nbsp; 卷704_66 【寄少常卢同年】黄滔 
<br>
<br>官拜少常休，青緺换鹿裘狂歌离乐府，醉梦到瀛洲。 
<br>古器岩耕得，神方客谜留。清溪莫沈钓，王者或畋游。
<br>
<br>
<br>
<br>&nbsp;&nbsp; 卷704_67 【伤翁外甥】黄滔 
<br>
<br>江头去时路，归客几纷纷。独在异乡殁，若为慈母闻。 
<br>青春成大夜，新雨坏孤坟。应作芝兰出，泉台月桂分。
<br>
<br>
<br>
<br>&nbsp;&nbsp; 卷704_68 【东山之游未遂渐逼行期作四十字奉寄翁文尧员外】黄滔 
<br>
<br>轺车难久驻，须到别离时。北阙定归去，东山空作期。 
<br>绿苔劳扫径，丹凤欲衔词。杨柳开帆岸，今朝泪已垂。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
