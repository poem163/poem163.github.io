<HTML>
<HEAD>
<TITLE>全唐诗 卷407-411 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷407-411</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷407-411</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6141"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷407-411')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷407-411]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷407_1 【酬卢秘书】元稹 
<br>
<br>偶有冲天气，都无处世才。未容荣路稳，先踏祸机开。 
<br>分久沉荆掾，惭经厕柏台。理推愁易惑，乡思病难裁。 
<br>夜伴吴牛喘，春惊朔雁回。北人肠断送，西日眼穿颓。 
<br>唯望魂归去，那知诏下来。涸鱼千丈水，僵燕一声雷。 
<br>幽匣提清镜，衰颜拂故埃。梦云期紫阁，厌雨别黄梅。 
<br>亲戚迎时到，班行见处陪。文工犹畏忌，朝士绝嫌猜。 
<br>新识蓬山杰，深交翰苑材。连投珠作贯，独和玉成堆。 
<br>剧敌徒相轧，羸师亦自媒。磨砻刮骨刃，翻掷委心灰。 
<br>恐被神明哭，忧为造化灾。私调破叶箭，定饮搴旗杯。 
<br>金宝潜砂砾，芝兰似草莱。凭君毫发鉴，莫遣翳莓苔。
<br>
<br>
<br>&nbsp;&nbsp; 卷407_2 【见人咏韩舍人新律诗，因有戏赠】元稹 
<br>
<br>喜闻韩古调，兼爱近诗篇。玉磬声声彻，金铃个个圆。 
<br>高疏明月下，细腻早春前。花态繁于绮，闺情软似绵。 
<br>轻新便妓唱，凝妙入僧禅。欲得人人伏，能教面面全。 
<br>延之苦拘检，摩诘好因缘。七字排居敬，千词敌乐天。 
<br>殷勤闲太祝，好去老通川。莫漫裁章句，须饶紫禁仙。
<br>
<br>
<br>
<br>&nbsp;&nbsp; 卷407_3 【奉和权相公行次临阙驿逢郑仆射相公归…赠诗十四韵】元稹 
<br>
<br>帝下赤霄符，搜求造化炉。中台归内座，太一直南都。 
<br>黄霸乘轺入，王尊叱驭趋。万人东道送，六纛北风驱。 
<br>栈阁才倾盖，关门已合繻。贯鱼行逦迤，交马语踟蹰。 
<br>去速熊罴兆，来驰虎豹夫。昔怜三易地，今讶两分途。 
<br>别路环山雪，离章运寸珠。锋铓断犀兕，波浪没蓬壶。 
<br>区宇声虽动，淮河孽未诛。将军遥策画，师氏密訏谟。 
<br>汉上坛仍筑，褒西阵再图。公方先二虏，何暇进愚儒。
<br>
<br>
<br>
<br>&nbsp;&nbsp; 卷407_4 【酬乐天东南行诗一百韵】元稹 
<br>
<br>我病方吟越，君行已过湖。去应缘直道，哭不为穷途。 
<br>亚竹寒惊牖，空堂夜向隅。暗魂思背烛，危梦怯乘桴。 
<br>坐痛筋骸憯，旁嗟物候殊。雨蒸虫沸渭，浪涌怪睢盱。 
<br>索绠飘蚊蚋，蓬麻甃舳舻。短檐苫稻草，微俸封渔租。 
<br>泥浦喧捞蛤，荒郊险斗貙。鲸吞近溟涨，猿闹接黔巫。 
<br>芒屩泅牛妇，丫头荡桨夫。酢醅荷裹卖，醨酒水淋沽。 
<br>舞态翻鸲鹆，歌词咽鹧鸪。夷音啼似笑，蛮语谜相呼。 
<br>江郭船添店，山城木竖郛。吠声沙市犬，争食墓林乌。 
<br>犷俗诚堪惮，妖神甚可虞。欲令仁渐及，已被疟潜图。 
<br>膳减思调鼎，行稀恐蠹枢。杂莼多剖鳝，和黍半蒸菰。 
<br>绿粽新菱实，金丸小木奴。芋羹真暂淡，bJ炙漫涂苏。 
<br>炰鳖那胜羜，烹鯄只似鲈。楚风轻似蜀，巴地湿如吴。 
<br>气浊星难见，州斜日易晡。通宵但云雾，未酉即桑榆。 
<br>瘴窟蛇休蛰，炎溪暑不徂。伥魂阴叫啸，鵩貌昼踟蹰。 
<br>乡里家藏蛊，官曹世乏儒。敛缗偷印信，传箭作符繻。 
<br>椎髻抛巾帼，镩刀代辘轳。当心鞙铜鼓，背弝射桑弧。 
<br>岂复民氓料，须将鸟兽驱。是非浑并漆，词讼敢研朱。 
<br>陋室鸮窥伺，衰形蟒觊觎。鬓毛霜点合，襟泪血痕濡。 
<br>倍忆京华伴，偏忘我尔躯。谪居今共远，荣路昔同趋。 
<br>科试铨衡局，衙参典校厨。月中分桂树，天上识昌蒲。 
<br>应召逢鸿泽，陪游值赐酺。心唯撞卫磬，耳不乱齐竽。 
<br>海岱词锋截，皇王笔阵驱。疾奔凌騕褭，高唱轧吴歈。 
<br>点检张仪舌，提携傅说图。摆囊看利颖，开颔出明珠。 
<br>并取千人特，皆非十上徒。白麻云色腻，墨诏电光粗。 
<br>众口贪归美，何颜敢妒姝。秦台纳红旭，酆匣洗黄垆。 
<br>谏猎宁规避，弹豪讵嗫嚅。肺肝憎巧曲，蹊径绝萦迂。 
<br>誓遣朝纲振，忠饶翰苑输。骥调方汗血，蝇点忽成卢。 
<br>遂谪栖遑掾，还飞送别盂。痛嗟亲爱隔，颠望友朋扶。 
<br>狸病翻随鼠，骢羸返作驹。物情良徇俗，时论太诬吾。 
<br>瓶罄罍偏耻，松摧柏自枯。虎虽遭陷阱，龙不怕泥涂。 
<br>重喜登贤苑，方欣佐伍符。判身入矛戟，轻敌比锱铢。 
<br>驿骑来千里，天书下九衢。因教罢飞檄，便许到皇都。 
<br>舟败罂浮汉，骖疲杖过邘。邮亭一萧索，烽候各崎岖。 
<br>馈饷人推辂，谁何吏执殳。拔家逃力役，连锁责逋诛。 
<br>防戍兄兼弟，收田妇与姑。缣缃工女竭，青紫使臣纡。 
<br>望国参云树，归家满地芜。破窗尘ej々，幽院鸟呜呜。 
<br>祖竹丛新笋，孙枝压旧梧。晚花狂蛱蝶，残蒂宿茱萸。 
<br>始悟摧林秀，因衔避缴芦。文房长遣闭，经肆未曾铺。 
<br>鹓鹭方求侣，鸱鸢已吓雏。征还何郑重，斥去亦须臾。 
<br>迢递投遐徼，苍黄出奥区。通川诚有咎，湓口定无辜。 
<br>利器从头匣，刚肠到底刳。薰莸任盛贮，稊稗莫超逾。 
<br>公干经时卧，钟仪几岁拘。光阴流似水，蒸瘴热于炉。 
<br>薄命知然也，深交有矣夫。救焚期骨肉，投分刻肌肤。 
<br>二妙驰轩陛，三英咏袴襦。李多嘲蝘蜓，窦数集蜘蛛。 
<br>数子皆奇货，唯予独朽株。邯郸笑匍匐，燕蒯受揶揄。 
<br>懒学三闾愤，甘齐百里愚。耽眠稀醒素，凭醉少嗟吁。 
<br>学问徒为尔，书题尽已于。别犹多梦寐，情尚感凋枯。 
<br>近喜司戎健，寻伤掌诰徂。士元名位屈，伯道子孙无。 
<br>旧好飞琼翰，新诗灌玉壶。几催闲处泣，终作苦中娱。 
<br>廉蔺声相让，燕秦势岂俱。此篇应绝倒，休漫捋髭须。
<br>
<br>
<br>
<br>&nbsp;&nbsp; 卷407_5 【和乐天送客游岭南二十韵（次用本韵）】元稹 
<br>
<br>我自离乡久，君那度岭频。一杯魂惨澹，万里路艰辛。 
<br>江馆连沙市，泷船泊水滨。骑田回北顾，铜柱指南邻。 
<br>大壑浮三岛，周天过五均。波心涌楼阁，规外布星辰。 
<br>狒狒穿筒格，猩猩置屐驯。贡兼蛟女绢，俗重语儿巾。 
<br>舶主腰藏宝，黄家砦起尘。歌钟排象背，炊爨上鱼身。 
<br>电白雷山接，旗红贼舰新。岛夷徐市种，庙觋赵佗神。 
<br>鸢跕方知瘴，蛇苏不待春。曙潮云斩斩，夜海火燐燐。 
<br>冠冕中华客，梯航异域臣。果然皮胜锦，吉了舌如人。 
<br>风黖秋茅叶，烟埋晓月轮。定应玄发变，焉用翠毛珍。 
<br>句漏沙须买，贪泉货莫亲。能传稚川术，何患隐之贫。
<br>
<br>
<br>
<br>&nbsp;&nbsp; 卷407_6 【献荥阳公诗五十韵】元稹 
<br>
<br>郑驿骑翩翩，丘门子弟贤。文翁开学日，正礼骋途年。 
<br>骏骨黄金买，英髦绛帐延。趋风皆蹀足，侍坐各差肩。 
<br>解榻招徐稚，登楼引仲宣。凤攒题字扇，鱼落讲经筵。 
<br>盛气河包济，贞姿岳柱天。皋夔当五百，邹鲁重三千。 
<br>科斗翻腾取，关雎教授先。篆垂朝露滴，诗缀夜珠联。 
<br>逸礼多心匠，焚书旧口传。陈遵修尺牍，阮瑀让飞笺。 
<br>中的颜初启，抽毫踵未旋。森罗万木合，属对百花全。 
<br>词海跳波涌，文星拂坐悬。戴冯遥避席，祖逖后施鞭。 
<br>西蜀凌云赋，东阳咏月篇。劲芟鳌足断，精贯虱心穿。 
<br>浩汗神弥王，鹞飏兴欲仙。冰壶通皓雪，绮树眇晴烟。 
<br>驱驾雷霆走，铺陈锦绣鲜。清机登穾奥，流韵溢山川。 
<br>墨客膺潜服，谈宾膝误前。张鳞定摧败，折角反矜怜。 
<br>句句推琼玉，声声播管弦。纤新撩造化，澒洞斡陶甄。 
<br>卫磬琤鍧极，齐竽僭滥偏。空虚惭炙輠，点窜许怀铅。 
<br>惫色秋来草，哀吟雨后蝉。自伤魂惨沮，何暇思幽玄。 
<br>喜到樽罍侧，愁亲几案边。菁华知竭矣，肺腑尚求旃。 
<br>抵滞浑成醉，徘徊转慕膻。老叹才渐少，闲苦病相煎。 
<br>瓦砾难追琢，刍荛分弃捐。漫劳成恳恳，那得美娟娟。 
<br>拙劣仍非速，迂愚且异专。移时停笔砚，挥景乏戈鋋。 
<br>仪舌忻犹在，舒帷誓不褰。会将连献楚，深耻谬游燕。 
<br>蒲有临书叶，韦充读易编。沙须披见宝，经拟带耕田。 
<br>入雾长期闰，持朱本望研。轮辕呈曲直，凿枘取方圆。 
<br>呼吸宁徒尔，沾濡岂浪然。过箫资响亮，随水涨沦涟。 
<br>惜日看圭短，偷光恨壁坚。勤勤雕朽木，细细导蒙泉。 
<br>传癖今应甚，头风昨已痊。丹青公旧物，一为变蚩妍。
<br>
<br>
<br>
<br>
<br>
<br>
<br>
<br>
<br> 卷408_1 【酬乐天江楼夜吟稹诗，因成三十韵（次用本韵）】元稹 
<br>
<br>忽见君新句，君吟我旧篇。见当巴徼外，吟在楚江前。 
<br>思鄙宁通律，声清遂扣玄。三都时觉重，一顾世称妍。 
<br>排韵曾遥答，分题几共联。昔凭银翰写，今赖玉音宣。 
<br>布鼓随椎响，坯泥仰匠圆。铃因风断续，珠与调牵绵。 
<br>阮籍惊长啸，商陵怨别弦。猿羞啼月峡，鹤让警秋天。 
<br>志士潜兴感，高僧暂废禅。兴飘沧海动，气合碧云连。 
<br>点缀工微者，吹嘘势特然。休文徒倚槛，彦伯浪回船。 
<br>伎乐当筵唱，儿童满巷传。改张思妇锦，腾跃贾人笺。 
<br>魏拙虚教出，曹风敢望痊。定遭才子笑，恐赚学生癫。 
<br>裁什情何厚，飞书信不专。隼猜鸿蓄缩，虎横犬迍邅。 
<br>水墨看虽久，琼瑶喜尚全。才从鱼里得，便向市头悬。 
<br>夜置堂东序，朝铺座右边。手寻韦欲绝，泪滴纸浑穿。 
<br>甘蔗销残醉，醍醐醒早眠。深藏那遽灭，同咏苦无缘。 
<br>雅羡诗能圣，终嗟药未仙。五千诚远道，四十已中年。 
<br>暗魄多相梦，衰容每自怜。卒章还恸哭，蚊蚋溢山川。
<br>
<br>
<br>&nbsp;&nbsp; 卷408_2 【酬乐天待漏入阁见赠（时乐天为中书舍人予任翰林士）】元稹 
<br>
<br>未勘银台契，先排浴殿关。沃心因特召，承旨绝常班。 
<br>飐闪才人袖，呕鸦软举鐶。宫花低作帐，云从积成山。 
<br>密视枢机草，偷瞻咫尺颜。恩垂天语近，对久漏声闲。 
<br>丹陛曾同立，金銮恨独攀。笔无鸿业润，袍愧紫文殷。 
<br>河水通天上，瀛州接世间。谪仙名籍在，何不重来还。
<br>
<br>
<br>
<br>&nbsp;&nbsp; 卷408_3 【酬乐天早春闲游西湖颇多野趣…亦欲粗为恬养之赠耳】元稹 
<br>
<br>雁思欲回宾，风声乍变新。各携红粉伎，俱伴紫垣人。 
<br>水面波疑縠，山腰虹似巾。柳条黄大带，茭葑绿文茵。 
<br>雪尽才通屐，汀寒未有蘋。向阳偏晒羽，依岸小游鳞。 
<br>浦屿崎岖到，林园次第巡。墨池怜嗜学，丹井羡登真。 
<br>雅叹游方盛，聊非意所亲。白头辞北阙，沧海是东邻。 
<br>问俗烦江界，蒐畋想渭津。故交音讯少，归梦往来频。 
<br>独喜同门旧，皆为列郡臣。三刀连地轴，一苇碍车轮。 
<br>尚阻青天雾，空瞻白玉尘。龙因雕字识，犬为送书驯。 
<br>胜事无穷境，流年有限身。懒将闲气力，争斗野塘春。
<br>
<br>
<br>
<br>&nbsp;&nbsp; 卷408_4 【江边四十韵（此后并江陵时作）】元稹 
<br>
<br>官借江边宅，天生地势坳。欹危饶坏构，迢递接长郊。 
<br>怪鵩频栖息，跳蛙颇混淆。总无篱缴绕，尤怕虎咆哮。 
<br>停潦鱼招獭，空仓鼠敌猫。土虚烦穴蚁，柱朽畏藏蛟。 
<br>蛇虺吞檐雀，豺狼逐野麃。犬惊狂浩浩，鸡乱响嘐嘐。 
<br>濩落贫甘守，荒凉秽尽包。断帘飞熠耀，当户网蟏蛸。 
<br>曲突翻成沼，行廊却代庖。桥横老颠枿，马病裛刍茭。 
<br>一一床头点，连连砌下泡。辱泥疑在绛，避雨想经崤。 
<br>相顾忧为鳖，谁能复系匏。誓心来利往，卜食过安爻。 
<br>何计逃昏垫，移文报旧交。栋梁存伐木，苫盖愧分茅。 
<br>金琯排黄荻，琅玕袅翠梢。花砖水面斗，鸳瓦玉声敲。 
<br>方础荆山采，修掾郢匠铇。隐锥雷震蛰，破竹箭鸣骹。 
<br>正寝初停午，频眠欲转胞。囷圆收薄禄，厨敝备嘉肴。 
<br>各各人宁宇，双双燕贺巢。高门受车辙，华厩称蒲捎。 
<br>尺寸皆随用，毫厘敢浪抛。篾馀笼白鹤，枝剩架青。 
<br>制榻容筐篚，施关拒斗筲。栏干防汲井，密室待持胶。 
<br>庭草佣工薙，园蔬稚子掊。本图闲种植，那要择肥硗。 
<br>绿柚勤勤数，红榴个个抄。池清漉螃蟹，瓜蠹拾螌蟊。 
<br>晒篆看沙鸟，磨刀绽海鲛。罗灰修药灶，筑垛阅弓弰。 
<br>散诞都由习，童蒙剩懒教。最便陶静饮，还作解愁嘲。 
<br>近浦闻归楫，遥城罢晓铙。王孙如有问，须为并挥鞘。
<br>
<br>
<br>
<br>&nbsp;&nbsp; 卷408_5 【春六十韵】元稹 
<br>
<br>节应寒灰下，春生返照中。未能消积雪，已渐少回风。 
<br>迎气邦经重，斋诚帝念隆。龙骧紫宸北，天压翠坛东。 
<br>仙仗摇佳彩，荣光答圣衷。便从威仰座，随入大罗宫。 
<br>先到璇渊底，偷穿玳瑁栊。馆娃朝镜晚，太液晓冰融。 
<br>撩摘芳情遍，搜求好处终。九霄浑可可，万姓尚忡忡。 
<br>昼漏频加箭，宵晖欲半弓。驱令三殿出，乞与百蛮同。 
<br>直自方壶岛，斜临绝漠戎。南巡暧珠树，西转丽崆峒。 
<br>度岭梅甘坼，潜泉脉暗洪。悠悠铺塞草，冉冉著江枫。 
<br>蚕役投筐妾，耘催荷蓧翁。既蒸难发地，仍送懒归鸿。 
<br>约略环区宇，殷勤绮镐沣。华山青黛扑，渭水碧沙蒙。 
<br>宿露清馀霭，晴烟塞迥空。燕巢才点缀，莺舌最惺憁。 
<br>腻粉梨园白，胭脂桃径红。郁金垂嫩柳，罯画委高笼。 
<br>地甲门阑大，天开禁掖崇。层台张舞凤，阁道架飞虹。 
<br>麹糵调神化，鹓鸾竭至忠。歌钟齐锡宴，车服奖庸功。 
<br>俊造欣时用，闾阎贺岁丰。倡楼妆z8々，农野绿芃芃。
<br>贵主骄矜盛，豪家恃赖雄。偏沾打球彩，频得铸钱铜。 
<br>专杀擒杨若，殊恩赦邓通。女孙新在内，婴稚近封公。 
<br>游衍关心乐，诗书对面聋。盘筵饶异味，音乐斥庸工。 
<br>酒爱油衣浅，杯夸玛瑙烘。挑鬟玉钗髻，刺绣宝装拢。 
<br>启齿呈编贝，弹丝动削葱。醉圆双媚靥，波溢两明瞳。 
<br>但赏欢无极，那知恨亦充。洞房闲窈窕，庭院独葱茏。 
<br>谢砌萦残絮，班窗网曙虫。望夫身化石，为伯首如蓬。 
<br>顾我沉忧士，骑他老病骢。静街乘旷荡，初日接曈曨。 
<br>饮败肺常渴，魂惊耳更聪。虚逢好阳艳，其那苦昏懵。 
<br>黾勉还移步，持疑又省躬。慵将疲悴质，漫走倦羸僮。 
<br>季月行当暮，良辰坐叹穷。晋悲焚介子，鲁愿浴沂童。 
<br>燧改鲜妍火，阴繁晻澹桐。瑞云低g7々，香雨润濛濛。 
<br>药溉分窠数，篱栽备幼冲。种莎怜见叶，护笋冀成筒。 
<br>有梦多为蝶，因蒐定作熊。漂沉随坏芥，荣茂委苍穹。 
<br>震动风千变，晴和鹤一冲。丁宁搴芳侣，须识未开丛。
<br>
<br>
<br>
<br>&nbsp;&nbsp; 卷408_31 【月三十韵】元稹 
<br>
<br>蓂叶标新朔，霜豪引细辉。白眉惊半隐，虹势讶全微。 
<br>凉魄潭空洞，虚弓雁畏威。上弦何汲汲，佳色转依依。 
<br>绮幕残灯敛，妆楼破镜飞。玲珑穿竹树，岑寂思屏帏。 
<br>坐爱规将合，行看望已几。绛河冰鉴朗，黄道玉轮巍。 
<br>迥照偏琼砌，馀光借粉闱。泛池相皎洁，压桂共芳菲。 
<br>的的当歌扇，娟娟透舞衣。殷勤入怀什，恳款堕云圻。 
<br>素液传烘盏，鸣琴荐碧徽。椒房深肃肃，兰路霭霏霏。 
<br>翡翠通帘影，琉璃莹殿扉。西园筵玳瑁，东壁射蛜蝛。 
<br>老将占天阵，幽人钓石矶。荷锄元亮息，回棹子猷归。 
<br>迢递同千里，孤高净九围。从星作风雨，配日丽旌旗。 
<br>麟斗宁徒设，蝇声岂浪讥。司存委卿士，新拜出郊畿。 
<br>今古虽云极，亏盈不易违。珠胎方夜满，清露忍朝晞。 
<br>渐减姮娥面，徐收楚练机。卞疑雕璧碎，潘感竟床稀。 
<br>捐箧辞班女，潜波蔽虙妃。氛埃谁定灭，蟾兔杳难希。 
<br>须遣圆明尽，良嗟造化非。如能付刀尺，别为创璿玑。
<br>
<br>
<br>
<br>&nbsp;&nbsp; 卷408_32 【饮致用神麹酒三十韵】元稹 
<br>
<br>七月调神麹，三春酿绿醽。雕镌荆玉盏，烘透内丘瓶。 
<br>试滴盘心露，疑添案上萤。满尊凝止水，祝地落繁星。 
<br>翻陋琼浆浊，唯闻石髓馨。冰壶通角簟，金镜彻云屏。 
<br>雪映烟光薄，霜涵霁色泠。蚌珠悬皎皛，桂魄倒瀴溟。 
<br>昼洒蝉将饮，宵挥鹤误聆。琉璃惊太白，钟乳讶微青。 
<br>讵敢辞濡首，并怜可鉴形。行当遣俗累，便得造禅扃。 
<br>何惮说千日，甘从过百龄。但令长泛蚁，无复恨漂萍。 
<br>胆壮还增气，机忘反自冥。瓮眠思毕卓，糟籍忆刘伶。 
<br>仿佛中圣日，希夷夹大庭。眼前须底物，座右任他铭。 
<br>刮骨都无痛，如泥未拟停。残觞犹漠漠，华烛已荧荧。 
<br>真性临时见，狂歌半睡听。喧阗争意气，调笑学娉婷。 
<br>酩酊焉知极，羁离忽暂宁。鸡声催欲曙，蟾影照初醒。 
<br>咽绝鹃啼竹，萧撩雁去汀。遥城传漏箭，乡寺响风铃。 
<br>楚泽一为梗，尧阶屡变蓂。醉荒非独此，愁梦几曾经。 
<br>每耻穷途哭，今那客泪零。感君澄醴酒，不遣渭和泾。
<br>
<br>
<br>
<br>&nbsp;&nbsp; 卷408_33 【感石榴二十韵】元稹 
<br>
<br>何年安石国，万里贡榴花。迢递河源道，因依汉使槎。 
<br>酸辛犯葱岭，憔悴涉龙沙。初到摽珍木，多来比乱麻。 
<br>深抛故园里，少种贵人家。唯我荆州见，怜君胡地赊。 
<br>从教当路长，兼恣入檐斜。绿叶裁烟翠，红英动日华。 
<br>新帘裙透影，疏牖烛笼纱。委作金炉焰，飘成玉砌瑕。 
<br>乍惊珠缀密，终误绣帏奢。琥珀烘梳碎，燕支懒颊涂。 
<br>风翻一树火，电转五云车。绛帐迎宵日，芙蕖绽早牙。 
<br>浅深俱隐映，前后各分葩。宿露低莲脸，朝光借绮霞。 
<br>暗虹徒缴绕，濯锦莫周遮。俗态能嫌旧，芳姿尚可嘉。 
<br>非专爱颜色，同恨阻幽遐。满眼思乡泪，相嗟亦自嗟。
<br>
<br>
<br>
<br>&nbsp;&nbsp; 卷408_34 【度门寺】元稹 
<br>
<br>北祖三禅地，西山万树松。门临溪一带，桥映竹千重。 
<br>翦凿基阶正，包藏景气浓。诸岩分院宇，双岭抱垣墉。 
<br>舍利开层塔，香炉占小峰。道场居士置，经藏大师封。 
<br>太子知栽植，神王守要冲。由旬排讲座，丈六写真容。 
<br>佛语迦陵说，僧行猛虎从。修罗抬日拒，楼至拔霜锋。 
<br>画井垂枯朽，穿池救噞喁。蕉非难败坏，槿喻暂丰茸。 
<br>宝界留遗事，金棺灭去踪。钵传烘玛瑙，石长翠芙蓉。 
<br>影帐纱全落，绳床土半壅。荒林迷醉象，危壁亚盘龙。 
<br>行色怜初月，归程待晓钟。心源虽了了，尘世苦憧憧。 
<br>宿荫高声忏，斋粮并力舂。他生再来此，还愿总相逢。
<br>
<br>
<br>
<br>&nbsp;&nbsp; 卷408_35 【大云寺二十韵】元稹 
<br>
<br>地胜宜台殿，山晴离垢氛。现身千佛国，护世四王军。 
<br>碧耀高楼瓦，赪飞半壁文。鹤林萦古道，雁塔没归云。 
<br>幡影中天飏，钟声下界闻。攀萝极峰顶，游目到江濆。 
<br>驯鸽闲依缀，调猿静守群。虎行风捷猎，龙睡气氛氲。 
<br>获稻禅衣卷，烧畬劫火焚。新英蜂采掇，荒草象耕耘。 
<br>钵付灵童洗，香教善女熏。果枝低罯罯，花雨泽雰雰。 
<br>示化维摩疾，降魔力士勋。听经神变见，说偈鸟纷纭。 
<br>上境光犹在，深谿暗不分。竹笼烟欲暝，松带日馀曛。 
<br>真谛成知别，迷心尚有云。多生沉五蕴，宿习乐三坟。 
<br>谕鹿车虽设，如蚕绪正棼。且将平等义，还奉圣明君。
<br>
<br>
<br>
<br>&nbsp;&nbsp; 卷408_36 【和友封题开善寺十韵（依次重用本韵）】元稹 
<br>
<br>梁王开佛庙，云构岁时遥。珠缀飞闲鸽，红泥落碎椒。 
<br>灯笼青焰短，香印白灰销。古匣收遗施，行廊画本朝。 
<br>藏经沾雨烂，魔女捧花娇。亚树牵藤阁，横查压石桥。 
<br>竹荒新笋细，池浅小鱼跳。匠正琉璃瓦，僧锄芍药苗。 
<br>旋蒸茶嫩叶，偏把柳长条。便欲忘归路，方知隐易招。
<br>
<br>
<br>
<br>
<br>
<br>
<br>
<br>&nbsp;&nbsp;卷409_1 【牡丹二首（此后并是校书郎以前作）】元稹 
<br>
<br>簇蕊风频坏，裁红雨更新。眼看吹落地，便别一年春。
<br>
<br>繁绿阴全合，衰红展渐难。风光一抬举，犹得暂时看。
<br>
<br>
<br>&nbsp;&nbsp; 卷409_2 【象人】元稹 
<br>
<br>被色空成象，观空色异真。自悲人是假，那复假为人。
<br>
<br>
<br>
<br>&nbsp;&nbsp; 卷409_3 【与杨十二巨源、卢十九经济同游大安亭各赋…探得松石】元稹 
<br>
<br>片石与孤松，曾经物外逢。月临栖鹤影，云抱老人峰。 
<br>蜀客君当问，秦官我旧封。积膏当琥珀，新劫长芙蓉。 
<br>待补苍苍去，樛柯早变龙。
<br>
<br>
<br>
<br>&nbsp;&nbsp; 卷409_4 【赋得春雪映早梅】元稹 
<br>
<br>飞舞先春雪，因依上番梅。一枝方渐秀，六出已同开。 
<br>积素光逾密，真花节暗催。抟风飘不散，见晛忽偏摧。 
<br>郢曲琴空奏，羌音笛自哀。今朝两成咏，翻挟昔人才。
<br>
<br>
<br>
<br>&nbsp;&nbsp; 卷409_5 【赋得玉卮无当（韵取卮字）】元稹 
<br>
<br>共惜连城宝，翻成无当卮。讵惭君子贵，深讶巧工隳。 
<br>泛蚁功全小，如虹色不移。可怜殊砾石，何计辨糟醨。 
<br>江海诚难满，盘筵莫忘施。纵乖斟酌意，犹得对光仪。
<br>
<br>
<br>
<br>&nbsp;&nbsp; 卷409_6 【赋得数蓂（元和中作）】元稹 
<br>
<br>将课司天历，先观近砌蓂。一旬开应月，五日数从星。 
<br>桂满丛初合，蟾亏影渐零。辨时长有素，数闰或馀青。 
<br>坠叶推前事，新芽察未形。尧年始今岁，方欲瑞千龄。
<br>
<br>
<br>
<br>&nbsp;&nbsp; 卷409_7 【赋得九月尽（秋字）】元稹 
<br>
<br>霜降三旬后，蓂馀一叶秋。玄阴迎落日，凉魄尽残钩。 
<br>半夜灰移琯，明朝帝御裘。潘安过今夕，休咏赋中愁。
<br>
<br>
<br>
<br>&nbsp;&nbsp; 卷409_8 【赋得雨后花】元稹 
<br>
<br>红芳怜静色，深与雨相宜。馀滴下纤蕊，残珠堕细枝。 
<br>浣花江上思，啼粉镜中窥。念此低回久，风光幸一吹。
<br>
<br>
<br>
<br>&nbsp;&nbsp; 卷409_9 【早归】元稹 
<br>
<br>春静晓风微，凌晨带酒归。远山笼宿雾，高树影朝晖。 
<br>饮马鱼惊水，穿花露滴衣。娇莺似相恼，含啭傍人飞。
<br>
<br>
<br>
<br>&nbsp;&nbsp; 卷409_10 【晚秋】元稹 
<br>
<br>竹露滴寒声，离人晓思惊。酒醒秋簟冷，风急夏衣轻。 
<br>寝倦解幽梦，虑闲添远情。谁怜独欹枕，斜月透窗明。
<br>
<br>
<br>
<br>&nbsp;&nbsp; 卷409_11 【送林复梦赴韦令辟】元稹 
<br>
<br>蜀路危于剑，怜君自坦途。几回曾啖炙，千里远衔珠。 
<br>野性便荒饮，时风忌酒徒。相门多礼让，前后莫相逾。
<br>
<br>
<br>
<br>&nbsp;&nbsp; 卷409_12 【忆杨十二】元稹 
<br>
<br>杨子爱言诗，春天好咏时。恋花从马滞，联句放杯迟。 
<br>日映含烟竹，风牵卧柳丝。南山更多兴，须作白云期。
<br>
<br>
<br>
<br>&nbsp;&nbsp; 卷409_13 【夜合】元稹 
<br>
<br>绮树满朝阳，融融有露光。雨多疑濯锦，风散似分妆。 
<br>叶密烟蒙火，枝低绣拂墙。更怜当暑见，留咏日偏长。
<br>
<br>
<br>
<br>&nbsp;&nbsp; 卷409_14 【新竹】元稹 
<br>
<br>新篁才解箨，寒色已青葱。冉冉偏凝粉，萧萧渐引风。 
<br>扶疏多透日，寥落未成丛。惟有团团节，坚贞大小同。
<br>
<br>
<br>
<br>&nbsp;&nbsp; 卷409_15 【秋相望】元稹 
<br>
<br>檐月惊残梦，浮凉满夏衾。蟏蛸低户网，萤火度墙阴。 
<br>炉暗灯光短，床空帐影深。此时相望久，高树忆横岑。
<br>
<br>
<br>
<br>&nbsp;&nbsp; 卷409_16 【春病】元稹 
<br>
<br>病来闲卧久，因见静时心。残月晓窗迥，落花幽院深。 
<br>望山移坐榻，行药步墙阴。车马门前度，遥闻哀苦吟。
<br>
<br>
<br>
<br>&nbsp;&nbsp; 卷409_17 【山竹枝（自化感寺携来，至清源，投之辋川耳）】元稹 
<br>
<br>深院虎溪竹，远公身自栽。多惭折君节，扶我出山来。 
<br>贵宅安危步，难将混俗材。还投辋川水，从作老龙回。
<br>
<br>
<br>
<br>&nbsp;&nbsp; 卷409_18 【悟禅三首寄胡果】元稹 
<br>
<br>近闻胡隐士，潜认得心王。不恨百年促，翻悲万劫长。 
<br>有修终有限，无事亦无殃。慎莫通方便，应机不顿忘。
<br>
<br>百年都几日，何事苦嚣然。晚岁倦为学，闲心易到禅。 
<br>病宜多宴坐，贫似少攀缘。自笑无名字，因名自在天。
<br>
<br>近见新章句，因知见在心。春游晋祠水，晴上霍山岑。 
<br>问法僧当偈，还丹客赠金。莫惊头欲白，禅观老弥深。
<br>
<br>
<br>
<br>&nbsp;&nbsp; 卷409_19 【东台去】元稹 
<br>
<br>陶君喜不遇，予每为君言。今日东台去，澄心在陆浑。 
<br>旋抽随日俸，并买近山园。千万崔兼白，殷勤承主恩。
<br>
<br>
<br>
<br>&nbsp;&nbsp; 卷409_20 【戴光弓（韦评事见赠也）】元稹 
<br>
<br>潞府筋角劲，戴光因合成。因君怀胆气，赠我定交情。 
<br>不拟闲穿叶，那能枉始生。唯调一只箭，飞入破聊城。
<br>
<br>
<br>
<br>&nbsp;&nbsp; 卷409_21 【刘颇诗】元稹 
<br>
<br>一言感激士，三世义忠臣。破瓮嫌妨路，烧庄耻属人。 
<br>迥分辽海气，闲踏洛阳尘。傥使权由我，还君白马津。
<br>
<br>
<br>
<br>&nbsp;&nbsp; 卷409_22 【夜饮】元稹 
<br>
<br>灯火隔帘明，竹梢风雨声。诗篇随意赠，杯酒越巡行。 
<br>漫唱江朝曲，闲征药草名。莫辞终夜饮，朝起又营营。
<br>
<br>
<br>
<br>&nbsp;&nbsp; 卷409_23 【褒城驿（军大夫严秦修）】元稹 
<br>
<br>严秦修此驿，兼涨驿前池。已种千竿竹，又栽千树梨。 
<br>四年三月半，新笋晚花时。怅望东川去，等闲题作诗。
<br>
<br>
<br>
<br>&nbsp;&nbsp; 卷409_24 【闲二首】元稹 
<br>
<br>晻澹洲烟白，篱筛日脚红。江喧过云雨，船泊打头风。 
<br>艇子收鱼市，鸦儿噪荻丛。不堪堤上立，满眼是蚊虫。
<br>
<br>青衫经夏黕，白发望乡稠。雨冷新秋簟，星稀欲曙楼。 
<br>连鸿尽南去，双鲤本东流。北信无人寄，蝉声满树头。
<br>
<br>
<br>
<br>&nbsp;&nbsp; 卷409_25 【欲曙】元稹 
<br>
<br>江堤阅暗流，漏鼓急残筹。片月低城堞，稀星转角楼。 
<br>鹤媒华表上，sV鵊柳枝头。不为来趋府，何因欲曙游。
<br>
<br>
<br>
<br>&nbsp;&nbsp; 卷409_26 【寄胡灵之】元稹 
<br>
<br>早岁颠狂伴，城中共几年。有时潜步出，连夜小亭眠。 
<br>月影侵床上，花丛在眼前。今宵正风雨，空宅楚江边。
<br>
<br>
<br>
<br>&nbsp;&nbsp; 卷409_27 【夜雨】元稹 
<br>
<br>水怪潜幽草，江云拥废居。雷惊空屋柱，电照满床书。 
<br>竹瓦风频裂，茅檐雨渐疏。平生沧海意，此去怯为鱼。
<br>
<br>
<br>
<br>&nbsp;&nbsp; 卷409_28 【酬李六醉后见寄口号（用本韵）】元稹 
<br>
<br>顿愈关风疾，因吟口号诗。文章纷似绣，珠玉布如棋。 
<br>健羡觥飞酒，苍黄日映篱。命童寒色倦，抚稚晚啼饥。 
<br>潦倒惭相识，平生颇自奇。明公将有问，林下是灵龟。
<br>
<br>
<br>
<br>&nbsp;&nbsp; 卷409_29 【归田（时三十七）】元稹 
<br>
<br>陶君三十七，挂绶出都门。我亦今年去，商山淅岸村。 
<br>冬修方丈室，春种桔槔园。千万人间事，从兹不复言。
<br>
<br>
<br>
<br>&nbsp;&nbsp; 卷409_30 【缘路】元稹 
<br>
<br>总是玲珑竹，兼藏浅漫溪。沙平深见底，石乱不成泥。 
<br>烟火遥村落，桑麻隔稻畦。此中如有问，甘被到头迷。
<br>
<br>
<br>
<br>&nbsp;&nbsp; 卷409_31 【诮卢戡与予数约游三寺，戡独沉醉而不行】元稹 
<br>
<br>乘兴无羁束，闲行信马蹄。路幽穿竹远，野迥望云低。 
<br>素帚茅花乱，圆珠稻实齐。如何卢进士，空恋醉如泥。
<br>
<br>
<br>
<br>&nbsp;&nbsp; 卷409_32 【遣春三首】元稹 
<br>
<br>杨公三不惑，我惑两般全。逢酒判身病，拈花尽意怜。 
<br>水生低岸没，梅蹙小珠连。千万红颜辈，须惊又一年。
<br>
<br>柳眼开浑尽，梅心动已阑。风光好时少，杯酒病中难。 
<br>学问慵都废，声名老更判。唯馀看花伴，未免忆长安。
<br>
<br>失却游花伴，因风浪引将。柳堤遥认马，梅径误寻香。 
<br>晚景行看谢，春心渐欲狂。园林都不到，何处枉风光。
<br>
<br>
<br>
<br>&nbsp;&nbsp; 卷409_33 【岁日】元稹 
<br>
<br>一日今年始，一年前事空。凄凉百年事，应与一年同。
<br>
<br>
<br>
<br>&nbsp;&nbsp; 卷409_34 【湘南登临湘楼】元稹 
<br>
<br>高处望潇湘，花时万井香。雨馀怜日嫩，岁闺觉春长。 
<br>霞刹分危榜，烟波透远光。情知楼上好，不是仲宣乡。
<br>
<br>
<br>
<br>&nbsp;&nbsp; 卷409_35 【晚宴湘亭】元稹 
<br>
<br>晚日宴清湘，晴空走艳阳。花低愁露醉，絮起觉春狂。 
<br>舞旋红裙急，歌垂碧袖长。甘心出童羖，须一尽时荒。
<br>
<br>
<br>
<br>&nbsp;&nbsp; 卷409_36 【酒醒】元稹 
<br>
<br>饮醉日将尽，醒时夜已阑。暗灯风焰晓，春席水窗寒。 
<br>未解萦身带，犹倾坠枕冠。呼儿问狼藉，疑是梦中欢。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷410_1 【独游】元稹 
<br>
<br>远地难逢侣，闲人且独行。上山随老鹤，接酒待残莺。 
<br>花当西施面，泉胜卫玠清。鹈鹕满春野，无限好同声。
<br>
<br>
<br>&nbsp;&nbsp; 卷410_2 【洞庭湖】元稹 
<br>
<br>人生除泛海，便到洞庭波。驾浪沉西日，吞空接曙河。 
<br>虞巡竟安在，轩乐讵曾过。唯有君山下，狂风万古多。
<br>
<br>
<br>
<br>&nbsp;&nbsp; 卷410_3 【雪天】元稹 
<br>
<br>故乡千里梦，往事万重悲。小雪沉阴夜，闲窗老病时。 
<br>独闻归去雁，偏咏别来诗。惭愧红妆女，频惊两鬓丝。
<br>
<br>
<br>
<br>&nbsp;&nbsp; 卷410_4 【赠熊士登】元稹 
<br>
<br>平生本多思，况复老逢春。今日梅花下，他乡值故人。
<br>
<br>
<br>
<br>&nbsp;&nbsp; 卷410_5 【别岭南熊判官】元稹 
<br>
<br>十年常远道，不忍别离声。况复三巴外，仍逢万里行。 
<br>桐花新雨气，梨叶晚春晴。到海知何日，风波从此生。
<br>
<br>
<br>
<br>&nbsp;&nbsp; 卷410_6 【水上寄乐天】元稹 
<br>
<br>眼前明月水，先入汉江流。汉水流江海，西江过庾楼。 
<br>庾楼今夜月，君岂在楼头。万一楼头望，还应望我愁。
<br>
<br>
<br>
<br>&nbsp;&nbsp; 卷410_7 【夏阳亭临望，寄河阳侍御尧】元稹 
<br>
<br>望远音书绝，临川意绪长。殷勤眼前水，千里到河阳。
<br>
<br>
<br>
<br>&nbsp;&nbsp; 卷410_8 【日高睡】元稹 
<br>
<br>隔是身如梦，频来不为名。怜君近南住，时得到山行。
<br>
<br>
<br>
<br>&nbsp;&nbsp; 卷410_9 【辋川】元稹 
<br>
<br>世累为身累，闲忙不自由。殷勤辋川水，何事出山流。
<br>
<br>
<br>
<br>&nbsp;&nbsp; 卷410_10 【天坛归】元稹 
<br>
<br>为结区中累，因辞洞里花。还来旧城郭，烟火万人家。
<br>
<br>
<br>
<br>&nbsp;&nbsp; 卷410_11 【雨后】元稹 
<br>
<br>倦寝数残更，孤灯暗又明。竹梢馀雨重，时复拂帘惊。
<br>
<br>
<br>
<br>&nbsp;&nbsp; 卷410_12 【晴日】元稹 
<br>
<br>多病苦虚羸，晴明强展眉。读书心绪少，闲卧日长时。
<br>
<br>
<br>
<br>&nbsp;&nbsp; 卷410_13 【直台】元稹 
<br>
<br>麋入神羊队，鸟惊海鹭眠。仍教百馀日，迎送直厅前。
<br>
<br>
<br>
<br>&nbsp;&nbsp; 卷410_14 【行宫（一作王建诗）】元稹 
<br>
<br>寥落古行宫，宫花寂寞红。白头宫女在，闲坐说玄宗。
<br>
<br>
<br>
<br>&nbsp;&nbsp; 卷410_15 【醉行】元稹 
<br>
<br>秋风方索漠，霜貌足暌携。今日骑骢马，街中醉蹋泥。
<br>
<br>
<br>
<br>&nbsp;&nbsp; 卷410_16 【指巡胡】元稹 
<br>
<br>遣闷多凭酒，公心只仰胡。挺身唯直指，无意独欺愚。
<br>
<br>
<br>
<br>&nbsp;&nbsp; 卷410_17 【饮新酒】元稹 
<br>
<br>闻君新酒熟，况值菊花秋。莫怪平生志，图销尽日愁。
<br>
<br>
<br>
<br>&nbsp;&nbsp; 卷410_18 【香球】元稹 
<br>
<br>顺俗唯团转，居中莫动摇。爱君心不恻，犹讶火长烧。
<br>
<br>
<br>
<br>&nbsp;&nbsp; 卷410_19 【景申秋八首】元稹 
<br>
<br>年年秋意绪，多向雨中生。渐欲烟火近，稍怜衣服轻。 
<br>咏诗闲处立，忆事夜深行。濩落寻常惯，凄凉别为情。
<br>
<br>蚊幌雨来卷，烛蛾灯上稀。啼儿冷秋簟，思妇问寒衣。 
<br>帘断萤火入，窗明蝙蝠飞。良辰日夜去，渐与壮心违。
<br>
<br>嗢嗢檐溜凝，丁丁窗雨繁。枕倾筒簟滑，幔飐案灯翻。 
<br>唤魇儿难觉，吟诗婢苦烦。强眠终不著，闲卧暗消魂。
<br>
<br>瓶泻高檐雨，窗来激箭风。病憎灯火暗，寒觉薄帏空。 
<br>婢报樵苏竭，妻愁院落通。老夫慵计数，教想蔡城东。
<br>
<br>风头难著枕，病眼厌看书。无酒销长夜，回灯照小馀。 
<br>三元推废王，九曜入乘除。廊庙应多算，参差斡太虚。
<br>
<br>经雨篱落坏，入秋田地荒。竹垂哀折节，莲败惜空房。 
<br>小片慈菇白，低丛柚子黄。眼前撩乱辈，无不是同乡。
<br>
<br>雨柳枝枝弱，风光片片斜。蜻蜓怜晓露，蛱蝶恋秋花。 
<br>饥啅空篱雀，寒栖满树鸦。荒凉池馆内，不似有人家。
<br>
<br>病苦十年后，连阴十日馀。人方教作鼠，天岂遣为鱼。 
<br>鲛绽酆城剑，虫凋鬼火书。出闻泥泞尽，何地不摧车。
<br>
<br>
<br>
<br>&nbsp;&nbsp; 卷410_20 【遣行十首】元稹 
<br>
<br>惨切风雨夕，沉吟离别情。燕辞前日社，蝉是每年声。 
<br>暗泪深相感，危心亦自惊。不如元不识，俱作路人行。
<br>
<br>十五年前事，恓惶无限情。病僮更借出，羸马共驰声。 
<br>射叶杨才破，闻弓雁已惊。小年辛苦学，求得苦辛行。
<br>
<br>徙倚檐宇下，思量去住情。暗萤穿竹见，斜雨隔窗声。 
<br>就枕回转数，闻鸡撩乱惊。一家同草草，排比送君行。
<br>
<br>已怆朋交别，复怀儿女情。相兄亦相旧，同病又同声。 
<br>白发年年剩，秋蓬处处惊。不堪身渐老，频送异乡行。
<br>
<br>塞上风雨思，城中兄弟情。北随鹓立位，南送雁来声。 
<br>遇适尤兼恨，闻书喜复惊。唯应遥料得，知我伴君行。
<br>
<br>暮欲歌吹乐，暗冲泥水情。稻花秋雨气，江石夜滩声。 
<br>犬吠穿篱出，鸥眠起水惊。愁君明月夜，独自入山行。
<br>
<br>七过褒城驿，回回各为情。八年身世梦，一种水风声。 
<br>寻觅诗章在，思量岁月惊。更悲西塞别，终夜绕池行。
<br>
<br>褒县驿前境，曲江池上情。南堤衰柳意，西寺晚钟声。 
<br>云水兴方远，风波心已惊。可怜皆老大，不得自由行。
<br>
<br>见说巴风俗，都无汉性情。猿声芦管调，羌笛竹鸡声。 
<br>迎候人应少，平安火莫惊。每逢危栈处，须作贯鱼行。
<br>
<br>闻道阴平郡，翛然古戍情。桥兼麋鹿蹋，山应鼓鼙声。 
<br>羌妇梳头紧，蕃牛护尾惊。怜君闲闷极，只傍白江行。
<br>
<br>
<br>
<br>&nbsp;&nbsp; 卷410_21 【生春二十首（丁酉岁。凡二十章）】元稹 
<br>
<br>何处生春早，春生云色中。笼葱闲著水，晻淡欲随风。 
<br>度晓分霞态，馀光庇雪融。晚来低漠漠，浑欲泥幽丛。
<br>
<br>何处生春早，春生漫雪中。浑无到地片，唯逐入楼风。 
<br>屋上些些薄，池心旋旋融。自悲销散尽，谁假入兰丛。
<br>
<br>何处生春早，春生霁色中。远林横返照，高树亚东风。 
<br>水冻霜威庇，泥新地气融。渐知残雪薄，杪近最怜丛。
<br>
<br>何处生春早，春生曙火中。星围分暗陌，烟气满晴风。 
<br>宫树栖鸦乱，城楼带雪融。竞排阊阖侧，珂伞自相丛。
<br>
<br>何处生春早，春生晓禁中。殿阶龙旆日，漏阁宝筝风。 
<br>药树香烟重，天颜瑞气融。柳梅浑未觉，青紫已丛丛。
<br>
<br>何处生春早，春生江路中。雨移临浦市，晴候过湖风。 
<br>芦笋锥犹短，凌澌玉渐融。数宗船载足，商妇两眉丛。
<br>
<br>何处生春早，春生野墅中。病翁闲向日，征妇懒成风。 
<br>斫筤天虽暖，穿区冻未融。鞭牛县门外，争土盖蚕丛。
<br>
<br>何处生春早，春生冰岸中。尚怜扶腊雪，渐觉受东风。 
<br>织女云桥断，波神玉貌融。便成呜咽去，流恨与莲丛。
<br>
<br>何处生春早，春生柳眼中。芽新才绽日，茸短未含风。 
<br>绿误眉心重，黄惊蜡泪融。碧条殊未合，愁绪已先丛。
<br>
<br>何处生春早，春生梅援中。蕊排难犯雪，香乞拟来风。 
<br>陇迥羌声怨，江遥客思融。年年最相恼，缘未有诸丛。
<br>
<br>何处生春早，春生鸟思中。鹊巢移旧岁，鸢羽旋高风。 
<br>鸿雁惊沙暖，鸳鸯爱水融。最怜双翡翠，飞入小梅丛。
<br>
<br>何处生春早，春生池榭中。镂琼冰陷日，文縠水回风。 
<br>柳爱和身动，梅愁合树融。草芽犹未出，挑得小萱丛。
<br>
<br>何处生春早，春生稚戏中。乱骑残爆竹，争唾小旋风。 
<br>骂雨愁妨走，呵冰喜旋融。女儿针线尽，偷学五辛丛。
<br>
<br>何处生春早，春生人意中。晓妆虽近火，晴戏渐怜风。 
<br>暗入心情懒，先添酒思融。预知花好恶，偏在最深丛。
<br>
<br>何处生春早，春生半睡中。见灯如见雾，闻雨似闻风。 
<br>开眼犹残梦，抬身便恐融。却成双翅蝶，还绕庳花丛。
<br>
<br>何处生春早，春生晓镜中。手寒匀面粉，鬟动倚帘风。 
<br>宿雾梅心滴，朝光幕上融。思牵梳洗懒，空拔绿丝丛。
<br>
<br>何处生春早，春生绮户中。玉栊穿细日，罗幔张轻风。 
<br>柳软腰支嫩，梅香密气融。独眠傍妒物，偷铲合欢丛。
<br>
<br>何处生春早，春生老病中。土膏蒸足肿，天暖痒头风。 
<br>似觉肌肤展，潜知血气融。又添新一岁，衰白转成丛。
<br>
<br>何处生春早，春生客思中。旅魂惊北雁，乡信是东风。 
<br>纵有心灰动，无由鬓雪融。未知开眼日，空绕未开丛。
<br>
<br>何处生春早，春生濛雨中。裛尘微有气，拂面细如风。 
<br>柳误啼珠密，梅惊粉汗融。满空愁淡淡，应豫忆芳丛。
<br>
<br>
<br>
<br>&nbsp;&nbsp; 卷410_22 【嘉陵水】元稹 
<br>
<br>尔是无心水，东流有恨无。我心无说处，也共尔何殊。
<br>
<br>
<br>
<br>&nbsp;&nbsp; 卷410_23 【漫天岭赠僧】元稹 
<br>
<br>五上两漫天，因师忏业缘。漫天无尽日，浮世有穷年。
<br>
<br>
<br>
<br>&nbsp;&nbsp; 卷410_24 【百牢关】元稹 
<br>
<br>天上无穷路，生期七十间。那堪九年内，五度百牢关。
<br>
<br>
<br>
<br>&nbsp;&nbsp; 卷410_25 【二月十九日酬王十八全素（此后有酬和并次用本韵）】元稹 
<br>
<br>君念世上川，嗟予老瘴天。那堪十日内，又长白头年。
<br>
<br>
<br>
<br>&nbsp;&nbsp; 卷410_26 【荥阳郑公以稹寓居严茅有池塘之胜寄诗四首因有意献】元稹 
<br>
<br>激射分流阔，湾环此地多。暂停随梗浪，犹阅败霜荷。 
<br>恨阻还江势，思深到海波。自伤才畎浍，其奈赠珠何。
<br>
<br>
<br>
<br>&nbsp;&nbsp; 卷410_27 【酬乐天寄蕲州簟】元稹 
<br>
<br>蕲簟未经春，君先拭翠筠。知为热时物，预与瘴中人。 
<br>碾玉连心润，编牙小片珍。霜凝青汗简，冰透碧游鳞。 
<br>水魄轻涵黛，琉璃薄带尘。梦成伤冷滑，惊卧老龙身。
<br>
<br>
<br>
<br>&nbsp;&nbsp; 卷410_28 【酬李浙西先因从事见寄之作】元稹 
<br>
<br>近日金銮直，亲于汉珥貂。内人传帝命，丞相让吾僚。 
<br>浙郡悬旌远，长安谕日遥。因君蕊珠赠，还一梦烟霄。
<br>
<br>
<br>
<br>&nbsp;&nbsp; 卷410_29 【酬周从事望海亭见寄】元稹 
<br>
<br>年老无流辈，行稀足薜萝。热时怜水近，高处见山多。 
<br>衣袖长堪舞，喉咙转解歌。不辞狂复醉，人世有风波。
<br>
<br>
<br>
<br>&nbsp;&nbsp; 卷410_30 【代杭民答乐天】元稹 
<br>
<br>翠幕笼斜日，朱衣俨别筵。管弦凄欲罢，城郭望依然。 
<br>路溢新城市，农开旧废田。春坊幸无事，何惜借三年。
<br>
<br>
<br>
<br>
<br>
<br>
<br>
<br>
<br>
<br> 卷411_1 【杏园（此后并校书郎已前诗）】元稹 
<br>
<br>浩浩长安车马尘，狂风吹送每年春。
<br>门前本是虚空界，何事栽花误世人。
<br>
<br>
<br>&nbsp;&nbsp; 卷411_2 【菊花】元稹 
<br>
<br>秋丛绕舍似陶家，遍绕篱边日渐斜。
<br>不是花中偏爱菊，此花开尽更无花。
<br>
<br>
<br>
<br>&nbsp;&nbsp; 卷411_3 【酬哥舒大少府寄同年科第】元稹 
<br>
<br>前年科第偏年少，未解知羞最爱狂。九陌争驰好鞍马， 
<br>八人同著彩衣裳。自言行乐朝朝是，岂料浮生渐渐忙。 
<br>赖得官闲且疏散，到君花下忆诸郎。
<br>
<br>
<br>
<br>&nbsp;&nbsp; 卷411_4 【幽栖】元稹 
<br>
<br>野人自爱幽栖所，近对长松远是山。尽日望云心不系， 
<br>有时看月夜方闲。壶中天地乾坤外，梦里身名旦暮间。 
<br>辽海若思千岁鹤，且留城市会飞还。
<br>
<br>
<br>
<br>&nbsp;&nbsp; 卷411_5 【清都春霁，寄胡三、吴十一】元稹 
<br>
<br>蕊珠宫殿经微雨，草树无尘耀眼光。白日当空天气暖， 
<br>好风飘树柳阴凉。蜂怜宿露攒芳久，燕得新泥拂户忙。 
<br>时节催年春不住，武陵花谢忆诸郎。
<br>
<br>
<br>
<br>&nbsp;&nbsp; 卷411_6 【华岳寺】元稹 
<br>
<br>山前古寺临长道，来往淹留为爱山。双燕营巢始西别， 
<br>百花成子又东还。暝驱羸马频看堠，晓听鸣鸡欲度关。 
<br>羞见窦师无外役，竹窗依旧老身闲。
<br>
<br>
<br>
<br>&nbsp;&nbsp; 卷411_7 【天坛上境】元稹 
<br>
<br>野人性僻穷深僻，芸署官闲不似官。万里洞中朝玉帝， 
<br>九光霞外宿天坛。洪涟浩渺东溟曙，白日低回上境寒。 
<br>因为南昌检仙籍，马君家世奉还丹。
<br>
<br>
<br>
<br>&nbsp;&nbsp; 卷411_8 【寻西明寺僧不在】元稹 
<br>
<br>春来日日到西林，飞锡经行不可寻。
<br>莲池旧是无波水，莫逐狂风起浪心。
<br>
<br>
<br>
<br>&nbsp;&nbsp; 卷411_9 【与吴侍御春游】元稹 
<br>
<br>苍龙阙下陪骢马，紫阁峰头见白云。
<br>满眼流光随日度，今朝花落更纷纷。
<br>
<br>
<br>
<br>&nbsp;&nbsp; 卷411_10 【晚春】元稹 
<br>
<br>昼静帘疏燕语频，双双斗雀动阶尘。
<br>柴扉日暮随风掩，落尽闲花不见人。
<br>
<br>
<br>
<br>&nbsp;&nbsp; 卷411_11 【先醉】元稹 
<br>
<br>今日樽前败饮名，三杯未尽不能倾。
<br>怪来花下长先醉，半是春风荡酒情。
<br>
<br>
<br>
<br>&nbsp;&nbsp; 卷411_12 【独醉】元稹 
<br>
<br>一树芳菲也当春，漫随车马拥行尘。
<br>桃花解笑莺能语，自醉自眠那藉人。
<br>
<br>
<br>
<br>&nbsp;&nbsp; 卷411_13 【宿醉】元稹 
<br>
<br>风引春心不自由，等闲冲席饮多筹。
<br>朝来始向花前觉，度却醒时一夜愁。
<br>
<br>
<br>
<br>&nbsp;&nbsp; 卷411_14 【惧醉（答卢子蒙）】元稹 
<br>
<br>闻道秋来怯夜寒，不辞泥水为杯盘。
<br>殷勤惧醉有深意，愁到醒时灯火阑。
<br>
<br>
<br>
<br>&nbsp;&nbsp; 卷411_15 【羡醉】元稹 
<br>
<br>绮陌高楼竞醉眠，共期憔悴不相怜。
<br>也应自有寻春日，虚度而今正少年。
<br>
<br>
<br>
<br>&nbsp;&nbsp; 卷411_16 【忆醉】元稹 
<br>
<br>自叹旅人行意速，每嫌杯酒缓归期。
<br>今朝偏遇醒时别，泪落风前忆醉时。
<br>
<br>
<br>
<br>&nbsp;&nbsp; 卷411_17 【病醉（戏作吴吟，赠卢十九经济张三十四弘辛丈丘度）】元稹 
<br>
<br>醉伴见侬因病酒，道侬无酒不相窥。
<br>那知下药还沽底，人去人来剩一卮。
<br>
<br>
<br>
<br>&nbsp;&nbsp; 卷411_18 【拟醉（自此至《狂醉》，皆是夕所赋）】元稹 
<br>
<br>九月闲宵初向火，一尊清酒始行杯。
<br>怜君城外遥相忆，冒雨冲泥黑地来。
<br>
<br>
<br>
<br>&nbsp;&nbsp; 卷411_19 【劝醉】元稹 
<br>
<br>窦家能酿销愁酒，但是愁人便与销。
<br>愿我共君俱寂寞，只应连夜复连朝。
<br>
<br>
<br>
<br>&nbsp;&nbsp; 卷411_20 【任醉】元稹 
<br>
<br>本怕酒醒浑不饮，因君相劝觉情来。
<br>殷勤满酌从听醉，乍可欲醒还一杯。
<br>
<br>
<br>
<br>&nbsp;&nbsp; 卷411_21 【同醉（吕子元、庾及之、杜归和同隐客泛韦氏池）】元稹 
<br>
<br>柏树台中推事人，杏花坛上炼形真。
<br>心源一种闲如水，同醉樱桃林下春。
<br>
<br>
<br>
<br>&nbsp;&nbsp; 卷411_22 【狂醉】元稹 
<br>
<br>一自柏台为御史，二年辜负两京春。
<br>岘亭今日颠狂醉，舞引红娘乱打人。
<br>
<br>
<br>
<br>&nbsp;&nbsp; 卷411_23 【伴僧行】元稹 
<br>
<br>春来求事百无成，因向愁中识道情。
<br>花满杏园千万树，几人能伴老僧行。
<br>
<br>
<br>
<br>&nbsp;&nbsp; 卷411_24 【古寺】元稹 
<br>
<br>古寺春馀日半斜，竹风萧爽胜人家。
<br>花时不到有花院，意在寻僧不在花。
<br>
<br>
<br>
<br>&nbsp;&nbsp; 卷411_25 【定僧】元稹 
<br>
<br>落魄闲行不著家，遍寻春寺赏年华。
<br>野僧偶向花前定，满树狂风满树花。
<br>
<br>
<br>
<br>&nbsp;&nbsp; 卷411_26 【观心处】元稹 
<br>
<br>满坐喧喧笑语频，独怜方丈了无尘。
<br>灯前便是观心处，要似观心有几人。
<br>
<br>
<br>
<br>&nbsp;&nbsp; 卷411_27 【智度师二首】元稹 
<br>
<br>四十年前马上飞，功名藏尽拥禅衣。
<br>石榴园下擒生处，独自闲行独自归。
<br>
<br>三陷思明三突围，铁衣抛尽衲禅衣。
<br>天津桥上无人识，闲凭栏干望落晖。
<br>
<br>
<br>
<br>&nbsp;&nbsp; 卷411_28 【西明寺牡丹】元稹 
<br>
<br>花向琉璃地上生，光风炫转紫云英。
<br>自从天女盘中见，直至今朝眼更明。
<br>
<br>
<br>
<br>&nbsp;&nbsp; 卷411_29 【忆杨十二】元稹 
<br>
<br>去时芍药才堪赠，看却残花已度春。
<br>只为情深偏怆别，等闲相见莫相亲。
<br>
<br>
<br>
<br>&nbsp;&nbsp; 卷411_30 【送复梦赴韦令幕】元稹 
<br>
<br>世上于今重检身，吾徒耽酒作狂人。
<br>西曹旧事多持法，慎莫吐他丞相茵。
<br>
<br>
<br>
<br>&nbsp;&nbsp; 卷411_31 【送刘太白（太白居从善坊）】元稹 
<br>
<br>洛阳大底居人少，从善坊西最寂寥。
<br>想得刘君独骑马，古堤愁树隔中桥。
<br>
<br>
<br>
<br>&nbsp;&nbsp; 卷411_32 【奉诚园（马司徒旧宅）】元稹 
<br>
<br>萧相深诚奉至尊，旧居求作奉诚园。
<br>秋来古巷无人扫，树满空墙闭戟门。
<br>
<br>
<br>
<br>&nbsp;&nbsp; 卷411_33 【与太白同之东洛至栎阳太白染疾驻行…雪后望山】元稹 
<br>
<br>共作洛阳千里伴，老刘因疾驻行轩。
<br>今朝独自山前立，雪满三峰倚寺门。
<br>
<br>
<br>
<br>&nbsp;&nbsp; 卷411_34 【野狐泉柳林】元稹 
<br>
<br>去日野狐泉上柳，紫牙初绽拂眉低。
<br>秋来寥落惊风雨，叶满空林踏作泥。
<br>
<br>
<br>
<br>&nbsp;&nbsp; 卷411_35 【酬胡三凭人问牡丹】元稹 
<br>
<br>窃见胡三问牡丹，为言依旧满西栏。
<br>花时何处偏相忆，寥落衰红雨后看。
<br>
<br>
<br>
<br>&nbsp;&nbsp; 卷411_36 【酬乐天秋兴见赠…莫怪独吟秋兴苦比君校近二毛年】元稹 
<br>
<br>劝君休作悲秋赋，白发如星也任垂。
<br>毕竟百年同是梦，长年何异少何为。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
