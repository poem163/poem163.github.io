<HTML>
<HEAD>
<TITLE>全唐诗 卷498-501 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷498-501</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷498-501</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6163"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷498-501')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷498-501]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷498_1 【闲居遣怀十首】姚合 
<br>
<br>身外无徭役，开门百事闲。倚松听唳鹤，策杖望秋山。 
<br>萍任连池绿，苔从匝地斑。料无车马客，何必扫柴关。
<br>
<br>闲卧销长日，亲朋笑我疏。诗篇随分有，人事度年无。 
<br>情性僻难改，愁怀酒为除。谁能思此计，空备满床书。
<br>
<br>白日逍遥过，看山复绕池。展书寻古事，翻卷改新诗。 
<br>赊酒风前酌，留僧竹里棋。同人笑相问，羡我足闲时。
<br>
<br>好景时牵目，茅斋兴有馀。远山经雨后，庭树得秋初。 
<br>道侣怜栽药，高人笑养鱼。优游随本性，甘被弃慵疏。
<br>
<br>永日厨烟绝，何曾暂废吟。闲时随思缉，小酒恣情斟。 
<br>看月嫌松密，垂纶爱水深。世间多少事，无事可关心。
<br>
<br>一生能几日，愁恨也无端。遇酒酕醄饮，逢花烂熳看。 
<br>青云非失路，白发未相干。以此多携解，将心但自宽。
<br>
<br>万事徒纷扰，难关枕上身。朗吟销白日，沈醉度青春。 
<br>演步怜山近，闲眠厌客频。市朝曾不到，长免满衣尘。
<br>
<br>野性多疏惰，幽栖更称情。独行看影笑，闲坐弄琴声。 
<br>懒拜腰肢硬，慵趋礼乐生。业文随日遣，不是为求名。
<br>
<br>生计甘寥落，高名愧自由。惯无身外事，不信世间愁。 
<br>好酒盈杯酌，闲诗任笔酬。凉风从入户，云水更宜秋。
<br>
<br>拙直难和洽，从人笑掩关。不能行户外，宁解走尘间。 
<br>被酒长酣思，无愁可上颜。何言归去事，著处是青山。
<br>
<br>
<br>&nbsp;&nbsp; 卷498_2 【武功县中作三十首（一作武功县闲居）】姚合 
<br>
<br>县去帝城远，为官与隐齐。马随山鹿放，鸡杂野禽栖。 
<br>绕舍惟藤架，侵阶是药畦。更师嵇叔夜，不拟作书题。
<br>
<br>方拙天然性，为官是事疏。惟寻向山路，不寄入城书。 
<br>因病多收药，缘餐学钓鱼。养身成好事，此外更空虚。
<br>
<br>微官如马足，只是在泥尘。到处贫随我，终年老趁人。 
<br>簿书销眼力，杯酒耗心神。早作归休计，深居养此身。
<br>
<br>簿书多不会，薄俸亦难销。醉卧慵开眼，闲行懒系腰。 
<br>移花兼蝶至，买石得云饶。且自心中乐，从他笑寂寥。
<br>
<br>晓钟惊睡觉，事事便相关。小市柴薪贵，贫家砧杵闲。 
<br>读书多旋忘，赊酒数空还。长羡刘伶辈，高眠出世间。
<br>
<br>性疏常爱卧，亲故笑悠悠。纵出多携枕，因衙始裹头。 
<br>上山方觉老，过寺暂忘愁。三考千馀日，低腰不拟休。
<br>
<br>客至皆相笑，诗书满卧床。爱闲求病假，因醉弃官方。 
<br>鬓发寒唯短，衣衫瘦渐长。自嫌多检束，不似旧来狂。
<br>
<br>一日看除目，终年损道心。山宜冲雪上，诗好带风吟。 
<br>野客嫌知印，家人笑买琴。只应随分过，已是错弥深。
<br>
<br>邻里皆相爱，门开数见过。秋凉送客远，夜静咏诗多。 
<br>就架题书目，寻栏记药窠。到官无别事，种得满庭莎。
<br>
<br>穷达天应与，人间事莫论。微官长似客，远县岂胜村。 
<br>竟日多无食，连宵不闭门。斋心调笔砚，唯写五千言。
<br>
<br>县僻仍牢落，游人到便回。路当边地去，村入郭门来。 
<br>酒户愁偏长，诗情病不开。可曾衙小吏，恐谓踏青苔。
<br>
<br>自下青山路，三年著绿衣。官卑食肉僭，才短事人非。 
<br>野客教长醉，高僧劝早归。不知何计是，免与本心违。
<br>
<br>月出方能起，庭前看种莎。吏来山鸟散，酒熟野人过。 
<br>岐路荒城少，烟霞远岫多。同官数相引，下马上西坡。
<br>
<br>作吏荒城里，穷愁欲不胜。病多唯识药，年老渐亲僧。 
<br>梦觉空堂月，诗成满砚冰。故人多得路，寂寞不相称。
<br>
<br>谁念东山客，栖栖守印床。何年得事尽，终日逐人忙。 
<br>醉卧谁知叫，闲书不著行。人间长检束，与此岂相当。
<br>
<br>朝朝眉不展，多病怕逢迎。引水远通涧，垒山高过城。 
<br>秋灯照树色，寒雨落池声。好是吟诗夜，披衣坐到明。
<br>
<br>簿籍谁能问，风寒趁早眠。每旬常乞假，隔月探支钱。 
<br>还往嫌诗僻，亲情怪酒颠。谋身须上计，终久是归田。
<br>
<br>闭门风雨里，落叶与阶齐。野客嫌杯小，山翁喜枕低。 
<br>听琴知道性，寻药得诗题。谁更能骑马，闲行只杖藜。
<br>
<br>腥膻都不食，稍稍觉神清。夜犬因风吠，邻鸡带雨鸣。 
<br>守官常卧病，学道别称名。小有洞中路，谁能引我行。
<br>
<br>宦名浑不计，酒熟且开封。晴月销灯色，寒天挫笔锋。 
<br>惊禽时并起，闲客数相逢。旧国萧条思，青山隔几重。
<br>
<br>假日多无事，谁知我独忙。移山入县宅，种竹上城墙。 
<br>惊蝶遗花蕊，游蜂带蜜香。唯愁明早出，端坐吏人旁。
<br>
<br>门外青山路，因循自不归。养生宜县僻，说品喜官微。 
<br>净爱山僧饭，闲披野客衣。谁怜幽谷鸟，不解入城飞。
<br>
<br>一官无限日，愁闷欲何如。扫舍惊巢燕，寻方落壁鱼。 
<br>从僧乞净水，凭客报闲书。白发谁能镊，年来四十馀。
<br>
<br>朝朝门不闭，长似在山时。宾客抽书读，儿童斫竹骑。 
<br>久贫还易老，多病懒能医。道友应相怪，休官日已迟。
<br>
<br>戚戚常无思，循资格上官。闲人得事晚，常骨觅仙难。 
<br>醉卧疑身病，贫居觉道宽。新诗久不写，自算少人看。
<br>
<br>漫作容身计，今知拙有馀。青衫迎驿使，白发忆山居。 
<br>道友怜蔬食，吏人嫌草书。须为长久事，归去自耕锄。
<br>
<br>主印三年坐，山居百事休。焚香开敕库，踏月上城楼。 
<br>饮酒多成病，吟诗易长愁。殷勤问渔者，暂借手中钩。
<br>
<br>长忆青山下，深居遂性情。垒阶溪石净，烧竹灶烟轻。 
<br>点笔图云势，弹琴学鸟声。今朝知县印，梦里百忧生。
<br>
<br>自知狂僻性，吏事固相疏。只是看山立，无嫌出县居。 
<br>印朱沾墨砚，户籍杂经书。月俸寻常请，无妨乏斗储。
<br>
<br>作吏无能事，为文旧致功。诗标八病外，心落百忧中。 
<br>拜别登朝客，归依炼药翁。不知还往内，谁与此心同。
<br>
<br>
<br>
<br>&nbsp;&nbsp; 卷498_3 【罢武功县将入城】姚合 
<br>
<br>乍抛衫笏觉身轻，依旧还称学道名。欲泥山僧分屋住， 
<br>羞从野老借牛耕。妻儿尽怕为逋客，亲故相邀遣到城。 
<br>无奈同官珍重意，几回临路却休行。
<br>
<br>青衫脱下便狂歌，种薤栽莎劚古坡。野客相逢添酒病， 
<br>春山暂上著诗魔。亦知官罢贫还甚，且喜闲来睡得多。 
<br>欲与九衢亲故别，明朝拄杖始经过。
<br>
<br>
<br>
<br>&nbsp;&nbsp; 卷498_4 【秋日闲居二首】姚合 
<br>
<br>九陌宅重重，何门怜此翁。荒庭唯菊茂，幽径与山通。 
<br>落叶带衣上，闲云来酒中。此心谁得见，林下鹿应同。
<br>
<br>先忆花时节，家山听更归。爱诗看古集，忆酒典寒衣。 
<br>睡少身还健，愁多食不肥。自怜疏懒性，无事出门稀。
<br>
<br>
<br>
<br>&nbsp;&nbsp; 卷498_5 【闲居晚夏】姚合 
<br>
<br>闲居无事扰，旧病亦多痊。选字诗中老，看山屋外眠。 
<br>片霞侵落日，繁叶咽鸣蝉。对此心还乐，谁知乏酒钱。
<br>
<br>
<br>
<br>&nbsp;&nbsp; 卷498_6 【闲居】姚合 
<br>
<br>不自识疏鄙，终年住在城。过门无马迹，满宅是蝉声。 
<br>带病吟虽苦，休官梦已清。何当学禅观，依止古先生。
<br>
<br>
<br>
<br>&nbsp;&nbsp; 卷498_7 【街西居三首】姚合 
<br>
<br>受得山野性，住城多事违。青山在宅南，回首东西稀。 
<br>浅浅一井泉，数家同汲之。独我恶水浊，凿井庭之陲。 
<br>自凿还自饮，亦为众所非。吁嗟世间事，洁身诚难为。
<br>
<br>日出穷巷喜，温然胜重衣。重衣岂不暖，所暖人不齐。 
<br>兀兀复行行，不离阶与墀。
<br>
<br>丈夫非马蹄，安得知路岐。穷贱餐茹薄，兴与养性宜。 
<br>乃知长生术，豪贵难得之。
<br>
<br>
<br>
<br>&nbsp;&nbsp; 卷498_8 【闲居遣兴】姚合 
<br>
<br>终年城里住，门户似山林。客怪身名晚，妻嫌酒病深。 
<br>写方多识药，失谱废弹琴。文字非经济，空虚用破心。
<br>
<br>
<br>
<br>&nbsp;&nbsp; 卷498_9 【庄居即事】姚合 
<br>
<br>休看小字大书名，向日持经眼却明。时过无心求富贵， 
<br>身闲不梦见公卿。因寻岳寺荤辛断，自到王城礼数生。 
<br>斜月照床新睡觉，西风半夜鹤来声。
<br>
<br>
<br>
<br>&nbsp;&nbsp; 卷498_10 【亲仁里居】姚合 
<br>
<br>三年赁舍亲仁里，寂寞何曾似在城。饮酒自缘防冷病， 
<br>寻人多是为闲行。轩车无路通门巷，亲友因诗道姓名。 
<br>自别青山归未得，羡君长听石泉声。
<br>
<br>
<br>
<br>&nbsp;&nbsp; 卷498_11 【庄居野行】姚合 
<br>
<br>客行野田间，比屋皆闭户。借问屋中人，尽去作商贾。 
<br>官家不税商，税农服作苦。居人尽东西，道路侵垄亩。 
<br>采玉上山颠，探珠入水府。边兵索衣食，此物同泥土。 
<br>古来一人耕，三人食犹饥。如今千万家，无一把锄犁。 
<br>我仓常空虚，我田生蒺藜。上天不雨粟，何由活烝黎。
<br>
<br>
<br>
<br>&nbsp;&nbsp; 卷498_12 【春日闲居】姚合 
<br>
<br>居止日萧条，庭前唯药苗。身闲眠自久，眼荖视还遥。 
<br>檐燕酬莺语，邻花杂絮飘。客来无酒饮，搔首掷空瓢。
<br>
<br>
<br>
<br>&nbsp;&nbsp; 卷498_13 【独居】姚合 
<br>
<br>深闭柴门长不出，功夫自课少闲时。翻音免问他人字， 
<br>覆局何劳对手棋。生计如云无定所，穷愁似影每相随。 
<br>到头归向青山是，尘路茫茫欲告谁。
<br>
<br>
<br>
<br>&nbsp;&nbsp; 卷498_14 【早春闲居】姚合 
<br>
<br>寂寞日何为，闲居春色迟。惊风起庭雪，寒雨长檐澌。 
<br>强饮樽中酒，嘲山世外诗。此生仍且在，难与老相离。
<br>
<br>
<br>
<br>&nbsp;&nbsp; 卷498_15 【原上新居（一作王建诗）】姚合 
<br>
<br>秋来梨果熟，行哭小儿饥。邻富鸡长往，庄贫客渐稀。 
<br>借牛耕地晚，卖树纳钱迟。墙下当官道，依前夹竹篱。
<br>
<br>
<br>
<br>&nbsp;&nbsp; 卷498_16 【将归山】姚合 
<br>
<br>野人惯去山中住，自到城来闷不胜。宫树蝉声多却乐， 
<br>侯门月色少于灯。饥来唯拟重餐药，归去还应只别僧。 
<br>闻道旧溪茆屋畔，春风新上数枝藤。
<br>
<br>
<br>
<br>&nbsp;&nbsp; 卷498_17 【山中述怀】姚合 
<br>
<br>为客久未归，寒山独掩扉。晓来山鸟散，雨过杏花稀。 
<br>天远云空积，溪深水自微。此情对春色，尽醉欲忘机。
<br>
<br>
<br>
<br>&nbsp;&nbsp; 卷498_18 【偶然书怀】姚合 
<br>
<br>十年通籍入金门，自愧名微枉搢绅。炼得丹砂疑不食， 
<br>从兹白发日相亲。家山迢递归无路，杯酒稀疏病到身。 
<br>汉有冯唐唐有我，老为郎吏更何人。
<br>
<br>
<br>
<br>&nbsp;&nbsp; 卷498_19 【客舍有怀】姚合 
<br>
<br>旅人无事喜，终日思悠悠。逢酒嫌杯浅，寻书怕字稠。 
<br>贫来许钱圣，梦觉见身愁。寂寞中林下，饥鹰望到秋。
<br>
<br>
<br>
<br>&nbsp;&nbsp; 卷498_20 【及第后夜中书事】姚合 
<br>
<br>夜睡常惊起，春光属野夫。新衔添一字，旧友逊前途。 
<br>喜过还疑梦，狂来不似儒。爱花持烛看，忆酒犯街沽。 
<br>天上名应定，人间盛更无。报恩丞相閤，何啻杀微躯。
<br>
<br>
<br>
<br>&nbsp;&nbsp; 卷498_21 【偶题】姚合 
<br>
<br>年年九陌看春还，旧隐空劳梦寐间。迟日逍遥芸草长， 
<br>圣朝清净谏臣闲。偶逢游客同倾酒，自有前驺耻见山。 
<br>道侣书来相责诮，朝朝欲报作何颜。
<br>
<br>
<br>
<br>&nbsp;&nbsp; 卷498_22 【感时】姚合 
<br>
<br>忆昔未出身，索寞无精神。逢人话天命，自贱如埃尘。 
<br>君今才出身，飒爽鞍马春。逢人话天命，自重如千钧。 
<br>信涉名利道，举动皆丧真。君今自世情，何况天下人。
<br>
<br>
<br>
<br>&nbsp;&nbsp; 卷498_23 【忆山】姚合 
<br>
<br>闲处无人到，乖疏称野情。日高搔首起，林下散衣行。 
<br>泉引窗前过，云看石罅生。别来愁欲老，虚负出山名。
<br>
<br>
<br>
<br>&nbsp;&nbsp; 卷498_24 【客游旅怀】姚合 
<br>
<br>客行无定止，终日路岐间。马为赊来贵，僮缘借得顽。 
<br>诗书愁触雨，店舍喜逢山。旧业嵩阳下，三年未得还。
<br>
<br>
<br>
<br>&nbsp;&nbsp; 卷498_25 【迎春】姚合 
<br>
<br>半年留醉待花开，晓去迎春夜始回。风暖慢行寻曲水， 
<br>天晴远望立高台。亦知无处将诗请，唯得终朝把酒催。 
<br>今日柳条全弄色，游人相伴看春来。
<br>
<br>
<br>
<br>&nbsp;&nbsp; 卷498_26 【游春十二首】姚合 
<br>
<br>正月一日后，寻春更不眠。自知还近僻，众说过于颠。 
<br>看水宁依路，登山欲到天。悠悠芳思起，多是晚风前。
<br>
<br>官卑长少事，县僻又无城。未晓冲寒起，迎春忍病行。 
<br>树枝风掉软，菜甲土浮轻。好个林间鹊，今朝足喜声。
<br>
<br>诗酒相牵引，朝朝思不穷。苔痕雪水里，春色竹烟中。 
<br>迎雨缘池草，摧花倚树风。书非名利事，爱此少人同。
<br>
<br>尘中主印吏，谁遣有高情。趁暖檐前坐，寻芳树底行。 
<br>土融凝墅色，冰败满池声。渐觉春相泥，朝来睡不轻。
<br>
<br>疏顽无异事，随例但添年。旧历藏深箧，新衣薄絮绵。 
<br>暖风浑酒色，晴日畅琴弦。同伴无辞困，游春贵在先。
<br>
<br>看春长不足，岂更觉身劳。寺里花枝净，山中水色高。 
<br>嫩云轻似絮，新草细如毛。并起诗人思，还应费笔毫。
<br>
<br>悠悠小县吏，憔悴入新年。远思遭诗恼，闲情被酒牵。 
<br>恋花林下饮，爱草野中眠。疏懒今成性，谁人肯更怜。
<br>
<br>处处春光遍，游人亦不稀。向阳倾冷酒，看影试新衣。 
<br>嫩树行移长，幽禽语旋飞。同来皆去尽，冲夜独吟归。
<br>
<br>朝朝看春色，春色似相怜。酒醒莺啼里，诗成蝶舞前。 
<br>摘花盈手露，折竹满庭烟。亲故多相笑，疏狂似少年。
<br>
<br>卑官还不恶，行止得逍遥。晴野花侵路，春陂水上桥。 
<br>尘埃生暖色，药草长新苗。看却烟光散，狂风处处飘。
<br>
<br>身被春光引，经时更不归。嚼花香满口，书竹粉黏衣。 
<br>弄日莺狂语，迎风蝶倒飞。自知疏懒性，得事亦应稀。
<br>
<br>晓脱青衫出，闲行气味长。一瓶春酒色，数顷野花香。 
<br>朝客闻应羡，山僧见亦狂。不将僮仆去，恐为损风光。
<br>
<br>
<br>
<br>&nbsp;&nbsp; 卷498_27 【赏春】姚合 
<br>
<br>闲人只是爱春光，迎得春来喜欲狂。买酒怕迟教走马， 
<br>看花嫌远自移床。娇莺语足方离树，戏蝶飞高始过墙。 
<br>颠倒醉眠三数日，人间百事不思量。
<br>
<br>
<br>
<br>&nbsp;&nbsp; 卷498_28 【春日即事】姚合 
<br>
<br>春来眠不得，谁复念生涯。夜听四邻乐，朝寻九陌花。 
<br>轻烟浮草色，微雨濯年华。乞假非关病，朝衣在酒家。
<br>
<br>
<br>
<br>&nbsp;&nbsp; 卷498_29 【春日江次】姚合 
<br>
<br>野步出茆斋，闲行坐石台。久悲乡路远，犹喜杏花开。 
<br>鸥鹭皆飞去，帆樯何处来。因凝千里目，落日尚徘徊。
<br>
<br>
<br>
<br>&nbsp;&nbsp; 卷498_30 【扬州春词三首】姚合 
<br>
<br>广陵寒食天，无雾复无烟。暖日凝花柳，春风散管弦。 
<br>园林多是宅，车马少于船。莫唤游人住，游人困不眠。
<br>
<br>满郭是春光，街衢土亦香。竹风轻履舄，花露腻衣裳。 
<br>谷鸟鸣还艳，山夫到更狂。可怜游赏地，炀帝国倾亡。
<br>
<br>江北烟光里，淮南胜事多。市鄽持烛入，邻里漾船过。 
<br>有地惟栽竹，无家不养鹅。春风荡城郭，满耳是笙歌。
<br>
<br>
<br>
<br>&nbsp;&nbsp; 卷498_31 【寒食二首（一作张籍诗）】姚合 
<br>
<br>今朝一百五，出户雨初晴。舞爱双飞蝶，歌闻百啭莺。 
<br>江深青草岸，花满白云城。为政多孱懦，应无酷吏名。
<br>
<br>出城烟火少，况复是今朝。闲坐将谁语，临觞只自谣。 
<br>阶前春藓遍，衣上落花飘。伎乐州人戏，使君心寂寥。
<br>
<br>
<br>
<br>&nbsp;&nbsp; 卷498_32 【暮春书事】姚合 
<br>
<br>穷巷少芳菲，苍苔一径微。酒醒闻客别，年长送春归。 
<br>宿愿眠云峤，浮名系锁闱。未因丞相庇，难得脱朝衣。
<br>
<br>
<br>
<br>&nbsp;&nbsp; 卷498_33 【春晚雨中】姚合 
<br>
<br>寂寂春将老，闲人强自欢。迎风莺语涩，带雨蝶飞难。 
<br>傍砌木初长，眠花景渐阑。临轩平目望，情思若为宽。
<br>
<br>
<br>
<br>&nbsp;&nbsp; 卷498_34 【送春】姚合 
<br>
<br>昨迎今复送，来晚去逡巡。芳尽空繁树，愁多独病身。 
<br>静思倾酒懒，闲望上楼频。为向春风道，明年早报春。
<br>
<br>
<br>
<br>&nbsp;&nbsp; 卷498_35 【别春】姚合 
<br>
<br>留春不得被春欺，春若无情遣泥谁。寂寞自疑生冷病， 
<br>凄凉还似别亲知。随风未辨归何处，浇酒唯求住少时。 
<br>一去近当三百日，从朝至夜是相思。
<br>
<br>
<br>
<br>&nbsp;&nbsp; 卷498_36 【夏夜】姚合 
<br>
<br>闲斋深夜静，独坐又闲行。密树月笼影，疏篱水隔声。 
<br>断猿时叫谷，栖鸟每摇柽。寂寞求名士，谁知此夕情。
<br>
<br>
<br>
<br>&nbsp;&nbsp; 卷498_37 【秋日有怀】姚合 
<br>
<br>秋来不复眠，但觉思悠然。菊色欲经露，虫声渐替蝉。 
<br>诗情生酒里，心事在山边。旧里无因到，西风又一年。
<br>
<br>
<br>
<br>&nbsp;&nbsp; 卷498_38 【秋夕遣怀】姚合 
<br>
<br>昨宵白露下，秋气满山城。风劲衣巾脆，窗虚笔墨轻。 
<br>临书爱真迹，避酒怕狂名。只拟随麋鹿，悠悠过一生。
<br>
<br>
<br>
<br>&nbsp;&nbsp; 卷498_39 【秋中夜坐】姚合 
<br>
<br>疏散永无事，不眠常夜分。月中松露滴，风引鹤同闻。
<br>
<br>
<br>
<br>&nbsp;&nbsp; 卷498_40 【同卫尉崔少卿九月六日饮】姚合 
<br>
<br>酒熟菊还芳，花飘盏亦香。与君先一醉，举世待重阳。 
<br>风色初晴利，虫声向晚长。此时如不饮，心事亦应伤。
<br>
<br>
<br>
<br>&nbsp;&nbsp; 卷498_41 【九日忆砚山旧居】姚合 
<br>
<br>帝里闲人少，谁同把酒杯。砚山篱下菊，今日几枝开。 
<br>晓角惊眠起，秋风引病来。长年归思切，更值雁声催。
<br>
<br>
<br>
<br>&nbsp;&nbsp; 卷498_42 【秋晚江次】姚合 
<br>
<br>萧萧晚景寒，独立望江壖。沙渚几行雁，风湾一只船。 
<br>落霞澄返照，孤屿隔微烟。极目思无尽，乡心到眼前。
<br>
<br>
<br>
<br>&nbsp;&nbsp; 卷498_43 【除夜二首】姚合 
<br>
<br>衰残归未遂，寂寞此宵情。旧国当千里，新年隔数更。 
<br>寒犹近北峭，风渐向东生。谁见长安陌，晨钟度火城。
<br>
<br>殷勤惜此夜，此夜在逡巡。烛尽年还别，鸡鸣老更新。 
<br>傩声方去疫，酒色已迎春。明日持杯处，谁为最后人。
<br>
<br>
<br>
<br>&nbsp;&nbsp; 卷498_44 【晦日送穷三首】姚合 
<br>
<br>年年到此日，沥酒拜街中。万户千门看，无人不送穷。
<br>
<br>送穷穷不去，相泥欲何为。今日官家宅，淹留又几时。
<br>
<br>古人皆恨别，此别恨消魂。只是空相送，年年不出门。
<br>
<br>
<br>
<br>&nbsp;&nbsp; 卷498_45 【咏云】姚合 
<br>
<br>霭霭纷纷不可穷，戛笙歌处尽随龙。来依银汉一千里， 
<br>归傍巫山十二峰。呈瑞每闻开丽色，避风仍见挂乔松。 
<br>怜君翠染双蝉鬓，镜里朝朝近玉容。
<br>
<br>
<br>
<br>&nbsp;&nbsp; 卷498_46 【咏雪】姚合 
<br>
<br>愁云残腊下阳台，混却乾坤六出开。与月交光呈瑞色， 
<br>共花争艳傍寒梅。飞随郢客歌声远，散逐宫娥舞袖回。 
<br>其那知音不相见，剡溪乘兴为君来。
<br>
<br>
<br>
<br>&nbsp;&nbsp; 卷498_47 【郡中对雪】姚合 
<br>
<br>霏微著草树，渐布与阶平。远近如空色，飘飏无落声。 
<br>飞鸦疑翅重，去马觉蹄轻。遥想故山下，樵夫应滞行。
<br>
<br>
<br>
<br>&nbsp;&nbsp; 卷498_48 【对月】姚合 
<br>
<br>银轮玉兔向东流，莹净三更正好游。
<br>一片黑云何处起，皂罗笼却水精球。
<br>
<br>
<br>
<br>&nbsp;&nbsp; 卷498_49 【八月十五夜看月】姚合 
<br>
<br>亭亭千万里，三五复秋中。此夕光应绝，常时思不同。 
<br>九霄微有露，四海静无风。惆怅逡巡别，谁能看碧空。
<br>
<br>
<br>
<br>&nbsp;&nbsp; 卷498_50 【赋月华临静夜】姚合 
<br>
<br>长空埃壒灭，皎皎月华临。色正秋将半，光鲜夜自深。 
<br>九霄晴更彻，四野气难侵。静照遥山出，孤明列宿沉。 
<br>高人应不寐，惊鹊复何心。漏尽东方晓，佳期何处寻。
<br>
<br>
<br>
<br>&nbsp;&nbsp; 卷498_51 【酬任畴协律夏中苦雨见寄】姚合 
<br>
<br>银汉波澜溢，经旬雨未休。细听宜隔牖，远望忆高楼。 
<br>风急飘还断，云低落更稠。走童惊掣电，饥鸟啄浮沤。 
<br>丝网张空际，蛛绳续瓦沟。青蛙多入户，潢潦欲胜舟。 
<br>雷怒疑山破，池浑似土流。灰人漫禳厌，水马恣沈浮。 
<br>广陌应翻浪，贫居恐作湫。阳精藏不耀，阴气盛难收。 
<br>远色重林暮，繁声四壁秋。望晴思见日，防冷欲披裘。 
<br>枕润眠还懒，车羸出转忧。散空烟漠漠，迸溜竹修修。 
<br>树暗蝉吟咽，巢倾燕语愁。琴书凉簟净，灯烛夜窗幽。 
<br>天下那能向，龙边岂易求。湿烟凝灶额，荒草覆墙头。 
<br>酒思凄方罢，诗情耿始抽。下床先仗屐，汲井恐飘瓯。 
<br>危坐徒相忆，佳期未有由。劳君寄新什，终日不能酬。
<br>
<br>
<br>
<br>&nbsp;&nbsp; 卷498_52 【和座主相公雨中作】姚合 
<br>
<br>清气润华屋，东风吹雨匀。花低惊艳重，竹净觉声真。 
<br>山际凝如雾，云中散似尘。萧萧下碧落，点点救生民。 
<br>缓洒雷霆细，微沾瓦砾新。诗成难继和，造化笔通神。
<br>
<br>
<br>
<br>&nbsp;&nbsp; 卷498_53 【恶神行雨】姚合 
<br>
<br>凶神扇pQ恶神行，汹涌挨排白雾生。风击水凹波扑凸， 
<br>雨漴山口地嵌坑。龙喷黑气翻腾滚，鬼掣红光劈划揁。 
<br>哮吼忽雷声揭石，满天啾唧闹轰轰。
<br>
<br>
<br>
<br>&nbsp;&nbsp; 卷498_54 【苦雨】姚合 
<br>
<br>江昏山半晴，南阻绝人行。葭菼连云色，松杉共雨声。 
<br>早秋仍燕舞，深夜更鼍鸣。为报迷津客，讹言未可轻。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷499_1 【题凤翔西郭新亭】姚合 
<br>
<br>西郭尘埃外，新亭制度奇。地形当要处，人力是闲时。 
<br>结构方殊绝，高低更合宜。栋梁清俸买，松竹远山移。 
<br>佛寺幽难敌，仙家景可追。良工惭巧尽，上客恨逢迟。 
<br>两面寒波涨，当前软柳垂。清虚宜月入，凉冷胜风吹。 
<br>宴赏军容静，登临妓乐随。鱼龙听弦管，凫鹤识旌旗。 
<br>泛鹢春流阔，飞觞白日欹。闲花长在户，嫩藓乍缘墀。 
<br>永望情无极，频来困不辞。云峰晴转翠，烟树晓逾滋。 
<br>向野惟贪静，临空遽觉危。行人如不到，游乐更何为。
<br>
<br>
<br>&nbsp;&nbsp; 卷499_2 【题金州西园九首·江榭】姚合 
<br>
<br>亭亭白云榭，下有清江流。见江不得亲，不如波上鸥。 
<br>有榭江可见，无榭无双眸。
<br>
<br>
<br>
<br>&nbsp;&nbsp; 卷499_3 【题金州西园九首·药堂】姚合 
<br>
<br>僮仆不到阈，双扉常自关。四壁画远水，堂前耸秋山。 
<br>时闻有仙鼠，窃药檐隙间。
<br>
<br>
<br>
<br>&nbsp;&nbsp; 卷499_4 【题金州西园九首·草阁】姚合 
<br>
<br>编草覆柏椽，轩扉皆竹织。閤成似僧居，学僧居未得。 
<br>有时公府劳，还复来此息。
<br>
<br>
<br>
<br>&nbsp;&nbsp; 卷499_5 【题金州西园九首·松坛】姚合 
<br>
<br>盘盘松上盖，下覆青石坛。月中零露垂，日出露尚漙。 
<br>山翁称绝境，海桥无所观。
<br>
<br>
<br>
<br>&nbsp;&nbsp; 卷499_6 【题金州西园九首·葼径】姚合 
<br>
<br>药院径亦高，往来踏葼影。方当繁暑日，草屩微微冷。 
<br>爱此不能行，折薪坐煎茗。
<br>
<br>
<br>
<br>&nbsp;&nbsp; 卷499_7 【题金州西园九首·垣竹】姚合 
<br>
<br>种竹爱庭际，亦以资玩赏。穷秋雨萧条，但见墙垣长。 
<br>宣尼高数仞，固应非土壤。
<br>
<br>
<br>
<br>&nbsp;&nbsp; 卷499_8 【题金州西园九首·石庭】姚合 
<br>
<br>布石满山庭，磷磷洁还清。幽人常履此，月下屐齿鸣。 
<br>药草枝叶动，似向山中生。
<br>
<br>
<br>
<br>&nbsp;&nbsp; 卷499_9 【题金州西园九首·莓苔】姚合 
<br>
<br>茅堂阶岂高，数寸是苔藓。只恐秋雨中，窗户亦不溅。 
<br>眼前无此物，我情何由遣。
<br>
<br>
<br>
<br>&nbsp;&nbsp; 卷499_10 【题金州西园九首·芭蕉屏】姚合 
<br>
<br>芭蕉丛丛生，月照参差影。数叶大如墙，作我门之屏。 
<br>稍稍闻见稀，耳目得安静。
<br>
<br>
<br>
<br>&nbsp;&nbsp; 卷499_11 【杏溪十首·杏溪】姚合 
<br>
<br>桃花四散飞，桃子压枝垂。寂寂青阴里，幽人举步迟。 
<br>殷勤念此径，我去复来谁。
<br>
<br>
<br>
<br>&nbsp;&nbsp; 卷499_12 【杏溪十首·莲塘】姚合 
<br>
<br>方塘菡萏高，繁艳相照耀。幽人夜眠起，忽疑野中烧。 
<br>晓寻不知休，白石岸亦峭。
<br>
<br>
<br>
<br>&nbsp;&nbsp; 卷499_13 【杏溪十首·架水藤】姚合 
<br>
<br>濛濛紫花藤，下复清溪水。若遣随波流，不如风飘起。 
<br>风飘或近堤，随波千万里。
<br>
<br>
<br>
<br>&nbsp;&nbsp; 卷499_14 【杏溪十首·石潭】姚合 
<br>
<br>晓向潭上行，夕就潭边宿。清冷无波澜，潎潎鱼相逐。 
<br>钓翁坐不起，见我往来熟。
<br>
<br>
<br>
<br>&nbsp;&nbsp; 卷499_15 【杏溪十首·溪路】姚合 
<br>
<br>此路何潇洒，永无公卿迹。日日多往来，藜杖与桑屐。 
<br>路边何所有，磊磊青渌石。
<br>
<br>
<br>
<br>&nbsp;&nbsp; 卷499_16 【杏溪十首·望江峰】姚合 
<br>
<br>念昔有此峰，在彼江陵先。举世未能知，愚亦望同贤。 
<br>我来心益闷，欲上天公笺。
<br>
<br>
<br>
<br>&nbsp;&nbsp; 卷499_17 【杏溪十首·杏水】姚合 
<br>
<br>不与江水接，自出林中央。穿花复远水，一山闻杏香。 
<br>我来持茗瓯，日屡此来尝。
<br>
<br>
<br>
<br>&nbsp;&nbsp; 卷499_18 【杏溪十首·渚上竹】姚合 
<br>
<br>叶叶新春筠，下复清浅流。微风屡此来，决决复修修。 
<br>诗人月下吟，月堕吟不休。
<br>
<br>
<br>
<br>&nbsp;&nbsp; 卷499_19 【杏溪十首·枫林堰】姚合 
<br>
<br>森森枫树林，护此石门堰。杏堤数里馀，枫影覆亦遍。 
<br>鸬鹚与钓童，质异同所愿。
<br>
<br>
<br>
<br>&nbsp;&nbsp; 卷499_20 【杏溪十首·石濑】姚合 
<br>
<br>散漫复潺湲，半砂半和石。清风波亦无，历历鱼可搦。 
<br>我来亦屡久，归路常日夕。
<br>
<br>
<br>
<br>&nbsp;&nbsp; 卷499_21 【陕下厉玄侍御宅五题·濯缨溪】姚合 
<br>
<br>旧山宁要去，此有濯缨泉。晓景松枝覆，秋光月色连。 
<br>行寻屐齿尽，坐对角巾偏。寂寂幽栖处，无妨请俸钱。
<br>
<br>
<br>
<br>&nbsp;&nbsp; 卷499_22 【陕下厉玄侍御宅五题·垂钓亭】姚合 
<br>
<br>由钓起茅亭，柴扉复竹楹。波清见丝影，坐久识鱼情。 
<br>白鸟依窗宿，青蒲傍砌生。欲同渔父舍，须自减逢迎。
<br>
<br>
<br>
<br>&nbsp;&nbsp; 卷499_23 【陕下厉玄侍御宅五题·吟诗岛】姚合 
<br>
<br>幽岛藓层层，诗人日日登。坐危石是榻，吟冷唾成冰。 
<br>静对唯秋水，同来但老僧。竹枝题字处，小篆复谁能。
<br>
<br>
<br>
<br>&nbsp;&nbsp; 卷499_24 【陕下厉玄侍御宅五题·竹里径】姚合 
<br>
<br>微径婵娟里，唯闻静者知。迹深苔长处，步狭笋生时。 
<br>高是连幽树，穷应到曲池。纱巾灵寿杖，行乐复相宜。
<br>
<br>
<br>
<br>&nbsp;&nbsp; 卷499_25 【陕下厉玄侍御宅五题·泛觞泉】姚合 
<br>
<br>不上酒家楼，池边日献酬。杯来转巴字，客坐绕方流。 
<br>酹滴苔纹断，泉连石岸秋。若能山下置，岁晚愿同游。
<br>
<br>
<br>
<br>&nbsp;&nbsp; 卷499_26 【题僧院引泉】姚合 
<br>
<br>泉眼高千尺，山僧取得归。架空横竹引，凿石透渠飞。 
<br>洗药溪流浊，浇花雨力微。朝昏长绕看，护惜似持衣。
<br>
<br>
<br>
<br>&nbsp;&nbsp; 卷499_27 【题家园新池】姚合 
<br>
<br>数日自穿池，引泉来近陂。寻渠通咽处，绕岸待清时。 
<br>深好求鱼养，闲堪与鹤期。幽声听难尽，入夜睡常迟。
<br>
<br>
<br>
<br>&nbsp;&nbsp; 卷499_28 【咏盆池】姚合 
<br>
<br>浮萍重叠水团圆，客绕千遭屐齿痕。
<br>莫惊池里寻常满，一井清泉是上源。
<br>
<br>
<br>
<br>&nbsp;&nbsp; 卷499_29 【买太湖石】姚合 
<br>
<br>我尝游太湖，爱石青嵯峨。波澜取不得，自后长咨嗟。 
<br>奇哉卖石翁，不傍豪贵家。负石听苦吟，虽贫亦来过。 
<br>贵我辨识精，取价复不多。比之昔所见，珍怪颇更加。 
<br>背面淙注痕，孔隙若琢磨。水称至柔物，湖乃生壮波。 
<br>或云此天生，嵌空亦非他。气质偶不合，如地生江河。 
<br>置之书房前，晓雾常纷罗。碧光入四邻，墙壁难蔽遮。 
<br>客来谓我宅，忽若岩之阿。
<br>
<br>
<br>
<br>&nbsp;&nbsp; 卷499_30 【天竺寺殿前立石】姚合 
<br>
<br>补天残片女娲抛，扑落禅门压地坳。霹雳划深龙旧攫， 
<br>屈槃痕浅虎新抓。苔黏月眼风挑剔，尘结云头雨磕敲。 
<br>秋至莫言长矻立，春来自有薜萝交。
<br>
<br>
<br>
<br>&nbsp;&nbsp; 卷499_31 【杭州观潮】姚合 
<br>
<br>楼有章亭号，涛来自古今。势连沧海阔，色比白云深。 
<br>怒雪驱寒气，狂雷散大音。浪高风更起，波急石难沈。 
<br>鸟惧多遥过，龙惊不敢吟。坳如开玉穴，危似走琼岑。 
<br>但褫千人魄，那知伍相心。岸摧连古道，洲涨踣丛林。 
<br>跳沫山皆湿，当江日半阴。天然与禹凿，此理遣谁寻。
<br>
<br>
<br>
<br>&nbsp;&nbsp; 卷499_32 【题李频新居】姚合 
<br>
<br>赁居求贱处，深僻任人嫌。盖地花如绣，当门竹胜帘。 
<br>劝僧尝药酒，教仆辨书签。庭际山宜小，休令著石添。
<br>
<br>
<br>
<br>&nbsp;&nbsp; 卷499_33 【寄题纵上人院】姚合 
<br>
<br>营营是与非，前乐后还悲。今世已如此，他生愿似师。 
<br>禅房空旦暮，画壁半陈隋。绕径苍苔迹，幽人来是谁。
<br>
<br>
<br>
<br>&nbsp;&nbsp; 卷499_34 【题山寺】姚合 
<br>
<br>千重山崦里，楼阁影参差。未暇寻僧院，先看置寺碑。 
<br>竹深行渐暗，石稳坐多时。古塔虫蛇善，阴廊鸟雀痴。 
<br>云开上界近，泉落下方迟。为爱青桐叶，因题满树诗。
<br>
<br>
<br>
<br>&nbsp;&nbsp; 卷499_35 【题贞女祠】姚合 
<br>
<br>此女骨为土，贞名不可移。精灵閟何处，蘋藻奠空祠。 
<br>水石生异状，杉松无病枝。我来方谢雨，延滞失归期。
<br>
<br>
<br>
<br>&nbsp;&nbsp; 卷499_36 【题刑部马员外修行里南街新居】姚合 
<br>
<br>帝里谁无宅，青山只属君。闲窗连竹色，幽砌上苔文。 
<br>远近高低树，东西南北云。朝朝常独见，免被四邻分。
<br>
<br>
<br>
<br>&nbsp;&nbsp; 卷499_37 【题郭侍郎亲仁里幽居】姚合 
<br>
<br>入门尘外思，苔径药苗间。洞里应生玉，庭前自有山。 
<br>帝城唯此静，朝客更谁闲。野鹤松中语，时时去复还。
<br>
<br>
<br>
<br>&nbsp;&nbsp; 卷499_38 【题宣义池亭】姚合 
<br>
<br>春入池亭好，风光暖更鲜。寻芳行不困，逐胜坐还迁。 
<br>细草乱如发，幽禽鸣似弦。苔文翻古篆，石色学秋天。 
<br>花落能漂酒，萍开解避船。暂来还愈疾，久住合成仙。 
<br>迸笋支阶起，垂藤压树偏。此生应借看，自计买无钱。
<br>
<br>
<br>
<br>&nbsp;&nbsp; 卷499_39 【题薛十二池亭（一作王建诗）】姚合 
<br>
<br>每日树边消一日，绕池行过又须行。异花多是非时有， 
<br>好竹皆当要处生。斜立小桥看岛势，远移幽石作泉声。 
<br>浮萍著岸风吹歇，水面无尘晚更清。
<br>
<br>
<br>
<br>&nbsp;&nbsp; 卷499_40 【题大理崔少卿驸马林亭】姚合 
<br>
<br>每来归意懒，都尉似山人。台榭栖双鹭，松篁隔四邻。 
<br>迸泉清胜雨，深洞暖如春。更看题诗处，前轩粉壁新。
<br>
<br>
<br>
<br>&nbsp;&nbsp; 卷499_41 【题杭州南亭】姚合 
<br>
<br>旧隐即云林，思归日日深。如今来此地，无复有前心。 
<br>古石生灵草，长松栖异禽。暮潮檐下过，溅浪湿衣襟。
<br>
<br>
<br>
<br>&nbsp;&nbsp; 卷499_42 【题郑驸马林亭】姚合 
<br>
<br>东园连宅起，胜事与心期。幽洞自生药，新篁迸入池。 
<br>密林行不尽，芳草坐难移。石翠疑无质，莺歌似有词。 
<br>莎台高出树，藓壁净题诗。我独多来赏，九衢人不知。
<br>
<br>
<br>
<br>&nbsp;&nbsp; 卷499_43 【题厉玄侍御所居】姚合 
<br>
<br>幽栖一亩宫，清峭似山峰。邻里不通径，俸钱唯买松。 
<br>野人时寄宿，谷鸟自相逢。朝路床前是，谁知晓起慵。
<br>
<br>
<br>
<br>&nbsp;&nbsp; 卷499_44 【题田将军宅】姚合 
<br>
<br>焚香书院最风流，莎草缘墙绿藓秋。近砌别穿浇药井， 
<br>临街新起看山楼。栖禽恋竹明犹在，闲客观花夜未休。 
<br>好是暗移城里宅，清凉浑得似江头。
<br>
<br>
<br>
<br>&nbsp;&nbsp; 卷499_45 【题崔驸马宅】姚合 
<br>
<br>心在林泉身在城，凤凰楼下得闲名。洞中见凿寻仙路， 
<br>月里犹烧煮药铛。数树异花皆敕赐，并竿修竹自天生。 
<br>诗人多说离君宅，不得青苔地上行。
<br>
<br>
<br>
<br>&nbsp;&nbsp; 卷499_46 【题河上亭】姚合 
<br>
<br>亭亭河上亭，鱼踯水禽鸣。九曲何时尽，千峰今日清。 
<br>晨光秋更远，暑气夏常轻。杯里移樯影，琴中有浪声。 
<br>岸莎连砌静，渔火入窗明。来此多沈醉，神高无宿酲。
<br>
<br>
<br>
<br>&nbsp;&nbsp; 卷499_47 【题长安薛员外水阁】姚合 
<br>
<br>亭亭新阁成，风景益鲜明。石尽太湖色，水多湘渚声。 
<br>翠筠和粉长，零露逐荷倾。时倚高窗望，幽寻小径行。 
<br>林疏看鸟语，池近识鱼情。政暇招闲客，唯将酒送迎。
<br>
<br>
<br>
<br>&nbsp;&nbsp; 卷499_48 【题梁国公主池亭】姚合 
<br>
<br>平阳池馆枕秦川，门锁南山一带烟。素奈花开西子面， 
<br>绿榆枝种沈郎钱。装帘玳瑁随风落，庭岸趁暖眠。 
<br>寂寞空馀歌舞地，玉箫惊起凤归天。
<br>
<br>
<br>
<br>&nbsp;&nbsp; 卷499_49 【寄题尉迟少卿郊居】姚合 
<br>
<br>卿仕在关东，林居思不穷。朝衣挂壁上，厩马放田中。 
<br>隅坐唯禅子，随行只药童。砌莎留宿露，庭竹出清风。 
<br>浓翠生苔点，辛香发桂丛。莲池伊水入，石径远山通。 
<br>愚者心还静，高人迹自同。无能相近住，终日羡邻翁。
<br>
<br>
<br>
<br>&nbsp;&nbsp; 卷499_50 【题永城驿】姚合 
<br>
<br>秋赋春还计尽违，自知身是拙求知。惟思旷海无休日， 
<br>却喜孤舟似去时。连浦一程兼汴宋，夹堤千柳杂唐隋。 
<br>从来此恨皆前达，敢负吾君作楚词。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷500_1 【过张邯郸庄】姚合 
<br>
<br>客行长似病，烦热束四肢。到君读书堂，忽若逢良医。 
<br>堂前水交流，堂下树交枝。两门延风凉，洗我昏浊肌。 
<br>与子还往熟，坐卧恣所宜。时时相献酬，文字当酒卮。 
<br>野饭具藜藿，永日亦不饥。苟餐非其所，鲙炙为蒺藜。 
<br>时清士人闲，耕作唯文词。岂独乡里荐，当取四海知。
<br>
<br>
<br>&nbsp;&nbsp; 卷500_2 【过杨处士幽居】姚合 
<br>
<br>引水穿风竹，幽声胜远溪。裁衣延野客，翦翅养山鸡。 
<br>酒熟听琴酌，诗成削树题。惟愁春气暖，松下雪和泥。
<br>
<br>
<br>
<br>&nbsp;&nbsp; 卷500_3 【过李处士山居】姚合 
<br>
<br>闲居昼掩扉，门柳荫蔬畦。因病方收药，寻僧始度溪。 
<br>少逢人到户，时有燕衔泥。萧洒身无事，名高孰与齐。
<br>
<br>
<br>
<br>&nbsp;&nbsp; 卷500_4 【过无可僧院】姚合 
<br>
<br>忆师眠复起，永夜思迢迢。月下门方掩，林中寺更遥。 
<br>钟声空下界，池色在清宵。终拟修禅观，窗间卷欲烧。
<br>
<br>
<br>
<br>&nbsp;&nbsp; 卷500_5 【过稠上人院】姚合 
<br>
<br>清羸一饭师，闲院亦披衣。应诏常翻译，修心出是非。 
<br>雪中疏磬度，林际晚风归。蔬食常来此，人间护净稀。
<br>
<br>
<br>
<br>&nbsp;&nbsp; 卷500_6 【过不疑上人院】姚合 
<br>
<br>九经通大义，内典自应精。帘冷连松影，苔深减履声。 
<br>相逢幸此日，相失恐来生。觉路何门去，师须引我行。
<br>
<br>
<br>
<br>&nbsp;&nbsp; 卷500_7 【过昙花宝上人院】姚合 
<br>
<br>九陌最幽寺，吾师院复深。烟霜同覆屋，松竹杂成林。 
<br>鸟语境弥寂，客来机自沈。早知能到此，应不戴朝簪。
<br>
<br>
<br>
<br>&nbsp;&nbsp; 卷500_8 【过杜氏江亭】姚合 
<br>
<br>上国千馀里，逢春且胜游。暂闻新鸟戏，似解旅人愁。 
<br>野色吞山尽，江烟衬水流。村醪须一醉，无恨滞行舟。
<br>
<br>
<br>
<br>&nbsp;&nbsp; 卷500_9 【过张云峰院宿】姚合 
<br>
<br>不吃胡麻饭，杯中自得仙。隔篱招好客，扫室置芳筵。 
<br>家酝香醪嫩，时新异果鲜。夜深唯畏晓，坐稳岂思眠。 
<br>棋罢嫌无敌，诗成贵在前。明朝题壁上，谁得众人传。
<br>
<br>
<br>
<br>&nbsp;&nbsp; 卷500_10 【过钦上人院】姚合 
<br>
<br>有相无相身，唯师说始真。修篁半庭影，清磬几僧邻。 
<br>古壁丹青落，虚檐鸟雀驯。伊余求了义，羸马往来频。
<br>
<br>
<br>
<br>&nbsp;&nbsp; 卷500_11 【过无可上人院】姚合 
<br>
<br>寥寥听不尽，孤磬与疏钟。烦恼师长别，清凉我暂逢。 
<br>蚁行经古藓，鹤毳落深松。自想归时路，尘埃复几重。
<br>
<br>
<br>
<br>&nbsp;&nbsp; 卷500_12 【过城南僧院】姚合 
<br>
<br>寺对远山起，幽居仍是师。斜阳通暗隙，残雪落疏篱。 
<br>松静鹤栖定，廊虚钟尽迟。朝朝趋府吏，来此是相宜。
<br>
<br>
<br>
<br>&nbsp;&nbsp; 卷500_13 【过灵泉寺】姚合 
<br>
<br>偶寻灵迹去，幽径入氲氛。转壑惊飞鸟，穿山踏乱云。 
<br>水从岩下落，溪向寺前分。释子游何处，空堂日渐曛。
<br>
<br>
<br>
<br>&nbsp;&nbsp; 卷500_14 【过天津桥晴望】姚合 
<br>
<br>闲立津桥上，寒光动远林。皇宫对嵩顶，清洛贯城心。 
<br>雪路初晴出，人家向晚深。自从王在镐，天宝至如今。
<br>
<br>
<br>
<br>&nbsp;&nbsp; 卷500_15 【春日游慈恩寺】姚合 
<br>
<br>年长归何处，青山未有家。赏春无酒饮，多看寺中花。
<br>
<br>
<br>
<br>&nbsp;&nbsp; 卷500_16 【游天台上方（一作游天长寺上方）】姚合 
<br>
<br>晓上上方高处立，路人羡我此时身。
<br>白云向我头上过，我更羡他云路人。
<br>
<br>
<br>
<br>&nbsp;&nbsp; 卷500_17 【游终南山】姚合 
<br>
<br>策杖度溪桥，云深步数劳。青猿吟岭际，白鹤坐松梢。 
<br>天外浮烟远，山根野水交。自缘名利系，好此结蓬茆。
<br>
<br>
<br>
<br>&nbsp;&nbsp; 卷500_18 【游杏溪兰若】姚合 
<br>
<br>踏得度溪湾，晨游暮不还。月明松影路，春满杏花山。 
<br>戏狖跳林末，高僧住石间。未肯离腰组，来此复何颜。
<br>
<br>
<br>
<br>&nbsp;&nbsp; 卷500_19 【游谢公亭】姚合 
<br>
<br>行行方避梦，又到谢亭来。举世皆如此，伊余何处回。 
<br>竹鲜多透石，泉洁亦无苔。坐与僧同语，谁能顾酒杯。
<br>
<br>
<br>
<br>&nbsp;&nbsp; 卷500_20 【游阳河岸】姚合 
<br>
<br>终日游山困，今朝始傍河。寻芳愁路尽，逢景畏人多。 
<br>鸟语催沽酒，鱼来似听歌。醉时眠石上，肢体自婆娑。
<br>
<br>
<br>
<br>&nbsp;&nbsp; 卷500_21 【游河桥晓望】姚合 
<br>
<br>闲上津桥立，天涯一望间。秋风波上岸，旭日气连山。 
<br>偶圣今方变，朝宗岂复还。昆仑在蕃界，作将亦何颜。
<br>
<br>
<br>
<br>&nbsp;&nbsp; 卷500_22 【秋夜月中登天坛】姚合 
<br>
<br>秋蟾流异彩，斋洁上坛行。天近星辰大，山深世界清。 
<br>仙飙石上起，海日夜中明。何计长来此，闲眠过一生。
<br>
<br>
<br>
<br>&nbsp;&nbsp; 卷500_23 【游昊天玄都观（一作裴考功、厉察院同游昊天玄都观）】姚合 
<br>
<br>性同相见易，紫府共闲行。阴径红桃落，秋坛白石生。 
<br>藓文连竹色，鹤语应松声。风定药香细，树声泉气清。 
<br>垂檐灵草影，绕壁古山名。围外坊无禁，归时踏月明。
<br>
<br>
<br>
<br>&nbsp;&nbsp; 卷500_24 【同裴起居厉侍御放朝游曲江】姚合 
<br>
<br>暑月放朝频，青槐路绝尘。雨晴江色出，风动草香新。 
<br>独立分幽岛，同行得静人。此欢宜稍滞，此去与谁亲。
<br>
<br>
<br>
<br>&nbsp;&nbsp; 卷500_25 【晓望华清宫】姚合 
<br>
<br>晓看楼殿更鲜明，遥隔朱栏见鹿行。
<br>武帝自知身不死，教修玉殿号长生。
<br>
<br>
<br>
<br>&nbsp;&nbsp; 卷500_26 【夏日登楼晚望】姚合 
<br>
<br>避暑高楼上，平芜望不穷。鸟穷山色去，人歇树阴中。 
<br>数带长河水，千条弱柳风。暗思多少事，懒话与芝翁。
<br>
<br>
<br>
<br>&nbsp;&nbsp; 卷500_27 【霁后登楼】姚合 
<br>
<br>高楼初霁后，远望思无穷。雨洗青山净，春蒸大野融。 
<br>碧池舒暖景，弱柳亸和风。为有登临兴，独吟落照中。
<br>
<br>
<br>
<br>&nbsp;&nbsp; 卷500_28 【早夏郡楼宴集】姚合 
<br>
<br>官散有闲情，登楼步稍轻。窗云带雨气，林鸟杂人声。 
<br>晓日襟前度，微风酒上生。城中会难得，扫壁各书名。
<br>
<br>
<br>
<br>&nbsp;&nbsp; 卷500_29 【夜宴太仆田卿宅】姚合 
<br>
<br>故人九寺长，邀我此同欢。永夜开筵静，中年饮酒难。 
<br>微风侵烛影，叠漏过林端。腊后分朝日，天明几刻残。
<br>
<br>
<br>
<br>&nbsp;&nbsp; 卷500_30 【春日同会卫尉崔少卿宅】姚合 
<br>
<br>诗家会诗客，池阁晓初晴。鸟尽山中语，琴多谱外声。 
<br>映花相劝酒，入洞各题名。疏野常如此，谁人信在城。
<br>
<br>
<br>
<br>&nbsp;&nbsp; 卷500_31 【军城夜会】姚合 
<br>
<br>军城夜禁乐，饮酒每题诗。坐稳吟难尽，寒多醉较迟。 
<br>远钟惊漏压，微月被灯欺。此会诚堪惜，天明是别离。
<br>
<br>
<br>
<br>&nbsp;&nbsp; 卷500_32 【晦日宴刘值录事宅】姚合 
<br>
<br>花落莺飞深院静，满堂宾客尽诗人。
<br>城中杯酒家家有，唯是君家酒送春。
<br>
<br>
<br>
<br>&nbsp;&nbsp; 卷500_33 【宴光禄田卿宅】姚合 
<br>
<br>竹里开华馆，珍羞次第尝。春风酒影动，晴日乐声长。 
<br>久坐难辞醉，衰年亦暂狂。殷勤还继烛，永夕梦相妨。
<br>
<br>
<br>
<br>&nbsp;&nbsp; 卷500_34 【会将作崔监东园】姚合 
<br>
<br>墙北走红尘，墙东接白云。山光衣上见，药气酒中闻。 
<br>此会诚堪惜，穷秋日又曛。人间唯有醉，醉后复何云。
<br>
<br>
<br>
<br>&nbsp;&nbsp; 卷500_35 【同诸公会太府韩卿宅】姚合 
<br>
<br>九寺名卿才思雄，邀欢笔下与杯中。六街鼓绝尘埃息， 
<br>四座筵开语笑同。焰焰兰缸明狭室，丁丁玉漏发深宫。 
<br>即听鸡唱天门晓，吏事相牵西复东。
<br>
<br>
<br>
<br>&nbsp;&nbsp; 卷500_36 【乞酒】姚合 
<br>
<br>闻君有美酒，与我正相宜。溢瓮清如水，黏杯半似脂。 
<br>岂唯消旧病，且要引新诗。况此便便腹，无非是满卮。
<br>
<br>
<br>
<br>&nbsp;&nbsp; 卷500_37 【寄卫拾遗乞酒】姚合 
<br>
<br>老人罢卮酒，不醉已经年。自饮君家酒，一杯三日眠。 
<br>味轻花上露，色似洞中泉。莫厌时时寄，须知法未传。
<br>
<br>
<br>
<br>&nbsp;&nbsp; 卷500_38 【乞新茶】姚合 
<br>
<br>嫩绿微黄碧涧春，采时闻道断荤辛。
<br>不将钱买将诗乞，借问山翁有几人。
<br>
<br>
<br>
<br>&nbsp;&nbsp; 卷500_39 【西掖寓直春晓闻残漏】姚合 
<br>
<br>直庐仙掖近，春气曙犹寒。隐隐银河在，丁丁玉漏残。 
<br>微风飘更切，万籁杂应难。凤阁明初启，鸡人唱渐阑。 
<br>静宜来禁里，清是下云端。我识朝天路，从容自整冠。
<br>
<br>
<br>
<br>&nbsp;&nbsp; 卷500_40 【杭州郡斋南亭】姚合 
<br>
<br>符印悬腰下，东山不得归。独行南北近，渐老往还稀。 
<br>迸笋侵窗长，惊蝉出树飞。田田池上叶，长是使君衣。
<br>
<br>
<br>
<br>&nbsp;&nbsp; 卷500_41 【郡中西园（一作许浑诗）】姚合 
<br>
<br>西园春欲尽，芳草径难分。静语唯幽鸟，闲眠独使君。 
<br>密林生雨气，古石带潮文。虽去清秋远，朝朝见白云。
<br>
<br>
<br>
<br>&nbsp;&nbsp; 卷500_42 【杭州官舍偶书】姚合 
<br>
<br>钱塘刺史谩题诗，贫褊无恩懦少威。春尽酒杯花影在， 
<br>潮回画槛水声微，闲吟山际邀僧上，暮入林中看鹤归。 
<br>无术理人人自理，朝朝渐觉簿书稀。
<br>
<br>
<br>
<br>&nbsp;&nbsp; 卷500_43 【省直书事】姚合 
<br>
<br>默默沧江老，官分右掖荣。立朝班近殿，奏直上知名。 
<br>晓雾和香气，晴楼下乐声。蜀笺金屑腻，月兔笔毫精。 
<br>禁树霏烟覆，宫墙瑞草生。露盘秋更出，玉漏昼还清。 
<br>碧藓无尘染，寒蝉似鸟鸣。竹深云自宿，天近日先明。 
<br>孱懦难封诏，疏愚但掷觥。素餐终日足，宁免众人轻。
<br>
<br>
<br>
<br>&nbsp;&nbsp; 卷500_44 【杭州官舍即事】姚合 
<br>
<br>临江府署清，闲卧复闲行。苔藓疏尘色，梧桐出雨声。 
<br>渐除身外事，暗作道家名。更喜仙山近，庭前药自生。
<br>
<br>
<br>
<br>&nbsp;&nbsp; 卷500_45 【假日书事呈院中司徒】姚合 
<br>
<br>十日公府静，巾栉起清晨。寒蝉近衰柳，古木似高人。 
<br>学佛宁忧老，为儒自喜贫。海山归未得，芝朮梦中春。
<br>
<br>
<br>
<br>&nbsp;&nbsp; 卷500_46 【书县丞旧厅】姚合 
<br>
<br>宫殿半山上，人家向下居。古厅眠易魇，老吏语多虚。 
<br>雨水浇荒竹，溪沙拥废渠。圣朝收外府，皆是九天除。
<br>
<br>
<br>
<br>&nbsp;&nbsp; 卷500_47 【县中秋宿】姚合 
<br>
<br>鼓绝门方掩，萧条作吏心。露垂庭际草，萤照竹间禽。 
<br>棋罢嫌无月，眠迟听尽砧。还知未离此，时复更相寻。
<br>
<br>
<br>
<br>&nbsp;&nbsp; 卷500_48 【夏夜宿江驿】姚合 
<br>
<br>竹屋临江岸，清宵兴自长。夜深倾北斗，叶落映横塘。 
<br>渚闹渔歌响，风和角粽香。却愁南去棹，早晚到潇湘。
<br>
<br>
<br>
<br>&nbsp;&nbsp; 卷500_49 【陕城即事】姚合 
<br>
<br>左右分京阙，黄河与宅连。何功来此地，窃位已经年。 
<br>天下才弥小，关中镇最先。陇山望可见，惆怅是穷边。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷501_1 【和东都令狐留守相公（一作奉寄东都留守令狐相公）】姚合 
<br>
<br>除官东守洛阳宫，恩比藩方任更雄。拜表出时传七刻， 
<br>排班衙日有三公。旌旗严重临关外，庭宇清深接禁中。 
<br>三十六峰诗酒思，朝朝闲望与谁同。
<br>
<br>
<br>&nbsp;&nbsp; 卷501_2 【和高谏议蒙兼宾客时入翰苑】姚合 
<br>
<br>兼秩恩归第一流，时寻仙路向瀛洲。钟声迢递银河晓， 
<br>林色葱笼玉露秋。紫殿讲筵邻御座，青宫宾榻入龙楼。 
<br>从来共结归山侣，今日多应独自休。
<br>
<br>
<br>
<br>&nbsp;&nbsp; 卷501_3 【和卢给事酬裴员外】姚合 
<br>
<br>南山雪色彻皇州，钟鼓声交晓气浮。鸳鹭簪裾上龙尾， 
<br>蓬莱宫殿压鳌头。夕郎夜直吟仙掖，天乐和声下禁楼。 
<br>赠答诗成才思敌，病夫欲和几朝愁。
<br>
<br>
<br>
<br>&nbsp;&nbsp; 卷501_4 【和裴结端公早朝（一作和郭端公早朝）】姚合 
<br>
<br>鱼钥千门启，鸡人唱晓传。冕旒临玉殿，丞相入炉烟。 
<br>列位同居左，分行忝在前。仰闻天语近，俯拜珮声连。 
<br>彩仗祥光动，彤庭霁色鲜。威仪谁可纪，柱史有新篇。
<br>
<br>
<br>
<br>&nbsp;&nbsp; 卷501_5 【和门下李相饯西蜀相公】姚合 
<br>
<br>圣朝同舜日，作相有夔龙。理化知无外，烝黎尽可封。 
<br>燮和皆达识，出入并登庸。武骑增馀勇，儒冠贵所从。 
<br>赠诗全六义，出镇越千峰。连日陈天乐，芳筵叠酒钟。 
<br>乌台情已洽，凤阁分弥浓。栈转旌摇水，崖高马蹋松。 
<br>恩深施远俗，化美见前踪。江晓流巴字，山晴耸剑峰。 
<br>双油拥上宰，四海羡临邛。先路声华远，离京诏旨重。 
<br>岁除今向尽，春色即相逢。嫩叶抽赪蕊，新苔长翠茸。 
<br>冰销鱼潎潎，林暖鸟噰噰。泉落闻难尽，花开看不供。 
<br>青城方眷恋，黄阁竟从容。计日归台席，还听长乐钟。
<br>
<br>
<br>
<br>&nbsp;&nbsp; 卷501_6 【和座主相公西亭秋日即事】姚合 
<br>
<br>西亭秋望好，宁要更垂帘。夫子墙还峻，酂侯宅过谦。 
<br>微风红叶下，新雨绿苔黏。窗外松初长，栏中药旋添。 
<br>海图装玉轴，书目记牙签。竹色晴连地，山光远入檐。 
<br>酒浓杯稍重，诗冷语多尖。属和才虽浅，题高免客嫌。
<br>
<br>
<br>
<br>&nbsp;&nbsp; 卷501_7 【和秘书崔少监春日游青龙寺僧院】姚合 
<br>
<br>官清书府足闲时，晓起攀花折柳枝。九陌城中寻不尽， 
<br>千峰寺里看相宜。高人酒味多和药，自古风光只属诗。 
<br>见说往来多静者，未知前日更逢谁。
<br>
<br>
<br>
<br>&nbsp;&nbsp; 卷501_8 【和李绅助教不赴看花】姚合 
<br>
<br>笑辞聘礼深坊住，门馆长闲似退居。太学官资清品秩， 
<br>高人公事说经书。年华未是登朝晚，春色何因向酒疏。 
<br>且看牡丹吟丽句，不知此外复何如。
<br>
<br>
<br>
<br>&nbsp;&nbsp; 卷501_9 【和李十二舍人冬至日】姚合 
<br>
<br>献寿人皆庆，南山复北堂。从今千万日，此日又初长。
<br>
<br>
<br>
<br>&nbsp;&nbsp; 卷501_10 【和裴令公新成绿野堂即事】姚合 
<br>
<br>结构立嘉名，轩窗四面明。丘墙高莫比，萧宅僻还清。 
<br>池际龟潜戏，庭前药旋生。树深檐稍邃，石峭径难平。 
<br>道旷襟情远，神闲视听精。古今功独出，大小隐俱成。 
<br>曙雨新苔色，秋风长桂声。携诗就竹写，取酒对花倾。 
<br>古寺招僧饭，方塘看鹤行。人间无此贵，半仗暮归城。
<br>
<br>
<br>
<br>&nbsp;&nbsp; 卷501_11 【和厉玄侍御题户部李相公庐山西林草堂】姚合 
<br>
<br>茅屋临江起，登庸复应期。遥知归去日，自致太平时。 
<br>幽药禅僧护，高窗宿鸟窥。行人尽歌咏，唯子独能诗。
<br>
<br>
<br>
<br>&nbsp;&nbsp; 卷501_12 【和郑相演杨尚书蜀中唱和诗】姚合 
<br>
<br>天福坤维厚，忠贤拥节旄。江同渭滨远，山似傅岩高。 
<br>元气符才格，文星照笔毫。五言全丽则，六义出风骚。 
<br>圣日麻双下，洪炉柄共操。宠荣连雨露，先后比萧曹。 
<br>唱绝时难和，吟多客讵劳。四方虽纸贵，谁怕费钱刀。
<br>
<br>
<br>
<br>&nbsp;&nbsp; 卷501_13 【和户部侍郎省中晚归】姚合 
<br>
<br>寒日南宫晚，闲吟半醉归。位高行路静，诗好和人稀。 
<br>古树苔文匝，遥峰雪色微。宁知逢彩笔，寂寞有光辉。
<br>
<br>
<br>
<br>&nbsp;&nbsp; 卷501_14 【和元八郎中秋居】姚合 
<br>
<br>圣代无为化，郎中似散仙。晚眠随客醉，夜坐学僧禅。 
<br>酒用林花酿，茶将野水煎。人生知此味，独恨少因缘。
<br>
<br>
<br>
<br>&nbsp;&nbsp; 卷501_15 【和李十二舍人、裴四二舍人两阁老酬白少傅见寄】姚合 
<br>
<br>罢草王言星岁久，嵩高山色日相亲。萧条雨夜吟连晓， 
<br>撩乱花时看尽春。此世逍遥应独得，古来闲散有谁邻。 
<br>林中长老呼居士，天下书生仰达人。酒挈数瓶杯亦阔， 
<br>诗成千首语皆新。纶闱并命诚宜贺，不念衰年寄上频。
<br>
<br>
<br>
<br>&nbsp;&nbsp; 卷501_16 【和刘禹锡主客冬初拜表怀上都故人】姚合 
<br>
<br>九陌喧喧骑吏催，百官拜表禁城开。林疏晓日明红叶， 
<br>尘静寒霜覆绿苔。玉佩声微班始定，金函光动按初来。 
<br>此时共想朝天客，谢食方从阁里回。
<br>
<br>
<br>
<br>&nbsp;&nbsp; 卷501_17 【和太仆田卿酬殷尧藩侍御见寄】姚合 
<br>
<br>往还知分熟，酬赠思同新。嗜饮殷偏逸，闲吟卿亦贫。 
<br>古苔寒更翠，修竹静无邻。促席灯浮酒，听鸿霜满身。 
<br>浅才唯是我，高论更何人。携手宜相访，穷行少路尘。
<br>
<br>
<br>
<br>&nbsp;&nbsp; 卷501_18 【和膳部李郎中秋夕】姚合 
<br>
<br>淅淅复修修，凉风似水流。此生难免老，举世大同愁。 
<br>萤影明苔藓，鸿声傍斗牛。犹分省署直，何日是归休。
<br>
<br>
<br>
<br>&nbsp;&nbsp; 卷501_19 【和前吏部韩侍郎夜泛南溪】姚合 
<br>
<br>辞得官来疾渐平，世间难有此高情。
<br>新秋月满南溪里，引客乘船处处行。
<br>
<br>
<br>
<br>&nbsp;&nbsp; 卷501_20 【和王郎中题华州李中丞厅】姚合 
<br>
<br>莲华峰下郡斋前，绕砌穿池贮瀑泉。
<br>君到亦应闲不得，主人草圣复诗仙。
<br>
<br>
<br>
<br>&nbsp;&nbsp; 卷501_21 【和厉玄侍御、无可上人会宿见寄】姚合 
<br>
<br>九衢难会宿，况复是寒天。朝客清贫老，林僧默悟禅。 
<br>眠迟消漏水，吟苦堕寒涎。异日来寻我，沧江有钓船。
<br>
<br>
<br>
<br>&nbsp;&nbsp; 卷501_22 【和令狐六员外直夜即事寄上相公】姚合 
<br>
<br>霜台同处轩窗接，粉署先登语笑疏。皓月满帘听玉漏， 
<br>紫泥盈手发天书。吟诗清美招闲客，对酒逍遥卧直庐。 
<br>荣贵人间难有比，相公离此十年馀。
<br>
<br>
<br>
<br>&nbsp;&nbsp; 卷501_23 【答孟侍御早朝见寄】姚合 
<br>
<br>河倾月向西，九陌鼓声齐。尘静霜华远，烟生曙色低。 
<br>禁门人已度，宫树鸟犹栖。疏懒劳相问，登山有旧梯。
<br>
<br>
<br>
<br>&nbsp;&nbsp; 卷501_24 【和友人新居园上】姚合 
<br>
<br>新居多野思，不似在京城。墙上云相压，庭前竹乱生。 
<br>寻师望药力，依谱上琴声。好是中秋夜，无尘有月明。
<br>
<br>
<br>
<br>&nbsp;&nbsp; 卷501_25 【和裴令公游南庄忆白二十、韦七二宾客】姚合 
<br>
<br>四郊初雨歇，高树滴犹残。池满红莲湿，云收绿野宽。 
<br>花开半山晓，竹动数村寒。斗雀翻衣袂，惊鱼触钓竿。 
<br>樽前多野客，膝下尽郎官。劚石通泉脉，移松出药栏。 
<br>关东分务重，天下似公难。半醉思韦白，题诗染彩翰。
<br>
<br>
<br>
<br>&nbsp;&nbsp; 卷501_26 【和李舍人秋日卧疾言怀】姚合 
<br>
<br>闲卧襟情远，西风菊渐芳。虚窗通晓景，珍簟卷秋光。 
<br>果坠青莎径，尘离绿藓墙。药奁开静室，书阁出丛篁。 
<br>对酒吟难尽，思山梦稍长。王言生彩笔，朝服惹炉香。 
<br>松影幽连砌，虫声冷到床。诗成谁敢和，清思若怀霜。
<br>
<br>
<br>
<br>&nbsp;&nbsp; 卷501_27 【和李十二舍人直日放朝对雪】姚合 
<br>
<br>今朝街鼓何人听，朝客开门对雪眠。
<br>岂比直庐丹禁里，九重天近色弥鲜。
<br>
<br>
<br>
<br>&nbsp;&nbsp; 卷501_28 【答李频秀才】姚合 
<br>
<br>一年离九陌，壁上挂朝袍。物外诗情远，人间酒味高。 
<br>思归知病长，失寝觉神劳。衰老无多思，因君把笔毫。
<br>
<br>
<br>
<br>&nbsp;&nbsp; 卷501_29 【答胡遇】姚合 
<br>
<br>一会一分离，贫游少定期。酒多为客稳，米贵入城迟。 
<br>晴日偷将睡，秋山乞与诗。纵然眉得展，不似见君时。
<br>
<br>
<br>
<br>&nbsp;&nbsp; 卷501_30 【答友人招游】姚合 
<br>
<br>不来知尽怪，失意懒春游。闻鸟宁惊梦，看花怕引愁。 
<br>赌棋招敌手，沽酒自扶头。何似华筵上，推辞候到筹。
<br>
<br>
<br>
<br>&nbsp;&nbsp; 卷501_31 【答窦知言】姚合 
<br>
<br>冬日易惨恶，暴风拔山根。尘沙落黄河，浊波如地翻。 
<br>飞鸟皆束翼，居人不开门。独我赴省期，冒此驰毂辕。 
<br>陕城城西边，逢子亦且奔。所趋事一心，相见如弟昆。 
<br>我惨得子舒，我寒得子温。同行十日程，僮仆性亦敦。 
<br>到京人事多，日无闲精魂。念子珍重我，吐辞发蒙昏。 
<br>反复千万意，一百六十言。格高思清冷，山低济浑浑。 
<br>尝闻朋友惠，赠言始为恩。金玉日消费，好句长存存。 
<br>倒篚别收贮，不与俗士论。每当清夜吟，使我如哀猿。
<br>
<br>
<br>
<br>&nbsp;&nbsp; 卷501_32 【酬田就】姚合 
<br>
<br>闲居多僻静，犹恐道相违。只是夜深坐，那堪春未归。 
<br>嫩苔粘野色，香絮扑人衣。纵有野僧到，终朝不话非。
<br>
<br>
<br>
<br>&nbsp;&nbsp; 卷501_33 【酬礼部李员外见寄】姚合 
<br>
<br>本求仙郡是闲居，岂向郎官更有书。溪石谁思玉匠爱， 
<br>烟鸿愿与弋人疏。自来江上眠方稳，旧在城中病悉除。 
<br>唯见君诗难便舍，寒宵吟到晓更初。
<br>
<br>
<br>
<br>&nbsp;&nbsp; 卷501_34 【酬令狐郎中见寄】姚合 
<br>
<br>昨是儿童今是翁，人间日月急如风。
<br>常闻欲向沧江去，除我无人与子同。
<br>
<br>
<br>
<br>&nbsp;&nbsp; 卷501_35 【酬李廓精舍南台望月见寄】姚合 
<br>
<br>看月空门里，诗家境有馀。露寒僧梵出，林静鸟巢疏。 
<br>远色当秋半，清光胜夜初。独无台上思，寂寞守吾庐。
<br>
<br>
<br>
<br>&nbsp;&nbsp; 卷501_36 【酬光禄田卿末伏见寄】姚合 
<br>
<br>下伏秋期近，还知扇渐疏。惊飙坠邻果，暴雨落江鱼。 
<br>贵寺虽同秩，闲曹只管书。朝朝廊下食，相庇在肴菹。
<br>
<br>
<br>
<br>&nbsp;&nbsp; 卷501_37 【酬薛奉礼见赠之作】姚合 
<br>
<br>栖栖沧海一耕人，诏遣江边作使君。山顶雨馀青到地， 
<br>涛头风起白连云。诗成客见书墙和，药熟僧来就鼎分。 
<br>珍重来章相借分，芳名未识已曾闻。
<br>
<br>
<br>
<br>&nbsp;&nbsp; 卷501_38 【酬卢汀谏议】姚合 
<br>
<br>粟如流水帛如山，依念仓边语笑间。篇什纵横文案少， 
<br>亲朋撩乱吏人闲。杯觞引满从衣湿，墙壁书多任手顽。 
<br>遥贺来年二三月，彩衣先辈过春关。
<br>
<br>
<br>
<br>&nbsp;&nbsp; 卷501_39 【酬万年张郎中见寄】姚合 
<br>
<br>贡籍常同府，周行今一时。谏曹诚已忝，京邑岂相宜。 
<br>黑发年来尽，沧江归去迟。何时得携手，林下静吟诗。
<br>
<br>
<br>
<br>&nbsp;&nbsp; 卷501_40 【酬光禄田卿六韵见寄】姚合 
<br>
<br>以病辞朝谒，迂疏种药翁。心弥念鱼鸟，诏遣理兵戎。 
<br>绕户旌旗影，吹人鼓角风。雪晴嵩岳顶，树老陕城宫。 
<br>莅职才微薄，归山路未通。名卿诗句峭，诮我在关东。
<br>
<br>
<br>
<br>&nbsp;&nbsp; 卷501_41 【酬杨汝士尚书喜人移居】姚合 
<br>
<br>未得沧江外，衰残读药书。圣朝优上秩，仁里许闲居。 
<br>树对枝相接，泉同井不疏。酬章深自鄙，欲寄复踌躇。
<br>
<br>
<br>
<br>&nbsp;&nbsp; 卷501_42 【酬田卿书斋即事见寄】姚合 
<br>
<br>幽斋琴思静，晚下紫宸朝。旧隐同溪远，周行隔品遥。 
<br>深槐蝉唧唧，疏竹雨萧萧。不是相寻懒，烦君举酒瓢。
<br>
<br>
<br>
<br>&nbsp;&nbsp; 卷501_43 【酬张籍司业见寄】姚合 
<br>
<br>日日在心中，青山青桂丛。高人多爱静，归路亦应同。 
<br>罢吏方无病，因僧得解空。新诗劳见问，吟对竹林风。
<br>
<br>
<br>
<br>&nbsp;&nbsp; 卷501_44 【谢汾州田大夫寄茸毡葡萄】姚合 
<br>
<br>筐封紫葡萄，筒卷白茸毛。卧暖身应健，含消齿免劳。 
<br>衾衣疏不称，梨栗鄙难高。晓起题诗报，寒澌满笔毫。
<br>
<br>
<br>
<br>&nbsp;&nbsp; 卷501_45 【牧杭州谢李太尉德裕】姚合 
<br>
<br>皇恩特许拜杭坛，欲谢旌旄去就难。
<br>偷拟白头瞻画戟，四神俱散发毛寒。
<br>
<br>
<br>
<br>&nbsp;&nbsp; 卷501_46 【杏园宴上谢座主】姚合 
<br>
<br>得陪桃李植芳丛，别感生成太昊功。
<br>今日无言春雨后，似含冷涕谢东风。
<br>
<br>
<br>
<br>&nbsp;&nbsp; 卷501_47 【谢韬光上人】姚合 
<br>
<br>上方清净无因住，唯愿他生得住持。
<br>只恐无生复无我，不知何处更逢师。
<br>
<br>
<br>
<br>&nbsp;&nbsp; 卷501_48 【谢秦校书与无可上人见访】姚合 
<br>
<br>道同无宿约，三伏自从容。窗豁山侵座，扇摇风下松。 
<br>客吟多绕竹，僧饭只凭钟。向晚分归路，莓苔行迹重。
<br>
<br>
<br>
<br>&nbsp;&nbsp; 卷501_49 【喜胡遇至】姚合 
<br>
<br>穷居稀出入，门户满尘埃。病少闲人问，贫唯密友来。 
<br>茅斋从扫破，药酒遣生开。多事经时别，还愁不宿回。 
<br>就林烧嫩笋，绕树拣香梅。相对题新什，迟成举罚杯。
<br>
<br>
<br>
<br>&nbsp;&nbsp; 卷501_50 【喜贾岛至】姚合 
<br>
<br>布囊悬蹇驴，千里到贫居。饮酒谁堪伴，留诗自与书。 
<br>爱眠知不醉，省语似相疏。军吏衣裳窄，还应暗笑余。
<br>
<br>
<br>
<br>&nbsp;&nbsp; 卷501_51 【喜喻凫至】姚合 
<br>
<br>欲出心还懒，闲吟绕寝床。道书虫食尽，酒律客偷将。 
<br>愁至为多病，贫来减得狂。见君何所似，如热得清凉。
<br>
<br>
<br>
<br>&nbsp;&nbsp; 卷501_52 【喜雍陶秋夜访宿】姚合 
<br>
<br>晓立侍炉烟，夜归蓬荜眠。露华明菊上，萤影灭灯前。 
<br>清漏和砧叠，栖禽与叶连。高人来此宿，为似在山颠。
<br>
<br>
<br>
<br>&nbsp;&nbsp; 卷501_53 【喜贾岛雨中访宿】姚合 
<br>
<br>雨里难逢客，闲吟不复眠。虫声秋并起，林色夜相连。 
<br>爱酒此生里，趋朝未老前。终须携手去，沧海棹鱼船。
<br>
<br>
<br>
<br>&nbsp;&nbsp; 卷501_54 【喜马戴冬夜见过期无可上人不至】姚合 
<br>
<br>客来初夜里，药酒自开封。老渐多归思，贫惟长病容。 
<br>苦寒灯焰细，近晓鼓声重。僧可还相舍，深居闭古松。
<br>
<br>内殿臣相命，开樽话旧时。夜钟催鸟绝，积雪阻僧期。 
<br>林静寒声远，天阴曙色迟。今宵复何夕，鸣珮坐相随。
<br>
<br>
<br>
<br>&nbsp;&nbsp; 卷501_55 【访僧法通不遇】姚合 
<br>
<br>访师师不遇，礼佛佛无言。依旧将烦恼，黄昏入宅门。
<br>
<br>
<br>
<br>&nbsp;&nbsp; 卷501_56 【夜期友生不至】姚合 
<br>
<br>忍寒停酒待君来，酒作凌澌火作灰。
<br>半夜出门重立望，月明先自下高台。
<br>
<br>
<br>
<br>&nbsp;&nbsp; 卷501_57 【寻僧不遇】姚合 
<br>
<br>入门愁自散，不假见僧翁。花落煎茶水，松生醒酒风。 
<br>拂床寻古画，拔刺看新丛。别有游人见，多疑住此中。
<br>
<br>
<br>
<br>&nbsp;&nbsp; 卷501_58 【过友人山庄】姚合 
<br>
<br>蕙带缠腰复野蔬，一庄水竹数房书。
<br>举头忽见南山雪，便说休官相近居。
<br>
<br>
<br>
<br>&nbsp;&nbsp; 卷501_59 【奉和前司封苏郎中喜严常侍萧给事见访惊斑鬓之什】姚合 
<br>
<br>绕鬓沧浪有几茎，珥貂相问夕郎惊。只应为酒微微变， 
<br>不是因年渐渐生。东观诗成号良史，中台官罢揖高名。 
<br>即提彩笔裁天诏，谁得吟诗自在行。
<br>
<br>
<br>
<br>&nbsp;&nbsp; 卷501_60 【奉和门下相公雨中寄裴给事】姚合 
<br>
<br>晓起闲看雨，垂檐自滴阶。风清想林壑，云湿似江淮。 
<br>石信浮沤重，泥从积藓埋。气消浓酒力，心助独吟怀。 
<br>飒飒通琴韵，萧萧静竹斋。彩毫无限思，念与夕郎乖。
<br>
<br>
<br>
<br>&nbsp;&nbsp; 卷501_61 【答韩湘】姚合 
<br>
<br>疏散无世用，为文乏天格。把笔日不休，忽忽有所得。 
<br>所得良自慰，不求他人识。子独访我来，致诗过相饰。 
<br>君子无浮言，此诗应亦直。但虑忧我深，鉴亦随之惑。 
<br>子在名场中，屡战还屡北。我无数子明，端坐空叹息。 
<br>昨闻过春关，名系吏部籍。三十登高科，前涂浩难测。 
<br>诗人多峭冷，如水在胸臆。岂随寻常人，五藏为酒食。 
<br>期来作酬章，危坐吟到夕。难为间其辞，益贵我纸墨。
<br>
<br>
<br>
<br>&nbsp;&nbsp; 卷501_62 【奉和四松】姚合 
<br>
<br>四松相对植，苍翠映中台。擢干凌空去，移根劚石开。 
<br>阴阳气潜煦，造化手亲栽。日月滋佳色，烟霄长异材。 
<br>清音胜在涧，寒影遍生苔。静绕霜沾履，闲看酒满杯。 
<br>同荣朱户际，永日白云隈。密叶闻风度，高枝见鹤来。 
<br>赏心难可尽，丽什妙难裁。此地无因到，循环几百回。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
