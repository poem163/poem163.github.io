<HTML>
<HEAD>
<TITLE>全唐诗 卷570-573 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷570-573</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷570-573</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6182"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷570-573')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷570-573]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷570_1 【静夜相思】李群玉 
<br>
<br>山空天籁寂，水榭延轻凉。浪定一浦月，藕花闲自香。
<br>
<br>
<br>&nbsp;&nbsp; 卷570_2 【桂州经佳人故居】李群玉 
<br>
<br>桂水依旧绿，佳人本不还。只应随暮雨，飞入九疑山。
<br>
<br>
<br>
<br>&nbsp;&nbsp; 卷570_3 【放鱼】李群玉 
<br>
<br>早觅为龙去，江湖莫漫游。须知香饵下，触口是铦钩。
<br>
<br>
<br>
<br>&nbsp;&nbsp; 卷570_4 【莲叶】李群玉 
<br>
<br>根是泥中玉，心承露下珠。在君塘下种，埋没任春浦。
<br>
<br>
<br>
<br>&nbsp;&nbsp; 卷570_5 【客愁二首】李群玉 
<br>
<br>客愁看柳色，日日逐春深。荡漾春风起，谁知历乱心。
<br>
<br>客愁看柳色，日日逐春长。凭送湘流水，绵绵入帝乡。
<br>
<br>
<br>
<br>&nbsp;&nbsp; 卷570_6 【洞庭干二首】李群玉 
<br>
<br>借问蓬莱水，谁逢清浅年。伤心云梦泽，岁岁作桑田。
<br>
<br>朱宫紫贝阙，一旦作沙洲。八月还平在，鱼虾不用愁。
<br>
<br>
<br>
<br>&nbsp;&nbsp; 卷570_7 【病起别主人】李群玉 
<br>
<br>益愧千金少，情将一饭殊。恨无泉客泪，尽泣感恩珠。
<br>
<br>
<br>
<br>&nbsp;&nbsp; 卷570_8 【火炉前坐】李群玉 
<br>
<br>孤灯照不寐，风雨满西林。多少关心事，书灰到夜深。
<br>
<br>
<br>
<br>&nbsp;&nbsp; 卷570_9 【古词】李群玉 
<br>
<br>一合相思泪，临江洒素秋。碧波如会意，却与向西流。
<br>
<br>
<br>
<br>&nbsp;&nbsp; 卷570_10 【嘲卖药翁】李群玉 
<br>
<br>劚尽春山土，辛勤卖药翁。莫抛破笠子，留作败天公。
<br>
<br>
<br>
<br>&nbsp;&nbsp; 卷570_11 【伤小女痴儿】李群玉 
<br>
<br>哭尔春日短，支颐长叹嗟。不如半死树，犹吐一枝花。
<br>
<br>
<br>
<br>&nbsp;&nbsp; 卷570_12 【青鹢】李群玉 
<br>
<br>独立蒹葭雨，低飞浦屿风。须知毛色下，莫入鹭鸶丛。
<br>
<br>
<br>
<br>&nbsp;&nbsp; 卷570_13 【池塘晚景】李群玉 
<br>
<br>风荷珠露倾，惊起睡。月落池塘静，金刀剪一声。
<br>
<br>
<br>
<br>&nbsp;&nbsp; 卷570_14 【役从叔】李群玉 
<br>
<br>可惜出群蹄，毛焦久卧泥。孙阳如不顾，骐骥向谁嘶。
<br>
<br>
<br>
<br>&nbsp;&nbsp; 卷570_15 【恼自澄】李群玉 
<br>
<br>常闻天女会，玉指散天花。莫遣春风里，红芳点袈裟。
<br>
<br>
<br>
<br>&nbsp;&nbsp; 卷570_16 【读贾谊传】李群玉 
<br>
<br>卑湿长沙地，空抛出世才。已齐生死理，鵩鸟莫为灾。
<br>
<br>
<br>
<br>&nbsp;&nbsp; 卷570_17 【寄人】李群玉 
<br>
<br>寄语双莲子，须知用意深。莫嫌一点苦，便拟弃莲心。
<br>
<br>
<br>
<br>&nbsp;&nbsp; 卷570_18 【寄韦秀才】李群玉 
<br>
<br>荆台兰渚客，寥落共含情。空馆相思夜，孤灯照雨声。
<br>
<br>
<br>
<br>&nbsp;&nbsp; 卷570_19 【春日寄友（一作春日南台初晴望寄友）】李群玉 
<br>
<br>晴气熏樱蕊，丰蒙雪满林。请君三斗酒，醉卧白罗岑。
<br>
<br>
<br>
<br>&nbsp;&nbsp; 卷570_20 【题竹】李群玉 
<br>
<br>一顷含秋绿，森风十万竿。气吹朱夏转，声扫碧霄寒。
<br>
<br>
<br>
<br>&nbsp;&nbsp; 卷570_21 【怀初公】李群玉 
<br>
<br>不见休上人，空伤碧云思。何处开宝书，秋风海光寺。
<br>
<br>
<br>
<br>&nbsp;&nbsp; 卷570_22 【龙安寺佳人阿最歌八首】李群玉 
<br>
<br>团团明月面，冉冉柳枝腰。未入鸳鸯被，心长似火烧。
<br>
<br>见面知何益，闻名忆转深。拳挛荷叶子，未得展莲心。
<br>
<br>欲摘不得摘，如看波上花。若教亲玉树，情愿作蒹葭。
<br>
<br>门路穿茶焙，房门映竹烟。会须随鹿女，乞火到窗前。
<br>
<br>不是求心印，都缘爱绿珠。何须同泰寺，然后始为奴。
<br>
<br>既为金界客，任改净人名。愿扫琉璃地，烧香过一生。
<br>
<br>素腕撩金索，轻红约翠纱。不如栏下水，终日见桃花。
<br>
<br>第一龙宫女，相怜是阿谁。好鱼输獭尽，白鹭镇长饥。
<br>
<br>
<br>
<br>&nbsp;&nbsp; 卷570_23 【野鸭】李群玉 
<br>
<br>鸂鶒借毛衣，喧呼鹰隼稀。云披菱藻地，任汝作群飞。
<br>
<br>
<br>
<br>&nbsp;&nbsp; 卷570_24 【题二妃庙】李群玉 
<br>
<br>黄陵庙前春已空，子规啼血滴松风。
<br>不知精爽归何处，疑是行云秋色中。
<br>
<br>
<br>
<br>&nbsp;&nbsp; 卷570_25 【寄友二首】李群玉 
<br>
<br>野水晴山雪后时，独行村落更相思。
<br>无因一向溪头醉，处处寒梅映酒旗。
<br>
<br>花落轻寒酒熟迟，醉眠不及落花期。
<br>愁人相忆春山暮，烟树苍苍播谷时。
<br>
<br>
<br>
<br>&nbsp;&nbsp; 卷570_26 【桃源】李群玉 
<br>
<br>我到瞿真上升处，山川四望使人愁。
<br>紫雪白鹤去不返，唯有桃花溪水流。
<br>
<br>
<br>
<br>&nbsp;&nbsp; 卷570_27 【题王侍御宅】李群玉 
<br>
<br>门向沧江碧岫开，地多鸥鹭少尘埃。
<br>绿阴十里滩声里，闲自王家看竹来。
<br>
<br>
<br>
<br>&nbsp;&nbsp; 卷570_28 【闻湘南从叔朝觐】李群玉 
<br>
<br>长沙地窄却回时，舟楫駸駸向凤池。
<br>为报湘川神女道，莫教云雨湿旌旗。
<br>
<br>
<br>
<br>&nbsp;&nbsp; 卷570_29 【汉阳太白楼】李群玉 
<br>
<br>江上层楼翠霭间，满帘春水满窗山。
<br>青枫绿草将愁去，远入吴云暝不还。
<br>
<br>
<br>
<br>&nbsp;&nbsp; 卷570_30 【送客】李群玉 
<br>
<br>沅水罗文海燕回，柳条牵恨到荆台。
<br>定知行路春愁里，故郢城边见落梅。
<br>
<br>
<br>
<br>&nbsp;&nbsp; 卷570_31 【醴陵道中】李群玉 
<br>
<br>别酒离亭十里强，半醒半醉引愁长。
<br>无端寂寂春山路，雪打溪梅狼藉香。
<br>
<br>
<br>
<br>&nbsp;&nbsp; 卷570_32 【校书叔遗暑服】李群玉 
<br>
<br>翠云箱里叠樬栊，楚葛湘纱净似空。
<br>便著清江明月夜，轻凉与挂一身风。
<br>
<br>
<br>
<br>&nbsp;&nbsp; 卷570_33 【赠魏三十七】李群玉 
<br>
<br>名珪字玉净无瑕，美誉芳声有数车。
<br>莫放焰光高二丈，来年烧杀杏园花。
<br>
<br>
<br>
<br>&nbsp;&nbsp; 卷570_34 【酬崔表仁】李群玉 
<br>
<br>昨日朱门一见君，忽惊野鹤在鸡群。
<br>不应长啄潢污水，早晚归飞碧落云。
<br>
<br>
<br>
<br>&nbsp;&nbsp; 卷570_35 【旅游番禺献凉公】李群玉 
<br>
<br>帝乡群侣杳难寻，独立沧洲岁暮心。
<br>野鹤栖飞无远近，稻粱多处是恩深。
<br>
<br>
<br>
<br>&nbsp;&nbsp; 卷570_36 【长沙元门寺张璪员外壁画】李群玉 
<br>
<br>片石长松倚素楹，翛然云壑见高情。
<br>世人只爱凡花鸟，无处不知梁广名。
<br>
<br>
<br>
<br>&nbsp;&nbsp; 卷570_37 【请告出春明门】李群玉 
<br>
<br>本不将心挂名利，亦无情意在樊笼。
<br>鹿裘藜杖且归去，富贵荣华春梦中。
<br>
<br>
<br>
<br>&nbsp;&nbsp; 卷570_38 【引水行】李群玉 
<br>
<br>一条寒玉走秋泉，引出深萝洞口烟。
<br>十里暗流声不断，行人头上过潺湲。
<br>
<br>
<br>
<br>&nbsp;&nbsp; 卷570_39 【移松竹】李群玉 
<br>
<br>龙髯凤尾乱飕飕，带雾停风一亩秋。
<br>待取满庭苍翠合，酒尊书案闭门休。
<br>
<br>
<br>
<br>&nbsp;&nbsp; 卷570_40 【叹灵鹫寺山榴】李群玉 
<br>
<br>水蝶岩蜂俱不知，露红凝艳数千枝。
<br>山深春晚无人赏，即是杜鹃催落时。
<br>
<br>
<br>
<br>&nbsp;&nbsp; 卷570_41 【黄陵庙（一作李远诗）】李群玉 
<br>
<br>黄陵庙前莎草春，黄陵女儿茜裙新。
<br>轻舟短棹唱歌去，水远山长愁杀人。
<br>
<br>
<br>
<br>&nbsp;&nbsp; 卷570_42 【北亭】李群玉 
<br>
<br>斜雨飞丝织晓空，疏帘半卷野亭风。
<br>荷花向尽秋光晚，零落残红绿沼中。
<br>
<br>
<br>
<br>&nbsp;&nbsp; 卷570_43 【送客往涔阳】李群玉 
<br>
<br>春与春愁逐日长，远人天畔远思乡。
<br>蘋生水绿不归去，孤负东溪七里庄。
<br>
<br>
<br>
<br>&nbsp;&nbsp; 卷570_44 【寄友人鹿胎冠子】李群玉 
<br>
<br>数点疏星紫锦斑，仙家新样剪三山。
<br>宜与谢公松下戴，净簪云发翠微间。
<br>
<br>
<br>
<br>&nbsp;&nbsp; 卷570_45 【江南】李群玉 
<br>
<br>鳞鳞别浦起微波，泛泛轻舟桃叶歌。
<br>斜雪北风何处宿，江南一路酒旗多。
<br>
<br>
<br>
<br>&nbsp;&nbsp; 卷570_46 【答友人寄新茗】李群玉 
<br>
<br>满火芳香碾麹尘，吴瓯湘水绿花新。
<br>愧君千里分滋味，寄与春风酒渴人。
<br>
<br>
<br>
<br>&nbsp;&nbsp; 卷570_47 【峡山寺上方】李群玉 
<br>
<br>满院泉声水殿凉，疏帘微雨野松香。
<br>东峰下视南溟月，笑踏金波看海光。
<br>
<br>
<br>
<br>&nbsp;&nbsp; 卷570_48 【秋登涔阳城二首】李群玉 
<br>
<br>万户砧声水国秋，凉风吹起故乡愁。
<br>行人望远偏伤思，白浪青枫满北楼。
<br>
<br>穿针楼上闭秋烟，织女佳期又隔年。
<br>斜笛夜深吹不落，一条银汉挂秋天。
<br>
<br>
<br>
<br>&nbsp;&nbsp; 卷570_49 【钓鱼】李群玉 
<br>
<br>七尺青竿一丈丝，菰浦叶里逐风吹。
<br>几回举手抛芳饵，惊起沙滩水鸭儿。
<br>
<br>
<br>
<br>&nbsp;&nbsp; 卷570_50 【酬魏三十七】李群玉 
<br>
<br>静里寒香触思初，开缄忽见二琼琚。
<br>一吟丽可风流极，没得弘文李校书。
<br>
<br>
<br>
<br>&nbsp;&nbsp; 卷570_51 【赠琵琶妓】李群玉 
<br>
<br>我见鸳鸯飞水上，君还望月苦相思。
<br>一双裙带同心结，早寄黄鹂孤雁儿。
<br>
<br>
<br>
<br>&nbsp;&nbsp; 卷570_52 【落帆后赋得二绝】李群玉 
<br>
<br>平湖茫茫春日落，危樯独映沙洲泊。
<br>上岸闲寻细草行，古查飞起黄金鹗。
<br>
<br>水浮秋烟沙晓雪，皎洁无风灯影彻。
<br>海客云帆未挂时，相与缘江拾明月。
<br>
<br>
<br>
<br>&nbsp;&nbsp; 卷570_53 【赠人】李群玉 
<br>
<br>曾留宋玉旧衣裳，惹得巫山梦里香。
<br>云雨无情难管领，任他别嫁楚襄王。
<br>
<br>
<br>
<br>&nbsp;&nbsp; 卷570_54 【赠妓人】李群玉 
<br>
<br>谁家少女字千金，省向人间逐处寻。
<br>今日分明花里见，一双红脸动春心。
<br>
<br>
<br>
<br>&nbsp;&nbsp; 卷570_55 【山榴】李群玉 
<br>
<br>洞中春气蒙笼暄，尚有红英千树繁。
<br>可怜夹水锦步障，羞数石家金谷园。
<br>
<br>
<br>
<br>&nbsp;&nbsp; 卷570_56 【鸂鶒】李群玉 
<br>
<br>锦羽相呼暮沙曲，波上双声戛哀玉。
<br>霞明川静极望中，一时飞灭青山绿。
<br>
<br>
<br>
<br>&nbsp;&nbsp; 卷570_57 【沅江渔者】李群玉 
<br>
<br>倚棹汀洲沙日晚，江鲜野菜桃花饭。
<br>长歌一曲烟霭深，归去沧江绿波远。
<br>
<br>
<br>
<br>&nbsp;&nbsp; 卷570_58 【题金山寺石堂】李群玉 
<br>
<br>白波四面照楼台，日夜潮声绕寺回。
<br>千叶红莲高会处，几曾龙女献珠来。
<br>
<br>
<br>
<br>&nbsp;&nbsp; 卷570_59 【戏赠魏十四】李群玉 
<br>
<br>兰浦秋来烟雨深，几多情思在琴心。
<br>知君调得东家子，早晚和鸣入锦衾。
<br>
<br>
<br>
<br>&nbsp;&nbsp; 卷570_60 【和人赠别】李群玉 
<br>
<br>嚬黛低红别怨多，深亭芳恨满横波。
<br>声中唱出缠绵意，泪落灯前一曲歌。
<br>
<br>
<br>
<br>&nbsp;&nbsp; 卷570_61 【宿巫山庙二首】李群玉 
<br>
<br>寂寞高堂别楚君，玉人天上逐行云。
<br>停舟十二峰峦下，幽佩仙香半夜闻。
<br>
<br>庙闭春山晓月光，波声回合树苍苍。
<br>自从一别襄王梦，云雨空飞巫峡长。
<br>
<br>
<br>
<br>&nbsp;&nbsp; 卷570_62 【伤柘枝妓】李群玉 
<br>
<br>曾见双鸾舞镜中，联飞接影对春风。
<br>今来独在花筵散，月满秋天一半空。
<br>
<br>
<br>
<br>&nbsp;&nbsp; 卷570_63 【题樱桃】李群玉 
<br>
<br>春初携酒此花间，几度临风倒玉山。
<br>今日叶深黄满树，再来惆怅不能攀。
<br>
<br>
<br>
<br>&nbsp;&nbsp; 卷570_64 【恼从兄】李群玉 
<br>
<br>芳草萋萋新燕飞，芷汀南望雁书稀。
<br>武陵洞里寻春客，已被桃花迷不归。
<br>
<br>
<br>
<br>&nbsp;&nbsp; 卷570_65 【紫极宫斋后】李群玉 
<br>
<br>紫府空歌碧落寒，晓星寥亮月光残。
<br>一群白鹤高飞上，唯有松风吹石坛。
<br>
<br>
<br>
<br>&nbsp;&nbsp; 卷570_66 【春晚】李群玉 
<br>
<br>思乡之客空凝嚬，天边欲尽未尽春。
<br>独攀江树深不语，芳草落花愁杀人。
<br>
<br>
<br>
<br>&nbsp;&nbsp; 卷570_67 【喜浑吉见访】李群玉 
<br>
<br>公子春衫桂水香，远冲飞雪过书堂。
<br>贫家冷落难消日，唯有松筠满院凉。
<br>
<br>
<br>
<br>&nbsp;&nbsp; 卷570_68 【索曲送酒】李群玉 
<br>
<br>帘外春风正落梅，须求狂药解愁回。
<br>烦君玉指轻拢撚，慢拨鸳鸯送一杯。
<br>
<br>
<br>
<br>&nbsp;&nbsp; 卷570_69 【山驿梅花】李群玉 
<br>
<br>生在幽崖独无主，溪萝涧鸟为俦侣。
<br>行人陌上不留情，愁香空谢深山雨。
<br>
<br>
<br>
<br>&nbsp;&nbsp; 卷570_70 【重阳日上渚宫杨尚书】李群玉 
<br>
<br>落帽台边菊半黄，行人惆怅对重阳。
<br>荆州一见桓宣武，为趁悲秋入帝乡。
<br>
<br>
<br>
<br>&nbsp;&nbsp; 卷570_71 【书院二小松】李群玉 
<br>
<br>一双幽色出凡尘，数粒秋烟二尺鳞。
<br>从此静窗闻细韵，琴声长伴读书人。
<br>
<br>
<br>
<br>&nbsp;&nbsp; 卷570_72 【劝人庐山读书】李群玉 
<br>
<br>怜君少隽利如锋，气爽神清刻骨聪。
<br>片玉若磨唯转莹，莫辞云水入庐峰。
<br>
<br>
<br>
<br>&nbsp;&nbsp; 卷570_73 【言怀】李群玉 
<br>
<br>白鹤高飞不逐群，嵇康琴酒鲍昭文。
<br>此身未有栖归处，天下人间一片云。
<br>
<br>
<br>
<br>&nbsp;&nbsp; 卷570_74 【闻笛】李群玉 
<br>
<br>冉冉生山草何异，截而吹之动天地。
<br>望乡台上望乡时，不独落梅兼落泪。
<br>
<br>
<br>
<br>&nbsp;&nbsp; 卷570_75 【晓宴】李群玉 
<br>
<br>金波西倾银汉落，绿树含烟倚朱阁。
<br>晓华胧xz闻调笙，一点残灯隔罗幕。
<br>
<br>
<br>
<br>&nbsp;&nbsp; 卷570_76 【将游荆州投魏中丞】李群玉 
<br>
<br>贫埋病压老巑岏，拂拭菱花不喜看。
<br>又恐无人肯青眼，事须凭仗小还丹。
<br>
<br>
<br>
<br>&nbsp;&nbsp; 卷570_77 【二辛夷】李群玉 
<br>
<br>狂吟辞舞双白鹤，霜翎玉羽纷纷落。
<br>空庭向晚春雨微，却敛寒香抱瑶萼。
<br>
<br>
<br>
<br>&nbsp;&nbsp; 卷570_78 【题龙潭西斋】李群玉 
<br>
<br>寂寞幽斋暝烟起，满径西风落松子。
<br>远公一去兜率宫，唯有面前虎溪水。
<br>
<br>
<br>
<br>&nbsp;&nbsp; 卷570_79 【中秋寄南海梁侍御】李群玉 
<br>
<br>海静天高景气殊，鲸睛失彩蚌潜珠。
<br>不知今夜越台上，望见瀛洲方丈无。
<br>
<br>
<br>
<br>&nbsp;&nbsp; 卷570_80 【戏赠姬人（一作张祜与杜牧联句诗）】李群玉 
<br>
<br>骰子巡抛裹手拈，无因得见玉纤纤。
<br>但知谑道金钗落，图向人前露指尖。
<br>
<br>
<br>
<br>&nbsp;&nbsp; 卷570_81 【大庾山岭别友人】李群玉 
<br>
<br>筼筜无子鸳雏饥，毛彩凋摧不得归。
<br>谁念火云千嶂里，低身犹傍鹧鸪飞。
<br>
<br>
<br>
<br>&nbsp;&nbsp; 卷570_82 【石门戍】李群玉 
<br>
<br>到此空思吴隐之，潮痕草蔓上幽碑。
<br>人来皆望珠玑去，谁咏贪泉四句诗。
<br>
<br>
<br>
<br>&nbsp;&nbsp; 卷570_83 【文殊院避暑】李群玉 
<br>
<br>赤日黄埃满世间，松声入耳即心闲。
<br>愿寻五百仙人去，一世清凉住雪山。
<br>
<br>
<br>
<br>&nbsp;&nbsp; 卷570_84 【南庄春晚二首】李群玉 
<br>
<br>连云草映一条陂，鸂鶒双双带水飞。
<br>南村小路桃花落，细雨斜风独自归。
<br>
<br>草暖沙长望去舟，微茫烟浪向巴丘。
<br>沅江寂寂春归尽，水绿蘋香人自愁。
<br>
<br>
<br>
<br>&nbsp;&nbsp; 卷570_85 【湘妃庙】李群玉 
<br>
<br>少将风月怨平湖，见尽扶桑水到枯。
<br>相约杏花坛上去，画栏红紫斗樗蒲。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷571_1 【古意】贾岛 
<br>
<br>碌碌复碌碌，百年双转毂。志士终夜心，良马白日足。 
<br>俱为不等闲，谁是知音目。眼中两行泪，曾吊三献玉。
<br>
<br>
<br>&nbsp;&nbsp; 卷571_2 【望山】贾岛 
<br>
<br>南山三十里，不见逾一旬。冒雨时立望，望之如朋亲。 
<br>虬龙一掬波，洗荡千万春。日日雨不断，愁杀望山人。 
<br>天事不可长，劲风来如奔。阴霪一以扫，浩翠写国门。 
<br>长安百万家，家家张屏新。谁家最好山，我愿为其邻。
<br>
<br>
<br>
<br>&nbsp;&nbsp; 卷571_3 【北岳庙】贾岛 
<br>
<br>天地有五岳，恒岳居其北。岩峦叠万重，诡怪浩难测。 
<br>人来不敢入，祠宇白日黑。有时起霖雨，一洒天地德。 
<br>神兮安在哉，永康我王国。
<br>
<br>
<br>
<br>&nbsp;&nbsp; 卷571_4 【朝饥】贾岛 
<br>
<br>市中有樵山，此舍朝无烟。井底有甘泉，釜中乃空然。 
<br>我要见白日，雪来塞青天。坐闻西床琴，冻折两三弦。 
<br>饥莫诣他门，古人有拙言。
<br>
<br>
<br>
<br>&nbsp;&nbsp; 卷571_5 【哭卢仝】贾岛 
<br>
<br>贤人无官死，不亲者亦悲。空令古鬼哭，更得新邻比。 
<br>平生四十年，惟著白布衣。天子未辟召，地府谁来追。 
<br>长安有交友，托孤遽弃移。冢侧志石短，文字行参差。 
<br>无钱买松栽，自生蒿草枝。在日赠我文，泪流把读时。 
<br>从兹加敬重，深藏恐失遗。
<br>
<br>
<br>
<br>&nbsp;&nbsp; 卷571_6 【剑客（一作述剑）】贾岛 
<br>
<br>十年磨一剑，霜刃未曾试。今日把似君，谁为不平事。
<br>
<br>
<br>
<br>&nbsp;&nbsp; 卷571_7 【口号】贾岛 
<br>
<br>中夜忽自起，汲此百尺泉。林木含白露，星斗在青天。
<br>
<br>
<br>
<br>&nbsp;&nbsp; 卷571_8 【寄远】贾岛 
<br>
<br>别肠多郁纡，岂能肥肌肤。始知相结密，不及相结疏。 
<br>疏别恨应少，密离恨难袪。门前南流水，中有北飞鱼。 
<br>鱼飞向北海，可以寄远书。不惜寄远书，故人今在无。 
<br>况此数尺身，阻彼万里途。自非日月光，难以知子躯。
<br>
<br>
<br>
<br>&nbsp;&nbsp; 卷571_9 【斋中】贾岛 
<br>
<br>眈静非谬为，本性实疏索。斋中一就枕，不觉白日落。 
<br>低扉碍轩辔，寡德谢接诺。丛菊在墙阴，秋穷未开萼。 
<br>所餐类病马，动影似移岳。欲驻迫逃衰，岂殊辞绠缚。 
<br>已见饱时雨，应丰蔬与药。
<br>
<br>
<br>
<br>&nbsp;&nbsp; 卷571_10 【感秋】贾岛 
<br>
<br>商气飒已来，岁华又虚掷。朝云藏奇峰，暮雨洒疏滴。 
<br>几蜩嘿凉叶，数蛩思阴壁。落日空馆中，归心远山碧。 
<br>昔人多秋感，今人何异昔。四序驰百年，玄发坐成白。 
<br>喧喧徇声利，扰扰同辙迹。傥无世上怀，去偃松下石。
<br>
<br>
<br>
<br>&nbsp;&nbsp; 卷571_11 【玩月】贾岛 
<br>
<br>寒月破东北，贾生立西南。西南立倚何，立倚青青杉。 
<br>近月有数星，星名未详谙。但爱杉倚月，我倚杉为三。 
<br>月乃不上杉，上杉难相参。眙愕子细视，睛瞳桂枝劖。 
<br>目常有热疾，久视无烦炎。以手扪衣裳，零露已濡沾。 
<br>久立双足冻，时向股髀淹。立久病足折，兀然黐胶粘。 
<br>他人应已睡，转喜此景恬。此景亦胡及，而我苦淫耽。 
<br>无异市井人，见金不知廉。不知此夜中，几人同无厌。 
<br>待得上顶看，未拟归枕函。强步望寝斋，步步情不堪。 
<br>步到竹丛西，东望如隔帘。却坐竹丛外，清思刮幽潜。 
<br>量知爱月人，身愿化为蟾。
<br>
<br>
<br>
<br>&nbsp;&nbsp; 卷571_12 【辞二知己】贾岛 
<br>
<br>一双千岁鹤，立别孤翔鸿。波岛忽已暮，海雨寒濛濛。 
<br>离人闻美弹，亦与哀弹同。况兹切切弄，绕彼行行躬。 
<br>云飞北岳碧，火息西山红。何以代远诚，折芳腊雪中。
<br>
<br>
<br>
<br>&nbsp;&nbsp; 卷571_13 【义雀行和朱评事】贾岛 
<br>
<br>玄鸟雄雌俱，春雷惊蛰馀。口衔黄河泥，空即翔天隅。 
<br>一夕皆莫归，哓哓遗众雏。双雀抱仁义，哺食劳劬劬。 
<br>雏既逦迤飞，云间声相呼。燕雀虽微类，感愧诚不殊。 
<br>禽贤难自彰，幸得主人书。
<br>
<br>
<br>
<br>&nbsp;&nbsp; 卷571_14 【宿悬泉驿】贾岛 
<br>
<br>晓行沥水楼，暮到悬泉驿。林月值云遮，山灯照愁寂。
<br>
<br>
<br>
<br>&nbsp;&nbsp; 卷571_15 【辩士】贾岛 
<br>
<br>辩士多毁訾，不闻谈己非。猛虎恣杀暴，未尝啮妻儿。 
<br>此理天所感，所感当问谁。求食饲雏禽，吐出美言词。 
<br>善哉君子人，扬光掩瑕玼。
<br>
<br>
<br>
<br>&nbsp;&nbsp; 卷571_16 【不欺】贾岛 
<br>
<br>上不欺星辰，下不欺鬼神。知心两如此，然后何所陈。 
<br>食鱼味在鲜，食蓼味在辛。掘井须到流，结交须到头。 
<br>此语诚不谬，敌君三万秋。
<br>
<br>
<br>
<br>&nbsp;&nbsp; 卷571_17 【绝句】贾岛 
<br>
<br>海底有明月，圆于天上轮。得之一寸光，可买千里春。
<br>
<br>
<br>
<br>&nbsp;&nbsp; 卷571_18 【寓兴】贾岛 
<br>
<br>莫居暗室中，开目闭目同。莫趋碧霄路，容飞不容步。 
<br>暗室未可居，碧霄未可趋。劝君跨仙鹤，日下云为衢。
<br>
<br>
<br>
<br>&nbsp;&nbsp; 卷571_19 【游仙】贾岛 
<br>
<br>借得孤鹤骑，高近金乌飞。掬河洗老貌，照月生光辉。 
<br>天中鹤路直，天尽鹤一息。归来不骑鹤，身自有羽翼。 
<br>若人无仙骨，芝朮徒烦食。
<br>
<br>
<br>
<br>&nbsp;&nbsp; 卷571_20 【枕上吟】贾岛 
<br>
<br>夜长忆白日，枕上吟千诗。何当苦寒气，忽被东风吹。 
<br>冰开鱼龙别，天波殊路岐。
<br>
<br>
<br>
<br>&nbsp;&nbsp; 卷571_21 【双鱼谣（时韩职方书中以孟常州简诗见示）】贾岛 
<br>
<br>天河堕双鲂，飞我庭中央。掌握尺馀雪，劈开肠有璜。 
<br>见令馋舌短，烹绕邻舍香。一得古诗字，与玉含异藏。
<br>
<br>
<br>
<br>&nbsp;&nbsp; 卷571_22 【易水怀古】贾岛 
<br>
<br>荆卿重虚死，节烈书前史。我叹方寸心，谁论一时事。 
<br>至今易水桥，寒风兮萧萧。易水流得尽，荆卿名不消。
<br>
<br>
<br>
<br>&nbsp;&nbsp; 卷571_23 【早起】贾岛 
<br>
<br>北客入西京，北雁再离北。秋寝独前兴，天梭星落织。 
<br>耽玩馀恬爽，顾盼轻痾力。旅途少颜尽，明镜劝仙食。 
<br>出门路纵横，张家路最直。昨夜梦见书，张家厅上壁。
<br>
<br>
<br>
<br>&nbsp;&nbsp; 卷571_24 【客喜】贾岛 
<br>
<br>客喜非实喜，客悲非实悲。百回信到家，未当身一归。 
<br>未归长嗟愁，嗟愁填中怀。开口吐愁声，还却入耳来。 
<br>常恐泪滴多，自损两目辉。鬓边虽有丝，不堪织寒衣。
<br>
<br>
<br>
<br>&nbsp;&nbsp; 卷571_25 【延寿里精舍寓居】贾岛 
<br>
<br>旅托避华馆，荒楼遂愚慵。短庭无繁植，珍果春亦浓。 
<br>侧庐废扃枢，纤魄时卧逢。耳目乃鄽井，肺肝即岩峰。 
<br>汲泉饮酌馀，见我闲静容。霜蹊犹舒英，寒蝶断来踪。 
<br>双履与谁逐，一寻青瘦筇。
<br>
<br>
<br>
<br>&nbsp;&nbsp; 卷571_26 【赠智朗禅师】贾岛 
<br>
<br>上人分明见，玉兔潭底没。上人光惨貌，古来恨峭发。 
<br>涕辞孔颜庙，笑访禅寂室。步随青山影，坐学白塔骨。 
<br>解听无弄琴，不礼有身佛。欲问师何之，忽与我相别。 
<br>率赋赠远言，言惭非子曰。
<br>
<br>
<br>
<br>&nbsp;&nbsp; 卷571_27 【送沈秀才下第东归】贾岛 
<br>
<br>曲言恶者谁，悦耳如弹丝。直言好者谁，刺耳如长锥。 
<br>沈生才俊秀，心肠无邪欺。君子忌苟合，择交如求师。 
<br>毁出疾夫口，腾入礼部闱。下第子不耻，遗才人耻之。 
<br>东归家室远，掉辔时参差。浙云近吴见，汴柳接楚垂。 
<br>明年春光别，回首不复疑。
<br>
<br>
<br>
<br>&nbsp;&nbsp; 卷571_28 【酬栖上人】贾岛 
<br>
<br>夜久城馆闲，情幽出在山。新月有微辉，朗朗空庭间。 
<br>处世虽识机，伊余多掩关。松姿度腊见，篱药知春还。 
<br>静览冰雪词，厚为酬赠颜。东林有踯躅，脱屣期共攀。
<br>
<br>
<br>
<br>&nbsp;&nbsp; 卷571_29 【冬月长安雨中见终南雪】贾岛 
<br>
<br>秋节新已尽，雨疏露山雪。西峰稍觉明，残滴犹未绝。 
<br>气侵瀑布水，冻著白云穴。今朝灞浐雁，何夕潇湘月。 
<br>想彼石房人，对雪扉不闭。
<br>
<br>
<br>
<br>&nbsp;&nbsp; 卷571_30 【寄孟协律】贾岛 
<br>
<br>我有吊古泣，不泣向路岐。挥泪洒暮天，滴著桂树枝。 
<br>别后冬节至，离心北风吹。坐孤雪扉夕，泉落石桥时。 
<br>不惊猛虎啸，难辱君子词。欲酬空觉老，无以堪远持。 
<br>岧峣倚角窗，王屋悬清思。
<br>
<br>
<br>
<br>&nbsp;&nbsp; 卷571_31 【和刘涵】贾岛 
<br>
<br>京官始云满，野人依旧闲。闭扉一亩居，中有古风还。 
<br>市井日已午，幽窗梦南山。乔木覆北斋，有鸟鸣其间。 
<br>前日远岳僧，来时与开关。新题惊我瘦，窥镜见丑颜。 
<br>陶情惜清澹，此意复谁攀。
<br>
<br>
<br>
<br>&nbsp;&nbsp; 卷571_32 【明月山怀独孤崇鱼琢】贾岛 
<br>
<br>明月长在目，明月长在心。在心复在目，何得稀去寻。 
<br>试望明月人，孟夏树蔽岑。想彼叹此怀，乐喧忘幽林。 
<br>乡本北岳外，悔恨东夷深。愿缩地脉还，岂待天恩临。 
<br>非不渴隐秀，却嫌他事侵。或云岳楼钟，来绕草堂吟。 
<br>当从令尹后，再往步柏林。
<br>
<br>
<br>
<br>&nbsp;&nbsp; 卷571_33 【投张太祝】贾岛 
<br>
<br>风骨高更老，向春初阳葩。泠泠月下韵，一一落海涯。 
<br>有子不敢和，一听千叹嗟。身卧东北泥，魂挂西南霞。 
<br>手把一枝栗，往轻觉程赊。水天朔方色，暖日嵩根花。 
<br>达闲幽栖山，遣寻种药家。欲买双琼瑶，惭无一木瓜。
<br>
<br>
<br>
<br>&nbsp;&nbsp; 卷571_34 【咏韩氏二子】贾岛 
<br>
<br>千岩一尺璧，八月十五夕。清露堕桂花，白鸟舞虚碧。
<br>
<br>
<br>
<br>&nbsp;&nbsp; 卷571_35 【送别】贾岛 
<br>
<br>丈夫未得意，行行且低眉。素琴弹复弹，会有知音知。
<br>
<br>
<br>
<br>&nbsp;&nbsp; 卷571_36 【携新文诣张籍韩愈途中成】贾岛 
<br>
<br>袖有新成诗，欲见张韩老。青竹未生翼，一步万里道。 
<br>仰望青冥天，云雪压我脑。失却终南山，惆怅满怀抱。 
<br>安得西北风，身愿变蓬草。地只闻此语，突出惊我倒。
<br>
<br>
<br>
<br>&nbsp;&nbsp; 卷571_37 【上谷送客游江湖】贾岛 
<br>
<br>莫叹迢递分，何殊咫尺别。江楼到夜登，还见南台月。
<br>
<br>
<br>
<br>&nbsp;&nbsp; 卷571_38 【重酬姚少府】贾岛 
<br>
<br>隙月斜枕旁，讽咏夏贻什。如今何时节，虫虺亦已蛰。 
<br>答迟礼涉傲，抱疾思加涩。仆本胡为者，衔肩贡客集。 
<br>茫然九州内，譬如一锥立。欺暗少此怀，自明曾沥泣。 
<br>量无趫勇士，诚欲戈矛戢。原阁期跻攀，潭舫偶俱入。 
<br>深斋竹木合，毕夕风雨急。俸利沐均分，价称烦嘘噏。 
<br>百篇见删罢，一命嗟未及。沧浪愚将还，知音激所习。
<br>
<br>
<br>
<br>&nbsp;&nbsp; 卷571_39 【投孟郊】贾岛 
<br>
<br>月中有孤芳，天下聆薰风。江南有高唱，海北初来通。 
<br>容飘清冷馀，自蕴襟抱中。止息乃流溢，推寻却冥濛。 
<br>我知雪山子，谒彼偈句空。必竟获所实，尔焉遂深衷。 
<br>录之孤灯前，犹恨百首终。一吟动狂机，万疾辞顽躬。 
<br>生平面未交，永夕梦辄同。叙诘谁君师，讵言无吾宗。 
<br>余求履其迹，君曰可但攻。啜波肠易饱，揖险神难从。 
<br>前岁曾入洛，差池阻从龙。萍家复从赵，云思长萦萦。 
<br>嵩海每可诣，长途追再穷。原倾肺肠事，尽入焦梧桐。
<br>
<br>
<br>
<br>&nbsp;&nbsp; 卷571_40 【代边将】贾岛 
<br>
<br>持戈簇边日，战罢浮云收。露草泣寒霁，夜泉鸣陇头。 
<br>三尺握中铁，气冲星斗牛。报国不拘贵，愤将平虏雠。
<br>
<br>
<br>
<br>&nbsp;&nbsp; 卷571_41 【寄刘栖楚】贾岛 
<br>
<br>趋走与偃卧，去就自殊分。当窗一重树，上有万里云。 
<br>离披不相顾，仿佛类人群。友生去更远，来书绝如焚。 
<br>蝉吟我为听，我歌蝉岂闻。岁暮傥旋归，晤言桂氛氲。
<br>
<br>
<br>
<br>&nbsp;&nbsp; 卷571_42 【寄丘儒】贾岛 
<br>
<br>地近轻数见，地远重一面。一面如何重，重甚珍宝片。 
<br>自经失欢笑，几度腾霜霰。此心镇悬悬，天象固回转。 
<br>长安秋风高，子在东甸县。仪形信寂蔑，风雨岂乖间。 
<br>凭人报消息，何易凭笔砚。俱不尽我心，终须对君宴。
<br>
<br>
<br>
<br>&nbsp;&nbsp; 卷571_43 【送陈商】贾岛 
<br>
<br>古道长荆棘，新岐路交横。君于荒榛中，寻得古辙行。 
<br>足踏圣人路，貌端禅士形。我曾接夜谈，似听讲一经。 
<br>联翩曾数举，昨登高第名。釜底绝烟火，晓行皇帝京。 
<br>上客远府游，主人须目明。青云别青山，何日复可升。
<br>
<br>
<br>
<br>&nbsp;&nbsp; 卷571_44 【送张校书季霞】贾岛 
<br>
<br>从京去容州，马在船上多。容州几千里，直傍青天涯。 
<br>掌记试校书，未称高词华。义往不可屈，出家如入家。 
<br>城市七月初，热与夏未差。饯君到野地，秋凉满山坡。 
<br>南境异北候，风起无尘沙。秦吟宿楚泽，海酒落桂花。 
<br>暂醉即还醒，彼土生桂茶。
<br>
<br>
<br>
<br>&nbsp;&nbsp; 卷571_45 【寄友人】贾岛 
<br>
<br>同人半年别，一别寂来音。赖有别时文，相思时一吟。 
<br>我常倦投迹，君亦知此衿。笔砚且勿弃，苏张曾陆沉。 
<br>但存舌在口，当冀身遂心。君看明月夜，松桂寒森森。
<br>
<br>
<br>
<br>&nbsp;&nbsp; 卷571_46 【答王参】贾岛 
<br>
<br>寸晷不相待，四时互如竞。客思先觉秋，虫声苦知暝。 
<br>霜松积旧翠，露月团如镜。诗负属景同，琴孤坐堂听。 
<br>相期黄菊节，别约红桃径。每把式微篇，临风一长咏。
<br>
<br>
<br>
<br>&nbsp;&nbsp; 卷571_47 【延康吟】贾岛 
<br>
<br>寄居延寿里，为与延康邻。不爱延康里，爱此里中人。 
<br>人非十年故，人非九族亲。人有不朽语，得之烟山春。
<br>
<br>
<br>
<br>&nbsp;&nbsp; 卷571_48 【戏赠友人】贾岛 
<br>
<br>一日不作诗，心源如废井。笔砚为辘轳，吟咏作縻绠。 
<br>朝来重汲引，依旧得清冷。书赠同怀人，词中多苦辛。
<br>
<br>
<br>
<br>&nbsp;&nbsp; 卷571_49 【寓兴】贾岛 
<br>
<br>真集道方至，貌殊妒还多。山泉入城池，自然生浑波。 
<br>今时出古言，在众翻为讹。有琴含正韵，知音者如何。 
<br>一生足感激，世言忽嵯峨。不得市井味，思响吾岩阿。 
<br>浮华岂我事，日月徒蹉跎。旷哉颍阳风，千载无其他。
<br>
<br>
<br>
<br>&nbsp;&nbsp; 卷571_50 【怀郑从志】贾岛 
<br>
<br>西风吹阴云，雨雪半夜收。忽忆天涯人，起看斗与牛。 
<br>故人别二年，我意如百秋。音信两杳杳，谁云昔绸缪。 
<br>平明一封书，寄向东北舟。翩翩春归鸟，会自为匹俦。
<br>
<br>
<br>
<br>&nbsp;&nbsp; 卷571_51 【易州登龙兴寺楼望郡北高峰】贾岛 
<br>
<br>郡北最高峰，巉岩绝云路。朝来上楼望，稍觉得幽趣。 
<br>朦胧碧烟里，群岭若相附。何时一登陟，万物皆下顾。
<br>
<br>
<br>
<br>&nbsp;&nbsp; 卷571_52 【送郑山人游江湖】贾岛 
<br>
<br>南游衡岳上，东往天台里。足蹑华顶峰，目观沧海水。
<br>
<br>
<br>
<br>&nbsp;&nbsp; 卷571_53 【就峰公宿】贾岛 
<br>
<br>河出鸟宿后，萤火白露中。上人坐不倚，共我论量空。 
<br>残月华晻暧，远水响玲珑。尔时无了梦，兹宵方未穷。
<br>
<br>
<br>
<br>&nbsp;&nbsp; 卷571_54 【刘景阳东斋】贾岛 
<br>
<br>松阴连竹影，中有芜苔井。清风此地多，白日空自永。 
<br>景阳公干孙，诗句得真景。劝我不须归，月出东斋静。
<br>
<br>
<br>
<br>&nbsp;&nbsp; 卷571_55 【对菊】贾岛 
<br>
<br>九日不出门，十日见黄菊。灼灼尚繁英，美人无消息。
<br>
<br>
<br>
<br>&nbsp;&nbsp; 卷571_56 【送集文上人游方】贾岛 
<br>
<br>来从道陵井，双木溪边会。分首芳草时，远意青天外。 
<br>此游诣几岳，嵩华衡恒泰。
<br>
<br>
<br>
<br>&nbsp;&nbsp; 卷571_57 【题岸上人郡内闲居】贾岛 
<br>
<br>静向方寸求，不居山嶂幽。池开菡萏香，门闭莓苔秋。 
<br>金玉重四句，秕糠轻九流。炉烟上乔木，钟磬下危楼。 
<br>手种一株松，贞心与师俦。
<br>
<br>
<br>
<br>&nbsp;&nbsp; 卷571_58 【游子】贾岛 
<br>
<br>游子喜乡远，非吾忆归庐。谁知奔他山，自欲早旋车。 
<br>朝赏暮已足，图归愿无馀。当期附鹏翼，未偶方踌躇。
<br>
<br>
<br>
<br>&nbsp;&nbsp; 卷571_59 【寄山中王参】贾岛 
<br>
<br>我看岳西云，君看岳北月。长怀燕城南，相送十里别。 
<br>别来千馀日，日日忆不歇。远寄一纸书，数字论白发。
<br>
<br>
<br>
<br>&nbsp;&nbsp; 卷571_60 【送汲鹏】贾岛 
<br>
<br>淮南卧理后，复逢君姓汲。文采非寻常，志愿期卓立。 
<br>深江东泛舟，夕阳眺原隰。夏夜言诗会，往往追不及。
<br>
<br>
<br>
<br>&nbsp;&nbsp; 卷571_61 【寄令狐相公（一作赴长江道中）】贾岛 
<br>
<br>策杖驰山驿，逢人问梓州。长江那可到，行客替生愁。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷572_1 【哭柏岩和尚】贾岛 
<br>
<br>苔覆石床新，师曾占几春。写留行道影，焚却坐禅身。 
<br>塔院关松雪，经房锁隙尘。自嫌双泪下，不是解空人。
<br>
<br>
<br>&nbsp;&nbsp; 卷572_2 【山中道士】贾岛 
<br>
<br>头发梳千下，休粮带瘦容。养雏成大鹤，种子作高松。 
<br>白石通宵煮，寒泉尽日舂。不曾离隐处，那得世人逢。
<br>
<br>
<br>
<br>&nbsp;&nbsp; 卷572_3 【就可公宿】贾岛 
<br>
<br>十里寻幽寺，寒流数派分。僧同雪夜坐，雁向草堂闻。 
<br>静语终灯焰，馀生许峤云。由来多抱疾，声不达明君。
<br>
<br>
<br>
<br>&nbsp;&nbsp; 卷572_4 【旅游】贾岛 
<br>
<br>此心非一事，书札若为传。旧国别多日，故人无少年。 
<br>空巢霜叶落，疏牖水萤穿。留得林僧宿，中宵坐默然。
<br>
<br>
<br>
<br>&nbsp;&nbsp; 卷572_5 【送邹明府游灵武】贾岛 
<br>
<br>曾宰西畿县，三年马不肥。债多平剑与，官满载书归。 
<br>边雪藏行径，林风透卧衣。灵州听晓角，客馆未开扉。
<br>
<br>
<br>
<br>&nbsp;&nbsp; 卷572_6 【题皇甫荀蓝田厅】贾岛 
<br>
<br>任官经一年，县与玉峰连。竹笼拾山果，瓦瓶担石泉。 
<br>客归秋雨后，印锁暮钟前。久别丹阳浦，时时梦钓船。
<br>
<br>
<br>
<br>&nbsp;&nbsp; 卷572_7 【赠王将军】贾岛 
<br>
<br>宿卫炉烟近，除书墨未干。马曾金镞中，身有宝刀瘢。 
<br>父子同时捷，君王画阵看。何当为外帅，白日出长安。
<br>
<br>
<br>
<br>&nbsp;&nbsp; 卷572_8 【下第】贾岛 
<br>
<br>下第只空囊，如何住帝乡。杏园啼百舌，谁醉在花傍。 
<br>泪落故山远，病来春草长。知音逢岂易，孤棹负三湘。
<br>
<br>
<br>
<br>&nbsp;&nbsp; 卷572_9 【寄贺兰朋吉】贾岛 
<br>
<br>往往东林下，花香似火焚。故园从小别，夜雨近秋闻。 
<br>野菜连寒水，枯株簇古坟。泛舟同远客，寻寺入幽云。 
<br>斜日扉多掩，荒田径细分。相思蝉几处，偶坐蝶成群。 
<br>会宿曾论道，登高省议文。苦吟遥可想，边叶向纷纷。
<br>
<br>
<br>
<br>&nbsp;&nbsp; 卷572_10 【忆吴处士】贾岛 
<br>
<br>半夜长安雨，灯前越客吟。孤舟行一月，万水与千岑。 
<br>岛屿夏云起，汀洲芳草深。何当折松叶，拂石剡溪阴。
<br>
<br>
<br>
<br>&nbsp;&nbsp; 卷572_11 【哭孟郊】贾岛 
<br>
<br>身死声名在，多应万古传。寡妻无子息，破宅带林泉。 
<br>冢近登山道，诗随过海船。故人相吊后，斜日下寒天。
<br>
<br>
<br>
<br>&nbsp;&nbsp; 卷572_12 【送崔定】贾岛 
<br>
<br>未知游子意，何不避炎蒸。几日到汉水，新蝉鸣杜陵。 
<br>秋江待得月，夜语恨无僧。巴峡吟过否，连天十二层。
<br>
<br>
<br>
<br>&nbsp;&nbsp; 卷572_13 【寄白阁默公】贾岛 
<br>
<br>已知归白阁，山远晚晴看。石室人心静，冰潭月影残。 
<br>微云分片灭，古木落薪干。后夜谁闻磬，西峰绝顶寒。
<br>
<br>
<br>
<br>&nbsp;&nbsp; 卷572_14 【雨后宿刘司马池上】贾岛 
<br>
<br>蓝溪秋漱玉，此地涨清澄。芦苇声兼雨，芰荷香绕灯。 
<br>岸头秦古道，亭面汉荒陵。静想泉根本，幽崖落几层。
<br>
<br>
<br>
<br>&nbsp;&nbsp; 卷572_15 【送朱可久归越中】贾岛 
<br>
<br>石头城下泊，北固暝钟初。汀鹭潮冲起，船窗月过虚。 
<br>吴山侵越众，隋柳入唐疏。日欲躬调膳，辟来何府书。
<br>
<br>
<br>
<br>&nbsp;&nbsp; 卷572_16 【送田卓入华山】贾岛 
<br>
<br>幽深足暮蝉，惊觉石床眠。瀑布五千仞，草堂瀑布边。 
<br>坛松涓滴露，岳月泬寥天。鹤过君须看，上头应有仙。
<br>
<br>
<br>
<br>&nbsp;&nbsp; 卷572_17 【送董正字常州觐省】贾岛 
<br>
<br>相逐一行鸿，何时出碛中。江流翻白浪，木叶落青枫。 
<br>轻楫浮吴国，繁霜下楚空。春来欢侍阻，正字在东宫。
<br>
<br>
<br>
<br>&nbsp;&nbsp; 卷572_18 【酬姚少府】贾岛 
<br>
<br>梅树与山木，俱应摇落初。柴门掩寒雨，虫响出秋蔬。 
<br>枯槁彰清镜，孱愚友道书。刊文非不朽，君子自相于。
<br>
<br>
<br>
<br>&nbsp;&nbsp; 卷572_19 【送无可上人】贾岛 
<br>
<br>圭峰霁色新，送此草堂人。麈尾同离寺，蛩鸣暂别亲。 
<br>独行潭底影，数息树边身。终有烟霞约，天台作近邻。
<br>
<br>
<br>
<br>&nbsp;&nbsp; 卷572_20 【送李骑曹（一作胄）】贾岛 
<br>
<br>归骑双旌远，欢生此别中。萧关分碛路，嘶马背寒鸿。 
<br>朔色晴天北，河源落日东。贺兰山顶草，时动卷帆风。
<br>
<br>
<br>
<br>&nbsp;&nbsp; 卷572_21 【送乌行中石淙别业】贾岛 
<br>
<br>寒水长绳汲，丁泠数滴翻。草通石淙脉，砚带海潮痕。 
<br>岳色何曾远，蝉声尚未繁。劳思当此夕，苗稼在西原。
<br>
<br>
<br>
<br>&nbsp;&nbsp; 卷572_22 【送觉兴上人归中条山兼谒河中李司空】贾岛 
<br>
<br>又忆西岩寺，秦原草白时。山寻樵径上，人到雪房迟。 
<br>暮磬潭泉冻，荒林野烧移。闻师新译偈，说拟对旌麾。
<br>
<br>
<br>
<br>&nbsp;&nbsp; 卷572_23 【寄无可上人】贾岛 
<br>
<br>僻寺多高树，凉天忆重游。磬过沟水尽，月入草堂秋。 
<br>穴蚁苔痕静，藏蝉柏叶稠。名山思遍往，早晚到嵩丘。
<br>
<br>
<br>
<br>&nbsp;&nbsp; 卷572_24 【南池】贾岛 
<br>
<br>萧条微雨绝，荒岸抱清源。入舫山侵塞，分泉稻接村。 
<br>秋声依树色，月影在蒲根。淹泊方难遂，他宵关梦魂。
<br>
<br>
<br>
<br>&nbsp;&nbsp; 卷572_25 【寄龙池寺贞空二上人】贾岛 
<br>
<br>受请终南住，俱妨去石桥。林中秋信绝，峰顶夜禅遥。 
<br>寒草烟藏虎，高松月照雕。霜天期到寺，寺置即前朝。
<br>
<br>
<br>
<br>&nbsp;&nbsp; 卷572_26 【送贞空二上人】贾岛 
<br>
<br>林下中餐后，天涯欲去时。衡阳过有伴，梦泽出应迟。 
<br>石磬疏寒韵，铜瓶结夜澌。殷勤讶此别，且未定归期。
<br>
<br>
<br>
<br>&nbsp;&nbsp; 卷572_27 【送裴校书】贾岛 
<br>
<br>拜官从秘省，署职在藩维。多故长疏索，高秋远别离。 
<br>天寒泗上醉，夜静岳阳棋。使府临南海，帆飞到不迟。
<br>
<br>
<br>
<br>&nbsp;&nbsp; 卷572_28 【升道精舍南台对月寄姚合】贾岛 
<br>
<br>月向南台见，秋霖洗涤馀。出逢危叶落，静看众峰疏。 
<br>冷露常时有，禅窗此夜虚。相思聊怅望，润气遍衣初。
<br>
<br>
<br>
<br>&nbsp;&nbsp; 卷572_29 【即事】贾岛 
<br>
<br>索莫对孤灯，阴云积几层。自嗟怜十上，谁肯待三征。 
<br>心被通人见，文叨大匠称。悲秋秦塞草，怀古汉家陵。 
<br>城静高崖树，漏多幽沼冰。过声沙岛鹭，绝行石庵僧。 
<br>岂谓旧庐在，谁言归未曾。
<br>
<br>
<br>
<br>&nbsp;&nbsp; 卷572_30 【黄子陂上韩吏部】贾岛 
<br>
<br>石楼云一别，二十二三春。相逐升堂者，几为埋骨人。 
<br>涕流闻度瘴，病起喜还秦。曾是令勤道，非惟恤在迍。 
<br>疏衣蕉缕细，爽味茗芽新。钟绝滴残雨，萤多无近邻。 
<br>溪潭承到数，位秩见辞频。若个山招隐，机忘任此身。
<br>
<br>
<br>
<br>&nbsp;&nbsp; 卷572_31 【投李益】贾岛 
<br>
<br>四十归燕字，千年外始吟。已将书北岳，不用比南金。
<br>
<br>
<br>
<br>&nbsp;&nbsp; 卷572_32 【吊孟协律】贾岛 
<br>
<br>才行古人齐，生前品位低。葬时贫卖马，远日哭惟妻。 
<br>孤冢北邙外，空斋中岳西。集诗应万首，物象遍曾题。
<br>
<br>
<br>
<br>&nbsp;&nbsp; 卷572_33 【送人适越】贾岛 
<br>
<br>高城满夕阳，何事欲沾裳。迁客蓬蒿暮，游人道路长。 
<br>晴湖胜镜碧，寒柳似金黄。若有相思梦，殷勤载八行。
<br>
<br>
<br>
<br>&nbsp;&nbsp; 卷572_34 【送僧游衡岳】贾岛 
<br>
<br>心知衡岳路，不怕去人稀。船里犹鸣磬，溪头自曝衣。 
<br>有家从小别，无寺不言归。料得逢寒住，当禅雪满扉。
<br>
<br>
<br>
<br>&nbsp;&nbsp; 卷572_35 【送路】贾岛 
<br>
<br>别我就蓬蒿，日斜飞伯劳。龙门流水急，嵩岳片云高。 
<br>叹命无知己，梳头落白毛。从军当此去，风起广陵涛。
<br>
<br>
<br>
<br>&nbsp;&nbsp; 卷572_36 【洛阳道中寄弟】贾岛 
<br>
<br>趋走迫流年，惭经此路偏。密云埋二室，积雪度三川。 
<br>生类梗萍泛，悲无金石坚。翻鸿有归翼，极目仰联翩。
<br>
<br>
<br>
<br>&nbsp;&nbsp; 卷572_37 【登江亭晚望】贾岛 
<br>
<br>浩渺浸云根，烟岚没远村。鸟归沙有迹，帆过浪无痕。 
<br>望水知柔性，看山欲倦魂。纵情犹未已，回马欲黄昏。
<br>
<br>
<br>
<br>&nbsp;&nbsp; 卷572_38 【送耿处士】贾岛 
<br>
<br>一瓶离别酒，未尽即言行。万水千山路，孤舟几月程。 
<br>川原秋色静，芦苇晚风鸣。迢递不归客，人传虚隐名。
<br>
<br>
<br>
<br>&nbsp;&nbsp; 卷572_39 【过唐校书书斋】贾岛 
<br>
<br>池满风吹竹，时时得爽神。声齐雏鸟语，画卷老僧真。 
<br>月出行几步，花开到四邻。江湖心自切，未可挂头巾。
<br>
<br>
<br>
<br>&nbsp;&nbsp; 卷572_40 【送杜秀才东游】贾岛 
<br>
<br>东游谁见待，尽室寄长安。别后叶频落，去程山已寒。 
<br>大河风色度，旷野烧烟残。匣有青铜镜，时将照鬓看。
<br>
<br>
<br>
<br>&nbsp;&nbsp; 卷572_41 【送天台僧】贾岛 
<br>
<br>远梦归华顶，扁舟背岳阳。寒蔬修净食，夜浪动禅床。 
<br>雁过孤峰晓，猿啼一树霜。身心无别念，馀习在诗章。
<br>
<br>
<br>
<br>&nbsp;&nbsp; 卷572_42 【怀紫阁隐者】贾岛 
<br>
<br>寂寥思隐者，孤烛坐秋霖。梨栗猿喜熟，云山僧说深。 
<br>寄书应不到，结伴拟同寻。废寝方终夕，迢迢紫阁心。
<br>
<br>
<br>
<br>&nbsp;&nbsp; 卷572_43 【雨夜同厉玄怀皇甫荀】贾岛 
<br>
<br>桐竹绕庭匝，雨多风更吹。还如旧山夜，卧听瀑泉时。 
<br>碛雁来期近，秋钟到梦迟。沟西吟苦客，中夕话兼思。
<br>
<br>
<br>
<br>&nbsp;&nbsp; 卷572_44 【秋暮】贾岛 
<br>
<br>北门杨柳叶，不觉已缤纷。值鹤因临水，迎僧忽背云。 
<br>白须相并出，清泪两行分。默默空朝夕，苦吟谁喜闻。
<br>
<br>
<br>
<br>&nbsp;&nbsp; 卷572_45 【哭胡遇】贾岛 
<br>
<br>夭寿知齐理，何曾免叹嗟。祭回收朔雪，吊后折寒花。 
<br>野水秋吟断，空山暮影斜。弟兄相识遍，犹得到君家。
<br>
<br>
<br>
<br>&nbsp;&nbsp; 卷572_46 【送丹师归闽中】贾岛 
<br>
<br>波涛路杳然，衰柳落阳蝉。行李经雷电，禅前漱岛泉。 
<br>归林久别寺，过越未离船。自说从今去，身应老海边。
<br>
<br>
<br>
<br>&nbsp;&nbsp; 卷572_47 【送安南惟鉴法师】贾岛 
<br>
<br>讲经春殿里，花绕御床飞。南海几回渡，旧山临老归。 
<br>潮摇蛮草落，月湿岛松微。空水既如彼，往来消息稀。
<br>
<br>
<br>
<br>&nbsp;&nbsp; 卷572_48 【题李凝幽居】贾岛 
<br>
<br>闲居少邻并，草径入荒园。鸟宿池边树，僧敲月下门。 
<br>过桥分野色，移石动云根。暂去还来此，幽期不负言。
<br>
<br>
<br>
<br>&nbsp;&nbsp; 卷572_49 【送韩湘】贾岛 
<br>
<br>挂席从古路，长风起广津。楚城花未发，上苑蝶来新。 
<br>半没湖波月，初生岛草春。孤霞临石镜，极浦映村神。 
<br>细响吟干苇，馀馨动远蘋。欲凭将一札，寄与沃洲人。
<br>
<br>
<br>
<br>&nbsp;&nbsp; 卷572_50 【寄董武】贾岛 
<br>
<br>虽同一城里，少省得从容。门掩园林僻，日高巾帻慵。 
<br>孤鸿来半夜，积雪在诸峰。正忆毗陵客，声声隔水钟。
<br>
<br>
<br>
<br>&nbsp;&nbsp; 卷572_51 【宿赟上人房】贾岛 
<br>
<br>阶前多是竹，闲地拟栽松。朱点草书疏，雪平麻履踪。 
<br>御沟寒夜雨，宫寺静时钟。此时无他事，来寻不厌重。
<br>
<br>
<br>
<br>&nbsp;&nbsp; 卷572_52 【访李甘原居】贾岛 
<br>
<br>原西居处静，门对曲江开。石缝衔枯草，查根上净苔。 
<br>翠微泉夜落，紫阁鸟时来。仍忆寻淇岸，同行采蕨回。
<br>
<br>
<br>
<br>&nbsp;&nbsp; 卷572_53 【题山寺井】贾岛 
<br>
<br>沈沈百尺馀，功就岂斯须。汲早僧出定，凿新虫自无。 
<br>藏源重嶂底，澄翳大空隅。此地如经劫，凉潭会共枯。
<br>
<br>
<br>
<br>&nbsp;&nbsp; 卷572_54 【僻居无可上人相访】贾岛 
<br>
<br>自从居此地，少有事相关。积雨荒邻圃，秋池照远山。 
<br>砚中枯叶落，枕上断云闲。野客将禅子，依依偏往还。
<br>
<br>
<br>
<br>&nbsp;&nbsp; 卷572_55 【送李馀及第归蜀】贾岛 
<br>
<br>知音伸久屈，觐省去光辉。津渡逢清夜，途程尽翠微。 
<br>云当绵竹叠，鸟离锦江飞。肯寄书来否，原居出亦稀。
<br>
<br>
<br>
<br>&nbsp;&nbsp; 卷572_56 【荒斋】贾岛 
<br>
<br>草合径微微，终南对掩扉。晚凉疏雨绝，初晓远山稀。 
<br>落叶无青地，闲身著白衣。朴愚犹本性，不是学忘机。
<br>
<br>
<br>
<br>&nbsp;&nbsp; 卷572_57 【夜喜贺兰三见访】贾岛 
<br>
<br>漏钟仍夜浅，时节欲秋分。泉聒栖松鹤，风除翳月云。 
<br>踏苔行引兴，枕石卧论文。即此寻常静，来多只是君。
<br>
<br>
<br>
<br>&nbsp;&nbsp; 卷572_58 【题青龙寺镜公房】贾岛 
<br>
<br>一夕曾留宿，终南摇落时。孤灯冈舍掩，残磬雪风吹。 
<br>树老因寒折，泉深出井迟。疏慵岂有事，多失上方期。
<br>
<br>
<br>
<br>&nbsp;&nbsp; 卷572_59 【送陈判官赴绥德】贾岛 
<br>
<br>将军邀入幕，束带便离家。身暖蕉衣窄，天寒碛日斜。 
<br>火烧冈断苇，风卷雪平沙。丝竹丰州有，春来只欠花。
<br>
<br>
<br>
<br>&nbsp;&nbsp; 卷572_60 【送唐环归敷水庄】贾岛 
<br>
<br>毛女峰当户，日高头未梳。地侵山影扫，叶带露痕书。 
<br>松径僧寻药，沙泉鹤见鱼。一川风景好，恨不有吾庐。
<br>
<br>
<br>
<br>&nbsp;&nbsp; 卷572_61 【原东居喜唐温琪频至】贾岛 
<br>
<br>曲江春草生，紫阁雪分明。汲井尝泉味，听钟问寺名。 
<br>墨研秋日雨，茶试老僧铛。地近劳频访，乌纱出送迎。
<br>
<br>
<br>
<br>&nbsp;&nbsp; 卷572_62 【送敡法师】贾岛 
<br>
<br>度岁不相见，严冬始出关。孤烟寒色树，高雪夕阳山。 
<br>瀑布寺应到，牡丹房甚闲。南朝遗迹在，此去几时还。
<br>
<br>
<br>
<br>&nbsp;&nbsp; 卷572_63 【寄钱庶子】贾岛 
<br>
<br>曲江春水满，北岸掩柴关。只有僧邻舍，全无物映山。 
<br>树阴终日扫，药债隔年还。犹记听琴夜，寒灯竹屋间。
<br>
<br>
<br>
<br>&nbsp;&nbsp; 卷572_64 【原上秋居】贾岛 
<br>
<br>关西又落木，心事复如何。岁月辞山久，秋霖入夜多。 
<br>鸟从井口出，人自洛阳过。倚仗聊闲望，田家未剪禾。
<br>
<br>
<br>
<br>&nbsp;&nbsp; 卷572_65 【夏夜】贾岛 
<br>
<br>原寺偏邻近，开门物景澄。磬通多叶罅，月离片云棱。 
<br>寄宿山中鸟，相寻海畔僧。唯愁秋色至，乍可在炎蒸。
<br>
<br>
<br>
<br>&nbsp;&nbsp; 卷572_66 【冬夜】贾岛 
<br>
<br>羁旅复经冬，瓢空盎亦空。泪流寒枕上，迹绝旧山中。 
<br>凌结浮萍水，雪和衰柳风。曙光鸡未报，嘹唳两三鸿。
<br>
<br>
<br>
<br>&nbsp;&nbsp; 卷572_67 【送厉宗上人】贾岛 
<br>
<br>拥策背岷峨，终南雨雪和。漱泉秋鹤至，禅树夜猿过。 
<br>高顶白云尽，前山黄叶多。曾吟庐岳上，月动九江波。
<br>
<br>
<br>
<br>&nbsp;&nbsp; 卷572_68 【寄李存穆】贾岛 
<br>
<br>闻道船中病，似忧亲弟兄。信来从水路，身去到柴城。 
<br>久别长须鬓，相思书姓名。忽然消息绝，频梦却还京。
<br>
<br>
<br>
<br>&nbsp;&nbsp; 卷572_69 【赠无怀禅师】贾岛 
<br>
<br>身从劫劫修，果以此生周。禅定石床暖，月移山树秋。 
<br>捧盂观宿饭，敲磬过清流。不掩玄关路，教人问白头。
<br>
<br>
<br>
<br>&nbsp;&nbsp; 卷572_70 【寄武功姚主簿】贾岛 
<br>
<br>居枕江沱北，情悬渭曲西。数宵曾梦见，几处得书披。 
<br>驿路穿荒坂，公田带淤泥。静棋功奥妙，闲作韵清凄。 
<br>锄草留丛药，寻山上石梯。客回河水涨，风起夕阳低。 
<br>空地苔连井，孤村火隔溪。卷帘黄叶落，锁印子规啼。 
<br>陇色澄秋月，边声入战鼙。会须过县去，况是屡招携。
<br>
<br>
<br>
<br>&nbsp;&nbsp; 卷572_71 【题刘华书斋】贾岛 
<br>
<br>白石床无尘，青松树有鳞。一莺啼带雨，两树合从春。 
<br>荒榭苔胶砌，幽丛果堕榛。偶来疏或数，当暑夕胜晨。 
<br>露滴星河水，巢重草木薪。终南同往意，赵北独游身。 
<br>渡叶司天漏，惊蛩远地人。机清公干族，也莫卧漳滨。
<br>
<br>
<br>
<br>&nbsp;&nbsp; 卷572_72 【送卢秀才游潞府】贾岛 
<br>
<br>雨馀滋润在，风不起尘沙。边日寡文思，送君吟月华。 
<br>过山干相府，临水宿僧家。能赋焉长屈，芳春宴杏花。
<br>
<br>
<br>
<br>&nbsp;&nbsp; 卷572_73 【送南康姚明府】贾岛 
<br>
<br>铜章美少年，小邑在南天。版籍多迁客，封疆接洞田。 
<br>静江鸣野鼓，发缆带村烟。却笑陶元亮，何须忆醉眠。
<br>
<br>
<br>
<br>&nbsp;&nbsp; 卷572_74 【送友人弃官游江左】贾岛 
<br>
<br>羡君休作尉，万事且全身。寰海多虞日，江湖独往人。 
<br>姓名何处变，鸥鸟几时亲。别后吴中使，应须访子真。
<br>
<br>
<br>
<br>&nbsp;&nbsp; 卷572_75 【雨中怀友人】贾岛 
<br>
<br>对雨思君子，尝茶近竹幽。儒家邻古寺，不到又逢秋。
<br>
<br>
<br>
<br>&nbsp;&nbsp; 卷572_76 【寄远】贾岛 
<br>
<br>家住锦水上，身征辽海边。十书九不到，一到忽经年。
<br>
<br>
<br>
<br>&nbsp;&nbsp; 卷572_77 【南斋】贾岛 
<br>
<br>独自南斋卧，神闲景亦空。有山来枕上，无事到心中。 
<br>帘卷侵床月，屏遮入座风。望春春未至，应在海门东。
<br>
<br>
<br>
<br>&nbsp;&nbsp; 卷572_78 【早春题友人湖上新居二首（一作项斯诗）】贾岛 
<br>
<br>近得云中路，门长侵早开。到时犹有雪，行处已无苔。 
<br>劝酒客初醉，留茶僧未来。每逢晴暖日，惟见乞花栽。
<br>
<br>门不当官道，行人到亦稀。故从餐后出，多是夜深归。 
<br>开箧收诗卷，扫床移卧衣。几时同买宅，相送有柴扉。
<br>
<br>
<br>
<br>&nbsp;&nbsp; 卷572_79 【送雍陶入蜀】贾岛 
<br>
<br>江山事若谙，那肯滞云南。草色分危磴，杉阴近古潭。 
<br>日斜褒谷鸟，夏浅巂州蚕。吾自疑双鬓，相逢更不堪。
<br>
<br>
<br>
<br>&nbsp;&nbsp; 卷572_80 【张郎中过原东居】贾岛 
<br>
<br>年长惟添懒，经旬止掩关。高人餐药后，下马此林间。 
<br>对坐天将暮，同来客亦闲。几时能重至，水味似深山。
<br>
<br>
<br>
<br>&nbsp;&nbsp; 卷572_81 【答王建秘书】贾岛 
<br>
<br>人皆闻蟋蟀，我独恨蹉跎。白发无心镊，青山去意多。 
<br>信来漳浦岸，期负洞庭波。时扫高槐影，朝回或恐过。
<br>
<br>
<br>
<br>&nbsp;&nbsp; 卷572_82 【送李馀往湖南】贾岛 
<br>
<br>昔去候温凉，秋山满楚乡。今来从辟命，春物遍涔阳。 
<br>岳石挂海雪，野枫堆渚樯。若寻吾祖宅，寂寞在潇湘。
<br>
<br>
<br>
<br>&nbsp;&nbsp; 卷572_83 【偶作】贾岛 
<br>
<br>野步随吾意，那知是与非。稔年时雨足，闰月暮蝉稀。 
<br>独树依冈老，遥峰出草微。园林自有主，宿鸟且同归。
<br>
<br>
<br>
<br>&nbsp;&nbsp; 卷572_84 【过雍秀才居】贾岛 
<br>
<br>夏木鸟巢边，终南岭色鲜。就凉安坐石，煮茗汲邻泉。 
<br>钟远清霄半，蜩稀暑雨前。幽斋如葺罢，约我一来眠。
<br>
<br>
<br>
<br>&nbsp;&nbsp; 卷572_85 【寄顾非熊】贾岛 
<br>
<br>知君归有处，山水亦难齐。犹去潇湘远，不闻猿狖啼。 
<br>穴通茆岭下，潮满石头西。独立生遥思，秋原日渐低。
<br>
<br>
<br>
<br>&nbsp;&nbsp; 卷572_86 【送神邈法师】贾岛 
<br>
<br>柳絮落濛濛，西州道路中。相逢春忽尽，独去讲初终。 
<br>行疾遥山雨，眠迟后夜风。绕房三两树，回日叶应红。
<br>
<br>
<br>
<br>&nbsp;&nbsp; 卷572_87 【送慈恩寺霄韵法师谒太原李司空】贾岛 
<br>
<br>何故谒司空，云山知几重。碛遥来雁尽，雪急去僧逢。 
<br>清磬先寒角，禅灯彻晓烽。旧房闲片石，倚著最高松。
<br>
<br>
<br>
<br>&nbsp;&nbsp; 卷572_88 【送知兴上人】贾岛 
<br>
<br>久住巴兴寺，如今始拂衣。欲临秋水别，不向故园归。 
<br>锡挂天涯树，房开岳顶扉。下看千里晓，霜海日生微。
<br>
<br>
<br>
<br>&nbsp;&nbsp; 卷572_89 【送惠雅法师归玉泉】贾岛 
<br>
<br>只到潇湘水，洞庭湖未游。饮泉看月别，下峡听猿愁。 
<br>讲不停雷雨，吟当近海流。降霜归楚夕，星冷玉泉秋。
<br>
<br>
<br>
<br>&nbsp;&nbsp; 卷572_90 【忆江上吴处士】贾岛 
<br>
<br>闽国扬帆去，蟾蜍亏复团。秋风生渭水，落叶满长安。 
<br>此地聚会夕，当时雷雨寒。兰桡殊未返，消息海云端。
<br>
<br>
<br>
<br>&nbsp;&nbsp; 卷572_91 【题张博士新居】贾岛 
<br>
<br>青枫何不种，林在洞庭村。应为三湘远，难移万里根。 
<br>斗牛初过伏，菡萏欲香门。旧即湖山隐，新庐葺此原。
<br>
<br>
<br>
<br>&nbsp;&nbsp; 卷572_92 【石门陂留辞从叔谟】贾岛 
<br>
<br>幽鸟飞不远，此行千里间。寒冲陂水雾，醉下菊花山。 
<br>有耻长为客，无成又入关。何时临涧柳，吾党共来攀。
<br>
<br>
<br>
<br>&nbsp;&nbsp; 卷572_93 【送朱兵曹回越】贾岛 
<br>
<br>星彩练中见，澄江岂有泥。潮生垂钓罢，楚尽去樯西。 
<br>碛鸟辞沙至，山鼯隔水啼。会稽半侵海，涛白禹祠溪。
<br>
<br>
<br>
<br>&nbsp;&nbsp; 卷572_94 【怀博陵故人】贾岛 
<br>
<br>孤城易水头，不忘旧交游。雪压围棋石，风吹饮酒楼。 
<br>路遥千万里，人别十三秋。吟苦相思处，天寒水急流。
<br>
<br>
<br>
<br>&nbsp;&nbsp; 卷572_95 【夕思】贾岛 
<br>
<br>秋宵已难曙，漏向二更分。我忆山水坐，虫当寂寞闻。 
<br>洞庭风落木，天姥月离云。会自东浮去，将何欲致君。
<br>
<br>
<br>
<br>&nbsp;&nbsp; 卷572_96 【寄河中杨少尹】贾岛 
<br>
<br>非惟咎曩时，投刺诣门迟。怅望三秋后，参差万里期。 
<br>禹留疏凿迹，舜在寂寥祠。此到杳难共，回风逐所思。
<br>
<br>
<br>
<br>&nbsp;&nbsp; 卷572_97 【孟融逸人】贾岛 
<br>
<br>孟君临水居，不食水中鱼。衣褐唯粗帛，筐箱只素书。 
<br>树林幽鸟恋，世界此心疏。拟棹孤舟去，何峰又结庐。
<br>
<br>
<br>
<br>&nbsp;&nbsp; 卷572_98 【晚晴见终南诸峰】贾岛 
<br>
<br>秦分积多峰，连巴势不穷。半旬藏雨里，此日到窗中。 
<br>圆魄将升兔，高空欲叫鸿。故山思不见，碣石泬寥东。
<br>
<br>
<br>
<br>&nbsp;&nbsp; 卷572_99 【宿池上】贾岛 
<br>
<br>泉来从绝壑，亭敞在中流。竹密无空岸，松长可绊舟。 
<br>蟪蛄潭上夜，河汉岛前秋。异夕期深涨，携琴却此游。
<br>
<br>
<br>
<br>&nbsp;&nbsp; 卷572_100 【喜姚郎中自杭州回】贾岛 
<br>
<br>路多枫树林，累日泊清阴。来去泛流水，翛然适此心。 
<br>一披江上作，三起月中吟。东省期司谏，云门悔不寻。
<br>
<br>
<br>
<br>&nbsp;&nbsp; 卷572_101 【送郑长史之岭南（一本题作送郑史）】贾岛 
<br>
<br>云林颇重叠，岑渚复幽奇。汨水斜阳岸，骚人正则祠。 
<br>苍梧多蟋蟀，白露湿江蓠。擢第荣南去，晨昏近九疑。
<br>
<br>
<br>
<br>&nbsp;&nbsp; 卷572_102 【送李溟谒宥州李权使君】贾岛 
<br>
<br>英雄典宥州，迢递苦吟游。风宿骊山下，月斜灞水流。 
<br>去时初落叶，回日定非秋。太守携才子，看鹏百尺楼。
<br>
<br>
<br>
<br>&nbsp;&nbsp; 卷572_103 【永福湖和杨郑州】贾岛 
<br>
<br>积水还平岸，春来引郑溪。旧渠通郭下，新堰绝湖西。 
<br>嵩少分明对，潇湘阔狭齐。客游随庶子，孤屿草萋萋。
<br>
<br>
<br>
<br>&nbsp;&nbsp; 卷572_104 【题长江】贾岛 
<br>
<br>言心俱好静，廨署落晖空。归吏封宵钥，行蛇入古桐。 
<br>长江频雨后，明月众星中。若任迁人去，西溪与剡通。
<br>
<br>
<br>
<br>&nbsp;&nbsp; 卷572_105 【泥阳馆】贾岛 
<br>
<br>客愁何并起，暮送故人回。废馆秋萤出，空城寒雨来。 
<br>夕阳飘白露，树影扫青苔。独坐离容惨，孤灯照不开。
<br>
<br>
<br>
<br>&nbsp;&nbsp; 卷572_106 【送徐员外赴河中】贾岛 
<br>
<br>原野正萧瑟，中间分散情。吏从甘扈罢，诏许朔方行。 
<br>边日沉残角，河关截夜城。云居闲独往，长老出房迎。
<br>
<br>
<br>
<br>&nbsp;&nbsp; 卷572_107 【送贺兰上人】贾岛 
<br>
<br>野僧来别我，略坐傍泉沙。远道擎空钵，深山蹋落花。 
<br>无师禅自解，有格句堪夸。此去非缘事，孤云不定家。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷573_1 【送令狐绹相公】贾岛 
<br>
<br>梁园趋戟节，海草几枯春。风水难遭便，差池未振鳞。 
<br>姓名犹语及，门馆阻何因。苦拟修文卷，重擎献匠人。 
<br>吟看青岛处，朝退赤墀晨。根爱杉栽活，枝怜雪霰新。 
<br>缀篇嗟调逸，不和揣才贫。早晚还霖雨，滂沱洗月轮。 
<br>揠苗方灭裂，成器待陶钧。困坂思回顾，迷邦辄问津。 
<br>数行望外札，绝句握中珍。是日荣游汴，当时怯往陈。 
<br>鸿舂乖汉爵，桢病卧漳滨。岳整五千仞，云惟一片身。 
<br>故山离未死，秋水宿经旬。下第能无恧，高科恐有神。 
<br>罢耕田料废，省钓岸应榛。慷慨知音在，谁能泪堕巾。
<br>
<br>
<br>&nbsp;&nbsp; 卷573_2 【寄沧州李尚书】贾岛 
<br>
<br>沧溟深绝阔，西岸郭东门。戈者罗夷鸟，桴人思峤猿。 
<br>威棱高腊冽，煦育极春温。陂淀封疆内，蒹葭壁垒根。 
<br>摇鞞边地脉，愁箭虎狼魂。水县卖纱市，盐田煮海村。 
<br>枝条分御叶，家世食唐恩。武可纵横讲，功从战伐论。 
<br>天涯生月片，屿顶涌泉源。非是泥池物，方因雷雨尊。 
<br>沉谋藏未露，邻境帖无喧。青冢骄回鹘，萧关陷叶蕃。 
<br>何时霖岁旱，早晚雪邦冤。迢递瞻旌纛，浮阳寄咏言。
<br>
<br>
<br>
<br>&nbsp;&nbsp; 卷573_3 【逢旧识】贾岛 
<br>
<br>几岁阻干戈，今朝劝酒歌。羡君无白发，走马过黄河。 
<br>旧宅兵烧尽，新宫日奏多。妖星还有角，数尺铁重磨。
<br>
<br>
<br>
<br>&nbsp;&nbsp; 卷573_4 【崇圣寺斌公房】贾岛 
<br>
<br>近来惟一食，树下掩禅扉。落日寒山磬，多年坏衲衣。 
<br>白须长更剃，青霭远还归。仍说游南岳，经行是息机。
<br>
<br>
<br>
<br>&nbsp;&nbsp; 卷573_5 【送李傅侍郎剑南行营】贾岛 
<br>
<br>走马从边事，新恩受外台。勇看双节出，期破八蛮回。 
<br>许国家无恋，盘江栈不摧。移军刁斗逐，报捷剑门开。 
<br>角咽猕猴叫，鼙干霹雳来。去年新甸邑，犹滞佐时才。
<br>
<br>
<br>
<br>&nbsp;&nbsp; 卷573_6 【别徐明府】贾岛 
<br>
<br>抱琴非本意，生事偶相萦。口尚袁安节，身无子贱名。 
<br>地寒春雪盛，山浅夕风轻。百战馀荒野，千夫渐耦耕。 
<br>一杯宜独夜，孤客恋交情。明日疲骖去，萧条过古城。
<br>
<br>
<br>
<br>&nbsp;&nbsp; 卷573_7 【岐下送友人归襄阳】贾岛 
<br>
<br>蹉跎随泛梗，羁旅到西州。举翮笼中鸟，知心海上鸥。 
<br>山光分首暮，草色向家秋。若更登高岘，看碑定泪流。
<br>
<br>
<br>
<br>&nbsp;&nbsp; 卷573_8 【送友人游蜀】贾岛 
<br>
<br>万岑深积翠，路向此中难。欲暮多羁思，因高莫远看。 
<br>卓家人寂寞，扬子业凋残。唯有岷江水，悠悠带月寒。
<br>
<br>
<br>
<br>&nbsp;&nbsp; 卷573_9 【送郑少府】贾岛 
<br>
<br>江岸一相见，空令惜此分。夕阳行带月，酌水少留君。 
<br>野地初烧草，荒山过雪云。明年还调集，蝉可在家闻。
<br>
<br>
<br>
<br>&nbsp;&nbsp; 卷573_10 【子规（一作项斯诗）】贾岛 
<br>
<br>游魂自相叫，宁复记前身。飞过邻家月，声连野路春。 
<br>梦边催晓急，愁处送风频。自有沾花血，相和雨滴新。
<br>
<br>
<br>
<br>&nbsp;&nbsp; 卷573_11 【送僧归天台】贾岛 
<br>
<br>辞秦经越过，归寺海西峰。石涧双流水，山门九里松。 
<br>曾闻清禁漏，却听赤城钟。妙宇研磨讲，应齐智者踪。
<br>
<br>
<br>
<br>&nbsp;&nbsp; 卷573_12 【让纠曹上乐使君】贾岛 
<br>
<br>战战复兢兢，犹如履薄冰。虽然叨一掾，还似说三乘。 
<br>瓶汲南溪水，书来北岳僧。戆愚兼抱疾，权纪不相应。
<br>
<br>
<br>
<br>&nbsp;&nbsp; 卷573_13 【赠友人】贾岛 
<br>
<br>五字诗成卷，清新韵具偕。不同狂客醉，自伴律僧斋。 
<br>春别和花树，秋辞带月淮。却归登第日，名近榜头排。
<br>
<br>
<br>
<br>&nbsp;&nbsp; 卷573_14 【送雍陶及第归成都宁亲】贾岛 
<br>
<br>不唯诗著籍，兼又赋知名。议论于题称，春秋对问精。 
<br>半应阴骘与，全赖有司平。归去峰峦众，别来松桂生。 
<br>涨江流水品，当道白云坑。勿以攻文捷，而将学剑轻。 
<br>制衣新濯锦，开酝旧烧罂。同日升科士，谁同膝下荣。
<br>
<br>
<br>
<br>&nbsp;&nbsp; 卷573_15 【谢令狐绹相公赐衣九事】贾岛 
<br>
<br>长江飞鸟外，主簿跨驴归。逐客寒前夜，元戎予厚衣。 
<br>雪来松更绿，霜降月弥辉。即日调殷鼎，朝分是与非。
<br>
<br>
<br>
<br>&nbsp;&nbsp; 卷573_16 【送金州鉴周上人】贾岛 
<br>
<br>地必寻天目，溪仍住若耶。帆随风便发，月不要云遮。 
<br>极浦浮霜雁，回潮落海查。峨嵋省春上，立雪指流沙。
<br>
<br>
<br>
<br>&nbsp;&nbsp; 卷573_17 【送谭远上人】贾岛 
<br>
<br>下视白云时，山房盖树皮。垂枝松落子，侧顶鹤听棋。 
<br>清净从沙劫，中终未日欹。金光明本行，同侍出峨嵋。
<br>
<br>
<br>
<br>&nbsp;&nbsp; 卷573_18 【新年】贾岛 
<br>
<br>嗟以龙钟身，如何岁复新。石门思隐久，铜镜强窥频。 
<br>花发新移树，心知故国春。谁能平此恨，岂是北宗人。
<br>
<br>
<br>
<br>&nbsp;&nbsp; 卷573_19 【送僧】贾岛 
<br>
<br>出家从丱岁，解论造玄门。不惜挥谈柄，谁能听至言。 
<br>中时山果熟，后夏竹阴繁。此去逢何日，峨嵋晓复昏。
<br>
<br>
<br>
<br>&nbsp;&nbsp; 卷573_20 【送姚杭州】贾岛 
<br>
<br>白云峰下城，日夕白云生。人老江波钓，田侵海树耕。 
<br>吴山钟入越，莲叶吹摇旌。诗异石门思，涛来向越迎。
<br>
<br>
<br>
<br>&nbsp;&nbsp; 卷573_21 【夜集田卿宅】贾岛 
<br>
<br>朗咏高斋下，如将古调弹。翻鸿向桂水，来雪渡桑干。 
<br>滴滴玉漏曙，翛翛竹籁残。曩年曾宿此，亦值五陵寒。
<br>
<br>
<br>
<br>&nbsp;&nbsp; 卷573_22 【寄山友长孙栖峤】贾岛 
<br>
<br>此时气萧飒，琴院可应关。鹤似君无事，风吹雨遍山。 
<br>松生青石上，泉落白云间。有径连高顶，心期相与还。
<br>
<br>
<br>
<br>&nbsp;&nbsp; 卷573_23 【酬厉玄】贾岛 
<br>
<br>我来从北鄙，子省涉西陵。白发初相识，秋山拟共登。 
<br>邻居帝城雨，会宿御沟冰。未报见贻作，耿然中夜兴。
<br>
<br>
<br>
<br>&nbsp;&nbsp; 卷573_24 【送刘式洛中觐省】贾岛 
<br>
<br>晴峰三十六，侍立上春台。同宿别离恨，共看星月回。 
<br>野莺临苑语，河棹历江来。便寄相思札，缄封花下开。
<br>
<br>
<br>
<br>&nbsp;&nbsp; 卷573_25 【送空公往金州】贾岛 
<br>
<br>七百里山水，手中楖栗粗。松生师坐石，潭涤祖传盂。 
<br>长拟老岳峤，又闻思海湖。惠能同俗姓，不是岭南卢。
<br>
<br>
<br>
<br>&nbsp;&nbsp; 卷573_26 【赠绍明上人】贾岛 
<br>
<br>未住青云室，中秋独往年。上方嵩若寺，下视雨和烟。 
<br>祖岂无言去，心因断臂传。不知能已后，更有几灯然。
<br>
<br>
<br>
<br>&nbsp;&nbsp; 卷573_27 【赠弘泉上人】贾岛 
<br>
<br>洗足下蓝岭，古师精进同。心知溪卉长，居此玉林空。 
<br>西殿宵灯磬，东林曙雨风。旧峰邻太白，石座雨苔濛。
<br>
<br>
<br>
<br>&nbsp;&nbsp; 卷573_28 【送宣皎上人游太白】贾岛 
<br>
<br>剃发鬓无雪，去年三十三。山过春草寺，磬度落花潭。 
<br>得句才邻约，论宗意在南。峰灵疑懒下，苍翠太虚参。
<br>
<br>
<br>
<br>&nbsp;&nbsp; 卷573_29 【病起】贾岛 
<br>
<br>高丘归未得，空自责迟回。身事岂能遂，兰花又已开。 
<br>病令新作少，雨阻故人来。灯下南华卷，袪愁当酒杯。
<br>
<br>
<br>
<br>&nbsp;&nbsp; 卷573_30 【送殷侍御赴同州】贾岛 
<br>
<br>冯翊蒲西郡，沙冈拥地形。中条全离岳，清渭半和泾。 
<br>夜暮眠明月，秋深至洞庭。犹来交辟士，事别偃林扃。
<br>
<br>
<br>
<br>&nbsp;&nbsp; 卷573_31 【送沈鹤】贾岛 
<br>
<br>家楚婿于秦，携妻云养亲。陆行千里外，风卷一帆新。 
<br>夜泊疏山雨，秋吟捣药轮。芜城登眺作，才动广陵人。
<br>
<br>
<br>
<br>&nbsp;&nbsp; 卷573_32 【秋夜仰怀钱孟二公琴客会】贾岛 
<br>
<br>月色四时好，秋光君子知。南山昨夜雨，为我写清规。 
<br>独鹤耸寒骨，高杉韵细飔。仙家缥缈弄，仿佛此中期。
<br>
<br>
<br>
<br>&nbsp;&nbsp; 卷573_33 【赠李金州】贾岛 
<br>
<br>绮里祠前后，山程践白云。溯流随大旆，登岸见全军。 
<br>晓角吹人梦，秋风卷雁群。雾开方露日，汉水底沙分。
<br>
<br>
<br>
<br>&nbsp;&nbsp; 卷573_34 【酬姚合校书】贾岛 
<br>
<br>因贫行远道，得见旧交游。美酒易倾尽，好诗难卒酬。 
<br>公堂朝共到，私第夜相留。不觉入关晚，别来林木秋。
<br>
<br>
<br>
<br>&nbsp;&nbsp; 卷573_35 【送独孤马二秀才居明月山读书】贾岛 
<br>
<br>濯志俱高洁，儒科慕冉颜。家辞临水郡，雨到读书山。 
<br>栖鸟棕花上，声钟砾阁间。寂寥窗户外，时见一舟还。
<br>
<br>
<br>
<br>&nbsp;&nbsp; 卷573_36 【病蝉】贾岛 
<br>
<br>病蝉飞不得，向我掌中行。拆翼犹能薄，酸吟尚极清。 
<br>露华凝在腹，尘点误侵睛。黄雀并鸢鸟，俱怀害尔情。
<br>
<br>
<br>
<br>&nbsp;&nbsp; 卷573_37 【青门里作】贾岛 
<br>
<br>燕存鸿已过，海内几人愁。欲问南宗理，将归北岳修。 
<br>若无攀桂分，只是卧云休。泉树一为别，依稀三十秋。
<br>
<br>
<br>
<br>&nbsp;&nbsp; 卷573_38 【卢秀才南台】贾岛 
<br>
<br>居在青门里，台当千万岑。下因冈助势，上有树交阴。 
<br>陵远根才近，空长畔可寻。新晴登啸处，惊起宿枝禽。
<br>
<br>
<br>
<br>&nbsp;&nbsp; 卷573_39 【寄李輈侍郎】贾岛 
<br>
<br>终过盟津书，分明梦不虚。人从清渭别，地隔太行馀。 
<br>宾幕谁嫌静，公门但晏如。櫑鞞干霹雳，斜汉湿蟾蜍。 
<br>追琢垂今后，敦庞得古初。井台怜操筑，漳岸想丕疏。 
<br>亦翼铿珉珮，终当直石渠。此身多抱疾，幽里近营居。 
<br>忆漱苏门涧，经浮楚泽潴。松栽侵古影，荤断尚芹菹。 
<br>语嘿曾延接，心源离滓淤。谁言姓琴氏，独跨角生鱼。
<br>
<br>
<br>
<br>&nbsp;&nbsp; 卷573_40 【寄令狐绹相公】贾岛 
<br>
<br>驴骏胜羸马，东川路匪赊。一缄论贾谊，三蜀寄严家。 
<br>澄彻霜江水，分明露石沙。话言声及政，栈阁谷离斜。 
<br>自著衣偏暖，谁忧雪六花。裹裳留阔襆，防患与通茶。 
<br>山馆中宵起，星河残月华。双僮前日雇，数口向天涯。 
<br>良乐知骐骥，张雷验镆铘。谦光贤将相，别纸圣龙蛇。 
<br>岂有斯言玷，应无白璧瑕。不妨圆魄里，人亦指虾蟆。
<br>
<br>
<br>
<br>&nbsp;&nbsp; 卷573_41 【再投李益常侍】贾岛 
<br>
<br>何处初投刺，当时赴尹京。淹留花柳变，然诺肺肠倾。 
<br>避暑蝉移树，高眠雁过城。人家嵩岳色，公府洛河声。 
<br>联句逢秋尽，尝茶见月生。新衣裁白苎，思从曲江行。
<br>
<br>
<br>
<br>&nbsp;&nbsp; 卷573_42 【积雪】贾岛 
<br>
<br>昔属时霖滞，今逢腊雪多。南猜飘桂渚，北讶雨交河。 
<br>尽灭平芜色，弥重古木柯。空中离白气，岛外下沧波。 
<br>隐者迷樵道，朝人冷玉珂。夕繁仍昼密，漏间复钟和。 
<br>想积高嵩顶，新秋皎月过。
<br>
<br>
<br>
<br>&nbsp;&nbsp; 卷573_43 【过杨道士居】贾岛 
<br>
<br>先生修道处，茆屋远嚣氛。叩齿坐明月，支颐望白云。 
<br>精神含药色，衣服带霞纹。无话瀛洲路，多年别少君。
<br>
<br>
<br>
<br>&nbsp;&nbsp; 卷573_44 【赠僧】贾岛 
<br>
<br>乱山秋木穴，里有灵蛇藏。铁锡挂临海，石楼闻异香。 
<br>出尘头未白，入定衲凝霜。莫话五湖事，令人心欲狂。
<br>
<br>
<br>
<br>&nbsp;&nbsp; 卷573_45 【送友人游塞】贾岛 
<br>
<br>飘蓬多塞下，君见益潸然。迥碛沙衔日，长河水接天。 
<br>夜泉行客火，晓戍向京烟。少结相思恨，佳期芳草前。
<br>
<br>
<br>
<br>&nbsp;&nbsp; 卷573_46 【思游边友人】贾岛 
<br>
<br>凝愁对孤烛，昨日饮离杯。叶下故人去，天中新雁来。 
<br>连沙秋草薄，带雪暮山开。苑北红尘道，何时见远回。
<br>
<br>
<br>
<br>&nbsp;&nbsp; 卷573_47 【秋暮寄友人】贾岛 
<br>
<br>寥落关河暮，霜风树叶低。远天垂地外，寒日下峰西。 
<br>有志烟霞切，无家岁月迷。清宵话白阁，已负十年栖。
<br>
<br>
<br>
<br>&nbsp;&nbsp; 卷573_48 【寄令狐绹相公】贾岛 
<br>
<br>官高频敕授，老免把犁锄。一主长江印，三封东省书。 
<br>不无濠上思，唯食圃中蔬。梦幻将泡影，浮生事只如。
<br>
<br>
<br>
<br>&nbsp;&nbsp; 卷573_49 【和孟逸人林下道情】贾岛 
<br>
<br>四气相陶铸，中庸道岂销。夏云生此日，春色尽今朝。 
<br>陋巷贫无闷，毗耶疾未调。已栽天末柏，合抱岂非遥。
<br>
<br>
<br>
<br>&nbsp;&nbsp; 卷573_50 【宿姚少府北斋】贾岛 
<br>
<br>石溪同夜泛，复此北斋期。鸟绝吏归后，蛩鸣客卧时。 
<br>锁城凉雨细，开印曙钟迟。忆此漳川岸，如今是别离。
<br>
<br>
<br>
<br>&nbsp;&nbsp; 卷573_51 【雪晴晚望】贾岛 
<br>
<br>倚杖望晴雪，溪云几万重。樵人归白屋，寒日下危峰。 
<br>野火烧冈草，断烟生石松。却回山寺路，闻打暮天钟。
<br>
<br>
<br>
<br>&nbsp;&nbsp; 卷573_52 【送崔峤游潇湘】贾岛 
<br>
<br>功烈尚书孙，琢磨风雅言。渡河山凿处，陟岘汉滩喧。 
<br>梦想吟天目，宵同话石门。枫林叶欲下，极浦月清暾。
<br>
<br>
<br>
<br>&nbsp;&nbsp; 卷573_53 【寄朱锡珪】贾岛 
<br>
<br>远泊与谁同，来从古木中。长江人钓月，旷野火烧风。 
<br>梦泽吞楚大，闽山厄海丛。此时樯底水，涛起屈原通。
<br>
<br>
<br>
<br>&nbsp;&nbsp; 卷573_54 【马戴居华山因寄】贾岛 
<br>
<br>玉女洗头盆，孤高不可言。瀑流莲岳顶，河注华山根。 
<br>绝雀林藏鹘，无人境有猿。秋蟾才过雨，石上古松门。
<br>
<br>
<br>
<br>&nbsp;&nbsp; 卷573_55 【寄胡遇】贾岛 
<br>
<br>一自残春别，经炎复到凉。萤从枯树出，蛩入破阶藏。 
<br>落叶书胜纸，闲砧坐当床。东门因送客，相访也何妨。
<br>
<br>
<br>
<br>&nbsp;&nbsp; 卷573_56 【送李戎扶侍往寿安】贾岛 
<br>
<br>二千馀里路，一半是波涛。未晓著衣起，出城逢日高。 
<br>关山多寇盗，扶侍带弓刀。临别不挥泪，谁知心郁陶。
<br>
<br>
<br>
<br>&nbsp;&nbsp; 卷573_57 【送孙逸人】贾岛 
<br>
<br>衣屡犹同俗，妻儿亦宛然。不餐能累月，无病已多年。 
<br>是药皆谙性，令人渐信仙。杖头书数卷，荷入翠微烟。
<br>
<br>
<br>
<br>&nbsp;&nbsp; 卷573_58 【寄华山僧】贾岛 
<br>
<br>遥知白石室，松柏隐朦胧。月落看心次，云生闭目中。 
<br>五更钟隔岳，万尺水悬空。苔藓嵌岩所，依稀有径通。
<br>
<br>
<br>
<br>&nbsp;&nbsp; 卷573_59 【送李登少府】贾岛 
<br>
<br>伊阳耽酒尉，朗咏醉醒新。应见嵩山里，明年踯躅春。 
<br>一千寻树直，三十六峰邻。流水潺潺处，坚贞玉涧珉。
<br>
<br>
<br>
<br>&nbsp;&nbsp; 卷573_60 【易州过郝逸人居】贾岛 
<br>
<br>每逢词翰客，邀我共寻君。果见闲居赋，未曾流俗闻。 
<br>也知邻市井，宛似出嚣氛。却笑巢由辈，何须隐白云。
<br>
<br>
<br>
<br>&nbsp;&nbsp; 卷573_61 【酬鄠县李廓少府见寄】贾岛 
<br>
<br>稍怜公事退，复遇夕阳时。北朔霜凝竹，南山水入篱。 
<br>吟怀沧海侣，空问白云师。恨不相从去，心惟野鹤知。
<br>
<br>
<br>
<br>&nbsp;&nbsp; 卷573_62 【净业寺与前鄠县李廓少府同宿】贾岛 
<br>
<br>来从城上峰，京寺暮相逢。往往语复默，微微雨洒松。 
<br>家贫初罢吏，年长畏闻蛩。前日犹拘束，披衣起晓钟。
<br>
<br>
<br>
<br>&nbsp;&nbsp; 卷573_63 【送南卓归京】贾岛 
<br>
<br>残春别镜陂，罢郡未霜髭。行李逢炎暑，山泉满路岐。 
<br>云藏巢鹤树，风触啭莺枝。三省同虚位，双旌带去思。 
<br>入城宵梦后，待漏月沉时。长策并忠告，从容写玉墀。
<br>
<br>
<br>
<br>&nbsp;&nbsp; 卷573_64 【卧疾走笔酬韩愈书问】贾岛 
<br>
<br>一卧三四旬，数书惟独君。愿为出海月，不作归山云。 
<br>身上衣频寄，瓯中物亦分。欲知强健否，病鹤未离群。
<br>
<br>
<br>
<br>&nbsp;&nbsp; 卷573_65 【长孙霞李溟自紫阁白阁二峰见访】贾岛 
<br>
<br>寂寞吾庐贫，同来二阁人。所论唯野事，招作住云邻。 
<br>古寺期秋宿，平林散早春。漱流今已矣，巢许岂尧臣。
<br>
<br>
<br>
<br>&nbsp;&nbsp; 卷573_66 【送惟一游清凉寺】贾岛 
<br>
<br>去有巡台侣，荒溪众树分。瓶残秦地水，锡入晋山云。 
<br>秋月离喧见，寒泉出定闻。人间临欲别，旬日雨纷纷。
<br>
<br>
<br>
<br>&nbsp;&nbsp; 卷573_67 【郑尚书新开涪江二首】贾岛 
<br>
<br>岸凿青山破，江开白浪寒。日沉源出海，春至草生滩。 
<br>梓匠防波溢，蓬仙畏水干。从今疏决后，任雨滞峰峦。
<br>
<br>不侵南亩务，已拔北江流。涪水方移岸，浔阳有到舟。 
<br>潭澄初捣药，波动乍垂钩。山可疏三里，从知历亿秋。
<br>
<br>
<br>
<br>&nbsp;&nbsp; 卷573_68 【寄乔侍郎】贾岛 
<br>
<br>大宁犹未到，曾渡北浮桥。晓出爬船寺，手擎紫栗条。 
<br>差池不相见，怅望至今朝。近日营家计，绳悬一小瓢。
<br>
<br>
<br>
<br>&nbsp;&nbsp; 卷573_69 【送去华法师】贾岛 
<br>
<br>在越居何寺，东南水路归。秋江洗一钵，寒日晒三衣。 
<br>默听鸿声尽，行看叶影飞。囊中无宝货，船户夜扃稀。
<br>
<br>
<br>
<br>&nbsp;&nbsp; 卷573_70 【送蔡京】贾岛 
<br>
<br>跃蹄归鲁日，带漏别秦星。易折芳条桂，难穷邃义经。 
<br>登封多泰岳，巡狩遍沧溟。家在何林下，梁山翠满庭。
<br>
<br>
<br>
<br>&nbsp;&nbsp; 卷573_71 【慈恩寺上座院】贾岛 
<br>
<br>未委衡山色，何如对塔峰。曩宵曾宿此，今夕值秋浓。 
<br>羽族栖烟竹，寒流带月钟。井甘源起异，泉涌渍苔封。
<br>
<br>
<br>
<br>&nbsp;&nbsp; 卷573_72 【题朱庆馀所居】贾岛 
<br>
<br>天寒吟竟晓，古屋瓦生松。寄信船一只，隔乡山万重。 
<br>树来沙岸鸟，窗度雪楼钟。每忆江中屿，更看城上峰。
<br>
<br>
<br>
<br>&nbsp;&nbsp; 卷573_73 【送黄知新归安南】贾岛 
<br>
<br>池亭沉饮遍，非独曲江花。地远路穿海，春归冬到家。 
<br>火山难下雪，瘴土不生茶。知决移来计，相逢期尚赊。
<br>
<br>
<br>
<br>&nbsp;&nbsp; 卷573_74 【赠胡禅归】贾岛 
<br>
<br>自是根机钝，非关夏腊深。秋来江上寺，夜坐岭南心。 
<br>井凿山含月，风吹磬出林。祖师携只履，去路杳难寻。
<br>
<br>
<br>
<br>&nbsp;&nbsp; 卷573_75 【元日女道士受箓】贾岛 
<br>
<br>元日更新夜，斋身称净衣。数星连斗出，万里断云飞。 
<br>霜下磬声在，月高坛影微。立听师语了，左肘系符归。
<br>
<br>
<br>
<br>&nbsp;&nbsp; 卷573_76 【重与彭兵曹】贾岛 
<br>
<br>故人在城里，休寄海边书。渐去老不远，别来情岂疏。 
<br>砚冰催腊日，山雀到贫居。每有平戎计，官家别敕除。
<br>
<br>
<br>
<br>&nbsp;&nbsp; 卷573_77 【赠庄上人】贾岛 
<br>
<br>不语焚香坐，心知道已成。流年衰此世，定力见他生。 
<br>暮雪馀春冷，寒灯续昼明。寻常五侯至，敢望下阶迎。
<br>
<br>
<br>
<br>&nbsp;&nbsp; 卷573_78 【落第东归逢僧伯阳】贾岛 
<br>
<br>相逢须语笑，人世别离频。晓至长侵月，思乡动隔春。 
<br>见僧心暂静，从俗事多迍。宇宙诗名小，山河客路新。 
<br>翠桐犹入爨，清镜未辞尘。逸足思奔骥，随群且退鳞。 
<br>宴乖红杏寺，愁在绿杨津。老病难为乐，开眉赖故人。
<br>
<br>
<br>
<br>&nbsp;&nbsp; 卷573_79 【皇甫主簿期游山不及赴】贾岛 
<br>
<br>休官匹马在，新意入山中。更住应难遂，前期恨不同。 
<br>集蝉苔树僻，留客雨堂空。深夜谁相访，惟当清净翁。
<br>
<br>
<br>
<br>&nbsp;&nbsp; 卷573_80 【宿成湘林下】贾岛 
<br>
<br>相访夕阳时，千株木未衰。石泉流出谷，山雨滴栖鸱。 
<br>漏向灯听数，酒因客寝迟。今宵不尽兴，更有月明期。
<br>
<br>
<br>
<br>&nbsp;&nbsp; 卷573_81 【喜雍陶至】贾岛 
<br>
<br>今朝笑语同，几日百忧中。鸟度剑门静，蛮归泸水空。 
<br>步霜吟菊畔，待月坐林东。且莫孤此兴，勿论穷与通。
<br>
<br>
<br>
<br>&nbsp;&nbsp; 卷573_82 【酬胡遇】贾岛 
<br>
<br>丽句传人口，科名立可图。移居见山烧，买树带巢乌。 
<br>游远风涛急，吟清雪月孤。却思初识面，仍未有多须。
<br>
<br>
<br>
<br>&nbsp;&nbsp; 卷573_83 【宿慈恩寺郁公房】贾岛 
<br>
<br>病身来寄宿，自扫一床闲。反照临江磬，新秋过雨山。 
<br>竹阴移冷月，荷气带禅关。独住天台意，方从内请还。
<br>
<br>
<br>
<br>&nbsp;&nbsp; 卷573_84 【送褚山人归日本】贾岛 
<br>
<br>悬帆待秋水，去入杳冥间。东海几年别，中华此日还。 
<br>岸遥生白发，波尽露青山。隔水相思在，无书也是闲。
<br>
<br>
<br>
<br>&nbsp;&nbsp; 卷573_85 【寄韩湘】贾岛 
<br>
<br>过岭行多少，潮州涨满川。花开南去后，水冻北归前。 
<br>望鹭吟登阁，听猿泪滴船。相思堪面话，不著尺书传。
<br>
<br>
<br>
<br>&nbsp;&nbsp; 卷573_86 【雨夜寄马戴】贾岛 
<br>
<br>芳林杏花树，花落子西东。今夕曲江雨，寒催朔北风。 
<br>乡书沧海绝，隐路翠微通。寂寂相思际，孤釭残漏中。
<br>
<br>
<br>
<br>&nbsp;&nbsp; 卷573_87 【喜无可上人游山回】贾岛 
<br>
<br>一食复何如，寻山无定居。相逢新夏满，不见半年馀。 
<br>听话龙潭雪，休传鸟道书。别来还似旧，白发日高梳。
<br>
<br>
<br>
<br>&nbsp;&nbsp; 卷573_88 【寄毗陵彻公】贾岛 
<br>
<br>身依吴寺老，黄叶几回看。早讲林霜在，孤禅隙月残。 
<br>井通潮浪远，钟与角声寒。已有南游约，谁言礼谒难。
<br>
<br>
<br>
<br>&nbsp;&nbsp; 卷573_89 【送韦琼校书】贾岛 
<br>
<br>宾佐兼归觐，此行江汉心。别离从阙下，道路向山阴。 
<br>孤屿消寒沫，空城滴夜霖。若邪溪畔寺，秋色共谁寻。
<br>
<br>
<br>
<br>&nbsp;&nbsp; 卷573_90 【寄刘侍御】贾岛 
<br>
<br>衣多苔藓痕，犹拟更趋门。自夏虽无病，经秋不过原。 
<br>积泉留岱鸟，叠岫隔巴猿。琴月西斋集，如今岂复言。
<br>
<br>
<br>
<br>&nbsp;&nbsp; 卷573_91 【送穆少府知眉州】贾岛 
<br>
<br>剑门倚青汉，君昔未曾过。日暮行人少，山深异鸟多。 
<br>猿啼和峡雨，栈尽到江波。一路白云里，飞泉洒薜萝。
<br>
<br>
<br>
<br>&nbsp;&nbsp; 卷573_92 【二月晦日留别鄠中友人】贾岛 
<br>
<br>立马柳花里，别君当酒酣。春风渐向北，云雁不飞南。 
<br>明晓日初一，今年月又三。鞭羸去暮色，远岳起烟岚。
<br>
<br>
<br>
<br>&nbsp;&nbsp; 卷573_93 【送李校书赴吉期】贾岛 
<br>
<br>筮算重重吉，良期讵可迁。不同牛女夜，是配凤凰年。 
<br>佩玉春风里，题章蜡烛前。诗书与箴训，夫哲又妻贤。
<br>
<br>
<br>
<br>&nbsp;&nbsp; 卷573_94 【宿孤馆】贾岛 
<br>
<br>落日投村戍，愁生为客途。寒山晴后绿，秋月夜来孤。 
<br>橘树千株在，渔家一半无。自知风水静，舟系岸边芦。
<br>
<br>
<br>
<br>&nbsp;&nbsp; 卷573_95 【哭宗密禅师】贾岛 
<br>
<br>鸟道雪岑巅，师亡谁去禅。几尘增灭后，树色改生前。 
<br>层塔当松吹，残踪傍野泉。唯嗟听经虎，时到坏庵边。
<br>
<br>
<br>
<br>&nbsp;&nbsp; 卷573_96 【宿山寺】贾岛 
<br>
<br>众岫耸寒色，精庐向此分。流星透疏木，走月逆行云。 
<br>绝顶人来少，高松鹤不群。一僧年八十，世事未曾闻。
<br>
<br>
<br>
<br>&nbsp;&nbsp; 卷573_97 【送友人如边】贾岛 
<br>
<br>去日重阳后，前程菊正芳。行车辗秋岳，落叶坠寒霜。 
<br>云入汉天白，风高碛色黄。蒲轮待恐晚，求荐向诸方。
<br>
<br>
<br>
<br>&nbsp;&nbsp; 卷573_98 【题竹谷上人院】贾岛 
<br>
<br>禅庭高鸟道，回望极川原。樵径连峰顶，石泉通竹根。 
<br>木深犹积雪，山浅未闻猿。欲别尘中苦，愿师贻一言。
<br>
<br>
<br>
<br>&nbsp;&nbsp; 卷573_99 【京北原作】贾岛 
<br>
<br>登原见城阙，策蹇思炎天。日午路中客，槐花风处蝉。 
<br>远山秦木上，清渭汉陵前。何事居人世，皆从名利牵。
<br>
<br>
<br>
<br>&nbsp;&nbsp; 卷573_100 【寄江上人】贾岛 
<br>
<br>紫阁旧房在，新家中岳东。烟波千里隔，消息一朝通。 
<br>寒日汀洲路，秋晴岛屿风。分明杜陵叶，别后两经红。
<br>
<br>
<br>
<br>&nbsp;&nbsp; 卷573_101 【送僧归太白山】贾岛 
<br>
<br>坚冰连夏处，太白接青天。云塞石房路，峰明雨外巅。 
<br>夜禅临虎穴，寒漱撇龙泉。后会不期日，相逢应信缘。
<br>
<br>
<br>
<br>&nbsp;&nbsp; 卷573_102 【暮过山村】贾岛 
<br>
<br>数里闻寒水，山家少四邻。怪禽啼旷野，落日恐行人。 
<br>初月未终夕，边烽不过秦。萧条桑柘外，烟火渐相亲。
<br>
<br>
<br>
<br>&nbsp;&nbsp; 卷573_103 【鹭鸶】贾岛 
<br>
<br>求鱼未得食，沙岸往来行。岛月独栖影，暮天寒过声。 
<br>堕巢因木折，失侣遇弦惊。频向烟霄望，吾知尔去程。
<br>
<br>
<br>
<br>&nbsp;&nbsp; 卷573_104 【内道场僧弘绍】贾岛 
<br>
<br>麟德燃香请，长安春几回。夜闲同像寂，昼定为吾开。 
<br>讲罢松根老，经浮海水来。六年双足履，只步院中苔。
<br>
<br>
<br>
<br>&nbsp;&nbsp; 卷573_105 【蒋亭和蔡湘州】贾岛 
<br>
<br>蒋宅为亭榭，蔡城东郭门。潭连秦相井，松老汉朝根。 
<br>已积苍苔遍，何曾旧径存。高斋无事后，时复一携尊。
<br>
<br>
<br>
<br>&nbsp;&nbsp; 卷573_106 【光州王建使君水亭作】贾岛 
<br>
<br>楚水临轩积，澄鲜一亩馀。柳根连岸尽，荷叶出萍初。 
<br>极浦清相似，幽禽到不虚。夕阳庭际眺，槐雨滴疏疏。
<br>
<br>
<br>
<br>&nbsp;&nbsp; 卷573_107 【留别光州王使君建】贾岛 
<br>
<br>杜陵千里外，期在末秋归。既见林花落，须防木叶飞。 
<br>楚从何地尽，淮隔数峰微。回首馀霞失，斜阳照客衣。
<br>
<br>
<br>
<br>&nbsp;&nbsp; 卷573_108 【宿姚合宅寄张司业籍】贾岛 
<br>
<br>闲宵因集会，柱史话先生。身爱无一事，心期往四明。 
<br>松枝影摇动，石磬响寒清。谁伴南斋宿，月高霜满城。
<br>
<br>
<br>
<br>&nbsp;&nbsp; 卷573_109 【哭张籍】贾岛 
<br>
<br>精灵归恍惚，石磬韵曾闻。即日是前古，谁人耕此坟。 
<br>旧游孤棹远，故域九江分。本欲蓬瀛去，餐芝御白云。
<br>
<br>
<br>
<br>&nbsp;&nbsp; 卷573_110 【灵准上人院】贾岛 
<br>
<br>掩扉当太白，腊数等松椿。禁漏来遥夜，山泉落近邻。 
<br>经声终卷晓，草色几芽春。海内知名士，交游准上人。
<br>
<br>
<br>
<br>&nbsp;&nbsp; 卷573_111 【寄柳舍人宗元】贾岛 
<br>
<br>格与功俱造，何人意不降。一宵三梦柳，孤泊九秋江。 
<br>擢第名重列，冲天字几双。誓为仙者仆，侧执驭风幢。
<br>
<br>
<br>
<br>&nbsp;&nbsp; 卷573_112 【送玄岩上人归西蜀】贾岛 
<br>
<br>玉垒山中寺，幽深胜概多。药成彭祖捣，顶受七轮摩。 
<br>去腊催今夏，流光等逝波。会当依粪扫，五岳遍头陀。
<br>
<br>
<br>
<br>&nbsp;&nbsp; 卷573_113 【寄宋州田中丞】贾岛 
<br>
<br>古郡近南徐，关河万里馀。相思深夜后，未答去秋书。 
<br>自别知音少，难忘识面初。旧山期已久，门掩数畦蔬。
<br>
<br>
<br>
<br>&nbsp;&nbsp; 卷573_114 【送朱休归剑南】贾岛 
<br>
<br>剑南归受贺，太学赋声雄。山路长江岸，朝阳十月中。 
<br>芽新抽雪茗，枝重集猿枫。卓氏琴台废，深芜想径通。
<br>
<br>
<br>
<br>&nbsp;&nbsp; 卷573_115 【寄长武朱尚书】贾岛 
<br>
<br>不日即登坛，枪旗一万竿。角吹边月没，鼓绝爆雷残。 
<br>中国今如此，西荒可取难。白衣思请谒，徒步在长安。
<br>
<br>
<br>
<br>&nbsp;&nbsp; 卷573_116 【送皇甫侍御】贾岛 
<br>
<br>晓钟催早期，自是赴嘉招。舟泊湘江阔，田收楚泽遥。 
<br>雁惊起衰草，猿渴下寒条。来使黔南日，时应问寂寥。
<br>
<br>
<br>
<br>&nbsp;&nbsp; 卷573_117 【郊居即事】贾岛 
<br>
<br>住此园林久，其如未是家。叶书传野意，檐溜煮胡茶。 
<br>雨后逢行鹭，更深听远蛙。自然还往里，多是爱烟霞。
<br>
<br>
<br>
<br>&nbsp;&nbsp; 卷573_118 【夜集姚合宅期可公不至】贾岛 
<br>
<br>公堂秋雨夜，已是念园林。何事疾病日，重论山水心。 
<br>孤灯明腊后，微雪下更深。释子乖来约，泉西寒磬音。
<br>
<br>
<br>
<br>&nbsp;&nbsp; 卷573_119 【喜李馀自蜀至】贾岛 
<br>
<br>迢递岷峨外，西南驿路高。几程寻嶮栈，独宿听寒涛。 
<br>白鸟飞还立，青猿断更号。往来从此过，词体近风骚。
<br>
<br>
<br>
<br>&nbsp;&nbsp; 卷573_120 【王侍御南原庄】贾岛 
<br>
<br>买得足云地，新栽药数窠。峰头盘一径，原下注双河。 
<br>春寺闲眠久，晴台独上多。南斋宿雨后，仍许重来麽。
<br>
<br>
<br>
<br>&nbsp;&nbsp; 卷573_121 【送康秀才】贾岛 
<br>
<br>俱为落第年，相识落花前。酒泻两三盏，诗吟十数篇。 
<br>行岐逢塞雨，嘶马上津船。树影高堂下，回时应有蝉。
<br>
<br>
<br>
<br>&nbsp;&nbsp; 卷573_122 【送僧】贾岛 
<br>
<br>此生披衲过，在世得身闲。日午游都市，天寒往华山。 
<br>言归文字外，意出有无间。仙掌云边树，巢禽时出关。
<br>
<br>
<br>
<br>&nbsp;&nbsp; 卷573_123 【寄魏少府】贾岛 
<br>
<br>来时乖面别，终日使人惭。易记卷中句，难忘灯下谈。 
<br>湿苔粘树瘿，瀑布溅房庵。音信如相惠，移居古井南。
<br>
<br>
<br>
<br>&nbsp;&nbsp; 卷573_124 【原居即事言怀赠孙员外】贾岛 
<br>
<br>出入土门偏，秋深石色泉。径通原上草，地接水中莲。 
<br>采菌依馀枿，拾薪逢刈田。镊撏白发断，兵阻尺书传。 
<br>避路来华省，抄诗上彩笺。高斋久不到，犹喜未经年。
<br>
<br>
<br>
<br>&nbsp;&nbsp; 卷573_125 【登楼】贾岛 
<br>
<br>秋日登高望，凉风吹海初。山川明已久，河汉没无馀。 
<br>远近涯寥夐，高低中太虚。赋因王阁笔，思比谢游疏。
<br>
<br>
<br>
<br>&nbsp;&nbsp; 卷573_126 【上乐使君救康成公（一作陈陶续古诗）】贾岛 
<br>
<br>曾梦诸侯笑，康囚议脱枷。千根池里藕，一朵火中花。
<br>
<br>
<br>
<br>&nbsp;&nbsp; 卷573_127 【昆明池泛舟】贾岛 
<br>
<br>一枝青竹榜，泛泛绿萍里。不见钓鱼人，渐入秋塘水。
<br>
<br>
<br>
<br>&nbsp;&nbsp; 卷573_128 【送僧】贾岛 
<br>
<br>大内曾持论，天南化俗行。旧房山雪在，春草岳阳生。 
<br>晓了莲经义，堪任宝盖迎。王侯皆护法，何寺讲钟鸣。
<br>
<br>
<br>
<br>&nbsp;&nbsp; 卷573_129 【送刘知新往襄阳】贾岛 
<br>
<br>此别诚堪恨，荆襄是旧游。眼光悬欲落，心绪乱难收。 
<br>花木三层寺，烟波五相楼。因君两地去，长使梦悠悠。
<br>
<br>
<br>
<br>&nbsp;&nbsp; 卷573_130 【寄慈恩寺郁上人】贾岛 
<br>
<br>中秋期夕望，虚室省相容。北斗生清漏，南山出碧重。 
<br>露寒鸠宿竹，鸿过月圆钟。此夜情应切，衡阳旧住峰。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
