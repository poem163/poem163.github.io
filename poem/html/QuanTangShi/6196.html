<HTML>
<HEAD>
<TITLE>全唐诗 卷627-631 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷627-631</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷627-631</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-02&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6196"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷627-631')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷627-631]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷627_1 【人日代客子（是日立春）】陆龟蒙 
<br>
<br>人日兼春日，长怀复短怀。遥知双彩胜，并在一金钗。
<br>
<br>
<br>&nbsp;&nbsp; 卷627_2 【筑城词二首】陆龟蒙 
<br>
<br>城上一培土，手中千万杵。筑城畏不坚，坚城在何处。
<br>
<br>莫叹将军逼，将军要却敌。城高功亦高，尔命何劳惜。
<br>
<br>
<br>
<br>&nbsp;&nbsp; 卷627_3 【古意】陆龟蒙 
<br>
<br>君心莫淡薄，妾意正栖托。愿得双车轮，一夜生四角。
<br>
<br>
<br>
<br>&nbsp;&nbsp; 卷627_4 【春晓】陆龟蒙 
<br>
<br>春庭晓景别，清露花逦迤。黄蜂一过慵，夜夜栖香蕊。
<br>
<br>
<br>
<br>&nbsp;&nbsp; 卷627_5 【杂兴】陆龟蒙 
<br>
<br>桃李傍檐楹，无人赏春华。时情重不见，却忆菖蒲花。
<br>
<br>
<br>
<br>&nbsp;&nbsp; 卷627_6 【雁】陆龟蒙 
<br>
<br>南北路何长，中间万弋张。不知烟雾里，几只到衡阳。
<br>
<br>
<br>
<br>&nbsp;&nbsp; 卷627_7 【寄远】陆龟蒙 
<br>
<br>鬓乱羞云卷，眉空羡月生。中原犹将将，何日重卿卿。
<br>
<br>
<br>
<br>&nbsp;&nbsp; 卷627_8 【庭前】陆龟蒙 
<br>
<br>合欢能解恚，萱草信忘忧。尽向庭前种，萋萋特地愁。
<br>
<br>
<br>
<br>&nbsp;&nbsp; 卷627_9 【洞房怨】陆龟蒙 
<br>
<br>玉锸朝扶鬓，金梯晚下台。春衫将别泪，一夜两难裁。
<br>
<br>
<br>
<br>&nbsp;&nbsp; 卷627_10 【江行】陆龟蒙 
<br>
<br>酒旗菰叶外，楼影浪花中。醉帆张数幅，唯待鲤鱼风。
<br>
<br>
<br>
<br>&nbsp;&nbsp; 卷627_11 【巫峡】陆龟蒙 
<br>
<br>巫峡七百里，巫山十二重。年年自云雨，环佩竟谁逢。
<br>
<br>
<br>
<br>&nbsp;&nbsp; 卷627_12 【归路】陆龟蒙 
<br>
<br>渐入新丰路，衰红映小桥。浑如七年病，初得一丸销。
<br>
<br>
<br>
<br>&nbsp;&nbsp; 卷627_13 【南塘曲】陆龟蒙 
<br>
<br>妾住东湖下，郎居南浦边。闲临烟水望，认得采菱船。
<br>
<br>
<br>
<br>&nbsp;&nbsp; 卷627_14 【黄金二首】陆龟蒙 
<br>
<br>自古黄金贵，犹沽骏与才。近来簪珥重，无可上高台。
<br>
<br>平分从满箧，醉掷任成堆。恰莫持千万，明明买祸胎。
<br>
<br>
<br>
<br>&nbsp;&nbsp; 卷627_15 【夕阳】陆龟蒙 
<br>
<br>渡口和帆落，城边带角收。如何茂陵客，江上倚危楼。
<br>
<br>
<br>
<br>&nbsp;&nbsp; 卷627_16 【残雪】陆龟蒙 
<br>
<br>桂冷微停素，峰干不遍岚。何谿背林处，犹覆定僧庵。
<br>
<br>
<br>
<br>&nbsp;&nbsp; 卷627_17 【古态】陆龟蒙 
<br>
<br>古态日渐薄，新妆心更劳。城中皆一尺，非妾髻鬟高。
<br>
<br>
<br>
<br>&nbsp;&nbsp; 卷627_18 【大堤】陆龟蒙 
<br>
<br>大堤春日暮，骢马解镂衢。请君留上客，容妾荐雕胡。
<br>
<br>
<br>
<br>&nbsp;&nbsp; 卷627_19 【金陵道】陆龟蒙 
<br>
<br>北雁行行直，东流澹澹春。当时六朝客，还道帝乡人。
<br>
<br>
<br>
<br>&nbsp;&nbsp; 卷627_20 【离骚】陆龟蒙 
<br>
<br>天问复招魂，无因彻帝阍。岂知千丽句，不敌一谗言。
<br>
<br>
<br>
<br>&nbsp;&nbsp; 卷627_21 【对酒】陆龟蒙 
<br>
<br>后代称欢伯，前贤号圣人。且须谋日富，不要道家贫。
<br>
<br>
<br>
<br>&nbsp;&nbsp; 卷627_22 【寄南岳客乞灵芜香】陆龟蒙 
<br>
<br>闻说融峰下，灵香似反魂。春来正堪采，试为劚云根。
<br>
<br>
<br>
<br>&nbsp;&nbsp; 卷627_23 【山阳燕中郊乐录】陆龟蒙 
<br>
<br>淮上能无雨，回头总是情。蒲帆浑未织，争得一欢成。
<br>
<br>
<br>
<br>&nbsp;&nbsp; 卷627_24 【偶作】陆龟蒙 
<br>
<br>双眉初出茧，两鬓正藏鸦。自有王昌在，何劳近宋家。
<br>
<br>
<br>
<br>&nbsp;&nbsp; 卷627_25 【有示】陆龟蒙 
<br>
<br>相对莫辞贫，蓬蒿任塞门。无情是金玉，不报主人恩。
<br>
<br>
<br>
<br>&nbsp;&nbsp; 卷627_26 【秋思三首】陆龟蒙 
<br>
<br>桐露珪初落，兰风佩欲衰。不知能赋客，何似枉刀儿。
<br>
<br>谁在嫖姚幕，能教霹雳车。至今思秃尾，无以代寒菹。
<br>
<br>未得同齑杵，何时减药囊。莫言天帝醉，秦暴不灵长。
<br>
<br>
<br>
<br>&nbsp;&nbsp; 卷627_27 【早春】陆龟蒙 
<br>
<br>雨冷唯添暑，烟初不著春。数枝花颣小，愁杀扈芳人。
<br>
<br>
<br>
<br>&nbsp;&nbsp; 卷627_28 【怀仙三首】陆龟蒙 
<br>
<br>闻道阳都女，连娟耳细长。自非黄犊客，不得到云房。
<br>
<br>但服镮刚子，兼吟曲素词。须知臣汉客，还见布龙儿。
<br>
<br>神烛光华丽，灵祛羽翼生。已传餐玉粒，犹自买云英。
<br>
<br>
<br>
<br>&nbsp;&nbsp; 卷627_29 【芙蓉】陆龟蒙 
<br>
<br>闲吟鲍照赋，更起屈平愁。莫引西风动，红衣不耐秋。
<br>
<br>
<br>
<br>&nbsp;&nbsp; 卷627_30 【春思】陆龟蒙 
<br>
<br>怨莺新语涩，双蝶斗飞高。作个名春恨，浮生百倍劳。
<br>
<br>
<br>
<br>&nbsp;&nbsp; 卷627_31 【风人诗四首】陆龟蒙 
<br>
<br>十万全师出，遥知正忆君。一心如瑞麦，长作两岐分。
<br>
<br>破檗供朝爨，须怜是苦辛。晓天窥落宿，谁识独醒人。
<br>
<br>旦日思双屦，明时愿早谐。丹青传四渎，难写是秋怀。
<br>
<br>闻道更新帜，多应发旧旗。征衣无伴捣，独处自然悲。
<br>
<br>
<br>
<br>&nbsp;&nbsp; 卷627_32 【乐府杂咏六首·双吹管】陆龟蒙 
<br>
<br>长短裁浮筠，参差作飞凤。高楼微月夜，吹出江南弄。
<br>
<br>
<br>
<br>&nbsp;&nbsp; 卷627_33 【乐府杂咏六首·东飞凫】陆龟蒙 
<br>
<br>裁得尺锦书，欲寄东飞凫。胫短翅亦短，雌雄恋菰蒲。
<br>
<br>
<br>
<br>&nbsp;&nbsp; 卷627_34 【乐府杂咏六首·花成子】陆龟蒙 
<br>
<br>春风等君意，亦解欺桃李。写得去时真，归来不相似。
<br>
<br>
<br>
<br>&nbsp;&nbsp; 卷627_35 【乐府杂咏六首·月成弦】陆龟蒙 
<br>
<br>孤光照还没，转益伤离别。妾若是嫦娥，长圆不教缺。
<br>
<br>
<br>
<br>&nbsp;&nbsp; 卷627_36 【乐府杂咏六首·孤烛怨】陆龟蒙 
<br>
<br>前回边使至，闻道交河战。坐想鼓鞞声，寸心攒百箭。
<br>
<br>
<br>
<br>&nbsp;&nbsp; 卷627_37 【乐府杂咏六首·金吾子】陆龟蒙 
<br>
<br>嫁得金吾子，常闻轻薄名。君心如不重，妾腰徒自轻。
<br>
<br>
<br>
<br>&nbsp;&nbsp; 卷627_38 【子夜四时歌·春】陆龟蒙 
<br>
<br>山连翠羽屏，草接烟华席。望尽南飞燕，佳人断消息。
<br>
<br>
<br>
<br>&nbsp;&nbsp; 卷627_39 【子夜四时歌·夏】陆龟蒙 
<br>
<br>兰眼抬路斜，莺唇映花老。金龙倾漏尽，玉井敲冰早。
<br>
<br>
<br>
<br>&nbsp;&nbsp; 卷627_40 【子夜四时歌·秋】陆龟蒙 
<br>
<br>凉汉清泬寥，衰林怨风雨。愁听络纬唱，似与羁魂语。
<br>
<br>
<br>
<br>&nbsp;&nbsp; 卷627_41 【子夜四时歌·冬】陆龟蒙 
<br>
<br>南云走冷圭，北籁号空木。年年任霜霰，不减筼筜绿。
<br>
<br>
<br>
<br>&nbsp;&nbsp; 卷627_42 【大子夜歌二首】陆龟蒙 
<br>
<br>歌谣数百种，子夜最可怜。慷慨吐清音，明转出天然。
<br>
<br>丝竹发歌响，假器扬清音。不知歌谣妙，声势出口心。
<br>
<br>
<br>
<br>&nbsp;&nbsp; 卷627_43 【子夜警歌二首】陆龟蒙 
<br>
<br>镂碗传绿酒，雕炉薰紫烟。谁知苦寒调，共作白雪弦。
<br>
<br>恃爱如欲进，含羞出不前。朱口发艳歌，玉指弄娇弦。
<br>
<br>
<br>
<br>&nbsp;&nbsp; 卷627_44 【子夜变歌三首】陆龟蒙 
<br>
<br>人传欢负情，我自未尝见。三更开门去，始知子夜变。
<br>
<br>岁月如流迈，春尽秋已至。荧荧条上花，零落何乃驶。
<br>
<br>岁月如流迈，行已及素秋。蟋蟀吟堂前，惆怅使侬愁。
<br>
<br>
<br>
<br>&nbsp;&nbsp; 卷627_45 【江南曲五首】陆龟蒙 
<br>
<br>鱼戏莲叶间，参差隐叶扇。鸀鳿窥，潋滟无因见。
<br>
<br>鱼戏莲叶东，初霞射红尾。旁临谢山侧，恰值清风起。
<br>
<br>鱼戏莲叶西，盘盘舞波急。潜依曲岸凉，正直斜光入。
<br>
<br>鱼戏莲叶南，欹危舞烟叠。光摇越鸟巢，影乱吴娃楫。
<br>
<br>鱼戏莲叶北，澄阳动微涟。回看帝子渚，稍背鄂君船。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷628_1 【陌上桑】陆龟蒙 
<br>
<br>皓齿还如贝色含，长眉亦似烟华贴。
<br>邻娃尽著绣裆襦，独自提筐采蚕叶。
<br>
<br>
<br>&nbsp;&nbsp; 卷628_2 【自遣诗三十首】陆龟蒙 
<br>
<br>五年重别旧山村，树有交柯犊有孙。
<br>更感卞峰颜色好，晓云才散便当门。
<br>
<br>雪下孤村淅淅鸣，病魂无睡洒来清。
<br>心摇只待东窗晓，长愧寒鸡第一声。
<br>
<br>多情多感自难忘，只有风流共古长。
<br>座上不遗金带枕，陈王词赋为谁伤。
<br>
<br>甫里先生未白头，酒旗犹可战高楼。
<br>长鲸好鲙无因得，乞取艅艎作钓舟。
<br>
<br>花濑濛濛紫气昏，水边山曲更深村。
<br>终须拣取幽栖处，老桧成双便作门。
<br>
<br>阴洞曾为采药行，冷云凝绝烛微明。
<br>玉芝敲折琤然堕，合有真人上姓名。
<br>
<br>长叹人间发易华，暗将心事许烟霞。
<br>病来前约分明在，药鼎书囊便是家。
<br>
<br>酝得秋泉似玉容，比于云液更应浓。
<br>思量北海徐刘辈，枉向人间号酒龙。
<br>
<br>羊侃多应自古豪，解盘金槊置纤腰。
<br>纵然此事教双得，不博溪田二顷苗。
<br>
<br>偶然携稚看微波，临水春寒一倍多。
<br>便使笔精如逸少，懒能书字换群鹅。
<br>
<br>昔闻庄叟迢迢梦，又道韩生苒苒飞。
<br>知有姓名聊寄问，更无言语抱斜晖。
<br>
<br>雪侵春事太无端，舞急微还近腊寒。
<br>应是也疑真宰怪，休时犹未遍林峦。
<br>
<br>数尺游丝堕碧空，年年长是惹东风。
<br>争知天上无人住，亦有春愁鹤发翁。
<br>
<br>谁使寒鸦意绪娇，云情山晚动情憀。
<br>乱和残照纷纷舞，应索阳乌次第饶。
<br>
<br>古往天高事渺茫，争知灵媛不凄凉。
<br>月娥如有相思泪，只待方诸寄两行。
<br>
<br>本来云外寄闲身，遂与溪云作主人。
<br>一夜逆风愁四散，晓来零落傍衣巾。
<br>
<br>渊明不待公田熟，乘兴先秋解印归。
<br>我为馀粮春未去，到头谁是复谁非。
<br>
<br>云拥根株抱石危，斫来文似瘦蛟螭。
<br>幽人带病慵朝起，只向春山尽日欹。
<br>
<br>月淡花闲夜已深，宋家微咏若遗音。
<br>重思万古无人赏，露湿清香独满襟。
<br>
<br>南岸春田手自农，往来横截半江风。
<br>有时不耐轻桡兴，暂欲蓬山访洛公。
<br>
<br>贤达垂竿小隐中，我来真作捕鱼翁。
<br>前溪一夜春流急，已学严滩下钓筒。
<br>
<br>水国君王又姓萧，风情由是冠南朝。
<br>灵和殿下巴江柳，十二旒前舞翠条。
<br>
<br>强梳蓬鬓整斜冠，片烛光微夜思阑。
<br>天意最饶惆怅事，单栖分付与春寒。
<br>
<br>无多药圃近南荣，合有新苗次第生。
<br>稚子不知名品上，恐随春草斗输赢。
<br>
<br>一派溪随箬下流，春来无处不汀洲。
<br>漪澜未碧蒲犹短，不见鸳鸯正自由。
<br>
<br>山下花明水上曛，一桡青翰破霞文。
<br>越人但爱风流客，绣被何须属鄂君。
<br>
<br>妍华须是占时生，准拟差肩不近情。
<br>佳丽几时腰不细，荆王辛苦致宫名。
<br>
<br>姹女精神似月孤，敢将容易入洪炉。
<br>人间纵道铅华少，蝶翅新篁未肯无。
<br>
<br>贞白求丹变姓名，主恩潜助亦无成。
<br>侯家竟换梁天子，王整徒劳作外兵。
<br>
<br>春雨能膏草木肥，就中林野碧含滋。
<br>唯馀病客相逢背，一夜寒声减四肢。
<br>
<br>
<br>
<br>&nbsp;&nbsp; 卷628_3 【别墅怀归】陆龟蒙 
<br>
<br>东去沧溟百里馀，沿江潮信到吾庐。
<br>就中家在蓬山下，一日堪凭两寄书。
<br>
<br>
<br>
<br>&nbsp;&nbsp; 卷628_4 【野井】陆龟蒙 
<br>
<br>朱阁前头露井多，碧梧桐下美人过。
<br>寒泉未必能如此，奈有银瓶素绠何。
<br>
<br>
<br>
<br>&nbsp;&nbsp; 卷628_5 【南征】陆龟蒙 
<br>
<br>丞相南征定有无，幕中谁是骋良图。
<br>遥知贼胆纵横破，绕帐生犀一万株。
<br>
<br>
<br>
<br>&nbsp;&nbsp; 卷628_6 【北渡】陆龟蒙 
<br>
<br>江客柴门枕浪花，鸣机寒橹任呕哑。
<br>轻舟过去真堪画，惊起鸬鹚一阵斜。
<br>
<br>
<br>
<br>&nbsp;&nbsp; 卷628_7 【夜泊咏栖鸿】陆龟蒙 
<br>
<br>可怜霜月暂相依，莫向衡阳趁逐飞。
<br>同是江南寒夜客，羽毛单薄稻粱微。
<br>
<br>
<br>
<br>&nbsp;&nbsp; 卷628_8 【早行】陆龟蒙 
<br>
<br>水寒孤棹触天文，直似乘槎去问津。
<br>纵使碧虚无限好，客星名字也愁人。
<br>
<br>
<br>
<br>&nbsp;&nbsp; 卷628_9 【木兰堂（一作李商隐诗）】陆龟蒙 
<br>
<br>洞庭波浪渺无津，日日征帆送远人。
<br>几度木兰舟上望，不知元是此花身。
<br>
<br>
<br>
<br>&nbsp;&nbsp; 卷628_10 【和袭美春夕陪崔谏议樱桃园宴】陆龟蒙 
<br>
<br>佳人芳树杂春蹊，花外烟濛月渐低。
<br>几度艳歌清欲转，流莺惊起不成栖。
<br>
<br>
<br>
<br>&nbsp;&nbsp; 卷628_11 【和袭美松江早春】陆龟蒙 
<br>
<br>柳下江餐待好风，暂时还得狎渔翁。
<br>一生无事烟波足，唯有沙边水勃公。
<br>
<br>
<br>
<br>&nbsp;&nbsp; 卷628_12 【和袭美女坟湖（即吴王葬女之所）】陆龟蒙 
<br>
<br>水平波淡绕回塘，鹤殉人沉万古伤。
<br>应是离魂双不得，至今沙上少鸳鸯。
<br>
<br>
<br>
<br>&nbsp;&nbsp; 卷628_13 【和袭美泰伯庙】陆龟蒙 
<br>
<br>故国城荒德未荒，年年椒奠湿中堂。
<br>迩来父子争天下，不信人间有让王。
<br>
<br>
<br>
<br>&nbsp;&nbsp; 卷628_14 【和袭美木兰院次韵】陆龟蒙 
<br>
<br>苦吟清漏迢迢极，月过花西尚未眠。
<br>犹忆故山欹警枕，夜来呜咽似流泉。
<br>
<br>
<br>
<br>&nbsp;&nbsp; 卷628_15 【和袭美重题蔷薇】陆龟蒙 
<br>
<br>秾华自古不得久，况是倚春春已空。
<br>更被夜来风雨恶，满阶狼藉没多红。
<br>
<br>
<br>
<br>&nbsp;&nbsp; 卷628_16 【和袭美春夕酒醒】陆龟蒙 
<br>
<br>几年无事傍江湖，醉倒黄公旧酒垆。
<br>觉后不知明月上，满身花影倩人扶。
<br>
<br>
<br>
<br>&nbsp;&nbsp; 卷628_17 【和袭美木兰后池三咏·重台莲花】陆龟蒙 
<br>
<br>水国烟乡足芰荷，就中芳瑞此难过。
<br>风情为与吴王近，红萼常教一倍多。
<br>
<br>
<br>
<br>&nbsp;&nbsp; 卷628_18 【和袭美木兰后池三咏·浮萍】陆龟蒙 
<br>
<br>晚来风约半池明，重叠侵沙绿罽成。
<br>不用临池更相笑，最无根蒂是浮名。
<br>
<br>
<br>
<br>&nbsp;&nbsp; 卷628_19 【和袭美木兰后池三咏·白莲】陆龟蒙 
<br>
<br>素花多蒙别艳欺，此花真合在瑶池。
<br>还应有恨无人觉，月晓风清欲堕时。
<br>
<br>
<br>
<br>&nbsp;&nbsp; 卷628_20 【和袭美重题后池】陆龟蒙 
<br>
<br>晓烟清露暗相和，浴雁浮鸥意绪多。
<br>却是陈王词赋错，枉将心事托微波。
<br>
<br>
<br>
<br>&nbsp;&nbsp; 卷628_21 【和胥门闲泛】陆龟蒙 
<br>
<br>细桨轻撶下白蘋，故城花谢绿阴新。
<br>岂无今日逃名士，试问南塘著屟人。
<br>
<br>
<br>
<br>&nbsp;&nbsp; 卷628_22 【袭美初植松桂偶题】陆龟蒙 
<br>
<br>轩阴冉冉移斜日，寒韵泠泠入晚风。
<br>烟格月姿曾不改，至今犹似在山中。
<br>
<br>
<br>
<br>&nbsp;&nbsp; 卷628_23 【和袭美馆娃宫怀古五绝】陆龟蒙 
<br>
<br>三千虽衣水犀珠，半夜夫差国暗屠。
<br>犹有八人皆二八，独教西子占亡吴。
<br>
<br>一宫花渚漾涟漪，俀堕鸦鬟出茧眉。
<br>可料座中歌舞袖，便将残节拂降旗。
<br>
<br>几多云榭倚青冥，越焰烧来一片平。
<br>此地最应沾恨血，至今春草不匀生。
<br>
<br>江色分明练绕台，战帆遥隔绮疏开。
<br>波神自厌荒淫主，勾践楼船稳帖来。
<br>
<br>宝袜香綦碎晓尘，乱兵谁惜似花人。
<br>伯劳应是精灵使，犹向残阳泣暮春。
<br>
<br>
<br>
<br>&nbsp;&nbsp; 卷628_24 【和袭美虎丘寺西小溪闲泛三绝】陆龟蒙 
<br>
<br>树号相思枝拂地，鸟语提壶声满溪。
<br>云涯一里千万曲，直是渔翁行也迷。
<br>
<br>荒柳卧波浑似困，宿云遮坞未全痴。
<br>云情柳意萧萧会，若问诸馀总不知。
<br>
<br>每逢孤屿一倚楫，便欲狂歌同采薇。
<br>任是烟萝中待月，不妨欹枕扣舷归。
<br>
<br>
<br>
<br>&nbsp;&nbsp; 卷628_25 【和袭美天竺寺八月十五夜桂子】陆龟蒙 
<br>
<br>霜实常闻秋半夜，天台天竺堕云岑。
<br>如何两地无人种，却是湘漓是桂林。
<br>
<br>
<br>
<br>&nbsp;&nbsp; 卷628_26 【戏题袭美书印囊】陆龟蒙 
<br>
<br>鹊衔龟顾妙无馀，不爱封侯爱石渠。
<br>应笑休文过万卷，至今谁道沈家书。
<br>
<br>
<br>
<br>&nbsp;&nbsp; 卷628_27 【和袭美钓侣二章】陆龟蒙 
<br>
<br>一艇轻撶看晓涛，接z5抛下漉春醪。
<br>相逢便倚蒹葭泊，更唱菱歌擘蟹螯。
<br>
<br>雨后沙虚古岸崩，鱼梁移入乱云层。
<br>归时月堕汀洲暗，认得妻儿结网灯。
<br>
<br>
<br>
<br>&nbsp;&nbsp; 卷628_28 【和袭美寄同年韦校书】陆龟蒙 
<br>
<br>万古风烟满故都，清才搜括妙无馀。
<br>可中寄与芸香客，便是江南地里书。
<br>
<br>
<br>
<br>&nbsp;&nbsp; 卷628_29 【和袭美初冬偶作】陆龟蒙 
<br>
<br>桐下空阶叠绿钱，貂裘初绽拥高眠。
<br>小炉低幌还遮掩，酒滴灰香似去年。
<br>
<br>
<br>
<br>&nbsp;&nbsp; 卷628_30 【袭美醉中寄一壶并一绝，走笔次韵奉酬】陆龟蒙 
<br>
<br>酒痕衣上杂莓苔，犹忆红螺一两杯。
<br>正被绕篱荒菊笑，日斜还有白衣来。
<br>
<br>
<br>
<br>&nbsp;&nbsp; 卷628_31 【再和次韵】陆龟蒙 
<br>
<br>阶下饥禽啄嫩苔，野人方倒病中杯。
<br>寒蔬卖却还沽吃，可有金貂换得来。
<br>
<br>
<br>
<br>&nbsp;&nbsp; 卷628_32 【和袭美重玄寺双矮桧】陆龟蒙 
<br>
<br>可怜烟刺是青螺，如到双林误礼多。
<br>更忆早秋登北固，海门苍翠出晴波。
<br>
<br>
<br>
<br>&nbsp;&nbsp; 卷628_33 【醉中戏赠袭美】陆龟蒙 
<br>
<br>南北风流旧不同，伧吴今日若相通。
<br>病来犹伴金杯满，欲得人呼小褚公。
<br>
<br>
<br>
<br>&nbsp;&nbsp; 卷628_34 【润卿遗青z3饭兼之一绝，聊用答谢】陆龟蒙 
<br>
<br>旧闻香积金仙食，今见青精玉斧餐。
<br>自笑镜中无骨录，可能飞上紫雪端。
<br>
<br>
<br>
<br>&nbsp;&nbsp; 卷628_35 【文宴招润卿博士辞以道侣将至一绝寄之】陆龟蒙 
<br>
<br>仙客何时下鹤翎，方瞳如水脑华清。
<br>不过传达杨君梦，从许人间小兆听。
<br>
<br>
<br>
<br>&nbsp;&nbsp; 卷628_36 【再招】陆龟蒙 
<br>
<br>遥知道侣谈玄次，又是文交丽事时。
<br>虽是寒轻云重日，也留花簟待徐摛。
<br>
<br>
<br>
<br>&nbsp;&nbsp; 卷628_37 【玩金鸂鶒戏赠袭美】陆龟蒙 
<br>
<br>曾向溪边泊暮云，至今犹忆浪花群。
<br>不知镂羽凝香雾，堪与鸳鸯觉后闻。
<br>
<br>
<br>
<br>&nbsp;&nbsp; 卷628_38 【子规一首】陆龟蒙 
<br>
<br>碧竿微露月玲珑，谢豹伤心独叫风。
<br>高处已应闻滴血，山榴一夜几枝红。
<br>
<br>
<br>
<br>&nbsp;&nbsp; 卷628_39 【寄题天台国清寺齐梁体】陆龟蒙 
<br>
<br>峰带楼台天外立，明河色近罘罳湿。
<br>松间石上定僧寒，半夜楢溪水声急。
<br>
<br>
<br>
<br>&nbsp;&nbsp; 卷628_40 【奉和谏议酬先辈霜菊】陆龟蒙 
<br>
<br>紫茎芳艳照西风，只怕霜华掠断丛。
<br>争奈病夫难强饮，应须速自召车公。
<br>
<br>
<br>
<br>&nbsp;&nbsp; 卷628_41 【和袭美咏皋桥】陆龟蒙 
<br>
<br>横截春流架断虹，凭栏犹思五噫风。
<br>今来未必非梁孟，却是无人断伯通。
<br>
<br>
<br>
<br>&nbsp;&nbsp; 卷628_42 【和袭美悼鹤】陆龟蒙 
<br>
<br>酆都香稻字重思，遥想飞魂去未饥。
<br>争奈野鸦无数健，黄昏来占旧栖枝。
<br>
<br>
<br>
<br>&nbsp;&nbsp; 卷628_43 【和醉中袭美先起次韵】陆龟蒙 
<br>
<br>莫唱艳歌凝翠黛，已通仙籍在金闺。
<br>他时若寄相思泪，红粉痕应伴紫泥。
<br>
<br>
<br>
<br>&nbsp;&nbsp; 卷628_44 【和袭美酒病偶作次韵】陆龟蒙 
<br>
<br>柳疏桐下晚窗明，只有微风为折酲。
<br>唯欠白绡笼解散，洛生闲咏两三声。
<br>
<br>
<br>
<br>&nbsp;&nbsp; 卷628_45 【忆白菊】陆龟蒙 
<br>
<br>稚子书传白菊开，西成相滞未容回。
<br>月明阶下窗纱薄，多少清香透入来。
<br>
<br>
<br>
<br>&nbsp;&nbsp; 卷628_46 【和同润卿寒夜访袭美各惜其志次韵】陆龟蒙 
<br>
<br>醉韵飘飘不可亲，掉头吟侧华阳巾。
<br>如能跂脚南窗下，便是羲皇世上人。
<br>
<br>
<br>
<br>&nbsp;&nbsp; 卷628_47 【和袭美寒夜文宴润卿有期不至】陆龟蒙 
<br>
<br>细雨轻觞玉漏终，上清词句落吟中。
<br>松斋一夜怀贞白，霜外空闻五粒风。
<br>
<br>
<br>
<br>&nbsp;&nbsp; 卷628_48 【移石盆】陆龟蒙 
<br>
<br>移得龙泓潋滟寒，月轮初下白云端。
<br>无人尽日澄心坐，倒影新篁一两竿。
<br>
<br>
<br>
<br>&nbsp;&nbsp; 卷628_49 【石竹花咏】陆龟蒙 
<br>
<br>曾看南朝画国娃，古萝衣上碎明霞。
<br>而今莫共金钱斗，买却春风是此花。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷629_1 【和袭美友人许惠酒以诗征之】陆龟蒙 
<br>
<br>冻醪初漉嫩如春，轻蚁漂漂杂蕊尘。
<br>得伴方平同一醉，明朝应作蔡经身。
<br>
<br>
<br>&nbsp;&nbsp; 卷629_2 【闻圆载上人挟儒书洎释典归日本国，更作一绝以送】陆龟蒙 
<br>
<br>九流三藏一时倾，万轴光凌渤澥声。
<br>从此遗编东去后，却应荒外有诸生。
<br>
<br>
<br>
<br>&nbsp;&nbsp; 卷629_3 【闲吟】陆龟蒙 
<br>
<br>闲吟料得三更尽，始把孤灯背竹窗。
<br>一夜西风高浪起，不教归梦过寒江。
<br>
<br>
<br>
<br>&nbsp;&nbsp; 卷629_4 【秘色越器】陆龟蒙 
<br>
<br>九秋风露越窑开，夺得千峰翠色来。
<br>好向中宵盛沆瀣，共嵇中散斗遗杯。
<br>
<br>
<br>
<br>&nbsp;&nbsp; 卷629_5 【景阳宫井】陆龟蒙 
<br>
<br>古堞烟埋宫井树，陈主吴姬堕泉处。
<br>舜没苍梧万里云，却不闻将二妃去。
<br>
<br>
<br>
<br>&nbsp;&nbsp; 卷629_6 【江南二首】陆龟蒙 
<br>
<br>便风船尾香粳熟，细雨层头赤鲤跳。
<br>待得江餐闲望足，日斜方动木兰桡。
<br>
<br>村边紫豆花垂次，岸上红梨叶战初。
<br>莫怪烟中重回首，酒家青纻一行书。
<br>
<br>
<br>
<br>&nbsp;&nbsp; 卷629_7 【溪思雨中】陆龟蒙 
<br>
<br>雨映前山万絇丝，橹声冲破似鸣机。
<br>无端织得愁成段，堪作骚人酒病衣。
<br>
<br>
<br>
<br>&nbsp;&nbsp; 卷629_8 【江城夜泊】陆龟蒙 
<br>
<br>漏移寒箭丁丁急，月挂虚弓霭霭明。
<br>此夜离魂堪射断，更须江笛两三声。
<br>
<br>
<br>
<br>&nbsp;&nbsp; 卷629_9 【宫人斜】陆龟蒙 
<br>
<br>草著愁烟似不春，晚莺哀怨问行人。
<br>须知一种埋香骨，犹胜昭君作虏尘。
<br>
<br>
<br>
<br>&nbsp;&nbsp; 卷629_10 【送棋客】陆龟蒙 
<br>
<br>满目山川似势棋，况当秋雁正斜飞。
<br>金门若召羊玄保，赌取江东太守归。
<br>
<br>
<br>
<br>&nbsp;&nbsp; 卷629_11 【汉宫词】陆龟蒙 
<br>
<br>招灵阁上霓旌绝，柏梁台中珠翠稠。
<br>一身三十六宫夜，露滴玉盘青桂秋。
<br>
<br>
<br>
<br>&nbsp;&nbsp; 卷629_12 【上清】陆龟蒙 
<br>
<br>玉林风露寂寥清，仙妃对月闲吹笙。
<br>新篁冷涩曲未尽，细拂云枝栖凤惊。
<br>
<br>
<br>
<br>&nbsp;&nbsp; 卷629_13 【秋荷】陆龟蒙 
<br>
<br>蒲茸承露有佳色，茭叶束烟如效颦。
<br>盈盈一水不得渡，冷翠遗香愁向人。
<br>
<br>
<br>
<br>&nbsp;&nbsp; 卷629_14 【有别二首】陆龟蒙 
<br>
<br>且将丝wf系兰舟，醉下烟汀减去愁。
<br>江上有楼君莫上，落花随浪正东流。
<br>
<br>池上已看莺舌默，云间应即雁翰开。
<br>唯愁别后当风立，万树将秋入恨来。
<br>
<br>
<br>
<br>&nbsp;&nbsp; 卷629_15 【病中晓思】陆龟蒙 
<br>
<br>月堕霜西竹井寒，辘轳丝冻下瓶难。
<br>幽人病久浑成渴，愁见龙书一鼎干。
<br>
<br>
<br>
<br>&nbsp;&nbsp; 卷629_16 【送友人之湖上】陆龟蒙 
<br>
<br>故人溪上有渔舟，竿倚风蘋夜不收。
<br>欲寄一函聊问讯，洪乔宁作置书邮。
<br>
<br>
<br>
<br>&nbsp;&nbsp; 卷629_17 【寒日逢僧】陆龟蒙 
<br>
<br>瘦胫高褰梵屟轻，野塘风劲锡环鸣。
<br>如何不向深山里，坐拥闲云过一生。
<br>
<br>
<br>
<br>&nbsp;&nbsp; 卷629_18 【冬柳】陆龟蒙 
<br>
<br>柳汀斜对野人窗，零落衰条傍晓江。
<br>正是霜风飘断处，寒鸥惊起一双双。
<br>
<br>
<br>
<br>&nbsp;&nbsp; 卷629_19 【寄友人】陆龟蒙 
<br>
<br>敬亭寒夜溪声里，同听先生讲太玄。
<br>上得云梯不回首，钓竿犹在五湖边。
<br>
<br>
<br>
<br>&nbsp;&nbsp; 卷629_20 【岛树】陆龟蒙 
<br>
<br>波涛漱苦盘根浅，风雨飘多著叶迟。
<br>迥出孤烟残照里，鹭鹚相对立高枝。
<br>
<br>
<br>
<br>&nbsp;&nbsp; 卷629_21 【头陀僧】陆龟蒙 
<br>
<br>万峰围绕一峰深，向此长修苦行心。
<br>自扫雪中归鹿迹，天明恐被猎人寻。
<br>
<br>
<br>
<br>&nbsp;&nbsp; 卷629_22 【晚渡】陆龟蒙 
<br>
<br>半波风雨半波晴，渔曲飘秋野调清。
<br>各样莲船逗村去，笠檐蓑袂有残声。
<br>
<br>
<br>
<br>&nbsp;&nbsp; 卷629_23 【赠老僧二首】陆龟蒙 
<br>
<br>枯貌自同霜里木，馀生唯指佛前灯。
<br>少时写得坐禅影，今见问人何处僧。
<br>
<br>自有家山供衲线，不离溪曲取庵茅。
<br>旧曾闻说林中鸟，定后长来顶上巢。
<br>
<br>
<br>
<br>&nbsp;&nbsp; 卷629_24 【忆山泉】陆龟蒙 
<br>
<br>一夜寒声来梦里，平明著屐到声边。
<br>心期盛夏同过此，脱却荷衣石上眠。
<br>
<br>
<br>
<br>&nbsp;&nbsp; 卷629_25 【白芙蓉】陆龟蒙 
<br>
<br>澹然相对却成劳，月染风裁个个高。
<br>似说玉皇亲谪堕，至今犹著水霜袍。
<br>
<br>
<br>
<br>&nbsp;&nbsp; 卷629_26 【严光钓台】陆龟蒙 
<br>
<br>片帆竿外揖清风，石立云孤万古中。
<br>不是狂奴为故态，仲华争得黑头公。
<br>
<br>
<br>
<br>&nbsp;&nbsp; 卷629_27 【读陈拾遗集】陆龟蒙 
<br>
<br>蓬颗何时与恨平，蜀江衣带蜀山轻。
<br>寻闻骑士枭黄祖，自是无人祭祢衡。
<br>
<br>
<br>
<br>&nbsp;&nbsp; 卷629_28 【吴宫怀古】陆龟蒙 
<br>
<br>香径长洲尽棘丛，奢云艳雨只悲风。
<br>吴王事事须亡国，未必西施胜六宫。
<br>
<br>
<br>
<br>&nbsp;&nbsp; 卷629_29 【送琴客之建康】陆龟蒙 
<br>
<br>蕙风杉露共泠泠，三峡寒泉漱玉清。
<br>君到南朝访遗事，柳家双锁旧知名。
<br>
<br>
<br>
<br>&nbsp;&nbsp; 卷629_30 【闺怨】陆龟蒙 
<br>
<br>白袷行人又远游，日斜空上映花楼。
<br>愁丝堕絮相逢著，绊惹春风卒未休。
<br>
<br>
<br>
<br>&nbsp;&nbsp; 卷629_31 【丁香】陆龟蒙 
<br>
<br>江上悠悠人不问，十年云外醉中身。
<br>殷勤解却丁香结，纵放繁枝散诞春。
<br>
<br>
<br>
<br>&nbsp;&nbsp; 卷629_32 【种蒲】陆龟蒙 
<br>
<br>杜若溪边手自移，旋抽烟剑碧参差。
<br>何时织得孤帆去，悬向秋风访所思。
<br>
<br>
<br>
<br>&nbsp;&nbsp; 卷629_33 【范蠡】陆龟蒙 
<br>
<br>平吴专越祸胎深，岂是功成有去心。
<br>勾践不知嫌鸟喙，归来犹自铸良金。
<br>
<br>
<br>
<br>&nbsp;&nbsp; 卷629_34 【山僧二首】陆龟蒙 
<br>
<br>山藓几重生草履，涧泉长自满铜瓶。
<br>时将如意敲眠虎，遣向林间坐听经。
<br>
<br>一夏不离苍岛上，秋来频话石城南。
<br>思归瀑布声前坐，却把松枝拂旧庵。
<br>
<br>
<br>
<br>&nbsp;&nbsp; 卷629_35 【上云乐】陆龟蒙 
<br>
<br>青丝作筰桂为船，白兔捣药虾蟆丸。
<br>便浮天汉泊星渚，回首笑君承露盘。
<br>
<br>
<br>
<br>&nbsp;&nbsp; 卷629_36 【新秋杂题六首·眠】陆龟蒙 
<br>
<br>一簟临窗薤叶秋，小帘风荡半离钩。
<br>魂清雨急梦难到，身在五湖波上头。
<br>
<br>
<br>
<br>&nbsp;&nbsp; 卷629_37 【新秋杂题六首·行】陆龟蒙 
<br>
<br>寻人直到月坞北，觅鹤便过云峰西。
<br>只今犹有疏野调，但绕莓苔风雨畦。
<br>
<br>
<br>
<br>&nbsp;&nbsp; 卷629_38 【新秋杂题六首·倚】陆龟蒙 
<br>
<br>橘下凝情香染巾，竹边留思露摇身。
<br>背烟垂首尽日立，忆得山中无事人。
<br>
<br>
<br>
<br>&nbsp;&nbsp; 卷629_39 【新秋杂题六首·吟】陆龟蒙 
<br>
<br>忆山摇膝石上晚，怀古掉头溪畔凉。
<br>有时得句一声发，惊起鹭鹚和夕阳。
<br>
<br>
<br>
<br>&nbsp;&nbsp; 卷629_40 【新秋杂题六首·食】陆龟蒙 
<br>
<br>日午空斋带睡痕，水蔬山药荐盘飧。
<br>林乌信我无机事，长到而今下石盆。
<br>
<br>
<br>
<br>&nbsp;&nbsp; 卷629_41 【新秋杂题六首·坐】陆龟蒙 
<br>
<br>偶避蝉声来隙地，忽随鸿影入辽天。
<br>闲僧不会寂寥意，道学西方人坐禅。
<br>
<br>
<br>
<br>&nbsp;&nbsp; 卷629_42 【新沙】陆龟蒙 
<br>
<br>渤澥声中涨小堤，官家知后海鸥知。
<br>蓬莱有路教人到，应亦年年税紫芝。
<br>
<br>
<br>
<br>&nbsp;&nbsp; 卷629_43 【邺宫词二首】陆龟蒙 
<br>
<br>魏武平生不好香，枫胶蕙炷洁宫房。
<br>可知遗令非前事，却有馀薰在绣囊。
<br>
<br>花飞蝶骇不愁人，水殿云廊别置春。
<br>晓日靓妆千骑女，白樱桃下紫纶巾。
<br>
<br>
<br>
<br>&nbsp;&nbsp; 卷629_44 【古别离】陆龟蒙 
<br>
<br>仙人左手把长箭，欲射日乌乌不栖。
<br>何事离情畏明发，一心唯恨汝南鸡。
<br>
<br>
<br>
<br>&nbsp;&nbsp; 卷629_45 【高道士】陆龟蒙 
<br>
<br>峨眉道士风骨峻，手把玉皇书一通。
<br>东游借得琴高鲤，骑入蓬莱清浅中。
<br>
<br>
<br>
<br>&nbsp;&nbsp; 卷629_46 【蔬食】陆龟蒙 
<br>
<br>孔融不要留残脍，庾悦无端吝子鹅。
<br>香稻熟来秋菜嫩，伴僧餐了听云和。
<br>
<br>
<br>
<br>&nbsp;&nbsp; 卷629_47 【寄远】陆龟蒙 
<br>
<br>缥梨花谢莺口吃，黄犊少年人未归。
<br>画扇红弦相掩映，独看斜月下帘衣。
<br>
<br>
<br>
<br>&nbsp;&nbsp; 卷629_48 【山中僧】陆龟蒙 
<br>
<br>手关一室翠微里，日暮白云栖半间。
<br>白云朝出天际去，若比老僧犹未闲。
<br>
<br>
<br>
<br>&nbsp;&nbsp; 卷629_49 【洞宫秋夕】陆龟蒙 
<br>
<br>浓霜打叶落地声，南溪石泉细泠泠。
<br>洞宫寂寞人不去，坐见月生云母屏。
<br>
<br>
<br>
<br>&nbsp;&nbsp; 卷629_50 【连昌宫词二首·门】陆龟蒙 
<br>
<br>金铺零落兽镮空，斜掩双扉细草中。
<br>日暮鸟归宫树绿，不闻鸦轧闭春风。
<br>
<br>
<br>
<br>&nbsp;&nbsp; 卷629_51 【连昌宫词二首·阶】陆龟蒙 
<br>
<br>草没苔封叠翠斜，坠红千叶拥残霞。
<br>年年直为秋霖苦，滴陷青珉隐起花。
<br>
<br>
<br>
<br>&nbsp;&nbsp; 卷629_52 【怀宛陵旧游】陆龟蒙 
<br>
<br>陵阳佳地昔年游，谢脁青山李白楼。
<br>唯有日斜溪上思，酒旗风影落春流。
<br>
<br>
<br>
<br>&nbsp;&nbsp; 卷629_53 【松石晓景图】陆龟蒙 
<br>
<br>霜骨云根惨淡愁，宿烟封著未全收。
<br>将归与说文通后，写得松江岸上秋。
<br>
<br>
<br>
<br>&nbsp;&nbsp; 卷629_54 【钓车】陆龟蒙 
<br>
<br>小轮轻线妙无双，曾伴幽人酒一缸。
<br>洛客见诗如有问，辗烟冲雨过桐江。
<br>
<br>
<br>
<br>&nbsp;&nbsp; 卷629_55 【漉酒巾】陆龟蒙 
<br>
<br>靖节高风不可攀，此巾犹坠冻醪间。
<br>偏宜雪夜山中戴，认取时情与醉颜。
<br>
<br>
<br>
<br>&nbsp;&nbsp; 卷629_56 【华阳巾】陆龟蒙 
<br>
<br>莲花峰下得佳名，云褐相兼上鹤翎。
<br>须是古坛秋霁后，静焚香炷礼寒星。
<br>
<br>
<br>
<br>&nbsp;&nbsp; 卷629_57 【方响】陆龟蒙 
<br>
<br>击霜寒玉乱丁丁，花底秋风拂坐生。
<br>王母闲看汉天子，满猗兰殿佩环声。
<br>
<br>
<br>
<br>&nbsp;&nbsp; 卷629_58 【白鹭】陆龟蒙 
<br>
<br>雪然飞下立苍苔，应伴江鸥拒我来。
<br>见欲扁舟摇荡去，倩君先作水云媒。
<br>
<br>
<br>
<br>&nbsp;&nbsp; 卷629_59 【溪行】陆龟蒙 
<br>
<br>晚天寒雨上滩时，他已扬舲我尚迟。
<br>自是樯低帆幅少，溪风终不两般吹。
<br>
<br>
<br>
<br>&nbsp;&nbsp; 卷629_60 【太湖叟】陆龟蒙 
<br>
<br>细桨轻船卖石归，酒痕狼藉遍苔衣。
<br>攻车战舰繁如织，不肯回头问是非。
<br>
<br>
<br>
<br>&nbsp;&nbsp; 卷629_61 【答友人】陆龟蒙 
<br>
<br>荆卿雄骨化为尘，燕市应无共饮人。
<br>能脱鹔鹴来换酒，五湖赊与一年春。
<br>
<br>
<br>
<br>&nbsp;&nbsp; 卷629_62 【偶作】陆龟蒙 
<br>
<br>酒信巧为缲病绪，花音长作嫁愁媒。
<br>也知愁病堪回避，争奈流莺唤起来。
<br>
<br>
<br>
<br>&nbsp;&nbsp; 卷629_63 【春思二首】陆龟蒙 
<br>
<br>竹外麦烟愁漠漠，短翅啼禽飞魄魄。
<br>此时忆著千里人，独坐支颐看花落。
<br>
<br>江南酒熟清明天，高高绿旆当风悬。
<br>谁家无事少年子，满面落花犹醉眠。
<br>
<br>
<br>
<br>&nbsp;&nbsp; 卷629_64 【访僧不遇】陆龟蒙 
<br>
<br>棹倚东林欲问禅，远公飞锡未应还。
<br>蒙庄弟子相看笑，何事空门亦有关。
<br>
<br>
<br>
<br>&nbsp;&nbsp; 卷629_65 【谢山泉】陆龟蒙 
<br>
<br>决决春泉出洞霞，石坛封寄野人家。
<br>草堂尽日留僧坐，自向前溪摘茗芽。
<br>
<br>
<br>
<br>&nbsp;&nbsp; 卷629_66 【洞宫夕（一作华阳观）】陆龟蒙 
<br>
<br>月午山空桂花落，华阳道士云衣薄。
<br>石坛香散步虚声，杉云清泠滴栖鹤。
<br>
<br>
<br>
<br>&nbsp;&nbsp; 卷629_67 【峡客行】陆龟蒙 
<br>
<br>万仞峰排千剑束，孤舟夜系峰头宿。
<br>蛮溪雪坏蜀江倾，滟滪朝来大如屋。
<br>
<br>
<br>
<br>&nbsp;&nbsp; 卷629_68 【江边】陆龟蒙 
<br>
<br>江边日晚潮烟上，树里鸦鸦桔槔响。
<br>无因得似灌园翁，十亩春蔬一藜杖。
<br>
<br>
<br>
<br>&nbsp;&nbsp; 卷629_69 【帘】陆龟蒙 
<br>
<br>枕映疏容晚向欹，秋烟脉脉雨微微。
<br>逆风障燕寻常事，不学人前当妓衣。
<br>
<br>
<br>
<br>&nbsp;&nbsp; 卷629_70 【开元杂题七首·玉龙子】陆龟蒙 
<br>
<br>何代奇工碾玉英，细髯纤角尽雕成。
<br>烟乾雾悄君心苦，风雨长随一掷声。
<br>
<br>
<br>
<br>&nbsp;&nbsp; 卷629_71 【开元杂题七首·照夜白】陆龟蒙 
<br>
<br>雪虬轻骏步如飞，一练腾光透月旗。
<br>应笑穆王抛万乘，踏风鞭露向瑶池。
<br>
<br>
<br>
<br>&nbsp;&nbsp; 卷629_72 【开元杂题七首·舞马】陆龟蒙 
<br>
<br>月窟龙孙四百蹄，骄骧轻步应金鞞。
<br>曲终似要君王宠，回望红楼不敢嘶。
<br>
<br>
<br>
<br>&nbsp;&nbsp; 卷629_73 【开元杂题七首·杂伎】陆龟蒙 
<br>
<br>拜象驯犀角抵豪，星丸霜剑出花高。
<br>六宫争近乘舆望，珠翠三千拥赭袍。
<br>
<br>
<br>
<br>&nbsp;&nbsp; 卷629_74 【开元杂题七首·雪衣女】陆龟蒙 
<br>
<br>嫩红钩曲雪花攒，月殿栖时片影残。
<br>自说夜来春梦恶，学持金偈玉栏干。
<br>
<br>
<br>
<br>&nbsp;&nbsp; 卷629_75 【开元杂题七首·绣岭宫】陆龟蒙 
<br>
<br>绣岭花残翠倚空，碧窗瑶砌旧行宫。
<br>闲乘小驷浓阴下，时举金鞭半袖风。
<br>
<br>
<br>
<br>&nbsp;&nbsp; 卷629_76 【开元杂题七首·汤泉】陆龟蒙 
<br>
<br>暖殿流汤数十间，玉渠香细浪回环。
<br>上皇初解云衣浴，珠棹时敲瑟瑟山。
<br>
<br>
<br>
<br>&nbsp;&nbsp; 卷629_77 【题杜秀才水亭】陆龟蒙 
<br>
<br>晓和风露立晴烟，只恐腥魂涴洞天。
<br>云肆有龙君若买，便敲初日铸金钱。
<br>
<br>
<br>
<br>&nbsp;&nbsp; 卷629_78 【翠碧】陆龟蒙 
<br>
<br>红襟翠翰两参差，径拂烟华上细枝。
<br>春水渐生鱼易得，莫辞风雨坐多时。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷630_1 【水国诗（以下杂体诗）】陆龟蒙 
<br>
<br>水国不堪旱，斯民生甚微。直至葭菼少，敢言鱼蟹肥。 
<br>我到荒村无食啖，对案又非梁谢览。况是干苗结子疏， 
<br>归时只得藜羹糁。
<br>
<br>
<br>&nbsp;&nbsp; 卷630_2 【井上桐】陆龟蒙 
<br>
<br>美人伤别离，汲井长待晓。愁因辘轳转，惊起双栖鸟。 
<br>独立傍银床，碧桐风袅袅。
<br>
<br>
<br>
<br>&nbsp;&nbsp; 卷630_3 【门前路】陆龟蒙 
<br>
<br>门前向城路，一直复一曲。曲去日中还，直行日暮宿。 
<br>何必日中还，曲途荆棘间。
<br>
<br>
<br>
<br>&nbsp;&nbsp; 卷630_4 【彼农二章】陆龟蒙 
<br>
<br>世路浇险，淳风荡除。彼农家流，犹存厥初。藁焉而席， 
<br>茨焉而居。首乱如葆，形枯若腒。大耋既鲐，童子未cE。 
<br>以负以载，悉薅悉鉏，我慕圣道，我耽古书。小倦于学， 
<br>时游汝庐。有饭一盛，莫盐莫蔬。有繻一缇，不襟不祛。 
<br>所谓饥寒，汝何逭欤。
<br>
<br>禹贡厥田，上下各异。善人为邦，民受其赐。去年西成， 
<br>野有遗穗。今夏南亩，旱气赤地。遭其丰凶，概敛无二。 
<br>退输弗供，进诉弗视。号于旻天，以血为泪。孟子有言， 
<br>王无罪岁。诗之穷辞，以嫉悍吏。
<br>
<br>
<br>
<br>&nbsp;&nbsp; 卷630_5 【奉酬袭美苦雨见寄】陆龟蒙 
<br>
<br>松篁交加午阴黑，别是江南烟霭国。顽云猛雨更相欺， 
<br>声似虓号色如墨。茅茨裛烂檐生衣，夜夜化为萤火飞。 
<br>萤飞渐多屋渐薄，一注愁霖当面落。愁霖愁霖尔何错， 
<br>灭顶于余奚所作。既不能赋似陈思王，又不能诗似谢康乐。 
<br>昔年尝过杜子美，亦得高歌破印纸。惯曾掀搅大笔多， 
<br>为我才情也如此。高揖愁霖词未已，披文忽自皮夫子。 
<br>哀弦怨柱合为吟，cL我穷栖蓬藋里。初悲湿翼何由起， 
<br>末欲笺天叩天耳。其如玉女正投壶，笑电霏霏作天喜。 
<br>我本曾无一棱田，平生啸傲空渔船。有时赤脚弄明月， 
<br>踏破五湖光底天。去岁王师东下急，输兵粟尽民相泣。 
<br>伊予不战不耕人，敢怨烝黎无糁粒。不然受性圆如规， 
<br>千姿万态分毫厘。唾壶虎子尽能执，舐痔折枝无所辞。 
<br>有头强方心强直，撑拄颓风不量力。自爱垂名野史中， 
<br>宁论抱困荒城侧。唯君浩叹非庸人，分衣辍饮来相亲。 
<br>横眠木榻忘华荐，对食露葵轻八珍。欲穷玄，凤未白。 
<br>欲怀仙，鲸尚隔。不如驱入醉乡中，只恐醉乡田地窄。
<br>
<br>
<br>
<br>&nbsp;&nbsp; 卷630_6 【夏日闲居作四声诗寄袭美·平声】陆龟蒙 
<br>
<br>荒池菰蒲深，闲阶莓苔平。江边松篁多，人家帘栊清。 
<br>为书凌遗编，调弦夸新声。求欢虽殊途，探幽聊怡情。
<br>
<br>
<br>
<br>&nbsp;&nbsp; 卷630_7 【夏日闲居作四声诗寄袭美·平上声】陆龟蒙 
<br>
<br>朝烟涵楼台，晚雨染岛屿。渔童惊狂歌，艇子喜野语。 
<br>山容堪停杯，柳影好隐暑。年华如飞鸿，斗酒幸且举。
<br>
<br>
<br>
<br>&nbsp;&nbsp; 卷630_8 【夏日闲居作四声诗寄袭美·平去声】陆龟蒙 
<br>
<br>新开窗犹偏，自种蕙未遍。书签风摇闻，钓榭雾破见。 
<br>耕耘闲之资，啸咏性最便。希夷全天真，讵要问贵贱。
<br>
<br>
<br>
<br>&nbsp;&nbsp; 卷630_9 【夏日闲居作四声诗寄袭美·平入声】陆龟蒙 
<br>
<br>端居愁无涯，一夕发欲白。因为鸾章吟，忽忆鹤骨客。 
<br>手披丹台文，脚著赤玉舄。如蒙清音酬，若渴吸月液。
<br>
<br>
<br>
<br>&nbsp;&nbsp; 卷630_10 【奉酬袭美苦雨四声重寄三十二句·平声】陆龟蒙 
<br>
<br>幽栖眠疏窗，豪居凭高楼。浮沤惊跳丸，寒声思重裘。 
<br>床前垂文竿，巢边登轻舟。虽无东皋田，还生鱼乎忧。
<br>
<br>
<br>
<br>&nbsp;&nbsp; 卷630_11 【奉酬袭美苦雨四声重寄三十二句·平上声】陆龟蒙 
<br>
<br>层云愁天低，久雨倚槛冷。丝禽藏荷香，锦鲤绕岛影。 
<br>心将时人乖，道与隐者静。桐阴无深泉，所以逞短绠。
<br>
<br>
<br>
<br>&nbsp;&nbsp; 卷630_12 【奉酬袭美苦雨四声重寄三十二句·平去声】陆龟蒙 
<br>
<br>乌蟾俱沈光，昼夜恨暗度。何当乘云螭，面见上帝诉。 
<br>臣言阴云欺，诏用利剑付。回车诛群奸，自散万籁怒。
<br>
<br>
<br>
<br>&nbsp;&nbsp; 卷630_13 【奉酬袭美苦雨四声重寄三十二句·平入声】陆龟蒙 
<br>
<br>危檐仍空阶，十日滴不歇。青莎看成狂，白菊即欲没。 
<br>吴王荒金尊，越妾挟玉瑟。当时虽愁霖，亦若惜落月。
<br>
<br>
<br>
<br>&nbsp;&nbsp; 卷630_14 【晓起即事因成回文寄袭美】陆龟蒙 
<br>
<br>平波落月吟闲景，暗幌浮烟思起人。清露晓垂花谢半， 
<br>远风微动蕙抽新。城荒上处樵童小，石藓分来宿鹭驯。 
<br>晴寺野寻同去好，古碑苔字细书匀。
<br>
<br>
<br>
<br>&nbsp;&nbsp; 卷630_15 【回文】陆龟蒙 
<br>
<br>静烟临碧树，残雪背晴楼。冷天侵极戍，寒月对行舟。
<br>
<br>
<br>
<br>&nbsp;&nbsp; 卷630_16 【叠韵山中吟】陆龟蒙 
<br>
<br>琼英轻明生，石脉滴沥碧。玄铅仙偏怜，白帻客亦惜。
<br>
<br>
<br>
<br>&nbsp;&nbsp; 卷630_17 【双声溪上思】陆龟蒙 
<br>
<br>溪空唯容云，木密不陨雨。迎渔隐映间，安问讴雅橹。
<br>
<br>
<br>
<br>&nbsp;&nbsp; 卷630_18 【叠韵吴宫词二首】陆龟蒙 
<br>
<br>肤愉吴都姝，眷恋便殿宴。逡巡新春人，转面见战箭。
<br>
<br>红栊通东风，翠珥醉易坠。平明兵盈城，弃置遂至地。
<br>
<br>
<br>
<br>&nbsp;&nbsp; 卷630_19 【和胥口即事】陆龟蒙 
<br>
<br>雨后山容若动，天寒树色如消。目送回汀隐隐， 
<br>心随挂鹿摇摇。白蒋知秋露裛，青枫欲暮烟饶。 
<br>莫问吴趋行乐，酒旗竿倚河桥。
<br>
<br>把钓丝随浪远，采莲衣染香浓。绿倒红飘欲尽， 
<br>风斜雨细相逢。断岸沈渔uNuO，邻村送客fsfp。 
<br>即是清霜剖野，乘闲莫厌来重。
<br>
<br>
<br>
<br>&nbsp;&nbsp; 卷630_20 【齐梁怨别】陆龟蒙 
<br>
<br>寥寥缺月看将落，檐外霜华染罗幕。
<br>不知兰棹到何山，应倚相思树边泊。
<br>
<br>
<br>
<br>&nbsp;&nbsp; 卷630_21 【闲居杂题五首（以题十五字离合）·鸣蜩早】陆龟蒙 
<br>
<br>闲来倚杖柴门口，鸟下深枝啄晚虫。
<br>周步一池销半日，十年听此鬓如蓬。
<br>
<br>
<br>
<br>&nbsp;&nbsp; 卷630_22 【闲居杂题五首·野态真】陆龟蒙 
<br>
<br>君如有意耽田里，予亦无机向艺能。
<br>心迹所便唯是直，人间闻道最先憎。
<br>
<br>
<br>
<br>&nbsp;&nbsp; 卷630_23 【闲居杂题五首·松间斟】陆龟蒙 
<br>
<br>子山园静怜幽木，公干词清咏荜门。
<br>月上风微萧洒甚，斗醪何惜置盈尊。
<br>
<br>
<br>
<br>&nbsp;&nbsp; 卷630_24 【闲居杂题五首·饮岩泉】陆龟蒙 
<br>
<br>已甘茅洞三君食，欠买桐江一朵山。
<br>严子濑高秋浪白，水禽飞尽钓舟还。
<br>
<br>
<br>
<br>&nbsp;&nbsp; 卷630_25 【闲居杂题五首·当轩鹤】陆龟蒙 
<br>
<br>自笑与人乖好尚，田家山客共柴车。
<br>干时未似栖庐雀，鸟道闲携相尔书。
<br>
<br>
<br>
<br>&nbsp;&nbsp; 卷630_26 【药名离合夏日即事三首】陆龟蒙 
<br>
<br>乘屐著来幽砌滑，石罂煎得远泉甘。
<br>草堂只待新秋景，天色微凉酒半酣。
<br>
<br>避暑最须从朴野，葛巾筠席更相当。
<br>归来又好乘凉钓，藤蔓阴阴著雨香。
<br>
<br>窗外晓帘还自卷，柏烟兰露思晴空。
<br>青箱有意终须续，断简遗编一半通。
<br>
<br>
<br>
<br>&nbsp;&nbsp; 卷630_27 【和袭美怀锡山药名离合二首】陆龟蒙 
<br>
<br>鹤伴前溪栽白杏，人来阴洞写枯松。
<br>萝深境静日欲落，石上未眠闻远钟。
<br>
<br>佳句成来谁不伏，神丹偷去亦须防。
<br>风前莫怪携诗藁，本是吴吟荡桨郎。
<br>
<br>
<br>
<br>&nbsp;&nbsp; 卷630_28 【和袭美怀鹿门县名离合二首】陆龟蒙 
<br>
<br>云容覆枕无非白，水色侵矶直是蓝。
<br>田种紫芝餐可寿，春来何事恋江南。
<br>
<br>竹溪深处猿同宿，松阁秋来客共登。
<br>封径古苔侵石鹿，城中谁解访山僧。
<br>
<br>
<br>
<br>&nbsp;&nbsp; 卷630_29 【寒日古人名】陆龟蒙 
<br>
<br>初寒朗咏裴回立，欲谢玄关早晚开。
<br>昨日登楼望江色，鱼梁鸿雁几多来。
<br>
<br>
<br>
<br>&nbsp;&nbsp; 卷630_30 【句】陆龟蒙 
<br>
<br>几点社翁雨，一番花信风。（见《提要录》）
<br>
<br>水鸟歌妇女，衣襟便佞舌。（以下并见《海录碎事》）
<br>
<br>溪山自是清凉国，松竹合封萧洒侯。
<br>
<br>山上花明水上曛，一桡青翰破霞文。
<br>
<br>白帝霜舆欲御秋。
<br>
<br>但说漱流并枕石，不辞蝉腹与龟肠。（以下见《侯鲭录》）
<br>
<br>头方不会王门事，尘土空缁白苎衣。
<br>
<br>秋来懒上向吴亭。（见《方舆胜览》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷631_1 【旅泊吴门】张贲 
<br>
<br>一舸吴江晚，堪忧病广文。鲈鱼谁与伴，鸥鸟自成群。 
<br>反照纵横水，斜空断续云。异乡无限思，尽付酒醺醺。
<br>
<br>
<br>&nbsp;&nbsp; 卷631_2 【贲中间有吴门旅泊之什蒙鲁望垂和更作一章以伸酬谢】张贲 
<br>
<br>偶发陶匏响，皆蒙组绣文。清秋将落帽，子夏正离群。 
<br>有恨书燕雁，无聊赋郢云。遍看心自醉，不是酒能醺。
<br>
<br>
<br>
<br>&nbsp;&nbsp; 卷631_3 【酬袭美先见寄倒来韵】张贲 
<br>
<br>寻疑天意丧斯文，故选茅峰寄白云。酒后只留沧海客， 
<br>香前唯见紫阳君。近年已绝诗书癖，今日兼将笔砚焚。 
<br>为有此身犹苦患，不知何者是玄纁。
<br>
<br>
<br>
<br>&nbsp;&nbsp; 卷631_4 【奉和袭美醉中即席见赠次韵】张贲 
<br>
<br>桂枝新下月中仙，学海词锋誉蔼然。文阵已推忠信甲， 
<br>穷波犹认孝廉船。清标称住羊车上，俗韵惭居鹤氅前。 
<br>共许逢蒙快弓箭，再穿杨叶在明年。
<br>
<br>
<br>
<br>&nbsp;&nbsp; 卷631_5 【奉和袭美题褚家林亭】张贲 
<br>
<br>疏野林亭震泽西，朗吟闲步喜相携。时时风折芦花乱， 
<br>处处霜摧稻穗低。百本败荷鱼不动，一枝寒菊蝶空迷。 
<br>今朝偶得高阳伴，从放山翁醉似泥。
<br>
<br>
<br>
<br>&nbsp;&nbsp; 卷631_6 【奉和袭美伤开元观顾道士】张贲 
<br>
<br>凤麟胶尽夜如何，共叹先生剑解多。几度吊来唯白鹤， 
<br>此时乘去必青骡。图中含景随残照，琴里流泉寄逝波。 
<br>惆怅真灵又空返，玉书谁授紫微歌。
<br>
<br>
<br>
<br>&nbsp;&nbsp; 卷631_7 【和鲁望白菊】张贲 
<br>
<br>雪彩冰姿号女华，寄身多是地仙家。有时南国和霜立， 
<br>几处东篱伴月斜。谢客琼枝空贮恨，袁郎金钿不成夸。 
<br>自知终古清香在，更出梅妆弄晚霞。
<br>
<br>
<br>
<br>&nbsp;&nbsp; 卷631_8 【奉和袭美先辈悼鹤】张贲 
<br>
<br>池塘萧索掩空笼，玉树同嗟一土中。莎径罢鸣唯泣露， 
<br>松轩休舞但悲风。丹台旧氅难重缉，紫府新书岂更通。 
<br>云减雾消无处问，只留华发与衰翁。
<br>
<br>
<br>
<br>&nbsp;&nbsp; 卷631_9 【偶约道流终乖文会答皮陆】张贲 
<br>
<br>仙侣无何访蔡经，两烦韶濩出彤庭。
<br>人间若有登楼望，应怪文星近客星。
<br>
<br>
<br>
<br>&nbsp;&nbsp; 卷631_10 【和袭美寒夜见访】张贲 
<br>
<br>云孤鹤独且相亲，仿效从它折角巾。
<br>不用吴江叹留滞，风姿俱是玉清人。
<br>
<br>
<br>
<br>&nbsp;&nbsp; 卷631_11 【和袭美醉中先起次韵】张贲 
<br>
<br>何事桃源路忽迷，惟留云雨怨空闺。
<br>仙郎共许多情调，莫遣重歌浊水泥。
<br>
<br>
<br>
<br>&nbsp;&nbsp; 卷631_12 【和皮陆酒病偶作】张贲 
<br>
<br>白编椰席镂冰明，应助杨青解宿酲。
<br>难继二贤金玉唱，可怜空作断猿声。
<br>
<br>
<br>
<br>&nbsp;&nbsp; 卷631_13 【送浙东德师侍御罢府西归】张贲 
<br>
<br>孤云独鸟本无依，江海重逢故旧稀。
<br>杨柳渐疏芦苇白，可怜斜日送君归。
<br>
<br>
<br>
<br>&nbsp;&nbsp; 卷631_14 【以青z3饭分送袭美鲁望因成一绝】张贲 
<br>
<br>谁屑琼瑶事青z3，旧传名品出华阳。
<br>应宜仙子胡麻拌，因送刘郎与阮郎。
<br>
<br>
<br>
<br>&nbsp;&nbsp; 卷631_15 【玩金鸂鶒和陆鲁望】张贲 
<br>
<br>翠羽红襟镂彩云，双飞常笑白鸥群。
<br>谁怜化作雕金质，从倩沉檀十里闻。
<br>
<br>
<br>
<br>&nbsp;&nbsp; 卷631_16 【悼鹤和袭美】张贲 
<br>
<br>渥顶鲜毛品格驯，莎庭闲暇重难群。
<br>无端日暮东风起，飘散春空一片云。
<br>
<br>
<br>
<br>&nbsp;&nbsp; 卷631_17 【览皮先辈盛制，因作十韵以寄，用伸款仰】崔璐 
<br>
<br>河岳挺灵异，星辰精气殊。在人为英杰，与国作祯符。 
<br>襄阳得奇士，俊迈真龙驹。勇果鲁仲由，文赋蜀相如。 
<br>浑浩江海广，葩华桃李敷。小言入无间，大言塞空虚。 
<br>几人游赤水，夫子得玄珠。鬼神争奥秘，天地惜洪炉。 
<br>既有曾参行，仍兼君子儒。吾知上帝意，将使居黄枢。 
<br>好保千金体，须为万姓谟。
<br>
<br>
<br>
<br>&nbsp;&nbsp; 卷631_18 【浙东罢府西归酬别张广文皮先辈陆秀才】李縠 
<br>
<br>岂有头风笔下痊，浪成蛮语向初筵。兰亭旧趾虽曾见， 
<br>柯笛遗音更不传。照曜文星吴分野，留连花月晋名贤。 
<br>相逢只恨相知晚，一曲骊歌又几年。
<br>
<br>
<br>
<br>&nbsp;&nbsp; 卷631_19 【和皮日休悼鹤】李縠 
<br>
<br>才子襟期本上清，陆云家鹤伴闲情。犹怜反顾五六里， 
<br>何意忽归十二城。露滴谁闻高叶坠，月沉休藉半阶明。 
<br>人间华表堪留语，剩向秋风寄一声。
<br>
<br>道林曾放雪翎飞，应悔庭除闭羽衣。
<br>料得王恭披鹤氅，倚吟犹待月中归。
<br>
<br>
<br>
<br>&nbsp;&nbsp; 卷631_20 【醉中袭美先月中归】李縠 
<br>
<br>休文虽即逃琼液，阿鹜还须掩玉闺。
<br>月落金鸡一声后，不知谁悔醉如泥。
<br>
<br>
<br>
<br>&nbsp;&nbsp; 卷631_21 【奉酬皮先辈霜菊见赠】崔璞 
<br>
<br>菊花开晚过秋风，闻道芳香正满丛。
<br>争奈病夫难强饮，应须速自召车公。
<br>
<br>
<br>
<br>&nbsp;&nbsp; 卷631_22 【蒙恩除替将还京洛偶叙所怀因成六韵呈军事院诸公…秀才】崔璞 
<br>
<br>两载求人瘼，三春受代归。务繁多簿籍，才短乏恩威。 
<br>共理乖天奖，分忧值岁饥。遽蒙交郡印，安敢整朝衣。 
<br>作牧惭为政，思乡念式微。傥容还故里，高卧掩柴扉。
<br>
<br>
<br>
<br>&nbsp;&nbsp; 卷631_23 【和皮日休悼鹤】魏朴 
<br>
<br>直欲裁诗问杳冥，岂教灵化亦浮生。风林月动疑留魄， 
<br>沙岛香愁似蕴情。雪骨夜封苍藓冷，练衣寒在碧塘轻。 
<br>人间飞去犹堪恨，况是泉台远玉京。
<br>
<br>经秋宋玉已悲伤，况报胎禽昨夜亡。
<br>霜晓起来无问处，伴僧弹指绕荷塘。
<br>
<br>
<br>
<br>&nbsp;&nbsp; 卷631_24 【皮袭美见留小宴次韵】羊昭业 
<br>
<br>泽国春来少遇晴，有花开日且飞觥。王戎似电休推病， 
<br>周顗才醒众却惊。芳景渐浓偏属酒，暖风初畅欲调莺。 
<br>知君不肯然官烛，争得华筵彻夜明。
<br>
<br>
<br>
<br>&nbsp;&nbsp; 卷631_25 【送羊振文归觐桂阳】颜萱 
<br>
<br>高挂吴帆喜动容，问安归去指湘峰。悬鱼庭内芝兰秀， 
<br>驭鹤门前薜荔封。红旆正怜棠影茂，彩衣偏带桂香浓。 
<br>临岐独有沾襟恋，南巷当年共化龙。
<br>
<br>
<br>
<br>&nbsp;&nbsp; 卷631_26 【送圆载上人】颜萱 
<br>
<br>师来一世恣经行，却泛沧波问去程。心静已能防渴鹿， 
<br>鼙喧时为骇长鲸。禅林几结金桃重，梵室重修铁瓦轻。 
<br>料得还乡无别利，只应先见日华生。
<br>
<br>
<br>
<br>&nbsp;&nbsp; 卷631_27 【过张祜处士丹阳故居】颜萱 
<br>
<br>忆昔为儿逐我兄，曾抛竹马拜先生。书斋已换当时主， 
<br>诗壁空题故友名。岂是争权留怨敌，可怜当路尽公卿。 
<br>柴扉草屋无人问，犹向荒田责地征。
<br>
<br>
<br>
<br>&nbsp;&nbsp; 卷631_28 【和袭美伤顾道士】郑璧 
<br>
<br>斜汉银澜一夜东，飘飘何处五云中。空留华表千年约， 
<br>才毕丹炉九转功。形蜕远山孤圹月，影寒深院晓松风。 
<br>门人不睹飞升去，犹与浮生哭恨同。
<br>
<br>
<br>
<br>&nbsp;&nbsp; 卷631_29 【奉和陆鲁望白菊】郑璧 
<br>
<br>白艳轻明带露痕，始知佳色重难群。终朝疑笑梁王雪， 
<br>尽日慵飞蜀帝魂。燕雨似翻瑶渚浪，雁风疑卷玉绡纹。 
<br>琼妃若会宽裁剪，堪作蟾宫夜舞裙。
<br>
<br>
<br>
<br>&nbsp;&nbsp; 卷631_30 【和袭美索友人酒】郑璧 
<br>
<br>乘兴闲来小谢家，便裁诗句乞榴花。
<br>邴原虽不无端醉，也爱临风从鹿车。
<br>
<br>
<br>
<br>&nbsp;&nbsp; 卷631_31 【文燕润卿不至】郑璧 
<br>
<br>已知羽驾朝金阙，不用烧兰望玉京。
<br>应是易迁明月好，玉皇留看舞双成。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
