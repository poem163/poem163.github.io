<HTML>
<HEAD>
<TITLE>全唐诗 卷333-335 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷333-335</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷333-335</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6123"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷333-335')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷333-335]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷333_1 【秋夜闲居即事寄庐山郑员外、蜀郡符处士】杨巨源 
<br>
<br>忧思繁未整，良辰会无由。引领迟佳音，星纪屡以周。 
<br>蓬阆绝华耀，况乃处穷愁。坠叶寒拥砌，灯火夜悠悠。 
<br>开琴弄清弦，窥月俯澄流。冉冉鸿雁度，萧萧帷箔秋。 
<br>怅怀石门咏，缅慕碧鸡游。仿佛蒙颜色，崇兰隐芳洲。
<br>
<br>
<br>&nbsp;&nbsp; 卷333_2 【独不见】杨巨源 
<br>
<br>东风艳阳色，柳绿花如霰。竞理同心鬟，争持合欢扇。 
<br>香传贾娘手，粉离何郎面。最恨卷帘时，含情独不见。
<br>
<br>
<br>
<br>&nbsp;&nbsp; 卷333_3 【题赵孟庄】杨巨源 
<br>
<br>管鲍化为尘，交友存如线。升堂俱自媚，得路难相见。 
<br>懿君敦三益，颓俗期一变。心同袭芝兰，气合回霜霰。 
<br>石门云卧久，玉洞花寻遍。王濬爱旌旗，梁竦劳州县。 
<br>烟鸿秋更远，天马寒愈健。愿事郭先生，青囊书几卷。
<br>
<br>
<br>
<br>&nbsp;&nbsp; 卷333_4 【辞魏博田尚书出境后，感恩恋德，因登丛台】杨巨源 
<br>
<br>荐书及龙钟，此事镂心骨。亲知殊悢悢，徒御方咄咄。 
<br>丛台邯郸郭，台上见新月。离恨始分明，归思更超忽。 
<br>怀仁泪空尽，感事情又发。他时躧履声，晓日照丹阙。
<br>
<br>
<br>
<br>&nbsp;&nbsp; 卷333_5 【夏日苦热，同长孙主簿过仁寿寺纳凉】杨巨源 
<br>
<br>火入天地炉，南方正何剧。四郊长云红，六合太阳赤。 
<br>赫赫沸泉壑，焰焰焦砂石。思减祝融权，期匡诸子宅。 
<br>因投竹林寺，一问青莲客。心空得清凉，理证等喧寂。 
<br>开襟天籁回，步履雨花积。微风动珠帘，惠气入瑶席。 
<br>境闲性方谧，尘远趣皆适。淹驾殊未还，朱栏敞虚碧。
<br>
<br>
<br>
<br>&nbsp;&nbsp; 卷333_6 【送李虞仲秀才归东都，因寄元李二友】杨巨源 
<br>
<br>高翼闲未倦，孤云旷无期。晴霞海西畔，秋草燕南时。 
<br>邺中多上才，耿耿丹霄姿。顾我于逆旅，与君发光仪。 
<br>同将儒者方，获忝携人知。幽兰与芳佩，寒玉锵美词。 
<br>旧友在伊洛，鸣蝉思山陂。到来再春风，梦尽双琼枝。 
<br>素业且无负，青冥殊未迟。南桥天气好，脉脉一相思。
<br>
<br>
<br>
<br>&nbsp;&nbsp; 卷333_7 【和卢谏议朝回书情即事寄两省阁老兼呈二起居谏院诸院长】杨巨源 
<br>
<br>宠位资寂用，回头怜二疏。超遥比鹤性，皎洁同僧居。 
<br>华组澹无累，单床欢有馀。题诗天风洒，属思红霞舒。 
<br>蔼蔼延閤东，晨光映林初。炉香深内殿，山色明前除。 
<br>对客默焚稿，何人知谏书。全仁气逾劲，大辨言甚徐。 
<br>逸步寄青琐，闲吟亲绮疏。清辉被鸾渚，瑞蔼含龙渠。 
<br>谢监营野墅，陶公爱吾庐。悠然远者怀，圣代飘长裾。 
<br>端弼缉元化，至音生太虚。一戎殄欃枪，重译充储胥。 
<br>借地种寒竹，看云忆春蔬。灵机栖杳冥，谈笑登轩车。 
<br>晚迹识麒麟，秋英见芙蕖。危言直且庄，旷抱郁以摅。 
<br>志业耿冰雪，光容粲璠玙。时贤俨仙掖，气谢心何如。
<br>
<br>
<br>
<br>&nbsp;&nbsp; 卷333_8 【奉酬窦郎中早入省苦寒见寄】杨巨源 
<br>
<br>玄冥怒含风，群物戒严节。空山顽石破，幽涧层冰裂。 
<br>题诗金华彦，接武丹霄烈。旷怀玉京云，孤唱粉垣雪。 
<br>穷阴总凝沍，正气直肃杀。天狼看坠地，霜兔敢拒穴。 
<br>悠然蓬蒿士，亦得奉朝谒。羸骖苦迟迟，单仆怨切切。 
<br>端闱仙阶邃，广陌冻桥滑。旭日鸳鹭行，瑞烟芙蓉阙。 
<br>司寒申郑重，成岁在凛冽。谢监逢酒时，袁生闭门月。 
<br>渐思霜霰减，欲报阳和发。谁家挟纩心，何地当垆热。 
<br>惨舒能一改，恭听远者说。
<br>
<br>
<br>
<br>&nbsp;&nbsp; 卷333_9 【野园献果呈员外】杨巨源 
<br>
<br>西园果初熟，上客心逾惬。凝粉乍辞枝，飘红仍带叶。 
<br>幽姿写琼实，殷彩呈妆颊。持此赠佳期，清芬罗袖裛。
<br>
<br>
<br>
<br>&nbsp;&nbsp; 卷333_10 【大堤曲】杨巨源 
<br>
<br>二八婵娟大堤女，开垆相对依江渚。待客登楼向水看， 
<br>邀郎卷幔临花语。细雨濛濛湿芰荷，巴东商侣挂帆多。 
<br>自传芳酒涴红袖，谁调妍妆回翠娥。珍簟华灯夕阳后， 
<br>当垆理瑟矜纤手。月落星微五鼓声，春风摇荡窗前柳。 
<br>岁岁逢迎沙岸间，北人多识绿云鬟。无端嫁与五陵少， 
<br>离别烟波伤玉颜。
<br>
<br>
<br>
<br>&nbsp;&nbsp; 卷333_11 【杨花落】杨巨源 
<br>
<br>北斗南回春物老，红英落尽绿尚早。韶风澹荡无所依， 
<br>偏惜垂杨作春好。此时可怜杨柳花，荥盈艳曳满人家。 
<br>人家女儿出罗幕，静扫玉庭待花落。宝环纤手捧更飞， 
<br>翠羽轻裾承不著。历历瑶琴舞金陈，菲红拂黛怜玉人。 
<br>东园桃李芳已歇，独有杨花娇暮春。
<br>
<br>
<br>
<br>&nbsp;&nbsp; 卷333_12 【月宫词】杨巨源 
<br>
<br>宫中月明何所似，如积如流满田地。迥过前殿曾学眉， 
<br>回照长门惯催泪。昭阳昨夜秋风来。绮阁金铺情影开。 
<br>藻井浮花共陵乱，玉阶零露相裴回。稍映明河泛仙驭， 
<br>满窗犹在更衣处。管弦回烛无限情。环珮凭栏不能去。 
<br>皎皎苍苍千里同，穿烟飘叶九门通。珠帘欲卷畏成水， 
<br>瑶席初陈惊似空。复值君王事欢宴，宫女三千一时见。 
<br>飞盖愁看素晕低，称觞愿踏清辉遍。江上无云夜可怜， 
<br>冒沙披浪自婵娟。若共心赏风流夜，那比高高太液前。
<br>
<br>
<br>
<br>&nbsp;&nbsp; 卷333_13 【赠从弟茂卿（时欲北游）】杨巨源 
<br>
<br>吾从骥足杨茂卿，性灵且奇才甚清。海内方微风雅道， 
<br>邺中更有文章盟。扣寂由来在渊思，搜奇本自通禅智。 
<br>王维证时符水月，杜甫狂处遗天地。流水东西岐路分， 
<br>幽州迢递旧来闻。若为向北驱疲马，山似寒空塞似云。
<br>
<br>
<br>
<br>&nbsp;&nbsp; 卷333_14 【乌啼曲赠张评事】杨巨源 
<br>
<br>可怜杨叶复杨花，雪净烟深碧玉家。乌栖不定枝条弱， 
<br>城头夜半声哑哑。浮萍流荡门前水，任罥芙蓉莫堕沙。
<br>
<br>
<br>
<br>&nbsp;&nbsp; 卷333_15 【端午日伏蒙内侍赐晨服】杨巨源 
<br>
<br>彩缕纤仍丽，凌风卷复开。方应五日至，应自九天来。 
<br>在笥清光发，当轩暑气回。遥知及时节，刀尺火云催。
<br>
<br>
<br>
<br>&nbsp;&nbsp; 卷333_16 【胡姬词】杨巨源 
<br>
<br>妍艳照江头，春风好客留。当垆知妾惯，送酒为郎羞。 
<br>香渡传蕉扇，妆成上竹楼。数钱怜皓腕，非是不能留。
<br>
<br>
<br>
<br>&nbsp;&nbsp; 卷333_17 【春日有赠】杨巨源 
<br>
<br>堤暖柳丝斜，风光属谢家。晚心应恋水，春恨定因花。 
<br>步远怜芳草，归迟见绮霞。由来感情思，独自惜年华。
<br>
<br>
<br>
<br>&nbsp;&nbsp; 卷333_18 【襄阳乐】杨巨源 
<br>
<br>闲随少年去，试上大堤游。画角栖乌起，清弦过客愁。 
<br>碑沉楚山石，珠彻汉江秋。处处风情好，卢家更上楼。
<br>
<br>
<br>
<br>&nbsp;&nbsp; 卷333_19 【关山月】杨巨源 
<br>
<br>苍茫临故关，迢递照秋山。万里平芜静，孤城落叶闲。 
<br>露浓栖雁起，天远戍兵还。复映征西府，光深组练间。
<br>
<br>
<br>
<br>&nbsp;&nbsp; 卷333_20 【长城闻笛】杨巨源 
<br>
<br>孤城笛满林，断续共霜砧。夜月降羌泪，秋风老将心。 
<br>静过寒垒遍，暗入故关深。惆怅梅花落，山川不可寻。
<br>
<br>
<br>
<br>&nbsp;&nbsp; 卷333_21 【春晚东归留赠李功曹】杨巨源 
<br>
<br>芳田岐路斜，脉脉惜年华。云路青丝骑，香含翠幰车。 
<br>歌声仍隔水，醉色未侵花。唯有怀乡客，东飞羡曙鸦。
<br>
<br>
<br>
<br>&nbsp;&nbsp; 卷333_22 【送殷员外使北蕃】杨巨源 
<br>
<br>二轩将雨露，万里入烟沙。和气生中国，薰风属外家。 
<br>塞芦随雁影，关柳拂驼花。努力黄云北，仙曹有雉车。
<br>
<br>
<br>
<br>&nbsp;&nbsp; 卷333_23 【送许侍御充云南哀册使判官】杨巨源 
<br>
<br>万里永昌城，威仪奉圣明。冰心瘴江冷，霜宪漏天晴。 
<br>荒外开亭候，云南降旆旌。他时功自许，绝域转哀荣。
<br>
<br>
<br>
<br>&nbsp;&nbsp; 卷333_24 【秋日题陈宗儒圃亭，凄然感旧】杨巨源 
<br>
<br>曾随何水部，待月东亭宿。今日重凭栏，清风空在竹。 
<br>前山依旧碧，闲草经秋绿。时物方宛然，蛛丝一何速。
<br>
<br>
<br>
<br>&nbsp;&nbsp; 卷333_25 【和郑少师相公题慈恩寺禅院】杨巨源 
<br>
<br>旧寺长桐孙，朝天是圣恩。谢公诗更老，萧傅道方尊。 
<br>白法知深得，苍生要重论。若为将此望，心地向空门。
<br>
<br>
<br>
<br>&nbsp;&nbsp; 卷333_26 【同赵校书题普救寺】杨巨源 
<br>
<br>东门高处天，一望几悠然。白浪过城下，青山满寺前。 
<br>尘光分驿道，岚色到人烟。气象须文字，逢君大雅篇。
<br>
<br>
<br>
<br>&nbsp;&nbsp; 卷333_27 【春日与刘评事过故证上人院】杨巨源 
<br>
<br>曾共刘咨议，同时事道林。与君方掩泪，来客是知心。 
<br>阶雪凌春积，钟烟向夕深。依然旧童子，相送出花阴。
<br>
<br>
<br>
<br>&nbsp;&nbsp; 卷333_28 【春雪题兴善寺广宣上人竹院】杨巨源 
<br>
<br>皎洁青莲客，焚香对雪朝。竹内催淅沥，花雨让飘飖。 
<br>触石和云积，萦池拂水消。只应将日月，颜色不相饶。
<br>
<br>
<br>
<br>&nbsp;&nbsp; 卷333_29 【清明日后土祠送田彻】杨巨源 
<br>
<br>清明千万家，处处是年华。榆柳芳辰火，梧桐今日花。 
<br>祭祠结云绮，游陌拥香车。惆怅田郎去，原回烟树斜。
<br>
<br>
<br>
<br>&nbsp;&nbsp; 卷333_30 【酬令狐员外直夜书怀见寄】杨巨源 
<br>
<br>花枝暖欲舒，粉署夜方初。世职推传盛，春刑是减馀。 
<br>芸香能护字，铅椠善呈书。此地从头白，经年望雉车。
<br>
<br>
<br>
<br>&nbsp;&nbsp; 卷333_31 【题表丈三大夫书斋】杨巨源 
<br>
<br>盛府自莲花，群公是岁华。兰姿丈人圃，松色大夫家。 
<br>素卷堆瑶席，朱弦映绛纱。诗题三百首，高韵照春霞。
<br>
<br>
<br>
<br>&nbsp;&nbsp; 卷333_32 【春日送沈赞府归浔阳觐叔父】杨巨源 
<br>
<br>浔阳阮咸宅，九派竹林前。花屿高如浪，云峰远似天。 
<br>江声在南巷，海气入东田。才子今朝去，风涛思渺然。
<br>
<br>
<br>
<br>&nbsp;&nbsp; 卷333_33 【与李文仲秀才同赋泛酒花诗】杨巨源 
<br>
<br>若道春无赖，飞花合逐风。巧知人意里，解入酒杯中。 
<br>香湿胜含露，光摇似泛空。请君回首看，几片舞芳丛。
<br>
<br>
<br>
<br>&nbsp;&nbsp; 卷333_34 【登宁州城楼】杨巨源 
<br>
<br>宋玉本悲秋，今朝更上楼。清波城下去，此意重悠悠。 
<br>晚菊临杯思，寒山满郡愁。故关非内地，一为汉家羞。
<br>
<br>
<br>
<br>&nbsp;&nbsp; 卷333_35 【同薛侍御登黎阳县楼眺黄河】杨巨源 
<br>
<br>倚槛恣流目，高城临大川。九回纡白浪，一半在青天。 
<br>气肃晴空外，光翻晓日边。开襟值佳景，怀抱更悠然。
<br>
<br>
<br>
<br>&nbsp;&nbsp; 卷333_36 【和权相公南园闲涉寄广宣上人】杨巨源 
<br>
<br>浩气抱天和，闲园载酒过。步因秋景旷，心向晚云多。 
<br>翠玉思回凤，玄珠肯在鹅。问师登几地，空性奈诗何。
<br>
<br>
<br>
<br>&nbsp;&nbsp; 卷333_37 【供奉定法师归安南】杨巨源 
<br>
<br>故乡南越外，万里白云峰。经论辞天去，香花入海逢。 
<br>鹭涛清梵彻，蜃阁化城重。心到长安陌，交州后夜钟。
<br>
<br>
<br>
<br>&nbsp;&nbsp; 卷333_38 【池上竹】杨巨源 
<br>
<br>一丛婵娟色，四面清冷波。气润晚烟重，光闲秋露多。 
<br>翠筠入疏柳，清影拂圆荷。岁晏琅玕实，心期有凤过。
<br>
<br>
<br>
<br>&nbsp;&nbsp; 卷333_39 【长安春游】杨巨源 
<br>
<br>凤城春报曲江头，上客年年是胜游。日暖云山当广陌， 
<br>天清丝管在高楼。茏葱树色分仙阁，缥缈花香泛御沟。 
<br>桂壁朱门新邸第，汉家恩泽问酂侯。
<br>
<br>
<br>
<br>&nbsp;&nbsp; 卷333_40 【送定法师归蜀，法师即红楼院供奉广宣上人兄弟】杨巨源 
<br>
<br>凤城初日照红楼，禁寺公卿识惠休。诗引棣华沾一雨， 
<br>经分贝叶向双流。孤猿学定前山夕，远雁伤离几地秋。 
<br>空性碧云无处所，约公曾许剡溪游。
<br>
<br>
<br>
<br>&nbsp;&nbsp; 卷333_41 【早朝】杨巨源 
<br>
<br>钟声清禁才应彻，漏报仙闱俨已开。双阙薄烟笼菡萏， 
<br>九成初日照蓬莱。朝时但向丹墀拜，仗下方从碧殿回。 
<br>圣道逍遥更何事，愿将巴曲赞康哉。
<br>
<br>
<br>
<br>&nbsp;&nbsp; 卷333_42 【赠张将军】杨巨源 
<br>
<br>关西诸将揖容光，独立营门剑有霜。知爱鲁连归海上， 
<br>肯令王翦在频阳。天晴红帜当山满，日暮清笳入塞长。 
<br>年少功高人最羡，汉家坛树月苍苍。
<br>
<br>
<br>
<br>&nbsp;&nbsp; 卷333_43 【和侯大夫秋原山观征人回】杨巨源 
<br>
<br>两河战罢万方清，原上军回识旧营。立马望云秋塞静， 
<br>射雕临水晚天晴。戍闲部伍分岐路，地远家乡寄旆旌。 
<br>圣代止戈资庙略，诸侯不复更长征。
<br>
<br>
<br>
<br>&nbsp;&nbsp; 卷333_44 【送人过卫州】杨巨源 
<br>
<br>忆昔征南府内游，君家东閤最淹留。纵横联句长侵晓， 
<br>次第看花直到秋。论旧举杯先下泪，伤离临水更登楼。 
<br>相思前路几回首，满眼青山过卫州。
<br>
<br>
<br>
<br>&nbsp;&nbsp; 卷333_45 【寄中书同年舍人】杨巨源 
<br>
<br>晴明紫阁最高峰，仙掖开帘范彦龙。五色天书词焕烂， 
<br>九华春殿语从容。彩毫应染炉烟细，清珮仍含玉漏重。 
<br>二十年前同日喜，碧霄何路得相逢。
<br>
<br>
<br>
<br>&nbsp;&nbsp; 卷333_46 【酬于驸马二首】杨巨源 
<br>
<br>绮陌尘香曙色分，碧山如画又逢君。蛟藏秋月一片水， 
<br>骥锁晴空千尺云。戚里旧知何驸马，诗家今得鲍参军。 
<br>阳和本是烟霄曲，须向花间次第闻。
<br>
<br>芳时碧落心应断，今日清词事不同。瑶草秋残仙圃在， 
<br>彩云天远凤楼空。晴花暖送金羁影，凉叶寒生玉簟风。 
<br>长得闻诗欢自足，会看春露湿兰丛。
<br>
<br>
<br>
<br>&nbsp;&nbsp; 卷333_47 【将归东都寄令狐舍人】杨巨源 
<br>
<br>绿杨红杏满城春，一骑悠悠万井尘。岐路未关今日事， 
<br>风光欲醉长年人。闲过绮陌寻高寺，强对朱门谒近臣。 
<br>多病晚来还有策，雒阳山色旧相亲。
<br>
<br>
<br>
<br>&nbsp;&nbsp; 卷333_48 【寄江州白司马】杨巨源 
<br>
<br>江州司马平安否，惠远东林住得无。湓浦曾闻似衣带， 
<br>庐峰见说胜香炉。题诗岁晏离鸿断，望阙天遥病鹤孤。 
<br>莫谩拘牵雨花社，青云依旧是前途。
<br>
<br>
<br>
<br>&nbsp;&nbsp; 卷333_49 【薛司空自青州归朝】杨巨源 
<br>
<br>天眷君陈久在东，归朝人看大司空。黄河岸畔长无事， 
<br>沧海东边独有功。已变畏途成雅俗，仍过旧里揖秋风。 
<br>一门累叶凌烟阁，次第仪形汉上公。
<br>
<br>
<br>
<br>&nbsp;&nbsp; 卷333_50 【送章孝标校书归杭州因寄白舍人】杨巨源 
<br>
<br>曾过灵隐江边寺，独宿东楼看海门。潮色银河铺碧落， 
<br>日光金柱出红盆。不妨公事资高卧，无限诗情要细论。 
<br>若访郡人徐孺子，应须骑马到沙村。
<br>
<br>
<br>
<br>&nbsp;&nbsp; 卷333_51 【述旧纪勋寄太原李光颜侍中二首】杨巨源 
<br>
<br>玉塞含凄见雁行，北垣新诏拜龙骧。弟兄间世真飞将， 
<br>貔虎归时似故乡。鼓角因风飘朔气，旌旗映水发秋光。 
<br>河源收地心犹壮，笑向天西万里霜。
<br>
<br>倚天长剑截云孤，报国纵横见丈夫。五载登坛真宰相， 
<br>六重分阃正司徒。曾闻转战平坚寇，共说题诗压腐儒。 
<br>料敌知机在方寸，不劳心力讲阴符。
<br>
<br>
<br>
<br>&nbsp;&nbsp; 卷333_52 【酬卢员外】杨巨源 
<br>
<br>谢傅旌旗控上游，卢郎樽俎借前筹。舜城风土临清庙， 
<br>魏国山川在白楼。云寺当时接高步，水亭今日又同游。 
<br>满筵旧府笙歌在，独有羊昙最泪流。
<br>
<br>
<br>
<br>&nbsp;&nbsp; 卷333_53 【古意赠王常侍】杨巨源 
<br>
<br>绣户纱窗北里深，香风暗动凤凰簪。组紃常在佳人手。 
<br>刀尺空摇寒女心。欲学齐讴逐云管，还思楚练拂霜砧。 
<br>东家少妇当机织，应念无衣雪满林。
<br>
<br>
<br>
<br>&nbsp;&nbsp; 卷333_54 【送裴中丞出使】杨巨源 
<br>
<br>一清淮甸假朝纲，金印初迎细柳黄。辞阙天威和雨露， 
<br>出关春色避风霜。龙韬何必陈三略，虎旅由来肃万方。 
<br>宣谕生灵真重任，回轩应问石渠郎。
<br>
<br>
<br>
<br>&nbsp;&nbsp; 卷333_55 【送绛州卢使君】杨巨源 
<br>
<br>应将清净结心期，又共阳和到郡时。绛老问年须算字， 
<br>庾公逢月要题诗。朱栏迢递因高胜，粉堞清明欲下迟。 
<br>他日征还作霖雨，不须求赛敬亭祠。
<br>
<br>
<br>
<br>&nbsp;&nbsp; 卷333_56 【赠李傅】杨巨源 
<br>
<br>知因公望掩能文，誓激明诚在致君。曾罢双旌瞻白日， 
<br>犹将一剑许黄云。摇窗竹色留僧语，入院松声共鹤闻， 
<br>莫被此心生晚计，镇南人忆杜将军。
<br>
<br>
<br>
<br>&nbsp;&nbsp; 卷333_57 【上裴中丞】杨巨源 
<br>
<br>六年西掖弘汤诰，三捷东堂总汉科。政引风霜成物色， 
<br>语回天地到阳和。清威更助朝端重，圣泽曾随笔下多。 
<br>应笑白须扬执戟，可怜春日老如何。
<br>
<br>
<br>
<br>&nbsp;&nbsp; 卷333_58 【和人与人分惠赐冰】杨巨源 
<br>
<br>天水藏来玉堕空，先颁密署几人同。映盘皎洁非资月， 
<br>披扇清凉不在风。莹质方从纶阁内，凝辉更向画堂中。 
<br>丽词珍贶难双有，迢递金舆殿角东。
<br>
<br>
<br>
<br>&nbsp;&nbsp; 卷333_59 【观打球有作】杨巨源 
<br>
<br>亲扫球场如砥平，龙骧骤马晓光晴。入门百拜瞻雄势， 
<br>动地三军唱好声。玉勒回时沾赤汗，花騣分处拂红缨。 
<br>欲令四海氛烟静，杖底纤尘不敢生。
<br>
<br>
<br>
<br>&nbsp;&nbsp; 卷333_60 【早春即事呈刘员外】杨巨源 
<br>
<br>明朝晴暖即相随，肯信春光被雨欺。且任文书堆案上， 
<br>免令杯酒负花时。马蹄经历须应遍，莺语叮咛已怪迟。 
<br>更待杂芳成艳锦，邺中争唱仲宣诗。
<br>
<br>
<br>
<br>&nbsp;&nbsp; 卷333_61 【送司徒童子】杨巨源 
<br>
<br>卫多君子鲁多儒，七岁闻天笑舞雩。光彩春风初转蕙， 
<br>性灵秋水不藏珠。两经在口知名小，百拜垂髫禀气殊。 
<br>况复元侯旌尔善，桂林枝上得鹓雏。
<br>
<br>
<br>
<br>&nbsp;&nbsp; 卷333_62 【寄昭应王丞】杨巨源 
<br>
<br>武皇金辂辗香尘，每岁朝元及此辰。光动泉心初浴日， 
<br>气蒸山腹总成春。讴歌已入云韶曲，词赋方归侍从臣。 
<br>瑞霭朝朝犹望幸，天教赤县有诗人。
<br>
<br>
<br>
<br>&nbsp;&nbsp; 卷333_63 【酬崔博士】杨巨源 
<br>
<br>自知顽叟更何能，唯学雕虫谬见称。长被有情邀唱和， 
<br>近来无力更祗承。青松树杪三千鹤，白玉壶中一片冰。 
<br>今日为君书壁右，孤城莫怕世人憎。
<br>
<br>
<br>
<br>&nbsp;&nbsp; 卷333_64 【酬裴舍人见寄】杨巨源 
<br>
<br>谁道重迁是旧班，自将霄汉比乡关。二妃楼下宜临水， 
<br>五老祠西好看山。再葺吾庐心已足，每来公府路常闲。 
<br>诗陪亚相逾三纪，石笥烟霞不共攀。
<br>
<br>
<br>
<br>&nbsp;&nbsp; 卷333_65 【和刘员外陪韩仆射野亭公宴】杨巨源 
<br>
<br>好客风流玳瑁簪，重檐高幕晓沈沈。绮筵霜重旌旗满， 
<br>玉帐天清丝管声。繁戏徒过鲁儒目，众欢方集汉郎心。 
<br>寒笳一曲严城暮，云骑连嘶香外林。
<br>
<br>
<br>
<br>&nbsp;&nbsp; 卷333_66 【酬崔驸马惠笺百张兼贻四韵】杨巨源 
<br>
<br>百张云样乱花开，七字文头艳锦回。浮碧空从天上得， 
<br>殷红应自日边来。捧持价重凌云叶，封裹香深笑海苔。 
<br>满箧清光应照眼，欲题凡韵辄裴回。
<br>
<br>
<br>
<br>&nbsp;&nbsp; 卷333_67 【赠史开封】杨巨源 
<br>
<br>天低荒草誓师坛，邓艾心知战地宽。鼓角迥临霜野曙， 
<br>旌旗高对雪峰寒。五营向水红尘起，一剑当风白日看。 
<br>曾从伏波征绝域，碛西蕃部怯金鞍。
<br>
<br>
<br>
<br>&nbsp;&nbsp; 卷333_68 【奉寄通州元九侍御】杨巨源 
<br>
<br>大明宫殿郁苍苍，紫禁龙楼直署香。九陌华轩争道路， 
<br>一枝寒玉任烟霜。须听瑞雪传心语，莫被啼猿续泪行。 
<br>共说圣朝容直气，期君新岁奉恩光。
<br>
<br>
<br>
<br>&nbsp;&nbsp; 卷333_69 【赠浑钜中允】杨巨源 
<br>
<br>公子髫年四海闻，城南侍猎雪雰雰。马盘旷野弦开月， 
<br>雁落寒原箭在云。曾向天西穿虏阵，惯游花下领儒群。 
<br>一枝琼萼朝光好，彩服飘飘从冠军。
<br>
<br>
<br>
<br>&nbsp;&nbsp; 卷333_70 【重送胡大夫赴振武】杨巨源 
<br>
<br>向年擢桂儒生业，今日分茅圣主恩。旌旆仍将过乡路， 
<br>轩车争看出都门。人间文武能双捷，天下安危待一论。 
<br>布惠宣威大夫事，不妨诗思许琴尊。
<br>
<br>
<br>
<br>&nbsp;&nbsp; 卷333_71 【送陈判官罢举赴江外】杨巨源 
<br>
<br>练思多时冰雪清，拂衣无语别书生。莫将甲乙为前累， 
<br>不废烟霄是此行。定爱红云燃楚色，应看白雨打江声。 
<br>心期玉帐亲台位，魏勃因君说姓名。
<br>
<br>
<br>
<br>&nbsp;&nbsp; 卷333_72 【奉和裴相公】杨巨源 
<br>
<br>竹寺题名一半空，衰荣三十六人中。在生本要求知己， 
<br>垂老应怜值相公。敢望燮和回旧律，任应时节到春风。 
<br>若为问得苍苍意，造化无言自是功。
<br>
<br>
<br>
<br>&nbsp;&nbsp; 卷333_73 【和大夫边春呈长安亲故】杨巨源 
<br>
<br>严城吹笛思寒梅，二月冰河一半开。紫陌诗情依旧在， 
<br>黑山弓力畏春来。游人曲岸看花发，走马平沙猎雪回。 
<br>旌旆朝天不知晚，将星高处近三台。
<br>
<br>
<br>
<br>&nbsp;&nbsp; 卷333_74 【张郎中段员外初直翰林报寄长句】杨巨源 
<br>
<br>秋空如练瑞云明，天上人间莫问程。丹凤词头供二妙， 
<br>金銮殿角直三清。方瞻北极临星月，犹向南班滞姓名。 
<br>启沃朝朝深禁里，香炉烟外是公卿。
<br>
<br>
<br>
<br>&nbsp;&nbsp; 卷333_75 【奉酬端公春雪见寄】杨巨源 
<br>
<br>造化多情状物亲，剪花铺玉万重新。闲飘上路呈丰岁， 
<br>狂舞中庭学醉春。兴逸何妨寻剡客，唱高还肯寄巴人。 
<br>遥知独立芝兰阁，满眼清光压俗尘。
<br>
<br>
<br>
<br>&nbsp;&nbsp; 卷333_76 【卢郎中拜陵遇雪蒙见召因寄】杨巨源 
<br>
<br>南宫使者有光辉，欲拜诸陵瑞雪飞。蘋叶已修青玉荐， 
<br>柳花仍拂赤车衣。应同谷口寻春去，定似山阴带月归。 
<br>寒冷出郊犹未得，羡公将事看芳菲。
<br>
<br>
<br>
<br>&nbsp;&nbsp; 卷333_77 【冬夜陪丘侍御先辈听崔校书弹琴】杨巨源 
<br>
<br>雪满中庭月映林，谢家幽赏在瑶琴。楚妃波浪天南远， 
<br>蔡女烟沙漠北深。顾盼何曾因误曲，殷勤终是感知音。 
<br>若将雅调开诗兴，未抵丘迟一片心。
<br>
<br>
<br>
<br>&nbsp;&nbsp; 卷333_78 【元日含元殿下立仗丹凤楼门下宣赦相公称贺二首】杨巨源 
<br>
<br>天垂台耀扫欃枪，寿献香山祝圣明。丹凤楼前歌九奏， 
<br>金鸡竿下鼓千声。衣冠南面薰风动，文字东方喜气生。 
<br>从此登封资庙略，两河连海一时清。
<br>
<br>临轩启扇似云收，率土朝天剧水流。瑞色含春当正殿， 
<br>香烟捧日在高楼。三朝气蚤迎恩泽，万岁声长绕冕旒。 
<br>请问汉家功第一，麒麟阁上识酂侯。
<br>
<br>
<br>
<br>&nbsp;&nbsp; 卷333_79 【元日观朝】杨巨源 
<br>
<br>北极长尊报圣期，周家何用问元龟。天颜入曙千官拜， 
<br>元日迎春万物知。阊阖回临黄道正，衣裳高对碧山垂。 
<br>微臣愿献尧人祝，寿酒年年太液池。
<br>
<br>
<br>
<br>&nbsp;&nbsp; 卷333_80 【题贾巡官林亭】杨巨源 
<br>
<br>白鸟闲栖亭树枝，绿樽仍对菊花篱。许询本爱交禅侣， 
<br>陈寔由来是好儿。明月出云秋馆思，远泉经雨夜窗知。 
<br>门前长者无虚辙，一片寒光动水池。
<br>
<br>
<br>
<br>&nbsp;&nbsp; 卷333_81 【和元员外题升平里新斋】杨巨源 
<br>
<br>自知休沐诸幽胜，遂肯高斋枕广衢。旧地已开新玉圃， 
<br>春山仍展绿云图。心源邀得闲诗证，肺气宜将慢酒扶。 
<br>此外唯应任真宰，同尘敢是道门枢。
<br>
<br>
<br>
<br>&nbsp;&nbsp; 卷333_82 【送澹公归嵩山龙潭寺葬本师】杨巨源 
<br>
<br>野烟秋水苍茫远，禅境真机去住闲。双树为家思旧壑， 
<br>千花成塔礼寒山。洞宫曾向龙边宿，云径应从鸟外还。 
<br>莫恋本师金骨地，空门无处复无关。
<br>
<br>
<br>
<br>&nbsp;&nbsp; 卷333_83 【邵州陪王郎中宴】杨巨源 
<br>
<br>西塞无尘多玉筵，貔貅鸳鹭俨相连。红茵照水开樽俎， 
<br>翠幕当云发管弦。歌态晓临团扇静，舞容春映薄衫妍。 
<br>鲁儒纵使他时有，不似欢娱及少年。
<br>
<br>
<br>
<br>&nbsp;&nbsp; 卷333_84 【和令狐舍人酬峰上人题山栏孤竹】杨巨源 
<br>
<br>满院冰姿粉箨残，一茎青翠近帘端。离丛自欲亲香火， 
<br>抱节何妨共岁寒。能让繁声任真籁，解将孤影对芳兰。 
<br>范云许访西林寺，枝叶须和彩凤看。
<br>
<br>
<br>
<br>&nbsp;&nbsp; 卷333_85 【寄赠田仓曹湾】杨巨源 
<br>
<br>芳兰媚庭除，灼灼红英舒。身为陋巷客，门有绛辕车。 
<br>朝览夷吾传，暮习颍阳书。眄云高羽翼，待贾蕴璠玙。 
<br>缨弁虽云阻，音尘岂复疏。若因风雨晦，应念寂寥居。
<br>
<br>
<br>
<br>&nbsp;&nbsp; 卷333_86 【上刘侍中】杨巨源 
<br>
<br>命代生申甫，承家翊禹汤。庙谟膺间气，师律动清霜。 
<br>钟鼎勋庸大，山河诫誓长。英姿凌虎视，逸步压龙骧。 
<br>道协陶钧力，恩回日月光。一言弘社稷，九命备珪璋。 
<br>政洽军逾肃，仁敷物已康。朱门重棨戟，丹诏半缣缃。 
<br>位总云龙野，师临涿鹿乡。射雕天更碧，吹角塞仍黄。 
<br>深入平夷落，横行辟汉疆。功垂贞石远，名映色丝香。 
<br>断碛瞻貔武，临池识凤凰。舞腰凝绮榭，歌响拂雕梁。 
<br>杯净传鹦鹉，裘鲜照鹔鹴。吟诗白羽扇，校猎绿沈枪。 
<br>风景佳人地，烟沙壮士场。幕中邀谢鉴，麾下得周郎。 
<br>珠影含空彻，琼枝映座芳。王浑知武子，陈寔奖元方。 
<br>富贵春无限，欢娱夜未央。管弦随玉帐，尊俎奉金章。 
<br>俗理宁因劝，边城讵假防。军容雄朔漠，公望冠岩廊。 
<br>分野邻孤岛，京坻溢万厢。曙华分碣石，秋色入衡阳。 
<br>城远迷玄兔，川明辩白狼。忠贤多感激，今古共苍茫。 
<br>堤拥红蕖艳，桥分翠柳行。轩车纷自至，亭馆郁相当。 
<br>珍簟回烦暑，层轩引早凉。听琴知思静，说剑觉神扬。 
<br>佳景燕台上，清辉郑驿傍。鼓鼙喧北里，珪玉映东床。 
<br>敢衒由之瑟，甘循赐也墙。官微思假路，战胜忝升堂。 
<br>欲奋三年翼，频回一夕肠。消忧期酒圣，乘兴任诗狂。 
<br>海内栽桃李，天涯荷稻粱。升沈门下意，谁道在苍苍。
<br>
<br>
<br>
<br>&nbsp;&nbsp; 卷333_87 【赠侯侍御】杨巨源 
<br>
<br>步逸辞群迹，机真结远心。敦诗扬大雅，映古酌高音。 
<br>逃祸栖蜗舍，因醒解豸簪。紫兰秋露湿，黄鹤晚天阴。 
<br>旧业馀荒草，寒山出远林。月明多宿寺，世乱重悲琴。 
<br>霄汉时应在，诗书道未沈。坐期阊阖霁，云暖一开襟。
<br>
<br>
<br>
<br>&nbsp;&nbsp; 卷333_88 【怀德抒情寄上信州座主】杨巨源 
<br>
<br>五马江天郡，诸生泪共垂。宴馀明主德，恩在侍臣知。 
<br>怅望缄双鲤，龙钟假一枝。玉峰遥寄梦，云海暗伤离。 
<br>幢盖全家去，琴书首路随。沧州值康乐，明月向元规。 
<br>鹓凤终凌汉，蛟龙会出池。蕙香因曙发，松色肯寒移。 
<br>举世瞻风藻，当朝揖羽仪。加餐门下意，溪水绿逶迤。
<br>
<br>
<br>
<br>&nbsp;&nbsp; 卷333_89 【送杜郎中使君赴虔州】杨巨源 
<br>
<br>迢递南康路，清辉得使君。虎符秋领俗，鹓署早辞群。 
<br>地远仍连戍，城严本带军。傍江低槛月，当岭满窗云。 
<br>境胜闾阎间，天清水陆分。和诗将惠政，颂述九衢闻。
<br>
<br>
<br>
<br>&nbsp;&nbsp; 卷333_90 【别鹤词送令狐校书之桂府】杨巨源 
<br>
<br>海鹤一为别，高程方窅然。影摇江汉路，思结潇湘天。 
<br>皎然仰白日，真姿栖紫烟。含情九霄际，顾侣五云前。 
<br>遐心属清都，凄响激朱弦。超遥闻风雨，迢递各山川。 
<br>东南信多水，会合当有年。雌飞唳冥冥，此意何由传。
<br>
<br>
<br>
<br>&nbsp;&nbsp; 卷333_91 【夏日裴尹员外西斋看花】杨巨源 
<br>
<br>笑向东来客，看花枉在前。始知清夏月，更胜艳阳天。 
<br>露湿呈妆污，风吹畏火燃。葱茏和叶盛，烂熳压枝鲜。 
<br>红彩当铃阁，清香到玉筵。蝶栖惊曙色，莺语滞晴烟。 
<br>得地殊堪赏，过时倍觉妍。芳菲迟最好，唯是谢家怜。
<br>
<br>
<br>
<br>&nbsp;&nbsp; 卷333_92 【赠邻家老将】杨巨源 
<br>
<br>白首羽林郎，丁年戍朔方。阴天瞻碛落，秋日渡辽阳。 
<br>大漠寒山黑，孤城夜月黄。十年依蓐食，万里带金疮。 
<br>拂雪陈师祭，冲风立教场。箭飞琼羽合，旗动火云张。 
<br>虎翼分营势，鱼鳞拥阵行。誓心清塞色，斗血杂沙光。 
<br>战地晴辉薄，军门晓气长。寇深争暗袭，关迥勒春防。 
<br>身贱竟何诉，天高徒自伤。功成封宠将，力尽到贫乡。 
<br>雀老方悲海，鹰衰却念霜。空馀孤剑在，开匣一沾裳。
<br>
<br>
<br>
<br>&nbsp;&nbsp; 卷333_93 【和吕舍人喜张员外自北番回至境上，先寄二十韵】杨巨源 
<br>
<br>割爱天文动，敦和国步安。仙姿归旧好，戎意结新欢。 
<br>并命瞻鹓鹭，同心揖蕙兰。玉箫临祖帐，金榜引征鞍。 
<br>广陌双旌去，平沙万里看。海云侵鬓起，边月向眉残。 
<br>突兀阴山迥，苍茫朔野宽。毳庐同甲帐，韦橐比雕盘。 
<br>义著亲胡俗，仪全识汉官。地邻冰鼠净，天映烛龙寒。 
<br>节异苏卿执，弦殊蔡女弹。碛分黄渺渺，塞极黑漫漫。 
<br>欢味膻腥列，徵声by僸攒。归期先雁候，登路剧鹏抟。 
<br>上客离心远，西宫草诏殚。丽词传锦绮，珍价掩琅玕。 
<br>百两开戎垒，千蹄入御栏。瑞光麟阁上，喜气凤城端。 
<br>尚德曾辞剑，柔凶本舞干。茫茫斗星北，威服古来难。
<br>
<br>
<br>
<br>&nbsp;&nbsp; 卷333_94 【春日奉献圣寿无疆词十首】杨巨源 
<br>
<br>文物京华盛，讴歌国步康。瑶池供寿酒，银汉丽宸章。 
<br>灵雨含双阙，雷霆肃万方。代推仙祚远，春共圣恩长。 
<br>凤扆临花暖，龙垆旁日香。遥知千万岁，天意奉君王。
<br>
<br>鸳鹭彤庭际，轩车绮陌前。九城多好色，万井半祥烟。 
<br>人醉逢尧酒，莺歌答舜弦。花明御沟水，香暖禁城天。 
<br>赐宴文逾盛，徵歌物更妍。无穷艳阳月，长照太平年。
<br>
<br>云陛临黄道，天门在碧虚。大明含睿藻，元气抱宸居。 
<br>戈偃征苗后，诗传宴镐初。年华富仙苑，时哲满公车。 
<br>化入絪缊大，恩垂涣汗馀。悠然万方静，风俗揖华胥。
<br>
<br>玉漏飘青琐，金铺丽紫宸。云山九门曙，天地一家春。 
<br>瑞霭方呈赏，暄风本配仁。岩廊开凤翼，水殿压鳌身。 
<br>文雅逢明代，欢娱及贱臣。年年未央阙，恩共物华新。
<br>
<br>垂拱乾坤正，欢心品类同。紫烟含北极，玄泽付东风。 
<br>珠缀留晴景，金茎直晓空。发生资盛德，交泰让全功。 
<br>间气登三事，祥光启四聪。遐荒似川水，天外亦朝宗。
<br>
<br>代是文明昼，春当宴喜时。垆烟添柳重，宫漏出花迟。 
<br>汉典方宽律，周官正采诗。碧宵传凤吹，红旭在龙旗。 
<br>造化膺神契，阳和沃圣思。无因随百兽，率舞奉丹墀。
<br>
<br>睿德符玄化，芳情翊太和。日轮皇鉴远，天仗圣朝多。 
<br>曙色含金榜，晴光转玉珂。中宫陈广乐，元老进赓歌。 
<br>莲叶看龟上，桐花识凤过。小臣空击壤，沧海是恩波。
<br>
<br>物象朝高殿，簪裾溢上京。春当九衢好，天向万方明。 
<br>乐报箫韶发，杯看沆瀣生。芙蓉丹阙暖，杨柳玉楼晴。 
<br>阊阖开中禁，衣裳俨太清。南山同圣寿，长对凤凰城。
<br>
<br>日上苍龙阙，香含紫禁林。晴光五云叠，春色九重深。 
<br>赏叶元和德，文垂雅颂音。景云随御辇，颢气在宸襟。 
<br>永保无疆寿，长怀不战心。圣朝多庆赐，琼树粉墙阴。
<br>
<br>化洽生成遂，功宣动植知。瑞凝三秀草，春入万年枝。 
<br>凤掖嘉言进，鸳行喜气随。仗临丹地近，衣对碧山垂。 
<br>渥泽方柔远，聪明本听卑。愿同东观士，长对汉威仪。
<br>
<br>
<br>
<br>&nbsp;&nbsp; 卷333_95 【衔鱼翠鸟】杨巨源 
<br>
<br>有意莲叶间，瞥然下高树。擘破得全鱼，一点翠光去。
<br>
<br>
<br>
<br>&nbsp;&nbsp; 卷333_96 【和郑相公寻宣上人不遇】杨巨源 
<br>
<br>方寻莲境去，又值竹房空。几韵飘寒玉，馀清不在风。
<br>
<br>
<br>
<br>&nbsp;&nbsp; 卷333_97 【题范阳金台驿】杨巨源 
<br>
<br>六国唯求客，千金遂筑台。若令逢圣代，憔悴郭生回。
<br>
<br>
<br>
<br>&nbsp;&nbsp; 卷333_98 【寄薛侍御】杨巨源 
<br>
<br>世上无穷事，生涯莫废诗。何曾好风月，不是忆君时。
<br>
<br>
<br>
<br>&nbsp;&nbsp; 卷333_99 【赋得灞岸柳留辞郑员外】杨巨源 
<br>
<br>杨柳含烟灞岸春，年年攀折为行人。
<br>好风倘借低枝便，莫遣青丝扫路尘。
<br>
<br>
<br>
<br>&nbsp;&nbsp; 卷333_100 【折杨柳（一作和练秀才杨柳，一作戴叔伦诗）】杨巨源 
<br>
<br>水边杨柳麹尘丝，立马烦君折一枝。
<br>惟有春风最相惜，殷勤更向手中吹。
<br>
<br>
<br>
<br>&nbsp;&nbsp; 卷333_101 【雪中听筝】杨巨源 
<br>
<br>玉柱泠泠对寒雪，清商怨徵声何切。
<br>谁怜楚客向隅时，一片愁心与弦绝。
<br>
<br>
<br>
<br>&nbsp;&nbsp; 卷333_102 【卢龙塞行送韦掌记二首】杨巨源 
<br>
<br>雨雪纷纷黑水外，行人共指卢龙塞。
<br>万里飞沙压鼓鼙，三军杀气凝旌旆。
<br>
<br>陈琳书记本翩翩，料敌能兵夺酒泉。
<br>圣主好文兼好武，封侯莫比汉皇年。
<br>
<br>
<br>
<br>&nbsp;&nbsp; 卷333_103 【题五老峰下费君书院】杨巨源 
<br>
<br>解向花间栽碧松，门前不负老人峰。
<br>已将心事随身隐，认得溪云第几重。
<br>
<br>
<br>
<br>&nbsp;&nbsp; 卷333_104 【僧院听琴（一作宿藏公院听齐孝若弹琴）】杨巨源 
<br>
<br>禅思何妨在玉琴，真僧不见听时心。
<br>离声怨调秋堂夕，云向苍梧湘水深。
<br>
<br>
<br>
<br>&nbsp;&nbsp; 卷333_105 【和武相公春晓闻莺】杨巨源 
<br>
<br>语恨飞迟天欲明，殷勤似诉有馀情。
<br>仁风已及芳菲节，犹向花溪鸣几声。
<br>
<br>
<br>
<br>&nbsp;&nbsp; 卷333_106 【唐昌观玉蕊花】杨巨源 
<br>
<br>晴空素艳照霞新，香洒天风不到尘。
<br>持赠昔闻将白雪，蕊珠宫上玉花春。
<br>
<br>
<br>
<br>&nbsp;&nbsp; 卷333_107 【山中主人】杨巨源 
<br>
<br>十里青山有一家，翠屏深处更添霞。
<br>若为说得溪中事，锦石和烟四面花。
<br>
<br>
<br>
<br>&nbsp;&nbsp; 卷333_108 【太原赠李属侍御】杨巨源 
<br>
<br>路入桑干塞雁飞，枣郎年少有光辉。
<br>春风走马三千里，不废看花君绣衣。
<br>
<br>
<br>
<br>&nbsp;&nbsp; 卷333_109 【崔娘诗】杨巨源 
<br>
<br>清润潘郎玉不如，中庭蕙草雪消初。
<br>风流才子多春思，肠断萧娘一纸书。
<br>
<br>
<br>
<br>&nbsp;&nbsp; 卷333_110 【题云师山房（一作权德舆诗，又作戎昱诗）】杨巨源 
<br>
<br>云公兰若深山里，月明松殿微风起。
<br>试问空门清净心，莲花不著秋潭水。
<br>
<br>
<br>
<br>&nbsp;&nbsp; 卷333_111 【城东早春】杨巨源 
<br>
<br>诗家清景在新春，绿柳才黄半未匀。
<br>若待上林花似锦，出门俱是看花人。
<br>
<br>
<br>
<br>&nbsp;&nbsp; 卷333_112 【秋日登亭赠薛侍御】杨巨源 
<br>
<br>潦倒从军何取益，东西走马暂同游。
<br>梁王旧客皆能赋，今日因何独怨秋。
<br>
<br>
<br>
<br>&nbsp;&nbsp; 卷333_113 【石水词二首】杨巨源 
<br>
<br>银罂深锁贮清光，无限来人不得尝。
<br>知共金丹争气力，一杯全胜五云浆。
<br>
<br>山叟和云劚翠屏，煎时分日检仙经。
<br>天人持此扶衰病，胜得瑶池水一瓶。
<br>
<br>
<br>
<br>&nbsp;&nbsp; 卷333_114 【答振武李逢吉判官】杨巨源 
<br>
<br>近来时辈都无兴，把酒皆言肺病同。
<br>唯有单于李评事，不将华发负春风。
<br>
<br>
<br>
<br>&nbsp;&nbsp; 卷333_115 【宫燕词】杨巨源 
<br>
<br>毛衣似锦语如弦，日暖争高绮陌天。
<br>几处野花留不得，双双飞向御炉前。
<br>
<br>
<br>
<br>&nbsp;&nbsp; 卷333_116 【赠崔驸马】杨巨源 
<br>
<br>百尺梧桐画阁齐，箫声落处翠云低。
<br>平阳不惜黄金埒，细雨花骢踏作泥。
<br>
<br>
<br>
<br>&nbsp;&nbsp; 卷333_117 【听李凭弹箜篌二首】杨巨源 
<br>
<br>听奏繁弦玉殿清，风传曲度禁林明。
<br>君王听乐梨园暖，翻到云门第几声。
<br>
<br>花咽娇莺玉漱泉，名高半在御筵前。
<br>汉王欲助人间乐，从遣新声坠九天。
<br>
<br>
<br>
<br>&nbsp;&nbsp; 卷333_118 【临水看花】杨巨源 
<br>
<br>一树红花映绿波，晴明骑马好经过。
<br>今朝几许风吹落，闻道萧郎最惜多。
<br>
<br>
<br>
<br>&nbsp;&nbsp; 卷333_119 【观妓人入道二首】杨巨源 
<br>
<br>荀令歌钟北里亭，翠娥红粉敞云屏。
<br>舞衣施尽馀香在，今日花前学诵经。
<br>
<br>碧玉芳年事冠军，清歌空得隔花闻。
<br>春来削发芙蓉寺，蝉鬓临风堕绿云。
<br>
<br>
<br>
<br>&nbsp;&nbsp; 卷333_120 【方城驿逢孟侍御】杨巨源 
<br>
<br>走马温汤直隼飞，相逢矍铄理征衣。
<br>军中得力儿男事，入驿从容见落晖。
<br>
<br>
<br>
<br>&nbsp;&nbsp; 卷333_121 【题清凉寺】杨巨源 
<br>
<br>凭槛霏微松树烟，陶潜曾用道林钱。
<br>一声寒磬空心晓，花雨知从第几天。
<br>
<br>
<br>
<br>&nbsp;&nbsp; 卷333_122 【酬令狐舍人】杨巨源 
<br>
<br>晓禁苍苍换直还，暂低鸾翼向人间。
<br>亦知受业公门事，数仞丘墙不见山。
<br>
<br>
<br>
<br>&nbsp;&nbsp; 卷333_123 【和令狐郎中】杨巨源 
<br>
<br>题诗一代占清机，秉笔三年直紫微。
<br>自禀道情龆龀异，不同蘧玉学知非。
<br>
<br>
<br>
<br>&nbsp;&nbsp; 卷333_124 【美人春怨】杨巨源 
<br>
<br>妾家巫峡阳，罗幌寝兰堂。晓日临窗久，春风引梦长。 
<br>落钗仍挂鬓，微汗欲销黄。纵便朦胧觉，魂犹逐楚王。
<br>
<br>
<br>
<br>&nbsp;&nbsp; 卷333_125 【艳女词】杨巨源 
<br>
<br>露井桃花发，双双燕并飞。美人姿态里，春色上罗衣。 
<br>自爱频开镜，时羞欲掩扉。心知行路客，遥惹五香归。
<br>
<br>
<br>
<br>&nbsp;&nbsp; 卷333_126 【名姝咏】杨巨源 
<br>
<br>阿娇年未多，体弱性能和。怕重愁拈镜，怜轻喜曳罗。 
<br>临津双洛浦，对月两嫦娥。独有荆王殿，时时暮雨过。
<br>
<br>
<br>
<br>&nbsp;&nbsp; 卷333_127 【送太和公主和蕃】杨巨源 
<br>
<br>北路古来难，年光独认寒。朔云侵鬓起，边月向眉残。 
<br>芦井寻沙到，花门度碛看。薰风一万里，来处是长安。
<br>
<br>
<br>
<br>&nbsp;&nbsp; 卷333_128 【秋日韦少府厅池上咏石】杨巨源 
<br>
<br>主人得幽石，日觉公堂清。一片池上色，孤峰云外情。 
<br>旧溪红藓在，秋水绿痕生。何必澄湖彻，移来有令名。
<br>
<br>
<br>
<br>&nbsp;&nbsp; 卷333_129 【失题】杨巨源 
<br>
<br>何事慰朝夕，不逾诗酒情。山河空道路，蕃汉共刀兵。 
<br>礼乐新朝市，园林旧弟兄。向风一点泪，塞晚暮江平。
<br>
<br>
<br>
<br>&nbsp;&nbsp; 卷333_130 【春日题龙门香山寺】杨巨源 
<br>
<br>众香天上梵王宫，钟磬寥寥半碧空。清景乍开松岭月， 
<br>乱流长响石楼风。山河杳映春云外，城阙参差晓树中。 
<br>欲尽出寻那可得，三千世界本无穷。
<br>
<br>
<br>
<br>&nbsp;&nbsp; 卷333_131 【寄申州卢拱使君】杨巨源 
<br>
<br>领郡仍闻总虎貔，致身还是见男儿。小船隔水催桃叶。 
<br>大鼓当风舞柘枝。酒坐微酣诸客倒，球场慢拨几人随。 
<br>从来乐事憎诗苦，莫放窗中远岫知。
<br>
<br>
<br>
<br>&nbsp;&nbsp; 卷333_132 【郊居秋日酬奚赞府见寄】杨巨源 
<br>
<br>繁菊照深居，芳香春不如。闻寻周处士，知伴庾尚书。 
<br>日晚汀洲旷，天晴草木疏。闲言挥麈柄，清步掩蜗庐。 
<br>野老能亲牧，高人念远渔。幽丛临古岸，轻叶度寒渠。 
<br>暮色无狂蝶，秋华有嫩蔬。若为酬郢曲，从此愧璠玙。
<br>
<br>
<br>
<br>&nbsp;&nbsp; 卷333_133 【圣恩洗雪镇州寄献裴相公】杨巨源 
<br>
<br>天借春光洗绿林，战尘收尽见花阴。好生本是君王德， 
<br>忍死何妨壮士心。曾贺截云翻栅远，仍闻劚冻下营深。 
<br>井陉昨日双旗入，萧相无言泪湿襟。
<br>
<br>
<br>
<br>&nbsp;&nbsp; 卷333_134 【贺田仆射子弟荣拜金吾】杨巨源 
<br>
<br>五侯恩泽不同年，叔侄朱门rV槊连。凤沼九重相喜气， 
<br>雁行一半入祥烟。街衢烛影侵寒月，文武珂声叠晓天。 
<br>为数麒麟高阁上，谁家父子勒燕然。
<br>
<br>
<br>
<br>&nbsp;&nbsp; 卷333_135 【和裴舍人观田尚书出猎】杨巨源 
<br>
<br>圣代司空比玉清，雄藩观猎见皇情。云禽已觉高无益， 
<br>霜兔应知狡不成。飞鞚拥尘寒草尽，弯弓开月朔风生。 
<br>今朝始贺将军贵，紫禁诗人看旆旌。
<br>
<br>
<br>
<br>&nbsp;&nbsp; 卷333_136 【送李舍人归兰陵里】杨巨源 
<br>
<br>清词举世皆藏箧，美酒当山为满樽。三亩嫩蔬临绮陌， 
<br>四行高树拥朱门。家贫境胜心无累，名重官闲口不论。 
<br>惟有道情常自足，启期天地易知恩。
<br>
<br>
<br>
<br>&nbsp;&nbsp; 卷333_137 【同太常尉迟博士阙下待漏】杨巨源 
<br>
<br>沈沈延阁抱丹墀，松色苔花颢露滋。爽气晓来青玉甃， 
<br>薰风宿在翠花旗。方瞻御陌三条广，犹觉仙门一刻迟。 
<br>此地含香从白首，冯唐何事怨明时。
<br>
<br>
<br>
<br>&nbsp;&nbsp; 卷333_138 【见薛侍御戴不损裹帽子因赠】杨巨源 
<br>
<br>潘郎对青镜，乌帽似新裁。晓露鸦初洗，春荷叶半开。 
<br>堪将护巾栉，不独隔尘埃。已见笼蝉翼，无因映鹿胎。 
<br>何人呈巧思，好手自西来。有意怜衰丑，烦君致一枚。
<br>
<br>
<br>
<br>&nbsp;&nbsp; 卷333_139 【胡二十拜户部兼判度支】杨巨源 
<br>
<br>清机果被公材挠，雄拜知承圣主恩。庙略已调天府实， 
<br>国征方觉地官尊。徒言玉节将分阃，定是沙堤欲到门。 
<br>为爱山前新卜第，不妨风月事琴樽。
<br>
<br>
<br>
<br>&nbsp;&nbsp; 卷333_140 【元日呈李逢吉舍人】杨巨源 
<br>
<br>华夷文物贺新年，霜仗遥排凤阙前。一片彩霞迎曙日， 
<br>万条红烛动春天。称觞山色和元气，端冕炉香叠瑞烟。 
<br>共说正初当圣泽，试过西掖问群贤。
<br>
<br>
<br>
<br>&nbsp;&nbsp; 卷333_141 【和杜中丞西禅院看花】杨巨源 
<br>
<br>一林堆锦映千灯，照眼牵情欲不胜。知倚晴明娇自足， 
<br>解将颜色醉相仍。好风轻引香烟入，甘露才和粉艳凝。 
<br>深处最怜莺蹂践，懒时先被蝶侵凌。对持真境应无取， 
<br>分付空门又未能。迎日似翻红烧断，临流疑映绮霞层。 
<br>幽含晚态怜丹桂，盛续春光识紫藤。每到花枝独惆怅， 
<br>山东惟有杜中丞。
<br>
<br>
<br>
<br>&nbsp;&nbsp; 卷333_142 【句】杨巨源 
<br>
<br>三刀梦益州，一箭取辽城。（以下见《纪事》）。
<br>
<br>伊陟无闻祖，韦贤不到孙。
<br>
<br>
<br>
<br>
<br>
<br>
<br>&nbsp;&nbsp;卷334_1 【夏至日衡阳郡斋书怀】令狐楚 
<br>
<br>一来江城守，七见江月圆。齿发将六十，乡关越三千。 
<br>褰帷罕游观，闭閤多沉眠。新节还复至，故交尽相捐。 
<br>何时羾阊阖，上诉高高天。
<br>
<br>
<br>&nbsp;&nbsp; 卷334_2 【八月十七日夜书怀】令狐楚 
<br>
<br>三五既不留，二八又还过。金蟾著未出，玉树悲稍破。 
<br>谁向西园游，空归北堂卧。佳期信难得，永夕无可奈。 
<br>抚枕独高歌，烦君为予和。
<br>
<br>
<br>
<br>&nbsp;&nbsp; 卷334_3 【九日言怀】令狐楚 
<br>
<br>二九即重阳，天清野菊黄。近来逢此日，多是在他乡。 
<br>晚色霞千片，秋声雁一行。不能高处望，恐断老人肠。
<br>
<br>
<br>
<br>&nbsp;&nbsp; 卷334_4 【和寄窦七中丞】令狐楚 
<br>
<br>仙吏秦峨别，新诗鄂渚来。才推今北斗，职赋旧三台。 
<br>雕镂心偏许，缄封手自开。何年相赠答，却得到中台。
<br>
<br>
<br>
<br>&nbsp;&nbsp; 卷334_5 【立秋日悲怀】令狐楚 
<br>
<br>清晓上高台，秋风今日来。又添新节恨，犹抱故年哀。 
<br>泪岂挥能尽，泉终闭不开。更伤春月过，私服示无缞。
<br>
<br>
<br>
<br>&nbsp;&nbsp; 卷334_6 【秋怀寄钱侍郎】令狐楚 
<br>
<br>晚岁俱为郡，新秋各异乡。燕鸿一声叫，郢树尽青苍。 
<br>山露侵衣润，江风卷簟凉。相思如汉水，日夜向浔阳。
<br>
<br>
<br>
<br>&nbsp;&nbsp; 卷334_7 【立秋日】令狐楚 
<br>
<br>平日本多恨，新秋偏易悲。燕词如惜别，柳意已呈衰。 
<br>事国终无补，还家未有期。心中旧气味，苦校去年时。
<br>
<br>
<br>
<br>&nbsp;&nbsp; 卷334_8 【赠毛仙翁】令狐楚 
<br>
<br>宣州浑是上清宫，客有真人貌似童。绀发垂缨光髧髧， 
<br>细髯缘颔绿茸茸。壶中药物梯霞诀，肘后方书缩地功。 
<br>既许焚香为弟子，愿教年纪共椿同。
<br>
<br>
<br>
<br>&nbsp;&nbsp; 卷334_9 【游义兴寺寄上李逢吉相公】令狐楚 
<br>
<br>柳营无事诣莲宫，步步犹疑是梦中。劳役徒为万夫长， 
<br>闲游曾与二人同。凤鸾飞去仙巢在，龙象潜来讲席空。 
<br>松下花飞频伫立，一心千里忆梁公。
<br>
<br>
<br>
<br>&nbsp;&nbsp; 卷334_10 【游晋祠上李逢吉相公】令狐楚 
<br>
<br>不立晋祠三十年，白头重到一凄然。泉声自昔锵寒玉， 
<br>草色虽秋耀翠钿。少壮同游宁有数，尊荣再会便无缘。 
<br>相思临水下双泪，寄入并汾向洛川。
<br>
<br>
<br>
<br>&nbsp;&nbsp; 卷334_11 【节度宣武酬乐天梦得】令狐楚 
<br>
<br>蓬莱仙监客曹郎，曾枉高车客大梁。见拥旌旄治军旅， 
<br>知亲笔砚事文章。愁看柳色悬离恨，忆递花枝助酒狂。 
<br>洛下相逢肯相寄，南金璀错玉凄凉。
<br>
<br>
<br>
<br>&nbsp;&nbsp; 卷334_12 【奉和严司空重阳日同崔常侍崔郎及诸公登龙山落帽台佳宴】令狐楚 
<br>
<br>谢公秋思渺天涯，蜡屐登高为菊花。贵重近臣光绮席， 
<br>笑怜从事落乌纱。萸房暗绽红珠朵，茗碗寒供白露芽。 
<br>咏碎龙山归出号，马奔流电妓奔车。
<br>
<br>
<br>
<br>&nbsp;&nbsp; 卷334_13 【立春后言怀招汴州李匡衙推】令狐楚 
<br>
<br>闲斋夜击唾壶歌，试望夷门奈远何。每听塞笳离梦断， 
<br>时窥清鉴旅愁多。初惊宵漏丁丁促，已觉春风习习和。 
<br>海内故人君最老，花开鞭马更相过。
<br>
<br>
<br>
<br>&nbsp;&nbsp; 卷334_14 【奉和仆射相公酬忠武李相公见寄之作】令狐楚 
<br>
<br>丽藻飞来自相庭，五文相错八音清。初瞻绮色连霞色， 
<br>又听金声继玉声。才出山西文与武，欢从塞北弟兼兄。 
<br>白头老尹三川上，双和阳春喜复惊。
<br>
<br>
<br>
<br>&nbsp;&nbsp; 卷334_15 【郡斋左偏栽竹百馀竿炎凉已周青翠不改而为墙垣…之趣】令狐楚 
<br>
<br>斋居栽竹北窗边，素壁新开映碧鲜。青蔼近当行药处， 
<br>绿阴深到卧帷前。风惊晓叶如闻雨，月过春枝似带烟。 
<br>老子忆山心暂缓，退公闲坐对婵娟。
<br>
<br>
<br>
<br>&nbsp;&nbsp; 卷334_16 【省中直夜对雪寄李师素侍郎】令狐楚 
<br>
<br>密雪纷初降，重城杳未开。杂花飞烂漫，连蝶舞徘徊。 
<br>洒散千株叶，销凝九陌埃。素华凝粉署，清气绕霜台。 
<br>明觉侵窗积，寒知度塞来。谢家争拟絮，越岭误惊梅。 
<br>暗魄微茫照，严飙次第催。稍封黄竹亚，先集紫兰摧。 
<br>孙室临书幌，梁园泛酒杯。静怀琼树倚，醉忆玉山颓。 
<br>翠陌饥乌噪，苍云远雁哀。此时方夜直，想望意悠哉。
<br>
<br>
<br>
<br>&nbsp;&nbsp; 卷334_17 【南宫夜直宿见李给事封题其所下制敕知奏直…以诗寄】令狐楚 
<br>
<br>番直同遥夜，严扃限几重。青编书白雀，黄纸降苍龙。 
<br>北极丝纶句，东垣翰墨踪。尚垂玄露点，犹湿紫泥封。 
<br>炫眼凝仙烛，驰心袅禁钟。定应形梦寐，暂似接音容。 
<br>玉树春枝动，金樽腊酿醲。在朝君最旧，休浣许过从。
<br>
<br>
<br>
<br>&nbsp;&nbsp; 卷334_18 【将赴洛下，旅次汉南，献上相公二十兄言怀八韵】令狐楚 
<br>
<br>台室名曾继，旌门节暂过。欢情老去少，苦事别离多。 
<br>便为开樽俎，应怜出网罗。百忧今已失，一醉孰知他。 
<br>帝德千年日，君恩万里波。许随黄绮辈，闲唱紫芝歌。 
<br>龙衮期重补，梅羹伫再和。嵩丘来携手，君子意如何。
<br>
<br>
<br>
<br>&nbsp;&nbsp; 卷334_19 【青云干吕】令狐楚 
<br>
<br>郁郁复纷纷，青霄干吕云。色令天下见，候向管中分。 
<br>远覆无人境，遥彰有德君。瑞容惊不散，冥感信稀闻。 
<br>湛露羞依草，南风耻带薰。恭惟汉武帝，馀烈尚氛氲。
<br>
<br>
<br>
<br>&nbsp;&nbsp; 卷334_20 【圣明乐】令狐楚 
<br>
<br>海浪恬月徼，边尘静异山。从今万里外，不复锁萧关。
<br>
<br>
<br>
<br>&nbsp;&nbsp; 卷334_21 【春闺思】令狐楚 
<br>
<br>戴胜飞晴野，凌澌下浊河。春风楼上望，谁见泪痕多。
<br>
<br>
<br>
<br>&nbsp;&nbsp; 卷334_22 【宫中乐五首】令狐楚 
<br>
<br>楚塞金陵靖，巴山玉垒空。万方无一事，端拱大明宫。
<br>
<br>雪霁长杨苑，冰开太液池。宫中行乐日，天下盛明时。
<br>
<br>柳色烟相似，梨花雪不如。春风真有意，一一丽皇居。
<br>
<br>月上宫花静，烟含苑树深。银台门已闭，仙漏夜沉沉。
<br>
<br>九重青琐闼，百尺碧云楼。明月秋风起，珠帘上玉钩。
<br>
<br>
<br>
<br>&nbsp;&nbsp; 卷334_23 【春游曲三首】令狐楚 
<br>
<br>晓游临碧殿，日上望春亭。芳树罗仙仗，晴山展翠屏。
<br>
<br>一夜好风吹，新花一万枝。风前调玉管，花下簇金羁。
<br>
<br>阊阖春风起，蓬莱雪水消。相将折杨柳，争取最长条。
<br>
<br>
<br>
<br>&nbsp;&nbsp; 卷334_24 【远别离二首】令狐楚 
<br>
<br>杨柳黄金穗，梧桐碧玉枝。春来消息断，早晚是归期。
<br>
<br>玳织鸳鸯履，金装翡翠篸。畏人相问著，不拟到城南。
<br>
<br>
<br>
<br>&nbsp;&nbsp; 卷334_25 【闺人赠远二首】令狐楚 
<br>
<br>君行登陇上，妾梦在闺中。玉箸千行落，银床一半空。
<br>
<br>绮席春眠觉，纱窗晓望迷。朦胧残梦里，犹自在辽西。
<br>
<br>
<br>
<br>&nbsp;&nbsp; 卷334_26 【从军词五首】令狐楚 
<br>
<br>荒鸡隔水啼，汗马逐风嘶。终日随征旆，何时罢鼓鼙。
<br>
<br>孤心眠夜雪，满眼是秋沙。万里犹防塞，三年不见家。
<br>
<br>却望冰河阔，前登雪岭高。征人几多在，又拟战临洮。
<br>
<br>胡风千里惊，汉月五更明。纵有还家梦，犹闻出塞声。
<br>
<br>暮雪连青海，阴霞覆白山。可怜班定远，生入玉门关。
<br>
<br>
<br>
<br>&nbsp;&nbsp; 卷334_27 【思君恩】令狐楚 
<br>
<br>小苑莺歌歇，长门蝶舞多。眼看春又去，翠辇不经过。
<br>
<br>
<br>
<br>&nbsp;&nbsp; 卷334_28 【王昭君】令狐楚 
<br>
<br>锦车天外去，毳幕雪中开。魏阙苍龙远，萧关赤雁哀。
<br>
<br>
<br>
<br>&nbsp;&nbsp; 卷334_29 【发潭州寄李宁常侍】令狐楚 
<br>
<br>君今侍紫垣，我已堕青天。委废从兹日，旋归在几年。 
<br>心为西靡树，眼是北流泉。更过长沙去，江风满驿船。
<br>
<br>
<br>
<br>&nbsp;&nbsp; 卷334_30 【李相薨后题断金集（一作裴夷直诗）】令狐楚 
<br>
<br>一览断金集，载悲埋玉人。牙弦千古绝，珠泪万行新。
<br>
<br>
<br>
<br>&nbsp;&nbsp; 卷334_31 【年少行四首】令狐楚 
<br>
<br>少小边州惯放狂，骣骑蕃马射黄羊。
<br>如今年老无筋力，犹倚营门数雁行。
<br>
<br>家本清河住五城，须凭弓箭得功名。
<br>等闲飞鞚秋原上，独向寒云试射声。
<br>
<br>弓背霞明剑照霜，秋风走马出咸阳。
<br>未收天子河湟地，不拟回头望故乡。
<br>
<br>霜满中庭月满楼，金樽玉柱对清秋。
<br>当年称意须行乐，不到天明不肯休。
<br>
<br>
<br>
<br>&nbsp;&nbsp; 卷334_32 【塞下曲二首】令狐楚 
<br>
<br>雪满衣裳冰满须，晓随飞将伐单于。
<br>平生意气今何在，把得家书泪似珠。
<br>
<br>边草萧条塞雁飞，征人南望泪沾衣。
<br>黄尘满面长须战，白发生头未得归。
<br>
<br>
<br>
<br>&nbsp;&nbsp; 卷334_33 【游春词】令狐楚 
<br>
<br>高楼晓见一花开，便觉春光四面来。
<br>暖日晴云知次第，东风不用更相催。
<br>
<br>
<br>
<br>&nbsp;&nbsp; 卷334_34 【汉苑行】令狐楚 
<br>
<br>云霞五采浮天阙，梅柳千般夹御沟。
<br>不上黄花南北望，岂知春色满神州。
<br>
<br>
<br>
<br>&nbsp;&nbsp; 卷334_35 【中元日赠张尊师】令狐楚 
<br>
<br>偶来人世值中元，不献玄都永日闲。
<br>寂寂焚香在仙观，知师遥礼玉京山。
<br>
<br>
<br>
<br>&nbsp;&nbsp; 卷334_36 【赴东都别牡丹】令狐楚 
<br>
<br>十年不见小庭花，紫萼临开又别家。
<br>上马出门回首望，何时更得到京华。
<br>
<br>
<br>
<br>&nbsp;&nbsp; 卷334_37 【寄礼部刘郎中】令狐楚 
<br>
<br>一别三年在上京，仙垣终日选群英。
<br>除书每下皆先看，唯有刘郎无姓名。
<br>
<br>
<br>
<br>&nbsp;&nbsp; 卷334_38 【坐中闻思帝乡有感】令狐楚 
<br>
<br>年年不见帝乡春，白日寻思夜梦频。
<br>上酒忽闻吹此曲，坐中惆怅更何人。
<br>
<br>
<br>
<br>&nbsp;&nbsp; 卷334_39 【春思寄梦得乐天】令狐楚 
<br>
<br>花满中庭酒满樽，平明独坐到黄昏。
<br>春来诗思偏何处，飞过函关入鼎门。
<br>
<br>
<br>
<br>&nbsp;&nbsp; 卷334_40 【皇城中花园讥刘白赏春不及】令狐楚 
<br>
<br>五凤楼西花一园，低枝小树尽芳繁。
<br>洛阳才子何曾爱，下马贪趋广运门。
<br>
<br>
<br>
<br>&nbsp;&nbsp; 卷334_41 【相思河】令狐楚 
<br>
<br>谁把相思号此河，塞垣车马往来多。
<br>只应自古征人泪，洒向空洲作碧波。
<br>
<br>
<br>
<br>&nbsp;&nbsp; 卷334_42 【三月晦日会李员外座中频以老大不醉见讥因有此赠】令狐楚 
<br>
<br>三月唯残一日春，玉山倾倒白鸥驯。
<br>不辞便学山公醉，花下无人作主人。
<br>
<br>
<br>
<br>&nbsp;&nbsp; 卷334_43 【赋山】令狐楚 
<br>
<br>山。耸峻，回环。沧海上，白云间。商老深寻， 
<br>谢公远攀。古岩泉滴滴，幽谷鸟关关。树岛西连陇塞， 
<br>猿声南彻荆蛮。世人只向簪裾老，芳草空馀麋鹿闲。
<br>
<br>
<br>
<br>&nbsp;&nbsp; 卷334_44 【句】令狐楚 
<br>
<br>何日居三署，终年尾百僚。（见《定命录》）。
<br>
<br>移石几回敲废印，开箱何处送新图。（《春明退朝录》）。
<br>
<br>唯应四仲祭，使者暂悲嗟。（《宫人斜》）。
<br>
<br>偶逢蒲家郎，乃是葛仙客。行常乘青竹，饥即煮白石。 
<br>腰间嫌大组，心内保尺宅。我愿从之游，深卜炼上液。 
<br>（见《锦绣万花谷》）。
<br>
<br>
<br>
<br>
<br>
<br>
<br>
<br>&nbsp;&nbsp;卷335_1 【享惠昭太子庙乐章（亚献终献）】裴度 
<br>
<br>重轮始发祥，齿胄方兴学。冥然升紫府，铿尔荐清乐。 
<br>奠斝致馨香，在庭纷羽籥。礼成神既醉，仿佛缑山鹤。
<br>
<br>
<br>&nbsp;&nbsp; 卷335_2 【夏日对雨】裴度 
<br>
<br>登楼逃盛夏，万象正埃尘。对面雷嗔树，当街雨趁人。 
<br>檐疏蛛网重，地湿燕泥新。吟罢清风起，荷香满四邻。
<br>
<br>
<br>
<br>&nbsp;&nbsp; 卷335_3 【白二十二侍郎有双鹤留在洛下予西园多野水长松…请之】裴度 
<br>
<br>闻君有双鹤，羁旅洛城东。未放归仙去，何如乞老翁。 
<br>且将临野水，莫闭在樊笼。好是长鸣处，西园白露中。
<br>
<br>
<br>
<br>&nbsp;&nbsp; 卷335_4 【窦七中丞见示初至夏口献元戎诗，辄戏和之】裴度 
<br>
<br>出佐青油幕，来吟白雪篇。须为九皋鹤，莫上五湖船。 
<br>故态君应在，新诗我亦便。元侯看再入，好被暂流连。
<br>
<br>
<br>
<br>&nbsp;&nbsp; 卷335_5 【酬张秘书因寄马赠诗】裴度 
<br>
<br>满城驰逐皆求马，古寺闲行独与君。代步本惭非逸足， 
<br>缘情何幸枉高文。若逢佳丽从将换，莫共驽骀角出群。 
<br>飞控著鞭能顾我，当时王粲亦从军。
<br>
<br>
<br>
<br>&nbsp;&nbsp; 卷335_6 【真慧寺（五祖道场）】裴度 
<br>
<br>遍寻真迹蹑莓苔，世事全抛不忍回。上界不知何处去， 
<br>西天移向此间来。岩前芍药师亲种，岭上青松佛手栽。 
<br>更有一般人不见，白莲花向半天开。
<br>
<br>
<br>
<br>&nbsp;&nbsp; 卷335_7 【中书即事】裴度 
<br>
<br>有意效承平，无功答圣明。灰心缘忍事，霜鬓为论兵。 
<br>道直身还在，恩深命转轻。盐梅非拟议，葵藿是平生。 
<br>白日长悬照，苍蝇谩发声。高阳旧田里，终使谢归耕。
<br>
<br>
<br>
<br>&nbsp;&nbsp; 卷335_8 【中和节诏赐公卿尺（贞元八年宏词）】裴度 
<br>
<br>阳和行庆赐，尺度及群公。荷宠承佳节，倾心立大中。 
<br>短长思合制，远近贵攸同。共仰财成德，将酬分寸功。 
<br>作程施有政，垂范播无穷。愿续南山寿，千春奉圣躬。
<br>
<br>
<br>
<br>&nbsp;&nbsp; 卷335_9 【至日登乐游园】裴度 
<br>
<br>阴律随寒改，阳和应节生。祥云观魏阙，瑞气映秦城。 
<br>验炭论时政，书云受岁盈。晷移长日至，雾敛远霄清。 
<br>景暖仙梅动，风柔御柳倾。那堪封得意，空对物华情。
<br>
<br>
<br>
<br>&nbsp;&nbsp; 卷335_10 【奉酬中书相公至日圆丘摄事合于中书后阁宿斋…之作】裴度 
<br>
<br>翼亮登三命，谟猷本一心。致斋移秘府，祗事见冲襟。 
<br>皓月当延阁，祥风自禁林。相庭方积玉，王度已如金。 
<br>运偶唐虞盛，情同丙魏深。幽兰与白雪，何处寄庸音。
<br>
<br>
<br>
<br>&nbsp;&nbsp; 卷335_11 【太原题厅壁】裴度 
<br>
<br>危事经非一，浮荣得是空。白头官舍里，今日又春风。
<br>
<br>
<br>
<br>&nbsp;&nbsp; 卷335_12 【溪居】裴度 
<br>
<br>门径俯清溪，茅檐古木齐。红尘飘不到，时有水禽啼。
<br>
<br>
<br>
<br>&nbsp;&nbsp; 卷335_13 【喜遇刘二十八】裴度 
<br>
<br>病来佳兴少，老去旧游稀。笑语纵横作，杯觞络绎飞。
<br>
<br>
<br>
<br>&nbsp;&nbsp; 卷335_14 【送刘】裴度 
<br>
<br>不归丹掖去，铜竹漫云云。惟喜因过我，须知未贺君。
<br>
<br>
<br>
<br>&nbsp;&nbsp; 卷335_15 【再送】裴度 
<br>
<br>顷来多谑浪，此夕任喧纷。故态犹应在，行期未要闻。
<br>
<br>
<br>
<br>&nbsp;&nbsp; 卷335_16 【凉风亭睡觉】裴度 
<br>
<br>饱食缓行新睡觉，一瓯新茗侍儿煎。
<br>脱巾斜倚绳床坐，风送水声来耳边。
<br>
<br>
<br>
<br>&nbsp;&nbsp; 卷335_17 【雪中讶诸公不相访】裴度 
<br>
<br>忆昨雨多泥又深，犹能携妓远过寻。
<br>满空乱雪花相似，何事居然无赏心。
<br>
<br>
<br>
<br>&nbsp;&nbsp; 卷335_18 【傍水闲行】裴度 
<br>
<br>闲馀何处觉身轻，暂脱朝衣傍水行。
<br>鸥鸟亦知人意静，故来相近不相惊。
<br>
<br>
<br>
<br>&nbsp;&nbsp; 卷335_19 【句】裴度 
<br>
<br>两人同日事征西，今日君先奉紫泥。
<br>
<br>待平贼垒报天子，莫指仙山示武夫。
<br>
<br>野人不识中书令，唤作陶家与谢家。（《题南庄》）。
<br>
<br>君若有心求逸足，我还留意在名姝。（答白居易求马）
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
