<HTML>
<HEAD>
<TITLE>全唐诗 卷422-425 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷422-425</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷422-425</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6144"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷422-425')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷422-425]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷422_1 【梦游春七十韵】元稹 
<br>
<br>昔岁梦游春，梦游何所遇。梦入深洞中，果遂平生趣。 
<br>清泠浅漫流，画舫兰篙渡。过尽万株桃，盘旋竹林路。 
<br>长廊抱小楼，门牖相回互。楼下杂花丛，丛边绕鸳鹭。 
<br>池光漾霞影，晓日初明煦。未敢上阶行，频移曲池步。 
<br>乌龙不作声，碧玉曾相慕。渐到帘幕间，裴回意犹惧。 
<br>闲窥东西閤，奇玩参差布。隔子碧油糊，驼钩紫金镀。 
<br>逡巡日渐高，影响人将寤。鹦鹉饥乱鸣，娇娃睡犹怒。 
<br>帘开侍儿起，见我遥相谕。铺设绣红茵，施张钿妆具。 
<br>潜褰翡翠帷，瞥见珊瑚树。不辨花貌人，空惊香若雾。 
<br>身回夜合偏，态敛晨霞聚。睡脸桃破风，汗妆莲委露。 
<br>丛梳百叶髻，金蹙重台屦。纰软钿头裙，玲珑合欢袴。 
<br>鲜妍脂粉薄，暗淡衣裳故。最似红牡丹，雨来春欲暮。 
<br>梦魂良易惊，灵境难久寓。夜夜望天河，无由重沿溯。 
<br>结念心所期，返如禅顿悟。觉来八九年，不向花回顾。 
<br>杂合两京春，喧阗众禽护。我到看花时，但作怀仙句。 
<br>浮生转经历，道性尤坚固。近作梦仙诗，亦知劳肺腑。 
<br>一梦何足云，良时事婚娶。当年二纪初，嘉节三星度。 
<br>朝蕣玉佩迎，高松女萝附。韦门正全盛，出入多欢裕。 
<br>甲第涨清池，鸣驺引朱辂。广榭舞萎蕤，长筵宾杂厝。 
<br>青春讵几日，华实潜幽蠹。秋月照潘郎，空山怀谢傅。 
<br>红楼嗟坏壁，金谷迷荒戍。石压破阑干，门摧旧梐枑。 
<br>虽云觉梦殊，同是终难驻。悰绪竟何如，棼丝不成絇。 
<br>卓女白头吟，阿娇金屋赋。重璧盛姬台，青冢明妃墓。 
<br>尽委穷尘骨，皆随流波注。幸有古如今，何劳缣比素。 
<br>况余当盛时，早岁谐如务。诏册冠贤良，谏垣陈好恶。 
<br>三十再登朝，一登还一仆。宠荣非不早，邅回亦云屡。 
<br>直气在膏肓，氛氲日沉痼。不言意不快，快意言多忤。 
<br>忤诚人所贼，性亦天之付。乍可沉为香，不能浮作瓠。 
<br>诚为坚所守，未为明所措。事事身已经，营营计何误。 
<br>美玉琢文珪，良金填武库。徒谓自坚贞，安知受砻铸。 
<br>长丝羁野马，密网罗阴兔。物外各迢迢，谁能远相锢。 
<br>时来既若飞，祸速当如骛。曩意自未精，此行何所诉。 
<br>努力去江陵，笑言谁与晤。江花纵可怜，奈非心所慕。 
<br>石竹逞奸黠，蔓青夸亩数。一种薄地生，浅深何足妒。 
<br>荷叶水上生，团团水中住。泻水置叶中，君看不相污。
<br>
<br>
<br>&nbsp;&nbsp; 卷422_2 【桐花落】元稹 
<br>
<br>莎草遍桐阴，桐花满莎落。盖覆相团圆，可怜无厚薄。 
<br>昔岁幽院中，深堂下帘幕。同在后门前，因论花好恶。 
<br>君夸沉檀样，云是指撝作。暗澹灭紫花，句连蹙金萼。 
<br>都绣六七枝，斗成双孔雀。尾上稠叠花，又将金解络。 
<br>我爱看不已，君烦睡先著。我作绣桐诗，系君裙带著。 
<br>别来苦修道，此意都萧索。今日竟相牵，思量偶然错。
<br>
<br>
<br>
<br>&nbsp;&nbsp; 卷422_3 【梦昔时】元稹 
<br>
<br>闲窗结幽梦，此梦谁人知。夜半初得处，天明临去时。 
<br>山川已久隔，云雨两无期。何事来相感，又成新别离。
<br>
<br>
<br>
<br>&nbsp;&nbsp; 卷422_4 【恨妆成】元稹 
<br>
<br>晓日穿隙明，开帷理妆点。傅粉贵重重，施朱怜冉冉。 
<br>柔鬟背额垂，丛鬓随钗敛。凝翠晕蛾眉，轻红拂花脸。 
<br>满头行小梳，当面施圆靥。最恨落花时，妆成独披掩。
<br>
<br>
<br>
<br>&nbsp;&nbsp; 卷422_5 【古决绝词】元稹 
<br>
<br>乍可为天上牵牛织女星，不愿为庭前红槿枝。 
<br>七月七日一相见，相见故心终不移。那能朝开暮飞去， 
<br>一任东西南北吹。分不两相守，恨不两相思。对面且如此， 
<br>背面当可知。春风撩乱伯劳语，况是此时抛去时。 
<br>握手苦相问，竟不言后期。君情既决绝，妾意已参差。 
<br>借如死生别，安得长苦悲。
<br>
<br>噫春冰之将泮，何予怀之独结。有美一人，于焉旷绝。 
<br>一日不见，比一日于三年，况三年之旷别。 
<br>水得风兮小而已波，笋在苞兮高不见节。矧桃李之当春， 
<br>竞众人而攀折。我自顾悠悠而若云， 
<br>又安能保君皑皑之如雪。感破镜之分明，睹泪痕之馀血。 
<br>幸他人之既不我先，又安能使他人之终不我夺。已焉哉， 
<br>织女别黄姑。一年一度暂相见，彼此隔河何事无。
<br>
<br>夜夜相抱眠，幽怀尚沉结。那堪一年事，长遣一宵说。 
<br>但感久相思，何暇暂相悦。虹桥薄夜成，龙驾侵晨列。 
<br>生憎野鹤性迟回，死恨天鸡识时节。曙色渐曈曈， 
<br>华星欲明灭。一去又一年，一年何可时彻。有此迢递期， 
<br>不如死生别。天公隔是妒相怜，何不便教相决绝。
<br>
<br>
<br>
<br>&nbsp;&nbsp; 卷422_6 【樱桃花】元稹 
<br>
<br>樱桃花，一枝两枝千万朵。花砖曾立摘花人， 
<br>窣破罗裙红似火。
<br>
<br>
<br>
<br>&nbsp;&nbsp; 卷422_7 【曹十九舞绿钿】元稹 
<br>
<br>急管清弄频，舞衣才揽结。含情独摇手，双袖参差列。 
<br>騕褭柳牵丝，炫转风回雪。凝眄娇不移，往往度繁节。
<br>
<br>
<br>
<br>&nbsp;&nbsp; 卷422_8 【闺晚】元稹 
<br>
<br>红裙委砖阶，玉爪kO朱橘。素臆光如砑，明瞳艳凝溢。 
<br>调弦不成曲，学书徒弄笔。夜色侵洞房，春烟透帘出。
<br>
<br>
<br>
<br>&nbsp;&nbsp; 卷422_9 【晓将别】元稹 
<br>
<br>风露晓凄凄，月下西墙西。行人帐中起，思妇枕前啼。 
<br>屑屑命僮御，晨装俨已齐。将去复携手，日高方解携。
<br>
<br>
<br>
<br>&nbsp;&nbsp; 卷422_10 【蔷薇架（清水驿）】元稹 
<br>
<br>五色阶前架，一张笼上被。殷红稠叠花，半绿鲜明地。 
<br>风蔓罗裙带，露英莲脸泪。多逢走马郎，可惜帘边思。
<br>
<br>
<br>
<br>&nbsp;&nbsp; 卷422_11 【月暗】元稹 
<br>
<br>月暗灯残面墙泣，罗缨斗重知啼湿。真珠帘断蝙蝠飞， 
<br>燕子巢空萤火入。深殿门重夜漏严，柔□□□□年急。 
<br>君王掌上容一人，更有轻身何处立。
<br>
<br>
<br>
<br>&nbsp;&nbsp; 卷422_12 【新秋】元稹 
<br>
<br>旦暮已凄凉，离人远思忙。夏衣临晓薄，秋影入檐长。 
<br>前事风随扇，归心燕在梁。殷勤寄牛女，河汉正相望。
<br>
<br>
<br>
<br>&nbsp;&nbsp; 卷422_13 【赠双文】元稹 
<br>
<br>艳极翻含怨，怜多转自娇。有时还暂笑，闲坐爱无憀。 
<br>晓月行看堕，春酥见欲消。何因肯垂手，不敢望回腰。
<br>
<br>
<br>
<br>&nbsp;&nbsp; 卷422_14 【春别】元稹 
<br>
<br>幽芳本未阑，君去蕙花残。河汉秋期远，关山世路难。 
<br>云屏留粉絮，风幌引香兰。肠断回文锦，春深独自看。
<br>
<br>
<br>
<br>&nbsp;&nbsp; 卷422_15 【和乐天示杨琼】元稹 
<br>
<br>我在江陵少年日，知有杨琼初唤出。腰身瘦小歌圆紧， 
<br>依约年应十六七。去年十月过苏州，琼来拜问郎不识。 
<br>青衫玉貌何处去，安得红旗遮头白。我语杨琼琼莫语， 
<br>汝虽笑我我笑汝。汝今无复小腰身，不似江陵时好女。 
<br>杨琼为我歌送酒，尔忆江陵县中否。江陵王令骨为灰， 
<br>车来嫁作尚书妇。卢戡及第严涧在，其馀死者十八九。 
<br>我今贺尔亦自多，尔得老成余白首。
<br>
<br>
<br>
<br>&nbsp;&nbsp; 卷422_16 【鱼中素】元稹 
<br>
<br>重叠鱼中素，幽缄手自开。斜红馀泪迹，知著脸边来。
<br>
<br>
<br>
<br>&nbsp;&nbsp; 卷422_17 【代九九】元稹 
<br>
<br>昔年桃李月，颜色共花宜。回脸莲初破，低蛾柳并垂。 
<br>望山多倚树，弄水爱临池。远被登楼识，潜因倒影窥。 
<br>隔林徒想像，上砌转逶迤。谩掷庭中果，虚攀墙外枝。 
<br>强持文玉佩，求结麝香缡。阿母怜金重，亲兄要马骑。 
<br>把将娇小女，嫁与冶游儿。自隐勤勤索，相要事事随。 
<br>每常同坐卧，不省暂参差。才学羞兼妒，何言宠便移。 
<br>青春来易皎，白日誓先亏。僻性嗔来见，邪行醉后知。 
<br>别床铺枕席，当面指瑕疵。妾貌应犹在，君情遽若斯。 
<br>的成终世恨，焉用此宵为。鸾镜灯前扑，鸳衾手下隳。 
<br>参商半夜起，琴瑟一声离。努力新丛艳，狂风次第吹。
<br>
<br>
<br>
<br>&nbsp;&nbsp; 卷422_18 【卢十九子蒙吟卢七员外洛川怀古六韵，命余和】元稹 
<br>
<br>闻道卢明府，闲行咏洛神。浪圆疑靥笑，波斗忆眉颦。 
<br>蹀躞桥头马，空濛水上尘。草芽犹犯雪，冰岸欲消春。 
<br>寓目终无限，通辞未有因。子蒙将此曲，吟似独眠人。
<br>
<br>
<br>
<br>&nbsp;&nbsp; 卷422_19 【刘、阮妻二首】元稹 
<br>
<br>仙洞千年一度闲，等闲偷入又偷回。
<br>桃花飞尽东风起，何处消沉去不来。
<br>
<br>芙蓉脂肉绿云鬟，罨画楼台青黛山。
<br>千树桃花万年药，不知何事忆人间。
<br>
<br>
<br>
<br>&nbsp;&nbsp; 卷422_20 【桃花】元稹 
<br>
<br>桃花浅深处，似匀深浅妆。春风助肠断，吹落白衣裳。
<br>
<br>
<br>
<br>&nbsp;&nbsp; 卷422_21 【暮秋】元稹 
<br>
<br>看著墙西日又沉，步廊回合戟门深。
<br>栖乌满树声声绝，小玉上床铺夜衾。
<br>
<br>
<br>
<br>&nbsp;&nbsp; 卷422_22 【压墙花】元稹 
<br>
<br>野性大都迷里巷，爱将高树记人家。
<br>春来偏认平阳宅，为见墙头拂面花。
<br>
<br>
<br>
<br>&nbsp;&nbsp; 卷422_23 【舞腰】元稹 
<br>
<br>裙裾旋旋手迢迢，不趁音声自趁娇。
<br>未必诸郎知曲误，一时偷眼为回腰。
<br>
<br>
<br>
<br>&nbsp;&nbsp; 卷422_24 【白衣裳二首】元稹 
<br>
<br>雨湿轻尘隔院香，玉人初著白衣裳。
<br>半含惆怅闲看绣，一朵梨花压象床。
<br>
<br>藕丝衫子柳花裙，空著沈香慢火熏。
<br>闲倚屏风笑周昉，枉抛心力画朝云。
<br>
<br>
<br>
<br>&nbsp;&nbsp; 卷422_25 【忆事】元稹 
<br>
<br>夜深闲到戟门边，却绕行廊又独眠。
<br>明月满庭池水渌，桐花垂在翠帘前。
<br>
<br>
<br>
<br>&nbsp;&nbsp; 卷422_26 【寄旧诗与薛涛，因成长句】元稹 
<br>
<br>诗篇调态人皆有，细腻风光我独知。月夜咏花怜暗澹， 
<br>雨朝题柳为欹垂。长教碧玉藏深处，总向红笺写自随。 
<br>老大不能收拾得，与君闲似好男儿。
<br>
<br>
<br>
<br>&nbsp;&nbsp; 卷422_27 【友封体】元稹 
<br>
<br>雨送浮凉夏簟清，小楼腰褥怕单轻。微风暗度香囊转， 
<br>胧月斜穿隔子明。桦烛焰高黄耳吠，柳堤风静紫骝声。 
<br>频频闻动中门锁，桃叶知嗔未敢迎。
<br>
<br>
<br>
<br>&nbsp;&nbsp; 卷422_28 【看花】元稹 
<br>
<br>努力少年求好官，好花须是少年看。
<br>君看老大逢花树，未折一枝心已阑。
<br>
<br>
<br>
<br>&nbsp;&nbsp; 卷422_29 【斑竹（得之湘流）】元稹 
<br>
<br>一枝斑竹渡湘沅，万里行人感别魂。
<br>知是娥皇庙前物，远随风雨送啼痕。
<br>
<br>
<br>
<br>&nbsp;&nbsp; 卷422_30 【筝】元稹 
<br>
<br>莫愁私地爱王昌，夜夜筝声怨隔墙。火凤有凰求不得， 
<br>春莺无伴啭空长。急挥舞破催飞燕，慢逐歌词弄小娘。 
<br>死恨相如新索妇，枉将心力为他狂。
<br>
<br>
<br>
<br>&nbsp;&nbsp; 卷422_31 【春晓】元稹 
<br>
<br>半欲天明半未明，醉闻花气睡闻莺。
<br>gd儿撼起钟声动，二十年前晓寺情。
<br>
<br>
<br>
<br>&nbsp;&nbsp; 卷422_32 【所思二首（一作刘禹锡诗，题作有所嗟）】元稹 
<br>
<br>庾亮楼中初见时，武昌春柳似腰肢。
<br>相逢相失还如梦，为雨为云今不知。
<br>
<br>鄂渚濛濛烟雨微，女郎魂逐暮云归。
<br>只应长在汉阳渡，化作鸳鸯一只飞。
<br>
<br>
<br>
<br>&nbsp;&nbsp; 卷422_33 【莺莺诗（一作离思诗之首篇）】元稹 
<br>
<br>殷红浅碧旧衣裳，取次梳头暗淡妆。夜合带烟笼晓日， 
<br>牡丹经雨泣残阳。低迷隐笑原非笑，散漫清香不似香。 
<br>频动横波嗔阿母，等闲教见小儿郎。
<br>
<br>
<br>
<br>&nbsp;&nbsp; 卷422_34 【离思五首（一本并前首作六首）】元稹 
<br>
<br>自爱残妆晓镜中，环钗谩篸绿丝丛。
<br>须臾日射燕脂颊，一朵红苏旋欲融。
<br>
<br>山泉散漫绕阶流，万树桃花映小楼。
<br>闲读道书慵未起，水晶帘下看梳头。
<br>
<br>红罗著压逐时新，吉了花纱嫩麹尘。
<br>第一莫嫌材地弱，些些纰缦最宜人。
<br>
<br>曾经沧海难为水，除却巫山不是云。
<br>取次花丛懒回顾，半缘修道半缘君。
<br>
<br>寻常百种花齐发，偏摘梨花与白人。
<br>今日江头两三树，可怜和叶度残春。
<br>
<br>
<br>
<br>&nbsp;&nbsp; 卷422_35 【杂忆五首】元稹 
<br>
<br>今年寒食月无光，夜色才侵已上床。
<br>忆得双文通内里，玉栊深处暗闻香。
<br>
<br>花笼微月竹笼烟，百尺丝绳拂地悬。
<br>忆得双文人静后，潜教桃叶送秋千。
<br>
<br>寒轻夜浅绕回廊，不辨花丛暗辨香。
<br>忆得双文胧月下，小楼前后捉迷藏。
<br>
<br>山榴似火叶相兼，亚拂砖阶半拂檐。
<br>忆得双文独披掩，满头花草倚新帘。
<br>
<br>春冰消尽碧波湖，漾影残霞似有无。
<br>忆得双文衫子薄，钿头云映褪红酥。
<br>
<br>
<br>
<br>&nbsp;&nbsp; 卷422_36 【有所教】元稹 
<br>
<br>莫画长眉画短眉，斜红伤竖莫伤垂。
<br>人人总解争时势，都大须看各自宜。
<br>
<br>
<br>
<br>&nbsp;&nbsp; 卷422_37 【襄阳为卢窦纪事（第五首一作马戴诗襄阳席上呈于司空）】元稹 
<br>
<br>帝下真符召玉真，偶逢游女暂相亲。
<br>素书三卷留为赠，从向人间说向人。
<br>
<br>风弄花枝月照阶，醉和春睡倚香怀。
<br>依稀似觉双环动，潜被萧郎卸玉钗。
<br>
<br>莺声撩乱曙灯残，暗觅金钗动晓寒。
<br>犹带春酲懒相送，樱桃花下隔帘看。
<br>
<br>琉璃波面月笼烟，暂逐萧郎走上天。
<br>今日归时最肠断，回江还是夜来船。
<br>
<br>花枝临水复临堤，闲照江流亦照泥。
<br>千万春风好抬举，夜来曾有凤凰栖。
<br>
<br>
<br>
<br>&nbsp;&nbsp; 卷422_38 【会真诗三十韵】元稹 
<br>
<br>微月透帘栊，萤光度碧空。遥天初缥缈，低树渐葱茏。 
<br>龙吹过庭竹，鸾歌拂井桐。罗绡垂薄雾，环佩响轻风。 
<br>绛节随金母，云心捧玉童。更深人悄悄，晨会雨濛濛。 
<br>珠莹光文履，花明隐绣栊。宝钗行彩凤，罗帔掩丹虹。 
<br>言自瑶华浦，将朝碧帝宫。因游李城北，偶向宋家东。 
<br>戏调初微拒，柔情已暗通。低鬟蝉影动，回步玉尘蒙。 
<br>转面流花雪，登床抱绮丛。鸳鸯交颈舞，翡翠合欢笼。 
<br>眉黛羞频聚，朱唇暖更融。气清兰蕊馥，肤润玉肌丰。 
<br>无力慵移腕，多娇爱敛躬。汗光珠点点，发乱绿松松。 
<br>方喜千年会，俄闻五夜穷。留连时有限，缱绻意难终。 
<br>慢脸含愁态，芳词誓素衷。赠环明运合，留结表心同。 
<br>啼粉流清镜，残灯绕暗虫。华光犹冉冉，旭日渐曈曈。 
<br>警乘还归洛，吹箫亦上嵩。衣香犹染麝，枕腻尚残红。 
<br>幂幂临塘草，飘飘思渚蓬。素琴鸣怨鹤，清汉望归鸿。 
<br>海阔诚难度，天高不易冲。行云无处所，萧史在楼中。
<br>
<br>
<br>
<br>&nbsp;&nbsp; 卷422_39 【古艳诗二首】元稹 
<br>
<br>春来频到宋家东，垂袖开怀待好风。
<br>莺藏柳暗无人语，惟有墙花满树红。
<br>
<br>深院无人草树光，娇莺不语趁阴藏。
<br>等闲弄水浮花片，流出门前赚阮郎。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷423_1 【奉和浙西大夫李德裕述梦四十韵大夫本题言…次本韵】元稹 
<br>
<br>闻有池塘什，还因梦寐遭。攀禾工类蔡，咏豆敏过曹。 
<br>庄蝶玄言秘，罗禽藻思高。戈矛排笔阵，貔虎让文韬。 
<br>彩缋鸾凰颈，权奇骥騄髦。神枢千里应，华衮一言褒。 
<br>李广留飞箭，王祥得佩刀。传乘司隶马，继染翰林毫。 
<br>辨颖□超脱，词锋岂足櫜。金刚锥透玉，镔铁剑吹毛。 
<br>顾我曾陪附，思君正郁陶。近酬新乐录，仍寄续离骚。 
<br>阿阁偏随凤，方壶共跨鳌。借骑银杏叶，横赐锦垂萄。 
<br>冰井分珍果，金瓶贮御醪。独辞珠有戒，廉取玉非叨。 
<br>麦纸侵红点，兰灯焰碧高。代予言不易，承圣旨偏劳。 
<br>绕月同栖鹊，惊风比夜獒。吏传开锁契，神撼引铃绦。 
<br>渥泽深难报，危心过自操。犯颜诚恳恳，腾口惧忉忉。 
<br>佩宠虽緺绶，安贫尚葛袍。宾亲多谢绝，延荐必英豪。 
<br>分阻杯盘会，闲随寺观遨。祇园一林杏，仙洞万株桃。 
<br>澥海沧波减，昆明劫火熬。未陪登鹤驾，已讣堕乌号。 
<br>痛泪过江浪，冤声出海涛。尚看恩诏湿，已梦寿宫牢。 
<br>再造承天宝，新持济巨篙。犹怜弊簪履，重委旧旌旄。 
<br>北望心弥苦，西回首屡搔。九霄难就日，两浙仅容舠。 
<br>暮竹寒窗影，衰杨古郡濠。鱼虾集橘市，鹤鹳起亭皋。 
<br>朽刃休冲斗，良弓枉在弢。早弯摧虎兕，便铸垦蓬蒿。 
<br>渔艇宜孤棹，楼船称万艘。量材分用处，终不学滔滔。
<br>
<br>
<br>&nbsp;&nbsp; 卷423_2 【自述（一作王建宫词）】元稹 
<br>
<br>延英引对碧衣郎，江砚宣毫各别床。
<br>天子下帘亲考试，宫人手里过茶汤。
<br>
<br>
<br>
<br>&nbsp;&nbsp; 卷423_3 【春分投简阳明洞天作】元稹 
<br>
<br>中分春一半，今日半春徂。老惜光阴甚，慵牵兴绪孤。 
<br>偶成投秘简，聊得泛平湖。郡邑移仙界，山川展画图。 
<br>旌旗遮屿浦，士女满闉闍。似木吴儿劲，如花越女姝。 
<br>牛侬惊力直，蚕妾笑睢盱。怪我携章甫，嘲人托鹧鸪。 
<br>闾阎随地胜，风俗与华殊。跣足沿流妇，丫头避役奴。 
<br>雕题虽少有，鸡卜尚多巫。乡味尤珍蛤，家神爱事乌。 
<br>舟船通海峤，田种绕城隅。栉比千艘合，袈裟万顷铺。 
<br>亥茶阗小市，渔父隔深芦。日脚斜穿浪，云根远曳蒲。 
<br>凝风花气度，新雨草芽苏。粉坏梅辞萼，红含杏缀珠。 
<br>薅馀秧渐长，烧后葑犹枯。绿綟高悬柳，青钱密辫榆。 
<br>驯鸥眠浅濑，惊雉迸平芜。水静王馀见，山空谢豹呼。 
<br>燕狂捎蛱蝶，螟挂集蒲卢。浅碧鹤新卵，深黄鹅嫩雏。 
<br>村扉以白板，寺壁耀赪糊。禹庙才离郭，陈庄恰半途。 
<br>石帆何峭峣，龙瑞本萦纡。穴为探符坼，潭因失箭刳。 
<br>堤形弯熨斗，峰势踊香炉。幢盖迎三洞，烟霞贮一壶。 
<br>桃枝蟠复直，桑树亚还扶。鳖解称从事，松堪作大夫。 
<br>荣光飘殿阁，虚籁合笙竽。庭狎仙翁鹿，池游县令凫。 
<br>君心除健羡，扣寂入虚无。冈蹋翻星纪，章飞动帝枢。 
<br>东皇提白日，北斗下玄都。骑吏裙皆紫，科车幰尽朱。 
<br>地侯鞭社伯，海若跨天吴。雾喷雷公怒，烟扬灶鬼趋。 
<br>投壶怜玉女，噀饭笑麻姑。果实经千岁，衣裳重六铢。 
<br>琼杯传素液，金匕进雕胡。掌里承来露，柈中钓得鲈。 
<br>菌生悲局促，柯烂觉须臾。稊米休言圣，醯鸡益伏愚。 
<br>鼓鼙催暝色，簪组缚微躯。遂别真徒侣，还来世路衢。 
<br>题诗叹城郭，挥手谢妻孥。幸有桃源近，全家肯去无。
<br>
<br>
<br>
<br>&nbsp;&nbsp; 卷423_4 【春游】元稹 
<br>
<br>酒户年年减，山行渐渐难。欲终心懒慢，转恐兴阑散。 
<br>镜水波犹冷，稽峰雪尚残。不能辜物色，乍可怯春寒。 
<br>远目伤千里，新年思万端。无人知此意，闲凭小栏干。
<br>
<br>
<br>
<br>&nbsp;&nbsp; 卷423_5 【除夜酬乐天】元稹 
<br>
<br>引傩绥旆乱毵毵，戏罢人归思不堪。虚涨火尘龟浦北， 
<br>无由阿伞凤城南。休官期限元同约，除夜情怀老共谙。 
<br>莫道明朝始添岁，今年春在岁前三。
<br>
<br>
<br>
<br>&nbsp;&nbsp; 卷423_6 【酬乐天初冬早寒见寄】元稹 
<br>
<br>乍起衣犹冷，微吟帽半欹。霜凝南屋瓦，鸡唱后园枝。 
<br>洛水碧云晓，吴宫黄叶时。两传千里意，书札不如诗。
<br>
<br>
<br>
<br>&nbsp;&nbsp; 卷423_7 【酬白乐天杏花园】元稹 
<br>
<br>刘郎不用闲惆怅，且作花间共醉人。
<br>算得贞元旧朝士，几人同见太和春。
<br>
<br>
<br>
<br>&nbsp;&nbsp; 卷423_8 【过东都别乐天二首】元稹 
<br>
<br>君应怪我留连久，我欲与君辞别难。
<br>白头徒侣渐稀少，明日恐君无此欢。
<br>
<br>自识君来三度别，这回白尽老髭须。
<br>恋君不去君须会，知得后回相见无。
<br>
<br>
<br>
<br>&nbsp;&nbsp; 卷423_9 【逢白公】元稹 
<br>
<br>远路事无限，相逢唯一言。月色照荣辱，长安千万门。
<br>
<br>
<br>
<br>&nbsp;&nbsp; 卷423_10 【酬白太傅】元稹 
<br>
<br>太空秋色凉，独鸟下微阳。三径池塘静，六街车马忙。 
<br>渐能高酒户，始是入诗狂。官冷且无事，追陪慎莫忘。
<br>
<br>
<br>
<br>&nbsp;&nbsp; 卷423_11 【和严给事闻唐昌观玉蕊花下有游仙】元稹 
<br>
<br>弄玉潜过玉树时，不教青鸟出花枝。
<br>的应未有诸人觉，只是严郎不得知。
<br>
<br>
<br>
<br>&nbsp;&nbsp; 卷423_12 【赠毛仙翁】元稹 
<br>
<br>仙驾初从蓬海来，相逢又说向天台。一言亲授希微诀， 
<br>三夕同倾沆瀣杯。此日临风飘羽卫，他年嘉约指盐梅。 
<br>花前挥手迢遥去，目断霓旌不可陪。
<br>
<br>
<br>
<br>&nbsp;&nbsp; 卷423_13 【八月十四日夜玩月】元稹 
<br>
<br>犹欠一宵轮未满，紫霞红衬碧云端。
<br>谁能唤得姮娥下，引向堂前子细看。
<br>
<br>
<br>
<br>&nbsp;&nbsp; 卷423_14 【寒食夜】元稹 
<br>
<br>红染桃花雪压梨，玲珑鸡子斗赢时。
<br>今年不是明寒食，暗地秋千别有期。
<br>
<br>
<br>
<br>&nbsp;&nbsp; 卷423_15 【三月三十日程氏馆饯杜十四归京】元稹 
<br>
<br>江春今日尽，程馆祖筵开。我正南冠絷，君寻北路回。 
<br>谋身诚太拙，从宦苦无媒。处困方明命，遭时不在才。 
<br>逾年长倚玉，连夜共衔杯。涸溜沾濡沫，馀光照死灰。 
<br>行看鸿欲翥，敢惮酒相催。拍逐飞觥绝，香随舞袖来。 
<br>消梨抛五遍，娑葛fg三台。已许尊前倒，临风泪莫颓。
<br>
<br>
<br>
<br>&nbsp;&nbsp; 卷423_16 【酬张秘书因寄马赠诗】元稹 
<br>
<br>丞相功高厌武名，牵将战马寄儒生。四蹄荀距藏虽尽， 
<br>六尺须头见尚惊。减粟偷儿憎未饱，骑驴诗客骂先行。 
<br>劝君还却司空著，莫遣衙参傍子城。
<br>
<br>
<br>
<br>&nbsp;&nbsp; 卷423_17 【戏酬副使中丞见示四韵】元稹 
<br>
<br>莫恨暂櫜鞬，交游几个全。眼明相见日，肺病欲秋天。 
<br>五马虚盈枥，双蛾浪满船。可怜俱老大，无处用闲钱。
<br>
<br>
<br>
<br>&nbsp;&nbsp; 卷423_18 【赠柔之】元稹 
<br>
<br>穷冬到乡国，正岁别京华。自恨风尘眼，常看远地花。 
<br>碧幢还照曜，红粉莫咨嗟。嫁得浮云婿，相随即是家。
<br>
<br>
<br>
<br>&nbsp;&nbsp; 卷423_19 【修龟山鱼池示众僧】元稹 
<br>
<br>劝尔诸僧好护持，不须垂钓引青丝。
<br>云山莫厌看经坐，便是浮生得道时。
<br>
<br>
<br>
<br>&nbsp;&nbsp; 卷423_20 【寄赠薛涛】元稹 
<br>
<br>锦江滑腻蛾眉秀，幻出文君与薛涛。言语巧偷鹦鹉舌， 
<br>文章分得凤凰毛。纷纷辞客多停笔，个个公卿欲梦刀。 
<br>别后相思隔烟水，菖蒲花发五云高。
<br>
<br>
<br>
<br>&nbsp;&nbsp; 卷423_21 【赠刘采春】元稹 
<br>
<br>新妆巧样画双蛾，谩里常州透额罗。正面偷匀光滑笏， 
<br>缓行轻踏破纹波。言辞雅措风流足，举止低回秀媚多。 
<br>更有恼人肠断处，选词能唱望夫歌。
<br>
<br>
<br>
<br>&nbsp;&nbsp; 卷423_22 【醉题东武】元稹 
<br>
<br>役役行人事，纷纷碎簿书。功夫两衙尽，留滞七年馀。 
<br>病痛梅天发，亲情海岸疏。因循未归得，不是忆鲈鱼。
<br>
<br>
<br>
<br>&nbsp;&nbsp; 卷423_23 【崔徽歌】元稹 
<br>
<br>崔徽本不是娼家，教歌按舞娼家长。使君知有不自由， 
<br>坐在头时立在掌。有客有客名丘夏，善写仪容得恣把。 
<br>为徽持此谢敬中，以死报郎为□□。
<br>
<br>
<br>
<br>&nbsp;&nbsp; 卷423_24 【一字至七字诗·茶】元稹 
<br>
<br>茶，香叶，嫩芽。慕诗客，爱僧家。碾雕白玉， 
<br>罗织红纱。铫煎黄蕊色，碗转麹尘花。夜后邀陪明月， 
<br>晨前命对朝霞。洗尽古今人不倦，将知醉后岂堪夸。
<br>
<br>
<br>
<br>&nbsp;&nbsp; 卷423_25 【句】元稹 
<br>
<br>儿歌杨柳叶，妾拂石榴花。（见《纪事》）
<br>
<br>松门待制应全远，药树监搜可得知。（《文昌杂录》 
<br>云：唐宣政殿为正衙，殿庭东西有四松，松下待制官 
<br>立班之地，旧图犹存。殿门外有药树，监察御史监搜 
<br>之位在焉。唐制：百官入宫殿门，必搜，监察所掌也。 
<br>至太和元年，监搜始停）
<br>
<br>髻鬟峨峨高一尺，门前立地看春风。（《李娃行》， 
<br>见许彦周《诗话》）
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷424_1 【贺雨】白居易 
<br>
<br>皇帝嗣宝历，元和三年冬。自冬及春暮，不雨旱爞爞。 
<br>上心念下民，惧岁成灾凶。遂下罪己诏，殷勤告万邦。 
<br>帝曰予一人，继天承祖宗。忧勤不遑宁，夙夜心忡忡。 
<br>元年诛刘辟，一举靖巴邛。二年戮李锜，不战安江东。 
<br>顾惟眇眇德，遽有巍巍功。或者天降沴，无乃儆予躬。 
<br>上思答天戒，下思致时邕。莫如率其身，慈和与俭恭。 
<br>乃命罢进献，乃命赈饥穷。宥死降五刑，责己宽三农。 
<br>宫女出宣徽，厩马减飞龙。庶政靡不举，皆出自宸衷。 
<br>奔腾道路人，伛偻田野翁。欢呼相告报，感泣涕沾胸。 
<br>顺人人心悦，先天天意从。诏下才七日，和气生冲融。 
<br>凝为油油云，散作习习风。昼夜三日雨，凄凄复濛濛。 
<br>万心春熙熙，百谷青芃芃。人变愁为喜，岁易俭为丰。 
<br>乃知王者心，忧乐与众同。皇天与后土，所感无不通。 
<br>冠珮何锵锵，将相及王公。蹈舞呼万岁，列贺明庭中。 
<br>小臣诚愚陋，职忝金銮宫。稽首再三拜，一言献天聪。 
<br>君以明为圣，臣以直为忠。敢贺有其始，亦愿有其终。
<br>
<br>
<br>&nbsp;&nbsp; 卷424_2 【读张籍古乐府】白居易 
<br>
<br>张君何为者，业文三十春。尤工乐府诗，举代少其伦。 
<br>为诗意如何，六义互铺陈。风雅比兴外，未尝著空文。 
<br>读君学仙诗，可讽放佚君。读君董公诗，可诲贪暴臣。 
<br>读君商女诗，可感悍妇仁。读君勤齐诗，可劝薄夫敦。 
<br>上可裨教化，舒之济万民。下可理情性，卷之善一身。 
<br>始从青衿岁，迨此白发新。日夜秉笔吟，心苦力亦勤。 
<br>时无采诗官，委弃如泥尘。恐君百岁后，灭没人不闻。 
<br>愿藏中秘书，百代不湮沦。愿播内乐府，时得闻至尊。 
<br>言者志之苗，行者文之根。所以读君诗，亦知君为人。 
<br>如何欲五十，官小身贱贫。病眼街西住，无人行到门。
<br>
<br>
<br>
<br>&nbsp;&nbsp; 卷424_3 【哭孔戡】白居易 
<br>
<br>洛阳谁不死，戡死闻长安。我是知戡者，闻之涕泫然。 
<br>戡佐山东军，非义不可干。拂衣向西来，其道直如弦。 
<br>从事得如此，人人以为难。人言明明代，合置在朝端。 
<br>或望居谏司，有事戡必言。或望居宪府，有邪戡必弹。 
<br>惜哉两不谐，没齿为闲官。竟不得一日，謇謇立君前。 
<br>形骸随众人，敛葬北邙山。平生刚肠内，直气归其间。 
<br>贤者为生民，生死悬在天。谓天不爱人，胡为生其贤。 
<br>谓天果爱民，胡为夺其年。茫茫元化中，谁执如此权。
<br>
<br>
<br>
<br>&nbsp;&nbsp; 卷424_4 【凶宅】白居易 
<br>
<br>长安多大宅，列在街西东。往往朱门内，房廊相对空。 
<br>枭鸣松桂树，狐藏兰菊丛。苍苔黄叶地，日暮多旋风。 
<br>前主为将相，得罪窜巴庸。后主为公卿，寝疾殁其中。 
<br>连延四五主，殃祸继相锺。自从十年来，不利主人翁。 
<br>风雨坏檐隙，蛇鼠穿墙墉。人疑不敢买，日毁土木功。 
<br>嗟嗟俗人心，甚矣其愚蒙。但恐灾将至，不思祸所从。 
<br>我今题此诗，欲悟迷者胸。凡为大官人，年禄多高崇。 
<br>权重持难久，位高势易穷。骄者物之盈，老者数之终。 
<br>四者如寇盗，日夜来相攻。假使居吉土，孰能保其躬。 
<br>因小以明大，借家可喻邦。周秦宅殽函，其宅非不同。 
<br>一兴八百年，一死望夷宫。寄语家与国，人凶非宅凶。
<br>
<br>
<br>
<br>&nbsp;&nbsp; 卷424_5 【梦仙】白居易 
<br>
<br>人有梦仙者，梦身升上清。坐乘一白鹤，前引双红旌。 
<br>羽衣忽飘飘，玉鸾俄铮铮。半空直下视，人世尘冥冥。 
<br>渐失乡国处，才分山水形。东海一片白，列岳五点青。 
<br>须臾群仙来，相引朝玉京。安期羡门辈，列侍如公卿。 
<br>仰谒玉皇帝，稽首前致诚。帝言汝仙才，努力勿自轻。 
<br>却后十五年，期汝不死庭。再拜受斯言，既寤喜且惊。 
<br>秘之不敢泄，誓志居岩扃。恩爱舍骨肉，饮食断膻腥。 
<br>朝餐云母散，夜吸沆瀣精。空山三十载，日望辎輧迎。 
<br>前期过已久，鸾鹤无来声。齿发日衰白，耳目减聪明。 
<br>一朝同物化，身与粪壤并。神仙信有之，俗力非可营。 
<br>苟无金骨相，不列丹台名。徒传辟谷法，虚受烧丹经。 
<br>只自取勤苦，百年终不成。悲哉梦仙人，一梦误一生。
<br>
<br>
<br>
<br>&nbsp;&nbsp; 卷424_6 【观刈麦（时为盩厔县尉）】白居易 
<br>
<br>田家少闲月，五月人倍忙。夜来南风起，小麦覆陇黄。 
<br>妇姑荷簟食，童稚携壶浆。相随饷田去，丁壮在南冈。 
<br>足蒸暑土气，背灼炎天光。力尽不知热，但惜夏日长。 
<br>复有贫妇人，抱子在其傍。右手秉遗穗，左臂悬敝筐。 
<br>听其相顾言，闻者为悲伤。家田输税尽，拾此充饥肠。 
<br>今我何功德，曾不事农桑。吏禄三百石，岁晏有馀粮。 
<br>念此私自愧，尽日不能忘。
<br>
<br>
<br>
<br>&nbsp;&nbsp; 卷424_7 【题海图屏风（元和己丑年作）】白居易 
<br>
<br>海水无风时，波涛安悠悠。鳞介无小大，遂性各沉浮。 
<br>突兀海底鳌，首冠三神丘。钓网不能制，其来非一秋。 
<br>或者不量力，谓兹鳌可求。赑屃牵不动，纶绝沉其钩。 
<br>一鳌既顿颔，诸鳌齐掉头。白涛与黑浪，呼吸绕咽喉。 
<br>喷风激飞廉，鼓波怒阳侯。鲸鲵得其便，张口欲吞舟。 
<br>万里无活鳞，百川多倒流。遂使江汉水，朝宗意亦休。 
<br>苍然屏风上，此画良有由。
<br>
<br>
<br>
<br>&nbsp;&nbsp; 卷424_8 【羸骏】白居易 
<br>
<br>骅骝失其主，羸饿无人牧。向风嘶一声，莽苍黄河曲。 
<br>蹋冰水畔立，卧雪冢间宿。岁暮田野空，寒草不满腹。 
<br>岂无市骏者，尽是凡人目。相马失于瘦，遂遗千里足。 
<br>村中何扰扰，有吏征刍粟。输彼军厩中，化作驽骀肉。
<br>
<br>
<br>
<br>&nbsp;&nbsp; 卷424_9 【废琴】白居易 
<br>
<br>丝桐合为琴，中有太古声。古声澹无味，不称今人情。 
<br>玉徽光彩灭，朱弦尘土生。废弃来已久，遗音尚泠泠。 
<br>不辞为君弹，纵弹人不听。何物使之然，羌笛与秦筝。
<br>
<br>
<br>
<br>&nbsp;&nbsp; 卷424_10 【李都尉古剑】白居易 
<br>
<br>古剑寒黯黯，铸来几千秋。白光纳日月，紫气排斗牛。 
<br>有客借一观，爱之不敢求。湛然玉匣中，秋水澄不流。 
<br>至宝有本性，精刚无与俦。可使寸寸折，不能绕指柔。 
<br>愿快直士心，将断佞臣头。不愿报小怨，夜半刺私仇。 
<br>劝君慎所用，无作神兵羞。
<br>
<br>
<br>
<br>&nbsp;&nbsp; 卷424_11 【云居寺孤桐】白居易 
<br>
<br>一株青玉立，千叶绿云委。亭亭五丈馀，高意犹未已。 
<br>山僧年九十，清净老不死。自云手种时，一颗青桐子。 
<br>直从萌芽拔，高自毫末始。四面无附枝，中心有通理。 
<br>寄言立身者，孤直当如此。
<br>
<br>
<br>
<br>&nbsp;&nbsp; 卷424_12 【京兆府新栽莲（时为盩厔县尉趋府作）】白居易 
<br>
<br>污沟贮浊水，水上叶田田。我来一长叹，知是东溪莲。 
<br>下有青泥污，馨香无复全。上有红尘扑，颜色不得鲜。 
<br>物性犹如此，人事亦宜然。托根非其所，不如遭弃捐。 
<br>昔在溪中日，花叶媚清涟。今来不得地，憔悴府门前。
<br>
<br>
<br>
<br>&nbsp;&nbsp; 卷424_13 【月夜登阁避暑】白居易 
<br>
<br>旱久炎气盛，中人若燔烧。清风隐何处，草树不动摇。 
<br>何以避暑气，无如出尘嚣。行行都门外，佛阁正岧峣。 
<br>清凉近高生，烦热委静销。开襟当轩坐，意泰神飘飘。 
<br>回看归路傍，禾黍尽枯焦。独善诚有计，将何救旱苗。
<br>
<br>
<br>
<br>&nbsp;&nbsp; 卷424_14 【初授拾遗】白居易 
<br>
<br>奉诏登左掖，束带参朝议。何言初命卑，且脱风尘吏。 
<br>杜甫陈子昂，才名括天地。当时非不遇，尚无过斯位。 
<br>况余蹇薄者，宠至不自意。惊近白日光，惭非青云器。 
<br>天子方从谏，朝廷无忌讳。岂不思匪躬，适遇时无事。 
<br>受命已旬月，饱食随班次。谏纸忽盈箱，对之终自愧。
<br>
<br>
<br>
<br>&nbsp;&nbsp; 卷424_15 【赠元稹】白居易 
<br>
<br>自我从宦游，七年在长安。所得惟元君，乃知定交难。 
<br>岂无山上苗，径寸无岁寒。岂无要津水，咫尺有波澜。 
<br>之子异于是，久处誓不谖。无波古井水，有节秋竹竿。 
<br>一为同心友，三及芳岁阑。花下鞍马游，雪中杯酒欢。 
<br>衡门相逢迎，不具带与冠。春风日高睡，秋月夜深看。 
<br>不为同登科，不为同署官。所合在方寸，心源无异端。
<br>
<br>
<br>
<br>&nbsp;&nbsp; 卷424_16 【哭刘敦质】白居易 
<br>
<br>小树两株柏，新土三尺坟。苍苍白露草，此地哭刘君。 
<br>哭君岂无辞，辞云君子人。如何天不吊，穷悴至终身。 
<br>愚者多贵寿，贤者独贱迍。龙亢彼无悔，蠖屈此不伸。 
<br>哭罢持此辞，吾将诘羲文。
<br>
<br>
<br>
<br>&nbsp;&nbsp; 卷424_17 【答友问】白居易 
<br>
<br>大圭廉不割，利剑用不缺。当其斩马时，良玉不如铁。 
<br>置铁在洪炉，铁消易如雪。良玉同其中，三日烧不热。 
<br>君疑才与德，咏此知优劣。
<br>
<br>
<br>
<br>&nbsp;&nbsp; 卷424_18 【杂兴三首】白居易 
<br>
<br>楚王多内宠，倾国选嫔妃。又爱从禽乐，驰骋每相随。 
<br>锦鞲臂花隼，罗袂控金羁。遂习宫中女，皆如马上儿。 
<br>色禽合为荒，刑政两已衰。云梦春仍猎，章华夜不归。 
<br>东风二月天，春雁正离离。美人挟银镝，一发叠双飞。 
<br>飞鸿惊断行，敛翅避蛾眉。君王顾之笑，弓箭生光辉。 
<br>回眸语君曰，昔闻庄王时。有一愚夫人，其名曰樊姬。 
<br>不有此游乐，三载断鲜肥。
<br>
<br>越国政初荒，越天旱不已。风日燥水田，水涸尘飞起。 
<br>国中新下令，官渠禁流水。流水不入田，壅入王宫里。 
<br>馀波养鱼鸟，倒影浮楼雉。澹滟九折池，萦回十馀里。 
<br>四月芰荷发，越王日游嬉。左右好风来，香动芙蓉蕊。 
<br>但爱芙蓉香，又种芙蓉子。不念阊门外，千里稻苗死。
<br>
<br>吴王心日侈，服玩尽奇瑰。身卧翠羽帐，手持红玉杯。 
<br>冠垂明月珠，带束通天犀。行动自矜顾，数步一裴回。 
<br>小人知所好，怀宝四方来。奸邪得藉手，从此倖门开。 
<br>古称国之宝，谷米与贤才。今看君王眼，视之如尘灰。 
<br>伍员谏已死，浮尸去不回。姑苏台下草，麋鹿暗生麑。
<br>
<br>
<br>
<br>&nbsp;&nbsp; 卷424_19 【宿紫阁山北村】白居易 
<br>
<br>晨游紫阁峰，暮宿山下村。村老见余喜，为余开一尊。 
<br>举杯未及饮，暴卒来入门。紫衣挟刀斧，草草十馀人。 
<br>夺我席上酒，掣我盘中飧。主人退后立，敛手反如宾。 
<br>中庭有奇树，种来三十春。主人惜不得，持斧断其根。 
<br>口称采造家，身属神策军。主人慎勿语，中尉正承恩。
<br>
<br>
<br>
<br>&nbsp;&nbsp; 卷424_20 【读汉书】白居易 
<br>
<br>禾黍与稂莠，雨来同日滋。桃李与荆棘，霜降同夜萎。 
<br>草木既区别，荣枯那等夷。茫茫天地意，无乃太无私。 
<br>小人与君子，用置各有宜。奈何西汉末，忠邪并信之。 
<br>不然尽信忠，早绝邪臣窥。不然尽信邪，早使忠臣知。 
<br>优游两不断，盛业日已衰。痛矣萧京辈，终令陷祸机。 
<br>每读元成纪，愤愤令人悲。寄言为国者，不得学天时。 
<br>寄言为臣者，可以鉴于斯。
<br>
<br>
<br>
<br>&nbsp;&nbsp; 卷424_21 【赠樊著作】白居易 
<br>
<br>阳城为谏议，以正事其君。其手如屈轶，举必指佞臣。 
<br>卒使不仁者，不得秉国钧。元稹为御史，以直立其身。 
<br>其心如肺石，动必达穷民。东川八十家，冤愤一言伸。 
<br>刘辟肆乱心，杀人正纷纷。其嫂曰庾氏，弃绝不为亲。 
<br>从史萌逆节，隐心潜负恩。其佐曰孔戡，舍去不为宾。 
<br>凡此士与女，其道天下闻。常恐国史上，但记凤与麟。 
<br>贤者不为名，名彰教乃敦。每惜若人辈，身死名亦沦。 
<br>君为著作郎，职废志空存。虽有良史才，直笔无所申。 
<br>何不自著书，实录彼善人。编为一家言，以备史阙文。
<br>
<br>
<br>
<br>&nbsp;&nbsp; 卷424_22 【蜀路石妇】白居易 
<br>
<br>道傍一石妇，无记复无铭。传是此乡女，为妇孝且贞。 
<br>十五嫁邑人，十六夫征行。夫行二十载，妇独守孤茕。 
<br>其夫有父母，老病不安宁。其妇执妇道，一一如礼经。 
<br>晨昏问起居，恭顺发心诚。药饵自调节，膳羞必甘馨。 
<br>夫行竟不归，妇德转光明。后人高其节，刻石像妇形。 
<br>俨然整衣巾，若立在闺庭。似见舅姑礼，如闻环珮声。 
<br>至今为妇者，见此孝心生。不比山头石，空有望夫名。
<br>
<br>
<br>
<br>&nbsp;&nbsp; 卷424_23 【折剑头】白居易 
<br>
<br>拾得折剑头，不知折之由。一握青蛇尾，数寸碧峰头。 
<br>疑是斩鲸鲵，不然刺蛟虬。缺落泥土中，委弃无人收。 
<br>我有鄙介性，好刚不好柔。勿轻直折剑，犹胜曲全钩。
<br>
<br>
<br>
<br>&nbsp;&nbsp; 卷424_24 【登乐游园望】白居易 
<br>
<br>独上乐游园，四望天日曛。东北何霭霭，宫阙入烟云。 
<br>爱此高处立，忽如遗垢氛。耳目暂清旷，怀抱郁不伸。 
<br>下视十二街，绿树间红尘。车马徒满眼，不见心所亲。 
<br>孔生死洛阳，元九谪荆门。可怜南北路，高盖者何人。
<br>
<br>
<br>
<br>&nbsp;&nbsp; 卷424_25 【酬元九对新栽竹有怀见寄】白居易 
<br>
<br>昔我十年前，与君始相识。曾将秋竹竿，比君孤且直。 
<br>中心一以合，外事纷无极。共保秋竹心，风霜侵不得。 
<br>始嫌梧桐树，秋至先改色。不爱杨柳枝，春来软无力。 
<br>怜君别我后，见竹长相忆。长欲在眼前，故栽庭户侧。 
<br>分首今何处，君南我在北。吟我赠君诗，对之心恻恻。
<br>
<br>
<br>
<br>&nbsp;&nbsp; 卷424_26 【感鹤】白居易 
<br>
<br>鹤有不群者，飞飞在野田。饥不啄腐鼠，渴不饮盗泉。 
<br>贞姿自耿介，杂鸟何翩翾。同游不同志，如此十馀年。 
<br>一兴嗜欲念，遂为矰缴牵。委质小池内，争食群鸡前。 
<br>不惟怀稻粱，兼亦竞腥膻。不惟恋主人，兼亦狎乌鸢。 
<br>物心不可知，天性有时迁。一饱尚如此，况乘大夫轩。
<br>
<br>
<br>
<br>&nbsp;&nbsp; 卷424_27 【春雪】白居易 
<br>
<br>元和岁在卯，六年春二月。月晦寒食天，天阴夜飞雪。 
<br>连宵复竟日，浩浩殊未歇。大似落鹅毛，密如飘玉屑。 
<br>寒销春茫苍，气变风凛冽。上林草尽没，曲江水复结。 
<br>红乾杏花死，绿冻杨枝折。所怜物性伤，非惜年芳绝。 
<br>上天有时令，四序平分别。寒燠苟反常，物生皆夭阏。 
<br>我观圣人意，鲁史有其说。或记水不冰，或书霜不杀。 
<br>上将儆政教，下以防灾孽。兹雪今如何，信美非时节。
<br>
<br>
<br>
<br>&nbsp;&nbsp; 卷424_28 【高仆射】白居易 
<br>
<br>富贵人所爱，圣人去其泰。所以致仕年，著在礼经内。 
<br>玄元亦有训，知止则不殆。二疏独能行，遗迹东门外。 
<br>清风久销歇，迨此向千载。斯人古亦稀，何况今之代。 
<br>遑遑名利客，白首千百辈。惟有高仆射，七十悬车盖。 
<br>我年虽未老，岁月亦云迈。预恐耄及时，贪荣不能退。 
<br>中心私自儆，何以为我戒。故作仆射诗，书之于大带。
<br>
<br>
<br>
<br>&nbsp;&nbsp; 卷424_29 【白牡丹（和钱学士作）】白居易 
<br>
<br>城中看花客，旦暮走营营。素华人不顾，亦占牡丹名。 
<br>闭在深寺中，车马无来声。唯有钱学士，尽日绕丛行。 
<br>怜此皓然质，无人自芳馨。众嫌我独赏，移植在中庭。 
<br>留景夜不暝，迎光曙先明。对之心亦静，虚白相向生。 
<br>唐昌玉蕊花，攀玩众所争。折来比颜色，一种如瑶琼。 
<br>彼因稀见贵，此以多为轻。始知无正色，爱恶随人情。 
<br>岂惟花独尔，理与人事并。君看入时者，紫艳与红英。
<br>
<br>
<br>
<br>&nbsp;&nbsp; 卷424_30 【赠内】白居易 
<br>
<br>生为同室亲，死为同穴尘。他人尚相勉，而况我与君。 
<br>黔娄固穷士，妻贤忘其贫。冀缺一农夫，妻敬俨如宾。 
<br>陶潜不营生，翟氏自爨薪。梁鸿不肯仕，孟光甘布裙。 
<br>君虽不读书，此事耳亦闻。至此千载后，传是何如人。 
<br>人生未死间，不能忘其身。所须者衣食，不过饱与温。 
<br>蔬食足充饥，何必膏粱珍。缯絮足御寒，何必锦绣文。 
<br>君家有贻训，清白遗子孙。我亦贞苦士，与君新结婚。 
<br>庶保贫与素，偕老同欣欣。
<br>
<br>
<br>
<br>&nbsp;&nbsp; 卷424_31 【寄唐生】白居易 
<br>
<br>贾谊哭时事，阮籍哭路岐。唐生今亦哭，异代同其悲。 
<br>唐生者何人，五十寒且饥。不悲口无食，不悲身无衣。 
<br>所悲忠与义，悲甚则哭之。太尉击贼日，尚书叱盗时。 
<br>大夫死凶寇，谏议谪蛮夷。每见如此事，声发涕辄随。 
<br>往往闻其风，俗士犹或非。怜君头半白，其志竟不衰。 
<br>我亦君之徒，郁郁何所为。不能发声哭，转作乐府诗。 
<br>篇篇无空文，句句必尽规。功高虞人箴，痛甚骚人辞。 
<br>非求宫律高，不务文字奇。惟歌生民病，愿得天子知。 
<br>未得天子知，甘受时人嗤。药良气味苦，琴澹音声稀。 
<br>不惧权豪怒，亦任亲朋讥。人竟无奈何，呼作狂男儿。 
<br>每逢群盗息，或遇云雾披。但自高声歌，庶几天听卑。 
<br>歌哭虽异名，所感则同归。寄君三十章，与君为哭词。
<br>
<br>
<br>
<br>&nbsp;&nbsp; 卷424_32 【伤唐衢二首】白居易 
<br>
<br>自我心存道，外物少能逼。常排伤心事，不为长叹息。 
<br>忽闻唐衢死，不觉动颜色。悲端从东来，触我心恻恻。 
<br>伊昔未相知，偶游滑台侧。同宿李翱家，一言如旧识。 
<br>酒酣出送我，风雪黄河北。日西并马头，语别至昏黑。 
<br>君归向东郑，我来游上国。交心不交面，从此重相忆。 
<br>怜君儒家子，不得诗书力。五十著青衫，试官无禄食。 
<br>遗文仅千首，六义无差忒。散在京洛间，何人为收拾。
<br>
<br>忆昨元和初，忝备谏官位。是时兵革后，生民正憔悴。 
<br>但伤民病痛，不识时忌讳。遂作秦中吟，一吟悲一事。 
<br>贵人皆怪怒，闲人亦非訾。天高未及闻，荆棘生满地。 
<br>惟有唐衢见，知我平生志。一读兴叹嗟，再吟垂涕泗。 
<br>因和三十韵，手题远缄寄。致吾陈杜间，赏爱非常意。 
<br>此人无复见，此诗犹可贵。今日开箧看，蠹鱼损文字。 
<br>不知何处葬，欲问先歔欷。终去哭坟前，还君一掬泪。
<br>
<br>
<br>
<br>&nbsp;&nbsp; 卷424_33 【问友】白居易 
<br>
<br>种兰不种艾，兰生艾亦生。根荄相交长，茎叶相附荣。 
<br>香茎与臭叶，日夜俱长大。锄艾恐伤兰，溉兰恐滋艾。 
<br>兰亦未能溉，艾亦未能除。沉吟意不决，问君合何如。
<br>
<br>
<br>
<br>&nbsp;&nbsp; 卷424_34 【悲哉行】白居易 
<br>
<br>悲哉为儒者，力学不知疲。读书眼欲暗，秉笔手生胝。 
<br>十上方一第，成名常苦迟。纵有宦达者，两鬓已成丝。 
<br>可怜少壮日，适在穷贱时。丈夫老且病，焉用富贵为。 
<br>沉沉朱门宅，中有乳臭儿。状貌如妇人，光明膏粱肌。 
<br>手不把书卷，身不擐戎衣。二十袭封爵，门承勋戚资。 
<br>春来日日出，服御何轻肥。朝从博徒饮，暮有倡楼期。 
<br>平封还酒债，堆金选蛾眉。声色狗马外，其馀一无知。 
<br>山苗与涧松，地势随高卑。古来无奈何，非君独伤悲。
<br>
<br>
<br>
<br>&nbsp;&nbsp; 卷424_35 【紫藤】白居易 
<br>
<br>藤花紫蒙茸，藤叶青扶疏。谁谓好颜色，而为害有馀。 
<br>下如蛇屈盘，上若绳萦纡。可怜中间树，束缚成枯株。 
<br>柔蔓不自胜，袅袅挂空虚。岂知缠树木，千夫力不如。 
<br>先柔后为害，有似谀佞徒。附著君权势，君迷不肯诛。 
<br>又如妖妇人，绸缪蛊其夫。奇邪坏人室，夫惑不能除。 
<br>寄言邦与家，所慎在其初。毫末不早辨，滋蔓信难图。 
<br>愿以藤为戒，铭之于座隅。
<br>
<br>
<br>
<br>&nbsp;&nbsp; 卷424_36 【放鹰】白居易 
<br>
<br>十月鹰出笼，草枯雉兔肥。下鞲随指顾，百掷无一遗。 
<br>鹰翅疾如风，鹰爪利如锥。本为鸟所设，今为人所资。 
<br>孰能使之然，有术甚易知。取其向背性，制在饥饱时。 
<br>不可使长饱，不可使长饥。饥则力不足，饱则背人飞。 
<br>乘饥纵搏击，未饱须絷维。所以爪翅功，而人坐收之。 
<br>圣明驭英雄，其术亦如斯。鄙语不可弃，吾闻诸猎师。
<br>
<br>
<br>
<br>&nbsp;&nbsp; 卷424_37 【慈乌夜啼】白居易 
<br>
<br>慈乌失其母，哑哑吐哀音。昼夜不飞去，经年守故林。 
<br>夜夜夜半啼，闻者为沾襟。声中如告诉，未尽反哺心。 
<br>百鸟岂无母，尔独哀怨深。应是母慈重，使尔悲不任。 
<br>昔有吴起者，母殁丧不临。嗟哉斯徒辈，其心不如禽。 
<br>慈乌复慈乌，鸟中之曾参。
<br>
<br>
<br>
<br>&nbsp;&nbsp; 卷424_38 【燕诗示刘叟】白居易 
<br>
<br>梁上有双燕，翩翩雄与雌。衔泥两椽间，一巢生四儿。 
<br>四儿日夜长，索食声孜孜。青虫不易捕，黄口无饱期。 
<br>觜爪虽欲敝，心力不知疲。须臾十来往，犹恐巢中饥。 
<br>辛勤三十日，母瘦雏渐肥。喃喃教言语，一一刷毛衣。 
<br>一旦羽翼成，引上庭树枝。举翅不回顾，随风四散飞。 
<br>雌雄空中鸣，声尽呼不归。却入空巢里，啁啾终夜悲。 
<br>燕燕尔勿悲，尔当返自思。思尔为雏日，高飞背母时。 
<br>当时父母念，今日尔应知。
<br>
<br>
<br>
<br>&nbsp;&nbsp; 卷424_39 【采地黄者】白居易 
<br>
<br>麦死春不雨，禾损秋早霜。岁晏无口食，田中采地黄。 
<br>采之将何用，持以易餱粮。凌晨荷锄去，薄暮不盈筐。 
<br>携来朱门家，卖与白面郎。与君啖肥马，可使照地光。 
<br>愿易马残粟，救此苦饥肠。
<br>
<br>
<br>
<br>&nbsp;&nbsp; 卷424_40 【初入太行路】白居易 
<br>
<br>天冷日不光，太行峰苍莽。尝闻此中险，今我方独往。 
<br>马蹄冻且滑，羊肠不可上。若比世路难，犹自平于掌。
<br>
<br>
<br>
<br>&nbsp;&nbsp; 卷424_41 【邓鲂、张彻落第】白居易 
<br>
<br>古琴无俗韵，奏罢无人听。寒松无妖花，枝下无人行。 
<br>春风十二街，轩骑不暂停。奔车看牡丹，走马听秦筝。 
<br>众目悦芳艳，松独守其贞。众耳喜郑卫，琴亦不改声。 
<br>怀哉二夫子，念此无自轻。
<br>
<br>
<br>
<br>&nbsp;&nbsp; 卷424_42 【送王处士】白居易 
<br>
<br>王门岂无酒，侯门岂无肉。主人贵且骄，待客礼不足。 
<br>望尘而拜者，朝夕走碌碌。王生独拂衣，遐举如云鹄。 
<br>宁归白云外，饮水卧空谷。不能随众人，敛手低眉目。 
<br>扣门与我别，酤酒留君宿。好去采薇人，终南山正绿。
<br>
<br>
<br>
<br>&nbsp;&nbsp; 卷424_43 【村居苦寒】白居易 
<br>
<br>八年十二月，五日雪纷纷。竹柏皆冻死，况彼无衣民。 
<br>回观村闾间，十室八九贫。北风利如剑，布絮不蔽身。 
<br>唯烧蒿棘火，愁坐夜待晨。乃知大寒岁，农者尤苦辛。 
<br>顾我当此日，草堂深掩门。褐裘覆紖被，坐卧有馀温。 
<br>幸免饥冻苦，又无垄亩勤。念彼深可愧，自问是何人。
<br>
<br>
<br>
<br>&nbsp;&nbsp; 卷424_44 【纳粟】白居易 
<br>
<br>有吏夜叩门，高声催纳粟。家人不待晓，场上张灯烛。 
<br>扬簸净如珠，一车三十斛。犹忧纳不中，鞭责及僮仆。 
<br>昔余谬从事，内愧才不足。连授四命官，坐尸十年禄。 
<br>常闻古人语，损益周必复。今日谅甘心，还他太仓谷。
<br>
<br>
<br>
<br>&nbsp;&nbsp; 卷424_45 【薛中丞】白居易 
<br>
<br>百人无一直，百直无一遇。借问遇者谁，正人行得路。 
<br>中丞薛存诚，守直心甚固。皇明烛如日，再使秉王度。 
<br>奸豪与佞巧，非不憎且惧。直道渐光明，邪谋难盖覆。 
<br>每因匪躬节，知有匡时具。张为坠网纲，倚作颓檐柱。 
<br>悠哉上天意，报施纷回互。自古已冥茫，从今尤不谕。 
<br>岂与小人意，昏然同好恶。不然君子人，何反如朝露。 
<br>裴相昨已夭，薛君今又去。以我惜贤心，五年如旦暮。 
<br>况闻善人命，长短系运数。今我一涕零，岂为中丞故。
<br>
<br>
<br>
<br>&nbsp;&nbsp; 卷424_46 【秋池二首】白居易 
<br>
<br>前池秋始半，卉物多摧坏。欲暮槿先萎，未霜荷已败。 
<br>默然有所感，可以从兹诫。本不种松筠，早凋何足怪。
<br>
<br>凿池贮秋水，中有蘋与芰。天旱水暗消，塌然委空地。 
<br>有似泛泛者，附离权与贵。一旦恩势移，相随共憔悴。
<br>
<br>
<br>
<br>&nbsp;&nbsp; 卷424_47 【夏旱】白居易 
<br>
<br>太阴不离毕，太岁仍在午。旱日与炎风，枯焦我田亩。 
<br>金石欲销铄，况兹禾与黍。嗷嗷万族中，唯农最辛苦。 
<br>悯然望岁者，出门何所睹。但见棘与茨，罗生遍场圃。 
<br>恶苗承沴气，欣然得其所。感此因问天，可能长不雨。
<br>
<br>
<br>
<br>&nbsp;&nbsp; 卷424_48 【谕友】白居易 
<br>
<br>昨夜霜一降，杀君庭中槐。干叶不待黄，索索飞下来。 
<br>怜君感节物，晨起步前阶。临风蹋叶立，半日颜色哀。 
<br>西望长安城，歌钟十二街。何人不欢乐，君独心悠哉。 
<br>白日头上走，朱颜镜中颓。平生青云心，销化成死灰。 
<br>我今赠一言，胜饮酒千杯。其言虽甚鄙，可破悒悒怀。 
<br>朱门有勋贵，陋巷有颜回。穷通各问命，不系才不才。 
<br>推此自豁豁，不必待安排。
<br>
<br>
<br>
<br>&nbsp;&nbsp; 卷424_49 【丘中有一士二首（命首句为题）】白居易 
<br>
<br>丘中有一士，不知其姓名。面色不忧苦，血气常和平。 
<br>每选隙地居，不蹋要路行。举动无尤悔，物莫与之争。 
<br>藜藿不充肠，布褐不蔽形。终岁守穷饿，而无嗟叹声。 
<br>岂是爱贫贱，深知时俗情。勿矜罗弋巧，鸾鹤在冥冥。
<br>
<br>丘中有一士，守道岁月深。行披带索衣，坐拍无弦琴。 
<br>不饮浊泉水，不息曲木阴。所逢苟非义，粪土千黄金。 
<br>乡人化其风，熏如兰在林。智愚与强弱，不忍相欺侵。 
<br>我欲访其人，将行复沉吟。何必见其面，但在学其心。
<br>
<br>
<br>
<br>&nbsp;&nbsp; 卷424_50 【新制布裘】白居易 
<br>
<br>桂布白似雪，吴绵软于云。布重绵且厚，为裘有馀温。 
<br>朝拥坐至暮，夜覆眠达晨。谁知严冬月，支体暖如春。 
<br>中夕忽有念，抚裘起逡巡。丈夫贵兼济，岂独善一身。 
<br>安得万里裘，盖裹周四垠。稳暖皆如我，天下无寒人。
<br>
<br>
<br>
<br>&nbsp;&nbsp; 卷424_51 【杏园中枣树】白居易 
<br>
<br>人言百果中，唯枣凡且鄙。皮皴似龟手，叶小如鼠耳。 
<br>胡为不自知，生花此园里。岂宜遇攀玩，幸免遭伤毁。 
<br>二月曲江头，杂英红旖旎。枣亦在其间，如嫫对西子。 
<br>东风不择木，吹喣长未已。眼看欲合抱，得尽生生理。 
<br>寄言游春客，乞君一回视。君爱绕指柔，从君怜柳杞。 
<br>君求悦目艳，不敢争桃李。君若作大车，轮轴材须此。
<br>
<br>
<br>
<br>&nbsp;&nbsp; 卷424_52 【虾蟆（和张十六）】白居易 
<br>
<br>嘉鱼荐宗庙，灵龟贡邦家。应龙能致雨，润我百谷芽。 
<br>蠢蠢水族中，无用者虾蟆。形秽肌肉腥，出没于泥沙。 
<br>六月七月交，时雨正滂沱。虾蟆得其志，快乐无以加。 
<br>地既蕃其生，使之族类多。天又与其声，得以相喧哗。 
<br>岂惟玉池上，污君清冷波。可独瑶瑟前，乱君鹿鸣歌。 
<br>常恐飞上天，跳跃随姮娥。往往蚀明月，遣君无奈何。
<br>
<br>
<br>
<br>&nbsp;&nbsp; 卷424_53 【寄隐者】白居易 
<br>
<br>卖药向都城，行憩青门树。道逢驰驿者，色有非常惧。 
<br>亲族走相送，欲别不敢住。私怪问道旁，何人复何故。 
<br>云是右丞相，当国握枢务。禄厚食万钱，恩深日三顾。 
<br>昨日延英对，今日崖州去。由来君臣间，宠辱在朝暮。 
<br>青青东郊草，中有归山路。归去卧云人，谋身计非误。
<br>
<br>
<br>
<br>&nbsp;&nbsp; 卷424_54 【放鱼（自此后诗，到江州作）】白居易 
<br>
<br>晓日提竹篮，家僮买春蔬。青青芹蕨下，叠卧双白鱼。 
<br>无声但呀呀，以气相喣濡。倾篮写地上，拨剌长尺馀。 
<br>岂唯刀机忧，坐见蝼蚁图。脱泉虽已久，得水犹可苏。 
<br>放之小池中，且用救干枯。水小池窄狭，动尾触四隅。 
<br>一时幸苟活，久远将何如。怜其不得所，移放于南湖。 
<br>南湖连西江，好去勿踟蹰。施恩即望报，吾非斯人徒。 
<br>不须泥沙底，辛苦觅明珠。
<br>
<br>
<br>
<br>&nbsp;&nbsp; 卷424_55 【文柏床】白居易 
<br>
<br>陵上有老柏，柯叶寒苍苍。朝为风烟树，暮为宴寝床。 
<br>以其多奇文，宜升君子堂。刮削露节目，拂拭生辉光。 
<br>玄斑状狸首，素质如截肪。虽充悦目玩，终乏周身防。 
<br>华彩诚可爱，生理苦已伤。方知自残者，为有好文章。
<br>
<br>
<br>
<br>&nbsp;&nbsp; 卷424_56 【浔阳三题·庐山桂】白居易 
<br>
<br>偃蹇月中桂，结根依青天。天风绕月起，吹子下人间。 
<br>飘零委何处，乃落匡庐山。生为石上桂，叶如翦碧鲜。 
<br>枝干日长大，根荄日牢坚。不归天上月，空老山中年。 
<br>庐山去咸阳，道里三四千。无人为移植，得入上林园。 
<br>不及红花树，长栽温室前。
<br>
<br>
<br>
<br>&nbsp;&nbsp; 卷424_57 【浔阳三题·湓浦竹】白居易 
<br>
<br>浔阳十月天，天气仍温燠。有霜不杀草，有风不落木。 
<br>玄冥气力薄，草木冬犹绿。谁肯湓浦头，回眼看修竹。 
<br>其有顾盼者，持刀斩且束。剖劈青琅玕，家家盖墙屋。 
<br>吾闻汾晋间，竹少重如玉。胡为取轻贱，生此西江曲。
<br>
<br>
<br>
<br>&nbsp;&nbsp; 卷424_58 【浔阳三题·东林寺白莲】白居易 
<br>
<br>东林北塘水，湛湛见底清。中生白芙蓉，菡萏三百茎。 
<br>白日发光彩，清飙散芳馨。泄香银囊破，泻露玉盘倾。 
<br>我惭尘垢眼，见此琼瑶英。乃知红莲花，虚得清净名。 
<br>夏萼敷未歇，秋房结才成。夜深众僧寝，独起绕池行。 
<br>欲收一颗子，寄向长安城。但恐出山去，人间种不生。
<br>
<br>
<br>
<br>&nbsp;&nbsp; 卷424_59 【大水】白居易 
<br>
<br>浔阳郊郭间，大水岁一至。闾阎半飘荡，城堞多倾坠。 
<br>苍茫生海色，渺漫连空翠。风卷白波翻，日煎红浪沸。 
<br>工商彻屋去，牛马登山避。况当率税时，颇害农桑事。 
<br>独有佣舟子，鼓枻生意气。不知万人灾，自觅锥刀利。 
<br>吾无奈尔何，尔非久得志。九月霜降后，水涸为平地。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷425_1 【续古诗十首】白居易 
<br>
<br>戚戚复戚戚，送君远行役。行役非中原，海外黄沙碛。 
<br>伶俜独居妾，迢递长征客。君望功名归，妾忧生死隔。 
<br>谁家无夫妇，何人不离坼。所恨薄命身，嫁迟别日迫。 
<br>妾身有存殁，妾心无改易。生作闺中妇，死作山头石。
<br>
<br>掩泪别乡里，飘飖将远行。茫茫绿野中，春尽孤客情。 
<br>驱马上丘陇，高低路不平。风吹棠梨花，啼鸟时一声。 
<br>古墓何代人，不知姓与名。化作路傍土，年年春草生。 
<br>感彼忽自悟，今我何营营。
<br>
<br>朝采山上薇，暮采山上薇。岁晏薇亦尽，饥来何所为。 
<br>坐饮白石水，手把青松枝。击节独长歌，其声清且悲。 
<br>枥马非不肥，所苦常絷维。豢豕非不饱，所忧竟为牺。 
<br>行行歌此曲，以慰常苦饥。
<br>
<br>雨露长纤草，山苗高入云。风雪折劲木，涧松摧为薪。 
<br>风摧此何意，雨长彼何因。百丈涧底死，寸茎山上春。 
<br>可怜苦节士，感此涕盈巾。
<br>
<br>窈窕双鬟女，容德俱如玉。昼居不逾阈，夜行常秉烛。 
<br>气如含露兰，心如贯霜竹。宜当备嫔御，胡为守幽独。 
<br>无媒不得选，年忽过三六。岁暮望汉宫，谁在黄金屋。 
<br>邯郸进倡女，能唱黄花曲。一曲称君心，恩荣连九族。
<br>
<br>栖栖远方士，读书三十年。业成无知己，徒步来入关。 
<br>长安多王侯，英俊竞攀援。幸随众宾末，得厕门馆间。 
<br>东阁有旨酒，中堂有管弦。何为向隅客，对此不开颜。 
<br>富贵无是非，主人终日欢。贫贱多悔尤，客子中夜叹。 
<br>归去复归去，故乡贫亦安。
<br>
<br>凉风飘嘉树，日夜减芳华。下有感秋妇，攀条苦悲嗟。 
<br>我本幽闲女，结发事豪家。豪家多婢仆，门内颇骄奢。 
<br>良人近封侯，出入鸣玉珂。自从富贵来，恩薄谗言多。 
<br>冢妇独守礼，群妾互奇邪。但信言有玷，不察心无瑕。 
<br>容光未销歇，欢爱忽蹉跎。何意掌上玉，化为眼中砂。 
<br>盈盈一尺水，浩浩千丈河。勿言小大异，随分有风波。 
<br>闺房犹复尔，邦国当如何。
<br>
<br>心亦无所迫，身亦无所拘。何为肠中气，郁郁不得舒。 
<br>不舒良有以，同心久离居。五年不见面，三年不得书。 
<br>念此令人老，抱膝坐长吁。岂无盈尊酒，非君谁与娱。
<br>
<br>揽衣出门行，游观绕林渠。澹澹春水暖，东风生绿蒲。 
<br>上有和鸣雁，下有掉尾鱼。飞沉一何乐，鳞羽各有徒。 
<br>而我方独处，不与之子俱。顾彼自伤己，禽鱼之不如。 
<br>出游欲遣忧，孰知忧有馀。
<br>
<br>春旦日初出，曈曈耀晨辉。草木照未远，浮云已蔽之。 
<br>天地黯以晦，当午如昏时。虽有东南风，力微不能吹。 
<br>中园何所有，满地青青葵。阳光委云上，倾心欲何依。
<br>
<br>
<br>&nbsp;&nbsp; 卷425_2 【秦中吟十首·议婚（一作贫家女）】白居易 
<br>
<br>天下无正声，悦耳即为娱。人间无正色，悦目即为姝。 
<br>颜色非相远，贫富则有殊。贫为时所弃，富为时所趋。 
<br>红楼富家女，金缕绣罗襦。见人不敛手，娇痴二八初。 
<br>母兄未开口，已嫁不须臾。绿窗贫家女，寂寞二十馀。 
<br>荆钗不直钱，衣上无真珠。几回人欲聘，临日又踟蹰。 
<br>主人会良媒，置酒满玉壶。四座且勿饮，听我歌两途。 
<br>富家女易嫁，嫁早轻其夫。贫家女难嫁，嫁晚孝于姑。 
<br>闻君欲娶妇，娶妇意何如。
<br>
<br>
<br>
<br>&nbsp;&nbsp; 卷425_3 【秦中吟十首·重赋（一作无名税）】白居易 
<br>
<br>厚地植桑麻，所要济生民。生民理布帛，所求活一身。 
<br>身外充征赋，上以奉君亲。国家定两税，本意在爱人。 
<br>厥初防其淫，明敕内外臣。税外加一物，皆以枉法论。 
<br>奈何岁月久，贪吏得因循。浚我以求宠，敛索无冬春。 
<br>织绢未成匹，缲丝未盈斤。里胥迫我纳，不许暂逡巡。 
<br>岁暮天地闭，阴风生破村。夜深烟火尽，霰雪白纷纷。 
<br>幼者形不蔽，老者体无温。悲喘与寒气，并入鼻中辛。 
<br>昨日输残税，因窥官库门。缯帛如山积，丝絮如云屯。 
<br>号为羡馀物，随月献至尊。夺我身上暖，买尔眼前恩。 
<br>进入琼林库，岁久化为尘。
<br>
<br>
<br>
<br>&nbsp;&nbsp; 卷425_4 【秦中吟十首·伤宅（一作伤大宅）】白居易 
<br>
<br>谁家起甲第，朱门大道边。丰屋中栉比，高墙外回环。 
<br>累累六七堂，栋宇相连延。一堂费百万，郁郁起青烟。 
<br>洞房温且清，寒暑不能干。高堂虚且迥，坐卧见南山。 
<br>绕廊紫藤架，夹砌红药栏。攀枝摘樱桃，带花移牡丹。 
<br>主人此中坐，十载为大官。厨有臭败肉，库有贯朽钱。 
<br>谁能将我语，问尔骨肉间。岂无穷贱者，忍不救饥寒。 
<br>如何奉一身，直欲保千年。不见马家宅，今作奉诚园。
<br>
<br>
<br>
<br>&nbsp;&nbsp; 卷425_5 【秦中吟十首·伤友（又云伤苦节士。一作胶漆契）】白居易 
<br>
<br>陋巷孤寒士，出门苦恓恓。虽云志气高，岂免颜色低。 
<br>平生同门友，通籍在金闺。曩者胶漆契，迩来云雨睽。 
<br>正逢下朝归，轩骑五门西。是时天久阴，三日雨凄凄。 
<br>蹇驴避路立，肥马当风嘶。回头忘相识，占道上沙堤。 
<br>昔年洛阳社，贫贱相提携。今日长安道，对面隔云泥。 
<br>近日多如此，非君独惨凄。死生不变者，唯闻任与黎。
<br>
<br>
<br>
<br>&nbsp;&nbsp; 卷425_6 【秦中吟十首·不致仕（一作合致仕）】白居易 
<br>
<br>七十而致仕，礼法有明文。何乃贪荣者，斯言如不闻。 
<br>可怜八九十，齿堕双眸昏。朝露贪名利，夕阳忧子孙。 
<br>挂冠顾翠緌，悬车惜朱轮。金章腰不胜，伛偻入君门。 
<br>谁不爱富贵，谁不恋君恩。年高须告老，名遂合退身。 
<br>少时共嗤诮，晚岁多因循。贤哉汉二疏，彼独是何人。 
<br>寂寞东门路，无人继去尘。
<br>
<br>
<br>
<br>&nbsp;&nbsp; 卷425_7 【秦中吟十首·立碑】白居易 
<br>
<br>勋德既下衰，文章亦陵夷。但见山中石，立作路旁碑。 
<br>铭勋悉太公，叙德皆仲尼。复以多为贵，千言直万赀。 
<br>为文彼何人，想见下笔时。但欲愚者悦，不思贤者嗤。 
<br>岂独贤者嗤，仍传后代疑。古石苍苔字，安知是愧词。 
<br>我闻望江县，麹令抚茕嫠。在官有仁政，名不闻京师。 
<br>身殁欲归葬，百姓遮路岐。攀辕不得归，留葬此江湄。 
<br>至今道其名，男女涕皆垂。无人立碑碣，唯有邑人知。
<br>
<br>
<br>
<br>&nbsp;&nbsp; 卷425_8 【秦中吟十首·轻肥（一作江南旱）】白居易 
<br>
<br>意气骄满路，鞍马光照尘。借问何为者，人称是内臣。 
<br>朱绂皆大夫，紫绶或将军。夸赴军中宴，走马去如云。 
<br>尊罍溢九酝，水陆罗八珍。果擘洞庭橘，脍切天池鳞。 
<br>食饱心自若，酒酣气益振。是岁江南旱，衢州人食人。
<br>
<br>
<br>
<br>&nbsp;&nbsp; 卷425_9 【秦中吟十首·五弦（一作五弦琴）】白居易 
<br>
<br>清歌且罢唱，红袂亦停舞。赵叟抱五弦，宛转当胸抚。 
<br>大声粗若散，飒飒风和雨。小声细欲绝，切切鬼神语。 
<br>又如鹊报喜，转作猿啼苦。十指无定音，颠倒宫徵羽。 
<br>坐客闻此声，形神若无主。行客闻此声，驻足不能举。 
<br>嗟嗟俗人耳，好今不好古。所以绿窗琴，日日生尘土。
<br>
<br>
<br>
<br>&nbsp;&nbsp; 卷425_10 【秦中吟十首·歌舞（一作伤阌乡县囚）】白居易 
<br>
<br>秦中岁云暮，大雪满皇州。雪中退朝者，朱紫尽公侯。 
<br>贵有风雪兴，富无饥寒忧。所营唯第宅，所务在追游。 
<br>朱门车马客，红烛歌舞楼。欢酣促密坐，醉暖脱重裘。 
<br>秋官为主人，廷尉居上头。日中为一乐，夜半不能休。 
<br>岂知阌乡狱，中有冻死囚。
<br>
<br>
<br>
<br>&nbsp;&nbsp; 卷425_11 【秦中吟十首·买花（一作牡丹）】白居易 
<br>
<br>帝城春欲暮，喧喧车马度。共道牡丹时，相随买花去。 
<br>贵贱无常价，酬直看花数。灼灼百朵红，戋戋五束素。 
<br>上张幄幕庇，旁织巴篱护。水洒复泥封，移来色如故。 
<br>家家习为俗，人人迷不悟。有一田舍翁，偶来买花处。 
<br>低头独长叹，此叹无人喻。一丛深色花，十户中人赋。
<br>
<br>
<br>
<br>&nbsp;&nbsp; 卷425_12 【赠友五首】白居易 
<br>
<br>一年十二月，每月有常令。君出臣奉行，谓之握金镜。 
<br>由兹六气顺，以遂万物性。时令一反常，生灵受其病。 
<br>周汉德下衰，王风始不竞。又从斩晁错，诸侯益强盛。 
<br>百里不同禁，四时自为政。盛夏兴土功，方春剿人命。 
<br>谁能救其失，待君佐邦柄。峨峨象魏门，悬法彝伦正。
<br>
<br>银生楚山曲，金生鄱溪滨。南人弃农业，求之多苦辛。 
<br>披砂复凿石，矻矻无冬春。手足尽皴胝，爱利不爱身。 
<br>畬田既慵斫，稻田亦懒耘。相携作游手，皆道求金银。 
<br>毕竟金与银，何殊泥与尘。且非衣食物，不济饥寒人。 
<br>弃本以趋末，日富而岁贫。所以先圣王，弃藏不为珍。 
<br>谁能反古风，待君秉国钧。捐金复抵璧，勿使劳生民。
<br>
<br>私家无钱炉，平地无铜山。胡为秋夏税，岁岁输铜钱。 
<br>钱力日已重，农力日已殚。贱粜粟与麦，贱贸丝与绵。 
<br>岁暮衣食尽，焉得无饥寒。吾闻国之初，有制垂不刊。 
<br>庸必算丁口，租必计桑田。不求土所无，不强人所难。 
<br>量入以为出，上足下亦安。兵兴一变法，兵息遂不还。 
<br>使我农桑人，憔悴畎亩间。谁能革此弊，待君秉利权。 
<br>复彼租庸法，令如贞观年。
<br>
<br>京师四方则，王化之本根。长吏久于政，然后风教敦。 
<br>如何尹京者，迁次不逡巡。请君屈指数，十年十五人。 
<br>科条日相矫，吏力亦已勤。宽猛政不一，民心安得淳。 
<br>九州雍为首，群牧之所遵。天下率如此，何以安吾民。 
<br>谁能变此法，待君赞弥纶。慎择循良吏，令其长子孙。
<br>
<br>三十男有室，二十女有归。近代多离乱，婚姻多过期。 
<br>嫁娶既不早，生育常苦迟。儿女未成人，父母已衰羸。 
<br>凡人贵达日，多在长大时。欲报亲不待，孝心无所施。 
<br>哀哉三牲养，少得及庭闱。惜哉万钟粟，多用饱妻儿。 
<br>谁能正婚礼，待君张国维。庶使孝子心，皆无风树悲。
<br>
<br>
<br>
<br>&nbsp;&nbsp; 卷425_13 【寓意诗五首】白居易 
<br>
<br>豫樟生深山，七年而后知。挺高二百尺，本末皆十围。 
<br>天子建明堂，此材独中规。匠人执斤墨，采度将有期。 
<br>孟冬草木枯，烈火燎山陂。疾风吹猛焰，从根烧到枝。 
<br>养材三十年，方成栋梁姿。一朝为灰烬，柯叶无孑遗。 
<br>地虽生尔材，天不与尔时。不如粪土英，犹有人掇之。 
<br>已矣勿重陈，重陈令人悲。不悲焚烧苦，但悲采用迟。
<br>
<br>赫赫京内史，炎炎中书郎。昨传征拜日，恩赐颇殊常。 
<br>貂冠水苍玉，紫绶黄金章。佩服身未暖，已闻窜遐荒。 
<br>亲戚不得别，吞声泣路旁。宾客亦已散，门前雀罗张。 
<br>富贵来不久，倏如瓦沟霜。权势去尤速，瞥若石火光。 
<br>不如守贫贱，贫贱可久长。传语宦游子，且来归故乡。
<br>
<br>促织不成章，提壶但闻声。嗟哉虫与鸟，无实有虚名。 
<br>与君定交日，久要如弟兄。何以示诚信，白水指为盟。 
<br>云雨一为别，飞沉两难并。君为得风鹏，我为失水鲸。 
<br>音信日已疏，恩分日已轻。穷通尚如此，何况死与生。 
<br>乃知择交难，须有知人明。莫将山上松，结托水上萍。
<br>
<br>翩翩两玄鸟，本是同巢燕。分飞来几时，秋夏炎凉变。 
<br>一宿蓬荜庐，一栖明光殿。偶因衔泥处，复得重相见。 
<br>彼矜杏梁贵，此嗟茅栋贱。眼看秋社至，两处俱难恋。 
<br>所托各暂时，胡为相叹羡。
<br>
<br>婆娑园中树，根株大合围。蠢尔树间虫，形质一何微。 
<br>孰谓虫之微，虫蠹已无期。孰谓树之大，花叶有衰时。 
<br>花衰夏未实，叶病秋先萎。树心半为土，观者安得知。 
<br>借问虫何在，在身不在枝。借问虫何食，食心不食皮。 
<br>岂无啄木鸟，觜长将何为。
<br>
<br>
<br>
<br>&nbsp;&nbsp; 卷425_14 【读史五首】白居易 
<br>
<br>楚怀放灵均，国政亦荒淫。彷徨未忍决，绕泽行悲吟。 
<br>汉文疑贾生，谪置湘之阴。是时刑方措，此去难为心。 
<br>士生一代间，谁不有浮沉。良时真可惜，乱世何足钦。 
<br>乃知汨罗恨，未抵长沙深。
<br>
<br>祸患如棼丝，其来无端绪。马迁下蚕室，嵇康就囹圄。 
<br>抱冤志气屈，忍耻形神沮。当彼戮辱时，奋飞无翅羽。 
<br>商山有黄绮，颍川有巢许。何不从之游，超然离网罟。 
<br>山林少羁鞅，世路多艰阻。寄谢伐檀人，慎勿嗟穷处。
<br>
<br>汉日大将军，少为乞食子。秦时故列侯，老作锄瓜士。 
<br>春华何暐晔，园中发桃李。秋风忽萧条，堂上生荆杞。 
<br>深谷变为岸，桑田成海水。势去未须悲，时来何足喜。 
<br>寄言荣枯者，反复殊未已。
<br>
<br>含沙射人影，虽病人不知。巧言构人罪，至死人不疑。 
<br>掇蜂杀爱子，掩鼻戮宠姬。弘恭陷萧望，赵高谋李斯。 
<br>阴德既必报，阴祸岂虚施。人事虽可罔，天道终难欺。 
<br>明则有刑辟，幽则有神祇。苟免勿私喜，鬼得而诛之。
<br>
<br>季子憔悴时，妇见不下机。买臣负薪日，妻亦弃如遗。 
<br>一朝黄金多，佩印衣锦归。去妻不敢视，妇嫂强依依。 
<br>富贵家人重，贫贱妻子欺。奈何贫富间，可移亲爱志。 
<br>遂使中人心，汲汲求富贵。又令下人力，各竞锥刀利。 
<br>随分归舍来，一取妻孥意。
<br>
<br>
<br>
<br>&nbsp;&nbsp; 卷425_15 【和答诗十首·和思归乐】白居易 
<br>
<br>山中不栖鸟，夜半声嘤嘤。似道思归乐，行人掩泣听。 
<br>皆疑此山路，迁客多南征。忧愤气不散，结化为精灵。 
<br>我谓此山鸟，本不因人生。人心自怀土，想作思归鸣。 
<br>孟尝平居时，娱耳琴泠泠。雍门一言感，未奏泪沾缨。 
<br>魏武铜雀妓，日与欢乐并。一旦西陵望，欲歌先涕零。 
<br>峡猿亦何意，陇水复何情。为入愁人耳，皆为肠断声。 
<br>请看元侍御，亦宿此邮亭。因听思归鸟，神气独安宁。 
<br>问君何以然，道胜心自平。虽为南迁客，如在长安城。 
<br>云得此道来，何虑复何营。穷达有前定，忧喜无交争。 
<br>所以事君日，持宪立大庭。虽有回天力，挠之终不倾。 
<br>况始三十馀，年少有直名。心中志气大，眼前爵禄轻。 
<br>君恩若雨露，君威若雷霆。退不苟免难，进不曲求荣。 
<br>在火辨玉性，经霜识松贞。展禽任三黜，灵均长独醒。 
<br>获戾自东洛，贬官向南荆。再拜辞阙下，长揖别公卿。 
<br>荆州又非远，驿路半月程。汉水照天碧，楚山插云青。 
<br>江陵橘似珠，宜城酒如饧。谁谓谴谪去，未妨游赏行。 
<br>人生百岁内，天地暂寓形。太仓一稊米，大海一浮萍。 
<br>身委逍遥篇，心付头陀经。尚达死生观，宁为宠辱惊。 
<br>中怀苟有主，外物安能萦。任意思归乐，声声啼到明。
<br>
<br>
<br>
<br>&nbsp;&nbsp; 卷425_16 【和答诗十首·和阳城驿】白居易 
<br>
<br>商山阳城驿，中有叹者谁。云是元监察，江陵谪去时。 
<br>忽见此驿名，良久涕欲垂。何故阳道州，名姓同于斯。 
<br>怜君一寸心，宠辱誓不移。疾恶若巷伯，好贤如缁衣。 
<br>沉吟不能去，意者欲改为。改为避贤驿，大署于门楣。 
<br>荆人爱羊祜，户曹改为辞。一字不忍道，况兼姓呼之。 
<br>因题八百言，言直文甚奇。诗成寄与我，锵若金和丝。 
<br>上言阳公行，友悌无等夷。骨肉同衾裯，至死不相离。 
<br>次言阳公迹，夏邑始栖迟。乡人化其风，少长皆孝慈。 
<br>次言阳公道，终日对酒卮。兄弟笑相顾，醉貌红怡怡。 
<br>次言阳公节，謇謇居谏司。誓心除国蠹，决死犯天威。 
<br>终言阳公命，左迁天一涯。道州炎瘴地，身不得生归。 
<br>一一皆实录，事事无孑遗。凡是为善者，闻之恻然悲。 
<br>道州既已矣，往者不可追。何世无其人，来者亦可思。 
<br>愿以君子文，告彼大乐师。附于雅歌末，奏之白玉墀。 
<br>天子闻此章，教化如法施。直谏从如流，佞臣恶如疵。 
<br>宰相闻此章，政柄端正持。进贤不知倦，去邪勿复疑。 
<br>宪臣闻此章，不敢怀依违。谏官闻此章，不忍纵诡随。 
<br>然后告史氏，旧史有前规。若作阳公传，欲令后世知。 
<br>不劳叙世家，不用费文辞。但于国史上，全录元稹诗。
<br>
<br>
<br>
<br>&nbsp;&nbsp; 卷425_17 【和答诗十首·答桐花】白居易 
<br>
<br>山木多蓊郁，兹桐独亭亭。叶重碧云片，花簇紫霞英。 
<br>是时三月天，春暖山雨晴。夜色向月浅，暗香随风轻。 
<br>行者多商贾，居者悉黎氓。无人解赏爱，有客独屏营。 
<br>手攀花枝立，足蹋花影行。生怜不得所，死欲扬其声。 
<br>截为天子琴，刻作古人形。云待我成器，荐之于穆清。 
<br>诚是君子心，恐非草木情。胡为爱其华，而反伤其生。 
<br>老龟被刳肠，不如无神灵。雄鸡自断尾，不愿为牺牲。 
<br>况此好颜色，花紫叶青青。宜遂天地性，忍加刀斧刑。 
<br>我思五丁力，拔入九重城。当君正殿栽，花叶生光晶。 
<br>上对月中桂，下覆阶前蓂。泛拂香炉烟，隐映斧藻屏。 
<br>为君布绿阴，当暑荫轩楹。沉沉绿满地，桃李不敢争。 
<br>为君发清韵，风来如叩琼。泠泠声满耳，郑卫不足听。 
<br>受君封植力，不独吐芬馨。助君行春令，开花应晴明。 
<br>受君雨露恩，不独含芳荣。戒君无戏言，翦叶封弟兄。 
<br>受君岁月功，不独资生成。为君长高枝，凤凰上头鸣。 
<br>一鸣君万岁，寿如山不倾。再鸣万人泰，泰阶为之平。 
<br>如何有此用，幽滞在岩坰。岁月不尔驻，孤芳坐凋零。 
<br>请向桐枝上，为余题姓名。待余有势力，移尔献丹庭。
<br>
<br>
<br>
<br>&nbsp;&nbsp; 卷425_18 【和答诗十首·和大觜乌】白居易 
<br>
<br>乌者种有二，名同性不同。觜小者慈孝，觜大者贪庸。 
<br>觜大命又长，生来十馀冬。物老颜色变，头毛白茸茸。 
<br>飞来庭树上，初但惊儿童。老巫生奸计，与乌意潜通。 
<br>云此非凡鸟，遥见起敬恭。千岁乃一出，喜贺主人翁。 
<br>祥瑞来白日，神圣占知风。阴作北斗使，能为人吉凶。 
<br>此乌所止家，家产日夜丰。上以致寿考，下可宜田农。 
<br>主人富家子，身老心童蒙。随巫拜复祝，妇姑亦相从。 
<br>杀鸡荐其肉，敬若禋六宗。乌喜张大觜，飞接在虚空。 
<br>乌既饱膻腥，巫亦飨甘浓。乌巫互相利，不复两西东。 
<br>日日营巢窟，稍稍近房栊。虽生八九子，谁辨其雌雄。 
<br>群雏又成长，众觜逞残凶。探巢吞燕卵，入蔟啄蚕虫。 
<br>岂无乘秋隼，羁绊委高墉。但食乌残肉，无施搏击功。 
<br>亦有能言鹦，翅碧觜距红。暂曾说乌罪，囚闭在深笼。 
<br>青青窗前柳，郁郁井上桐。贪乌占栖息，慈乌独不容。 
<br>慈乌尔奚为，来往何憧憧。晓去先晨鼓，暮归后昏钟。 
<br>辛苦尘土间，飞啄禾黍丛。得食将哺母，饥肠不自充。 
<br>主人憎慈乌，命子削弹弓。弦续会稽竹，丸铸荆山铜。 
<br>慈乌求母食，飞下尔庭中。数粒未入口，一丸已中胸。 
<br>仰天号一声，似欲诉苍穹。反哺日未足，非是惜微躬。 
<br>谁能持此冤，一为问化工。胡然大觜乌，竟得天年终。
<br>
<br>
<br>
<br>&nbsp;&nbsp; 卷425_19 【和答诗十首·答四皓庙】白居易 
<br>
<br>天下有道见，无道卷怀之。此乃圣人语，吾闻诸仲尼。 
<br>矫矫四先生，同禀希世资。随时有显晦，秉道无磷缁。 
<br>秦皇肆暴虐，二世遘乱离。先生相随去，商岭采紫芝。 
<br>君看秦狱中，戮辱者李斯。刘项争天下，谋臣竟悦随。 
<br>先生如鸾鹤，去入冥冥飞。君看齐鼎中，焦烂者郦其。 
<br>子房得沛公，自谓相遇迟。八难掉舌枢，三略役心机。 
<br>辛苦十数年，昼夜形神疲。竟杂霸者道，徒称帝者师。 
<br>子房尔则能，此非吾所宜。汉高之季年，嬖宠钟所私。 
<br>冢嫡欲废夺，骨肉相忧疑。岂无子房口，口舌无所施。 
<br>亦有陈平心，心计将何为。皤皤四先生，高冠危映眉。 
<br>从容下南山，顾盼入东闱。前瞻惠太子，左右生羽仪。 
<br>却顾戚夫人，楚舞无光辉。心不画一计，口不吐一词。 
<br>闇定天下本，遂安刘氏危。子房吾则能，此非尔所知。 
<br>先生道既光，太子礼甚卑。安车留不住，功成弃如遗。 
<br>如彼旱天云，一雨百谷滋。泽则在天下，云复归希夷。 
<br>勿高巢与由，勿尚吕与伊。巢由往不返，伊吕去不归。 
<br>岂如四先生，出处两逶迤。何必长隐逸，何必长济时。 
<br>由来圣人道，无朕不可窥。卷之不盈握，舒之亘八陲。 
<br>先生道甚明，夫子犹或非。愿子辨其惑，为予吟此诗。
<br>
<br>
<br>
<br>&nbsp;&nbsp; 卷425_20 【和答诗十首·和雉媒】白居易 
<br>
<br>吟君雉媒什，一哂复一叹。和之一何晚，今日乃成篇。 
<br>岂唯鸟有之，抑亦人复然。张陈刎颈交，竟以势不完。 
<br>至今不平气，塞绝泜水源。赵襄骨肉亲，亦以利相残。 
<br>至今不善名，高于磨笄山。况此笼中雉，志在饮啄间。 
<br>稻粱暂入口，性已随人迁。身苦亦自忘，同族何足言。 
<br>但恨为媒拙，不足以自全。劝君今日后，养鸟养青鸾。 
<br>青鸾一失侣，至死守孤单。劝君今日后，结客结任安。 
<br>主人宾客去，独住在门阑。
<br>
<br>
<br>
<br>&nbsp;&nbsp; 卷425_21 【和答诗十首·和松树】白居易 
<br>
<br>亭亭山上松，一一生朝阳。森耸上参天，柯条百尺长。 
<br>漠漠尘中槐，两两夹康庄。婆娑低覆地，枝干亦寻常。 
<br>八月白露降，槐叶次第黄。岁暮满山雪，松色郁青苍。 
<br>彼如君子心，秉操贯冰霜。此如小人面，变态随炎凉。 
<br>共知松胜槐，诚欲栽道傍。粪土种瑶草，瑶草终不芳。 
<br>尚可以斧斤，伐之为栋梁。杀身获其所，为君构明堂。 
<br>不然终天年，老死在南冈。不愿亚枝叶，低随槐树行。
<br>
<br>
<br>
<br>&nbsp;&nbsp; 卷425_22 【和答诗十首·答箭镞】白居易 
<br>
<br>矢人职司忧，为箭恐不精。精在利其镞，错磨锋镝成。 
<br>插以青竹簳，羽之赤雁翎。勿言分寸铁，为用乃长兵。 
<br>闻有狗盗者，昼伏夜潜行。摩弓拭箭镞，夜射不待明。 
<br>一盗既流血，百犬同吠声。狺狺嗥不已，主人为之惊。 
<br>盗心憎主人，主人不知情。反责镞太利，矢人获罪名。 
<br>寄言控弦者，愿君少留听。何不向西射，西天有狼星。 
<br>何不向东射，东海有长鲸。不然学仁贵，三矢平虏庭。 
<br>不然学仲连，一发下燕城。胡为射小盗，此用无乃轻。 
<br>徒沾一点血，虚污箭头腥。
<br>
<br>
<br>
<br>&nbsp;&nbsp; 卷425_23 【和答诗十首·和古社】白居易 
<br>
<br>废村多年树，生在古社隈。为作妖狐窟，心空身未摧。 
<br>妖狐变美女，社树成楼台。黄昏行人过，见者心裴回。 
<br>饥雕竟不捉，老犬反为媒。岁媚少年客，十去九不回。 
<br>昨夜云雨合，烈风驱迅雷。风拔树根出，雷劈社坛开。 
<br>飞电化为火，妖狐烧作灰。天明至其所，清旷无氛埃。 
<br>旧地葺村落，新田辟荒莱。始知天降火，不必常为灾。 
<br>勿谓神默默，勿谓天恢恢。勿喜犬不捕，勿夸雕不猜。 
<br>寄言狐媚者，天火有时来。
<br>
<br>
<br>
<br>&nbsp;&nbsp; 卷425_24 【和答诗十首·和分水岭】白居易 
<br>
<br>高岭峻棱棱，细泉流亹亹。势分合不得，东西随所委。 
<br>悠悠草蔓底，溅溅石罅里。分流来几年，昼夜两如此。 
<br>朝宗远不及，去海三千里。浸润小无功，山苗长旱死。 
<br>萦纡用无所，奔迫流不已。唯作呜咽声，夜入行人耳。 
<br>有源殊不竭，无坎终难止。同出而异流，君看何所似。 
<br>有似骨肉亲，派别从兹始。又似势利交，波澜相背起。 
<br>所以赠君诗，将君何所比。不比山上泉，比君井中水。
<br>
<br>
<br>
<br>&nbsp;&nbsp; 卷425_25 【有木诗八首】白居易 
<br>
<br>有木名弱柳，结根近清池。风烟借颜色，雨露助华滋。 
<br>峨峨白雪花，袅袅青丝枝。渐密阴自庇，转高梢四垂。 
<br>截枝扶为杖，软弱不自持。折条用樊圃，柔脆非其宜。 
<br>为树信可玩，论材何所施。可惜金堤地，栽之徒尔为。
<br>
<br>有木名樱桃，得地早滋茂。叶密独承日，花繁偏受露。 
<br>迎风闇摇动，引鸟潜来去。鸟啄子难成，风来枝莫住。 
<br>低软易攀玩，佳人屡回顾。色求桃李饶，心向松筠妒。 
<br>好是映墙花，本非当轩树。所以姓萧人，曾为伐樱赋。
<br>
<br>有木秋不凋，青青在江北。谓为洞庭橘，美人自移植。 
<br>上受顾盼恩，下勤浇溉力。实成乃是枳，臭苦不堪食。 
<br>物有似是者，真伪何由识。美人默无言，对之长叹息。 
<br>中含害物意，外矫凌霜色。仍向枝叶间，潜生刺如棘。
<br>
<br>有木名杜梨，阴森覆丘壑。心蠹已空朽，根深尚盘薄。 
<br>狐媚言语巧，鸟妖声音恶。凭此为巢穴，往来互栖托。 
<br>四傍五六本，叶枝相交错。借问因何生，秋风吹子落。 
<br>为长社坛下，无人敢芟斫。几度野火来，风回烧不著。
<br>
<br>有木香苒苒，山头生一蕟。主人不知名，移种近轩闼。 
<br>爱其有芳味，因以调麹糵。前后曾饮者，十人无一活。 
<br>岂徒悔封植，兼亦误采掇。试问识药人，始知名野葛。 
<br>年深已滋蔓，刀斧不可伐。何时猛风来，为我连根拔。
<br>
<br>有木名水柽，远望青童童。根株非劲挺，柯叶多蒙笼。 
<br>彩翠色如柏，鳞皴皮似松。为同松柏类，得列嘉树中。 
<br>枝弱不胜雪，势高常惧风。雪压低还举，风吹西复东。 
<br>柔芳甚杨柳，早落先梧桐。惟有一堪赏，中心无蠹虫。
<br>
<br>有木名凌霄，擢秀非孤标。偶依一株树，遂抽百尺条。 
<br>托根附树身，开花寄树梢。自谓得其势，无因有动摇。 
<br>一旦树摧倒，独立暂飘飖。疾风从东起，吹折不终朝。 
<br>朝为拂云花，暮为委地樵。寄言立身者，勿学柔弱苗。
<br>
<br>有木名丹桂，四时香馥馥。花团夜雪明，叶翦春云绿。 
<br>风影清似水，霜枝冷如玉。独占小山幽，不容凡鸟宿。 
<br>匠人爱芳直，裁截为厦屋。干细力未成，用之君自速。 
<br>重任虽大过，直心终不曲。纵非梁栋材，犹胜寻常木。
<br>
<br>
<br>
<br>&nbsp;&nbsp; 卷425_26 【叹鲁二首】白居易 
<br>
<br>季桓心岂忠，其富过周公。阳货道岂正，其权执国命。 
<br>由来富与权，不系才与贤。所托得其地，虽愚亦获安。 
<br>彘肥因粪壤，鼠稳依社坛。虫兽尚如是，岂谓无因缘。
<br>
<br>展禽胡为者，直道竟三黜。颜子何如人，屡空聊过日。 
<br>皆怀王佐道，不践陪臣秩。自古无奈何，命为时所屈。 
<br>有如草木分，天各与其一。荔枝非名花，牡丹无甘实。
<br>
<br>
<br>
<br>&nbsp;&nbsp; 卷425_27 【反鲍明远白头吟】白居易 
<br>
<br>炎炎者烈火，营营者小蝇。火不热贞玉，蝇不点清冰。 
<br>此苟无所受，彼莫能相仍。乃知物性中，各有能不能。 
<br>古称怨恨死，则人有所惩。惩淫或应可，在道未为弘。 
<br>譬如蜩鷃徒，啾啾啅龙鹏。宜当委之去，寥廓高飞腾。 
<br>岂能泥尘下，区区酬怨憎。胡为坐自苦，吞悲仍抚膺。
<br>
<br>
<br>
<br>&nbsp;&nbsp; 卷425_28 【青冢】白居易 
<br>
<br>上有饥鹰号，下有枯蓬走。茫茫边雪里，一掬沙培塿。 
<br>传是昭君墓，埋闭蛾眉久。凝脂化为泥，铅黛复何有。 
<br>唯有阴怨气，时生坟左右。郁郁如苦雾，不随骨销朽。 
<br>妇人无他才，荣枯系妍否。何乃明妃命，独悬画工手。 
<br>丹青一诖误，白黑相纷纠。遂使君眼中，西施作嫫母。 
<br>同侪倾宠幸，异类为配偶。祸福安可知，美颜不如丑。 
<br>何言一时事，可戒千年后。特报后来姝，不须倚眉首。 
<br>无辞插荆钗，嫁作贫家妇。不见青冢上，行人为浇酒。
<br>
<br>
<br>
<br>&nbsp;&nbsp; 卷425_29 【杂感】白居易 
<br>
<br>君子防悔尤，贤人戒行藏。嫌疑远瓜李，言动慎毫芒。 
<br>立教固如此，抚事有非常。为君持所感，仰面问苍苍。 
<br>犬啮桃树根，李树反见伤。老龟烹不烂，延祸及枯桑。 
<br>城门自焚爇，池鱼罹其殃。阳货肆凶暴，仲尼畏于匡。 
<br>鲁酒薄如水，邯郸开战场。伯禽鞭见血，过失由成王。 
<br>都尉身降虏，宫刑加子长。吕安兄不道，都市杀嵇康。 
<br>斯人死已久，其事甚昭彰。是非不由己，祸患安可防。 
<br>使我千载后，涕泗满衣裳。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
