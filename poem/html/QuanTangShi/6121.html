<HTML>
<HEAD>
<TITLE>全唐诗 卷325-329 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷325-329</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷325-329</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6121"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷325-329')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷325-329]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷325_1 【早夏青龙寺致斋凭眺感物因书十四韵】权德舆 
<br>
<br>晓出文昌宫，憩兹青莲宇。洁斋奉明祀，凭览伤夐古。 
<br>秦为三月火，汉乃一抔土。诈力自湮沦，霸仪终莽卤。 
<br>中南横峻极，积翠泄云雨。首夏谅清和，芳阴接场圃。 
<br>仁祠閟严净，稽首洗灵府。虚室僧正禅，危梁燕初乳。 
<br>通庄走声利，结驷乃旁午。观化复何如，刳心信为愈。 
<br>盛时忽过量，弱质本无取。静永环中枢，益愧腰下组。 
<br>尘劳期抖擞，陟降聊俯偻。遗韵留壁间，凄然感东武。
<br>
<br>
<br>&nbsp;&nbsp; 卷325_2 【仲秋朝拜昭陵】权德舆 
<br>
<br>清秋寿原上，诏拜承吉卜。尝读贞观书，及兹幸斋沐。 
<br>文皇昔潜耀，随季自颠覆。抚运斯顺人，救焚非逐鹿。 
<br>神祇戴元圣，君父纳大麓。良将授兵符，直臣调鼎餗。 
<br>无疆传庆祚，有截荷亭育。仙驭凌紫氛，神游弃黄屋。 
<br>方祗护山迹，先正陪岩腹。杳杳九嵕深，沈沈万灵肃。 
<br>鸟飞田已辟，龙去云犹簇。金气爽林峦，乾冈走崖谷。 
<br>吾皇弘孝理，率土蒙景福。拥佑乃清夷，威灵谅回复。 
<br>礼承三公重，心愧二卿禄。展敬何所伸，曾以斧山木。
<br>
<br>
<br>
<br>&nbsp;&nbsp; 卷325_3 【拜昭陵出城与张秘监阁老同里临行别…归寻辱清辞辄酬之】权德舆 
<br>
<br>仲月当南吕，晨装拜穀林。逢君在东观，不得话离襟。 
<br>策马缘云路，开缄扣玉音。还期才浃日，里社酒同斟。
<br>
<br>
<br>
<br>&nbsp;&nbsp; 卷325_4 【酬冯监拜昭陵回途中遇雨见示】权德舆 
<br>
<br>之子共乘轺，清秋拜上霄。曙霞迎夙驾，零雨湿回镳。 
<br>甘谷行初尽，轩台去渐遥。望中犹可辨，耘鸟下山椒。
<br>
<br>
<br>
<br>&nbsp;&nbsp; 卷325_5 【朔旦冬至摄职南郊，因书即事】权德舆 
<br>
<br>大明南至庆天正，朔旦圆丘乐六成。文轨尽同尧历象， 
<br>斋祠忝备汉公卿。星辰列位祥光满，金石交音晓奏清。 
<br>更有观台称贺处，黄云捧日瑞升平。
<br>
<br>
<br>
<br>&nbsp;&nbsp; 卷325_6 【奉和张监阁老过八陵院题赠杜卿崔员外】权德舆 
<br>
<br>崇饰山园孝理深，万方同感圣人心。已闻东阁招从事， 
<br>每向西垣奉德音。公府从容谈婉婉，宾阶清切景沈沈。 
<br>与君跬步如同舍，终日相期此盍簪。
<br>
<br>
<br>
<br>&nbsp;&nbsp; 卷325_7 【奉和郑宾客相公摄官丰陵扈从之作（时充卤簿使）】权德舆 
<br>
<br>五辂导灵輼，千夫象缭垣。行宫移晓漏，彩仗下秋原。 
<br>莫究希夷理，空怀涣汗恩。颐神方蹈道，传圣乃尊尊。 
<br>共祝如山寿，俄惊凭几言。遐荒七月会，肸蚃百灵奔。 
<br>豹尾从风直，鸾旗映日翻。涂刍联法从，营骑肃旌门。 
<br>杳霭虞泉夕，凄清楚挽喧。不堪程尽处，呜咽望文园。
<br>
<br>
<br>
<br>&nbsp;&nbsp; 卷325_8 【詹事府宿斋绝句】权德舆 
<br>
<br>清斋四体泰，白昼一室空。摧颓有古树，骚屑多悲风。
<br>
<br>
<br>
<br>&nbsp;&nbsp; 卷325_9 【和王祭酒太社宿斋，不得赴李尚书宅会，戏书见寄】权德舆 
<br>
<br>元礼门前劳引望，句龙坛下阻欢娱。
<br>此时对局空相忆，博进何人更乐输。
<br>
<br>
<br>
<br>&nbsp;&nbsp; 卷325_10 【酬裴端公八月十五日夜对月见怀】权德舆 
<br>
<br>凉夜清秋半，空庭皓月圆。动摇随积水，皎洁满晴天。 
<br>多病嘉期阻，深情丽曲传。偏怀赏心处，同望庾楼前。
<br>
<br>
<br>
<br>&nbsp;&nbsp; 卷325_11 【奉和崔阁老清明日候许阁老交直之际…独行口号因以简赠】权德舆 
<br>
<br>紫禁宿初回，清明花乱开。相招直城外，远远上春台。 
<br>谏曹将列宿，几处期子玉。深竹与清泉，家家桃李鲜。 
<br>折芳行载酒，胜赏随君有。愁疾自无悰，临风一搔首。
<br>
<br>
<br>
<br>&nbsp;&nbsp; 卷325_12 【和张秘监阁老献岁过蒋大拾遗因呈两省诸公并见示】权德舆 
<br>
<br>二贤同载笔，久次入新年。焚草淹轻秩，藏书厌旧编。 
<br>竹风晴翠动，松雪瑞光鲜。庆赐行春令，从兹伫九迁。
<br>
<br>
<br>
<br>&nbsp;&nbsp; 卷325_13 【酬崔舍人阁老冬至日宿直省中奉简两掖阁老并见示】权德舆 
<br>
<br>令节一阳新，西垣宿近臣。晓光连凤沼，残漏近鸡人。 
<br>白雪飞成曲，黄钟律应均。层霄翔迅羽，广陌驻归轮。 
<br>清切晨趋贵，恩华夜直频。辍才时所重，分命秩皆真。 
<br>左掖期连茹，南宫愧积薪。九年叨此地，回首倍相亲。
<br>
<br>
<br>
<br>&nbsp;&nbsp; 卷325_14 【八月十五日夜瑶台寺对月绝句】权德舆 
<br>
<br>嬴女乘鸾已上天，仁祠空在鼎湖边。
<br>凉风遥夜清秋半，一望金波照粉田。
<br>
<br>
<br>
<br>&nbsp;&nbsp; 卷325_15 【夏至日作】权德舆 
<br>
<br>璿枢无停运，四序相错行。寄言赫曦景，今日一阴生。
<br>
<br>
<br>
<br>&nbsp;&nbsp; 卷325_16 【二月二十七日社兼春分端居有怀简所思者】权德舆 
<br>
<br>清昼开帘坐，风光处处生。看花诗思发，对酒客愁轻。 
<br>社日双飞燕，春分百啭莺。所思终不见，还是一含情。
<br>
<br>
<br>
<br>&nbsp;&nbsp; 卷325_17 【甲子岁元日呈郑侍御明府】权德舆 
<br>
<br>万里烟尘合，秦吴遂渺然。无人来上国，洒泪向新年。 
<br>世故看风叶，生涯寄海田。屠苏聊一醉，犹赖主人贤。
<br>
<br>
<br>
<br>&nbsp;&nbsp; 卷325_18 【七夕】权德舆 
<br>
<br>佳期人不见，天上喜新秋。玉珮沾清露，香车渡浅流。 
<br>东西一水隔，迢递两年愁。别有穿针处，微明月映楼。
<br>
<br>
<br>
<br>&nbsp;&nbsp; 卷325_19 【嘉兴九日寄丹阳亲故】权德舆 
<br>
<br>穷年路岐客，西望思茫茫。积水曾南渡，浮云失旧乡。 
<br>海边寻别墅，愁里见重阳。草露荷衣冷，山风菊酒香。 
<br>独谣看坠叶，远目遍秋光。更羡登攀处，烟花满练塘。
<br>
<br>
<br>
<br>&nbsp;&nbsp; 卷325_20 【九日北楼宴集】权德舆 
<br>
<br>萧飒秋声楼上闻，霜风漠漠起阴云。不见携觞王太守， 
<br>空思落帽孟参军。风吟蟋蟀寒偏急，酒泛茱萸晚易醺。 
<br>心忆旧山何日见，并将愁泪共纷纷。
<br>
<br>
<br>
<br>&nbsp;&nbsp; 卷325_21 【奉陪李大夫九日龙沙宴会（迟字）】权德舆 
<br>
<br>龙沙重九会，千骑驻旌旗。水木秋光净，丝桐雅奏迟。 
<br>烟芜敛暝色，霜菊发寒姿。今日从公醉，全胜落帽时。
<br>
<br>
<br>
<br>&nbsp;&nbsp; 卷325_22 【腊日龙沙会绝句】权德舆 
<br>
<br>帘外寒江千里色，林中樽酒七人期。
<br>宁知腊日龙沙会，却胜重阳落帽时。
<br>
<br>
<br>
<br>&nbsp;&nbsp; 卷325_23 【严陵钓台下作】权德舆 
<br>
<br>绝顶耸苍翠，清湍石磷磷。先生晦其中，天子不得臣。 
<br>心灵栖颢气，缨冕犹缁尘。不乐禁中卧，却归江上春。 
<br>潜驱东汉风，日使薄者醇。焉用佐天子，特此报故人。 
<br>人知大贤心，不独私其身。弛张有深致，耕钓陶天真。 
<br>奈何清风后，扰扰论屈伸。交情同市道，利欲相纷纶。 
<br>我行访遗台，仰古怀逸民。矰缴鸿鹄远，雪霜松桂新。 
<br>江流去不穷，山色凌秋旻。人世自今古，清辉照无垠。
<br>
<br>
<br>
<br>&nbsp;&nbsp; 卷325_24 【晓发武阳馆即事书情】权德舆 
<br>
<br>清晨策羸车，嘲唽闻村鸡。行将骑吏亲，日与情爱暌。 
<br>东风变林樾，南亩事耕犁。青菰冒白水，方塘接广畦。 
<br>杂英被长坂，野草蔓幽蹊。泻卤成沃壤，枯株发柔荑。 
<br>芳树莺命雏，深林麏引麑。杳杳途未极，团团日已西。 
<br>哲士务缨弁，鄙夫恋蓬藜。终当税尘驾，盥濯依春溪。
<br>
<br>
<br>
<br>&nbsp;&nbsp; 卷325_25 【丰城剑池驿感题】权德舆 
<br>
<br>龙剑昔未发，泥沙相晦藏。向非张茂先，孰辨斗牛光。 
<br>神物不自达，圣贤亦彷徨。我行丰城野，慷慨心内伤。
<br>
<br>
<br>
<br>&nbsp;&nbsp; 卷325_26 【奉使宜春夜渡新淦江陆路至黄檗馆路上遇风雨作】权德舆 
<br>
<br>草草理夜装，涉江又登陆。望路殊未穷，指期今已促。 
<br>传呼戒徒御，振辔转林麓。阴云拥岩端，澍雨当山腹。 
<br>震雷如在耳，飞电来照目。兽迹不敢窥，马蹄唯务速。 
<br>虔心若斋礼，濡体如沐浴。万窍相怒号，百泉暗奔瀑。 
<br>危梁虑足跌，峻坂忧车覆。问我何以然，前日受微禄。 
<br>转知人代事，缨组乃徽束。向若家居时，安枕春梦熟。 
<br>遵途稍已近，候吏来相续。晓霁心始安，林端见初旭。
<br>
<br>
<br>
<br>&nbsp;&nbsp; 卷325_27 【细柳驿】权德舆 
<br>
<br>细柳肃军令，条侯信殊伦。棘门乃儿戏，从古多其人。 
<br>神武今不杀，介夫如搢绅。息驾幸兹地，怀哉悚精神。
<br>
<br>
<br>
<br>&nbsp;&nbsp; 卷325_28 【渭水】权德舆 
<br>
<br>吕叟年八十，皤然持钓钩。意在静天下，岂唯食营丘。 
<br>师臣有家法，小白犹尊周。日暮驻征策，爱兹清渭流。
<br>
<br>
<br>
<br>&nbsp;&nbsp; 卷325_29 【宫人斜绝句】权德舆 
<br>
<br>一路斜分古驿前，阴风切切晦秋烟。
<br>铅华新旧共冥寞，日暮愁鸱飞野田。
<br>
<br>
<br>
<br>&nbsp;&nbsp; 卷325_30 【敷水驿】权德舆 
<br>
<br>空见水名敷，秦楼昔事无。临风驻征骑，聊复捋髭须。
<br>
<br>
<br>
<br>&nbsp;&nbsp; 卷325_31 【朝元阁】权德舆 
<br>
<br>缭垣复道上层霄，十月离宫万国朝。
<br>胡马忽来清跸去，空馀台殿照山椒。
<br>
<br>
<br>
<br>&nbsp;&nbsp; 卷325_32 【石瓮寺】权德舆 
<br>
<br>石瓮灵泉胜宝井，汲人回挂青丝绠。
<br>厨烟半逐白云飞，当昼老僧来灌顶。
<br>
<br>
<br>
<br>&nbsp;&nbsp; 卷325_33 【盘豆驿】权德舆 
<br>
<br>盘豆绿云上古驿，望思台下使人愁。
<br>江充得计太子死，日暮戾园风雨秋。
<br>
<br>
<br>
<br>&nbsp;&nbsp; 卷325_34 【晚渡扬子江却寄江南亲故】权德舆 
<br>
<br>返照满寒流，轻舟任摇漾。支颐见千里，烟景非一状。 
<br>远岫有无中，片帆风水上。天清去鸟灭，浦迥寒沙涨。 
<br>树晚叠秋岚，江空翻宿浪。胸中千万虑，对此一清旷。 
<br>回首碧云深，佳人不可望。
<br>
<br>
<br>
<br>&nbsp;&nbsp; 卷325_35 【新安江路】权德舆 
<br>
<br>深潭与浅滩，万转出新安。人远禽鱼净，山深水木寒。 
<br>啸起青蘋末，吟瞩白云端。即事遂幽赏，何心挂儒冠。
<br>
<br>
<br>
<br>&nbsp;&nbsp; 卷325_36 【月夜江行】权德舆 
<br>
<br>扣船不得寐，浩露清衣襟。弥伤孤舟夜，远结万里心。 
<br>幽兴惜瑶草，素怀寄鸣琴。三奏月初上，寂寞寒江深。
<br>
<br>
<br>
<br>&nbsp;&nbsp; 卷325_37 【江城夜泊寄所思】权德舆 
<br>
<br>客程殊未极，舣棹泊回塘。水宿知寒早，愁眠觉夜长。 
<br>远钟和暗杵，曙月照晴霜。此夕相思意，摇摇不暂忘。
<br>
<br>
<br>
<br>&nbsp;&nbsp; 卷325_38 【陪包谏议湖墅路中举帆（同用山字）】权德舆 
<br>
<br>萧萧凉雨歇，境物望中闲。风际片帆去，烟中独鸟还。 
<br>断桥通远浦，野墅接秋山。更喜陪清兴，尊前一解颜。
<br>
<br>
<br>
<br>&nbsp;&nbsp; 卷325_39 【富阳陆路】权德舆 
<br>
<br>又入乱峰去，远程殊未归。烟萝迷客路，山果落征衣。 
<br>欹石临清浅，晴云出翠微。渔潭明夜泊，心忆谢玄晖。
<br>
<br>
<br>
<br>&nbsp;&nbsp; 卷325_40 【晓】权德舆 
<br>
<br>晓风摇五两，残月映石壁。稍稍曙光开，片帆在空碧。
<br>
<br>
<br>
<br>&nbsp;&nbsp; 卷325_41 【昼】权德舆 
<br>
<br>孤舟漾暧景，独鹤下秋空。安流日正昼，净绿天无风。
<br>
<br>
<br>
<br>&nbsp;&nbsp; 卷325_42 【晚】权德舆 
<br>
<br>古树夕阳尽，空江暮霭收。寂寞扣船坐，独生千里愁。
<br>
<br>
<br>
<br>&nbsp;&nbsp; 卷325_43 【夜】权德舆 
<br>
<br>猿声到枕上，愁梦纷难理。寂寞深夜寒，青霜落秋水。
<br>
<br>
<br>
<br>
<br>
<br>
<br>背景色：&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 《全唐诗》 
<br>--------------------------------------------------------------------------------
<br>-网络小说-现代文学-外国文学-学术论文-武侠小说-宗教-历史-经济-军事-人物传记-侦探小说-古典文学-哲学-
<br>
<br>--------------------------------------------------------------------------------
<br> 
<br> 
<br>
<br> 
<br>&nbsp;&nbsp; 卷326_1 【奉和韦谏议奉送水部家兄上后书情…呈两省阁老院长】权德舆 
<br>
<br>驷牡龙旂庆至今，一门儒服耀华簪。人望皆同照乘宝， 
<br>家风不重满籝金。护衣直夜南宫静，焚草清时左掖深。 
<br>何幸末班陪两地，阳春欲和意难任。
<br>
<br>
<br>&nbsp;&nbsp; 卷326_2 【奉和史馆张阁老以许陈二阁长…南北省会于左掖因而有咏】权德舆 
<br>
<br>伯仲尽时贤，平舆与颍川。桂枝尝遍折，棣萼更相鲜。 
<br>丹地晨趋并，黄扉夕拜联。岂如分侍从，来就凤池边。
<br>
<br>
<br>
<br>&nbsp;&nbsp; 卷326_3 【韦宾客宅与诸博士宴集】权德舆 
<br>
<br>累抗气身章，湛恩比上庠。宾筵征稷嗣，家法自扶阳。 
<br>簪组欢言久，琴壶雅兴长。阴岚冒苔石，轻籁韵风篁。 
<br>佩玉三朝贵，挥金百虑忘。因知卧商洛，岂胜白云乡。
<br>
<br>
<br>
<br>&nbsp;&nbsp; 卷326_4 【酬张秘监阁老喜太常中书二阁老与德舆同日迁官…之作】权德舆 
<br>
<br>珠树共飞栖，分封受紫泥。正名推五字，贵仕仰三珪。 
<br>继组心知忝，腰章事颇齐。蓬山有佳句，喜气在新题。
<br>
<br>
<br>
<br>&nbsp;&nbsp; 卷326_5 【国子柳博士兼领太常博士，辄申贺赠】权德舆 
<br>
<br>博士本秦官，求才帖职难。临风曲台净，对月璧池寒。 
<br>讲学分阴重，斋祠晓漏残。朝衣辨色处，双绶更宜看。
<br>
<br>
<br>
<br>&nbsp;&nbsp; 卷326_6 【过隐者湖上所居】权德舆 
<br>
<br>蜗舍映平湖，皤然一鲁儒。唯将酒作圣，不厌谷名愚。 
<br>兵法窥黄石，天官辨白榆。行看软轮起，未可号潜夫。
<br>
<br>
<br>
<br>&nbsp;&nbsp; 卷326_7 【从叔将军宅蔷薇花开太府韦卿有题壁长句因以和作】权德舆 
<br>
<br>环列从容蹀躞归，光风骀荡发红薇。莺藏密叶宜新霁， 
<br>蹀绕低枝爱晚晖。艳色当轩迷舞袖，繁香满径拂朝衣。 
<br>名卿洞壑仍相近，佳句新成和者稀。
<br>
<br>
<br>
<br>&nbsp;&nbsp; 卷326_8 【奉和许阁老霁后慈恩寺杏园看花同用花字口号】权德舆 
<br>
<br>杏林微雨霁，灼灼满瑶华。左掖期先至，中园景未斜。 
<br>含毫歌白雪，藉草醉流霞。独限金闺籍，支颐啜茗花。
<br>
<br>
<br>
<br>&nbsp;&nbsp; 卷326_9 【奉和陈阁老寒食初假当直从东省往集贤…寄张蒋二阁老】权德舆 
<br>
<br>昼漏沈沈倦琐闱，西垣东观阅芳菲。
<br>繁花满树似留客，应为主人休浣归。
<br>
<br>
<br>
<br>&nbsp;&nbsp; 卷326_10 【晚秋陪崔阁老、张秘监阁老、苗…斐然酬和有愧芜音】权德舆 
<br>
<br>方驾游何许，仙源去似归。萦回留胜赏，萧洒出尘机。 
<br>泛菊贤人至，烧丹姹女飞。步虚清晓籁，隐几吸晨晖。 
<br>竹径琅玕合，芝田沆瀣晞。银钩三洞字，瑶笥六铢衣。 
<br>丽句翻红药，佳期限紫微。徒然一相望，郢曲和应稀。
<br>
<br>
<br>
<br>&nbsp;&nbsp; 卷326_11 【春日同诸公过兵部王尚书林园】权德舆 
<br>
<br>休沐君相近，时容曳履过。花间留客久，台上见春多。 
<br>松色明金艾，莺声杂玉珂。更逢新酒熟，相与藉庭莎。
<br>
<br>
<br>
<br>&nbsp;&nbsp; 卷326_12 【与沈十九拾遗同游栖霞寺上方于亮上人院会宿二首】权德舆 
<br>
<br>摄山标胜绝，暇日谐想瞩。萦纡松路深，缭绕云岩曲。 
<br>重楼回树杪，古像凿山腹。人远水木清，地深兰桂馥。 
<br>层台耸金碧，绝顶摩净绿。下界诚可悲，南朝纷在目。 
<br>焚香入古殿，待月出深竹。稍觉天籁清，自伤人世促。 
<br>宗雷此相遇，偃放从所欲。清论松枝低，闲吟茗花熟。 
<br>一生如土梗，万虑相桎梏。永愿事潜师，穷年此栖宿。
<br>
<br>偶来人境外，心赏幸随君。古殿烟霞夕，深山松桂薰。 
<br>岩花点寒溜，石磴扫春云。清净诸天近，喧尘下界分。 
<br>名僧康宝月，上客沈休文。共宿东林夜，清猿彻曙闻。
<br>
<br>
<br>
<br>&nbsp;&nbsp; 卷326_13 【题崔山人草堂】权德舆 
<br>
<br>竹径茆堂接洞天，闲时麈尾濑春泉。
<br>世人车马不知处，时有归云到枕边。
<br>
<br>
<br>
<br>&nbsp;&nbsp; 卷326_14 【徐孺亭马上口号】权德舆 
<br>
<br>湖上荒亭临水开，龟文篆字积莓苔。
<br>曲江北海今何处，尽逐东流去不回。
<br>
<br>
<br>
<br>&nbsp;&nbsp; 卷326_15 【哭刘四尚书（勒于碑阴）】权德舆 
<br>
<br>士友惜贤人，天朝丧守臣。才华推独步，声气幸相亲。 
<br>理析寰中妙，儒为席上珍。笑言成月旦，风韵挹天真。 
<br>丹地膺推择，青油寄抚循。岂言朝象魏，翻是卧漳滨。 
<br>命赐龙泉重，追荣密印陈。撤弦惊物故，庀具见家贫。 
<br>牢落风悲笛，汍澜涕泣巾。只嗟蒿里月，非复柳营春。 
<br>黄绢碑文在，青松隧路新。音容无处所，归作北邙尘。
<br>
<br>
<br>
<br>&nbsp;&nbsp; 卷326_16 【张工部至薄寒山下有书无由驰报輤车之至倍切悲怀】权德舆 
<br>
<br>书来远自薄寒山，缭绕洮河出古关。
<br>今日难裁秣陵报，薤歌寥落柳车边。
<br>
<br>
<br>
<br>&nbsp;&nbsp; 卷326_17 【工部发引日属伤足卧疾不遂执绋】权德舆 
<br>
<br>子春伤足日，况有寝门哀。元伯归全去，无由白马来。 
<br>笳箫里巷咽，龟筮墓田开。片石潺湲泪，含悲叙史才。
<br>
<br>
<br>
<br>&nbsp;&nbsp; 卷326_18 【从事淮南府过亡友杨校书旧厅感念愀然】权德舆 
<br>
<br>故人随化往，倏忽今六霜。及我就拘限，清风留此堂。 
<br>松竹逾映蔚，芝兰自销亡。绝弦罢流水，闻笛同山阳。 
<br>炯如冰玉姿，粲若鸾凤章。欲翥摧劲翮，先秋落贞芳。 
<br>正平赋鹦鹉，文考颂灵光。二子古不吊，夫君今何伤。 
<br>黄墟既杳杳，玄化亦茫茫。岂必限宿草，含凄洒衣裳。
<br>
<br>
<br>
<br>&nbsp;&nbsp; 卷326_19 【哭李晦群崔季文二处士】权德舆 
<br>
<br>华封西祝尧，贵寿多男子。二贤无主后，贫贱大壮齿。 
<br>未成鸿鹄姿，遽顿骅骝趾。子渊将叔度，自古不得已。
<br>
<br>
<br>
<br>&nbsp;&nbsp; 卷326_20 【观葬者】权德舆 
<br>
<br>涂刍随昼哭，数里至松门。贵尽人间礼，宁知逝者魂。 
<br>笳箫出古陌，烟雨闭寒原。万古皆如此，伤心反不言。
<br>
<br>
<br>
<br>&nbsp;&nbsp; 卷326_21 【成南阳墓】权德舆 
<br>
<br>枯荄没古基，驳藓蔽丰碑。向晚微风起，如闻坐啸时。
<br>
<br>
<br>
<br>&nbsp;&nbsp; 卷326_22 【周平西墓】权德舆 
<br>
<br>英威今寂寞，陈迹对崇丘。壮志清风在，荒坟白日愁。 
<br>穷泉那复晓，乔木不知秋。岁岁寒塘侧，无人水自流。
<br>
<br>
<br>
<br>&nbsp;&nbsp; 卷326_23 【苏小小墓】权德舆 
<br>
<br>万古荒坟在，悠然我独寻。寂寥红粉尽，冥寞黄泉深。 
<br>蔓草映寒水，空郊暧夕阴。风流有佳句，吟眺一伤心。
<br>
<br>
<br>
<br>&nbsp;&nbsp; 卷326_24 【题柳郎中茅山故居（一作柳谷汧故居）】权德舆 
<br>
<br>下马荒阶日欲曛，潺潺石溜静中闻。
<br>鸟啼花落人声绝，寂寞山窗掩白云。
<br>
<br>
<br>
<br>&nbsp;&nbsp; 卷326_25 【哭张十八校书（数日前辱书，未及还答，俄承凶讣）】权德舆 
<br>
<br>芸阁为郎一命初，桐州寄傲十年馀。魂随逝水归何处， 
<br>名在新诗众不如。蹉跎江浦生华发，牢落寒原会素车。 
<br>更忆八行前日到，含凄为报秣陵书。
<br>
<br>
<br>
<br>&nbsp;&nbsp; 卷326_26 【题亡友江畔旧居】权德舆 
<br>
<br>寥落留三径，柴扉对楚江。蟏蛸集暗壁，蜥蜴走寒窗。 
<br>松盖欹书幌，苔衣上酒缸。平生断金契，到此泪成双。
<br>
<br> 
<br> 
<br> 
<br>
<br>
<br>
<br>
<br>
<br>
<br>
<br>
<br>
<br> 卷327_1 【德宗神武孝文皇帝挽歌词三首】权德舆 
<br>
<br>覆露雍熙运，澄清教化源。赓歌凝庶绩，羽舞被深恩。 
<br>纂业光文祖，贻谋属孝孙。恭闻留末命，犹是爱元元。
<br>
<br>梯航来万国，玉帛庆三朝。湛露恩方浃，薰风曲正调。 
<br>晏车悲卤簿，广乐遏箫韶。最怆号弓处，龙髯上紫霄。
<br>
<br>常时柏梁宴，今日谷林归。玉斝恩波遍，灵輼烟雨霏。 
<br>乔山森羽骑，渭水拥旌旂。仙驭何由见，耘田鸟自飞。
<br>
<br>
<br>&nbsp;&nbsp; 卷327_2 【顺宗至德大安孝皇帝挽歌三首（时充卤簿使）】权德舆 
<br>
<br>十叶开昌运，三辰丽德音。荐功期瘗玉，昭俭每捐金。 
<br>解泽皇风遍，虞泉白日沈。仍闻起居注，焚奏感人心。
<br>
<br>孝理本忧勤，玄功在啬神。睿图传上嗣，寿酒比家人。 
<br>仙驭三清远，行宫万象新。小臣司吉从，还扈属车尘。
<br>
<br>候晓传清跸，迎风引彩旒。共瞻宫辂出，遥想望陵愁。 
<br>弓剑随云气，衣冠奉月游。空馀驾龙处，摇落鼎湖秋。
<br>
<br>
<br>
<br>&nbsp;&nbsp; 卷327_3 【昭德皇后挽歌词】权德舆 
<br>
<br>淮水源流远，涂山礼命升。往年求故剑，今夕祔初陵。 
<br>鸾镜金波涩，翚衣玉彩凝。千年子孙庆，孝理在蒸蒸。
<br>
<br>
<br>
<br>&nbsp;&nbsp; 卷327_4 【大行皇太后挽歌词三首（王氏）】权德舆 
<br>
<br>筮水灵源濬，因山祔礼崇。从龙开ek路，合璧向方中。 
<br>殿帐金根出，廞衣玉座空。唯馀文母化，阴德满公宫。
<br>
<br>配礼归清庙，灵仪出直城。九虞宁厚载，一惠易尊名。 
<br>晓漏铜壶涩，秋风羽翣轻。容车攀望处，孺慕切皇情。
<br>
<br>哀笳出长信，宝剑入延津。呜咽宫车进，凄凉祠殿新。 
<br>青乌灵兆久，白燕瑞书频。从此山园夕，金波照玉尘。
<br>
<br>
<br>
<br>&nbsp;&nbsp; 卷327_5 【惠昭皇太子挽歌词二首】权德舆 
<br>
<br>前星落庆霄，薤露逐晨飙。宫仗黄麾出，仙游紫府遥。 
<br>空嗟凤吹去，无复鸡鸣朝。今夜西园月，重轮更寂寥。
<br>
<br>东朝闻楚挽，羽翿依稀转。天归京兆新，日与长安远。 
<br>兰芳落故殿，桂影销空苑。骑吹咽不前，风悲九旗卷。
<br>
<br>
<br>
<br>&nbsp;&nbsp; 卷327_6 【赠文敬太子挽歌词二首】权德舆 
<br>
<br>盘石公封重，瑶山赠礼尊。归全荣备物，乐善积深恩。 
<br>雁沼寒波咽，鸾旌夕吹翻。唯馀西靡树，千古霸陵原。
<br>
<br>铜壶晓漏初，羽翣拥涂车。方外留鸿宝，人间得善书。 
<br>清笳悲画绶，朱邸散长裾。还似缑山驾，飘飘向碧虚。
<br>
<br>
<br>
<br>&nbsp;&nbsp; 卷327_7 【赠郑国庄穆公主挽歌二首】权德舆 
<br>
<br>追饰崇汤沐，遗芳蔼禁闱。秋原森羽卫，夜壑掩容辉。 
<br>睿藻悲难尽，公宫望不归。笳箫向烟雾，疑是彩鸾飞。
<br>
<br>旧馆闭平阳，容车启寿堂。霜凝蕣英落，风度薤歌长。 
<br>淑德图书在，皇慈礼命彰。凄凉霸川曲，垄树已成行。
<br>
<br>
<br>
<br>&nbsp;&nbsp; 卷327_8 【赠魏国宪穆公主挽歌词二首】权德舆 
<br>
<br>汉制荣车服，周诗美肃雍。礼尊同姓主，恩锡大名封。 
<br>外馆留图史，阴堂闭德容。睿词悲薤露，千古仰芳踪。
<br>
<br>秦楼晓月残，卤簿列材官。红绶兰桂歇，粉田风露寒。 
<br>凝笳悲驷马，清镜掩孤鸾。愍册徽音在，都人雪涕看。
<br>
<br>
<br>
<br>&nbsp;&nbsp; 卷327_9 【赠梁国惠康公主挽歌词二首】权德舆 
<br>
<br>外馆嫔仪贵，中参睿渥深。初笄横白玉，盛服镂黄金。 
<br>风度箫声远，河低婺彩沈。夜台留册谥，凄怆即徽音。
<br>
<br>杳霭异湘川，飘飖驾紫烟。凤楼人已去，鸾镜月空悬。 
<br>雾湿汤沐地，霜凝脂粉田。音容无处所，应在玉皇前。
<br>
<br>
<br>
<br>&nbsp;&nbsp; 卷327_10 【故太尉兼中书令赠太师西平王挽词】权德舆 
<br>
<br>翊戴推元老，谋猷合大君。河山封故地，金石表新坟。 
<br>剑履归长夜，笳箫咽暮云。还经誓师处，薤露不堪闻。
<br>
<br>
<br>
<br>&nbsp;&nbsp; 卷327_11 【故司徒兼侍中赠太傅北平王挽词】权德舆 
<br>
<br>授律勋庸盛，居中鼎鼐和。佐时调四气，尽力净三河。 
<br>忽访天京兆，空传汉伏波。今朝麟阁上，偏轸圣情多。
<br>
<br>
<br>
<br>&nbsp;&nbsp; 卷327_12 【奉和礼部尚书酬杨著作竹亭歌】权德舆 
<br>
<br>直城朱户相逦连，九逵丹毂声阗阗。春官自有花源赏， 
<br>终日南山当目前。晨摇玉佩趋温室，莫入竹溪疑洞天。 
<br>烟销雨过看不足，晴翠鲜飙逗深谷。独谣一曲泛流霞， 
<br>闲对千竿连净绿。萦回疏凿随胜地，石磴岩扉光景异。 
<br>虚斋寂寂清籁吟，幽涧纷纷杂英坠。家承麟趾贵， 
<br>剑有龙泉赐，上奉明时事无事。人间方外兴偏多， 
<br>能以簪缨狎薜萝。常通内学青莲偈，更奏新声白雪歌。 
<br>风入松，云归栋，鸿飞灭处犹目送。蝶舞闲时梦忽成， 
<br>兰台有客叙交情，返照中林曳履声。直为君恩催造膝， 
<br>东方辨色谒承明。
<br>
<br>
<br>
<br>&nbsp;&nbsp; 卷327_13 【奉和张仆射朝天行】权德舆 
<br>
<br>元侯重寄贞师律，三郡四封今静谧。丹毂常思阙下来， 
<br>紫泥忽自天中出。军装喜气倍趋程，千骑鸣珂入凤城。 
<br>周王致理称申甫，今日贤臣见明主。拜恩稽首纷无已， 
<br>凝旒前席皇情喜。逢时自是山出云，献可还同石投水。 
<br>昔岁褒衣梁甫吟，当时已有致君心。专城一鼓妖氛静， 
<br>拥旆十年天泽深。日日披诚奉昌运，王人织路传清问。 
<br>仙酝尝分玉斝浓，御闲更辍金羁骏。元正前殿朝君臣， 
<br>一人负扆百福新。宫悬彩仗俨然合，瑞气炉烟相与春。 
<br>万年枝上东风早，珮玉晨趋光景好。涂山已见首诸侯， 
<br>麟阁终当画元老。温室沈沈漏刻移，退朝宾侣每相随。 
<br>雄词乐职波涛阔，旷度交欢云雾披。自古全才贵文武， 
<br>懦夫只解冠章甫。见公抽匣百炼光，试欲磨铅谅无助。
<br>
<br>
<br>
<br>&nbsp;&nbsp; 卷327_14 【和李中丞慈恩寺清上人院牡丹花歌】权德舆 
<br>
<br>澹荡韶光三月中，牡丹偏自占春风。时过宝地寻香径， 
<br>已见新花出故丛。曲水亭西杏园北，浓芳深院红霞色。 
<br>擢秀全胜珠树林，结根幸在青莲域。艳蕊鲜房次第开， 
<br>含烟洗露照苍苔。庞眉倚杖禅僧起，轻翅萦枝舞蝶来。 
<br>独坐南台时共美，闲行古刹情何已。花间一曲奏阳春， 
<br>应为芬芳比君子。
<br>
<br>
<br>
<br>&nbsp;&nbsp; 卷327_15 【锡杖歌送明楚上人归佛川】权德舆 
<br>
<br>上人远自西天竺，头陀行遍国朝寺。口翻贝叶古字经， 
<br>手持金策声泠泠。护法护身唯振锡，石濑云溪深寂寂。 
<br>乍来松径风更寒，遥映霜天月成魄。后夜空山禅诵时， 
<br>寥寥挂在枯树枝。真法常传心不住，东西南北随缘路。 
<br>佛川此去何时回，应真莫便游天台。
<br>
<br>
<br>
<br>&nbsp;&nbsp; 卷327_16 【马秀才草书歌（大理马正之二）】权德舆 
<br>
<br>伯英草圣称绝伦，后来学者无其人。白眉年少未弱冠， 
<br>落纸纷纷运纤腕。初闻之子十岁馀，当时时辈皆不如。 
<br>犹轻昔日墨池学，未许前贤团扇书。艳彩芳姿相点缀， 
<br>水映荷花风转蕙。三春并向指下生，万象争分笔端势。 
<br>有时当暑如清秋，满堂风雨寒飕飕。乍疑崩崖瀑水落， 
<br>又见古木饥鼯愁。变化纵横出新意，眼看一字千金贵。 
<br>忆昔谢安问献之，时人虽见那得知。
<br>
<br>
<br>
<br>&nbsp;&nbsp; 卷327_17 【离合诗赠张监阁老（一作以离合诗赠秘书监张荐）】权德舆 
<br>
<br>黄叶从风散，暗嗟时节换。忽见鬓边霜，勿辞林下觞。 
<br>躬行君子道，身负芳名早。帐殿汉官仪，巾车塞垣草。 
<br>交情剧断金，文律每招寻。始知蓬山下，如见古人心。
<br>
<br>
<br>
<br>&nbsp;&nbsp; 卷327_18 【春日雪酬潘孟阳回文】权德舆 
<br>
<br>酒杯春醉好，飞雪晚庭闲。久忆同前赏，中林对远山。
<br>
<br>
<br>
<br>&nbsp;&nbsp; 卷327_19 【五杂组】权德舆 
<br>
<br>五杂组，旗亭客。往复还，城南陌。不得已，天涯谪。
<br>
<br>
<br>
<br>&nbsp;&nbsp; 卷327_20 【数名诗】权德舆 
<br>
<br>一区扬雄宅，恬然无所欲。二顷季子田，岁晏常自足。 
<br>三端固为累，事物反徽束。四体苟不勤，安得丰菽粟。 
<br>五侯诚暐晔，荣甚或为辱。六翮未骞翔，虞罗乃相触。 
<br>七人称作者，杳杳有遐躅。八桂挺奇姿，森森照初旭。 
<br>九歌伤泽畔，怨思徒刺促。十翼有格言，幽贞谢浮俗。
<br>
<br>
<br>
<br>&nbsp;&nbsp; 卷327_21 【星名诗】权德舆 
<br>
<br>虚怀何所欲，岁晏聊懒逸。云翼谢翩翻，松心保贞实。 
<br>风秋景气爽，叶落井径出。陶然美酒酣，所谓幽人吉。 
<br>自当轻尺璧，岂复扫一室。安用簪进贤，少微斯可必。
<br>
<br>
<br>
<br>&nbsp;&nbsp; 卷327_22 【卦名诗】权德舆 
<br>
<br>节变忽惊春，临风骋望频。支颐倦书幌，步履整山巾。 
<br>时鸟渐成曲，杂芳随意新。曙霞连观阙，绮陌丽咸秦。 
<br>天地今交泰，云雷背遘屯。中孚谅可乐，书此示家人。
<br>
<br>
<br>
<br>&nbsp;&nbsp; 卷327_23 【药名诗】权德舆 
<br>
<br>七泽兰芳千里春，潇湘花落石磷磷。
<br>有时浪白微风起，坐钓藤阴不见人。
<br>
<br>
<br>
<br>&nbsp;&nbsp; 卷327_24 【古人名诗】权德舆 
<br>
<br>藩宣秉戎寄，衡石崇势位。年纪信不留，弛张良自愧。 
<br>樵苏则为惬，瓜李斯可畏。不顾荣官尊，每陈丰亩利。 
<br>家林类岩巘，负郭躬敛积。忌满宠生嫌，养蒙恬胜智。 
<br>疏钟皓月晓，晚景丹霞异。涧谷永不谖，山梁冀无累。 
<br>颇符生肇学，得展禽尚志。从此直不疑，支离疏世事。
<br>
<br>
<br>
<br>&nbsp;&nbsp; 卷327_25 【州名诗寄道士】权德舆 
<br>
<br>金兰同道义，琼简复芝田。平楚白云合，幽崖丹桂连。 
<br>松峰明爱景，石窦纳新泉。冀永南山寿，欢随万福延。
<br>
<br>
<br>
<br>&nbsp;&nbsp; 卷327_26 【八音诗】权德舆 
<br>
<br>金谷盛繁华，凉台列簪组。石崇留客醉，绿珠当座舞。 
<br>丝泪可销骨，冶容竟何补。竹林谅贤人，满酌无所苦。 
<br>匏居容宴豆，儒室贵环堵。土鼓与污尊，颐神则为愈。 
<br>革道当在早，谦光斯可取。木雁才不才，吾知养生主。
<br>
<br>
<br>
<br>&nbsp;&nbsp; 卷327_27 【建除诗】权德舆 
<br>
<br>建节出王都，雄雄大丈夫。除书加右职，骑吏拥前驱。 
<br>满月张繁弱，含霜耀鹿卢。平明跃騕褭，清夜击珊瑚。 
<br>定远功那比，平津策乃迂。执心思报国，效节在忘躯。 
<br>破胆销丹浦，颦蛾舞绿珠。危冠徒自爱，长毂事应殊。 
<br>成绩封千室，畴劳使五符。收功轻骠卫，致埋迈黄虞。 
<br>开济今如此，英威古不侔。闭关草玄者，无乃误为儒。
<br>
<br>
<br>
<br>&nbsp;&nbsp; 卷327_28 【六府诗】权德舆 
<br>
<br>金罍映玉俎，宾友纷宴喜。木兰泛方塘，桂酒启皓齿。 
<br>水榭临空迥，酣歌当座起。火云散奇峰，瑶瑟韵清徵。 
<br>土梗乃虚论，康庄有逸轨。穀成一编书，谈笑佐天子。
<br>
<br>
<br>
<br>&nbsp;&nbsp; 卷327_29 【三妇诗】权德舆 
<br>
<br>大妇刺绣文，中妇缝罗裙。小妇无所作，娇歌遏行云。 
<br>丈人且安坐，金炉香正薰。
<br>
<br>
<br>
<br>&nbsp;&nbsp; 卷327_30 【安语】权德舆 
<br>
<br>岩岩五岳镇方舆，八极廓清氛祲除。
<br>挥金得谢归里闾，象床角枕支体舒。
<br>
<br>
<br>
<br>&nbsp;&nbsp; 卷327_31 【危语】权德舆 
<br>
<br>被病独行逢乳虎，狂风骇浪失棹橹。
<br>举人看榜闻晓鼓，孱夫孽子遇妒母。
<br>
<br>
<br>
<br>&nbsp;&nbsp; 卷327_32 【大言】权德舆 
<br>
<br>华嵩为佩河为带，南交北朔跬步内。
<br>搏鹏作腊巨鳌鲙，伸舒轶出元气外。
<br>
<br>
<br>
<br>&nbsp;&nbsp; 卷327_33 【小言】权德舆 
<br>
<br>醯鸡伺晨驾蚊翼，毫端棘刺分畛域。
<br>蛛丝结构聊荫息，蚁垤崔嵬不可陟。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷328_1 【杂诗五首】权德舆 
<br>
<br>婉彼嬴氏女，吹箫偶萧史。彩鸾驾非烟，绰约两仙子。 
<br>神期谅交感，相顾乃如此。岂比成都人，琴心中夜起。
<br>
<br>阳台巫山上，风雨忽清旷。朝云与游龙，变化千万状。 
<br>魂交复目断，缥缈难比况。兰泽不可亲，凝情坐惆怅。
<br>
<br>淇水春正绿，上宫兰叶齐。光风两摇荡，鸣珮出中闺。 
<br>一顾授横波，千金呈瓠犀。徒然路傍子，怳怳复凄凄。
<br>
<br>碧树泛鲜飙，玉琴含妙曲。佳人掩鸾镜，婉婉凝相瞩。 
<br>文袿映束素，香黛宜fT绿。寂寞远怀春，何时来比目。
<br>
<br>含颦倚瑶瑟，丹慊结繁虑。失身不自还，万恨随玉箸。 
<br>蘼芜山下路，团扇秋风去。君看心断时，犹在目成处。
<br>
<br>
<br>&nbsp;&nbsp; 卷328_2 【广陵诗】权德舆 
<br>
<br>广陵实佳丽，隋季此为京。八方称辐凑，五达如砥平。 
<br>大旆映空色，笳箫发连营。层台出重霄，金碧摩颢清。 
<br>交驰流水毂，迥接浮云甍。青楼旭日映，绿野春风晴。 
<br>喷玉光照地，颦蛾价倾城。灯前互巧笑，陌上相逢迎。 
<br>飘飘翠羽薄，掩映红襦明。兰麝远不散，管弦闲自清。 
<br>曲士守文墨，达人随性情。茫茫竟同尽，冉冉将何营。 
<br>且申今日欢，莫务身后名。肯学诸儒辈，书窗误一生。
<br>
<br>
<br>
<br>&nbsp;&nbsp; 卷328_3 【古意】权德舆 
<br>
<br>家人强进酒，酒后能忘情。持杯未饮时，众感纷已盈。 
<br>明月照我房，庭柯振秋声。空庭白露下，枕席凉风生。 
<br>所思万里馀，水阔山纵横。佳期凭梦想，未晓愁鸡鸣。 
<br>愿将一心人，当年欢乐平。长筵映玉俎，素手弹秦筝。 
<br>fT睇呈巧笑，惠音激凄清。此愿良未果，永怀空如酲。
<br>
<br>
<br>
<br>&nbsp;&nbsp; 卷328_4 【杂言和常州李员外副使春日戏题十首】权德舆 
<br>
<br>随风柳絮轻，映日杏花明。无奈花深处，流莺三数声。
<br>
<br>兰桡画舸转花塘，水映风摇路渐香。
<br>任兴不知行近远，更怜微月照鸣榔。
<br>
<br>檐前晓色惊双燕，户外春风舞百花。
<br>粉署可怜闲对此，唯令碧玉泛流霞。
<br>
<br>枕上觉，窗外晓。怯朝光，惊曙鸟。花坠露，满芳沼。 
<br>柳如丝，风袅袅。佳期远，相见少。试一望，魂杳渺。
<br>
<br>闲庭无事，独步春辉。韶光满目，落蕊盈衣。芳树交柯， 
<br>文禽并飞。婉彼君子，怅然有违。对酒不饮，横琴不挥。 
<br>不挥者何，知音诚稀。
<br>
<br>江春好游衍，处处芳菲积。彩舫入花津，香车依柳陌。 
<br>绿杨烟袅袅，红蕊莺寂寂。如何愁思人，独与风光隔。
<br>
<br>曙月渐到窗前，移尊更就芳筵。轻吹乍摇兰烛， 
<br>春光暗入花钿。丝竹偏宜静夜，绮罗共占韶年。 
<br>不遣通宵尽醉，定知辜负风烟。
<br>
<br>露洗百花新，帘开月照人。绿窗销暗烛，兰径扫清尘。 
<br>双燕频惊梦，三桃竞报春。相思寂不语，珠泪洒红巾。
<br>
<br>雨歇风轻一院香，红芳绿草接东墙。
<br>春衣试出当轩立，定被邻家暗断肠。
<br>
<br>春风半，春光遍。柳如丝，花似霰。归心劳梦寐， 
<br>远目伤游眄。可惜长安无限春，年年空向江南见。
<br>
<br>
<br>
<br>&nbsp;&nbsp; 卷328_5 【相思曲（一作长相思）】权德舆 
<br>
<br>少小别潘郎，娇羞倚画堂。有时裁尺素，无事约残黄。 
<br>鹊语临妆镜，花飞落绣床。相思不解说，明月照空房。
<br>
<br>
<br>
<br>&nbsp;&nbsp; 卷328_6 【古乐府】权德舆 
<br>
<br>风光澹荡百花吐，楼上朝朝学歌舞。身年二八婿侍中， 
<br>幼妹承恩兄尚主。绿窗珠箔绣鸳鸯，侍婢先焚百和香。 
<br>莺啼日出不知曙，寂寂罗帏春梦长。
<br>
<br>
<br>
<br>&nbsp;&nbsp; 卷328_7 【渡江秋怨二首】权德舆 
<br>
<br>秋江平，秋月明，孤舟独夜万里情。万里情，相思远， 
<br>人不见兮泪满眼。
<br>
<br>渡秋江兮渺然，望秋月兮婵娟。色如练，万里遍， 
<br>我有所思兮不得见。不得见兮露寒水深，耿遥夜兮伤心。
<br>
<br>
<br>
<br>&nbsp;&nbsp; 卷328_8 【秋闺月】权德舆 
<br>
<br>三五二八月如练，海上天涯应共见。不知何处玉楼前， 
<br>乍入深闺玳瑁筵。露浓香径和愁坐，风动罗帏照独眠。 
<br>初卷珠帘看不足。斜抱箜篌未成曲。稍映妆台临绮窗， 
<br>遥知不语泪双双。此时愁望知何极，万里秋天同一色。 
<br>霭霭遥分陌上光，迢迢对此闺中忆。早晚归来欢宴同， 
<br>可怜歌吹月明中。此夜不堪肠断绝，愿随流影到辽东。
<br>
<br>
<br>
<br>&nbsp;&nbsp; 卷328_9 【薄命篇（一作妾薄命篇）】权德舆 
<br>
<br>昔住邯郸年尚少，只是娇羞弄花鸟。青楼碧纱大道边， 
<br>绿杨日暮风袅袅。婵娟玉貌二八馀，自怜颜色花不如。 
<br>丽质全胜秦氏女，藁砧宁用专城居。岁去年来年渐长， 
<br>青春红粉全堪赏。玉楼珠箔但闲居，南陌东城讵来往。 
<br>韶光日日看渐迟。摽梅既落行有时。宁知燕赵娉婷子， 
<br>翻嫁幽并游侠儿。年年结束青丝骑，出门一去何时至。 
<br>秋月空悬翡翠帘，春帏懒卧鸳鸯被。沙塞经时不寄书， 
<br>深闺愁独意何如。花前拭泪情无限，月下调琴恨有馀。 
<br>离别苦多相见少，洞房愁梦何由晓。闲看双燕泪霏霏， 
<br>静对空床魂悄悄。镜里红颜不自禁，陌头香骑动春心。 
<br>为问佳期早晚是，人人总解有黄金。
<br>
<br>
<br>
<br>&nbsp;&nbsp; 卷328_10 【放歌行】权德舆 
<br>
<br>夕阳不驻东流急，荣名贵在当年立。青春虚度无所成， 
<br>白首衔悲亦何及。拂衣西笑出东山，君臣道合俄顷间。 
<br>一言一笑玉墀上，变化生涯如等闲。朱门杳杳列华戟， 
<br>座中皆是王侯客。鸣环动珮暗珊珊，骏马花骢白玉鞍。 
<br>十千斗酒不知贵，半醉留宾邀尽欢。银烛煌煌夜将久， 
<br>侍婢金罍泻春酒。春酒盛来琥珀光，暗闻兰麝几般香。 
<br>乍看皓腕映罗袖，微听清歌发杏梁。双鬟美人君不见， 
<br>一一皆胜赵飞燕。迎杯乍举石榴裙，匀粉时交合欢扇。 
<br>未央钟漏醉中闻，联骑朝天曙色分。双阙烟云遥霭霭， 
<br>五衢车马乱纷纷。罢朝鸣珮骤归鞍，今日还同昨日欢。 
<br>岁岁年年恣游宴，出门满路光辉遍。一身自乐何足言， 
<br>九族为荣真可羡。男儿称意须及时，闭门下帷人不知。 
<br>年光看逐转蓬尽，徒咏东山招隐诗。
<br>
<br>
<br>
<br>&nbsp;&nbsp; 卷328_11 【旅馆雪晴，又睹新月，众兴所感，因成杂言】权德舆 
<br>
<br>寥寥深夜雪初晴，楼上云开月渐明。池中片影依稀见， 
<br>帘外清光远近生。皎皎晴空疑破镜，广庭积素偏相映。 
<br>珠帘卷却光更深，玉指持来色逾净。梦觉青楼最可怜， 
<br>婵娟素魄满寒天。天地寥寥同一色，秦淮楚江无限极。 
<br>归鸿断猿何处声，深闺旅馆遥相忆。长安五侯华阁开， 
<br>嘉宾列坐倾金罍。赏明月，玩流雪，纤手蛾眉座中设， 
<br>清歌一声无断绝。夜已央，乐未阑。狐裘兽炭不知寒， 
<br>珠环翠珮声珊珊。履舄纷纭桂袖攒，朱颜倚醉尽君欢。 
<br>人生少年全不久，相看且劝杯中酒。丈夫富贵自有期， 
<br>映雪读书徒白首。
<br>
<br>
<br>
<br>&nbsp;&nbsp; 卷328_12 【玉台体十二首】权德舆 
<br>
<br>鸾啼兰已红，见出凤城东。粉汗宜斜日，衣香逐上风。 
<br>情来不自觉，暗驻五花骢。
<br>
<br>婵娟二八正娇羞，日暮相逢南陌头。
<br>试问佳期不肯道，落花深处指青楼。
<br>
<br>隐映罗衫薄，轻盈玉腕圆。相逢不肯语，微笑画屏前。
<br>
<br>知向辽东去，由来几许愁。破颜君莫怪，娇小不禁羞。
<br>
<br>楼上吹箫罢，闺中刺绣阑。佳期不可见，尽日泪潺潺。
<br>
<br>泪尽珊瑚枕，魂销玳瑁床。罗衣不忍著，羞见绣鸳鸯。
<br>
<br>君去期花时，花时君不至。檐前双燕飞，落妾相思泪。
<br>
<br>空闺灭烛后，罗幌独眠时。泪尽肠欲断，心知人不知。
<br>
<br>秋风一夜至，吹尽后庭花。莫作经时别，西邻是宋家。
<br>
<br>独自披衣坐，更深月露寒。隔帘肠欲断，争敢下阶看。
<br>
<br>昨夜裙带解，今朝蟢子飞。铅华不可弃，莫是藁砧归。
<br>
<br>万里行人至，深闺夜未眠。双眉灯下扫，不待镜台前。
<br>
<br>
<br>
<br>&nbsp;&nbsp; 卷328_13 【赠友人（时友人新有别恨者）】权德舆 
<br>
<br>知向巫山逢日暮，轻袿玉佩暂淹留。
<br>晓随云雨归何处，还是襄王梦觉愁。
<br>
<br>
<br>
<br>&nbsp;&nbsp; 卷328_14 【舟行见月】权德舆 
<br>
<br>月入孤舟夜半晴，寥寥霜雁两三声。
<br>洞房烛影在何处，欲寄相思梦不成。
<br>
<br>
<br>
<br>&nbsp;&nbsp; 卷328_15 【杂兴五首】权德舆 
<br>
<br>丛鬓愁眉时势新，初笄绝代北方人。
<br>一颦一笑千金重，肯似成都夜失身。
<br>
<br>乍听丝声似竹声，又疑丹穴九雏惊。
<br>金波露洗净于昼，寂寞不堪深夜情。
<br>
<br>琥珀尊开月映帘，调弦理曲指纤纤。
<br>含羞敛态劝君住，更奏新声刮骨盐。
<br>
<br>乳燕双飞莺乱啼，百花如绣照深闺。
<br>新妆对镜知无比，微笑时时出瓠犀。
<br>
<br>巫山云雨洛川神，珠襻香腰稳称身。
<br>惆怅妆成君不见，含情起立问傍人。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷329_1 【祗役江西路上以诗代书寄内】权德舆 
<br>
<br>辛苦事行役，风波倦晨暮。摇摇结遐心，靡靡即长路。 
<br>别来如昨日，每见缺蟾兔。潮信催客帆，春光变江树。 
<br>宦游岂云惬，归梦无复数。愧非超旷姿，循此跼促步。 
<br>笑言思暇日，规劝多远度。鹑服我久安，荆钗君所慕。 
<br>伊予多昧理，初不涉世务。适因拥肿材，成此懒慢趣。 
<br>一身常抱病，不复理章句。胸中无町畦，与物且多忤。 
<br>既非大川楫，则守南山雾。胡为出处间，徒使名利污。 
<br>羁孤望予禄，孩稚待我餔。未能即忘怀，恨恨以此故。 
<br>终当税鞿鞅，岂待毕婚娶。如何久人寰，俯仰学举措。 
<br>衡茅去迢递，水陆两驰骛。晰晰窥晓星，涂涂践朝露。 
<br>静闻田鹤起，远见沙鸨聚。怪石不易跻，急湍那可溯。 
<br>渔商闻远岸，烟火明古渡。下碇夜已深，上碕波不驻。 
<br>畏途信非一，离念纷难具。枕席有馀清，壶觞无与晤。 
<br>南方出兰桂，归日自分付。北窗留琴书，无乃委童孺。 
<br>春江足鱼雁，彼此勤尺素。早晚到中闺，怡然两相顾。
<br>
<br>
<br>&nbsp;&nbsp; 卷329_2 【夜泊有怀】权德舆 
<br>
<br>栖鸟向前林，暝色生寒芜。孤舟去不息，众感非一途。 
<br>川程方浩淼，离思方郁纡。转枕眼未熟，拥衾泪已濡。 
<br>窘然风水上，寝食疲朝晡。心想洞房夜，知君还向隅。
<br>
<br>
<br>
<br>&nbsp;&nbsp; 卷329_3 【自桐庐如兰溪有寄】权德舆 
<br>
<br>东南江路旧知名，惆怅春深又独行。新妇山头云半敛， 
<br>女儿滩上月初明。风前荡飏双飞蝶，花里间关百啭莺。 
<br>满目归心何处说，欹眠搔首不胜情。
<br>
<br>
<br>
<br>&nbsp;&nbsp; 卷329_4 【相思树】权德舆 
<br>
<br>家寄江东远，身对江西春。空见相思树，不见相思人。
<br>
<br>
<br>
<br>&nbsp;&nbsp; 卷329_5 【石楠树】权德舆 
<br>
<br>石楠红叶透帘春，忆得妆成下锦茵。
<br>试折一枝含万恨，分明说向梦中人。
<br>
<br>
<br>
<br>&nbsp;&nbsp; 卷329_6 【斗子滩】权德舆 
<br>
<br>斗子滩头夜已深，月华偏照此时心。
<br>春江风水连天阔，归梦悠扬何处寻。
<br>
<br>
<br>
<br>&nbsp;&nbsp; 卷329_7 【黄檗馆】权德舆 
<br>
<br>驱车振楫越山川，候晓通宵冒烟雨。
<br>青枫浦上魂已销，黄檗馆前心自苦。
<br>
<br>
<br>
<br>&nbsp;&nbsp; 卷329_8 【清明日次弋阳】权德舆 
<br>
<br>自叹清明在远乡，桐花覆水葛溪长。
<br>家人定是持新火，点作孤灯照洞房。
<br>
<br>
<br>
<br>&nbsp;&nbsp; 卷329_9 【中书夜直寄赠】权德舆 
<br>
<br>通籍在金闺，怀君百虑迷。迢迢五夜永，脉脉两心齐。 
<br>步履疲青琐，开缄倦紫泥。不堪风雨夜，转枕忆鸿妻。
<br>
<br>
<br>
<br>&nbsp;&nbsp; 卷329_10 【病中寓直代书题寄】权德舆 
<br>
<br>愚夫何所任，多病感君深。自谓青春壮，宁知白发侵。 
<br>寝兴劳善祝，疏懒愧良箴。寂寞闻宫漏，那堪直夜心。
<br>
<br>
<br>
<br>&nbsp;&nbsp; 卷329_11 【端午日礼部宿斋有衣服彩结之贶以诗还答】权德舆 
<br>
<br>良辰当五日，偕老祝千年。彩缕同心丽，轻裾映体鲜。 
<br>寂寥斋画省，款曲擘香笺。更想传觞处，孙孩遍目前。
<br>
<br>
<br>
<br>&nbsp;&nbsp; 卷329_12 【酬九日】权德舆 
<br>
<br>重九共游娱，秋光景气殊。他日头似雪，还对插茱萸。
<br>
<br>
<br>
<br>&nbsp;&nbsp; 卷329_13 【和九日从杨氏姊游】权德舆 
<br>
<br>秋光风露天，令节庆初筵。易象家人吉，闺门女士贤。 
<br>招邀菊酒会，属和柳花篇。今日同心赏，全胜落帽年。
<br>
<br>
<br>
<br>&nbsp;&nbsp; 卷329_14 【上巳日贡院考杂文不遂赴九华观祓禊之会以二绝句申赠】权德舆 
<br>
<br>三日韶光处处新，九华仙洞七香轮。
<br>老夫留滞何由往，珉玉相和正绕身。
<br>
<br>禊饮寻春兴有馀，深情婉婉见双鱼。
<br>同心齐体如身到，临水烦君便祓除。
<br>
<br>
<br>
<br>&nbsp;&nbsp; 卷329_15 【和九华观见怀贡院八韵】权德舆 
<br>
<br>上巳好风景，仙家足芳菲。地殊兰亭会，人似山阴归。 
<br>丹灶缀珠掩，白云岩径微。真宫集女士，虚室涵春辉。 
<br>拘限心杳杳，欢言望依依。滞兹文墨职，坐与琴觞违。 
<br>丽曲涤烦虚，幽缄发清机。支颐一吟想，恨不双翻飞。
<br>
<br>
<br>
<br>&nbsp;&nbsp; 卷329_16 【桃源篇】权德舆 
<br>
<br>小年尝读桃源记，忽睹良工施绘事。岩径初欣缭绕通， 
<br>溪风转觉芬芳异。一路鲜云杂彩霞，渔舟远远逐桃花。 
<br>渐入空濛迷鸟道，宁知掩映有人家。庞眉秀骨争迎客， 
<br>凿井耕田人世隔。不知汉代有衣冠，犹说秦家变阡陌。 
<br>石髓云英甘且香，仙翁留饭出青囊。相逢自是松乔侣， 
<br>良会应殊刘阮郎。内子闲吟倚瑶瑟，玩此沈沈销永日。 
<br>忽闻丽曲金玉声，便使老夫思阁笔。
<br>
<br>
<br>
<br>&nbsp;&nbsp; 卷329_17 【新月与儿女夜坐听琴举酒】权德舆 
<br>
<br>泥泥露凝叶，骚骚风入林。以兹皓月圆，不厌良夜深。 
<br>列坐屏轻箑，放怀弦素琴。儿女各冠笄，孙孩绕衣襟。 
<br>乃知大隐趣，宛若沧洲心。方结偕老期，岂惮华发侵。 
<br>笑语向兰室，风流传玉音。愧君袖中字，价重双南金。
<br>
<br>
<br>
<br>&nbsp;&nbsp; 卷329_18 【七夕】权德舆 
<br>
<br>今日云輧渡鹊桥，应非脉脉与迢迢。
<br>家人竞喜开妆镜，月下穿针拜九霄。
<br>
<br>
<br>
<br>&nbsp;&nbsp; 卷329_19 【县君赴兴庆宫朝贺载之奉行册礼，因书即事】权德舆 
<br>
<br>合卺交欢二十年，今朝比翼共朝天。风传漏刻香车度， 
<br>日照旌旗彩仗鲜。顾我华簪鸣玉珮，看君盛服耀金钿。 
<br>相期偕老宜家处，鹤发鱼轩更可怜。
<br>
<br>
<br>
<br>&nbsp;&nbsp; 卷329_20 【元和元年蒙恩封成纪县伯时室中封安喜县君…聊申贺赠】权德舆 
<br>
<br>启土封成纪，宜家县安喜。同欣井赋开，共受闺门祉。 
<br>珩璜联采组，琴瑟谐宫徵。更待悬车时，与君欢暮齿。
<br>
<br>
<br>
<br>&nbsp;&nbsp; 卷329_21 【河南崔尹即安喜从兄宜于室家四十馀岁…因成绝句】权德舆 
<br>
<br>五色金光鸾凤飞，三川墨妙巧相辉。
<br>尊崇善祝今如此，共待曾玄捧翟衣。
<br>
<br>
<br>
<br>&nbsp;&nbsp; 卷329_22 【奉使丰陵职司卤簿，通宵涉路，因寄内】权德舆 
<br>
<br>彩仗列森森，行宫夜漏深。殳鋋方启路，钲鼓正交音。 
<br>曙月思兰室，前山辨谷林。家人念行役，应见此时心。
<br>
<br>
<br>
<br>&nbsp;&nbsp; 卷329_23 【酬南园新亭宴会璩新第慰庆之作，时任宾客】权德舆 
<br>
<br>南宫烟景浓，平视中南峰。官闲似休沐，尽室来相从。 
<br>日抱汉阴瓮，或成蝴蝶梦。树老欲连云，竹深疑入洞。 
<br>欢言交羽觞，列坐俨成行。歌吟不能去，待此明月光。 
<br>好逑蕴明识，内顾多惭色。不厌梁鸿贫，常讥伯宗直。 
<br>予婿信时英，谏垣金玉声。男儿才弱冠，射策幸成名。 
<br>偃放斯自足，翛然去营欲。散木固无堪，虚舟常任触。 
<br>大隐本吾心，喜君流好音。相期悬车岁，此地即中林。
<br>
<br>
<br>
<br>&nbsp;&nbsp; 卷329_24 【七夕见与诸孙题乞巧文】权德舆 
<br>
<br>外孙争乞巧，内子共题文。隐映花奁对，参差绮席分。 
<br>鹊桥临片月，河鼓掩轻云。羡此婴儿辈，吹呼彻曙闻。
<br>
<br>
<br>
<br>&nbsp;&nbsp; 卷329_25 【太常寺宿斋有寄】权德舆 
<br>
<br>转枕挑灯候晓鸡，相君应叹太常妻。
<br>长年多病偏相忆，不遣归时醉似泥。
<br>
<br>
<br>
<br>&nbsp;&nbsp; 卷329_26 【朝回阅乐寄绝句】权德舆 
<br>
<br>子城风暖百花初，楼上龟兹引导车。
<br>曲罢卿卿理驺驭，细君相望意何如。
<br>
<br>
<br>
<br>&nbsp;&nbsp; 卷329_27 【中书宿斋有寄】权德舆 
<br>
<br>铜壶漏滴斗阑干，泛滟金波照露盘。
<br>遥想洞房眠正熟，不堪深夜凤池寒。
<br>
<br>
<br>
<br>&nbsp;&nbsp; 卷329_28 【中书送敕赐斋馔戏酬】权德舆 
<br>
<br>常日每齐眉，今朝共解颐。遥知大官膳，应与众雏嬉。
<br>
<br>
<br>
<br>&nbsp;&nbsp; 卷329_29 【敕赐长寿酒因口号以赠】权德舆 
<br>
<br>恩沾长寿酒，归遗同心人。满酌共君醉，一杯千万春。
<br>
<br>
<br>
<br>&nbsp;&nbsp; 卷329_30 【湖南观察使故相国袁公挽歌二首（一作刘禹锡诗）】权德舆 
<br>
<br>五驱龙虎节，一入凤凰池。令尹自无喜，羊公人不疑。 
<br>天归京兆日，叶下洞庭时。湘水秋风至，凄凉吹素旗。
<br>
<br>丹旐发江皋，人悲雁亦号。湘南罢亥市，汉上改词曹。 
<br>表墓双碑立，尊名一字褒。常闻平楚狱，为报里门高。
<br>
<br>
<br>
<br>&nbsp;&nbsp; 卷329_31 【玉山岭上作】权德舆 
<br>
<br>悠悠驱匹马，征路上连冈。晚翠深云窦，寒苔净石梁。 
<br>荻花偏似雪，枫叶不禁霜。愁见前程远，空郊下夕阳。
<br>
<br>
<br>
<br>&nbsp;&nbsp; 卷329_32 【题邵端公林亭】权德舆 
<br>
<br>春光何处好，柱史有林塘。莺啭风初暖，花开日欲长。 
<br>凿池通野水，扫径阅新芳。更置盈尊酒，时时醉楚狂。
<br>
<br>
<br>
<br>&nbsp;&nbsp; 卷329_33 【酬裴杰秀才新樱桃】权德舆 
<br>
<br>新果真琼液，来应宴紫兰。圆疑窃龙颔，色已夺鸡冠。 
<br>远火微微辨，残星隐隐看。茂先知味易，曼倩恨偷难。 
<br>忍用烹騂骆，从将玩玉盘。流年如可驻，何必九华丹。
<br>
<br>
<br>
<br>&nbsp;&nbsp; 卷329_34 【次滕老庄】权德舆 
<br>
<br>征途无旅馆，当昼喜逢君。羸病仍留客，朝朝扫白云。
<br>
<br>
<br>
<br>&nbsp;&nbsp; 卷329_35 【宿严陵】权德舆 
<br>
<br>身羁从事驱征传，江入新安泛暮涛。
<br>今夜子陵滩下泊，自惭相去九牛毛。
<br>
<br>
<br>
<br>&nbsp;&nbsp; 卷329_36 【题云师山房】权德舆 
<br>
<br>云公兰若深山里，月明松殿微风起。
<br>试问空门清净心，莲花不著秋潭水。
<br>
<br>
<br>
<br>&nbsp;&nbsp; 卷329_37 【栖霞寺云居室】权德舆 
<br>
<br>一径萦纡至此穷，山僧盥漱白云中。
<br>闲吟定后更何事，石上松枝常有风。
<br>
<br>
<br>
<br>&nbsp;&nbsp; 卷329_38 【舟行夜泊】权德舆 
<br>
<br>萧萧落叶送残秋，寂寞寒波急暝流。
<br>今夜不知何处泊，断猿晴月引孤舟。
<br>
<br>
<br>
<br>&nbsp;&nbsp; 卷329_39 【发硖石路上却寄内】权德舆 
<br>
<br>莎栅东行五谷深，千峰万壑雨沈沈。
<br>细君几日路经此，应见悲翁相望心。
<br>
<br>
<br>
<br>&nbsp;&nbsp; 卷329_40 【冬至宿斋时郡君南内朝谒因寄】权德舆 
<br>
<br>清斋独向丘园拜，盛服想君兴庆朝。
<br>明日一阳生百福，不辞相望阻寒宵。
<br>
<br>
<br>
<br>&nbsp;&nbsp; 卷329_41 【和河南罗主簿送校书兄归江南】权德舆 
<br>
<br>兄弟泣殊方，天涯指故乡。断云无定处，归雁不成行。 
<br>草莽人烟少，风波水驿长。上虞亲渤澥，东楚隔潇湘。 
<br>古戍阴传火，寒芜晓带霜。海门潮滟滟，沙岸荻苍苍。 
<br>京辇辞芸阁，衡方忆草堂。知君始宁隐，还缉旧荷裳。
<br>
<br>
<br>
<br>&nbsp;&nbsp; 卷329_42 【与故人夜坐道旧】权德舆 
<br>
<br>笑语欢今夕，烟霞怆昔游。清羸还对月，迟暮更逢秋。 
<br>胜理方自得，浮名不在求。终当制初服，相与卧林丘。
<br>
<br>
<br>
<br>&nbsp;&nbsp; 卷329_43 【句】权德舆 
<br>
<br>耒水波纹细，湘江竹叶轻。（耒口，见《衡州名胜志》）。
<br>
<br>古时楼上清明夜，月照楼前撩乱花。今日成阴复成子， 
<br>可怜春尽未归家。（见《野客从谈》）
<br>
<br>新妇矶头云半敛，女儿滩畔月初明。（见《野客丛谈》）
<br>
<br>回合千峰里，晴光似画图。
<br>
<br>征车随反照，候吏映白云。（《石塘路有怀院中诸公》）
<br>
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
