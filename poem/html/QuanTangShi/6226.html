<HTML>
<HEAD>
<TITLE>全唐诗 卷746-748 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷746-748</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷746-748</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6226"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷746-748')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷746-748]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷746_1 【赠温州韩使君】陈陶 
<br>
<br>康乐风流五百年，永嘉铃阁又登贤。严城鼓动鱼惊海， 
<br>华屋尊开月下天。内使笔锋光案牍，鄢陵诗句满山川。 
<br>今来谁似韩家贵，越绝麾幢雁影连。
<br>
<br>
<br>&nbsp;&nbsp; 卷746_2 【闲居寄太学卢景博士】陈陶 
<br>
<br>无路青冥夺锦袍，耻随黄雀住蓬蒿。碧云梦后山风起， 
<br>珠树诗成海月高。久滞鼎书求羽翼，未忘龙阙致波涛。 
<br>闲来长得留侯癖，罗列楂梨校六韬。
<br>
<br>
<br>
<br>&nbsp;&nbsp; 卷746_3 【赠漳州张怡使君】陈陶 
<br>
<br>旧德徐方天下闻，当年熊轼继清芬。井田异政光蛮竹， 
<br>符节深恩隔瘴云。已见嘉祥生北户，尝嫌夷貊蠹南薰。 
<br>几时征拜征西越，学著缦胡从使君。
<br>
<br>
<br>
<br>&nbsp;&nbsp; 卷746_4 【赠容南韦中丞】陈陶 
<br>
<br>普宁都护军威重，九驿梯航压要津。十二铜鱼尊画戟， 
<br>三千犀甲拥朱轮。风云已静西山寇，闾井全移上国春。 
<br>不独来苏发歌咏，天涯半是泣珠人。
<br>
<br>
<br>
<br>&nbsp;&nbsp; 卷746_5 【投赠福建路罗中丞】陈陶 
<br>
<br>越艳新谣不厌听，楼船高卧静南溟。未闻建水窥龙剑， 
<br>应喜家山接女星。三捷楷模光典策，一生封爵笑丹青。 
<br>皇恩几日西归去，玉树扶疏正满庭。
<br>
<br>
<br>
<br>&nbsp;&nbsp; 卷746_6 【赠江南李偕副使】陈陶 
<br>
<br>世禄三朝压凤池，杜陵公子汉庭知。雷封始贺堂溪剑， 
<br>花府寻邀玉树枝。几日坐谈诛叛逆，列城归美见歌诗。 
<br>从军莫厌千场醉，即是金銮宠命时。
<br>
<br>
<br>
<br>&nbsp;&nbsp; 卷746_7 【贺容府韦中丞大府贤兄新除黔南经略】陈陶 
<br>
<br>蓬瀛簪笏旧联行，紫极差池降宠章。列国山河分雁字， 
<br>一门金玉尽龙骧。耿家符节朝中美，袁氏芝兰阃外香。 
<br>烽戍悠悠限巴越，伫听歌咏两甘棠。
<br>
<br>
<br>
<br>&nbsp;&nbsp; 卷746_8 【和容南韦中丞题瑞亭白燕、白鼠、六眸龟、嘉莲】陈陶 
<br>
<br>伏波恩信动南夷，交趾喧传四瑞诗。燕鼠孕灵褒上德， 
<br>龟莲增耀答无私。回翔雪侣窥檐处，照映红巢出水时。 
<br>尽写流传在轩槛，嘉祥从此百年知。
<br>
<br>
<br>
<br>&nbsp;&nbsp; 卷746_9 【题豫章西山香城寺】陈陶 
<br>
<br>十地严宫礼竺皇，栴檀楼阁半天香。祇园树老梵声小， 
<br>雪岭花香灯影长。霄汉落泉供月界，蓬壶灵鸟侍云房。 
<br>何年七七金人降，金锡珠坛满上方。
<br>
<br>
<br>
<br>&nbsp;&nbsp; 卷746_10 【送江西周尚书赴滑台】陈陶 
<br>
<br>楚谣襦袴整三千，喉舌新恩下九天。天角雄都分节钺， 
<br>蛟龙旧国罢楼船。昆河已在兵钤内，棠树空留鹤岭前。 
<br>多病无因酬一顾，鄢陵千骑去翩翩。
<br>
<br>
<br>
<br>&nbsp;&nbsp; 卷746_11 【闽中送任畹端公还京】陈陶 
<br>
<br>燕台下榻玉为人，月桂曾输次第春。几日酬恩坐炎瘴， 
<br>九秋高驾拂星辰。汉庭凤进鹓行喜，隋国珠还水府贫。 
<br>多少嘉谟奏风俗，斗牛孤剑在平津。
<br>
<br>
<br>
<br>&nbsp;&nbsp; 卷746_12 【豫章江楼望西山有怀】陈陶 
<br>
<br>水护星坛列太虚，烟霓十八上仙居。时人未识辽东鹤， 
<br>吾祖曾传宝鼎书。终日章江催白鬓，何年丹灶见红蕖。 
<br>桃花谷口春深浅，欲访先生赤鲤鱼。
<br>
<br>
<br>
<br>&nbsp;&nbsp; 卷746_13 【经徐稚墓】陈陶 
<br>
<br>郏鄏妖兴炎汉衰，先生南国卧明夷。凤凰屡降玄纁礼， 
<br>琼石终藏烈火诗。禁掖衣冠加宋鹊，湖山耕钓没尧时。 
<br>千年垄树何人哭，寂寞苍苔内史碑。
<br>
<br>
<br>
<br>&nbsp;&nbsp; 卷746_14 【钟陵道中作】陈陶 
<br>
<br>原隰经霜蕙草黄，塞鸿消息怨流芳。秋山落照见麋鹿， 
<br>南国异花开雪霜。烟火近通槃瓠俗，水云深入武陵乡。 
<br>曾逢啮缺话东海，长忆萧家青玉床。
<br>
<br>
<br>
<br>&nbsp;&nbsp; 卷746_15 【旅泊涂江】陈陶 
<br>
<br>烟雨南江一叶微，松潭渔父夜相依。断沙雁起金精出， 
<br>孤岭猿愁木客归。楚国柑橙劳梦想，丹陵霞鹤间音徽。 
<br>无因得似沧溟叟，始忆离巢已倦飞。
<br>
<br>
<br>
<br>&nbsp;&nbsp; 卷746_16 【上建溪】陈陶 
<br>
<br>崆峒一派泻苍烟，长揖丹丘逐水仙。云树杳冥通上界， 
<br>峰峦回合下闽川。侵星愁过蛟龙国，采碧时逢婺女船。 
<br>已判猿催鬓先白，几重滩濑在秋天。
<br>
<br>
<br>
<br>&nbsp;&nbsp; 卷746_17 【冬日暮旅泊庐陵】陈陶 
<br>
<br>螺亭倚棹哭飘蓬，白浪欺船自向东。楚国蕙兰增怅望， 
<br>番禺筐篚旅虚空。江城雪落千家梦，汀渚冰生一夕风。 
<br>弃置侯鲭任羁束，不劳龟瓦问穷通。
<br>
<br>
<br>
<br>&nbsp;&nbsp; 卷746_18 【登宝历寺阁】陈陶 
<br>
<br>金碧高层世界空，凭蜺长啸八蛮风。横轩水壮蛟龙府， 
<br>倚栋星开牛斗宫。三楚故墟残景北，六朝荒苑断山东。 
<br>不堪怀古劳悲笑，安得鹏抟颢气中。
<br>
<br>
<br>
<br>&nbsp;&nbsp; 卷746_19 【寄兵部任畹郎中】陈陶 
<br>
<br>常思剑浦越清尘，豆蔻花红十二春。昆玉已成廊庙器， 
<br>涧松犹是薜萝身。虽同橘柚依南土，终愧魁罡近北辰。 
<br>好向昌时荐遗逸，莫教千古吊灵均。
<br>
<br>
<br>
<br>&nbsp;&nbsp; 卷746_20 【赠江南从事张侍郎】陈陶 
<br>
<br>平南门馆凤凰毛，二十华轩立最高。几处谈天致云雨， 
<br>早时文海得鲸鳌。姻联紫府萧窗贵，职称青钱绣服豪。 
<br>江徼无虞才不展，衔杯终日咏离骚。
<br>
<br>
<br>
<br>&nbsp;&nbsp; 卷746_21 【剑池】陈陶 
<br>
<br>秦帝南巡厌火精，苍黄埋剑故丰城。霸图缭戾金龙蛰， 
<br>坤道扶摇紫气生。星斗卧来闲窟穴，雌雄飞去变澄泓。 
<br>永怀惆怅中宵作，不见春雷发匣声。
<br>
<br>
<br>
<br>&nbsp;&nbsp; 卷746_22 【洛城见贺自真飞升（一作登仙）】陈陶 
<br>
<br>子晋鸾飞古洛川，金桃再熟贺郎仙。三清乐奏嵩丘下， 
<br>五色云屯御苑前。朱顶舞低迎绛节，青鬟歌对驻香輧。 
<br>谁能白昼相悲泣，太极光阴亿万年。
<br>
<br>
<br>
<br>&nbsp;&nbsp; 卷746_23 【谪仙吟赠赵道士】陈陶 
<br>
<br>汗漫东游黄鹤雏，缙云仙子住清都。三元麟凤推高座， 
<br>六甲风雷閟小壶。日月暗资灵寿药，山河拟作化生符。 
<br>若为失意居蓬岛，鳌足尘飞桑树枯。
<br>
<br>
<br>
<br>&nbsp;&nbsp; 卷746_24 【夜别温商梓州】陈陶 
<br>
<br>凤凰城里花时别，玄武江边月下逢。客舍莫辞先买酒， 
<br>相门曾忝旧登龙。迎风骚屑千家竹，隔水悠扬午夜钟。 
<br>明日又行西蜀去，不堪天际远山重。
<br>
<br>
<br>
<br>&nbsp;&nbsp; 卷746_25 【题赠高闲上人】陈陶 
<br>
<br>檐卜花间客，轩辕席上珍。笔江秋菡萏，僧国瑞麒麟。 
<br>内殿初招隐，曹溪得后尘。龙蛇惊粉署，花雨对金轮。 
<br>白马方依汉，朱星又入秦。剧谈凌凿齿，清论倒波旬。 
<br>拂石先天古，降龙旧国春。珠还合浦老，龙去玉州贫。 
<br>鸳鹭输黄绢，场坛绕白蘋。鼎湖闲入梦，金阁静通神。 
<br>海气成方丈，山泉落净巾。獮猴深爱月，鸥鸟不猜人。 
<br>拂岳萧萧竹，垂空澹澹津。汉珠难觅对，荆璞本来真。 
<br>伊傅多联壁，刘雷竞买邻。江边有国宝，时为劚星辰。
<br>
<br>
<br>
<br>&nbsp;&nbsp; 卷746_26 【哭王赞府】陈陶 
<br>
<br>白水流今古，青山送死生。驱驰三楚掾，倏忽一空名。 
<br>金玉埋皋壤，芝兰哭弟兄。龙头孤后进，鹏翅失前程。 
<br>愁变风云色，悲连鼓角声。落星辞圣代，寒梦闭佳城。 
<br>伊昔来江邑，从容副国英。德逾栖棘美，公亚饮冰清。 
<br>大厦亡孤直，群儒忆老成。白驹悲里巷，梁木恸簪缨。 
<br>陇遂添新草，珠还满旧籝。苍苍难可问，原上晚烟横。
<br>
<br>
<br>
<br>&nbsp;&nbsp; 卷746_27 【圣帝击壤歌四十声】陈陶 
<br>
<br>百六承尧绪，艰难土运昌。太虚横彗孛，中野斗豺狼。 
<br>帝曰更吾嗣，时哉忆圣唐。英星垂将校，神岳诞忠良。 
<br>炼石医元气，屠鳌正昊苍。扫原铺一德，驱祲立三光。 
<br>大道重苏息，真风再发扬。芟夷逾旧迹，神圣掩前王。 
<br>郊酒酣寥廓，鸿恩受渺茫。地图龟负出，天诰凤衔将。 
<br>杂贡来山峙，群夷入雁行。紫泥搜海岱，鸿笔富岩廊。 
<br>鹰象敷宸极，寰瀛作瑞坊。泥丸封八表，金镜照中央。 
<br>构殿基麟趾，开藩表凤翔。銮舆亲稼穑，朱幌务蚕桑。 
<br>戎羯输天马，灵仙侍玉房。宫仪水蒐甲，门卫绿沈枪。 
<br>陶铸超三古，车书混万方。时巡望虞舜，蒐狩法殷汤。 
<br>化合讴谣满，年丰鬼蜮藏。政源归牧马，公法付神羊。 
<br>宝鼎无灵应，金瓯肯破伤。封山昭茂绩，祠执答嘉祥。 
<br>在昔宫闱僭，仍罹羿浞殃。牝鸡何譈ca，猘犬漫劻勷。 
<br>苗祷三灵怒，桓偷九族亡。鲸鲵寻挂网，魑魅旋投荒。 
<br>松柏霜逾翠，芝兰露更香。圣谟流祚远，仙系发源长。 
<br>岛屿征徭薄，漪澜泛稻凉。凫鱼餍餐啖，荷薜足衣裳。 
<br>寤寐华胥国，嬉游太素乡。鹰鹯飞接翼，忠孝住连墙。 
<br>有叟能调鼎，无媒隐钓璜。乾坤资识量，江海入文章。 
<br>野鹤思蓬阙，山麋忆庙堂。泥沙空淬砺，星斗屡低昂。 
<br>历草何因见，衢尊岂暂忘。终随嘉橘赋，霄汉谒羲皇。
<br>
<br>
<br>
<br>&nbsp;&nbsp; 卷746_28 【续古二十九首】陈陶 
<br>
<br>大尧登宝位，麟凤焕宸居。海曲沾恩泽，还生比目鱼。
<br>
<br>生值揖逊历，长歌东南春。钓鳌年三十，未见天子巡。
<br>
<br>轩辕承化日，群凤戏池台。大朴衰丧后，仲尼生不来。
<br>
<br>大道归孟门，萧兰日争长。想得巢居时，碧江应无浪。
<br>
<br>矻矻蓬舍下，慕君麒麟阁。笑杀王子乔，寥天乘白鹤。
<br>
<br>杳杳巫峡云，悠悠汉江水。愁杀几少年，春风相忆地。
<br>
<br>吴洲采芳客，桂棹木兰船。日晚欲有寄，裴回春风前。
<br>
<br>仙家风景晏，浮世年华速。邂逅汉武时，蟠桃海东熟。
<br>
<br>南国珊瑚树，好裁天马鞭。鱼龙不解语，海曲空蝉娟。
<br>
<br>周穆恣游幸，横天驱八龙。宁知泰山下，日日望登封。
<br>
<br>秦国饶罗网，中原绝麟凤。万乘巡海回，鲍鱼空相送。
<br>
<br>秦家无庙略，遮虏续长城。万姓陇头死，中原荆棘生。
<br>
<br>秦作东海桥，中州鬼辛苦。纵得跨蓬莱，群仙亦飞去。
<br>
<br>隋炀弃中国，龙舟巡海涯。春风广陵苑，不见秦宫花。
<br>
<br>范子相句践，灭吴成大勋。虽然五湖去，终愧磻溪云。
<br>
<br>麟凤识翔蛰，圣贤明卷舒。哀哉嵇叔夜，智不及鶢鶋。
<br>
<br>战地三尺骨，将军一身贵。自古若吊冤，落花少于泪。
<br>
<br>楚国千里旱，土龙日已多。九谷竟枯死，好云闲嵯峨。
<br>
<br>汉家三殿色，恩泽若飘风。今日黄金屋，明朝长信宫。
<br>
<br>南园杏花发，北渚梅花落。吴女妒西施，容华日消铄。
<br>
<br>山鸡理毛羽，自言胜乌鸢。一朝逢鸑鷟，羞死南海边。
<br>
<br>秦家卷衣贵，本是倡家子。金殿一承恩，貂蝉满乡里。
<br>
<br>魏宫薛家女，秀色倾三殿。武帝鼎湖归，一身似秋扇。
<br>
<br>婵娟越机里，织得双栖凤。慰此殊世花，金梭忽停弄。
<br>
<br>学古三十载，犹依白云居。每览班超传，令人慵读书。
<br>
<br>雄剑久濩落，夜吟秋风起。不是懒为龙，此非延平水。
<br>
<br>朝为杨柳色，暮作芙蓉好。春风若有情，江山相逐老。
<br>
<br>景龙临太极，五凤当庭舞。谁信壁间梭，升天作云雨。
<br>
<br>曾梦诸侯笑，康囚议脱枷。千根池底藕，一朵火中花。
<br>
<br>
<br>
<br>&nbsp;&nbsp; 卷746_29 【永嘉赠别】陈陶 
<br>
<br>芳草温阳客，归心浙水西。临风青桂楫，几日白蘋溪。
<br>
<br>
<br>
<br>&nbsp;&nbsp; 卷746_30 【有所思（一作长相思）】陈陶 
<br>
<br>欲唱玄云曲，知音复谁是。采掇情未来，临池画春水。
<br>
<br>
<br>
<br>&nbsp;&nbsp; 卷746_31 【吴苑思】陈陶 
<br>
<br>今人地藏古人骨，古人花为今人发。
<br>江南何处葬西施，谢豹空闻采香月。
<br>
<br>
<br>
<br>&nbsp;&nbsp; 卷746_32 【古意】陈陶 
<br>
<br>麻姑井边一株杏，花开不如古时红。
<br>西邻蔡家十岁女，年年二月卖东风。
<br>
<br>
<br>
<br>&nbsp;&nbsp; 卷746_33 【朝元引四首】陈陶 
<br>
<br>帝烛荧煌下九天，蓬莱宫晓玉炉烟。
<br>无央鸾凤随金母，来贺熏风一万年。
<br>
<br>正殿云开露冕旒，下方珠翠压鳌头。
<br>天鸡唱罢南山晓，春色光辉十二楼。
<br>
<br>万宇灵祥拥帝居，东华元老荐屠苏。
<br>龙池遥望非烟拜，五色曈曨在玉壶。
<br>
<br>宝祚河宫一向清，龟鱼天篆益分明。
<br>近臣谁献登封草，五岳齐呼万岁声。
<br>
<br>
<br>
<br>&nbsp;&nbsp; 卷746_34 【宿天竺寺】陈陶 
<br>
<br>一宵何期此灵境，五粒松香金地冷。
<br>西僧示我高隐心，月在中峰葛洪井。
<br>
<br>
<br>
<br>&nbsp;&nbsp; 卷746_35 【赋得古莲塘】陈陶 
<br>
<br>阖闾宫娃能采莲，明珠作佩龙为船。
<br>三千巧笑不复见，江头废苑花年年。
<br>
<br>
<br>
<br>&nbsp;&nbsp; 卷746_36 【双桂咏】陈陶 
<br>
<br>青冥结根易倾倒，沃洲山中双树好。
<br>琉璃宫殿无斧声，石上萧萧伴僧老。
<br>
<br>
<br>
<br>&nbsp;&nbsp; 卷746_37 【夏日怀天台（一作夏日有怀）】陈陶 
<br>
<br>竹斋睡馀柘浆清，麟凤诱我劳此生。
<br>勿忆天台掩书坐，涧云起尽红峥嵘。
<br>
<br>
<br>
<br>&nbsp;&nbsp; 卷746_38 【临风叹】陈陶 
<br>
<br>芙蓉楼中饮君酒，骊驹结言春杨柳。
<br>豫章花落不见归，一望东风堪白首。
<br>
<br>
<br>
<br>&nbsp;&nbsp; 卷746_39 【春日行】陈陶 
<br>
<br>鶗鴂初鸣洲渚满，龙蛇洗鳞春水暖。
<br>病多欲问山寺僧，湖上人传石桥断。
<br>
<br>
<br>
<br>&nbsp;&nbsp; 卷746_40 【春归去】陈陶 
<br>
<br>九十春光在何处，古人今人留不住。
<br>年年白眼向黔娄，唯放蛴螬飞上树。
<br>
<br>
<br>
<br>&nbsp;&nbsp; 卷746_41 【蜀葵咏】陈陶 
<br>
<br>绿衣宛地红倡倡，熏风似舞诸女郎。
<br>南邻荡子妇无赖，锦机春夜成文章。
<br>
<br>
<br>
<br>&nbsp;&nbsp; 卷746_42 【南昌道中】陈陶 
<br>
<br>古道夤缘蔓黄葛，桓伊冢西春水阔。
<br>村翁莫倚横浦罾，一半鱼虾属鹈獭。
<br>
<br>
<br>
<br>&nbsp;&nbsp; 卷746_43 【子规思】陈陶 
<br>
<br>春山杜鹃来几日，夜啼南家复北家。
<br>野人听此坐惆怅，恐畏踏落东园花。
<br>
<br>
<br>
<br>&nbsp;&nbsp; 卷746_44 【吴兴秋思二首】陈陶 
<br>
<br>不是苕溪厌看月，天涯有程云树凉。
<br>何意汀洲剩风雨，白蘋今日似潇湘。
<br>
<br>日夕鲲鱼梦南国，苕阳水高迷渡头。
<br>故山秋风忆归去，白云又被王孙留。
<br>
<br>
<br>
<br>&nbsp;&nbsp; 卷746_45 【闽川梦归】陈陶 
<br>
<br>千里潺湲建溪路，梦魂一夕西归去。
<br>龙舼欲上巴兽滩，越王金鸡报天曙。
<br>
<br>
<br>
<br>&nbsp;&nbsp; 卷746_46 【竹十一首】陈陶 
<br>
<br>不厌东溪绿玉君，天坛双凤有时闻。
<br>一峰晓似朝仙处，青节森森倚绛云。
<br>
<br>万枝朝露学潇湘，杳霭孤亭白石凉。
<br>谁道乖龙不得雨，春雷入地马鞭狂。
<br>
<br>啸入新篁一里行，万竿如瓮锁龙泓。
<br>惊巢翡翠无寻处，闲倚云根刻姓名。
<br>
<br>青岚帚亚思吾祖，绿润偏多忆蔡邕。
<br>长听南园风雨夜，恐生鳞甲尽为龙。
<br>
<br>迸玉闲抽上钓矶，翠苗番次脱霞衣。
<br>山童泥乞青骢马，骑过春泉掣手飞。
<br>
<br>须题内史琅玕坞，几醉山阳瑟瑟村。
<br>剩养万茎将扫俗，莫教凡鸟闹云门。
<br>
<br>一溪云母间灵花，似到封侯逸士家。
<br>谁识雌雄九成律，子乔丹井在深涯。
<br>
<br>燕燕雏时紫米香，野溪羞色过东墙。
<br>诸儿莫拗成蹊笋，从结高笼养凤凰。
<br>
<br>一节呼龙万里秋，数茎垂海六鳌愁。
<br>更须瀑布峰前种，云里阑干过子猷。
<br>
<br>丘壑谁堪话碧鲜，静寻春谱认婵娟。
<br>会当小杀青瑶简，图写龟鱼把上天。
<br>
<br>玄圃千春闭玉丛，湛阳一祖碧云空。
<br>不须骚屑愁江岛，今日南枝在国风。
<br>
<br>
<br>
<br>&nbsp;&nbsp; 卷746_47 【钟陵秋夜】陈陶 
<br>
<br>洪崖岭上秋月明，野客枕底章江清。
<br>蓬壶宫阙不可梦，一一入楼归雁声。
<br>
<br>
<br>
<br>&nbsp;&nbsp; 卷746_48 【江上逢故人】陈陶 
<br>
<br>十年蓬转金陵道，长哭青云身不早。
<br>故乡逢尽白头人，清江颜色何曾老。
<br>
<br>
<br>
<br>&nbsp;&nbsp; 卷746_49 【水调词十首】陈陶 
<br>
<br>黠虏迢迢未肯和，五陵年少重横戈。
<br>谁家不结空闺恨，玉箸阑干妾最多。
<br>
<br>羽管慵调怨别离，西园新月伴愁眉。
<br>容华不分随年去，独有妆楼明镜知。
<br>
<br>忆饯良人玉塞行，梨花三见换啼莺。
<br>边场岂得胜闺阁，莫逞雕弓过一生。
<br>
<br>惆怅江南早雁飞，年年辛苦寄寒衣。
<br>征人岂不思乡国，只是皇恩未放归。
<br>
<br>水阁莲开燕引雏，朝朝攀折望金吾。
<br>闻道碛西春不到，花时还忆故园无。
<br>
<br>自从清野戍辽东，舞袖香销罗幌空。
<br>几度长安发梅柳，节旄零落不成功。
<br>
<br>长夜孤眠倦锦衾，秦楼霜月苦边心。
<br>征衣一倍装绵厚，犹虑交河雪冻深。
<br>
<br>瀚海长征古别离，华山归马是何时。
<br>仍闻万乘尊犹屈，装束千娇嫁郅支。
<br>
<br>沙塞依稀落日边，寒宵魂梦怯山川。
<br>离居渐觉笙歌懒，君逐嫖姚已十年。
<br>
<br>万里轮台音信稀，传闻移帐护金微。
<br>会须麟阁留踪迹，不斩天骄莫议归。
<br>
<br>
<br>
<br>&nbsp;&nbsp; 卷746_50 【送谢山人归江夏】陈陶 
<br>
<br>黄鹤春风二千里，山人佳期碧江水。
<br>携琴一醉杨柳堤，日暮龙沙白云起。
<br>
<br>
<br>
<br>&nbsp;&nbsp; 卷746_51 【闲居杂兴五首】陈陶 
<br>
<br>虞韶九奏音犹在，只是巴童自弃遗。
<br>闲卧清秋忆师旷，好风摇动古松枝。
<br>
<br>一顾成周力有馀，白云闲钓五溪鱼。
<br>中原莫道无麟凤，自是皇家结网疏。
<br>
<br>长爱真人王子乔，五松山月伴吹箫。
<br>从他浮世悲生死，独驾苍鳞入九霄。
<br>
<br>越里娃童锦作襦，艳歌声压郢中姝。
<br>无人说向张京兆，一曲江南十斛珠。
<br>
<br>云堆西望贼连营，分阃何当举义兵。
<br>莫道羔裘无壮节，古来成事尽书生。
<br>
<br>
<br>
<br>&nbsp;&nbsp; 卷746_52 【泉州刺桐花咏兼呈赵使君】陈陶 
<br>
<br>仿佛三株植世间，风光满地赤城闲。
<br>无因秉烛看奇树，长伴刘公醉玉山。
<br>
<br>海曲春深满郡霞，越人多种刺桐花。
<br>可怜虎竹西楼色，锦帐三千阿母家。
<br>
<br>石氏金园无此艳，南都旧赋乏灵材。
<br>只因赤帝宫中树，丹凤新衔出世来。
<br>
<br>猗猗小艳夹通衢，晴日熏风笑越姝。
<br>只是红芳移不得，刺桐屏障满中都。
<br>
<br>不胜攀折怅年华，红树南看见海涯。
<br>故国春风归去尽，何人堪寄一枝花。
<br>
<br>赤帝常闻海上游，三千幢盖拥炎州。
<br>今来树似离宫色，红翠斜欹十二楼。
<br>
<br>
<br>
<br>&nbsp;&nbsp; 卷746_53 【投赠福建桂常侍二首】陈陶 
<br>
<br>后来台席更何人，都护朝天拜近臣。
<br>长笑当时汉卿士，等闲恩泽画麒麟。
<br>
<br>匝地歌钟镇海隅，城池鞅掌旧名都。
<br>不知珠履三千外，更许侯嬴寄食无。
<br>
<br>
<br>
<br>&nbsp;&nbsp; 卷746_54 【陇西行四首】陈陶 
<br>
<br>汉主东封报太平，无人金阙议边兵。
<br>纵饶夺得林胡塞，碛地桑麻种不生。
<br>
<br>誓扫匈奴不顾身，五千貂锦丧胡尘。
<br>可怜无定河边骨，犹是春闺梦里人。
<br>
<br>陇戍三看塞草青，楼烦新替护羌兵。
<br>同来死者伤离别，一夜孤魂哭旧营。
<br>
<br>黠虏生擒未有涯，黑山营阵识龙蛇。
<br>自从贵主和亲后，一半胡风似汉家。
<br>
<br>
<br>
<br>&nbsp;&nbsp; 卷746_55 【答莲花妓】陈陶 
<br>
<br>近来诗思清于水，老去风情薄似云。
<br>已向升天得门户，锦衾深愧卓文君。
<br>
<br>
<br>
<br>&nbsp;&nbsp; 卷746_56 【镜道中吹箫】陈陶 
<br>
<br>金栏白的善篸zC，双凤夜伴江南栖。
<br>十洲人听玉楼晓，空向千山桃杏枝。
<br>
<br>
<br>
<br>&nbsp;&nbsp; 卷746_57 【赠野老】陈陶 
<br>
<br>何年种芝白云里，人传先生老莱子。
<br>消磨世上名利心，澹若岩间一流水。
<br>
<br>
<br>
<br>&nbsp;&nbsp; 卷746_58 【酬元亨上人】陈陶 
<br>
<br>一衲净居云梦合，秋来诗思祝融高。
<br>何因知我津涯阔，远寄东溟六巨鳌。
<br>
<br>
<br>
<br>&nbsp;&nbsp; 卷746_59 【题徐稚湖亭】陈陶 
<br>
<br>伏龙山横洲渚地，人如白蘋自生死。
<br>洪崖成道二千年，唯有徐君播青史。
<br>
<br>
<br>
<br>&nbsp;&nbsp; 卷746_60 【鄱阳秋夕】陈陶 
<br>
<br>忆昔鄱阳旅游日，曾听南家争捣衣。
<br>今夜重开旧砧杵，当时还见雁南飞。
<br>
<br>
<br>
<br>&nbsp;&nbsp; 卷746_61 【飞龙引】陈陶 
<br>
<br>长洲茂苑朝夕池，映日含风结细漪。坐当伏槛红莲披， 
<br>雕轩洞户青蘋吹。轻幌芳烟郁金馥，绮檐花簟桃李枝。 
<br>苕苕翡翠但相逐，桂树鸳鸯恒并宿。
<br>
<br>
<br>
<br>&nbsp;&nbsp; 卷746_62 【句】陈陶 
<br>
<br>蝉声将月短，草色与秋长。
<br>
<br>比屋歌黄竹，何人撼白榆。（以上见张为《主客图》）
<br>
<br>好看如镜夜，莫笑似弓时。（新月，见《吟窗杂录》）
<br>
<br>江湖水清浅，不足掉鲸尾。
<br>
<br>饮水狼子瘦，思日鹧鸪寒。
<br>
<br>一鼎雄雌金液火，十年寒暑鹿麑裘。
<br>
<br>寄语东流任斑鬓，向隅终守铁梭飞。（上见《北梦琐言》）
<br>
<br>乾坤见了文章懒，龙虎成来印绶疏。
<br>
<br>近来世上无徐庶，谁向桑麻识卧龙。（见《钓矶立谈》）
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷747_1 【春日作】李中 
<br>
<br>和气来无象，物情还暗新。乾坤一夕雨，草木万方春。 
<br>染水烟光媚，催花鸟语频。高台旷望处，歌咏属诗人。
<br>
<br>
<br>&nbsp;&nbsp; 卷747_2 【寒江暮泊寄左偃】李中 
<br>
<br>维舟芦荻岸，离恨若为宽。烟火人家远，汀洲暮雨寒。 
<br>天涯孤梦去，篷底一灯残。不是凭骚雅，相思写亦难。
<br>
<br>
<br>
<br>&nbsp;&nbsp; 卷747_3 【喜春雨有寄】李中 
<br>
<br>青春终日雨，公子莫思晴。任阻西园会，且观南亩耕。 
<br>最怜滋垄麦，不恨湿林莺。父老应相贺，丰年兆已成。
<br>
<br>
<br>
<br>&nbsp;&nbsp; 卷747_4 【魏夫人坛】李中 
<br>
<br>仙坛遗迹在，苔合落花明。绛节何年返，白云终日生。 
<br>旋新芳草色，依旧偃松声。欲问希夷事，音尘隔上清。
<br>
<br>
<br>
<br>&nbsp;&nbsp; 卷747_5 【访洞神宫邵道者不遇】李中 
<br>
<br>闲来仙观问希夷，云满星坛水满池。
<br>羽客不知何处去，洞前花落立多时。
<br>
<br>
<br>
<br>&nbsp;&nbsp; 卷747_6 【寄赠致仕沈彬郎中】李中 
<br>
<br>鹤氅换朝服，逍遥云水乡。有时乘一叶，载酒入三湘。 
<br>尘梦年来息，诗魔老亦狂。莼羹与鲈脍，秋兴最宜长。
<br>
<br>
<br>
<br>&nbsp;&nbsp; 卷747_7 【赠别】李中 
<br>
<br>行杯酌罢歌声歇，不觉前汀月又生。
<br>自是离人魂易断，落花芳草本无情。
<br>
<br>
<br>
<br>&nbsp;&nbsp; 卷747_8 【送刘恭游庐山兼寄令上人】李中 
<br>
<br>松桂烟霞蔽梵宫，诗流闲去访支公。
<br>石堂磬断相逢夜，五老月生溪影空。
<br>
<br>
<br>
<br>&nbsp;&nbsp; 卷747_9 【宿庐山白云峰重道者院】李中 
<br>
<br>绝顶松堂喜暂游，一宵玄论接浮丘。云开碧落星河近， 
<br>月出沧溟世界秋。尘里年光何急急，梦中强弱自悠悠。 
<br>他时书剑酬恩了，愿逐鸾车看十洲。
<br>
<br>
<br>
<br>&nbsp;&nbsp; 卷747_10 【海上从事秋日书怀】李中 
<br>
<br>悠悠旅宦役尘埃，旧业那堪信未回。千里梦随残月断， 
<br>一声蝉送早秋来。壶倾浊酒终难醉，匣锁青萍久不开。 
<br>唯有搜吟遣怀抱，凉风时复上高台。
<br>
<br>
<br>
<br>&nbsp;&nbsp; 卷747_11 【访蔡文庆处士留题】李中 
<br>
<br>幽人栖息处，一到涤尘心。藓色花阴阔，棋声竹径深。 
<br>篱根眠野鹿，池面戏江禽。多谢相留宿，开樽拂素琴。
<br>
<br>
<br>
<br>&nbsp;&nbsp; 卷747_12 【寄庐岳鉴上人】李中 
<br>
<br>岳寺栖瓶锡，常人亲亦难。病披青衲重，晚剃白髭寒。 
<br>烘壁茶烟暗，填沟木叶干。昔年皆礼谒，频到碧云端。
<br>
<br>
<br>
<br>&nbsp;&nbsp; 卷747_13 【书小斋壁】李中 
<br>
<br>其谁肯见寻，冷淡少知音。尘土侵闲榻，烟波隔故林。 
<br>竹风醒晚醉，窗月伴秋吟。道在唯求己，明时岂陆沈。
<br>
<br>
<br>
<br>&nbsp;&nbsp; 卷747_14 【怀王道者】李中 
<br>
<br>闲思王道者，逸格世难群。何处眠青嶂，从来爱白云。 
<br>酒沽应独醉，药熟许谁分。正作趋名计，如何得见君。
<br>
<br>
<br>
<br>&nbsp;&nbsp; 卷747_15 【桃花】李中 
<br>
<br>只应红杏是知音，灼灼偏宜间竹阴。几树半开金谷晓， 
<br>一溪齐绽武陵深。艳舒百叶时皆重，子熟千年事莫寻。 
<br>谁步宋墙明月下，好香和影上衣襟。
<br>
<br>
<br>
<br>&nbsp;&nbsp; 卷747_16 【思旧游有感】李中 
<br>
<br>长忆衔杯处，酕醄尚未阑。江南正烟雨，楼上恰春寒。 
<br>好树藏莺密，平芜彻野宽。如今无处觅，音信隔波澜。
<br>
<br>
<br>
<br>&nbsp;&nbsp; 卷747_17 【依韵和智谦上人送李相公赴昭武军】李中 
<br>
<br>暂别庙堂上，雄藩去豁情。秋风生雁渚，晚雾湿龙旌。 
<br>吟里过侯服，梦中归帝城。下车军庶乐，千里月华清。
<br>
<br>
<br>
<br>&nbsp;&nbsp; 卷747_18 【姑苏怀古】李中 
<br>
<br>阖闾兴霸日，繁盛复风流。歌舞一场梦，烟波千古愁。 
<br>樵人归野径，渔笛起扁舟。触目牵伤感，将行又驻留。
<br>
<br>苏台踪迹在，旷望向江滨。往事谁堪问，连空草自春。 
<br>花疑西子脸，涛想伍胥神。吟尽情难尽，斜阳照路尘。
<br>
<br>
<br>
<br>&nbsp;&nbsp; 卷747_19 【赠史虚白】李中 
<br>
<br>致主嘉谋尚未伸，慨然深志与谁论。唤回古意琴开匣， 
<br>陶出真情酒满樽。明月过溪吟钓艇，落花堆席睡僧轩。 
<br>九重梦卜时终在，莫向深云独闭门。
<br>
<br>
<br>
<br>&nbsp;&nbsp; 卷747_20 【赠蒯亮处士】李中 
<br>
<br>著得新书义更幽，负琴何处不遨游。玄宫寄宿月华冷， 
<br>羽客伴吟松韵秋。满户烟霞思紫阁，一帆风雨忆沧洲。 
<br>吾君侧席求贤切，未可悬瓢枕碧流。
<br>
<br>
<br>
<br>&nbsp;&nbsp; 卷747_21 【春夕偶作】李中 
<br>
<br>早是春愁触目生，那堪春夕酒初醒。
<br>贯珠声罢人归去，半落桃花月在庭。
<br>
<br>
<br>
<br>&nbsp;&nbsp; 卷747_22 【子规】李中 
<br>
<br>暮春滴血一声声，花落年年不忍听。
<br>带月莫啼江畔树，酒醒游子在离亭。
<br>
<br>
<br>
<br>&nbsp;&nbsp; 卷747_23 【书王秀才壁】李中 
<br>
<br>茅舍何寥落，门庭长绿芜。贫来卖书剑，病起忆江湖。 
<br>对枕暮山碧，伴吟凉月孤。前贤多晚达，莫叹有霜须。
<br>
<br>
<br>
<br>&nbsp;&nbsp; 卷747_24 【春日途中作】李中 
<br>
<br>干禄趋名者，迢迢别故林。春风短亭路，芳草异乡心。 
<br>雨过江山出，莺啼村落深。未知将雅道，何处谢知音。
<br>
<br>
<br>
<br>&nbsp;&nbsp; 卷747_25 【依韵和蠡泽王去微秀才见寄】李中 
<br>
<br>咫尺风骚客，难谐面继酬。相思对烟雨，一雁下汀洲。 
<br>花影谁家坞，笛声何处楼。支筇朗吟罢，搔首独迟留。
<br>
<br>
<br>
<br>&nbsp;&nbsp; 卷747_26 【送孙孔二秀才游庐山】李中 
<br>
<br>庐山多胜景，偏称二君游。松径苍苔合，花阴碧涧流。 
<br>倾壶同坐石，搜句共登楼。莫学天台客，逢山即驻留。
<br>
<br>
<br>
<br>&nbsp;&nbsp; 卷747_27 【春日野望怀故人】李中 
<br>
<br>野外登临望，苍苍烟景昏。暖风医病草，甘雨洗荒村。 
<br>云散天边野，潮回岛上痕。故人不可见，倚杖役吟魂。
<br>
<br>
<br>
<br>&nbsp;&nbsp; 卷747_28 【游玄真观】李中 
<br>
<br>闲吟游古观，静虑相神仙。上景非难度，阴功不易全。 
<br>醮坛松作盖，丹井藓成钱。浩浩红尘里，谁来叩自然。
<br>
<br>
<br>
<br>&nbsp;&nbsp; 卷747_29 【剑客】李中 
<br>
<br>恩酬期必报，岂是辄轻生。神剑冲霄去，谁为平不平。
<br>
<br>
<br>
<br>&nbsp;&nbsp; 卷747_30 【鹤】李中 
<br>
<br>警露精神异，冲天羽翼新。千年一归日，谁识令威身。
<br>
<br>
<br>
<br>&nbsp;&nbsp; 卷747_31 【送致仕沈彬郎中游茅山】李中 
<br>
<br>挂却朝冠披鹤氅，羽人相伴恣遨游。忽因风月思茅岭， 
<br>便挈琴樽上叶舟。野寺宿时魂梦冷，海门吟处水云秋。 
<br>华阳洞府年光永，莫向仙乡拟驻留。
<br>
<br>
<br>
<br>&nbsp;&nbsp; 卷747_32 【题庐山东寺远大师影堂】李中 
<br>
<br>远公遗迹在东林，往事名存动苦吟。杉桧已依灵塔老， 
<br>烟霞空锁影堂深。入帘轻吹催香印，落石幽泉杂磬音。 
<br>十八贤人消息断，莲池千载月沈沈。
<br>
<br>
<br>
<br>&nbsp;&nbsp; 卷747_33 【庭苇】李中 
<br>
<br>品格清于竹，诗家景最幽。从栽向池沼，长似在汀洲。 
<br>玩好招溪叟，栖堪待野鸥。影疏当夕照，花乱正深秋。 
<br>韵细堪清耳，根牢好系舟。故溪高岸上，冷淡有谁游。
<br>
<br>
<br>
<br>&nbsp;&nbsp; 卷747_34 【寄左偃】李中 
<br>
<br>每病风骚路，荒凉人莫游。惟君还似我，成癖未能休。 
<br>舍寐缘孤月，忘形为九秋。垂名如不朽，那恨雪生头。
<br>
<br>
<br>
<br>&nbsp;&nbsp; 卷747_35 【宿山店书怀寄东林令图上人】李中 
<br>
<br>一宿山前店，旅情安可穷。猿声乡梦后，月影竹窗中。 
<br>南楚征途阔，东吴旧业空。虎溪莲社客，应笑此飘蓬。
<br>
<br>
<br>
<br>&nbsp;&nbsp; 卷747_36 【途中闻子规】李中 
<br>
<br>春残杜宇愁，越客思悠悠。雨歇孤村里，花飞远水头。 
<br>微风声渐咽，高树血应流。因此频回首，家山隔几州。
<br>
<br>
<br>
<br>&nbsp;&nbsp; 卷747_37 【春日书怀】李中 
<br>
<br>千峰雪尽鸟声春，日永孤吟野水滨。
<br>霄汉路岐升未得，花时空拂满衣尘。
<br>
<br>
<br>
<br>&nbsp;&nbsp; 卷747_38 【所思代人】李中 
<br>
<br>巫峡云深湘水遥，更无消息梦空劳。
<br>梦回深夜不成寐，起立闲庭花月高。
<br>
<br>
<br>
<br>&nbsp;&nbsp; 卷747_39 【春晚过明氏闲居】李中 
<br>
<br>寥寥陋巷独扃门，自乐清虚不厌贫。数局棋中消永日， 
<br>一樽酒里送残春。雨催绿藓铺三径，风送飞花入四邻。 
<br>羡尔朗吟无外事，沧洲何必去垂纶。
<br>
<br>
<br>
<br>&nbsp;&nbsp; 卷747_40 【赠重安寂道者】李中 
<br>
<br>寒松肌骨鹤心情，混俗陶陶隐姓名。白发只闻悲短景， 
<br>红尘谁解信长生。壶中日月存心近，岛外烟霞入梦清。 
<br>每许相亲应计分，琴馀常见话蓬瀛。
<br>
<br>
<br>
<br>&nbsp;&nbsp; 卷747_41 【江边吟】李中 
<br>
<br>风暖汀洲吟兴生，远山如画雨新晴。残阳影里水东注， 
<br>芳草烟中人独行。闪闪酒帘招醉客，深深绿树隐啼莺。 
<br>盘桓渔舍忘归去，云静高空月又明。
<br>
<br>
<br>
<br>&nbsp;&nbsp; 卷747_42 【献张义方常侍】李中 
<br>
<br>雄飞看是逼岩廊，逸思常闻不暂忘。公署静眠思水石， 
<br>古屏闲展看潇湘。老来酒病虽然减，秋杪诗魔更是狂。 
<br>乘兴有时招羽客，横琴移月启茅堂。
<br>
<br>
<br>
<br>&nbsp;&nbsp; 卷747_43 【赠永真杜翱少府】李中 
<br>
<br>蓝袍竹简佐琴堂，县僻人稀觉日长。爱静不嫌官况冷， 
<br>苦吟从听鬓毛苍。闲寻野寺听秋水，寄睡僧窗到夕阳。 
<br>骞翥会应霄汉去，渔竿休更恋沧浪。
<br>
<br>
<br>
<br>&nbsp;&nbsp; 卷747_44 【献中书韩舍人】李中 
<br>
<br>丹墀朝退后，静院即冥搜。尽日卷帘坐，前峰当槛秋。 
<br>烹茶留野客，展画看沧洲。见说东林夜，寻常秉烛游。
<br>
<br>
<br>
<br>&nbsp;&nbsp; 卷747_45 【献徐舍人】李中 
<br>
<br>清名喧四海，何止并南金。奥学群英伏，多才万乘钦。 
<br>秩参金殿峻，步历紫微深。顾问承中旨，丝纶演帝心。 
<br>褒雄饶义路，贾马避词林。下直无他事，开门对远岑。 
<br>轩窗来晚吹，池沼歇秋霖。藓点生棋石，茶烟过竹阴。 
<br>希夷元已达，躁竞岂能侵。羽客闲陪饮，诗人伴静吟。 
<br>自惭为滞物，多幸辱虚襟。此日重遭遇，心期出陆沈。
<br>
<br>
<br>
<br>&nbsp;&nbsp; 卷747_46 【新秋有感】李中 
<br>
<br>门巷凉秋至，高梧一叶惊。渐添衾簟爽，顿觉梦魂清。 
<br>暗促莲开艳，乍催蝉发声。雨降炎气减，竹引冷烟生。 
<br>戍客添归思，行人怯远程。未逢征雁下，渐听夜砧鸣。 
<br>张翰思鲈兴，班姬咏扇情。音尘两难问，蛩砌月空明。
<br>
<br>
<br>
<br>&nbsp;&nbsp; 卷747_47 【秋雨】李中 
<br>
<br>竟日散如丝，吟看半掩扉。秋声在梧叶，润气逼书帏。 
<br>曲涧泉承去，危檐燕带归。寒蛩悲旅壁，乱藓滑渔矶。 
<br>爽欲除幽簟，凉须换熟衣。疏篷谁梦断，荒径独游稀。 
<br>偏称江湖景，不妨鸥鹭飞。最怜为瑞处，南亩稻苗肥。
<br>
<br>
<br>
<br>&nbsp;&nbsp; 卷747_48 【寄庐山白大师】李中 
<br>
<br>长忆寻师处，东林寓泊时。一秋同看月，无夜不论诗。 
<br>泉美茶香异，堂深磬韵迟。鹿驯眠藓径，猿苦叫霜枝。 
<br>别后音尘隔，年来鬓发衰。趋名方汲汲，未果再游期。
<br>
<br>
<br>
<br>&nbsp;&nbsp; 卷747_49 【访龙光智谦上人】李中 
<br>
<br>忽起寻师兴，穿云不觉劳。相留看山雪，尽日论风骚。 
<br>竹影摇禅榻，茶烟上毳袍。梦魂曾去否，旧国阻波涛。
<br>
<br>
<br>
<br>&nbsp;&nbsp; 卷747_50 【送仙客】李中 
<br>
<br>危言危行是男儿，倚伏相牵岂足悲。
<br>莫向汀洲时独立，悠悠斜日照江蓠。
<br>
<br>
<br>
<br>&nbsp;&nbsp; 卷747_51 【祀风师迎神曲】李中 
<br>
<br>太皞御气，勾芒肇功。苍龙青旗，爰候祥风。 
<br>律以和应，□以感通。鼎俎修蚃，时惟礼崇。
<br>
<br>
<br>
<br>&nbsp;&nbsp; 卷747_52 【柳二首】李中 
<br>
<br>春来无树不青青，似共东风别有情。
<br>闲忆旧居湓水畔，数枝烟雨属啼莺。
<br>
<br>最爱青青水国中，莫愁门外间花红。
<br>纤纤无力胜春色，撼起啼莺恨晚风。
<br>
<br>
<br>
<br>&nbsp;&nbsp; 卷747_53 【送庐阜僧归山阳】李中 
<br>
<br>山阳旧社终经梦，容易言归不可留。瓶贮瀑泉离五老， 
<br>锡摇江雨上孤舟。鱼行细浪分沙觜，雁逆高风下苇洲。 
<br>遥想枚皋宅边寺，不知凉月共谁游。
<br>
<br>
<br>
<br>&nbsp;&nbsp; 卷747_54 【投所知】李中 
<br>
<br>孤琴尘翳剑慵磨，自顾泥蟠欲奈何。千里交亲消息断， 
<br>一庭风雨梦魂多。题桥未展相如志，叩角谁怜甯戚歌。 
<br>唯赖明公怜道在，敢携蓑笠钓烟波。
<br>
<br>
<br>
<br>&nbsp;&nbsp; 卷747_55 【寄左偃】李中 
<br>
<br>萧条陋巷绿苔侵，何事君心似我心。贫户懒开元爱静， 
<br>病身才起便思吟。闲留好鸟庭柯密，暗养鸣蛩砌草深。 
<br>况是清朝重文物，无愁当路少知音。
<br>
<br>
<br>
<br>&nbsp;&nbsp; 卷747_56 【游北山洞神宫】李中 
<br>
<br>闷见尘中光景促，仙乡来礼紫阳君。人居淡寂应难老， 
<br>道在虚无不可闻。松桧稳栖三岛鹤，楼台闲锁九霄云。 
<br>羡师向此朝星斗，一炷清香午夜焚。
<br>
<br>
<br>
<br>&nbsp;&nbsp; 卷747_57 【思简寂观旧游寄重道者】李中 
<br>
<br>闲忆当年游物外，羽人曾许驻仙乡。溪头烘药烟霞暖， 
<br>花下围棋日月长。偷摘蟠桃思曼倩，化成蝴蝶学蒙庄。 
<br>俗缘未断归浮世，空望林泉意欲狂。
<br>
<br>
<br>
<br>&nbsp;&nbsp; 卷747_58 【云】李中 
<br>
<br>悠悠离洞壑，冉冉上天津。捧日终为异，从龙自有因。 
<br>高行四海雨，暖拂万山春。静与霞相近，闲将鹤最亲。 
<br>帝乡归莫问，楚殿梦曾频。白向封中起，碧从诗里新。 
<br>冷容横钓浦，轻缕绊蟾轮。不滞浓还淡，无心卷复伸。 
<br>非烟聊拟议，干吕在逡巡。会作五般色，为祥覆紫宸。
<br>
<br>
<br>
<br>&nbsp;&nbsp; 卷747_59 【徐司徒池亭】李中 
<br>
<br>亭榭跨池塘，泓澄入座凉。扶疏皆竹柏，冷淡似潇湘。 
<br>萍嫩铺波面，苔深锁岸傍。朝回游不厌，僧到赏难忘。 
<br>最称收残雨，偏宜带夕阳。吟堪期谢脁，醉好命嵇康。 
<br>奢侈心难及，清虚趣最长。月明垂钓兴，何必忆沧浪。
<br>
<br>
<br>
<br>&nbsp;&nbsp; 卷747_60 【赋得江边草】李中 
<br>
<br>岸春芳草合，几处思缠绵。向暮江蓠雨，初晴杜若烟。 
<br>静宜幽鹭立，远称碧波连。送别王孙处，萋萋南浦边。
<br>
<br>
<br>
<br>&nbsp;&nbsp; 卷747_61 【江行夜泊】李中 
<br>
<br>扁舟倦行役，寂寂宿江干。半夜风雷过，一天星斗寒。 
<br>潮平沙觜没，霜苦雁声残。渔父何疏逸，扣舷歌未阑。
<br>
<br>
<br>
<br>&nbsp;&nbsp; 卷747_62 【访山叟留题】李中 
<br>
<br>策杖寻幽客，相携入竹扃。野云生晚砌，病鹤立秋庭。 
<br>茶美睡心爽，琴清尘虑醒。轮蹄应少到，门巷草青青。
<br>
<br>
<br>
<br>&nbsp;&nbsp; 卷747_63 【江行晚泊寄湓城知友】李中 
<br>
<br>孤舟相忆久，何处倍关情。野渡帆初落，秋风蝉一声。 
<br>江浮残照阔，云散乱山横。渐去湓城远，那堪新月生。
<br>
<br>
<br>
<br>&nbsp;&nbsp; 卷747_64 【秋夕书怀】李中 
<br>
<br>功名未立诚非晚，骨肉分飞又入秋。
<br>枕上不堪残梦断，壁蛩窗月夜悠悠。
<br>
<br>
<br>
<br>&nbsp;&nbsp; 卷747_65 【感兴】李中 
<br>
<br>渔休渭水兴周日，龙起南阳相蜀时。
<br>不遇文王与先主，经天才业拟何为。
<br>
<br>
<br>
<br>&nbsp;&nbsp; 卷747_66 【舟中望九华山】李中 
<br>
<br>排空苍翠异，辍棹看崔嵬。一面雨初歇，九峰云正开。 
<br>当时思水石，便欲上楼台。隐去心难遂，吟馀首懒回。 
<br>僧休传紫阁，屏歇写天台。中有忘机者，逍遥不可陪。
<br>
<br>
<br>
<br>&nbsp;&nbsp; 卷747_67 【渔父】李中 
<br>
<br>烟冷暮江滨，高歌散诞身。移舟过蓼岸，待月正丝纶。 
<br>亦与樵翁约，同游酒市春。白头云水上，不识独醒人。
<br>
<br>
<br>
<br>&nbsp;&nbsp; 卷747_68 【赠上都紫极宫刘日新先生】李中 
<br>
<br>道德吾君重，含贞本去华。因知炼神骨，何必在烟霞。 
<br>棋散庭花落，诗成海月斜。瀛洲旧仙侣，应许寄丹砂。
<br>
<br>
<br>
<br>&nbsp;&nbsp; 卷747_69 【勉同志】李中 
<br>
<br>读书与磨剑，旦夕但忘疲。傥若功名立，那愁变化迟。 
<br>尘从侵砚席，苔任满庭墀。明代搜扬切，升沈莫问龟。
<br>
<br>
<br>
<br>&nbsp;&nbsp; 卷747_70 【寄刘钧秀才】李中 
<br>
<br>掩户当春昼，知君志在诗。闲花半落处，幽客未来时。 
<br>野鸟穿莎径，江云过竹篱。会须明月夜，与子水边期。
<br>
<br>
<br>
<br>&nbsp;&nbsp; 卷747_71 【离亭前思有寄】李中 
<br>
<br>酒醒江亭客，缠绵恨别离。笙歌筵散后，风月夜长时。 
<br>耿耿看灯暗，悠悠结梦迟。若无骚雅分，何计达相思。
<br>
<br>
<br>
<br>&nbsp;&nbsp; 卷747_72 【赠上都先业大师】李中 
<br>
<br>懒向人前著紫衣，虚堂闲倚一条藜。虽承雨露居龙阙， 
<br>终忆烟霞梦虎溪。睡起晓窗风淅淅，病来深院草萋萋。 
<br>有时乘兴寻师去，煮茗同吟到日西。
<br>
<br>
<br>
<br>&nbsp;&nbsp; 卷747_73 【思九江旧居三首】李中 
<br>
<br>结茅曾在碧江隈，多病贫身养拙来。雨歇汀洲垂钓去， 
<br>月当门巷访僧回。静临窗下开琴匣，闷向床头泼酒醅。 
<br>游宦等闲千里隔，空馀魂梦到渔台。
<br>
<br>门前烟水似潇湘，放旷优游兴味长。虚阁静眠听远浪， 
<br>扁舟闲上泛残阳。鹤翘碧藓庭除冷，竹引清风枕簟凉。 
<br>犬吠疏篱明月上，邻翁携酒到茅堂。
<br>
<br>无机终日狎沙鸥，得意高吟景且幽。槛底江流偏称月， 
<br>檐前山朵最宜秋。遥村处处吹横笛，曲岸家家系小舟。 
<br>别后再游心未遂，设屏惟画白蘋洲。
<br>
<br>
<br>
<br>&nbsp;&nbsp; 卷747_74 【赠东林白大师】李中 
<br>
<br>虎溪久驻灵踪，禅外诗魔尚浓。卷宿吟销永日， 
<br>移床坐对千峰。苍苔冷锁幽径，微风闲坐古松。 
<br>自说年来老病，出门渐觉疏慵。
<br>
<br>
<br>
<br>&nbsp;&nbsp; 卷747_75 【春晓】李中 
<br>
<br>残烛犹存月尚明，几家帏幌梦魂惊。
<br>星河渐没行人动，历历林梢百舌声。
<br>
<br>
<br>
<br>&nbsp;&nbsp; 卷747_76 【听郑羽人弹琴】李中 
<br>
<br>仙乡景已清，仙子启琴声。秋月空山寂，淳风一夜生。 
<br>莎间虫罢响，松顶鹤初惊。因感浮华世，谁怜太古情。
<br>
<br>
<br>
<br>&nbsp;&nbsp; 卷747_77 【秋夕书事寄友人】李中 
<br>
<br>信断关河远，相思秋夜深。砌蛩声咽咽，檐月影沈沈。 
<br>未遂青云志，那堪素发侵。吟馀成不寐，彻曙四邻砧。
<br>
<br>
<br>
<br>&nbsp;&nbsp; 卷747_78 【秋日途中】李中 
<br>
<br>竹林已萧索，客思正如雠。旧业吴江外，新蝉楚驿头。 
<br>遥天疏雨过，列岫乱云收。今夕谁家宿，孤吟月色秋。
<br>
<br>
<br>
<br>&nbsp;&nbsp; 卷747_79 【秋夜吟寄左偃】李中 
<br>
<br>与君诗兴素来狂，况入清秋夜景长。溪阁共谁看好月， 
<br>莎阶应独听寒螀。卷中新句诚堪喜，身外浮名不足忙。 
<br>会约垂名继前哲，任他玄发尽如霜。
<br>
<br>
<br>
<br>&nbsp;&nbsp; 卷747_80 【竹】李中 
<br>
<br>森森移得自山庄，植向空庭野兴长。便有好风来枕簟， 
<br>更无闲梦到潇湘。荫来砌藓经疏雨，引下溪禽带夕阳。 
<br>闲约羽人同赏处，安排棋局就清凉。
<br>
<br>
<br>
<br>&nbsp;&nbsp; 卷747_81 【怀庐岳旧游寄刘钧因感鉴上人】李中 
<br>
<br>昔年庐岳闲游日，乘兴因寻物外僧。寄宿爱听松叶雨， 
<br>论诗惟对竹窗灯。各拘片禄寻分别，高谢浮名竟未能。 
<br>一念支公安可见，影堂何处暮云凝。
<br>
<br>
<br>
<br>&nbsp;&nbsp; 卷747_82 【依韵酬智谦上人见寄】李中 
<br>
<br>性拙才非逸，同心友亦稀。风昏秋病眼，霜湿夜吟衣。 
<br>莺谷期犹负，兰陔养不违。吾师惠佳句，胜得楚金归。
<br>
<br>
<br>
<br>&nbsp;&nbsp; 卷747_83 【落花】李中 
<br>
<br>年年三月暮，无计惜残红。酷恨西园雨，生憎南陌风。 
<br>片随流水远，色逐断霞空。怅望丛林下，悠悠饮兴穷。
<br>
<br>
<br>
<br>&nbsp;&nbsp; 卷747_84 【题柳】李中 
<br>
<br>折向离亭畔，春光满手生。群花岂无艳，柔质自多情。 
<br>夹岸笼溪月，兼风撼野莺。隋堤三月暮，飞絮想纵横。
<br>
<br>
<br>
<br>&nbsp;&nbsp; 卷747_85 【赠谦明上人】李中 
<br>
<br>虽寄上都眠竹寺，逸情终忆白云端。闲登钟阜林泉晚， 
<br>梦去沃洲风雨寒。新试茶经煎有兴，旧婴诗病舍终难。 
<br>常闻秋夕多无寐，月在高台独凭栏。
<br>
<br>
<br>
<br>&nbsp;&nbsp; 卷747_86 【书蔡隐士壁】李中 
<br>
<br>病后霜髭出，衡门寂寞中。蠹侵书帙损，尘覆酒樽空。 
<br>池暗菰蒲雨，径香兰蕙风。幽闲已得趣，不见卜穷通。
<br>
<br>
<br>
<br>&nbsp;&nbsp; 卷747_87 【赠钟尊师游茅山】李中 
<br>
<br>筇杖担琴背俗尘，路寻茅岭有谁群。仙翁物外应相遇， 
<br>灵药壶中必许分。香入肌肤花洞酒，冷侵魂梦石床云。 
<br>伊予亦有朝修志，异日遨游愿见君。
<br>
<br>
<br>
<br>&nbsp;&nbsp; 卷747_88 【访徐长史留题水阁】李中 
<br>
<br>君家池阁静，一到且淹留。坐听蒹葭雨，如看岛屿秋。 
<br>杯盘深有兴，吟笑迥忘忧。更爱幽奇处，双双下野鸥。
<br>
<br>
<br>
<br>&nbsp;&nbsp; 卷747_89 【夕阳】李中 
<br>
<br>影未沈山水面红，遥天雨过促征鸿。
<br>魂销举子不回首，闲照槐花驿路中。
<br>
<br>
<br>
<br>&nbsp;&nbsp; 卷747_90 【鸂鶒】李中 
<br>
<br>流品是鸳鸯，翻飞云水乡。风高离极浦，烟暝下方塘。 
<br>比鹭行藏别，穿荷羽翼香。双双浴轻浪，谁见在潇湘。
<br>
<br>
<br>
<br>&nbsp;&nbsp; 卷747_91 【所思】李中 
<br>
<br>离思春来切，谁能慰寂寥。花飞寒食过，云重楚山遥。 
<br>耿耿梦徒往，悠悠鬓易凋。那堪对明月，独立水边桥。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷748_1 【春闺辞二首】李中 
<br>
<br>卷帘迟日暖，睡起思沈沈。辽海音尘远，春风旅馆深。 
<br>疏篁留鸟语，曲砌转花阴。寄语长征客，流年不易禁。
<br>
<br>不得辽阳信，春心何以安。鸟啼窗树晓，梦断碧烟残。 
<br>绿鉴开还懒，红颜驻且难。相思谁可诉，时取旧书看。
<br>
<br>
<br>&nbsp;&nbsp; 卷748_2 【腊中作】李中 
<br>
<br>冬至虽云远，浑疑朔漠中。劲风吹大野，密雪翳高空。 
<br>泉冻如顽石，人藏类蛰虫。豪家应不觉，兽炭满炉红。
<br>
<br>
<br>
<br>&nbsp;&nbsp; 卷748_3 【海城秋日书怀寄朐山孙明府】李中 
<br>
<br>槐柳蝉声起渡头，海城孤客思悠悠。青云展志知何日， 
<br>皓月牵吟又入秋。鉴里渐生潘岳鬓，风前犹著卜商裘。 
<br>鸣琴良宰挥毫士，应笑蹉跎身未酬。
<br>
<br>
<br>
<br>&nbsp;&nbsp; 卷748_4 【题柴司徒亭假山】李中 
<br>
<br>叠石峨峨象翠微，远山魂梦便应稀。从教藓长添峰色， 
<br>好引泉来作瀑飞。萤影夜攒疑烧起，茶烟朝出认云归。 
<br>知君创得兹幽致，公退吟看到落晖。
<br>
<br>
<br>
<br>&nbsp;&nbsp; 卷748_5 【都下寒食夜作】李中 
<br>
<br>香尘未歇暝烟收，城满笙歌事胜游。
<br>自是离人睡长早，千家帘卷月当楼。
<br>
<br>
<br>
<br>&nbsp;&nbsp; 卷748_6 【客中春思】李中 
<br>
<br>又听黄鸟绵蛮，目断家乡未还。 
<br>春水引将客梦，悠悠绕遍关山。
<br>
<br>
<br>
<br>&nbsp;&nbsp; 卷748_7 【所思】李中 
<br>
<br>门掩残花寂寂，帘垂斜月悠悠。 
<br>纵有一庭萱草，何曾与我忘忧。
<br>
<br>
<br>
<br>&nbsp;&nbsp; 卷748_8 【江馆秋思因成自勉】李中 
<br>
<br>江边候馆幽，汀鸟暝烟收。客思虽悲月，诗魔又爱秋。 
<br>声名都是幻，穷达未能忧。散逸怜渔父，波中漾小舟。
<br>
<br>
<br>
<br>&nbsp;&nbsp; 卷748_9 【赠朐山杨宰】李中 
<br>
<br>讼闲征赋毕，吏散卷帘时。听雨入秋竹，留僧覆旧棋。 
<br>得诗书落叶，煮茗汲寒池。化俗功成后，烟霄会有期。
<br>
<br>
<br>
<br>&nbsp;&nbsp; 卷748_10 【庐山】李中 
<br>
<br>控压浔阳景，崔嵬古及今。势雄超地表，翠盛接天心。 
<br>湓浦春烟列，星湾晚景沈。图经宜细览，题咏卒难任。 
<br>靖节门遥对，庾公楼俯临。参差含积雪，隐映见归禽。 
<br>峭拔推双剑，清虚数二林。白莲池宛在，翠辇事难寻。 
<br>天近星河冷，龙归洞穴深。谷春攒锦绣，石润叠琼琳。 
<br>玄鹤传仙拜，青猿伴客吟。泉通九江远，云出几州阴。 
<br>冬有灵汤溢，夏无炎暑侵。他年如遂隐，五老是知音。
<br>
<br>
<br>
<br>&nbsp;&nbsp; 卷748_11 【送孙霁书记赴寿阳辟命】李中 
<br>
<br>辟命羡君赴，其如怆别情。酒阑汀树晚，帆展野风生。 
<br>淮静寒烟敛，村遥夜火明。醉沈朐岭梦，吟达寿春城。 
<br>旧友摇鞭接，元戎扫榻迎。雪晴莲幕启，云散桂山横。 
<br>王粲从军画，陈琳草檄名。知君提健笔，重振此嘉声。
<br>
<br>
<br>
<br>&nbsp;&nbsp; 卷748_12 【听蝉寄朐山孙明府】李中 
<br>
<br>忽听新蝉发，客情其奈何。西风起槐柳，故国阻烟波。 
<br>垄笛悲犹少，巴猿恨未多。不知陶靖节，还动此心么。
<br>
<br>
<br>
<br>&nbsp;&nbsp; 卷748_13 【秋江夜泊寄刘钧正字】李中 
<br>
<br>闲忆诗人思倍劳，维舟清夜泥风骚。鱼龙不动澄江远， 
<br>云雾皆收皎月高。潮满钓舟迷浦屿，霜繁野树叫猿猱。 
<br>此时吟苦君知否，双鬓从他有二毛。
<br>
<br>
<br>
<br>&nbsp;&nbsp; 卷748_14 【赠朐山孙明府】李中 
<br>
<br>县庭无事似山斋，满砌青青旋长苔。闲抚素琴曹吏散， 
<br>自烹新茗海僧来。买将病鹤劳心养，移得闲花用意栽。 
<br>几度访君留我醉，瓮香皆值酒新开。
<br>
<br>
<br>
<br>&nbsp;&nbsp; 卷748_15 【赠海上书记张济员外】李中 
<br>
<br>鹏霄休叹志难伸，贫病虽萦道且存。阮瑀不能专笔砚， 
<br>嵇康唯要乐琴尊。春风满院空欹枕，芳草侵阶独闭门。 
<br>剑有尘埃书有蠹，昔年心事共谁论。
<br>
<br>
<br>
<br>&nbsp;&nbsp; 卷748_16 【对竹】李中 
<br>
<br>懒穿幽径冲鸣鸟，忍踏清阴损翠苔。
<br>不似闭门欹枕听，秋声如雨入轩来。
<br>
<br>
<br>
<br>&nbsp;&nbsp; 卷748_17 【送朐山孙明府赴寿阳幕府辟命】李中 
<br>
<br>堪羡元戎虚右席，便承纶綍起金台。菊丛憔悴陶潜去， 
<br>莲幕光辉阮瑀来。好向尊罍陈妙画，定应书檄播雄才。 
<br>预愁别后相思处，月入闲窗远梦回。
<br>
<br>
<br>
<br>&nbsp;&nbsp; 卷748_18 【经废宅】李中 
<br>
<br>一梦奢华去不还，断墙花发岂堪看。
<br>玉纤素绠知何处，金井梧枯碧甃寒。
<br>
<br>
<br>
<br>&nbsp;&nbsp; 卷748_19 【溪边吟】李中 
<br>
<br>鸂鶒双飞下碧流，蓼花蘋穗正含秋。
<br>茜裙二八采莲去，笑冲微雨上兰舟。
<br>
<br>
<br>
<br>&nbsp;&nbsp; 卷748_20 【得故人消息】李中 
<br>
<br>多难分离久，相思每泪垂。梦归残月晓，信到落花时。 
<br>未必乖良会，何当有后期。那堪楼上望，烟水接天涯。
<br>
<br>
<br>
<br>&nbsp;&nbsp; 卷748_21 【芳草】李中 
<br>
<br>二月正绵绵，离情被尔牵。四郊初过雨，万里正铺烟。 
<br>眷恋残花惹，留连醉客眠。飘香是杜若，最忆楚江边。
<br>
<br>
<br>
<br>&nbsp;&nbsp; 卷748_22 【江南春】李中 
<br>
<br>千家事胜游，景物可忘忧。水国楼台晚，春郊烟雨收。 
<br>鹧鸪啼竹树，杜若媚汀洲。永巷歌声远，王孙会莫愁。
<br>
<br>
<br>
<br>&nbsp;&nbsp; 卷748_23 【悼亡】李中 
<br>
<br>巷深芳草细，门静绿杨低。室迩人何处，花残月又西。 
<br>武陵期已负，巫峡梦终迷。独立销魂久，双双好鸟啼。
<br>
<br>
<br>
<br>&nbsp;&nbsp; 卷748_24 【春晏寄从弟德润】李中 
<br>
<br>相思禁烟近，楼上动吟魂。水国春寒在，人家暮雨昏。 
<br>朱桥通竹树，香径匝兰荪。安得吾宗会，高歌醉一尊。
<br>
<br>
<br>
<br>&nbsp;&nbsp; 卷748_25 【赠致仕沈彬郎中】李中 
<br>
<br>自言婚嫁毕，尘事不关心。老去诗魔在，春来酒病深。 
<br>山翁期采药，海月伴鸣琴。多谢维舟处，相留接静吟。
<br>
<br>
<br>
<br>&nbsp;&nbsp; 卷748_26 【忆溪居】李中 
<br>
<br>竹轩临水静无尘，别后凫鹥入梦频。
<br>杜若菰蒲烟雨歇，一溪春色属何人。
<br>
<br>
<br>
<br>&nbsp;&nbsp; 卷748_27 【登下蔡县楼】李中 
<br>
<br>长涯烟水又含秋，吏散时时独上楼。
<br>信断兰台乡国远，依稀王粲在荆州。
<br>
<br>
<br>
<br>&nbsp;&nbsp; 卷748_28 【下蔡春偶作】李中 
<br>
<br>旅馆飘飘类断蓬，悠悠心绪有谁同。一宵风雨花飞后， 
<br>万里乡关梦自通。多难不堪容鬓改，沃愁惟怕酒杯空。 
<br>采兰扇枕何时遂，洗虑焚香叩上穹。
<br>
<br>
<br>
<br>&nbsp;&nbsp; 卷748_29 【再游洞神宫怀邵羽人有感】李中 
<br>
<br>重向烟萝省旧游，因寻遗迹想浮丘。峰头鹤去三清远， 
<br>坛畔月明千古秋。泉落小池清复咽，云从高峤起还收。 
<br>自惭未得冲虚术，白发无情渐满头。
<br>
<br>
<br>
<br>&nbsp;&nbsp; 卷748_30 【秋雨二首】李中 
<br>
<br>飘洒当穷巷，苔深落叶铺。送寒来客馆，滴梦在庭梧。 
<br>逼砌蛩声断，侵窗竹影孤。遥思渔叟兴，蓑笠在江湖。
<br>
<br>竟日声萧飒，兼风不暂阑。竹窗秋睡美，荻浦夜渔寒。 
<br>地僻苔生易，林疏鸟宿难。谁知苦吟者，坐听一灯残。
<br>
<br>
<br>
<br>&nbsp;&nbsp; 卷748_31 【经古观有感】李中 
<br>
<br>古观寥寥枕碧溪，偶思前事立残晖。漆园化蝶名空在， 
<br>柱史犹龙去不归。丹井泉枯苔锁合，醮坛松折鹤来稀。 
<br>回头因叹浮生事，梦里光阴疾若飞。
<br>
<br>
<br>
<br>&nbsp;&nbsp; 卷748_32 【吉水春暮访蔡文庆处士留题】李中 
<br>
<br>无事无忧鬓任苍，浊醪闲酌送韶光。溟濛雨过池塘暖， 
<br>狼藉花飞砚席香。好古未尝疏典册，悬图时要看潇湘。 
<br>恋君清话难留处，归路迢迢又夕阳。
<br>
<br>
<br>
<br>&nbsp;&nbsp; 卷748_33 【烈祖孝高挽歌二首】李中 
<br>
<br>谁解叩乾关，音容去不还。位方尊北极，寿忽殒南山。 
<br>凤辇应难问，龙髯不可攀。千秋遗恨处，云物锁桥山。
<br>
<br>仙驭归何处，苍苍问且难。华夷喧道德，陵垄葬衣冠。 
<br>御水穿城咽，宫花泣露寒。九疑消息断，空望白云端。
<br>
<br>
<br>
<br>&nbsp;&nbsp; 卷748_34 【赠海上观音院文依上人】李中 
<br>
<br>烟霞海边寺，高卧出门慵。白日少来客，清风生古松。 
<br>虚窗从燕入，坏屐任苔封。几度陪师话，相留到暮钟。
<br>
<br>
<br>
<br>&nbsp;&nbsp; 卷748_35 【秋夕病中作】李中 
<br>
<br>卧病当秋夕，悠悠枕上情。不堪抛月色，无计避虫声。 
<br>煎药惟忧涩，停灯又怕明。晓临清鉴里，应有白髭生。
<br>
<br>
<br>
<br>&nbsp;&nbsp; 卷748_36 【寄黄鹗秀才】李中 
<br>
<br>长忆狂游日，惜春心恰同。预愁花片落，不遣酒壶空。 
<br>草软眠难舍，莺娇听莫穷。如今千里隔，搔首对秋风。
<br>
<br>
<br>
<br>&nbsp;&nbsp; 卷748_37 【春日书怀寄朐山孙明府】李中 
<br>
<br>一作边城客，闲门两度春。莺花深院雨，书剑满床尘。 
<br>紫阁期终负，青云道未伸。犹怜陶靖节，诗酒每相亲。
<br>
<br>
<br>
<br>&nbsp;&nbsp; 卷748_38 【柴司徒宅牡丹】李中 
<br>
<br>暮春栏槛有佳期，公子开颜乍拆时。翠幄密笼莺未识， 
<br>好香难掩蝶先知。愿陪妓女争调乐，欲赏宾朋预课诗。 
<br>只恐却随云雨去，隔年还是动相思。
<br>
<br>
<br>
<br>&nbsp;&nbsp; 卷748_39 【赠王道者】李中 
<br>
<br>混俗从教鬓似银，世人无分得相亲。槎流海上波涛阔， 
<br>酒满壶中天地春。功就不看丹灶火，性闲时拂玉琴尘。 
<br>仙家变化谁能测，只恐洪崖是此身。
<br>
<br>
<br>
<br>&nbsp;&nbsp; 卷748_40 【春闺辞二首】李中 
<br>
<br>尘昏菱鉴懒修容，双脸桃花落尽红。
<br>玉塞梦归残烛在，晓莺窗外啭梧桐。
<br>
<br>边无音信暗消魂，茜袖香裙积泪痕。
<br>海燕归来门半掩，悠悠花落又黄昏。
<br>
<br>
<br>
<br>&nbsp;&nbsp; 卷748_41 【暮春怀故人】李中 
<br>
<br>池馆寂寥三月尽，落花重叠盖莓苔。惜春眷恋不忍扫， 
<br>感物心情无计开。梦断美人沈信息，目穿长路倚楼台。 
<br>琅玕绣段安可得，流水浮云共不回。
<br>
<br>
<br>
<br>&nbsp;&nbsp; 卷748_42 【秋日登润州城楼】李中 
<br>
<br>虚楼一望极封疆，积雨晴来野景长。水接海门铺远色， 
<br>稻连京口发秋香。鸣蝉历历空相续，归鸟翩翩自著行。 
<br>吟罢倚栏深有思，清风留我到斜阳。
<br>
<br>
<br>
<br>&nbsp;&nbsp; 卷748_43 【晚春客次偶吟】李中 
<br>
<br>暂驻征轮野店间，悠悠时节又春残。落花风急宿酲解， 
<br>芳草雨昏春梦寒。惭逐利名头易白，欲眠云水志犹难。 
<br>却怜村寺僧相引，闲上虚楼共倚栏。
<br>
<br>
<br>
<br>&nbsp;&nbsp; 卷748_44 【对雨寄朐山林番明府】李中 
<br>
<br>竟日如丝不暂停，莎阶闲听滴秋声。斜飘虚阁琴书润， 
<br>冷逼幽窗梦寐清。开户只添搜句味，看山还阻上楼情。 
<br>遥知公退琴堂静，坐对萧骚饮兴生。
<br>
<br>
<br>
<br>&nbsp;&nbsp; 卷748_45 【落花】李中 
<br>
<br>残红引动诗魔，怀古牵情奈何。半落铜台月晓， 
<br>乱飘金谷风多。悠悠旋逐流水，片片轻粘短莎。 
<br>谁见长门深锁，黄昏细雨相和。
<br>
<br>
<br>
<br>&nbsp;&nbsp; 卷748_46 【燕】李中 
<br>
<br>豪家五色泥香，衔得营巢太忙。 
<br>喧觉佳人昼梦，双双犹在雕梁。
<br>
<br>
<br>
<br>&nbsp;&nbsp; 卷748_47 【莺】李中 
<br>
<br>羽毛特异诸禽，出谷堪听好音。 
<br>薄暮欲栖何处，雨昏杨柳深深。
<br>
<br>
<br>
<br>&nbsp;&nbsp; 卷748_48 【宿山中寺】李中 
<br>
<br>寄宿深山寺，惟逢老病僧。风吹几世树，云暗暮秋灯。 
<br>瞑目忘尘虑，谈空入上乘。明晨返名路，何计恋南能。
<br>
<br>
<br>
<br>&nbsp;&nbsp; 卷748_49 【海上载笔依韵酬左偃见寄】李中 
<br>
<br>都城分别后，海峤梦魂迷。吟兴疏烟月，边情起鼓鼙。 
<br>戍旗风飐小，营柳雾笼低。草檄无馀刃，难将阮瑀齐。
<br>
<br>
<br>
<br>&nbsp;&nbsp; 卷748_50 【春晚招鲁从事】李中 
<br>
<br>衮衮利名役，常嗟聚会稀。有心游好景，无术驻残晖。 
<br>南陌草争茂，西园花乱飞。期君举杯酒，不醉莫言归。
<br>
<br>
<br>
<br>&nbsp;&nbsp; 卷748_51 【和易秀才春日见寄】李中 
<br>
<br>每恨多流落，吾徒不易亲。相逢千里客，共醉百花春。 
<br>小槛山当面，闲阶柳拂尘。何时卜西上，明月桂枝新。
<br>
<br>
<br>
<br>&nbsp;&nbsp; 卷748_52 【送黄秀才】李中 
<br>
<br>雨馀飞絮乱，相别思难任。酒罢河桥晚，帆开烟水深。 
<br>蟾宫须展志，渔艇莫牵心。岐路从兹远，双鱼信勿沈。
<br>
<br>
<br>
<br>&nbsp;&nbsp; 卷748_53 【庭竹】李中 
<br>
<br>偶自山僧院，移归傍砌栽。好风终日起，幽鸟有时来。 
<br>筛月牵诗兴，笼烟伴酒杯。南窗睡轻起，萧飒雨声回。
<br>
<br>
<br>
<br>&nbsp;&nbsp; 卷748_54 【送戴秀才】李中 
<br>
<br>已是殊乡客，送君重惨然。河桥乍分首，槐柳正鸣蝉。 
<br>短棹离幽浦，孤帆触远烟。清朝重文物，变化莫迁延。
<br>
<br>
<br>
<br>&nbsp;&nbsp; 卷748_55 【病中作】李中 
<br>
<br>闲斋病初起，心绪复悠悠。开箧群书蠹，听蝉满树秋。 
<br>诗魔还渐动，药债未能酬。为忆前山色，扶持上小楼。
<br>
<br>
<br>
<br>&nbsp;&nbsp; 卷748_56 【离家】李中 
<br>
<br>送别人归春日斜，独鞭羸马指天涯。
<br>月生江上乡心动，投宿匆忙近酒家。
<br>
<br>
<br>
<br>&nbsp;&nbsp; 卷748_57 【村行】李中 
<br>
<br>极目青青垄麦齐，野塘波阔下凫鹥。
<br>阳乌景暖林桑密，独立闲听戴胜啼。
<br>
<br>
<br>
<br>&nbsp;&nbsp; 卷748_58 【献乔侍郎】李中 
<br>
<br>位望谁能并，当年志已伸。人间传凤藻，天上演龙纶。 
<br>贾马才无敌，褒雄誉益臻。除奸深系念，致主迥忘身。 
<br>谏疏纵横上，危言果敢陈。忠贞虽贯世，消长岂由人。 
<br>慷慨辞朝阙，迢遥涉路尘。千山明夕照，孤棹渡长津。 
<br>杜宇声方切，江蓠色正新。卷舒唯合道，喜愠不劳神。 
<br>禅客陪清论，渔翁作近邻。静吟穷野景，狂醉养天真。 
<br>格论思名士，舆情渴直臣。九霄恩复降，比户意皆忻。 
<br>却入鸳鸾序，终身顾问频。漏残丹禁晓，日暖玉墀春。 
<br>鉴物心如水，忧时鬓若银。惟期康庶事，永要叙彝伦。 
<br>贵贱知无间，孤寒必许亲。几多沈滞者，拭目望陶钧。
<br>
<br>
<br>
<br>&nbsp;&nbsp; 卷748_59 【献中书张舍人】李中 
<br>
<br>仙桂从攀后，人间播大名。飞腾谐素志，霄汉是前程。 
<br>持宪威声振，司言品秩清。帘开春酒醒，月上草麻成。 
<br>丹陛凌晨对，青云逐步生。照人裴玉莹，鉴物宪陂明。 
<br>下直无他事，闲游恣逸情。林僧开户接，溪叟扫苔迎。 
<br>煮茗山房冷，垂纶野艇轻。神清宜放旷，诗苦益纵横。 
<br>馀刃时皆仰，嘉谋众伫行。四方观启沃，毕竟念孤平。
<br>
<br>
<br>
<br>&nbsp;&nbsp; 卷748_60 【海上和郎戬员外赴倅职】李中 
<br>
<br>宋玉逢秋何起悲，新恩委寄好开眉。班升鸳鹭频经岁， 
<br>任佐龚黄必暂时。乍对烟霞吟海峤，应思蘋蓼梦江湄。 
<br>一朝凤诏重征入，鹏化那教尺鷃知。
<br>
<br>
<br>
<br>&nbsp;&nbsp; 卷748_61 【又送赴关】李中 
<br>
<br>心似白云归帝乡，暂停良画别龚黄。烟波乍晓浮兰棹， 
<br>魂梦先飞近御香。一路伴吟汀草绿，几程清思水风凉。 
<br>想应敷对忠言后，不放乡云离太阳。
<br>
<br>
<br>
<br>&nbsp;&nbsp; 卷748_62 【书郭判官幽斋壁】李中 
<br>
<br>不妨公退尚清虚，创得幽斋兴有馀。要引好风清户牖， 
<br>旋栽新竹满庭除。倾壶待客花开后，煮茗留僧月上初。 
<br>更有野情堪爱处，石床苔藓似匡庐。
<br>
<br>
<br>
<br>&nbsp;&nbsp; 卷748_63 【石棋局献时宰】李中 
<br>
<br>得从岳叟诚堪重，却献皋夔事更宜。公退启枰书院静， 
<br>日斜收子竹阴移。适情岂待樵柯烂，罢局还应屐齿隳。 
<br>预想幽窗风雨夜，一灯闲照覆图时。
<br>
<br>
<br>
<br>&nbsp;&nbsp; 卷748_64 【海城秋夕寄怀舍弟】李中 
<br>
<br>鸟栖庭树夜悠悠，枕上谁知泪暗流。千里梦魂迷旧业， 
<br>一城砧杵捣残秋。窗间寂寂灯犹在，帘外萧萧雨未休。 
<br>早晚莱衣同著去，免悲流落在边州。
<br>
<br>
<br>
<br>&nbsp;&nbsp; 卷748_65 【和夏侯秀才春日见寄】李中 
<br>
<br>绵蛮黄鸟不堪听，触目离愁怕酒醒。云散碧山当晚槛， 
<br>雨催青藓匝春庭。寻芳懒向桃花坞，垂钓空思杜若汀。 
<br>昼梦不成吟有兴，挥毫书在枕边屏。
<br>
<br>
<br>
<br>&nbsp;&nbsp; 卷748_66 【送夏侯秀才】李中 
<br>
<br>江村摇落暮蝉鸣，执手临岐动别情。古岸相看残照在， 
<br>片帆难驻好风生。牵吟一路逢山色，醒睡长汀对月明。 
<br>况是清朝至公在，预知乔木定迁莺。
<br>
<br>
<br>
<br>&nbsp;&nbsp; 卷748_67 【江南重会友人感旧二首】李中 
<br>
<br>江南重会面，聊话十年心。共立黄花畔，空惊素发侵。 
<br>斜阳浮远水，归鸟下疏林。牵动诗魔处，凉风村落砧。
<br>
<br>长江落照天，物景似当年。忆昔携村酒，相将上钓船。 
<br>狂歌红蓼岸，惊起白鸥眠。今日趋名急，临风一黯然。
<br>
<br>
<br>
<br>&nbsp;&nbsp; 卷748_68 【己未岁冬捧宣头离下蔡】李中 
<br>
<br>诏下如春煦，巢南志不违。空将感恩泪，滴尽冒寒衣。 
<br>覆载元容善，形骸果得归。无心惭季路，负米觐亲闱。
<br>
<br>
<br>
<br>&nbsp;&nbsp; 卷748_69 【哭舍弟二首】李中 
<br>
<br>鸿雁离群后，成行忆日存。谁知归故里，只得奠吟魂。 
<br>虫蠹书盈箧，人稀草拥门。从兹长恸后，独自奉晨昏。
<br>
<br>浮生多夭枉，惟尔最堪悲。同气未归日，慈亲临老时。 
<br>旧诗传海峤，新冢枕江湄。遗稚呜呜处，黄昏绕繐帷。
<br>
<br>
<br>
<br>&nbsp;&nbsp; 卷748_70 【书情寄诗友】李中 
<br>
<br>默默谁知我，裴回野水边。诗情长若旧，吾事更无先。 
<br>芳草人稀地，残阳雁过天。静思吟友外，此意复谁怜。
<br>
<br>
<br>
<br>&nbsp;&nbsp; 卷748_71 【读蜀志】李中 
<br>
<br>鼎分天地日，先主力元微。鱼水从相得，山河遂有归。 
<br>任贤无间忌，报国尽神机。草昧争雄者，君臣似此稀。
<br>
<br>
<br>
<br>&nbsp;&nbsp; 卷748_72 【献张拾遗】李中 
<br>
<br>官资清贵近丹墀，性格孤高世所稀。金殿日开亲凤扆， 
<br>古屏时展看渔矶。酒醒虚阁秋帘卷，吟对疏篁夕鸟归。 
<br>献替频陈忠誉播，鹏霄万里展雄飞。
<br>
<br>
<br>
<br>&nbsp;&nbsp; 卷748_73 【献中书汤舍人】李中 
<br>
<br>庆云呈瑞为明时，演畅丝纶在紫微。銮殿对时亲舜日， 
<br>鲤庭过处著莱衣。闲寻竹寺听啼鸟，吟倚江楼恋落晖。 
<br>隔座银屏看是设，一门清贵古今稀。
<br>
<br>
<br>
<br>&nbsp;&nbsp; 卷748_74 【海上太守新创东亭】李中 
<br>
<br>使君心智杳难同，选胜开亭景莫穷。高敞轩窗迎海月， 
<br>预栽花木待春风。静披典籍堪师古，醉拥笙歌不碍公。 
<br>满径苔纹疏雨后，入檐山色夕阳中。偏宜下榻延徐孺， 
<br>最称登门礼孔融。事简岂妨频赏玩，况当为政有馀功。
<br>
<br>
<br>
<br>&nbsp;&nbsp; 卷748_75 【宫词二首】李中 
<br>
<br>门锁帘垂月影斜，翠华咫尺隔天涯。
<br>香铺罗幌不成梦，背壁银缸落尽花。
<br>
<br>金波寒透水精帘，烧尽沈檀手自添。
<br>风递笙歌门已掩，翠华何处夜厌厌。
<br>
<br>
<br>
<br>&nbsp;&nbsp; 卷748_76 【采莲女】李中 
<br>
<br>晚凉含笑上兰舟，波底红妆影欲浮。
<br>陌上少年休植足，荷香深处不回头。
<br>
<br>
<br>
<br>&nbsp;&nbsp; 卷748_77 【钟陵春思】李中 
<br>
<br>沉沉楼影月当午，冉冉风香花正开。
<br>芳草迢迢满南陌，王孙何处不归来。
<br>
<br>
<br>
<br>&nbsp;&nbsp; 卷748_78 【赠夏秀才】李中 
<br>
<br>轩车紫陌竞寻春，独掩衡门病起身。步月怕伤三径藓， 
<br>取琴因拂一床尘。明时傥有丹枝分，青鉴从他素发新。 
<br>况是青云知己在，原思生计莫忧贫。
<br>
<br>
<br>
<br>&nbsp;&nbsp; 卷748_79 【夏日书依上人壁】李中 
<br>
<br>门外尘飞暑气浓，院中萧索似山中。
<br>最怜煮茗相留处，疏竹当轩一榻风。
<br>
<br>
<br>
<br>&nbsp;&nbsp; 卷748_80 【下蔡春暮旅怀】李中 
<br>
<br>柳过春霖絮乱飞，旅中怀抱独凄凄。月生淮上云初散， 
<br>家在江南梦去迷。发白每惭清鉴启，心孤长怯子规啼。 
<br>拜恩为养慈亲急，愿向明朝捧紫泥。
<br>
<br>
<br>
<br>&nbsp;&nbsp; 卷748_81 【捧宣头许归侍养】李中 
<br>
<br>泥书捧处圣恩新，许觐庭闱养二亲。
<br>蝼蚁至微宁足数，未知何处答穹旻。
<br>
<br>
<br>
<br>&nbsp;&nbsp; 卷748_82 【途中作（逢旧识，闻老亲所患，不至加甚）】李中 
<br>
<br>烟波涉历指家林，欲到家林惧却深。
<br>得信慈亲痾瘵减，当时宽勉采兰心。
<br>
<br>
<br>
<br>&nbsp;&nbsp; 卷748_83 【都下再会友人】李中 
<br>
<br>谁言多难后，重会喜淹留。欲话关河梦，先惊鬓发秋。 
<br>浮云空冉冉，远水自悠悠。多谢开青眼，携壶共上楼。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
