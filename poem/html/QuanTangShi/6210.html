<HTML>
<HEAD>
<TITLE>全唐诗 卷681-683 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷681-683</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷681-683</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6210"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷681-683')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷681-683]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷681_1 【感事三十四韵（丁卯已后）】韩偓 
<br>
<br>紫殿承恩岁，金銮入直年。人归三岛路，日过八花砖。 
<br>鸳鹭皆回席，皋夔亦慕膻。庆霄舒羽翼，尘世有神仙。 
<br>虽遇河清圣，惭非岳降贤。皇慈容散拙，公议逼陶甄。 
<br>江总参文会，陈暄侍狎筵。腐儒亲帝座，太史认星躔。 
<br>侧弁聆神算，濡毫俟密宣。宫司持玉研，书省擘香笺。 
<br>唯理心无党，怜才膝屡前。焦劳皆实录，宵旰岂虚传。 
<br>始议新尧历，将期整舜弦。去梯言必尽，仄席意弥坚。 
<br>上相思惩恶，中人讵省愆。鹿穷唯牴触，兔急且cg猭。 
<br>本是谋赊死，因之致劫迁。氛霾言下合，日月暗中悬。 
<br>恭显诚甘罪，韦平亦恃权。畏闻巢幕险，宁寤积薪然。 
<br>谅直寻钳口，奸纤益比肩。晋谗终不解，鲁瘠竟难痊。 
<br>只拟诛黄皓，何曾识霸先。嗾獒翻丑正，养虎欲求全。 
<br>万乘烟尘里，千官剑戟边。斗魁当北坼，地轴向西偏。 
<br>袁董非徒尔，师昭岂偶然。中原成劫火，东海遂桑田。 
<br>溅血惭嵇绍，迟行笑褚渊。四夷同效顺，一命敢虚捐。 
<br>山岳还青耸，穹苍旧碧鲜。独夫长啜泣，多士已忘筌。 
<br>郁郁空狂叫，微微几病癫。丹梯倚寥廓，终去问青天。
<br>
<br>
<br>&nbsp;&nbsp; 卷681_2 【向隅】韩偓 
<br>
<br>守道得途迟，中兼遇乱离。刚肠成绕指，玄发转垂丝。 
<br>客路少安处，病床无稳时。弟兄消息绝，独敛问隅眉。
<br>
<br>
<br>
<br>&nbsp;&nbsp; 卷681_3 【社后】韩偓 
<br>
<br>社后重阳近，云天澹薄间。目随棋客静，心共睡僧闲。 
<br>归鸟城衔日，残虹雨在山。寂寥思晤语，何夕款柴关。
<br>
<br>
<br>
<br>&nbsp;&nbsp; 卷681_4 【息虑】韩偓 
<br>
<br>息虑狎群鸥，行藏合自由。春寒宜酒病，夜雨入乡愁。 
<br>道向危时见，官因乱世休。外人相待浅，独说济川舟。
<br>
<br>
<br>
<br>&nbsp;&nbsp; 卷681_5 【早起探春】韩偓 
<br>
<br>句芒一夜长精神，腊后风头已见春。烟柳半眠藏利脸， 
<br>雪梅含笑绽香唇。渐因闲暇思量酒，必怨颠狂泥摸人。 
<br>若个高情能似我，且应欹枕睡清晨。
<br>
<br>
<br>
<br>&nbsp;&nbsp; 卷681_6 【味道】韩偓 
<br>
<br>如含瓦砾竟何功，痴黠相兼似得中。心系是非徒怅望， 
<br>事须光景旋虚空。升沉不定都如梦，毁誉无恒却要聋。 
<br>弋者甚多应扼腕，任他闲处指冥鸿。
<br>
<br>
<br>
<br>&nbsp;&nbsp; 卷681_7 【秋郊闲望有感】韩偓 
<br>
<br>枫叶微红近有霜，碧云秋色满吴乡。鱼冲骇浪雪鳞健， 
<br>鸦闪夕阳金背光。心为感恩长惨戚，鬓缘经乱早苍浪。 
<br>可怜广武山前语，楚汉宁教作战场。
<br>
<br>
<br>
<br>&nbsp;&nbsp; 卷681_8 【李太舍池上玩红薇醉题】韩偓 
<br>
<br>花低池小水泙泙，花落池心片片轻。酩酊不能羞白鬓， 
<br>颠狂犹自眷红英。乍为旅客颜常厚，每见同人眼暂明。 
<br>京洛园林归未得，天涯相顾一含情。
<br>
<br>
<br>
<br>&nbsp;&nbsp; 卷681_9 【余寓汀州沙县，病中闻前郑左丞璘随外镇举荐…感悟也】韩偓 
<br>
<br>莫恨当年入用迟，通材何处不逢知。桑田变后新舟楫， 
<br>华表归来旧路岐。公干寂寥甘坐废，子牟欢抃促行期。 
<br>移都已改侯王第，惆怅沙堤别筑基。
<br>
<br>
<br>
<br>&nbsp;&nbsp; 卷681_10 【又一绝请为申达京洛亲交知余病废】韩偓 
<br>
<br>鬓惹新霜耳旧聋，眼昏腰曲四肢风。
<br>交亲若要知形候，岚嶂烟中折臂翁。
<br>
<br>
<br>
<br>&nbsp;&nbsp; 卷681_11 【梦中作】韩偓 
<br>
<br>紫宸初启列鸳鸾，直向龙墀对揖班。九曜再新环北极， 
<br>万方依旧祝南山。礼容肃睦缨緌外，和气熏蒸剑履间。 
<br>扇合却循黄道退，庙堂谈笑百司闲。
<br>
<br>
<br>
<br>&nbsp;&nbsp; 卷681_12 【己巳年正月十二日自沙县抵邵武军将谋抚…偶成一篇】韩偓 
<br>
<br>访戴船回郊外泊，故乡何处望天涯。半明半暗山村日， 
<br>自落自开江庙花。数醆绿醅桑落酒，一瓯香沫火前茶。 
<br>（缺二句） 
<br>
<br>
<br>
<br>&nbsp;&nbsp; 卷681_13 【建谿滩波心目惊眩余平生溺奇境今则畏怯不暇因书…八字】韩偓 
<br>
<br>长贪山水羡渔樵，自笑扬鞭趁早朝。
<br>今日建谿惊恐后，李将军画也须烧。
<br>
<br>
<br>
<br>&nbsp;&nbsp; 卷681_14 【自沙县抵龙溪县值泉州军过后村落皆空因有一绝】韩偓 
<br>
<br>水自潺湲日自斜，尽无鸡犬有鸣鸦。
<br>千村万落如寒食，不见人烟空见花。
<br>
<br>
<br>
<br>&nbsp;&nbsp; 卷681_15 【此翁（此后在桃林场）】韩偓 
<br>
<br>高阁群公莫忌侬，侬心不在宦名中。岩光一唾垂緌紫， 
<br>何胤三遗大带红。金劲任从千口铄，玉寒曾试几炉烘。 
<br>唯应鬼眼兼天眼，窥见行藏信此翁。
<br>
<br>
<br>
<br>&nbsp;&nbsp; 卷681_16 【失鹤】韩偓 
<br>
<br>正怜标格出华亭，况是昂藏入相经。碧落顺风初得志， 
<br>故巢因雨却闻腥。几时翔集来华表，每日沈吟看画屏。 
<br>为报鸡群虚嫉妒，红尘向上有青冥。
<br>
<br>
<br>
<br>&nbsp;&nbsp; 卷681_17 【卜隐】韩偓 
<br>
<br>屏迹还应减是非，却忧蓝玉又光辉。桑梢出舍蚕初老， 
<br>柳絮盖溪鱼正肥。世乱岂容长惬意，景清还觉易忘机。 
<br>世间华美无心问，藜藿充肠苎作衣。
<br>
<br>
<br>
<br>&nbsp;&nbsp; 卷681_18 【晨兴】韩偓 
<br>
<br>晓景山河爽，闲居巷陌清。已能消滞念，兼得散馀酲。 
<br>汲水人初起，回灯燕暂惊。放怀殊未足，圆隙已尘生。
<br>
<br>
<br>
<br>&nbsp;&nbsp; 卷681_19 【暴雨】韩偓 
<br>
<br>电尾烧黑云，雨脚飞银线。急点溅池心，微烟昏水面。 
<br>气凉氛祲消，暑退松篁健。丛蓼亚赪茸，擎荷翻绿扇。 
<br>风期谁与同，逸趣余探遍。欲去更迟留，胸中久交战。
<br>
<br>
<br>
<br>&nbsp;&nbsp; 卷681_20 【山院避暑】韩偓 
<br>
<br>行乐江郊外，追凉山寺中。静阴生晚绿，寂虑延清风。 
<br>运塞地维窄，气苏天宇空。何人识幽抱，目送冥冥鸿。
<br>
<br>
<br>
<br>&nbsp;&nbsp; 卷681_21 【闲兴】韩偓 
<br>
<br>景寂有玄味，韵高无俗情。他山冰雪解，此水波澜生。 
<br>影重验花密，滴稀知酒清。忙人常扰扰，安得心和平。
<br>
<br>
<br>
<br>&nbsp;&nbsp; 卷681_22 【漫作二首】韩偓 
<br>
<br>暑雨洒和气，香风吹日华。瞬龙惊汗漫，翥凤綷云霞。 
<br>悬圃珠为树，天池玉作砂。丹霄能几级，何必待乘槎。
<br>
<br>黍谷纯阳入，鸾霄瑞彩生。岳灵分正气，仙卫借神兵。 
<br>污俗迎风变，虚怀遇物倾。千钧将一羽，轻重在平衡。
<br>
<br>
<br>
<br>&nbsp;&nbsp; 卷681_23 【腾腾】韩偓 
<br>
<br>八年流落醉腾腾，点检行藏喜不胜。
<br>乌帽素餐兼施药，前生多恐是医僧。
<br>
<br>
<br>
<br>&nbsp;&nbsp; 卷681_24 【寄隐者】韩偓 
<br>
<br>烟郭云扃路不遥，怀贤犹恨太迢迢。长松夜落钗千股， 
<br>小港春添水半腰。已约病身抛印绶，不嫌门巷似渔樵。 
<br>渭滨晦迹南阳卧，若比吾徒更寂寥。
<br>
<br>
<br>
<br>&nbsp;&nbsp; 卷681_25 【闲居】韩偓 
<br>
<br>厌闻趋竞喜闲居，自种芜菁亦自锄。麋鹿跳梁忧触拨， 
<br>鹰鹯搏击恐粗疏。拙谋却为多循理，所短深惭尽信书。 
<br>刀尺不亏绳墨在，莫疑张翰恋鲈鱼。
<br>
<br>
<br>
<br>&nbsp;&nbsp; 卷681_26 【僧影】韩偓 
<br>
<br>山色依然僧已亡，竹间疏磬隔残阳。
<br>智灯已灭馀空烬，犹自光明照十方。
<br>
<br>
<br>
<br>&nbsp;&nbsp; 卷681_27 【洞庭玩月】韩偓 
<br>
<br>洞庭湖上清秋月，月皎湖宽万顷霜。玉碗深沈潭底白， 
<br>金杯细碎浪头光。寒惊乌鹊离巢噪，冷射蛟螭换窟藏。 
<br>更忆瑶台逢此夜，水晶宫殿挹琼浆。
<br>
<br>
<br>
<br>&nbsp;&nbsp; 卷681_28 【赠隐逸】韩偓 
<br>
<br>静景须教静者寻，清狂何必在山阴。蜂穿窗纸尘侵砚， 
<br>鸟斗庭花露滴琴。莫笑乱离方解印，犹胜颠蹶未抽簪。 
<br>筑金总得非名士，况是无人解筑金。
<br>
<br>
<br>
<br>&nbsp;&nbsp; 卷681_29 【南浦】韩偓 
<br>
<br>月若半环云若吐，高楼帘卷当南浦。应是石城艇子来， 
<br>两桨咿哑过花坞。正值连宵酒未醒，不宜此际兼微雨。 
<br>直教笔底有文星，亦应难状分明苦。
<br>
<br>
<br>
<br>&nbsp;&nbsp; 卷681_30 【桃林场客舍之前有池半亩木槿栉比阏水遮山…五言八韵】韩偓 
<br>
<br>插槿作藩篱，丛生覆小池。为能妨远目，因遣去闲枝。 
<br>邻叟偷来赏，栖禽欲下疑。虚空无障处，蒙闭有开时。 
<br>苇鹭怜潇洒，泥鳅畏日曦。稍宽春水面，尽见晚山眉。 
<br>岸稳人偷钓，阶明日上基。世间多弊事，事事要良医。
<br>
<br>
<br>
<br>&nbsp;&nbsp; 卷681_31 【中秋寄杨学士（一作中秋永夕奉寄杨学士兄弟）】韩偓 
<br>
<br>鳞差甲子渐衰迟，依旧年年困乱离。
<br>八月夜长乡思切，鬓边添得几茎丝。
<br>
<br>
<br>
<br>&nbsp;&nbsp; 卷681_32 【寄禅师】韩偓 
<br>
<br>他心明与此心同，妙用忘言理暗通。气运阴阳成世界， 
<br>水浮天地寄虚空。劫灰聚散铢锱黑，日御奔驰茧栗红。 
<br>万物尽遭风鼓动，唯应禅室静无风。
<br>
<br>
<br>
<br>&nbsp;&nbsp; 卷681_33 【清兴】韩偓 
<br>
<br>阴沈天气连翩醉，摘索花枝料峭寒。
<br>拥鼻绕廊吟看雨，不知遗却竹皮冠。
<br>
<br>
<br>
<br>&nbsp;&nbsp; 卷681_34 【深院】韩偓 
<br>
<br>鹅儿唼啑栀黄觜，凤子轻盈腻粉腰。
<br>深院下帘人昼寝，红蔷薇架碧芭蕉。
<br>
<br>
<br>
<br>&nbsp;&nbsp; 卷681_35 【凄凄】韩偓 
<br>
<br>深将宠辱齐，往往亦凄凄。白日知丹抱，青云有旧蹊。 
<br>嗜咸凌鲁济，恶洁助泾泥。风雨今如晦，堪怜报晓鸡。
<br>
<br>
<br>
<br>&nbsp;&nbsp; 卷681_36 【火蛾】韩偓 
<br>
<br>阳光不照临，积阴生此类。非无惜死心，奈有灭明意。 
<br>妆穿粉焰焦，翅扑兰膏沸。为尔一伤嗟，自弃非天弃。
<br>
<br>
<br>
<br>&nbsp;&nbsp; 卷681_37 【信笔】韩偓 
<br>
<br>春风狂似虎，春浪白于鹅。柳密藏烟易，松长见日多。 
<br>石崖采芝叟，乡俗摘茶歌。道在无伊郁，天将奈尔何。
<br>
<br>
<br>
<br>&nbsp;&nbsp; 卷681_38 【雷公】韩偓 
<br>
<br>闲人倚柱笑雷公，又向深山霹怪松。
<br>必若有苏天下意，何如惊起武侯龙。
<br>
<br>
<br>
<br>&nbsp;&nbsp; 卷681_39 【船头】韩偓 
<br>
<br>两岸绿芜齐似翦，掩映云山相向晚。
<br>船头独立望长空，日艳波光逼人眼。
<br>
<br>
<br>
<br>&nbsp;&nbsp; 卷681_40 【喜凉】韩偓 
<br>
<br>炉炭烧人百疾生，凤狂龙躁减心情。四山毒瘴乾坤浊， 
<br>一簟凉风世界清。楚调忽惊凄玉柱，汉宫应已湿金茎。 
<br>豪强顿息蛙唇吻，爽利重新鹘眼睛。稳想海槎朝犯斗， 
<br>健思胡马夜翻营。东南亦是中华分，蒸郁相凌太不平。
<br>
<br>
<br>
<br>&nbsp;&nbsp; 卷681_41 【天鉴】韩偓 
<br>
<br>何劳谄笑学趋时，务实清修胜用机。猛虎十年摇尾立， 
<br>苍鹰一旦醒心飞。神依正道终潜卫，天鉴衷肠竞不违。 
<br>事历艰难人始重，九层成后喜从微。
<br>
<br>
<br>
<br>&nbsp;&nbsp; 卷681_42 【江岸闲步（此后壬申年作，在南安县）】韩偓 
<br>
<br>一手携书一杖筇，出门何处觅情通。立谈禅客传心印， 
<br>坐睡渔师著背蓬。青布旗夸千日酒，白头浪吼半江风。 
<br>淮阴市里人相见，尽道途穷未必穷。
<br>
<br>
<br>
<br>&nbsp;&nbsp; 卷681_43 【野塘】韩偓 
<br>
<br>侵晓乘凉偶独来，不因鱼跃见萍开。
<br>卷荷忽被微风触，泻下清香露一杯。
<br>
<br>
<br>
<br>&nbsp;&nbsp; 卷681_44 【余卧疾深村闻一二郎官今称继使闽越笑余迂古…因成此篇】韩偓 
<br>
<br>枕流方采北山薇，驿骑交迎市道儿。雾豹只忧无石室， 
<br>泥鳅唯要有洿池。不羞莽卓黄金印，却笑羲皇白接z5。
<br>莫负美名书信史，清风扫地更无遗。
<br>
<br>
<br>
<br>&nbsp;&nbsp; 卷681_45 【安贫】韩偓 
<br>
<br>手风慵展一行书，眼暗休寻九局图。窗里日光飞野马， 
<br>案头筠管长蒲卢。谋身拙为安蛇足，报国危曾捋虎须。 
<br>举世可能无默识，未知谁拟试齐竽。
<br>
<br>
<br>
<br>&nbsp;&nbsp; 卷681_46 【残春旅舍】韩偓 
<br>
<br>旅舍残春宿雨晴，恍然心地忆咸京。树头蜂抱花须落， 
<br>池面鱼吹柳絮行。禅伏诗魔归净域，酒冲愁阵出奇兵。 
<br>两梁免被尘埃污，拂拭朝簪待眼明。
<br>
<br>
<br>
<br>&nbsp;&nbsp; 卷681_47 【鹊】韩偓 
<br>
<br>偏承雨露润毛衣，黑白分明众所知。高处营巢亲凤阙， 
<br>静时闲语上龙墀。化为金印新祥瑞，飞向银河旧路岐。 
<br>莫怪天涯栖不稳，托身须是万年枝。
<br>
<br>
<br>
<br>&nbsp;&nbsp; 卷681_48 【露】韩偓 
<br>
<br>鹤非千岁饮犹难，莺舌偷含岂自安。光湿最宜丛菊亚， 
<br>荡摇无奈绿荷干。名因霈泽随天眷，分与浓霜保岁寒。 
<br>五色呈祥须得处，戛云仙掌有金盘。
<br>
<br>
<br>
<br>&nbsp;&nbsp; 卷681_49 【赠僧】韩偓 
<br>
<br>尽说归山避战尘，几人终肯别嚣氛。瓶添涧水盛将月， 
<br>衲挂松枝惹得云。三接旧承前席遇，一灵今用戒香熏。 
<br>相逢莫话金銮事，触拨伤心不愿闻。
<br>
<br>
<br>
<br>&nbsp;&nbsp; 卷681_50 【感旧】韩偓 
<br>
<br>省趋弘阁侍貂珰，指座深恩刻寸肠。秦苑已荒空逝水， 
<br>楚天无限更斜阳。时昏却笑朱弦直，事过方闻锁骨香。 
<br>入室故寮流落尽，路人惆怅见灵光。
<br>
<br>
<br>
<br>&nbsp;&nbsp; 卷681_51 【八月六日作四首】韩偓 
<br>
<br>日离黄道十年昏，敏手重开造化门。火帝动炉销剑戟， 
<br>风师吹雨洗乾坤。左牵犬马诚难测，右袒簪缨最负恩。 
<br>丹笔不知谁定罪，莫留遗迹怨神孙。
<br>
<br>金虎挻灾不复论，构成狂猘犯车尘。御衣空惜侍中血， 
<br>国玺几危皇后身。图霸未能知盗道，饰非唯欲害仁人。 
<br>黄旗紫气今仍旧，免使老臣攀画轮。
<br>
<br>簪裾皆是汉公卿，尽作锋铓剑血醒。显负旧恩归乱主， 
<br>难教新国用轻刑。穴中狡兔终须尽，井上婴儿岂自宁。 
<br>底事亦疑惩未了，更应书罪在泉扃。
<br>
<br>坐看包藏负国恩，无才不得预经纶。袁安坠睫寻忧汉， 
<br>贾谊濡毫但过秦。威凤鬼应遮矢射，灵犀天与隔埃尘。 
<br>堤防瓜李能终始，免愧于心负此身。
<br>
<br>
<br>
<br>&nbsp;&nbsp; 卷681_52 【驿步（癸酉年在南安县）】韩偓 
<br>
<br>暂息征车病眼开，况穿松竹入楼台。江流灯影向东去， 
<br>树递雨声从北来。物近刘舆招垢腻，风经庾亮污尘埃。 
<br>高情自古多惆怅，赖有南华养不材。
<br>
<br>
<br>
<br>&nbsp;&nbsp; 卷681_53 【访隐者遇沈醉书其门而归】韩偓 
<br>
<br>晓入江村觅钓翁，钓翁沈醉酒缸空。
<br>夜来风起闲花落，狼藉柴门鸟径中。
<br>
<br>
<br>
<br>&nbsp;&nbsp; 卷681_54 【疏雨】韩偓 
<br>
<br>疏雨从东送疾雷，小庭凉气净莓苔。卷帘燕子穿人去， 
<br>洗砚鱼儿触手来。但欲进贤求上赏，唯将拯溺作良媒。 
<br>戎衣一挂清天下，傅野非无济世才。
<br>
<br>
<br>
<br>&nbsp;&nbsp; 卷681_55 【南安寓止】韩偓 
<br>
<br>此地三年偶寄家，枳篱茅厂共桑麻。蝶矜翅暖徐窥草， 
<br>蜂倚身轻凝看花。天近函关屯瑞气，水侵吴甸浸晴霞。 
<br>岂知卜肆严夫子，潜指星机认海槎。
<br>
<br>
<br>
<br>&nbsp;&nbsp; 卷681_56 【十月七日早起作时气疾初愈】韩偓 
<br>
<br>疾愈身轻觉数通，山无岚瘴海无风。
<br>阳精欲出阴精落，天地包含紫气中。
<br>
<br>
<br>
<br>&nbsp;&nbsp; 卷681_57 【有感】韩偓 
<br>
<br>坚辞羽葆与吹铙，翻向天涯困系匏。故老未曾忘炙背， 
<br>何人终拟问苞茅。融风渐暖将回雁，滫水犹腥近斩蛟。 
<br>万里关山如咫尺，女床唯待凤归巢。
<br>
<br>
<br>
<br>&nbsp;&nbsp; 卷681_58 【观斗鸡偶作】韩偓 
<br>
<br>何曾解报稻粱恩，金距花冠气遏云。
<br>白日枭鸣无意问，唯将芥羽害同群。
<br>
<br>
<br>
<br>&nbsp;&nbsp; 卷681_59 【蜻蜓】韩偓 
<br>
<br>碧玉眼睛云母翅，轻于粉蝶瘦于蜂。
<br>坐来迎拂波光久，岂是殷勤为蓼丛。
<br>
<br>
<br>
<br>&nbsp;&nbsp; 卷681_60 【即目】韩偓 
<br>
<br>书墙暗记移花日，洗瓮先知酝酒期。
<br>须信闲人有忙事，早来冲雨觅渔师。
<br>
<br>
<br>
<br>&nbsp;&nbsp; 卷681_61 【寄邻庄道侣】韩偓 
<br>
<br>闻说经旬不启关，药窗谁伴醉开颜。
<br>夜来雪压村前竹，賸见溪南几尺山。
<br>
<br>
<br>
<br>&nbsp;&nbsp; 卷681_62 【初赴期集】韩偓 
<br>
<br>轻寒著背雨凄凄，九陌无尘未有泥。
<br>还是平时旧滋味，慢垂鞭袖过街西。
<br>
<br>
<br>
<br>&nbsp;&nbsp; 卷681_63 【惜花】韩偓 
<br>
<br>皱白离情高处切，腻香愁态静中深。眼随片片沿流去， 
<br>恨满枝枝被雨淋。总得苔遮犹慰意，若教泥污更伤心。 
<br>临轩一醆悲春酒，明日池塘是绿阴。
<br>
<br>
<br>
<br>&nbsp;&nbsp; 卷681_64 【半醉】韩偓 
<br>
<br>水向东流竟不回，红颜白发递相催。壮心暗逐高歌尽， 
<br>往事空因半醉来。云护雁霜笼澹月，雨连莺晓落残梅。 
<br>西楼怅望芳菲节，处处斜阳草似苔。
<br>
<br>
<br>
<br>&nbsp;&nbsp; 卷681_65 【春尽】韩偓 
<br>
<br>惜春连日醉昏昏，醒后衣裳见酒痕。细水浮花归别涧， 
<br>断云含雨入孤村。入闲易有芳时恨，地胜难招自古魂。 
<br>惭愧流莺相厚意，清晨犹为到西园。
<br>
<br>
<br>
<br>&nbsp;&nbsp; 卷681_66 【睡起】韩偓 
<br>
<br>睡起墙阴下药阑，瓦松花白闭柴关。断年不出僧嫌癖， 
<br>逐日无机鹤伴闲。尘土莫寻行止处，烟波长在梦魂间。 
<br>终撑舴艋称渔叟，赊买湖心一崦山。
<br>
<br>
<br>
<br>&nbsp;&nbsp; 卷681_67 【寄友人】韩偓 
<br>
<br>伤时惜别心交加，支颐一向千咨嗟。旷野风吹寒食月， 
<br>广庭烟著黄昏花。长拟醺酣遗世事，若为局促问生涯。 
<br>夫君亦是多情者，几处将愁殢酒家。
<br>
<br>
<br>
<br>&nbsp;&nbsp; 卷681_68 【见别离者因赠之】韩偓 
<br>
<br>征人草草尽戎装，征马萧萧立路傍。尊酒阑珊将远别， 
<br>秋山迤逦更斜阳。白髭兄弟中年后，瘴海程途万里长。 
<br>曾向天涯怀此恨，见君呜咽更凄凉。
<br>
<br>
<br>
<br>&nbsp;&nbsp; 卷681_69 【伤乱】韩偓 
<br>
<br>岸上花根总倒垂，水中花影几千枝。一枝一影寒山里， 
<br>野水野花清露时。故国几年犹战斗，异乡终日见旌旗。 
<br>交亲流落身羸病，谁在谁亡两不知。
<br>
<br>
<br>
<br>&nbsp;&nbsp; 卷681_70 【南亭】韩偓 
<br>
<br>每日在南亭，南亭似僧院。人语静先闻，鸟啼深不见。 
<br>松瘦石棱棱，山光溪淀淀。堑蔓坠长茸，岛花垂小蒨。 
<br>行簪隐士冠，卧读先贤传。更有兴来时，取琴弹一遍。
<br>
<br>
<br>
<br>&nbsp;&nbsp; 卷681_71 【太平谷中玩水上花】韩偓 
<br>
<br>山头水从云外落，水面花自山中来。一溪红点我独惜， 
<br>几树蜜房谁见开。应有妖魂随暮雨，岂无香迹在苍苔。 
<br>凝眸不觉斜阳尽，忘逐樵人蹑石回。
<br>
<br>
<br>
<br>&nbsp;&nbsp; 卷681_72 【雨】韩偓 
<br>
<br>坐来簌簌山风急，山雨随风暗原隰。树带繁声出竹闻， 
<br>溪将大点穿篱入。饷妇寥翘布领寒，牧童拥肿蓑衣湿。 
<br>此时高味共谁论，拥鼻吟诗空伫立。
<br>
<br>
<br>
<br>&nbsp;&nbsp; 卷681_73 【幽独】韩偓 
<br>
<br>幽独起侵晨，山莺啼更早。门巷掩萧条，落花满芳草。 
<br>烟和魂共远，春与人同老。默默又依依，凄然此怀抱。
<br>
<br>
<br>
<br>&nbsp;&nbsp; 卷681_74 【江行】韩偓 
<br>
<br>浪蹙青山江北岸，云含黑雨日西边。舟人偶语忧风色， 
<br>行客无聊罢昼眠。争似槐花九衢里，马蹄安稳慢垂鞭。
<br>
<br>
<br>
<br>&nbsp;&nbsp; 卷681_75 【汉江行次】韩偓 
<br>
<br>村寺虽深已暗知，幡竿残日迥依依。沙头有庙青林合， 
<br>驿步无人白鸟飞。牧笛自由随草远，渔歌得意扣舷归。 
<br>竹园相接春波暖，痛忆家乡旧钓矶。
<br>
<br>
<br>
<br>&nbsp;&nbsp; 卷681_76 【偶题】韩偓 
<br>
<br>俟时轻进固相妨，实行丹心仗彼苍。
<br>萧艾转肥兰蕙瘦，可能天亦妒馨香。
<br>
<br>
<br>
<br>&nbsp;&nbsp; 卷681_77 【湖南绝少含桃偶有人以新摘者见惠感事伤怀因成四韵】韩偓 
<br>
<br>时节虽同气候殊，不积堪荐寝园无。合充凤食留三岛， 
<br>谁许莺偷过五湖。苦笋恐难同象匕，酪浆无复莹玭珠。 
<br>金銮岁岁长宣赐，忍泪看天忆帝都。
<br>
<br>
<br>
<br>&nbsp;&nbsp; 卷681_78 【隰州新驿】韩偓 
<br>
<br>盛德已图形，胡为忽构兵。燎原虽自及，诛乱不无名。 
<br>掷鼠须防误，连鸡莫惮惊。本期将系虏，末策但婴城。 
<br>肘腋人情变，朝廷物论生。果闻荒谷缢，旋睹藁街烹。 
<br>帝怒今方息，时危喜暂清。始终俱以此，天意甚分明。
<br>
<br>
<br>
<br>&nbsp;&nbsp; 卷681_79 【乱后春日途经野塘】韩偓 
<br>
<br>世乱他乡见落梅，野塘晴暖独裴回。船冲水鸟飞还住， 
<br>袖拂杨花去却来。季重旧游多丧逝，子山新赋极悲哀。 
<br>眼看朝市成陵谷，始信昆明是劫灰。
<br>
<br>
<br>
<br>&nbsp;&nbsp; 卷681_80 【赠易卜崔江处士（袁州）】韩偓 
<br>
<br>白首穷经通秘义，青山养老度危时。门传组绶身能退， 
<br>家学渔樵迹更奇。四海尽闻龟策妙，九霄堪叹鹤书迟。 
<br>壶中日月将何用，借与闲人试一窥。
<br>
<br>
<br>
<br>&nbsp;&nbsp; 卷681_81 【过临淮故里】韩偓 
<br>
<br>交游昔岁已凋零，第宅今来亦变更。旧庙荒凉时飨绝， 
<br>诸孙饥冻一官成。五湖竟负他年志，百战空垂异代名。 
<br>荣盛几何流落久，遣人襟抱薄浮生。
<br>
<br>
<br>
<br>&nbsp;&nbsp; 卷681_82 【赠湖南李思齐处士】韩偓 
<br>
<br>两板船头浊酒壶，七丝琴畔白髭须。三春日日黄梅雨， 
<br>孤客年年青草湖。燕侠冰霜难狎近，楚狂锋刃触凡愚。 
<br>知余绝粒窥仙事，许到名山看药炉。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷682_1 【乱后却至近甸有感（乙卯年作）】韩偓 
<br>
<br>狂童容易犯金门，比屋齐人作旅魂。夜户不扃生茂草， 
<br>春渠自溢浸荒园。关中忽见屯边卒，塞外翻闻有汉村。 
<br>堪恨无情清渭水，渺茫依旧绕秦原。
<br>
<br>
<br>&nbsp;&nbsp; 卷682_2 【同年前虞部李郎中自长沙赴行在余以紫石砚赠之赋诗代书】韩偓 
<br>
<br>斧柯新样胜珠玑，堪赞星郎染翰时。不向东垣修直疏， 
<br>即须西掖草妍词。紫光称近丹青笔，声韵宜裁锦绣诗。 
<br>蓬岛侍臣今放逐，羡君回去逼龙墀。
<br>
<br>
<br>
<br>&nbsp;&nbsp; 卷682_3 【甲子岁夏五月自长沙抵醴陵贵就深僻以便疏慵…聊寄知心】韩偓 
<br>
<br>职在内庭宫阙下，厅前皆种紫微花。眼明忽傍渔家见， 
<br>魂断方惊魏阙赊。浅色晕成宫里锦，浓香染著洞中霞。 
<br>此行若遇支机石，又被君平验海槎。
<br>
<br>
<br>
<br>&nbsp;&nbsp; 卷682_4 【和王舍人抚州饮席赠韦司空】韩偓 
<br>
<br>楼台掩映入春寒，丝竹铮鏦向夜阑。席上弟兄皆杞梓， 
<br>花前宾客尽鸳鸾。孙弘莫惜频开閤，韩信终期别筑坛。 
<br>削玉风姿官水土，黑头公自古来难。
<br>
<br>
<br>
<br>&nbsp;&nbsp; 卷682_5 【避地寒食】韩偓 
<br>
<br>避地淹留已自悲，况逢寒食欲沾衣。浓春孤馆人愁坐， 
<br>斜日空园花乱飞。路远渐忧知己少，时危又与赏心违。 
<br>一名所系无穷事，争敢当年便息机。
<br>
<br>
<br>
<br>&nbsp;&nbsp; 卷682_6 【山驿】韩偓 
<br>
<br>参差西北数行雁，寥落东方几片云。叠石小松张水部， 
<br>暗山寒雨李将军。秋花粉黛宜无味，独鸟笙簧称静闻。 
<br>潇洒襟怀遗世虑，驿楼红叶自纷纷。
<br>
<br>
<br>
<br>&nbsp;&nbsp; 卷682_7 【早发蓝关】韩偓 
<br>
<br>关门愁立候鸡鸣，搜景驰魂入杳冥。云外日随千里雁。 
<br>山根霜共一潭星。路盘暂见樵人火，栈转时闻驿使铃。 
<br>自问辛勤缘底事，半年驱马傍长亭。
<br>
<br>
<br>
<br>&nbsp;&nbsp; 卷682_8 【深村】韩偓 
<br>
<br>甘向深村固不材，犹胜摧折傍尘埃。清宵玩月唯红叶， 
<br>永日关门但绿苔。幽院菊荒同寂寞，野桥僧去独裴回。 
<br>隔篱农叟遥相贺，□□□□膏雨来。
<br>
<br>
<br>
<br>&nbsp;&nbsp; 卷682_9 【重游曲江】韩偓 
<br>
<br>追寻前事立江汀，渔者应闻太息声。避客野鸥如有感， 
<br>损花微雪似无情。疏林自觉长堤在，春水空连古岸平。 
<br>惆怅引人还到夜，鞭鞘风冷柳烟轻。
<br>
<br>
<br>
<br>&nbsp;&nbsp; 卷682_10 【三月】韩偓 
<br>
<br>辛夷才谢小桃发，蹋青过后寒食前。四时最好是三月， 
<br>一去不回唯少年。吴国地遥江接海，汉陵魂断草连天。 
<br>新愁旧恨真无奈，须就邻家瓮底眠。
<br>
<br>
<br>
<br>&nbsp;&nbsp; 卷682_11 【秋村】韩偓 
<br>
<br>稻垄蓼红沟水清，荻园叶白秋日明。空坡路细见骑过， 
<br>远田人静闻水行。柴门狼藉牛羊气，竹坞幽深鸡犬声。 
<br>绝粒看经香一炷，心知无事即长生。
<br>
<br>
<br>
<br>&nbsp;&nbsp; 卷682_12 【残花】韩偓 
<br>
<br>馀霞残雪几多在，蔫香冶态犹无穷。黄昏月下惆怅白， 
<br>清明雨后寥梢红。树底草齐千片净，墙头风急数枝空。 
<br>西园此日伤心处，一曲高歌水向东。
<br>
<br>
<br>
<br>&nbsp;&nbsp; 卷682_13 【夜船】韩偓 
<br>
<br>野云低迷烟苍苍，平波挥目如凝霜。月明船上帘幕卷， 
<br>露重岸头花木香。村远夜深无火烛，江寒坐久换衣裳。 
<br>诚知不觉天将曙，几簇青山雁一行。
<br>
<br>
<br>
<br>&nbsp;&nbsp; 卷682_14 【伤春】韩偓 
<br>
<br>三月光景不忍看，五陵春色何摧残。穷途得志反惆怅， 
<br>饮席话旧多阑珊。中酒向阳成美睡，惜花冲雨觉伤寒。 
<br>野棠飞尽蒲根暖，寂寞南溪倚钓竿。
<br>
<br>
<br>
<br>&nbsp;&nbsp; 卷682_15 【归紫阁下】韩偓 
<br>
<br>一笈携归紫阁峰，马蹄闲慢水溶溶。黄昏后见山田火， 
<br>胧fC时闻县郭钟，瘦竹迸生僧坐石，野藤缠杀鹤翘松。 
<br>钓矶自别经秋雨，长得莓苔更几重。
<br>
<br>
<br>
<br>&nbsp;&nbsp; 卷682_16 【夜坐】韩偓 
<br>
<br>天似空江星似波，时时珠露滴圆荷。平生踪迹慕真隐， 
<br>此夕襟怀深自多。格是厌厌饶酒病，终须的的学渔歌。 
<br>无名无位堪休去，犹拟朝衣换钓蓑。
<br>
<br>
<br>
<br>&nbsp;&nbsp; 卷682_17 【午寝梦江外兄弟（一作午梦曲江兄弟）】韩偓 
<br>
<br>长夏居闲门不开，绕门青草绝尘埃。空庭日午独眠觉， 
<br>旅梦天涯相见回。鬓向此时应有雪，心从别处即成灰。 
<br>如何水陆三千里，几月书邮始一来。
<br>
<br>
<br>
<br>&nbsp;&nbsp; 卷682_18 【曲江夜思】韩偓 
<br>
<br>鼓声将绝月斜痕，园外闲坊半掩门。池里红莲凝白露， 
<br>苑中青草伴黄昏。林塘阒寂偏宜夜，烟火稀疏便似村。 
<br>大抵世间幽独景，最关诗思与离魂。
<br>
<br>
<br>
<br>&nbsp;&nbsp; 卷682_19 【过汉口】韩偓 
<br>
<br>浊世清名一概休，古今翻覆賸堪愁。年年春浪来巫峡， 
<br>日日残阳过沔州。居杂商徒偏富庶，地多词客自风流。 
<br>联翩半世腾腾过，不在渔船即酒楼。
<br>
<br>
<br>
<br>&nbsp;&nbsp; 卷682_20 【惜春】韩偓 
<br>
<br>愿言未偶非高卧，多病无憀选胜游。一夜雨声三月尽， 
<br>万般人事五更头。年逾弱冠即为老，节过清明却似秋。 
<br>应是西园花已落，满溪红片向东流。
<br>
<br>
<br>
<br>&nbsp;&nbsp; 卷682_21 【及第过堂日作】韩偓 
<br>
<br>早随真侣集蓬瀛，阊阖门开尚见星。龙尾楼台迎晓日， 
<br>鳌头宫殿入青冥。暗惊凡骨升仙籍，忽讶麻衣谒相庭。 
<br>百辟敛容开路看，片时辉赫胜图形。
<br>
<br>
<br>
<br>&nbsp;&nbsp; 卷682_22 【夏课成感怀】韩偓 
<br>
<br>别离终日心忉忉，五湖烟波归梦劳。凄凉身事夏课毕， 
<br>濩落生涯秋风高。居世无媒多困踬，昔贤因此亦号咷。 
<br>谁怜愁苦多衰改，未到潘年有二毛。
<br>
<br>
<br>
<br>&nbsp;&nbsp; 卷682_23 【离家第二日却寄诸兄弟】韩偓 
<br>
<br>睡起褰帘日出时，今辰初恨间容辉。千行泪激傍人感， 
<br>一点心随健步归。却望山川空黯黯，回看僮仆亦依依。 
<br>定知兄弟高楼上，遥指征途羡鸟飞。
<br>
<br>
<br>
<br>&nbsp;&nbsp; 卷682_24 【游江南水陆院】韩偓 
<br>
<br>早于喧杂是深雠，犹恐行藏坠俗流。高寺懒为携酒去， 
<br>名山长恨送人游。关河见月空垂泪，风雨看花欲白头。 
<br>除却祖师心法外，浮生何处不堪愁。
<br>
<br>
<br>
<br>&nbsp;&nbsp; 卷682_25 【江南送别】韩偓 
<br>
<br>江南行止忽相逢，江馆棠梨叶正红。一笑共嗟成往事， 
<br>半酣相顾似衰翁。关山月皎清风起，送别人归野渡空。 
<br>大抵多情应易老，不堪岐路数西东。
<br>
<br>
<br>
<br>&nbsp;&nbsp; 卷682_26 【格卑】韩偓 
<br>
<br>格卑尝恨足牵仍，欲学忘情似不能。入意云山输画匠， 
<br>动人风月羡琴僧。南朝峻洁推弘景，东晋清狂数季鹰。 
<br>惆怅后尘流落尽，自抛怀抱醉懵腾。
<br>
<br>
<br>
<br>&nbsp;&nbsp; 卷682_27 【冬日】韩偓 
<br>
<br>萧条古木衔斜日，戚沥晴寒滞早梅。愁处雪烟连野起， 
<br>静时风竹过墙来。故人每忆心先见，新酒偷尝手自开。 
<br>景状入诗兼入画，言情不尽恨无才。
<br>
<br>
<br>
<br>&nbsp;&nbsp; 卷682_28 【再止庙居】韩偓 
<br>
<br>去值秋风来值春，前时今日共销魂。颓垣古柏疑山观， 
<br>高柳鸣鸦似水村。菜甲未齐初出叶，树阴方合掩重门。 
<br>幽深冻馁皆推分，静者还应为讨论。
<br>
<br>
<br>
<br>&nbsp;&nbsp; 卷682_29 【老将】韩偓 
<br>
<br>折枪黄马倦尘埃，掩耳凶徒怕疾雷。雪密酒酣偷号去， 
<br>月明衣冷斫营回。行驱貔虎披金甲，立听笙歌掷玉杯。 
<br>坐久不须轻矍铄，至今双擘硬弓开。
<br>
<br>
<br>
<br>&nbsp;&nbsp; 卷682_30 【边上看猎赠元戎】韩偓 
<br>
<br>绣帘临晓觉新霜，便遣移厨较猎场。燕卒铁衣围汉相， 
<br>鲁儒戎服从梁王。搜山闪闪旗头远，出树斑斑豹尾长。 
<br>赞获一声连朔漠，贺杯环骑舞优倡。军回野静秋天白， 
<br>角怨城遥晚照黄。红袖拥门持烛炬，解劳今夜宴华堂。
<br>
<br>
<br>
<br>&nbsp;&nbsp; 卷682_31 【余自刑部员外郎为时权所挤值盘石出镇藩屏…长句寄所知】韩偓 
<br>
<br>正叨清级忽从戎，况与燕台事不同。开口谩劳矜道在， 
<br>抚膺唯合哭途穷。操心未省趋浮俗，点额尤惭自至公。 
<br>他日陶甄寻坠履，沧洲何处觅渔翁。
<br>
<br>
<br>
<br>&nbsp;&nbsp; 卷682_32 【北齐二首】韩偓 
<br>
<br>任道骄奢必败亡，且将繁盛悦嫔嫱。几千奁镜成楼柱， 
<br>六十间云号殿廊。后主猎回初按乐，胡姬酒醒更新妆。 
<br>绮罗堆里春风畔，年少多情一帝王。
<br>
<br>神器传时异至公，败亡安可怨匆匆。犯寒猎士朝频戮， 
<br>告急军书夜不通。并部义旗遮日暗，邺城飞焰照天红。 
<br>周朝将相还无体，宁死何须入铁笼。
<br>
<br>
<br>
<br>&nbsp;&nbsp; 卷682_33 【寄京城亲友二首】韩偓 
<br>
<br>苦吟看坠叶，寥落共天涯。壮岁空为客，初寒更忆家。 
<br>雨墙经月藓，山菊向阳花。因味碧云句，伤哉后会赊。
<br>
<br>相思凡几日，日欲咏离衿。直得吟成病，终难状此心。 
<br>解衣悲缓带，搔首闷遗簪。西岭斜阳外，潜疑是故林。
<br>
<br>
<br>
<br>&nbsp;&nbsp; 卷682_34 【野寺】韩偓 
<br>
<br>野寺看红叶，县城闻捣衣。自怜痴病苦，犹共赏心违。 
<br>高阁正临夜，前山应落晖。离情在烟鸟，遥入故关飞。
<br>
<br>
<br>
<br>&nbsp;&nbsp; 卷682_35 【吴郡怀古】韩偓 
<br>
<br>主暗臣忠枉就刑，遂教强国醉中倾。人亡建业空城在， 
<br>花落西江春水平。万古壮夫犹抱恨，至今词客尽伤情。 
<br>徒劳铁锁长千尺，不觉楼船下晋兵。
<br>
<br>
<br>
<br>&nbsp;&nbsp; 卷682_36 【守愚】韩偓 
<br>
<br>深院寥寥竹荫廊，披衣欹枕过年芳。守愚不觉世途险， 
<br>无事始知春日长。一亩落花围隙地，半竿浓日界空墙。 
<br>今来自责趋时懒，翻恨松轩书满床。
<br>
<br>
<br>
<br>&nbsp;&nbsp; 卷682_37 【村居】韩偓 
<br>
<br>二月三月雨晴初，舍南舍北唯平芜。前欢入望盈千恨， 
<br>胜景牵心非一途。日照神堂闻啄木，风含社树叫提壶。 
<br>行看旦夕梨霜发，犹有山寒伤酒垆。
<br>
<br>
<br>
<br>&nbsp;&nbsp; 卷682_38 【离家】韩偓 
<br>
<br>八月初长夜，千山第一程。款颜唯有梦，怨泣却无声。 
<br>祖席诸宾散，空郊匹马行。自怜非达识，局促为浮名。
<br>
<br>
<br>
<br>&nbsp;&nbsp; 卷682_39 【秋雨内宴（乙卯年作）】韩偓 
<br>
<br>一带清风入画堂，撼真珠箔碎玎珰。
<br>更看槛外霏霏雨，似劝须教醉玉觞。
<br>
<br>
<br>
<br>&nbsp;&nbsp; 卷682_40 【寒食日沙县雨中看蔷薇（己巳）】韩偓 
<br>
<br>何处遇蔷薇，殊乡冷节时。雨声笼锦帐，风势偃罗帏。 
<br>通体全无力，酡颜不自持。绿疏微露刺，红密欲藏枝。 
<br>惬意凭阑久，贪吟放醆迟。旁人应见讶，自醉自题诗。
<br>
<br>
<br>
<br>&nbsp;&nbsp; 卷682_41 【地炉】韩偓 
<br>
<br>两星残火地炉畔，梦断背灯重拥衾。侧听空堂闻静响， 
<br>似敲疏磬褭清音。风灯有影随笼转，腊雪无声逐夜深。 
<br>禅客钓翁徒自好，那知此际湛然心。
<br>
<br>
<br>
<br>&nbsp;&nbsp; 卷682_42 【隰州新驿赠刺史】韩偓 
<br>
<br>贤侯新换古长亭，先定心机指顾成。高义尽招秦逐客， 
<br>旷怀偏接鲁诸生。萍蓬到此销离恨，燕雀飞来带喜声。 
<br>却笑昔贤交易极，一开东閤便垂名。
<br>
<br>
<br>
<br>&nbsp;&nbsp; 卷682_43 【草书屏风】韩偓 
<br>
<br>何处一屏风，分明怀素踪。虽多尘色染，犹见墨痕浓。 
<br>怪石奔秋涧，寒藤挂古松。若教临水畔，字字恐成龙。
<br>
<br>
<br>
<br>&nbsp;&nbsp; 卷682_44 【永明禅师房】韩偓 
<br>
<br>景色方妍媚，寻真出近郊。宝香炉上爇，金磬佛前敲。 
<br>蔓草棱山径，晴云拂树梢。支公禅寂处，时有鹤来巢。
<br>
<br>
<br>
<br>&nbsp;&nbsp; 卷682_45 【登楼有题】韩偓 
<br>
<br>暑气檐前过，蝉声树杪交。待潮生浦口，看雨过山坳。 
<br>才见兰舟动，仍闻桂楫敲。窣云朱槛好，终睹凤来巢。
<br>
<br>
<br>
<br>&nbsp;&nbsp; 卷682_46 【朝退书怀】韩偓 
<br>
<br>鹤帔星冠羽客装，寝楼西畔坐书堂。山禽养久知人唤， 
<br>窗竹芟多漏月光。粉壁不题新拙恶，小屏唯录古篇章。 
<br>孜孜莫患劳心力，富国安民理道长。
<br>
<br>
<br>
<br>&nbsp;&nbsp; 卷682_47 【元夜即席】韩偓 
<br>
<br>元宵清景亚元正，丝雨霏霏向晚倾。桂兔韬光云叶重， 
<br>烛龙衔耀月轮明。烟空但仰如膏润，绮席都忘滴砌声。 
<br>更待今宵开霁后，九衢车马未妨行。
<br>
<br>
<br>
<br>&nbsp;&nbsp; 卷682_48 【大庆堂赐宴元珰而有诗呈吴越王】韩偓 
<br>
<br>非为亲贤展绮筵，恒常宁敢恣游盘。绿搓杨柳绵初软， 
<br>红晕樱桃粉未干。谷鸟乍啼声似涩，甘霖方霁景犹寒。 
<br>笙歌风紧人酣醉，却绕珍丛烂熳看。
<br>
<br>
<br>
<br>&nbsp;&nbsp; 卷682_49 【又和】韩偓 
<br>
<br>樱桃花下会亲贤，风远铜乌转露盘。蝶下粉墙梅乍坼， 
<br>蚁浮金斝酒难干。云和缓奏泉声咽，珠箔低垂水影寒。 
<br>狂简斐然吟咏足，却邀群彦重吟看。
<br>
<br>
<br>
<br>&nbsp;&nbsp; 卷682_50 【再和】韩偓 
<br>
<br>我有嘉宾宴乍欢，画帘纹细凤双盘。影笼沼沚修篁密， 
<br>声透笙歌羯鼓干。散后便依书箧寐，渴来潜想玉壶寒。 
<br>樱桃零落红桃媚，更俟旬馀共醉看。
<br>
<br>
<br>
<br>&nbsp;&nbsp; 卷682_51 【重和】韩偓 
<br>
<br>冷宴殷勤展小园，舞鞇柔软彩虬盘。篸花尽日疑头重， 
<br>病酒经宵觉口干。嘉树倚楼青琐暗，晚云藏雨碧山寒。 
<br>文章天子文章别，八米卢郎未可看。
<br>
<br>
<br>
<br>&nbsp;&nbsp; 卷682_52 【余作探使以缭绫手帛子寄贺因而有诗】韩偓 
<br>
<br>解寄缭绫小字封，探花筵上映春丛。黛眉印在微微绿， 
<br>檀口消来薄薄红。缏处直应心共紧，砑时兼恐汗先融。 
<br>帝台春尽还东去，却系裙腰伴雪胸。
<br>
<br>
<br>
<br>&nbsp;&nbsp; 卷682_53 【别锦儿（及第后出京，别锦儿与蜀妓）】韩偓 
<br>
<br>一尺红绡一首诗，赠君相别两相思。画眉今日空留语， 
<br>解佩他年更可期。临去莫论交颈意，清歌休著断肠词。 
<br>出门何事休惆怅，曾梦良人折桂枝。
<br>
<br>
<br>
<br>&nbsp;&nbsp; 卷682_54 【闲步】韩偓 
<br>
<br>庄南纵步游荒野，独鸟寒烟轻惹惹。傍山疏雨湿秋花， 
<br>僻路浅泉浮败果。樵人相见指惊麏，牧童四散收嘶马。 
<br>一壶倾尽未能归，黄昏更望诸峰火。
<br>
<br>
<br>
<br>&nbsp;&nbsp; 卷682_55 【乾宁三年丙辰在奉天重围作】韩偓 
<br>
<br>仗剑夜巡城，衣襟满霜霰。贼火遍郊坰，飞焰侵星汉。 
<br>积雪似空江，长林如断岸。独凭女墙头，思家起长叹。
<br>
<br>
<br>
<br>&nbsp;&nbsp; 卷682_56 【雨中】韩偓 
<br>
<br>青桐承雨声，声声何重叠。疏滴下高枝，次打欹低叶。 
<br>鸟湿更梳翎，人愁方拄颊。独自上西楼，风襟寒帖帖。
<br>
<br>
<br>
<br>&nbsp;&nbsp; 卷682_57 【与僧】韩偓 
<br>
<br>江海扁舟客，云山一衲僧。相逢两无语，若个是南能。
<br>
<br>
<br>
<br>&nbsp;&nbsp; 卷682_58 【晚岸】韩偓 
<br>
<br>揭起青篷上岸头，野花和雨冷修修。
<br>春江一夜无波浪，校得行人分外愁。
<br>
<br>
<br>
<br>&nbsp;&nbsp; 卷682_59 【仙山】韩偓 
<br>
<br>一炷心香洞府开，偃松皱涩半莓苔。
<br>水清无底山如削，始有仙人骑鹤来。
<br>
<br>
<br>
<br>&nbsp;&nbsp; 卷682_60 【过茂陵】韩偓 
<br>
<br>不悲霜露但伤春，孝理何因感兆民。
<br>景帝龙髯消息断，异香空见李夫人。
<br>
<br>
<br>
<br>&nbsp;&nbsp; 卷682_61 【曲江秋日】韩偓 
<br>
<br>斜烟缕缕鹭鸶栖，藕叶枯香折野泥。
<br>有个高僧入图画，把经吟立水塘西。
<br>
<br>
<br>
<br>&nbsp;&nbsp; 卷682_62 【流年】韩偓 
<br>
<br>三月伤心仍晦日，一春多病更阴天。
<br>雄豪亦有流年恨，况是离魂易黯然。
<br>
<br>
<br>
<br>&nbsp;&nbsp; 卷682_63 【商山道中】韩偓 
<br>
<br>云横峭壁水平铺，渡口人家日欲晡。
<br>却忆往年看粉本，始知名画有工夫。
<br>
<br>
<br>
<br>&nbsp;&nbsp; 卷682_64 【招隐】韩偓 
<br>
<br>立意忘机机已生，可能朝市污高情。
<br>时人未会严陵志，不钓鲈鱼只钓名。
<br>
<br>
<br>
<br>&nbsp;&nbsp; 卷682_65 【雨村】韩偓 
<br>
<br>雁行斜拂雨村楼，帘下三重幕一钩。
<br>倚柱不知身半湿，黄昏独自未回头。
<br>
<br>
<br>
<br>&nbsp;&nbsp; 卷682_66 【使风】韩偓 
<br>
<br>茶烟睡觉心无事，一卷黄庭在手中。
<br>欹枕卷帘江万里，舟人不语满帆风。
<br>
<br>
<br>
<br>&nbsp;&nbsp; 卷682_67 【阻风】韩偓 
<br>
<br>平生情趣羡渔师，此日烟江惬所思。
<br>肥鳜香粳小艛艓，断肠滋味阻风时。
<br>
<br>
<br>
<br>&nbsp;&nbsp; 卷682_68 【并州】韩偓 
<br>
<br>戍旗青草接榆关，雨里并州四月寒。
<br>谁会凭阑潜忍泪，不胜天际似江干。
<br>
<br>
<br>
<br>&nbsp;&nbsp; 卷682_69 【夏夜】韩偓 
<br>
<br>猛风飘电黑云生，霎霎高林簇雨声。
<br>夜久雨休风又定，断云流月却斜明。
<br>
<br>
<br>
<br>&nbsp;&nbsp; 卷682_70 【阑干】韩偓 
<br>
<br>扫花虽恨夜来雨，把酒却怜晴后寒。
<br>吴质谩言愁得病，当时犹不凭阑干。
<br>
<br>
<br>
<br>&nbsp;&nbsp; 卷682_71 【以庭前海棠梨花一枝寄李十九员外】韩偓 
<br>
<br>二月春风澹荡时，旅人虚对海棠梨。
<br>不如寄与星郎去，想得朝回正画眉。
<br>
<br>
<br>
<br>&nbsp;&nbsp; 卷682_72 【驿楼】韩偓 
<br>
<br>流云溶溶水悠悠，故乡千里空回头。
<br>三更犹凭阑干月，泪满关山孤驿楼。
<br>
<br>
<br>
<br>&nbsp;&nbsp; 卷682_73 【频访卢秀才（卢时在选末）】韩偓 
<br>
<br>药诀棋经思致论，柳腰莲脸本忘情。
<br>频频强入风流坐，酒肆应疑阮步兵。
<br>
<br>
<br>
<br>&nbsp;&nbsp; 卷682_74 【答友人见寄酒】韩偓 
<br>
<br>虽可忘忧矣，其如作病何。淋漓满襟袖，更发楚狂歌。
<br>
<br>
<br>
<br>&nbsp;&nbsp; 卷682_75 【野钓】韩偓 
<br>
<br>细雨桃花水，轻鸥逆浪飞。风头阻归棹，坐睡倚蓑衣。
<br>
<br>
<br>
<br>&nbsp;&nbsp; 卷682_76 【曲江晚思】韩偓 
<br>
<br>云物阴寂历，竹木寒青苍。水冷鹭鸶立，烟月愁昏黄。
<br>
<br>
<br>
<br>&nbsp;&nbsp; 卷682_77 【赠友人】韩偓 
<br>
<br>莫嫌谈笑与经过，却恐闲多病亦多。
<br>若遣心中无一事，不知争奈日长何。
<br>
<br>
<br>
<br>&nbsp;&nbsp; 卷682_78 【半睡】韩偓 
<br>
<br>眉山暗澹向残灯，一半云鬟坠枕棱。
<br>四体著人娇欲泣，自家揉损砑缭绫。
<br>
<br>
<br>
<br>&nbsp;&nbsp; 卷682_79 【已凉】韩偓 
<br>
<br>愁多却讶天凉早，思倦翻嫌夜漏迟。
<br>何处山川孤馆里，向灯弯尽一双眉。
<br>
<br>
<br>
<br>&nbsp;&nbsp; 卷682_80 【寄禅师】韩偓 
<br>
<br>从无入有云峰聚，已有还无电火销。
<br>销聚本来皆是幻，世间闲口漫嚣嚣。
<br>
<br>
<br>
<br>&nbsp;&nbsp; 卷682_81 【访明公大德】韩偓 
<br>
<br>寸发如霜袒右肩，倚肩筇竹貌怡然。悬灯深屋夜分坐， 
<br>移榻向阳斋后眠。刮膜且扬三毒论，摄心徐指二宗禅。 
<br>清凉药分能知味，各自胸中有醴泉。
<br>
<br>
<br>
<br>&nbsp;&nbsp; 卷682_82 【大酺乐】韩偓 
<br>
<br>晚日催弦管，春风入绮罗。杏花如有意，偏落舞衫多。
<br>
<br>
<br>
<br>&nbsp;&nbsp; 卷682_83 【思归乐】韩偓 
<br>
<br>泪滴珠难尽，容殊玉易销。傥随明月去，莫道梦魂遥。
<br>
<br>
<br>
<br>&nbsp;&nbsp; 卷682_84 【御制春游长句】韩偓 
<br>
<br>天意分明道已光，春游嘉景胜仙乡。玉炉烟直风初静， 
<br>银汉云消日正长。柳带似眉全展绿，杏苞如脸半开香。 
<br>黄莺历历啼红树，紫燕关关语画梁。低槛晚晴笼翡翠， 
<br>小池波暖浴鸳鸯。马嘶广陌贪新草，人醉花堤怕夕阳。 
<br>比屋管弦呈妙曲，连营罗绮斗时妆。全吴霸越千年后， 
<br>独此升平显万方。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷683_1 【幽窗（以下《香奁集》）】韩偓 
<br>
<br>刺绣非无暇，幽窗自鲜欢。手香江橘嫩，齿软越梅酸。 
<br>密约临行怯，私书欲报难。无凭谙鹊语，犹得暂心宽。
<br>
<br>
<br>&nbsp;&nbsp; 卷683_2 【江楼二首】韩偓 
<br>
<br>梦啼呜咽觉无语，杳杳微微望烟浦。
<br>楼空客散燕交飞，江静帆飞日亭午。
<br>
<br>ok鱼苦笋香味新，杨柳酒旗三月春。
<br>风光百计牵人老，争奈多情是病身。
<br>
<br>
<br>
<br>&nbsp;&nbsp; 卷683_3 【春尽日】韩偓 
<br>
<br>树头初日照西檐，树底蔫花夜雨沾。外院池亭闻动锁， 
<br>后堂阑槛见垂帘。柳腰入户风斜倚，榆荚堆墙水半淹。 
<br>把酒送春惆怅在，年年三月病厌厌。
<br>
<br>
<br>
<br>&nbsp;&nbsp; 卷683_4 【咏灯】韩偓 
<br>
<br>高在酒楼明锦幕，远随渔艇泊烟江。
<br>古来幽怨皆销骨，休向长门背雨窗。
<br>
<br>
<br>
<br>&nbsp;&nbsp; 卷683_5 【别绪】韩偓 
<br>
<br>别绪静愔愔，牵愁暗入心。已回花渚棹，悔听酒垆琴。 
<br>菊露凄罗幕，梨霜恻锦衾。此生终独宿，到死誓相寻。 
<br>月好知何计，歌阑叹不禁。山巅更高处，忆上上头吟。
<br>
<br>
<br>
<br>&nbsp;&nbsp; 卷683_6 【见花】韩偓 
<br>
<br>褰裳拥鼻正吟诗，日午墙头独见时。血染蜀罗山踯躅， 
<br>肉红宫锦海棠梨。因狂得病真闲事，欲咏无才是所悲。 
<br>看却东风归去也，争教判得最繁枝。
<br>
<br>
<br>
<br>&nbsp;&nbsp; 卷683_7 【马上见】韩偓 
<br>
<br>骄马锦连钱，乘骑是谪仙。和裙穿玉镫，隔袖把金鞭。 
<br>去带懵腾醉，归成困顿眠。自怜输厩吏，馀暖在香鞯。
<br>
<br>
<br>
<br>&nbsp;&nbsp; 卷683_8 【绕廊】韩偓 
<br>
<br>浓烟隔帘香漏泄，斜灯映竹光参差。
<br>绕廊倚柱堪惆怅，细雨轻寒花落时。
<br>
<br>
<br>
<br>&nbsp;&nbsp; 卷683_9 【屐子】韩偓 
<br>
<br>方寸肤圆光致致，白罗绣屟红托里。
<br>南朝天子欠风流，却重金莲轻绿齿。
<br>
<br>
<br>
<br>&nbsp;&nbsp; 卷683_10 【青春】韩偓 
<br>
<br>眼意心期卒未休，暗中终拟约秦楼。光阴负我难相遇， 
<br>情绪牵人不自由。遥夜定嫌香蔽膝，闷时应弄玉搔头。 
<br>樱桃花谢梨花发，肠断青春两处愁。
<br>
<br>
<br>
<br>&nbsp;&nbsp; 卷683_11 【闻雨】韩偓 
<br>
<br>香侵蔽膝夜寒轻，闻雨伤春梦不成。
<br>罗帐四垂红烛背，玉钗敲著枕函声。
<br>
<br>
<br>
<br>&nbsp;&nbsp; 卷683_12 【懒起】韩偓 
<br>
<br>百舌唤朝眠，春心动几般。枕痕霞黯澹，泪粉玉阑珊。 
<br>笼绣香烟歇，屏山烛焰残。暖嫌罗袜窄，瘦觉锦衣宽。 
<br>昨夜三更雨，今朝一阵寒。海棠花在否，侧卧卷帘看。
<br>
<br>
<br>
<br>&nbsp;&nbsp; 卷683_13 【已凉】韩偓 
<br>
<br>碧阑干外绣帘垂，猩血屏风画折枝。
<br>八尺龙须方锦褥，已凉天气未寒时。
<br>
<br>
<br>
<br>&nbsp;&nbsp; 卷683_14 【欲去】韩偓 
<br>
<br>粉纭隔窗语，重约蹋青期。总得相逢处，无非欲去时。 
<br>恨深书不尽，宠极意多疑。惆怅桃源路，惟教梦寐知。
<br>
<br>
<br>
<br>&nbsp;&nbsp; 卷683_15 【横塘】韩偓 
<br>
<br>秋寒洒背入帘霜，凤胫灯清照洞房。蜀纸麝煤沾笔兴， 
<br>越瓯犀液发茶香。风飘乱点更筹转，拍送繁弦曲破长。 
<br>散客出门斜月在，两眉愁思问横塘。
<br>
<br>
<br>
<br>&nbsp;&nbsp; 卷683_16 【五更】韩偓 
<br>
<br>往年曾约郁金床，半夜潜身入洞房。怀里不知金钿落， 
<br>暗中唯觉绣鞋香。此时欲别魂俱断，自后相逢眼更狂。 
<br>光景旋消惆怅在，一生赢得是凄凉。
<br>
<br>
<br>
<br>&nbsp;&nbsp; 卷683_17 【联缀体】韩偓 
<br>
<br>院宇秋明日日长，社前一雁到辽阳。
<br>陇头针线年年事，不喜寒砧捣断肠。
<br>
<br>
<br>
<br>&nbsp;&nbsp; 卷683_18 【半睡】韩偓 
<br>
<br>抬镜仍嫌重，更衣又怕寒。宵分未归帐，半睡待郎看。
<br>
<br>
<br>
<br>&nbsp;&nbsp; 卷683_19 【寒食夜（一作深夜，一作夜深）】韩偓 
<br>
<br>清江碧草两悠悠，各自风流一种愁。
<br>正是落花寒食夜，夜深无伴倚南楼。
<br>
<br>
<br>
<br>&nbsp;&nbsp; 卷683_20 【哭花】韩偓 
<br>
<br>曾愁香结破颜迟，今见妖红委地时。
<br>若是有情争不哭，夜来风雨葬西施。
<br>
<br>
<br>
<br>&nbsp;&nbsp; 卷683_21 【重游曲江】韩偓 
<br>
<br>鞭梢乱拂暗伤情，踪迹难寻露草青。
<br>犹是玉轮曾辗处，一泓秋水涨浮萍。
<br>
<br>
<br>
<br>&nbsp;&nbsp; 卷683_22 【遥见】韩偓 
<br>
<br>悲歌泪湿澹胭脂，闲立风吹金缕衣。
<br>白玉堂东遥见后，令人斗薄画杨妃。
<br>
<br>
<br>
<br>&nbsp;&nbsp; 卷683_23 【新秋】韩偓 
<br>
<br>一夜清风动扇愁，背时容色入新秋。
<br>桃花脸里汪汪泪，忍到更深枕上流。
<br>
<br>
<br>
<br>&nbsp;&nbsp; 卷683_24 【宫词】韩偓 
<br>
<br>绣裙斜立正销魂，侍女移灯掩殿门。
<br>燕子不来花著雨，春风应自怨黄昏。
<br>
<br>
<br>
<br>&nbsp;&nbsp; 卷683_25 【蹋青】韩偓 
<br>
<br>蹋青会散欲归时，金车久立频催上。
<br>收裙整髻故迟迟，两点深心各惆怅。
<br>
<br>
<br>
<br>&nbsp;&nbsp; 卷683_26 【夜深（一作寒食夜）】韩偓 
<br>
<br>恻恻轻寒翦翦风，小梅飘雪杏花红。
<br>夜深斜搭秋千索，楼阁朦胧烟雨中。
<br>
<br>
<br>
<br>&nbsp;&nbsp; 卷683_27 【夏日】韩偓 
<br>
<br>庭树新阴叶未成，玉阶人静一蝉声。
<br>相风不动乌龙睡，时有娇莺自唤名。
<br>
<br>
<br>
<br>&nbsp;&nbsp; 卷683_28 【新上头】韩偓 
<br>
<br>学梳松鬓试新裙，消息佳期在此春。
<br>为要好多心转惑，遍将宜称问傍人。
<br>
<br>
<br>
<br>&nbsp;&nbsp; 卷683_29 【中庭】韩偓 
<br>
<br>夜短睡迟慵早起，日高方始出纱窗。
<br>中庭自摘青梅子，先向钗头戴一双。
<br>
<br>
<br>
<br>&nbsp;&nbsp; 卷683_30 【咏浴】韩偓 
<br>
<br>再整鱼犀拢翠簪，解衣先觉冷森森。教移兰烛频羞影， 
<br>自试香汤更怕深。初似洗花难抑按，终忧沃雪不胜任。 
<br>岂知侍女帘帷外，剩取君王几饼金。
<br>
<br>
<br>
<br>&nbsp;&nbsp; 卷683_31 【席上有赠】韩偓 
<br>
<br>矜严标格绝嫌猜，嗔怒虽逢笑靥开。小雁斜侵眉柳去， 
<br>媚霞横接眼波来。鬓垂香颈云遮藕，粉著兰胸雪压梅。 
<br>莫道风流无宋玉，好将心力事妆台。
<br>
<br>
<br>
<br>&nbsp;&nbsp; 卷683_32 【早归】韩偓 
<br>
<br>去是黄昏后，归当胧fC时。叉衣吟宿醉，风露动相思。
<br>
<br>
<br>
<br>&nbsp;&nbsp; 卷683_33 【玉合（杂言）】韩偓 
<br>
<br>罗囊绣两凤凰，玉合雕双鸂鶒。中有兰膏渍红豆， 
<br>每回拈著长相忆。长相忆，经几春？人怅望，香氤氲。 
<br>开缄不见新书迹，带粉犹残旧泪痕。
<br>
<br>
<br>
<br>&nbsp;&nbsp; 卷683_34 【金陵（杂言）】韩偓 
<br>
<br>风雨萧萧，石头城下木兰桡。烟月迢迢，金陵渡口去来潮。 
<br>自古风流皆暗销，才魂妖魂谁与招？彩笺丽句今已矣， 
<br>罗袜金莲何寂寥。
<br>
<br>
<br>
<br>&nbsp;&nbsp; 卷683_35 【懒卸头（一作生查子）】韩偓 
<br>
<br>侍女动妆奁，故故惊人睡。那知本未眠，背面偷垂泪。 
<br>懒卸凤凰钗，羞入鸳鸯被。时复见残灯，和烟坠金穗。
<br>
<br>
<br>
<br>&nbsp;&nbsp; 卷683_36 【倚醉】韩偓 
<br>
<br>倚醉无端寻旧约，却怜惆怅转难胜。静中楼阁深春雨。 
<br>远处帘栊半夜灯。抱柱立时风细细，绕廊行处思腾腾。 
<br>分明窗下闻裁翦，敲遍阑干唤不应。
<br>
<br>
<br>
<br>&nbsp;&nbsp; 卷683_37 【咏手】韩偓 
<br>
<br>腕白肤红玉笋芽，调琴抽线露尖斜。背人细撚垂胭鬓。 
<br>向镜轻匀衬脸霞。怅望昔逢褰绣幔，依稀曾见托金车。 
<br>后园笑向同行道，摘得蘼芜又折花。
<br>
<br>
<br>
<br>&nbsp;&nbsp; 卷683_38 【荷花】韩偓 
<br>
<br>纨扇相欹绿，香囊独立红。浸淫因重露，狂暴是秋风。 
<br>逸调无人唱，秋塘每夜空。何繇见周昉，移入画屏中。
<br>
<br>
<br>
<br>&nbsp;&nbsp; 卷683_39 【松髻】韩偓 
<br>
<br>髻根松慢玉钗垂，指点花枝又过时。
<br>坐久暗生惆怅事，背人匀却泪胭脂。
<br>
<br>
<br>
<br>&nbsp;&nbsp; 卷683_40 【寄远（在岐日作）】韩偓 
<br>
<br>眉如半月云如鬟，梧桐叶落敲井阑。孤灯亭亭公署寒， 
<br>微霜凄凄客衣单。想美人兮云一端，梦魂悠悠关山难。 
<br>空房展转怀悲酸，铜壶漏尽闻金鸾。
<br>
<br>
<br>
<br>&nbsp;&nbsp; 卷683_41 【踪迹】韩偓 
<br>
<br>东乌西兔似车轮，劫火桑田不复论。
<br>唯有风光与踪迹，思量长是暗销魂。
<br>
<br>
<br>
<br>&nbsp;&nbsp; 卷683_42 【病忆】韩偓 
<br>
<br>信知尤物必牵情，一顾难酬觉命轻。
<br>曾把禅机销此病，破除才尽又重生。
<br>
<br>
<br>
<br>&nbsp;&nbsp; 卷683_43 【妒媒】韩偓 
<br>
<br>洞房深闭不曾开，横卧乌龙作妒媒。好鸟岂劳兼比翼， 
<br>异华何必更重台。难留旋逐惊飙去，暂见如随急电来。 
<br>多为过防成后悔，偶因翻语得深猜。已嫌刻蜡春宵短， 
<br>最恨鸣珂晓鼓催。应笑楚襄仙分薄，日中长是独裴回。
<br>
<br>
<br>
<br>&nbsp;&nbsp; 卷683_44 【不见】韩偓 
<br>
<br>动静防闲又怕疑，佯佯脉脉是深机。
<br>此身愿作君家燕，秋社归时也不归。
<br>
<br>
<br>
<br>&nbsp;&nbsp; 卷683_45 【昼寝】韩偓 
<br>
<br>碧桐阴尽隔帘栊，扇拂金鹅玉簟烘。扑粉更添香体滑， 
<br>解衣唯见下裳红。烦襟乍触冰壶冷，倦枕徐欹宝髻松。 
<br>何必苦劳魂与梦，王昌只在此墙东。
<br>
<br>
<br>
<br>&nbsp;&nbsp; 卷683_46 【意绪】韩偓 
<br>
<br>绝代佳人何寂寞，梨花未发梅花落。东风吹雨入西园， 
<br>银线千条度虚阁。脸粉难匀蜀酒浓，口脂易印吴绫薄。 
<br>娇饶意态不胜羞，愿倚郎肩永相著。
<br>
<br>
<br>
<br>&nbsp;&nbsp; 卷683_47 【惆怅】韩偓 
<br>
<br>身情长在暗相随，生魄随君君岂知。被头不暖空沾泪， 
<br>钗股欲分犹半疑。朗月清风难惬意，词人绝色多伤离。 
<br>何如饮酒连千醉，席地幕天无所知。
<br>
<br>
<br>
<br>&nbsp;&nbsp; 卷683_48 【忍笑】韩偓 
<br>
<br>宫样衣裳浅画眉，晚来梳洗更相宜。
<br>水精鹦鹉钗头颤，举袂佯羞忍笑时。
<br>
<br>
<br>
<br>&nbsp;&nbsp; 卷683_49 【咏柳】韩偓 
<br>
<br>褭雨拖风不自持，全身无力向人垂。
<br>玉纤折得遥相赠，便似观音手里时。
<br>
<br>
<br>
<br>&nbsp;&nbsp; 卷683_50 【密意】韩偓 
<br>
<br>呵花贴鬓黏寒发，凝酥光透猩猩血。
<br>经过洛水几多人，唯有陈王见罗袜。
<br>
<br>
<br>
<br>&nbsp;&nbsp; 卷683_51 【偶见】韩偓 
<br>
<br>秋千打困解罗裙，指点醍醐索一尊。
<br>见客入来和笑走，手搓梅子映中门。
<br>
<br>
<br>
<br>&nbsp;&nbsp; 卷683_52 【寒食夜有寄】韩偓 
<br>
<br>风流大抵是伥伥，此际相思必断肠。
<br>云薄月昏寒食夜，隔帘微雨杏花香。
<br>
<br>
<br>
<br>&nbsp;&nbsp; 卷683_53 【效崔国辅体四首】韩偓 
<br>
<br>澹月照中庭，海棠花自落。独立俯闲阶，风动秋千索。
<br>
<br>雨后碧苔院，霜来红叶楼。闲阶上斜日，鹦鹉伴人愁。
<br>
<br>酒力滋睡眸，卤莽闻街鼓。欲明天更寒，东风打窗雨。
<br>
<br>罗幕生春寒，绣窗愁未眠。南湖一夜雨，应湿采莲船。
<br>
<br>
<br>
<br>&nbsp;&nbsp; 卷683_54 【后魏时相州人作李波小妹歌疑其未备因补之】韩偓 
<br>
<br>李波小妹字雍容，窄衣短袖蛮锦红。未解有情梦梁殿， 
<br>何曾自媚妒吴宫。难教牵引知酒味，因令怅望成春慵。 
<br>海棠花下秋千畔，背人撩鬓道匆匆。
<br>
<br>
<br>
<br>&nbsp;&nbsp; 卷683_55 【春昼】韩偓 
<br>
<br>春融艳艳，大醉陶陶。漏添迟日，箭减良宵。 
<br>藤垂戟户，柳拂河桥。帘幕燕子，池塘伯劳。 
<br>肤清臂瘦，衫薄香销。楚殿衣窄，南朝髻高。 
<br>河阳县远，清波地遥。丝缠露泣，各自无憀。
<br>
<br>
<br>
<br>&nbsp;&nbsp; 卷683_56 【三忆】韩偓 
<br>
<br>忆眠时，春梦困腾腾。展转不能起，玉钗垂枕棱。
<br>
<br>忆行时，背手挼金雀。敛笑慢回头，步转阑干角。
<br>
<br>忆去时，向月迟迟行。强语戏同伴，图郎闻笑声。
<br>
<br>
<br>
<br>&nbsp;&nbsp; 卷683_57 【六言三首】韩偓 
<br>
<br>春楼处子倾城，金陵狎客多情。朝云暮雨会合， 
<br>罗袜绣被逢迎。华山梧桐相覆，蛮江豆蔻连生。 
<br>幽欢不尽告别，秋河怅望平明。
<br>
<br>一灯前雨落夜，三月尽草青时。半寒半暖正好， 
<br>花开花谢相思。惆怅空教梦见，懊恼多成酒悲。 
<br>红袖不干谁会，揉损联娟澹眉。
<br>
<br>此间青草更远，不唯空绕汀洲。那里朝日才出， 
<br>还应先照西楼。忆泪因成恨泪，梦游常续心游。 
<br>桃源洞口来否，绛节霓旌久留。
<br>
<br>
<br>
<br>&nbsp;&nbsp; 卷683_58 【寒食日重游李氏园亭有怀】韩偓 
<br>
<br>往年同在鸾桥上，见倚朱阑咏柳绵。今日独来香径里， 
<br>更无人迹有苔钱。伤心阔别三千里，屈指思量四五年。 
<br>料得他乡遇佳节，亦应怀抱暗凄然。
<br>
<br>
<br>
<br>&nbsp;&nbsp; 卷683_59 【思录旧诗于卷上，凄然有感，因成一章】韩偓 
<br>
<br>缉缀小诗钞卷里，寻思闲事到心头。
<br>自吟自泣无人会，肠断蓬山第一流。
<br>
<br>
<br>
<br>&nbsp;&nbsp; 卷683_60 【春闺二首】韩偓 
<br>
<br>愿结交加梦，因倾潋滟尊。醒来情绪恶，帘外正黄昏。
<br>
<br>氤氲帐里香，薄薄睡时妆。长吁解罗带，怯见上空床。
<br>
<br>
<br>
<br>&nbsp;&nbsp; 卷683_61 【代小玉家为蕃骑所虏后寄故集贤裴公相国】韩偓 
<br>
<br>动天金鼓逼神州，惜别无心学坠楼。不得回眸辞傅粉， 
<br>便须含泪对残秋。折钗伴妾埋青冢，半镜随郎葬杜邮。 
<br>唯有此宵魂梦里，殷勤见觅凤池头。
<br>
<br>
<br>
<br>&nbsp;&nbsp; 卷683_62 【荐福寺讲筵偶见又别（一作别后）】韩偓 
<br>
<br>见时浓日午，别处暮钟残。景色疑春尽，襟怀似酒阑。 
<br>两情含眷恋，一饷致辛酸。夜静长廊下，难寻屐齿看。
<br>
<br>
<br>
<br>&nbsp;&nbsp; 卷683_63 【复偶见三绝】韩偓 
<br>
<br>雾为襟袖玉为冠，半似羞人半忍寒。
<br>别易会难长自叹，转身应把泪珠弹。
<br>
<br>桃花脸薄难藏泪，柳叶眉长易觉愁。
<br>密迹未成当面笑，几回抬眼又低头。
<br>
<br>半身映竹轻闻语，一手揭帘微转头。
<br>此意别人应未觉，不胜情绪两风流。
<br>
<br>
<br>
<br>&nbsp;&nbsp; 卷683_64 【厌花落】韩偓 
<br>
<br>厌花落，人寂寞，果树阴成燕翅齐，西园永日闲高阁。 
<br>后堂夹帘愁不卷，低头闷把衣襟捻。忽然事到心中来， 
<br>四肢娇入茸茸眼。也曾同在华堂宴，佯佯拢鬓偷回面。 
<br>半醉狂心忍不禁，分明一任傍人见。书中说却平生事， 
<br>犹疑未满情郎意。锦囊封了又重开，夜深窗下烧红纸。 
<br>红纸千张言不尽，至诚无语传心印。但得鸳鸯枕臂眠， 
<br>也任时光都一瞬。
<br>
<br>
<br>
<br>&nbsp;&nbsp; 卷683_65 【春闷偶成十二韵】韩偓 
<br>
<br>阡陌悬云壤，阑畦隔艾芝。路遥行雨懒，河阔过桥迟。 
<br>雁足应难达，狐踪浪得疑。谢鲲吟未废，张硕梦堪思。 
<br>有意通情处，无言拢鬓时。格高归敛笑，歌怨在颦眉。 
<br>醉后金蝉重，欢馀玉燕欹。素姿凌白柰，圆颊诮红梨。 
<br>粉字题花笔，香笺咏柳诗。绣窗携手约，芳草蹋青期。 
<br>别泪开泉脉，春愁罥藕丝。相思不相信，幽恨更谁知。
<br>
<br>
<br>
<br>&nbsp;&nbsp; 卷683_66 【想得（一作再青春）】韩偓 
<br>
<br>两重门里玉堂前，寒食花枝月午天。
<br>想得那人垂手立，娇羞不肯上秋千。
<br>
<br>
<br>
<br>&nbsp;&nbsp; 卷683_67 【偶见背面是夕兼梦】韩偓 
<br>
<br>酥凝背胛玉搓肩，轻薄红绡覆白莲。此夜分明来入梦， 
<br>当时惆怅不成眠。眼波向我无端艳，心火因君特地然。 
<br>莫道人生难际会，秦楼鸾凤有神仙。
<br>
<br>
<br>
<br>&nbsp;&nbsp; 卷683_68 【五更】韩偓 
<br>
<br>秋雨五更头，桐竹鸣骚屑。却似残春间，断送花时节。 
<br>空楼雁一声，远屏灯半灭。绣被拥娇寒，眉山正愁绝。
<br>
<br>
<br>
<br>&nbsp;&nbsp; 卷683_69 【有忆】韩偓 
<br>
<br>昼漏迢迢夜漏迟，倾城消息杳无期。愁肠泥酒人千里， 
<br>泪眼倚楼天四垂。自笑计狂多独语，谁怜梦好转相思。 
<br>何时斗帐浓香里，分付东风与玉儿。
<br>
<br>
<br>
<br>&nbsp;&nbsp; 卷683_70 【半夜】韩偓 
<br>
<br>板閤数尊后，至今犹酒悲。一宵相见事，半夜独眠时。 
<br>明朝窗下照，应有鬓如丝。
<br>
<br>
<br>
<br>&nbsp;&nbsp; 卷683_71 【信笔】韩偓 
<br>
<br>睡髻休频拢，春眉忍更长。整钗栀子重，泛酒菊花香。 
<br>绣叠昏金色，罗揉损砑光。有时闲弄笔，亦画两鸳鸯。
<br>
<br>
<br>
<br>&nbsp;&nbsp; 卷683_72 【寄恨】韩偓 
<br>
<br>秦钗枉断长条玉，蜀纸虚留小字红。
<br>死恨物情难会处，莲花不肯嫁春风。
<br>
<br>
<br>
<br>&nbsp;&nbsp; 卷683_73 【两处】韩偓 
<br>
<br>楼上澹山横，楼前沟水清。怜山又怜水，两处总牵情。
<br>
<br>
<br>
<br>&nbsp;&nbsp; 卷683_74 【拥鼻】韩偓 
<br>
<br>拥鼻悲吟一向愁，寒更转尽未回头。绿屏无睡秋分簟， 
<br>红叶伤心月午楼。却要因循添逸兴，若为趋竞怆离忧。 
<br>殷勤凭仗官渠水，为到西溪动钓舟。
<br>
<br>
<br>
<br>&nbsp;&nbsp; 卷683_75 【闺怨】韩偓 
<br>
<br>时光潜去暗凄凉，懒对菱花晕晓妆。
<br>初坼秋千人寂寞，后园青草任他长。
<br>
<br>
<br>
<br>&nbsp;&nbsp; 卷683_76 【褭娜（丁卯年作）】韩偓 
<br>
<br>褭娜腰肢澹薄妆，六朝宫样窄衣裳。著词暂见樱桃破， 
<br>飞醆遥闻豆蔻香。春恼情怀身觉瘦，酒添颜色粉生光。 
<br>此时不敢分明道，风月应知暗断肠。
<br>
<br>
<br>
<br>&nbsp;&nbsp; 卷683_77 【多情（庚午年在桃林场作）】韩偓 
<br>
<br>天遣多情不自持，多情兼与病相宜。蜂偷野蜜初尝处， 
<br>莺啄含桃欲咽时。酒荡襟怀微駊騀，春牵情绪更融怡。 
<br>水香剩置金盆里，琼树长须浸一枝。
<br>
<br>
<br>
<br>&nbsp;&nbsp; 卷683_78 【偶见】韩偓 
<br>
<br>千金莫惜旱莲生，一笑从教下蔡倾。仙树有花难问种， 
<br>御香闻气不知名。愁来自觉歌喉咽，瘦去谁怜舞掌轻。 
<br>小叠红笺书恨字，与奴方便寄卿卿。
<br>
<br>
<br>
<br>&nbsp;&nbsp; 卷683_79 【个侬】韩偓 
<br>
<br>甚感殷勤意，其如阻碍何。隔帘窥绿齿，映柱送横波。 
<br>老大逢知少，襟怀暗喜多。因倾一尊酒，聊以慰蹉跎。
<br>
<br>
<br>
<br>&nbsp;&nbsp; 卷683_80 【无题】韩偓 
<br>
<br>小槛移灯灺，空房锁隙尘。额波风尽日，帘影月侵晨。 
<br>香辣更衣后，钗梁拢鬓新。吉音闻诡计，醉语近天真。 
<br>妆好方长叹，欢馀却浅颦。绣屏金作屋，丝幰玉为轮。 
<br>致意通绵竹，精诚托锦鳞。歌凝眉际恨，酒发脸边春。 
<br>溪纻殊倾越，楼箫岂羡秦。柳虚禳沴气，梅实引芳津。 
<br>乐府降清唱，宫厨减食珍。防闲襟并敛，忍妒泪休匀。 
<br>宿饮愁萦梦，春寒瘦著人。手持双豆蔻，的的为东邻。
<br>
<br>碧瓦偏光日，红帘不受尘。柳昏连绿野，花烂烁清晨。 
<br>书密偷看数，情通破体新。明言终未实，暗祝始应真。 
<br>枉道嫌偷药，推诚鄙效颦。合成云五色，宜作日中轮。 
<br>照兽金涂爪，钗鱼玉镂鳞。渺瀰三岛浪，平远一楼春。 
<br>堕髻还名寿，修蛾本姓秦。棹寻闻犬洞，槎入饮牛津。 
<br>麟脯随重酿，霜华间八珍。锦囊霞彩烂，罗袜砑光匀。 
<br>羞涩佯牵伴，娇饶欲泥人。偷儿难捉搦，慎莫共比邻。
<br>
<br>紫蜡融花蒂，红绵拭镜尘。梦狂翻惜夜，妆懒厌凌晨。 
<br>茜袖啼痕数，香笺墨色新。
<br>
<br>
<br>
<br>&nbsp;&nbsp; 卷683_81 【倒押前韵】韩偓 
<br>
<br>白下同归路，乌衣枉作邻。珮声犹隔箔，香气已迎人。 
<br>酒劝杯须满，书羞字不匀。歌怜黄竹怨，味实碧桃珍。 
<br>翦烛非良策，当关是要津。东阿初度洛，杨恽旧家秦。 
<br>粉化横波溢，衫轻晓雾春。鸦黄双凤翅，麝月半鱼鳞。 
<br>别袂翻如浪，回肠转似轮。后期才注脚，前事又含颦。 
<br>纵有才难咏，宁无画逼真。天香闻更有，琼树见长新。 
<br>斗草常更仆，迷阄误达晨。嗅花判不得，檀注惹风尘。
<br>
<br>
<br>
<br>&nbsp;&nbsp; 卷683_82 【闺情】韩偓 
<br>
<br>轻风滴砾动帘钩，宿酒犹酣懒卸头。但觉夜深花有露， 
<br>不知人静月当楼。何郎烛暗谁能咏，韩寿香焦亦任偷。 
<br>敲折玉钗歌转咽，一声声作两眉愁。
<br>
<br>
<br>
<br>&nbsp;&nbsp; 卷683_83 【自负】韩偓 
<br>
<br>人许风流自负才，偷桃三度到瑶台。
<br>至今衣领胭脂在，曾被谪仙痛咬来。
<br>
<br>
<br>
<br>&nbsp;&nbsp; 卷683_84 【天凉】韩偓 
<br>
<br>愁来却讶天凉早，思倦翻嫌夜漏迟。
<br>何处山川孤馆里，向灯弯尽一双眉。
<br>
<br>
<br>
<br>&nbsp;&nbsp; 卷683_85 【日高】韩偓 
<br>
<br>朦胧犹记管弦声，噤z9馀寒酒半醒。
<br>春暮日高帘半卷，落花和雨满中庭。
<br>
<br>
<br>
<br>&nbsp;&nbsp; 卷683_86 【夕阳】韩偓 
<br>
<br>花前洒泪临寒食，醉里回头问夕阳。
<br>不管相思人老尽，朝朝容易下西墙。
<br>
<br>
<br>
<br>&nbsp;&nbsp; 卷683_87 【旧馆】韩偓 
<br>
<br>前欢往恨分明在，酒兴诗情大半亡。
<br>还似墙西紫荆树，残花摘索映高塘。
<br>
<br>
<br>
<br>&nbsp;&nbsp; 卷683_88 【中春忆赠】韩偓 
<br>
<br>年年长是阻佳期，万种恩情只自知。
<br>春色转添惆怅事，似君花发两三枝。
<br>
<br>
<br>
<br>&nbsp;&nbsp; 卷683_89 【春恨】韩偓 
<br>
<br>残梦依依酒力馀，城头画角伴啼乌。
<br>平明未卷西楼幕，院静时闻响辘轳。
<br>
<br>
<br>
<br>&nbsp;&nbsp; 卷683_90 【秋千】韩偓 
<br>
<br>池塘夜歇清明雨，绕院无尘近花坞。五丝绳系出墙迟， 
<br>力尽才瞵见邻圃。下来娇喘未能调，斜倚朱阑久无语。 
<br>无语兼动所思愁，转眼看天一长吐。
<br>
<br>
<br>
<br>&nbsp;&nbsp; 卷683_91 【长信宫二首】韩偓 
<br>
<br>天上梦魂何杳杳，宫中消息太沈沈。
<br>君恩不似黄金井，一处团圆万丈深。
<br>
<br>天上凤凰休寄梦，人间鹦鹉旧堪悲。
<br>平生心绪无人识，一只金梭万丈丝。
<br>
<br>
<br>
<br>&nbsp;&nbsp; 卷683_92 【句】韩偓 
<br>
<br>岂独鸱夷解归去，五湖渔艇且餔糟。（闻再除戎曹， 
<br>依前充职）
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
