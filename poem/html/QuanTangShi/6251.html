<HTML>
<HEAD>
<TITLE>全唐诗 卷848-852 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷848-852</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷848-852</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6251"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷848-852')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷848-852]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷848_1 【言兴】尚颜 
<br>
<br>矻矻被吟牵，因师贾浪仙。江山风月处，一十二三年。 
<br>雅颂在于此，浮华致那边。犹惭功未至，谩道近千篇。
<br>
<br>
<br>&nbsp;&nbsp; 卷848_2 【江上秋思（一作尚志诗）】尚颜 
<br>
<br>到来江上久，谁念旅游心。故国无秋信，邻家有夜砧。 
<br>坐遥翻不睡，愁极却成吟。即恐髭连鬓，还为白所侵。
<br>
<br>
<br>
<br>&nbsp;&nbsp; 卷848_3 【匡山居】尚颜 
<br>
<br>无才加性拙，道理合藏踪。是处非深远，其山已万重。 
<br>经时邻境战，独夜隔云舂。昨日泉中见，常鱼亦化龙。
<br>
<br>
<br>
<br>&nbsp;&nbsp; 卷848_4 【夷陵即事】尚颜 
<br>
<br>不难饶白发，相续是滩波。避世嫌身晚，思家乞梦多。 
<br>暑衣经雪着，冻砚向阳呵。岂谓临岐路，还闻圣主过。
<br>
<br>
<br>
<br>&nbsp;&nbsp; 卷848_5 【紫阁隐者】尚颜 
<br>
<br>天高紫阁侵，隐者信沈沈。道长年兼长，云深草复深。 
<br>如非禅客见，即是猎人寻。北笑长安道，埃尘古到今。
<br>
<br>
<br>
<br>&nbsp;&nbsp; 卷848_6 【与陈陶处士】尚颜 
<br>
<br>钟陵城外住，喻似玉沈泥。道直贫嫌杀，神清语亦低。 
<br>雪深加酒债，春尽减诗题。记得曾邀宿，山茶独自携。
<br>
<br>
<br>
<br>&nbsp;&nbsp; 卷848_7 【与王嵩隐】尚颜 
<br>
<br>一生吟兴僻，方见业精微。事若终难得，乡应不易归。 
<br>乱收西日叶，双掩北风扉。合国诸卿相，皆曾着布衣。
<br>
<br>
<br>
<br>&nbsp;&nbsp; 卷848_8 【怀陆龟蒙处士】尚颜 
<br>
<br>布褐东南隐，相传继谢敷。高谭夫子道，静看海山图。 
<br>事免伤心否，棋逢敌手无。关中花数内，独不见菖蒲。
<br>
<br>
<br>
<br>&nbsp;&nbsp; 卷848_9 【寄华阴司空侍郎】尚颜 
<br>
<br>剑佩已深扃，茅为岳面亭。诗犹少绮美，画肯爱丹青。 
<br>换笔修僧史，焚香阅道经。相邀来未得，但想鹤仪形。
<br>
<br>
<br>
<br>&nbsp;&nbsp; 卷848_10 【送陆肱入关】尚颜 
<br>
<br>舟行复陆行，始得到咸京。准拟何人口，吹嘘六义名。 
<br>乱山遥减翠，丛菊早含英。衣锦还乡日，他时有此荣。
<br>
<br>
<br>
<br>&nbsp;&nbsp; 卷848_11 【送刘必先】尚颜 
<br>
<br>力进凭诗业，心焦阙问安。远行无处易，孤立本来难。 
<br>楚月船中没，秦星马上残。明年有公道，更以命推看。
<br>
<br>
<br>
<br>&nbsp;&nbsp; 卷848_12 【寄方干处士】尚颜 
<br>
<br>格外缀清诗，诗名独得知。闲居公道日，醉卧牡丹时。 
<br>海鸟和涛望，山僧带雪期。仍闻称处士，圣主肯相违。
<br>
<br>
<br>
<br>&nbsp;&nbsp; 卷848_13 【寄刘逸士】尚颜 
<br>
<br>无愁无累者，偶向市朝游。此后乘孤艇，依前入乱流。 
<br>高眠歌圣日，下钓坐清秋。道不离方寸，而能混俗求。
<br>
<br>
<br>
<br>&nbsp;&nbsp; 卷848_14 【送独孤处士】尚颜 
<br>
<br>万里去非忙，惟携贮药囊。山家消夜景，酒肆过年光。 
<br>立鹤洲侵浪，喧蛩壁近床。谁人临上路，乞得变髭方。
<br>
<br>
<br>
<br>&nbsp;&nbsp; 卷848_15 【早春送人归岳阳】尚颜 
<br>
<br>久食主人鱼，春来复旧居。远无千里浪，轻有半船书。 
<br>过片晴云淡，消残暮雪虚。岳阳多异境，搜思勿令疏。
<br>
<br>
<br>
<br>&nbsp;&nbsp; 卷848_16 【冬暮送人】尚颜 
<br>
<br>长安冬欲尽，又送一遗贤。醉后情浑可，言休理不然。 
<br>射衣秦岭雪，摇月汉江船。亦过春兼夏，回期信有蝉。
<br>
<br>
<br>
<br>&nbsp;&nbsp; 卷848_17 【送徐道人东游】尚颜 
<br>
<br>长安人扰扰，独自有闲心。海上山中去，风前月下吟。 
<br>引猿秋果熟，藏鹤晓云深。易姓更名数，难教弟子寻。
<br>
<br>
<br>
<br>&nbsp;&nbsp; 卷848_18 【自纪】尚颜 
<br>
<br>诸机忘尽未忘诗，似向诗中有所依。远境等闲支枕觅， 
<br>空山容易杖藜归。清猿一一居林叫，白鸟双双避钓飞。 
<br>欲画净名居士像，焚香愿见陆探微。
<br>
<br>
<br>
<br>&nbsp;&nbsp; 卷848_19 【怀智栖上人】尚颜 
<br>
<br>临水登山自有期，不同游子暮何之。闲眠默坐身堪赏， 
<br>已去还来事可知。林鸟隔云飞一饷，草虫和雨叫多时。 
<br>思君最易令人老，倚槛空吟所寄诗。
<br>
<br>
<br>
<br>&nbsp;&nbsp; 卷848_20 【峡中酬荆南郑准】尚颜 
<br>
<br>山斋西向蜀江濆，四载安居复有群。风雁势高犹可见， 
<br>雪猿声苦不堪闻。新诗写出难胜宝，破衲披行却类云。 
<br>每喜溯流宾客说，元瑜刀笔润雄军。
<br>
<br>
<br>
<br>&nbsp;&nbsp; 卷848_21 【寄荆门郑准】尚颜 
<br>
<br>传衣传钵理难论，绮靡销磨二雅尊。不许姓名留月观， 
<br>终携瓶锡去云门。窗间挂烛通宵在，竹上题诗隔岁存。 
<br>珍重荆门郑从事，十年同受景升恩。
<br>
<br>
<br>
<br>&nbsp;&nbsp; 卷848_22 【将欲再游荆渚留辞岐下司徒】尚颜 
<br>
<br>竹锡铜瓶配衲衣，殷公楼畔偶然离。白莲几看从开日， 
<br>明月长吟到落时。活计本无桑柘润，疏慵寻有水云资。 
<br>今朝回去精神别，为得头厅宰相诗。
<br>
<br>
<br>
<br>&nbsp;&nbsp; 卷848_23 【赠村公】尚颜 
<br>
<br>绸衣木突此乡尊，白尽须眉眼未昏。醉舞神筵随鼓笛， 
<br>闲歌圣代和儿孙。黍苗一顷垂秋日，茅栋三间映古原。 
<br>也笑长安名利处，红尘半是马蹄翻。
<br>
<br>
<br>
<br>&nbsp;&nbsp; 卷848_24 【秋夜吟】尚颜 
<br>
<br>梧桐雨畔夜愁吟，抖擞衣裾藓色侵。
<br>枉道一生无系着，湘南山水别人寻。
<br>
<br>
<br>
<br>&nbsp;&nbsp; 卷848_25 【读齐己上人集（一作栖蟾诗）】尚颜 
<br>
<br>诗为儒者禅，此格的惟仙。古雅如周颂，清和甚舜弦。 
<br>冰生听瀑句，香发早梅篇。想得吟成夜，文星照楚天。
<br>
<br>
<br>
<br>&nbsp;&nbsp; 卷848_26 【除夜（一作栖蟾诗）】尚颜 
<br>
<br>九冬三十夜，寒与暖分开。坐到四更后，身添一岁来。 
<br>鱼灯延腊火，兽炭化春灰。青帝今应老，迎新见几回。
<br>
<br>
<br>
<br>&nbsp;&nbsp; 卷848_27 【送人归乡】尚颜 
<br>
<br>多才与命违，末路忆柴扉。白发何人问，青山一剑归。 
<br>晴烟独鸟没，野渡乱花飞。寂寞长亭外，依然空落晖。
<br>
<br>
<br>
<br>&nbsp;&nbsp; 卷848_28 【述怀】尚颜 
<br>
<br>青门聊极望，何事久离群。芳草失归路，故乡空暮云。 
<br>信回陵树老，梦断灞流分。兄弟正南北，鸿声堪独闻。
<br>
<br>五城初罢构，海上忆闲行。触雪麻衣静，登山竹锡轻。 
<br>天寒岳寺出，日晚岛泉清。坐与幽期遇，何湖心渺冥。
<br>
<br>
<br>
<br>&nbsp;&nbsp; 卷848_29 【宿寿安甘棠馆】尚颜 
<br>
<br>行人方倦役，到此似还乡。流水来关外，青山近洛阳。 
<br>溪云归洞鹤，松月半轩霜。坐恐晨钟动，天涯道路长。
<br>
<br>山空蕙气香，乳管折云房。愿值壶中客，亲传肘后方。 
<br>三更礼星斗，寸匕服丹霜。默坐树阴下，仙经横石床。
<br>
<br>
<br>
<br>&nbsp;&nbsp; 卷848_30 【送朴山人归新罗】尚颜 
<br>
<br>浩渺行无极，扬帆但信风。云山过海半，乡树入舟中。 
<br>波定遥天出，沙平远岸穷。离心寄何处，目击曙霞东。
<br>
<br>
<br>
<br>&nbsp;&nbsp; 卷848_31 【宿清远峡山寺】尚颜 
<br>
<br>寺近朝天路，多闻玉佩音。鉴人开慧眼，归鸟息禅心。 
<br>磬接星河曙，窗连夏木深。此中能宴坐，何必在云林。
<br>
<br>
<br>
<br>&nbsp;&nbsp; 卷848_32 【松山岭】尚颜 
<br>
<br>平生闲放久，野鹿许为群。居止邻西岳，轩窗度白云。 
<br>斋心饭松子，话道接茅君。汉主恩情去，空山起夕氛。
<br>
<br>
<br>
<br>&nbsp;&nbsp; 卷848_33 【句】尚颜 
<br>
<br>浸浸三楚白，渺渺九江寒。（《雪》，见《吟窗杂录》）
<br>
<br>
<br>
<br>&nbsp;&nbsp; 卷848_34 【泊洞庭】虚中 
<br>
<br>槐柳未知秋，依依馆驿头。客心俱念远，时雨自相留。 
<br>浪没货鱼市，帆高卖酒楼。夜来思展转，故里在南州。
<br>
<br>
<br>
<br>&nbsp;&nbsp; 卷848_35 【善卷坛】虚中 
<br>
<br>耕荒凿原时，高趣在希夷。大舜欲逊国，先生空敛眉。 
<br>五溪清不足，千古美无亏。纵遣亡淳者，何人投所思。
<br>
<br>
<br>
<br>&nbsp;&nbsp; 卷848_36 【石城金谷】虚中 
<br>
<br>晋祚一倾摧，骄奢去不回。只应荆棘地，犹作绮罗灰。 
<br>狐兔闲生长，樵苏静往来。踟蹰意无尽，寒日又西颓。
<br>
<br>
<br>
<br>&nbsp;&nbsp; 卷848_37 【庾楼】虚中 
<br>
<br>郡楼名甚远，几换见楼人。庾亮魂应在，清风到白蘋。 
<br>晴轩分楚汉，夜酒揖星辰。何必匡山上，独言无世尘。
<br>
<br>
<br>
<br>&nbsp;&nbsp; 卷848_38 【经贺监旧居】虚中 
<br>
<br>不恋明皇宠，归来镜水隅。道装汀鹤识，春醉钓人扶。 
<br>逐朵云如吐，成行雁侣驱。兰亭名景在，踪迹未为孤。
<br>
<br>
<br>
<br>&nbsp;&nbsp; 卷848_39 【献郑都官】虚中 
<br>
<br>早晚辞班列，归寻旧隐峰。代移家集在，身老诏书重。 
<br>药秘仙都诀，茶开蜀国封。何当答群望，高蹑傅岩踪。
<br>
<br>
<br>
<br>&nbsp;&nbsp; 卷848_40 【寄华山司空图二首】虚中 
<br>
<br>门径放莎垂，往来投刺稀。有时开御札，特地挂朝衣。 
<br>岳信僧传去，仙香鹤带归。他年二南化，无复更衰微。
<br>
<br>逍遥短褐成，一剑动精灵。白昼梦仙岛，清晨礼道经。 
<br>黍苗侵野径，桑椹污闲庭。肯要为邻者，西南太华青。
<br>
<br>
<br>
<br>&nbsp;&nbsp; 卷848_41 【赠屏风岩栖蟾上人】虚中 
<br>
<br>岩房高且静，住此几寒暄。鹿嗅安禅石，猿啼乞食村。 
<br>朝阳生树罅，古路透云根。独我闲相觅，凄凉碧洞门。
<br>
<br>
<br>
<br>&nbsp;&nbsp; 卷848_42 【赠秀才】虚中 
<br>
<br>筠阳多胜致，夫子纵游遨。凤鸟瑞不见，鲈鱼价转高。 
<br>门开沙觜静，船系树根牢。谁解伊人趣，村沽对郁陶。
<br>
<br>
<br>
<br>&nbsp;&nbsp; 卷848_43 【送迁客】虚中 
<br>
<br>倏忽堕鹓行，天南去路长。片言曾不谄，获罪亦何伤。 
<br>象恋藏牙浦，人贪卖子乡。此心终合雪，去已莫思量。
<br>
<br>
<br>
<br>&nbsp;&nbsp; 卷848_44 【哭悼朝贤】虚中 
<br>
<br>前昨回私第，旋闻寝疾终。四邻方响绝，二月牡丹空。 
<br>冢已迁名境，碑仍待至公。只应遗爱理，长在楚南风。
<br>
<br>
<br>
<br>&nbsp;&nbsp; 卷848_45 【悼方干处士】虚中 
<br>
<br>先生在世日，只向镜湖居。明主未巡狩，白头闲钓鱼。 
<br>烟莎一径小，洲岛四邻疏。独有为儒者，时来吊旧庐。
<br>
<br>
<br>
<br>&nbsp;&nbsp; 卷848_46 【听轩辕先生琴】虚中 
<br>
<br>诀妙与功精，通宵膝上横。一堂风冷淡，千古意分明。 
<br>坐客神魂凝，巢禽耳目倾。酷哉商纣世，曾不遇先生。
<br>
<br>
<br>
<br>&nbsp;&nbsp; 卷848_47 【芳草】虚中 
<br>
<br>绵绵芳草绿，何处动深思。金谷人亡后，沙场日暖时。 
<br>龙鳞藏有瑞，风雨洒无私。欲采兰兼蕙，清香可赠谁。
<br>
<br>
<br>
<br>&nbsp;&nbsp; 卷848_48 【句】虚中 
<br>
<br>喜鱼在深处，幽鸟立多时。（《马侍中池亭》，《纪事》）
<br>
<br>菖蒲花不艳，鸲鹆性多灵。（《古今诗话》）
<br>
<br>盘中是祥瑞，天下恰炎蒸。（卖冰者，以下《吟窗杂录》）
<br>
<br>待暖还须去，门前有路岐。（《夜坐》）
<br>
<br>春雨无高下，花枝有短长。（《春诗》）
<br>
<br>老负峨眉月，闲看云水心。（《赠齐己》，《五代史补》）
<br>
<br>
<br>
<br>&nbsp;&nbsp; 卷848_49 【短歌行】栖蟾 
<br>
<br>蟾光堪自笑，浮世懒思量。身得几时活，眼开终日忙。 
<br>千门无寿药，一镜有愁霜。早向尘埃外，光阴任短长。
<br>
<br>
<br>
<br>&nbsp;&nbsp; 卷848_50 【除夜（一作尚颜诗）】栖蟾 
<br>
<br>九冬三十夜，寒与暖分开。坐到四更后，身添一岁来。 
<br>鱼灯延腊火，兽炭化春灰。青帝今应老，迎新见几回。
<br>
<br>
<br>
<br>&nbsp;&nbsp; 卷848_51 【宿巴江】栖蟾 
<br>
<br>江声五十里，泻碧急于弦。不觉日又夜，争教人少年。 
<br>一汀巫峡月，两岸子规天。山影似相伴，浓遮到晓船。
<br>
<br>
<br>
<br>&nbsp;&nbsp; 卷848_52 【游边】栖蟾 
<br>
<br>边云四顾浓，饥马嗅枯丛。万里八九月，一身西北风。 
<br>偷营天正黑，战地雪多红。昨夜东归梦，桃花暖色中。
<br>
<br>
<br>
<br>&nbsp;&nbsp; 卷848_53 【居南岳怀沈彬】栖蟾 
<br>
<br>石房开竹扉，茗外独支颐。万木还无叶，百年能几时。 
<br>隔云闻狖过，截雨见虹垂。因忆岳南客，晏眠吟好诗。
<br>
<br>
<br>
<br>&nbsp;&nbsp; 卷848_54 【南中怀友生】栖蟾 
<br>
<br>荔枝江上立，望北几思量。隔海无书札，前年在汉阳。 
<br>瘴村人起早，铜柱象揩光。居此成何事，寻君过碧湘。
<br>
<br>
<br>
<br>&nbsp;&nbsp; 卷848_55 【赠南岳玄泰布衲】栖蟾 
<br>
<br>曹溪入室人，终老甚难群。四十馀年内，青山与白云。 
<br>松和巢鹤看，果共野猿分。海外僧来说，名高自小闻。
<br>
<br>
<br>
<br>&nbsp;&nbsp; 卷848_56 【寄问政山聂威仪】栖蟾 
<br>
<br>先生卧碧岑，诸祖是知音。得道无一法，孤云同寸心。 
<br>岚光薰鹤诏，茶味敌人参。苦向壶中去，他年许我寻。
<br>
<br>
<br>
<br>&nbsp;&nbsp; 卷848_57 【送迁客】栖蟾 
<br>
<br>谏频甘得罪，一骑入南深。若顺吾皇意，即无臣子心。 
<br>织花蛮市布，捣月象州砧。蒙雪知何日，凭楼望北吟。
<br>
<br>
<br>
<br>&nbsp;&nbsp; 卷848_58 【读齐己上人集（一作尚颜诗）】栖蟾 
<br>
<br>诗为儒者禅，此格的惟仙。古雅如周颂，清和甚舜弦。 
<br>冰生听瀑句，香发早梅篇。想得吟成夜，文星照楚天。
<br>
<br>
<br>
<br>&nbsp;&nbsp; 卷848_59 【牧童】栖蟾 
<br>
<br>牛得自由骑，春风细雨飞。青山青草里，一笛一蓑衣。 
<br>日出唱歌去，月明抚掌归。何人得似尔，无是亦无非。
<br>
<br>
<br>
<br>&nbsp;&nbsp; 卷848_60 【再宿京口禅院】栖蟾 
<br>
<br>滩声依旧水溶溶，岸影参差对梵宫。楚树七回凋旧叶， 
<br>江人两至宿秋风。蟾蜍竹老摇疏白，菡萏池干落碎红。 
<br>多病支郎念行止，晚年生计转如蓬。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷849_1 【耕田鼓诗】可朋 
<br>
<br>农舍田头鼓，王孙筵上鼓。击鼓兮皆为鼓， 
<br>一何乐兮一何苦。上有烈日，下有焦土。愿我天翁， 
<br>降之以雨。令桑麻熟，仓箱富。不饥不寒，上下一般。
<br>
<br>
<br>&nbsp;&nbsp; 卷849_2 【赋洞庭】可朋 
<br>
<br>周极八百里，凝眸望则劳。水涵天影阔，山拔地形高。 
<br>贾客停非久，渔翁转几遭。飒然风起处，又是鼓波涛。
<br>
<br>
<br>
<br>&nbsp;&nbsp; 卷849_3 【赠方干】可朋 
<br>
<br>盛名传出自皇州，一举参差便缩头。月里岂无攀桂分， 
<br>湖中刚爱钓鱼休。童偷诗藁呈邻叟，客乞书题谒郡侯。 
<br>独泛短舟何限景，波涛西接洞庭秋。
<br>
<br>
<br>
<br>&nbsp;&nbsp; 卷849_4 【桐花鸟】可朋 
<br>
<br>五色毛衣比凤雏，深花丛里只如无。
<br>美人买得偏怜惜，移向金钗重几铢。
<br>
<br>
<br>
<br>&nbsp;&nbsp; 卷849_5 【句】可朋 
<br>
<br>来多不似客，坐久却垂帘。（见《纪事》）
<br>
<br>虹收千嶂雨，潮展半江天。（见《刘公诗话》）
<br>
<br>诗因试客分题僻，棋为饶人下著低。
<br>
<br>伤心尽日有啼鸟，独步残春空落花。（《杜甫旧居》）
<br>
<br>唯陪北楚三千客，多话东林十八贤。
<br>
<br>乍当暖景飞仍慢，欲就芳丛舞更高。（蝶，见《偶谈》）
<br>
<br>
<br>
<br>&nbsp;&nbsp; 卷849_6 【宿郑谏议山居】昙域 
<br>
<br>堂开星斗边，大谏采薇还。禽隐石中树，月生池上山。 
<br>凉风吹咏思，幽语隔禅关。莫拟归城计，终妨此地闲。
<br>
<br>
<br>
<br>&nbsp;&nbsp; 卷849_7 【怀齐己】昙域 
<br>
<br>鬓髯秋景两苍苍，静对茅斋一炷香。病后身心俱澹泊， 
<br>老来朋友半凋伤。峨眉山色侵云直，巫峡滩声入夜长。 
<br>犹喜深交有支遁，时时音信到松房。
<br>
<br>
<br>
<br>&nbsp;&nbsp; 卷849_8 【赠岛云禅师】昙域 
<br>
<br>远庵枯叶满，群鹿亦相随。顶骨生新发，庭松长旧枝。 
<br>禅高太白月，行出祖师碑。乱后潜来此，南人总不知。
<br>
<br>
<br>
<br>&nbsp;&nbsp; 卷849_9 【垓下怀古】栖一 
<br>
<br>缅想咸阳事可嗟，楚歌哀怨思无涯。八千子弟归何处， 
<br>万里鸿沟属汉家。弓指阵前争日月，血流垓下定龙蛇。 
<br>拔山力尽乌江水，今古悠悠空浪花。
<br>
<br>
<br>
<br>&nbsp;&nbsp; 卷849_10 【武昌怀古】栖一 
<br>
<br>战国城池尽悄然，昔人遗迹遍山川。笙歌罢吹几多日， 
<br>台榭荒凉七百年。蝉响夕阳风满树，雁横秋岛雨漫天。 
<br>堪嗟世事如流水，空见芦花一钓船。
<br>
<br>
<br>
<br>&nbsp;&nbsp; 卷849_11 【圣果寺】处默 
<br>
<br>路自中峰上，盘回出薜萝。到江吴地尽，隔岸越山多。 
<br>古木丛青霭，遥天浸白波。下方城郭近，钟磬杂笙歌。
<br>
<br>
<br>
<br>&nbsp;&nbsp; 卷849_12 【送僧游西域】处默 
<br>
<br>一盂兼一锡，只此度流沙。野性虽为客，禅心即是家。 
<br>寺披云峤雪，路入晓天霞。自说游诸国，回应岁月赊。
<br>
<br>
<br>
<br>&nbsp;&nbsp; 卷849_13 【远烟】处默 
<br>
<br>霭霭前山上，凝光满薜萝。高风吹不尽，远树得偏多。 
<br>翠与晴云合，轻将淑气和。正堪流野目，朱阁意如何。
<br>
<br>
<br>
<br>&nbsp;&nbsp; 卷849_14 【萤】处默 
<br>
<br>熠熠与娟娟，池塘竹树边。乱飞如拽火，成聚却无烟。 
<br>微雨洒不灭，轻风吹欲燃。昔时书案上，频把作囊悬。
<br>
<br>
<br>
<br>&nbsp;&nbsp; 卷849_15 【忆庐山旧居】处默 
<br>
<br>粗衣粝食老烟霞，勉把衰颜惜岁华。独鹤只为山客伴， 
<br>闲云常在野僧家。丛生嫩蕨粘松粉，自落干薪带藓花。 
<br>明月清风旧相得，十年归恨可能赊。
<br>
<br>
<br>
<br>&nbsp;&nbsp; 卷849_16 【题栖霞寺僧房】处默 
<br>
<br>名山不取买山钱，任构花宫近碧巅。松桧老依云里寺， 
<br>楼台深锁洞中天。风经绝嶂回疏雨，石倚危屏挂落泉。 
<br>欲结茅庵共师住，肯饶多少薜萝烟。
<br>
<br>
<br>
<br>&nbsp;&nbsp; 卷849_17 【山中作】处默 
<br>
<br>席帘高卷枕高欹，门掩垂萝蘸碧溪。
<br>闲把史书眠一觉，起来山日过松西。
<br>
<br>
<br>
<br>&nbsp;&nbsp; 卷849_18 【织妇】处默 
<br>
<br>蓬鬓蓬门积恨多，夜阑灯下不停梭。
<br>成缣犹自陪钱纳，未直青楼一曲歌。
<br>
<br>
<br>
<br>&nbsp;&nbsp; 卷849_19 【句】处默 
<br>
<br>太平时节无人看，雪刃闲封满匣尘。（《剑》， 
<br>见王正字《诗格》）
<br>
<br>
<br>
<br>&nbsp;&nbsp; 卷849_20 【秋日闲居】修睦 
<br>
<br>是事不相关，谁人似此闲。卷帘当白昼，移榻对青山。 
<br>野鹤眠松上，秋苔长雨间。岳僧频有信，昨日得书还。
<br>
<br>
<br>
<br>&nbsp;&nbsp; 卷849_21 【宿岳阳开元寺】修睦 
<br>
<br>竟夕凭虚槛，何当兴叹频。往来人自老，今古月常新。 
<br>风逆沈鱼唱，松疏露鹤身。无眠钟又动，几客在迷津。
<br>
<br>
<br>
<br>&nbsp;&nbsp; 卷849_22 【送边将】修睦 
<br>
<br>人尽有离别，而君独可嗟。言将身报国，敢望禄荣家。 
<br>战思风吹野，乡心月照沙。归期定何日，塞北树无花。
<br>
<br>
<br>
<br>&nbsp;&nbsp; 卷849_23 【雪中送人北游】修睦 
<br>
<br>然知心去速，其奈雪飞频。莫喜无危道，虽平更陷人。 
<br>远郊光接汉，旷野色通秦。此去迢遥极，却回应过春。
<br>
<br>
<br>
<br>&nbsp;&nbsp; 卷849_24 【落叶】修睦 
<br>
<br>雨过闲田地，重重落叶红。翻思向春日，肯信有秋风。 
<br>几处随流水，河边乱暮空。只应松自立，而不与君同。
<br>
<br>
<br>
<br>&nbsp;&nbsp; 卷849_25 【落花】修睦 
<br>
<br>一片又一片，等闲苔面红。不能延数日，开亦是春风。 
<br>公子歌声歇，诗人眼界空。遥思故山下，经雨两三丛。
<br>
<br>
<br>
<br>&nbsp;&nbsp; 卷849_26 【题田道者院】修睦 
<br>
<br>入门空寂寂，真个出家儿。有行鬼不见，无心人谓痴。 
<br>古岩寒柏对，流水落花随。欲别一何懒，相从所恨迟。
<br>
<br>
<br>
<br>&nbsp;&nbsp; 卷849_27 【东林寺】修睦 
<br>
<br>欲去不忍去，徘徊吟绕廊。水光秋澹荡，僧好语寻常。 
<br>碑古苔文叠，山晴钟韵长。翻思南岳上，欠此白莲香。
<br>
<br>
<br>
<br>&nbsp;&nbsp; 卷849_28 【寄贯休上人】修睦 
<br>
<br>常语亦关诗，常流安得知。楚郊来未久，吴地住多时。 
<br>立月无人近，归林有鹤随。所居浑不远，相识偶然迟。
<br>
<br>
<br>
<br>&nbsp;&nbsp; 卷849_29 【喜僧友到】修睦 
<br>
<br>十年消息断，空使梦烟萝。嵩岳几时下，洞庭何日过。 
<br>瓶干离涧久，衲坏卧云多。意欲相留住，游方肯舍么。
<br>
<br>
<br>
<br>&nbsp;&nbsp; 卷849_30 【怀虚中上人】修睦 
<br>
<br>檐雨滴更残，思君安未安。湘川闻不远，道路去寻难。 
<br>吟鬓霜应蚀，禅衣雪渐寒。倚松因独立，一鸟下江干。
<br>
<br>
<br>
<br>&nbsp;&nbsp; 卷849_31 【简寂观】修睦 
<br>
<br>正同高士坐烟霞，思著闲忙又是嗟。碧岫观中人似鹤， 
<br>红尘路上事如麻。石肥滞雨添苍藓，松老涵风落翠花。 
<br>莫道此间无我分，遗民长在惠持家。
<br>
<br>
<br>
<br>&nbsp;&nbsp; 卷849_32 【睡起作】修睦 
<br>
<br>长空秋雨歇，睡起觉精神。看水看山坐，无名无利身。 
<br>偈吟诸祖意，茶碾去年春。此外谁相识，孤云到砌频。
<br>
<br>
<br>
<br>&nbsp;&nbsp; 卷849_33 【卖松者】修睦 
<br>
<br>求利有何限，将松入市来。直饶人买去，也向柳边栽。 
<br>细叶犹粘雪，孤根尚惹苔。知君用心错，举世重花开。
<br>
<br>
<br>
<br>&nbsp;&nbsp; 卷849_34 【思齐己上人】修睦 
<br>
<br>同人与流俗，相谓好襟灵。有口不他说，长年自诵经。 
<br>水声秋后石，山色晚来庭。客问修何法，指松千岁青。
<br>
<br>
<br>
<br>&nbsp;&nbsp; 卷849_35 【送玄泰禅师】修睦 
<br>
<br>去去去何住，一盂兼一瓶。水边寒草白，岛外晚峰青。 
<br>宿处林闻虎，行时天有星。回期谁可定，浮世重看经。
<br>
<br>
<br>
<br>&nbsp;&nbsp; 卷849_36 【三生石】修睦 
<br>
<br>圣迹谁会得，每到亦徘徊。一尚不可得，三从何处来。 
<br>清宵寒露滴，白昼野云隈。应是表灵异，凡情安可猜。
<br>
<br>
<br>
<br>&nbsp;&nbsp; 卷849_37 【题僧梦微房】修睦 
<br>
<br>东海日未出，九衢人已行。吾师无事坐，苔藓入门生。 
<br>雨过闲花落，风来古木声。天台频说法，石壁欠题名。
<br>
<br>
<br>
<br>&nbsp;&nbsp; 卷849_38 【秋台作】修睦 
<br>
<br>独上高楼上，客情何物同。孤云无定处，长日信秋风。 
<br>兄弟多年别，关河此夕中。到头归去是，免使叹洪濛。
<br>
<br>
<br>
<br>&nbsp;&nbsp; 卷849_39 【怀故园】修睦 
<br>
<br>故园归未得，此日意何伤。独坐水边草，水流春日长。
<br>
<br>
<br>
<br>&nbsp;&nbsp; 卷849_40 【谢武肃王】无作 
<br>
<br>云鹤性孤单，争堪名利关。衔恩虽入国，辞命却归山。
<br>
<br>
<br>
<br>&nbsp;&nbsp; 卷849_41 【哭僧】清尚 
<br>
<br>道力自超然，身亡同坐禅。水流元在海，月落不离天。 
<br>溪白葬时雪，风香焚处烟。世人频下泪，不见我师玄。
<br>
<br>
<br>
<br>&nbsp;&nbsp; 卷849_42 【投谒齐己】乾康 
<br>
<br>隔岸红尘忙似火，当轩青嶂冷如冰。
<br>烹茶童子休相问，报道门前是衲僧。
<br>
<br>
<br>
<br>&nbsp;&nbsp; 卷849_43 【赋残雪】乾康 
<br>
<br>六出奇花已住开，郡城相次见楼台。
<br>时人莫把和泥看，一片飞从天上来。
<br>
<br>
<br>
<br>&nbsp;&nbsp; 卷849_44 【句】乾康 
<br>
<br>镜湖中有月，处士后无人。荻笋抽高节，鲈鱼跃老鳞。 
<br>（《经方干旧居》甚为齐己所称）
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷850_1 【招隐】昙翼 
<br>
<br>连峰数千里，修林带平津。云起远山翳，风至□荒榛。 
<br>茅茨隐不见，鸡鸣知有人。蹑磴践其迹，处处见遗薪。 
<br>乃知百代下，固有上皇民。
<br>
<br>
<br>&nbsp;&nbsp; 卷850_2 【石桥琪树】隐求 
<br>
<br>山上天将近，人间路渐遥。谁当云里见，知欲渡仙桥。
<br>
<br>
<br>
<br>&nbsp;&nbsp; 卷850_3 【律僧】智远 
<br>
<br>滤水与龛灯，长长护有情。自从青草出，便不下阶行。 
<br>北阙应无梦，南山旧有名。将何喻浮世，惟指浪沤轻。
<br>
<br>
<br>
<br>&nbsp;&nbsp; 卷850_4 【暮春送人】无闷 
<br>
<br>折柳亭边手重携，江烟澹澹草萋萋。
<br>杜鹃不解离人意，更向落花枝上啼。
<br>
<br>
<br>
<br>&nbsp;&nbsp; 卷850_5 【寒林石屏】无闷 
<br>
<br>草堂无物伴身闲，惟有屏风枕簟间。
<br>本向他山求得石，却于石上看他山。
<br>
<br>
<br>
<br>&nbsp;&nbsp; 卷850_6 【江上秋志】尚志 
<br>
<br>到来江上久，谁念旅游心。故国无秋信，邻家有暮砧。 
<br>坐遥翻不睡，愁极却成吟。即恐髭连鬓，还为白所侵。
<br>
<br>
<br>
<br>&nbsp;&nbsp; 卷850_7 【路】玄宝 
<br>
<br>南北东西去，茫茫万古尘。关河无尽处，风雪有行人。 
<br>险极山通蜀，平多地入秦。营营名利者，来往岂辞频。
<br>
<br>
<br>
<br>&nbsp;&nbsp; 卷850_8 【赠智舟三藏】怀浦 
<br>
<br>壮岁心难伏，师心伏岂难。寻常独在院，行坐不离坛。 
<br>岳雪当禅暝，松声入咒寒。更因文字外，多把史书看。
<br>
<br>
<br>
<br>&nbsp;&nbsp; 卷850_9 【初冬旅舍早怀】怀浦 
<br>
<br>枕上角声微，离情未息机。梦回三楚寺，寒入五更衣。 
<br>月没栖禽动，霜晴冻叶飞。自惭行役早，深与道相违。
<br>
<br>
<br>
<br>&nbsp;&nbsp; 卷850_10 【对御书后一绝】亚栖 
<br>
<br>通神笔法得玄门，亲入长安谒至尊。
<br>莫怪出来多意气，草书曾悦圣明君。
<br>
<br>
<br>
<br>&nbsp;&nbsp; 卷850_11 【题英禅师】亚栖 
<br>
<br>将知德行异寻常，每见持经在道场。
<br>欲识用心精洁处，一瓶秋水一炉香。
<br>
<br>
<br>
<br>&nbsp;&nbsp; 卷850_12 【别友人】惟审 
<br>
<br>一身无定处，万里独销魂。芳草迷归路，春衣滴泪痕。 
<br>几时休旅食，向夜宿江村。欲识异乡苦，空山啼暮猿。
<br>
<br>
<br>
<br>&nbsp;&nbsp; 卷850_13 【赋得闻晓莺啼】惟审 
<br>
<br>卷帘清梦后，芳树引流莺。隔叶传春意，穿花送晓声。 
<br>未调云路翼，空负桂枝情。莫尽关关兴，羁愁正厌生。
<br>
<br>
<br>
<br>&nbsp;&nbsp; 卷850_14 【春日旅怀呈知己】惟审 
<br>
<br>生涯万事有苍苍，应任流萍便越乡。春水独行人渐远， 
<br>故园归梦夜空长。一声隔浦猿啼处，数滴惊心泪满裳。 
<br>不为知音皆鲍叔，信谁江上去茫茫。
<br>
<br>
<br>
<br>&nbsp;&nbsp; 卷850_15 【剑客】慕幽 
<br>
<br>去住知何处，空将一剑行。杀人虽取次，为事爱公平。 
<br>戟立嗔髭鬓，星流忿眼睛。晓来湘市说，拂曙别辽城。
<br>
<br>
<br>
<br>&nbsp;&nbsp; 卷850_16 【酬和友人见寄（一作冬日淮上别文上人）】慕幽 
<br>
<br>劳歌好自看，终久偶齐桓。五字若教易，一名争得难。 
<br>侵窗红树老，荫砌雪花残。莫效齐僚属，东归剪钓竿。
<br>
<br>
<br>
<br>&nbsp;&nbsp; 卷850_17 【冬日淮上别文上人（一作酬和友人见寄）】慕幽 
<br>
<br>家国各万里，同吟六七年。可堪随北雁，迢递向南天。 
<br>水共行人远，山将落日连。春淮有双鲤，莫忘尺书传。
<br>
<br>
<br>
<br>&nbsp;&nbsp; 卷850_18 【柳】慕幽 
<br>
<br>今古凭君一赠行，几回折尽复重生。五株斜傍渊明宅， 
<br>千树低垂太尉营。临水带烟藏翡翠，倚风兼雨宿流莺。 
<br>隋皇堤畔依依在，曾惹当时歌吹声。
<br>
<br>
<br>
<br>&nbsp;&nbsp; 卷850_19 【三峡闻猿】慕幽 
<br>
<br>谁向兹来不恨生，声声都是断肠声。七千里外一家住， 
<br>十二峰前独自行。瘴雨晚藏神女庙，蛮烟寒锁夜郎城。 
<br>凭君且听哀吟好，会待青云道路平。
<br>
<br>
<br>
<br>&nbsp;&nbsp; 卷850_20 【灯】慕幽 
<br>
<br>钟断危楼鸟不飞，荧荧何处最相宜。香然水寺僧开卷， 
<br>笔写春帏客著诗。忽尔思多穿壁处，偶然心尽断缨时。 
<br>孙康勤苦谁能念，少减馀光借与伊。
<br>
<br>
<br>
<br>&nbsp;&nbsp; 卷850_21 【宝琴】释彪 
<br>
<br>吾有一宝琴，价重双南金。刻作龙凤象，弹为山水音。 
<br>星从徽里发，风来弦上吟。钟期不可遇，谁辨曲中心。
<br>
<br>
<br>
<br>&nbsp;&nbsp; 卷850_22 【观大驾出叙事寄怀（见《文苑英华》）】法轮 
<br>
<br>紫台宵漏竭，青门曙鼓通。轻霞照复道，徐吹转相风。 
<br>玉鸾光万骑，金舆郁五戎。鸣笳犹度阙，清跸尚喧宫。 
<br>云旗乱陌紫，羽旆杂尘红。百城归北丽，两汉久惭雄。 
<br>吾曹陋薄技，馀庆洽微躬。平源已起洛，印手亦还丰。 
<br>得奉衣冠盛，仍观书轨同。犹言待封告，未忍向华嵩。
<br>
<br>
<br>
<br>&nbsp;&nbsp; 卷850_23 【中秋旅怀】尚能 
<br>
<br>所畜惟骚雅，兼之得固穷。望乡连北斗，听雨带西风。 
<br>稼穑村坊远，烟波路径通。冥搜清绝句，恰似有神功。
<br>
<br>
<br>
<br>&nbsp;&nbsp; 卷850_24 【句】尚能 
<br>
<br>霜洲枫落尽，月馆竹生寒。（见《万花谷》）
<br>
<br>
<br>
<br>&nbsp;&nbsp; 卷850_25 【题伍相庙】常雅 
<br>
<br>苍苍古庙映林峦，漠漠烟霞覆古坛。
<br>精魄不知何处在，威风犹入浙江寒。
<br>
<br>
<br>
<br>&nbsp;&nbsp; 卷850_26 【怀旧山（一作别嘉兴知己）】沧浩 
<br>
<br>一坐西林寺，从来未下山。不因寻长者，无事到人间。 
<br>宿雨愁为客，寒花笑未还。空怀旧山月，童子诵经闲。
<br>
<br>
<br>
<br>&nbsp;&nbsp; 卷850_27 【题慧山泉】若水 
<br>
<br>石脉绽寒光，松根喷晓凉。注瓶云母滑，漱齿茯苓香。 
<br>野客偷煎茗，山僧借净床。安禅何所问，孤月在中央。
<br>
<br>
<br>
<br>&nbsp;&nbsp; 卷850_28 【题马迹山】文鉴 
<br>
<br>瀛洲西望沃洲山，山在平湖缥缈间。
<br>常说使君千里马，至今龙迹尚堪攀。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷851_1 【和御制游慈恩寺】慈恩寺沙门 
<br>
<br>皇风扇祇树，至德茂禅林。仙华曜日彩，神幡曳远阴。 
<br>绮殿笼霞影，飞阁出云心。细草希慈泽，恩光重更深。
<br>
<br>
<br>&nbsp;&nbsp; 卷851_2 【赠贾松先辈】水心寺僧 
<br>
<br>嵯峨山上石，岁岁色长新。若使尽成宝，谁为知己人。
<br>
<br>
<br>
<br>&nbsp;&nbsp; 卷851_3 【古梅】无名释 
<br>
<br>火虐风饕水渍根，霜皴雪皱古苔痕。
<br>东风未肯随寒暑，又蘖清香与返魂。
<br>
<br>
<br>
<br>&nbsp;&nbsp; 卷851_4 【月】南唐失名僧 
<br>
<br>徐徐东海出，渐渐上天衢。此夜一轮满，清光何处无。
<br>
<br>
<br>
<br>&nbsp;&nbsp; 卷851_5 【武肃王有旨，石桥设斋会，进一诗，共六首】吴越僧 
<br>
<br>南有天台事可尊，孕灵含秀独超群。重重曲涧侵危石， 
<br>步步层岩踏碎云。金雀每从云里现，异香多向夜深闻。 
<br>当知此界非凡界，一道幽奇各自分。
<br>
<br>仙源佛窟有天台，今古嘉名遍九垓。石磴嵌空神匠出， 
<br>瀑泉雄壮雨声来。景强偏感高僧上，地胜能令远思开。 
<br>一等翘诚依此处，自然灵贶作梯媒。
<br>
<br>智泉福海莫能逾，亲自王恩运睿谟。感现尽冥心境界， 
<br>资持全固道根株。石梁低翥红鹦鹉，烟岭高翔碧鹧鸪。 
<br>胜妙重重惟祷祝，永资军庶息灾虞。
<br>
<br>凌晨迎请倍精诚，亲散鲜花异处清。罗汉攀枝呈梵相， 
<br>岩僧倚树现真形。神幡双出红霞动，宝塔全开白气生。 
<br>都为王心标意切，满空盈月瑞分明。
<br>
<br>幡花宝盖满青川，祈祷迎来圣半千。莫道胜缘无影响， 
<br>须知嘉会有因缘。空中长似闻天乐，岩畔常疑有地仙。 
<br>何必更寻兜率去，重重灵应事昭然。
<br>
<br>登云步岭涉烟程，好景随心次第生。圣者已符祥瑞事， 
<br>地灵全副祷祈情。洞深重叠拖云湿，滩浅潺湲漱水清。 
<br>愿满事圆归去路，便风相送片帆轻。
<br>
<br>
<br>
<br>&nbsp;&nbsp; 卷851_6 【题户诗】唐末僧 
<br>
<br>枕有思乡泪，门无问疾人。尘埋床下履，风动架头巾。
<br>
<br>
<br>
<br>&nbsp;&nbsp; 卷851_7 【句】神迥 
<br>
<br>鸦鸣东牖曙，草秀南湖春。（见《诗式》）
<br>
<br>
<br>
<br>&nbsp;&nbsp; 卷851_8 【句】可隆 
<br>
<br>万般思后行，一失废前功。（《观棋》）
<br>
<br>
<br>
<br>&nbsp;&nbsp; 卷851_9 【句】尔鸟 
<br>
<br>鲸目光烧半海红，鳌头浪蹙掀天白。（见《诗话总龟》）
<br>
<br>
<br>
<br>&nbsp;&nbsp; 卷851_10 【句】元础 
<br>
<br>寺隔残潮去。
<br>
<br>采药过泉声。
<br>
<br>林塘秋半宿，风雨夜深来。
<br>
<br>
<br>
<br>&nbsp;&nbsp; 卷851_11 【句】悟清 
<br>
<br>鸟归花影动，鱼没浪痕圆。
<br>
<br>
<br>
<br>&nbsp;&nbsp; 卷851_12 【句】契盈 
<br>
<br>三千里外一条水，十二时中两度潮。（见《五代史补》）
<br>
<br>
<br>
<br>&nbsp;&nbsp; 卷851_13 【句】淡然 
<br>
<br>到处自凿井，不能饮常流。
<br>
<br>
<br>
<br>&nbsp;&nbsp; 卷851_14 【句】庭实 
<br>
<br>吟中双鬓白，笑里一生贫。（见《诗史》）
<br>
<br>
<br>
<br>&nbsp;&nbsp; 卷851_15 【句】知业 
<br>
<br>接岸桥通何处路，倚栏人是阿谁家。（见《葆光录》）
<br>
<br>
<br>
<br>&nbsp;&nbsp; 卷851_16 【句】云容 
<br>
<br>木末上明星。
<br>
<br>
<br>
<br>&nbsp;&nbsp; 卷851_17 【句】玄幽 
<br>
<br>三万莲经三十春，半生不蹋院门尘。
<br>
<br>
<br>
<br>&nbsp;&nbsp; 卷851_18 【句】志定 
<br>
<br>惟有樽前今夜月，当时曾照堕楼人。
<br>
<br>梧桐叶老蝉声死，一夜洞庭波上风。（见张为《主客图》）
<br>
<br>
<br>
<br>&nbsp;&nbsp; 卷851_19 【句】灵准 
<br>
<br>晴看汉水广，秋觉岘山高。
<br>
<br>
<br>
<br>&nbsp;&nbsp; 卷851_20 【句】荆州僧 
<br>
<br>犬熟护邻房。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷852_1 【答宋之问】司马承祯 
<br>
<br>时既暮兮节欲春，山林寂兮怀幽人。登奇峰兮望白云， 
<br>怅缅邈兮象欲纷。白云悠悠去不返，寒风飕飕吹日晚。 
<br>不见其人谁与言，归坐弹琴思逾远。
<br>
<br>
<br>&nbsp;&nbsp; 卷852_2 【醉吟三首】张氲 
<br>
<br>去岁无田种，今春乏酒材。从他花鸟笑，佯醉卧楼台。
<br>
<br>下调无人睬，高心又被瞋。不知时俗意，教我若为人。
<br>
<br>入市非求利，过朝不为名。有时随俗物，相伴且营营。
<br>
<br>
<br>
<br>&nbsp;&nbsp; 卷852_3 【洗心】司马退之 
<br>
<br>不践名利道，始觉尘土腥。不味稻粱食，始觉精神清。 
<br>罗浮奔走外，日月无短明。山瘦松亦劲，鹤老飞更轻。 
<br>逍遥此中客，翠发皆长生。草木多古色，鸡犬无新声。 
<br>君有出俗志，不贪英雄名。傲然脱冠带，改换人间情。 
<br>去矣丹霄路，向晓云冥冥。
<br>
<br>
<br>
<br>&nbsp;&nbsp; 卷852_4 【夜醉卧街（开元中，夜醉卧街犯禁，乃为此诗）】裴翛然 
<br>
<br>遮莫冬冬动，须倾满满杯。金吾如借问，但道玉山颓。
<br>
<br>
<br>
<br>&nbsp;&nbsp; 卷852_5 【谒尧帝庙（桂州尧庙有开元二年弥明谒尧诗，自宋镌石）】轩辕弥明 
<br>
<br>祖龙开国尽遐荒，庙建唐尧镇此邦。山卷白云朝帝座， 
<br>林疏红日列仙幢。巍巍圣迹陵松峤，荡荡恩波洽桂江。 
<br>瞻仰威灵共回首，紫霞深处锁轩窗。
<br>
<br>
<br>
<br>&nbsp;&nbsp; 卷852_6 【山居】陈寡言 
<br>
<br>照水冰如鉴，扫雪玉为尘。何须问今古，便是上皇人。
<br>
<br>醉卧茅堂不闭关，觉来开眼见青山。
<br>松花落处宿猿在，麋鹿群群林际还。
<br>
<br>
<br>
<br>&nbsp;&nbsp; 卷852_7 【临化示弟子】陈寡言 
<br>
<br>我本无形暂有形，偶来人世逐营营。
<br>轮回债负今还毕，搔首翛然归上清。
<br>
<br>
<br>
<br>&nbsp;&nbsp; 卷852_8 【元白席上作（一作吕岩遇钟离先生作）】李升 
<br>
<br>生在儒家遇太平，悬缨垂带布衣轻。
<br>谁能世路趋名利，臣事玉皇归上清。
<br>
<br>
<br>
<br>&nbsp;&nbsp; 卷852_9 【一字至七字诗·书（同王起诸公送白居易分司东都作）】范尧佐 
<br>
<br>书。凭雁，寄鱼。出王屋，入匡庐。文生益智， 
<br>道著清虚。葛洪一万卷，惠子五车馀。银钩屈曲索靖， 
<br>题桥司马相如。别后莫暌千里信，数封缄送到闲居。
<br>
<br>
<br>
<br>&nbsp;&nbsp; 卷852_10 【言志献浙东廉访辞召】徐灵府 
<br>
<br>野性歌三乐，皇恩出九重。那烦紫宸命，远下白云峰。 
<br>多愧书传鹤，深惭纸画龙。将何佐明主，甘老在岩松。
<br>
<br>
<br>
<br>&nbsp;&nbsp; 卷852_11 【自咏二首】徐灵府 
<br>
<br>寂寂凝神太极初，无心应物等空虚。
<br>性修自性非求得，欲识真人只是渠。
<br>
<br>学道全真在此生，何须待死更求生。
<br>今生不了无生理，纵复生知那处生。
<br>
<br>
<br>
<br>&nbsp;&nbsp; 卷852_12 【留观中诗二首】吴子来 
<br>
<br>终日草堂间，清风常往还。耳无尘事扰，心有玩云闲。 
<br>对酒惟思月，餐松不厌山。时时吟内景，自合驻童颜。
<br>
<br>此生此物当生涯，白石青松便是家。
<br>对月卧云如野鹿，时时买酒醉烟霞。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
