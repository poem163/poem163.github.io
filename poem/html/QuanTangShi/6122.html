<HTML>
<HEAD>
<TITLE>全唐诗 卷330-332 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷330-332</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷330-332</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6122"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷330-332')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷330-332]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷330_1 【奉酬礼部阁老转韵离合见赠（时为秘书监）】张荐 
<br>
<br>移居既同里，多幸陪君子。弘雅重当朝，弓旌早见招。 
<br>植根琼林圃，直夜金闺步。劝深子玉铭，力竞相如赋。 
<br>间阔向春闱，日复想光仪。格言信难继，木石强为词。
<br>
<br>
<br>&nbsp;&nbsp; 卷330_2 【和潘孟阳春日雪回文绝句】张荐 
<br>
<br>迟迟日气暖，漫漫雪天春。知君欲醉饮，思见此交亲。
<br>
<br>
<br>
<br>&nbsp;&nbsp; 卷330_3 【享文恭太子庙乐章】张荐 
<br>
<br>三献具举，九旗将旋。追劳表德，罢享宾天。 
<br>风引仙管，堂虚画筵。芳馨常在，瞻望悠然。
<br>
<br>
<br>
<br>&nbsp;&nbsp; 卷330_4 【礼部权侍郎阁老史馆张秘监阁老有离合酬赠…聊继此章】崔邠 
<br>
<br>脉脉羡佳期，月夜吟丽词。谏垣则随步，东观方承顾。 
<br>林雪消艳阳，简册漏华光。坐更芝兰室，千载各芬芳。 
<br>节苦文俱盛，即时人并命。翩翻紫霄中，羽翮相辉映。
<br>
<br>
<br>
<br>&nbsp;&nbsp; 卷330_5 【享文恭太子庙乐章】崔邠 
<br>
<br>醴齐泛樽彝，轩县动干戚。入室僾如在，升阶虔所历。 
<br>奋疾合威容，定利舒皦泽。方崇庙貌礼，永被君恩锡。
<br>
<br>
<br>
<br>&nbsp;&nbsp; 卷330_6 【和权载之离合诗（时为中书舍人）】杨於陵 
<br>
<br>校德尽珪璋，才臣时所扬。放情寄文律，方茂经邦术。 
<br>王猷符发挥，十载契心期。昼游有嘉话，书法无隐辞。 
<br>信兹酬和美，言与芝兰比。昨来恣吟绎，日觉祛蒙鄙。
<br>
<br>
<br>
<br>&nbsp;&nbsp; 卷330_7 【郡斋有紫薇双本自朱明接于徂暑其花芳馥…因诗纪述】杨於陵 
<br>
<br>晏朝受明命，继夏走天衢。逮兹三伏候，息驾万里途。 
<br>省躬既跼蹐，结思多烦纡。簿领幸无事，宴休谁与娱。 
<br>内斋有嘉树，双植分庭隅。绿叶下成幄，紫花纷若铺。 
<br>摛霞晚舒艳，凝露朝垂珠。炎沴昼方铄，幽姿闲且都。 
<br>夭桃固难匹，芍药宁为徒。懿此时节久，讵同光景驱。 
<br>陶甄试一致，品汇乃散殊。濯质非受彩，无心那夺朱。 
<br>粤予负羁絷，留赏益踟蹰。通夕靡云倦，西南山月孤。
<br>
<br>
<br>
<br>&nbsp;&nbsp; 卷330_8 【赠毛仙翁】杨於陵 
<br>
<br>先生赤松侣，混俗游人间。昆阆无穷路，何时下故山。 
<br>千年犹孺质，秘术救尘寰。莫便冲天去，云雷不可攀。
<br>
<br>
<br>
<br>&nbsp;&nbsp; 卷330_9 【答权载之离合诗（时为给事中）】许孟容 
<br>
<br>史才司秘府，文哲今超古。亦有擅风骚，六联文墨曹。 
<br>圣贤三代意，工艺千金字。化识从臣谣，人推仙阁吏。 
<br>如登昆阆时，口诵灵真词。孙简下威凤，系霜琼玉枝。
<br>
<br>
<br>
<br>&nbsp;&nbsp; 卷330_10 【奉和武相公春晓闻莺】许孟容 
<br>
<br>碧树当窗啼晓莺，间关入梦听难成。
<br>千回万啭尽愁思，疑是血魂哀困声。
<br>
<br>
<br>
<br>&nbsp;&nbsp; 卷330_11 【享文恭太子庙乐章】许孟容 
<br>
<br>觞牢具品，管弦有节。祝道寅恭，神仪昭晰。 
<br>桐珪早贵，象辂追设。磬达乐成，降歆丰洁。
<br>
<br>
<br>
<br>&nbsp;&nbsp; 卷330_12 【和权载之离合诗（时为给事中）】冯伉 
<br>
<br>车马退朝后，聿怀在文友。动词宗伯雄，重美良史功。 
<br>亦曾吟鲍谢，二妙尤增价。雨霜鸿唳天，匝树鸟鸣夜。 
<br>覃思各纵横，早擅希代名。息心欲焚砚，自靦陪群英。
<br>
<br>
<br>
<br>&nbsp;&nbsp; 卷330_13 【享文恭太子庙乐章二首】冯伉 
<br>
<br>撰日瞻景，诚陈乐张。礼容秩秩，羽舞煌煌。 
<br>肃将涤濯，祗荐芬芳。永锡繁祉，思深享尝。
<br>
<br>干旄羽籥相亏蔽，一进一退殊行缀。
<br>昔献三雍盛礼容，今陈六佾崇仪制。
<br>
<br>
<br>
<br>&nbsp;&nbsp; 卷330_14 【和权载之离合诗】潘孟阳 
<br>
<br>咏歌有离合，永夜观酬答。笥中操彩笺，竹简何足编。 
<br>意深俱妙绝，心契交情结。计彼官接联，言初并清切。 
<br>翔集本相随，羽仪良在斯。烟云竞文藻，因喜玩新诗。
<br>
<br>
<br>
<br>&nbsp;&nbsp; 卷330_15 【春日雪以回文绝句呈张荐权德舆】潘孟阳 
<br>
<br>春梅杂落雪，发树几花开。真须尽兴饮，仁里愿同来。
<br>
<br>
<br>
<br>&nbsp;&nbsp; 卷330_16 【元日和布泽】潘孟阳 
<br>
<br>至德生成泰，咸欢照育恩。流辉沾万物，布泽在三元。 
<br>北阙祥云迥，东方嘉气繁。青阳初应律，苍玉正临轩。 
<br>恩洽因时令，风和比化原。自惭同草木，无以答乾坤。
<br>
<br>
<br>
<br>&nbsp;&nbsp; 卷330_17 【和权载之离合诗（时为国子司业）】武少仪 
<br>
<br>少年慕时彦，小悟文多变。木铎比群英，八方流德声。 
<br>雷陈美交契，雨雪音尘继。恩顾各飞翔，因诗睹瑰丽。 
<br>傅野绝遗贤，人希有盛迁。早钦风与雅，日咏赠酬篇。
<br>
<br>
<br>
<br>&nbsp;&nbsp; 卷330_18 【诸葛丞相庙（《蜀志》一作武侯祠）】武少仪 
<br>
<br>执简焚香入庙门，武侯神象俨如存。因机定蜀延衰汉， 
<br>以计连吴振弱孙。欲尽智能倾僭盗，善持忠节转庸昏。 
<br>宣王请战贻巾帼，始见才吞亦气吞。
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷331_1 【享太庙乐章】段文昌 
<br>
<br>肃肃清庙，登显至德。泽周八荒，兵定四极。 
<br>生物咸遂，群盗灭息。明圣钦承，子孙千亿。
<br>
<br>
<br>&nbsp;&nbsp; 卷331_2 【题武担寺西台】段文昌 
<br>
<br>秋天如镜空，楼阁尽玲珑。水暗馀霞外，山明落照中。 
<br>鸟行看渐远，松韵听难穷。今日登临意，多欢语笑同。
<br>
<br>
<br>
<br>&nbsp;&nbsp; 卷331_3 【晚夏登张仪楼呈院中诸公】段文昌 
<br>
<br>重楼窗户开，四望敛烟埃。远岫林端出，清波城下回。 
<br>乍疑蝉韵促，稍觉雪风来。并起乡关思，销忧在酒杯。
<br>
<br>
<br>
<br>&nbsp;&nbsp; 卷331_4 【还别业寻龙华山寺广宣上人】段文昌 
<br>
<br>十里惟闻松桂风，江山忽转见龙宫。
<br>正与休师方话旧，风烟几度入楼中。
<br>
<br>
<br>
<br>&nbsp;&nbsp; 卷331_5 【奉陪段相公晚夏登张仪楼】姚向 
<br>
<br>秦相驾群材，登临契上台。查从银汉落，江自雪山来。 
<br>俪曲亲流火，凌风洽小杯。帝乡如在目，欲下尽裴回。
<br>
<br>
<br>
<br>&nbsp;&nbsp; 卷331_6 【和段相公登武担寺西台】姚向 
<br>
<br>开阁锦城中，馀闲访梵宫。九层连昼景，万象写秋空。 
<br>天半将身到，江长与海通。提携出尘土，曾是穆清风。
<br>
<br>
<br>
<br>&nbsp;&nbsp; 卷331_7 【和段相公登武担寺西台】温会 
<br>
<br>桑台烟树中，台榭造云空。眺听逢秋兴，篇辞变国风。 
<br>坐愁高鸟起，笑指远人同。始愧才情薄，跻攀继韵穷。
<br>
<br>
<br>
<br>&nbsp;&nbsp; 卷331_8 【奉陪段相公晚夏登张仪楼】温会 
<br>
<br>危轩重叠开，访古上裴回。有舌嗟秦策，飞梁驾楚材。 
<br>云霄随凤到，物象为诗来。欲和关山意，巴歌调更哀。
<br>
<br>
<br>
<br>&nbsp;&nbsp; 卷331_9 【和段相公登武担寺西台】李敬伯 
<br>
<br>台上起凉风，乘闲览岁功。自随台席贵，尽许羽觞同。 
<br>楼殿斜晖照，江山极望通。赋诗思共乐，俱得咏诗丰。
<br>
<br>
<br>
<br>&nbsp;&nbsp; 卷331_10 【奉陪段相公晚夏登张仪楼】李敬伯 
<br>
<br>层屋架城隈，宾筵此日开。文锋摧八阵，星分应三台。 
<br>望雪烦襟释，当欢远思来。披云霄汉近，暂觉出尘埃。
<br>
<br>
<br>
<br>&nbsp;&nbsp; 卷331_11 【奉陪段相公晚夏登张仪楼】姚康 
<br>
<br>登览值晴开，诗从野思来。蜀川新草木，秦日旧楼台。 
<br>池景摇中座，山光接上台。近秋宜晚景，极目断浮埃。
<br>
<br>
<br>
<br>&nbsp;&nbsp; 卷331_12 【和段相公登武担寺西台】姚康 
<br>
<br>松径引清风，登台古寺中。江平沙岸白，日下锦川红。 
<br>疏树山根净，深云鸟迹穷。自惭陪末席，便与九霄通。
<br>
<br>
<br>
<br>&nbsp;&nbsp; 卷331_13 【礼部试早春残雪】姚康 
<br>
<br>微暖春潜至，轻明雪尚残。银铺光渐湿，珪破色仍寒。 
<br>无柳花常在，非秋露正团。素光浮转薄，皓质驻应难。 
<br>幸得依阴处，偏宜带月看。玉尘销欲尽，穷巷起袁安。
<br>
<br>
<br>
<br>&nbsp;&nbsp; 卷331_14 【赋得巨鱼纵大壑】姚康 
<br>
<br>水府乘闲望，圆波息跃鱼。从来暴泥久，今日脱泉初。 
<br>得志宁相忌，无心任宛如。龙门应可度，鲛室岂常居。 
<br>掉尾方穷乐，游鳞每自舒。乘流千里去，风力藉吹嘘。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷332_1 【早春对雨】羊士谔 
<br>
<br>南馆垂杨早，东风细雨频。轻寒消玉斝，幽赏滞朱轮。 
<br>千里巴江守，三年故国春。含情非迟客，悬榻但生尘。
<br>
<br>
<br>&nbsp;&nbsp; 卷332_2 【永宁小园即事】羊士谔 
<br>
<br>萧条梧竹下，秋物映园庐。宿雨方然桂，朝饥更摘蔬。 
<br>阴苔生白石，时菊覆清渠。陈力当何事，忘言愧道书。
<br>
<br>
<br>
<br>&nbsp;&nbsp; 卷332_3 【台中遇直，晨览萧侍御壁画山水】羊士谔 
<br>
<br>虫思庭莎白露天，微风吹竹晓凄然。
<br>今来始悟朝回客，暗写归心向石泉。
<br>
<br>
<br>
<br>&nbsp;&nbsp; 卷332_4 【过三乡望女几山，早岁有卜筑之志】羊士谔 
<br>
<br>女几山头春雪消，路傍仙杏发柔条。
<br>心期欲去知何日，惆怅回车上野桥。
<br>
<br>
<br>
<br>&nbsp;&nbsp; 卷332_5 【和李都官郎中经宫人斜】羊士谔 
<br>
<br>翡翠无穷掩夜泉，犹疑一半作神仙。
<br>秋来还照长门月，珠露寒花是野田。
<br>
<br>
<br>
<br>&nbsp;&nbsp; 卷332_6 【山阁闻笛】羊士谔 
<br>
<br>临风玉管吹参差，山坞春深日又迟。
<br>李白桃红满城郭，马融闲卧望京师。
<br>
<br>
<br>
<br>&nbsp;&nbsp; 卷332_7 【登楼】羊士谔 
<br>
<br>槐柳萧疏绕郡城，夜添山雨作江声。
<br>秋风南陌无车马，独上高楼故国情。
<br>
<br>
<br>
<br>&nbsp;&nbsp; 卷332_8 【忆江南旧游二首】羊士谔 
<br>
<br>山阴道上桂花初，王谢风流满晋书。
<br>曾作江南步从事，秋来还复忆鲈鱼。
<br>
<br>曲水三春弄彩毫，樟亭八月又观涛。
<br>金罍几醉乌程酒，鹤舫闲吟把蟹螯。
<br>
<br>
<br>
<br>&nbsp;&nbsp; 卷332_9 【郡中即事三首】羊士谔 
<br>
<br>晓风山郭雁飞初，霜拂回塘水榭虚。鼓角清明如战垒， 
<br>梧桐摇落似贫居。青门远忆中人产，白首闲看太史书。 
<br>城下秋江寒见底，宾筵莫讶食无鱼。
<br>
<br>
<br>
<br>&nbsp;&nbsp; 卷332_10 【郡中即事三首（一作《玩荷花》）】羊士谔 
<br>
<br>红衣落尽暗香残，叶上秋光白露寒。
<br>越女含情已无限，莫教长袖倚阑干。
<br>
<br>
<br>
<br>&nbsp;&nbsp; 卷332_11 【郡中即事三首（一作《寄裴校书》）】羊士谔 
<br>
<br>登临何事见琼枝，白露黄花自绕篱。
<br>惟有楼中好山色，稻畦残水入秋池。
<br>
<br>
<br>
<br>&nbsp;&nbsp; 卷332_12 【野望二首】羊士谔 
<br>
<br>萋萋麦陇杏花风，好是行春野望中。
<br>日暮不辞停五马，鸳鸯飞去绿江空。
<br>
<br>忘怀不使海鸥疑，水映桃花酒满卮。
<br>亭上一声歌白苎，野人归棹亦行迟。
<br>
<br>
<br>
<br>&nbsp;&nbsp; 卷332_13 【游西山兰若】羊士谔 
<br>
<br>路傍垂柳古今情，春草春泉咽又生。
<br>借问山僧好风景，看花携酒几人行。
<br>
<br>
<br>
<br>&nbsp;&nbsp; 卷332_14 【泛舟入后溪（后一首一作于鹄诗）】羊士谔 
<br>
<br>东风朝日破轻岚，仙棹初移酒未酣。
<br>玉笛闲吹折杨柳，春风无事傍鱼潭。
<br>
<br>雨馀芳草净沙尘，水绿滩平一带春。
<br>唯有啼鹃似留客，桃花深处更无人。
<br>
<br>
<br>
<br>&nbsp;&nbsp; 卷332_15 【看花】羊士谔 
<br>
<br>一到花间一忘归，玉杯瑶瑟减光辉。
<br>歌筵更覆青油幕，忽似朝云瑞雪飞。
<br>
<br>
<br>
<br>&nbsp;&nbsp; 卷332_16 【春望】羊士谔 
<br>
<br>莫问华簪发已斑，归心满目是青山。
<br>独上层城倚危槛，柳营春尽马嘶闲。
<br>
<br>
<br>
<br>&nbsp;&nbsp; 卷332_17 【寄江陵韩少尹】羊士谔 
<br>
<br>别来玄鬓共成霜，云起无心出帝乡。
<br>蜀国鱼笺数行字，忆君秋梦过南塘。
<br>
<br>
<br>
<br>&nbsp;&nbsp; 卷332_18 【贺州宴行营回将】羊士谔 
<br>
<br>九剑盈庭酒满卮，戍人归日及瓜时。
<br>元戎静镇无边事，遣向营中偃画旗。
<br>
<br>
<br>
<br>&nbsp;&nbsp; 卷332_19 【游郭驸马大安山池】羊士谔 
<br>
<br>马嘶芳草自淹留，别馆何人属细侯。仙杏破颜逢醉客， 
<br>彩鸳飞去避行舟。洞箫日暖移宾榻，垂柳风多掩妓楼。 
<br>坐阅清晖不知暮，烟横北渚水悠悠。
<br>
<br>
<br>
<br>&nbsp;&nbsp; 卷332_20 【故萧尚书瘿柏斋前玉蕊树，与王起居吏部孟员外同赏】羊士谔 
<br>
<br>柏寝闭何时，瑶华自满枝。天清凝积素，风暖动芬丝。 
<br>留步苍苔暗，停觞白日迟。因吟茂陵草，幽赏待妍词。
<br>
<br>
<br>
<br>&nbsp;&nbsp; 卷332_21 【和武相早朝中书候传点书怀奉呈】羊士谔 
<br>
<br>殿省秘清晓，夔龙升紫微。星辰拱帝座，剑履翊天机。 
<br>耿耿金波缺，沉沉玉漏稀。彩笺蹲鸷兽，画扇列名翚。 
<br>志业丹青重，恩华雨露霏。三台昭建极，一德庆垂衣。 
<br>昌运瞻文教，雄图本武威。殊勋如带远，佳气似烟非。 
<br>抗节衷无隐，同心尚弼违。良哉致君日，维岳有光辉。
<br>
<br>
<br>
<br>&nbsp;&nbsp; 卷332_22 【和萧侍御监祭白帝城西村寺斋沐览镜…吏部孟员外并见赠】羊士谔 
<br>
<br>晚沐金仙宇，迎秋白帝祠。轩裳烦吏职，风物动心期。 
<br>清镜开尘匣，华簪指发丝。南宫有高步，岁晏岂磷缁。
<br>
<br>
<br>
<br>&nbsp;&nbsp; 卷332_23 【送张郎中副使自南省赴凤翔府幕】羊士谔 
<br>
<br>仙郎佐氏谋，廷议宠元侯。城郭须来贡，河隍亦顺流。 
<br>亚夫高垒静，充国大田秋。当奋燕然笔，铭功向陇头。
<br>
<br>
<br>
<br>&nbsp;&nbsp; 卷332_24 【和窦吏部雪中寓直】羊士谔 
<br>
<br>瑞花飘朔雪，灏气满南宫。迢递层城掩，徘徊午夜中。 
<br>金闺通籍恨，银烛直庐空。谁问乌台客，家山忆桂丛。
<br>
<br>
<br>
<br>&nbsp;&nbsp; 卷332_25 【小园春至偶呈吏部窦郎中】羊士谔 
<br>
<br>松筱虽苦节，冰霜惨其间。欣然发佳色，如喜东风还。 
<br>幽抱想前躅，冥鸿度南山。春台一以眺，达士亦解颜。 
<br>偃息非老圃，沉吟閟玄关。驰晖忽复失，壮气不得闲。 
<br>君子当济物，丹梯谁共攀。心期自有约，去扫苍苔斑。
<br>
<br>
<br>
<br>&nbsp;&nbsp; 卷332_26 【酬吏部窦郎中直夜见寄】羊士谔 
<br>
<br>解巾侍云陛，三命早为郎。复以雕龙彩，旋归振鹭行。 
<br>玉书期养素，金印已怀黄。兹夕南宫咏，遐情愧不忘。
<br>
<br>
<br>
<br>&nbsp;&nbsp; 卷332_27 【永宁里园亭休沐怅然成咏】羊士谔 
<br>
<br>云景含初夏，休归曲陌深。幽帘宜永日，珍树始清阴。 
<br>迟客唯长簟，忘言有匣琴。画披灵物态，书见古人心。 
<br>芳草多留步，鲜飙自满襟。劳形非立事，潇洒愧头簪。
<br>
<br>
<br>
<br>&nbsp;&nbsp; 卷332_28 【登乐游原寄司封孟郎中卢补阙】羊士谔 
<br>
<br>爽节时清眺，秋怀怅独过。神皋值宿雨，曲水已增波。 
<br>白鸟凌风迥，红蕖濯露多。伊川有归思，君子复如何。
<br>
<br>
<br>
<br>&nbsp;&nbsp; 卷332_29 【乾元初，严黄门自京兆少尹贬牧巴郡…十四韵刻于石壁】羊士谔 
<br>
<br>石座双峰古，云泉九曲深。寂寥疏凿意，芜没岁时侵。 
<br>绕席流还壅，浮杯咽复沉。追怀王谢侣，更似会稽岑。 
<br>谁谓天池翼，相期宅畔吟。光辉轻尺璧，然诺重黄金。 
<br>几醉东山妓，长悬北阙心。蕙兰留杂佩，桃李想华簪。 
<br>闭阁余何事，鸣驺亦屡寻。轩裳遵往辙，风景憩中林。 
<br>横吹多凄调，安歌送好音。初筵方侧弁，故老忽沾襟。 
<br>盛世当弘济，平生谅所钦。无能愧陈力，惆怅拂瑶琴。
<br>
<br>
<br>
<br>&nbsp;&nbsp; 卷332_30 【闲斋示一二道者】羊士谔 
<br>
<br>幽兰谁复奏，闲匣以端忧。知止惭先觉，归欤想故侯。 
<br>山蝉铃阁晚，江雨麦田秋。唯有空门学，相期老一丘。
<br>
<br>
<br>
<br>&nbsp;&nbsp; 卷332_31 【南池荷花】羊士谔 
<br>
<br>蝉噪城沟水，芙蓉忽已繁。红花迷越艳，芳意过湘沅。 
<br>湛露宜清暑，披香正满轩。朝朝只自赏，秾李亦何言。
<br>
<br>
<br>
<br>&nbsp;&nbsp; 卷332_32 【郡中玩月，寄江南李少尹虞部孟员外三首】羊士谔 
<br>
<br>月满自高丘，江通无狭流。轩窗开到晓，风物坐含秋。 
<br>鹊警银河断，蛩悲翠幕幽。清光望不极，耿耿下西楼。
<br>
<br>桂华临洛浦，如挹李膺仙。兹夕披云望，还吟掷地篇。 
<br>凤池分直夜，牛渚泛舟年。会是风流赏，惟君内史贤。
<br>
<br>圆景旷佳宾，徘徊夜漏频。金波徒泛酒，瑶瑟已生尘。 
<br>露白移长簟，风清挂幅巾。西园旧才子，想见洛阳人。
<br>
<br>
<br>
<br>&nbsp;&nbsp; 卷332_33 【城隍庙赛雨二首】羊士谔 
<br>
<br>零雨慰斯人，斋心荐绿蘋。山风箫鼓响，如祭敬亭神。
<br>
<br>积润通千里，推诚奠一卮。回飙经画壁，忽似偃云旗。
<br>
<br>
<br>
<br>&nbsp;&nbsp; 卷332_34 【郡楼晴望二首】羊士谔 
<br>
<br>霁色朝云尽，亭皋露亦晞。褰开临曲槛，萧瑟换轻衣。 
<br>地远秦人望，天晴社燕飞。无功惭岁晚，唯念故山归。
<br>
<br>一雨晴山郭，惊秋碧树风。兰卮谁与荐，玉旆自无悰。 
<br>云景嘶宾雁，岚阴露彩虹。闲吟懒闭阁，旦夕郡楼中。
<br>
<br>
<br>
<br>&nbsp;&nbsp; 卷332_35 【初移琪树】羊士谔 
<br>
<br>爱此丘中物，烟霜尽日看。无穷碧云意，更助绿窗寒。
<br>
<br>
<br>
<br>&nbsp;&nbsp; 卷332_36 【燕居】羊士谔 
<br>
<br>秋斋膏沐暇，旭日照轩墀。露重芭蕉叶，香凝橘柚枝。 
<br>简书随吏散，宝骑与僧期。报国得何力，流年已觉衰。
<br>
<br>
<br>
<br>&nbsp;&nbsp; 卷332_37 【寄黔府窦中丞】羊士谔 
<br>
<br>汉臣旌节贵，万里护牂牁。夏月天无暑，秋风水不波。 
<br>朝衣蟠艾绶，戎幕偃雕戈。满岁归龙阙，良哉伫作歌。
<br>
<br>
<br>
<br>&nbsp;&nbsp; 卷332_38 【书楼怀古】羊士谔 
<br>
<br>何独文翁化，风流与代深。泉云无旧辙，骚雅有遗音。 
<br>远目穷巴汉，闲情阅古今。忘言意不极，日暮但横琴。
<br>
<br>
<br>
<br>&nbsp;&nbsp; 卷332_39 【九月十日郡楼独酌】羊士谔 
<br>
<br>掾史当授衣，郡中稀物役。嘉辰怅已失，残菊谁为惜。 
<br>棂轩一尊泛，天景洞虚碧。暮节独赏心，寒江鸣湍石。 
<br>归期北州里，旧友东山客。飘荡云海深，相思桂花白。
<br>
<br>
<br>
<br>&nbsp;&nbsp; 卷332_40 【暮秋言怀】羊士谔 
<br>
<br>城隅凝彩画，红树带青山。迟客金尊晚，谈空玉柄闲。 
<br>驰晖三峡水，旅梦百劳关。非是淮阳薄，丘中只望还。
<br>
<br>
<br>
<br>&nbsp;&nbsp; 卷332_41 【题枇杷树】羊士谔 
<br>
<br>珍树寒始花，氛氲九秋月。佳期若有待，芳意常无绝。 
<br>袅袅碧海风，濛濛绿枝雪。急景自馀妍，春禽幸流悦。
<br>
<br>
<br>
<br>&nbsp;&nbsp; 卷332_42 【上元日紫极宫门观州民然灯张乐】羊士谔 
<br>
<br>山郭通衢隘，瑶坛紫府深。灯花助春意，舞绶织欢心。 
<br>闲似淮阳卧，恭闻乐职吟。唯将圣明化，聊以达飞沉。
<br>
<br>
<br>
<br>&nbsp;&nbsp; 卷332_43 【西郊兰若】羊士谔 
<br>
<br>云天宜北户，塔庙似西方。林下僧无事，江清日复长。 
<br>石泉盈掬冷，山实满枝香。寂寞传心印，玄言亦已忘。
<br>
<br>
<br>
<br>&nbsp;&nbsp; 卷332_44 【在郡三年，今秋见白发，聊以书事】羊士谔 
<br>
<br>二毛非骑省，朝镜忽秋风。丝缕寒衣上，霜华旧简中。 
<br>承明那足厌，车服愧无功。日日山城守，淹留岩桂丛。
<br>
<br>
<br>
<br>&nbsp;&nbsp; 卷332_45 【郡中端居，有怀袁州王员外使君】羊士谔 
<br>
<br>忆作同门友，承明奉直庐。禁闱人自异，休浣迹非疏。 
<br>珥笔金华殿，三朝玉玺书。恩光荣侍从，文彩应符徐。 
<br>青眼真知我，玄谈愧起予。兰卮招促膝，松砌引长裾。 
<br>丽日流莺早，凉天坠露初。前山临紫阁，曲水眺红蕖。 
<br>谁为音尘旷，俄惊岁月除。风波移故辙，符守忽离居。 
<br>济物阴功在，分忧盛业馀。弱翁方大用，延首迟双鱼。
<br>
<br>
<br>
<br>&nbsp;&nbsp; 卷332_46 【山寺题壁】羊士谔 
<br>
<br>物外真何事，幽廊步不穷。一灯心法在，三世影堂空。 
<br>山果青苔上，寒蝉落叶中。归来还闭阁，棠树几秋风。
<br>
<br>
<br>
<br>&nbsp;&nbsp; 卷332_47 【暇日适值澄霁江亭游宴】羊士谔 
<br>
<br>碧落风如洗，清光镜不分。弦歌方对酒，山谷尽无云。 
<br>振卧淮阳病，悲秋宋玉文。今来强携妓，醉舞石榴裙。
<br>
<br>
<br>
<br>&nbsp;&nbsp; 卷332_48 【玩槿花】羊士谔 
<br>
<br>何乃诗人兴，妍词属舜华。风流感异代，窈窕比同车。 
<br>凝艳垂清露，惊秋隔绛纱。蝉鸣复虫思，惆怅竹阴斜。
<br>
<br>
<br>
<br>&nbsp;&nbsp; 卷332_49 【郡斋读经】羊士谔 
<br>
<br>壮龄非济物，柔翰误为儒。及此斋心暇，翛然与道俱。 
<br>散材诚独善，正觉岂无徒。半偈莲生水，幽香桂满炉。 
<br>息阴惭蔽芾，讲义得醍醐。迹似桃源客，身撄竹使符。 
<br>华夷参吏事，巴汉混州图。偃草怀君子，移风念啬夫。 
<br>翳桑俄有绩，宿麦复盈租。圆寂期超诣，凋残幸已苏。 
<br>解空囊不智，灭景谷何愚。几日遵归辙，东菑殆欲芜。
<br>
<br>
<br>
<br>&nbsp;&nbsp; 卷332_50 【州民自言巴土冬湿且多阴晦今兹晴朗苦…因示寮吏】羊士谔 
<br>
<br>雨霜以成岁，看旧感前闻。爱景随朝日，凝阴积暮云。 
<br>□□□□□，忘言酒暂醺。□□□□□，□□□□□。
<br>
<br>
<br>
<br>&nbsp;&nbsp; 卷332_51 【斋中有兽皮茵偶成咏】羊士谔 
<br>
<br>逸才岂凡兽，服猛愚人得。山泽生异姿，蒙戎蔚佳色。 
<br>青毡持与藉，重锦裁为饰。卧阁幸相宜，温然承宴息。
<br>
<br>
<br>
<br>&nbsp;&nbsp; 卷332_52 【野夫采鞭于东山偶得元者】羊士谔 
<br>
<br>追风岂无策，持斧有遐想。凤去留孤根，岩悬非朽壤。 
<br>苔斑自天生，玉节垂云长。勿谓山之幽，丹梯亦可上。
<br>
<br>
<br>
<br>&nbsp;&nbsp; 卷332_53 【守郡累年俄及知命聊以言志】羊士谔 
<br>
<br>南国疑逋客，东山作老夫。登朝非大隐，出谷是真愚。 
<br>气直惭龙剑，心清爱玉壶。聊持循吏传，早晚□为徒。
<br>
<br>
<br>
<br>&nbsp;&nbsp; 卷332_54 【东渡早梅一树，岁华如雪，酣赏成咏】羊士谔 
<br>
<br>暇日留□事，期云亦□开。乡心持岁酒，津下赏山梅。 
<br>晚实和商鼎，浓香拂寿杯。唯应招北客，日日踏青来。
<br>
<br>
<br>
<br>&nbsp;&nbsp; 卷332_55 【题郡南山光福寺寺即严黄门所置…即郄拾遗之词也】羊士谔 
<br>
<br>传闻黄阁守，兹地赋长沙。少壮称时杰，功名惜岁华。 
<br>岩廊初建刹，宾从亟鸣笳。玉帐空严道，甘棠见野花。 
<br>碑残犹堕泪，城古自归鸦。籍籍清风在，怀人谅不遐。
<br>
<br>
<br>
<br>&nbsp;&nbsp; 卷332_56 【雨中寒食】羊士谔 
<br>
<br>令节逢烟雨，园亭但掩关。佳人宿妆薄，芳树彩绳闲。 
<br>归思偏消酒，春寒为近山。花枝不可见，别恨灞陵间。
<br>
<br>
<br>
<br>&nbsp;&nbsp; 卷332_57 【晚夏郡中卧疾】羊士谔 
<br>
<br>事外心如寄，虚斋卧更幽。微风生白羽，畏日隔青油。 
<br>用拙怀归去，沉痾畏借留。东山自有计，蓬鬓莫先秋。
<br>
<br>
<br>
<br>&nbsp;&nbsp; 卷332_58 【酬卢司门晚夏过永宁里弊居林亭见寄】羊士谔 
<br>
<br>自叹淮阳卧，谁知去国心。幽亭来北户，高韵得南金。 
<br>苔甃窥泉少，篮舆爱竹深。风蝉一清暑，应喜脱朝簪。
<br>
<br>
<br>
<br>&nbsp;&nbsp; 卷332_59 【山郭风雨朝霁怅然秋思】羊士谔 
<br>
<br>桐竹离披晓，凉风似故园。惊秋对旭日，感物坐前轩。 
<br>江燕飞还尽，山榴落尚繁。平生信有意，衰久已忘言。
<br>
<br>
<br>
<br>&nbsp;&nbsp; 卷332_60 【南馆林塘】羊士谔 
<br>
<br>郡阁山斜对，风烟隔短墙。清池如写月，珍树尽凌霜。 
<br>行乐知无闷，加餐颇自强。心期空岁晚，鱼意久相忘。
<br>
<br>
<br>
<br>&nbsp;&nbsp; 卷332_61 【腊夜对酒】羊士谔 
<br>
<br>琥珀杯中物，琼枝席上人。乐声方助醉，烛影已含春。 
<br>自顾行将老，何辞坐达晨。传觞称厚德，不问吐车茵。
<br>
<br>
<br>
<br>&nbsp;&nbsp; 卷332_62 【池上构小山咏怀】羊士谔 
<br>
<br>玉立出岩石，风清曲□□。偶成聊近意，静对想凝神。 
<br>牛渚中流月，兰亭上道春。古来心可见，寂寞为斯人。
<br>
<br>
<br>
<br>&nbsp;&nbsp; 卷332_63 【林塘腊候】羊士谔 
<br>
<br>南国冰霜晚，年华已暗归。闲招别馆客，远念故山薇。 
<br>野艇虚还触，笼禽倦更飞。忘言亦何事，酣赏步清辉。
<br>
<br>
<br>
<br>&nbsp;&nbsp; 卷332_64 【酬礼部崔员外备独永宁里弊居见寄来诗云图书…守山城】羊士谔 
<br>
<br>守土亲巴俗，腰章□汉仪。春行乐职咏，秋感伴牢词。 
<br>旧里藏旧阁，闲门闭槿篱。遥惭退朝客，下马独相思。
<br>
<br>
<br>
<br>&nbsp;&nbsp; 卷332_65 【梁国惠康公主挽歌词二首（驸马即司空于公之子）】羊士谔 
<br>
<br>汤沐成陈迹，山林遂寂寥。鹊飞应织素，凤起独吹箫。 
<br>玉殿中参罢，云輧上汉遥。皇情非不极，空辍未央朝。
<br>
<br>授册荣天使，陈诗感圣恩。山河启梁国，缟素及于门。 
<br>泉向金卮咽，霜来玉树繁。都人听哀挽，泪尽望寒原。
<br>
<br>
<br>
<br>&nbsp;&nbsp; 卷332_66 【南池晨望】羊士谔 
<br>
<br>起来林上月，潇洒故人情。铃阁人何事，莲塘晓独行。 
<br>衣沾竹露爽，茶对石泉清。鼓吹前贤薄，群蛙试一鸣。
<br>
<br>
<br>
<br>&nbsp;&nbsp; 卷332_67 【林馆避暑】羊士谔 
<br>
<br>池岛清阴里，无人泛酒船。山蜩金奏响，荷露水精圆。 
<br>静胜朝还暮，幽观白已玄。家林正如此，何事赋归田。
<br>
<br>
<br>
<br>&nbsp;&nbsp; 卷332_68 【巴南郡斋雨中偶看长历是日小雪有怀昔年朝谒因成八韵】羊士谔 
<br>
<br>夷落朝云候，王正小雪辰。缅怀朝紫陌，曾是洒朱轮。 
<br>气耿簪裾肃，风严刻漏频。暗飞金马仗，寒舞玉京尘。 
<br>豸角随中宪，龙池列近臣。蕊珠凝瑞彩，悬圃净华茵。 
<br>帝泽千箱庆，天颜万物春。明廷犹咫尺，高咏愧巴人。
<br>
<br>
<br>
<br>&nbsp;&nbsp; 卷332_69 【褒城驿池塘玩月】羊士谔 
<br>
<br>夜长秋始半，圆景丽银河。北渚清光溢，西山爽气多。 
<br>鹤飞闻坠露，鱼戏见增波。千里家林望，凉飙换绿萝。
<br>
<br>
<br>
<br>&nbsp;&nbsp; 卷332_70 【资阳郡中咏怀】羊士谔 
<br>
<br>腰章非达士，闭阁是潜夫。匣剑宁求试，笼禽但自拘。 
<br>江清牛渚镇，酒熟步兵厨。唯此前贤意，风流似不孤。
<br>
<br>
<br>
<br>&nbsp;&nbsp; 卷332_71 【寒食宴城北山池，即故郡守荣阳郑钢目为折柳亭】羊士谔 
<br>
<br>别馆青山郭，游人折柳行。落花经上巳，细雨带清明。 
<br>鶗鴂流芳暗，鸳鸯曲水平。归心何处醉，宝瑟有馀声。
<br>
<br>
<br>
<br>&nbsp;&nbsp; 卷332_72 【酬彭州萧使君秋中言怀】羊士谔 
<br>
<br>右职移青绶，雄藩拜紫泥。江回玉垒下，气爽锦城西。 
<br>皋鹤惊秋律，琴乌怨夜啼。离居同舍念，宿昔奉金闺。
<br>
<br>
<br>
<br>&nbsp;&nbsp; 卷332_73 【资中早春】羊士谔 
<br>
<br>一雨东风晚，山莺独报春。淹留巫峡梦，惆怅洛阳人。 
<br>柳意笼丹槛，梅香覆锦茵。年华行可惜，瑶瑟莫生尘。
<br>
<br>
<br>
<br>&nbsp;&nbsp; 卷332_74 【郡楼怀长安亲友】羊士谔 
<br>
<br>残暑三巴地，沉阴八月天。气昏高阁雨，梦倦下帘眠。 
<br>愁鬓华簪小，归心社燕前。相思杜陵野，沟水独潺湲。
<br>
<br>
<br>
<br>&nbsp;&nbsp; 卷332_75 【王起居独游青龙寺玩红叶因寄】羊士谔 
<br>
<br>十亩苍苔绕画廊，几株红树过清霜。
<br>高情还似看花去，闲对南山步夕阳。
<br>
<br>
<br>
<br>&nbsp;&nbsp; 卷332_76 【夜听琵琶三首】羊士谔 
<br>
<br>掩抑危弦咽又通，朔云边月想朦胧。
<br>当时谁佩将军印，长使蛾眉怨不穷。
<br>
<br>一曲徘徊星汉稀，夜兰幽怨重依依。
<br>忽似摐金来上马，南枝栖鸟尽惊飞。
<br>
<br>破拨声繁恨已长，低鬟敛黛更摧藏。
<br>潺湲陇水听难尽，并觉风沙绕杏梁。
<br>
<br>
<br>
<br>&nbsp;&nbsp; 卷332_77 【彭州萧使君出妓夜宴见送】羊士谔 
<br>
<br>玉颜红烛忽惊春，微步凌波暗拂尘。
<br>自是当歌敛眉黛，不因惆怅为行人。
<br>
<br>
<br>
<br>&nbsp;&nbsp; 卷332_78 【题松江馆】羊士谔 
<br>
<br>津柳江风白浪平，棹移高馆古今情。
<br>扁舟一去鸱夷子，应笑分符计日程。
<br>
<br>
<br>
<br>&nbsp;&nbsp; 卷332_79 【偶题寄独孤使君】羊士谔 
<br>
<br>病起淮阳自有时，秋来未觉长年悲。
<br>坐逢在日唯相望，袅袅凉风满桂枝。
<br>
<br>
<br>
<br>&nbsp;&nbsp; 卷332_80 【永宁里小园与沈校书接近，怅然题寄】羊士谔 
<br>
<br>故里心期奈别何，手移芳树忆庭柯。
<br>东皋黍熟君应醉，梨叶初红白露多。
<br>
<br>
<br>
<br>&nbsp;&nbsp; 卷332_81 【斋中咏怀】羊士谔 
<br>
<br>无心唯有白云知，闲卧高斋梦蝶时。
<br>不觉东风过寒食，雨来萱草出巴篱。
<br>
<br>
<br>
<br>&nbsp;&nbsp; 卷332_82 【登郡前山】羊士谔 
<br>
<br>洛阳归客滞巴东，处处山樱雪满丛。
<br>岘首当时为风景，岂将官舍作池笼。
<br>
<br>
<br>
<br>&nbsp;&nbsp; 卷332_83 【客有自渠州来说常谏议使君故事，怅然成咏】羊士谔 
<br>
<br>才子长沙暂左迁，能将意气慰当年。
<br>至今犹有东山妓，长使歌诗被管弦。
<br>
<br>
<br>
<br>&nbsp;&nbsp; 卷332_84 【春日朝罢呈台中寮友】羊士谔 
<br>
<br>退食鹓行振羽仪，九霄双阙迥参差。云披彩仗春风度， 
<br>日暖香阶昼刻移。玉树笼烟鳷鹊观，石渠流水凤凰池。 
<br>时清执法惭无事，未有长杨汉主知。
<br>
<br>
<br>
<br>&nbsp;&nbsp; 卷332_85 【州民有献杏者，瑰丽溢目，因感花未几，聊以成咏】羊士谔 
<br>
<br>南郭东风赏杏坛，几株芳树昨留欢。却忆落花飘绮席， 
<br>忽惊如实满雕盘。蛾眉半敛千金薄，鷤鴂初鸣百草阑。 
<br>志士古来悲节换，美人啼鸟亦长叹。
<br>
<br>
<br>
<br>&nbsp;&nbsp; 卷332_86 【西川独孤侍御见寄七言四韵…翰墨都捐逮此酬答诚乖拙速】羊士谔 
<br>
<br>百雉层城上将坛，列营西照雪峰寒。文章立事须铭鼎， 
<br>谈笑论功耻据鞍。草檄清油推健笔，曳裾黄阁耸危冠。 
<br>双金未比三千字，负弩空惭知者难。
<br>
<br>
<br>
<br>&nbsp;&nbsp; 卷332_87 【都城从事萧员外寄海梨花诗，尽绮丽至惠然远及】羊士谔 
<br>
<br>珠履行台拥附蝉，外郎高步似神仙。陈词今见唐风盛， 
<br>从事遥瞻卫国贤。掷地好词凌彩笔，浣花春水腻鱼笺。 
<br>东山芳意须同赏，子看囊盛几日传。
<br>
<br>
<br>
<br>&nbsp;&nbsp; 卷332_88 【赴资阳经嶓冢山（汉水所出，元和三年已授此官）】羊士谔 
<br>
<br>宁辞旧路驾朱轓，重使疲人感汉恩。
<br>今日鸣驺到嶓峡，还胜博望至河源。
<br>
<br>
<br>
<br>&nbsp;&nbsp; 卷332_89 【郡中言怀寄西川萧员外】羊士谔 
<br>
<br>功名无力愧勤王，已近终南得草堂。身外尽归天竺偈， 
<br>腰间唯有会稽章。何时腊酒逢山客，可惜梅枝亚石床。 
<br>岁晚我知仙客意，悬心应在白云乡。
<br>
<br>
<br>
<br>&nbsp;&nbsp; 卷332_90 【郡斋感物寄长安亲友】羊士谔 
<br>
<br>晴天春意并无穷，过腊江楼日日风。琼树花香故人别， 
<br>兰卮酒色去年同。闲吟铃阁巴歌里，回首神皋瑞气中。 
<br>自愧朝衣犹在箧，归来应是白头翁。
<br>
<br>
<br>
<br>&nbsp;&nbsp; 卷332_91 【息舟荆溪，入阳羡南山，游善权寺，呈李功曹巨】羊士谔 
<br>
<br>结缆兰香渚，柴车上连冈。晏温值初霁，去绕山河长。 
<br>献岁冰雪尽，细泉生路傍。行披烟杉入，激涧横石梁。 
<br>层阁表精庐，飞甍切云翔。冲襟得高步，清眺极远方。 
<br>潭嶂积佳气，荑英多早芳。具观泽国秀，重使春心伤。 
<br>念遵烦促途，荣利骛隙光。勉君脱冠意，共匿无何乡。
<br>
<br>
<br>
<br>&nbsp;&nbsp; 卷332_92 【乱后曲江】羊士谔 
<br>
<br>忆昔曾游曲水滨，春来长有探春人。
<br>游春人静空地在，直至春深不似春。
<br>
<br>
<br>
<br>&nbsp;&nbsp; 卷332_93 【寻山家（一作长孙佐辅诗）】羊士谔 
<br>
<br>独访山家歇还涉，茅屋斜连隔松叶。
<br>主人闻语未开门，绕篱野菜飞黄蝶。
<br>
<br>
<br>
<br>&nbsp;&nbsp; 卷332_94 【寄裴校书】羊士谔 
<br>
<br>登高何处见琼枝，白露黄花自绕篱。
<br>惟有楼中好山色，稻畦残水入秋池。
<br>
<br>
<br>
<br>&nbsp;&nbsp; 卷332_95 【句】羊士谔 
<br>
<br>风泉留古韵，笙磬想遗音。
<br>
<br>桂朽有遗馥，莺飞安可待。
<br>
<br>尘沙蔼如雾，长波惊飙度。雁起汀洲寒，马嘶高城暮。 
<br>银釭倦秋馆，绮瑟瞻永路。重有携手期，清光倚玉树。 
<br>（以上见张为《主客图》）。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
