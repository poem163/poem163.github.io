<HTML>
<HEAD>
<TITLE>全唐诗 卷434-437 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷434-437</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷434-437</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6147"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷434-437')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷434-437]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷434_1 【初入峡有感】白居易 
<br>
<br>上有万仞山，下有千丈水。苍苍两岸间，阔狭容一苇。 
<br>瞿唐呀直泻，滟滪屹中峙。未夜黑岩昏，无风白浪起。 
<br>大石如刀剑，小石如牙齿。一步不可行，况千三百里。 
<br>苒箬竹蔑zB，欹危楫师趾。一跌无完舟，吾生系于此。
<br>常闻仗忠信，蛮貊可行矣。自古漂沉人，岂尽非君子。 
<br>况吾时与命，蹇舛不足恃。常恐不才身，复作无名死。
<br>
<br>
<br>&nbsp;&nbsp; 卷434_9 【过昭君村（村在归州东北四十里）】白居易 
<br>
<br>灵珠产无种，彩云出无根。亦如彼姝子，生此遐陋村。 
<br>至丽物难掩，遽选入君门。独美众所嫉，终弃出塞垣。 
<br>唯此希代色，岂无一顾恩。事排势须去，不得由至尊。 
<br>白黑既可变，丹青何足论。竟埋代北骨，不返巴东魂。 
<br>惨澹晚云水，依稀旧乡园。妍姿化已久，但有村名存。 
<br>村中有遗老，指点为我言。不取往者戒，恐贻来者冤。 
<br>至今村女面，烧灼成瘢痕。
<br>
<br>
<br>
<br>&nbsp;&nbsp; 卷434_10 【自江州至忠州】白居易 
<br>
<br>前在浔阳日，已叹宾朋寡。忽忽抱忧怀，出门无处写。 
<br>今来转深僻，穷峡巅山下。五月断行舟，滟堆正如马。 
<br>巴人类猿狖，矍铄满山野。敢望见交亲，喜逢似人者。
<br>
<br>
<br>
<br>&nbsp;&nbsp; 卷434_11 【初到忠州登东楼，寄万州杨八使君】白居易 
<br>
<br>山束邑居窄，峡牵气候偏。林峦少平地，雾雨多阴天。 
<br>隐隐煮盐火，漠漠烧畬烟。赖此东楼夕，风月时翛然。 
<br>凭轩望所思，目断心涓涓。背春有去雁，上水无来船。 
<br>我怀巴东守，本是关西贤。平生已不浅，流落重相怜。 
<br>水梗漂万里，笼禽囚五年。新恩同雨露，远郡邻山川。 
<br>书信虽往复，封疆徒接连。其如美人面，欲见杳无缘。
<br>
<br>
<br>
<br>&nbsp;&nbsp; 卷434_12 【郡中】白居易 
<br>
<br>乡路音信断，山城日月迟。欲知州近远，阶前摘荔枝。
<br>
<br>
<br>
<br>&nbsp;&nbsp; 卷434_13 【西楼夜】白居易 
<br>
<br>悄悄复悄悄，城隅隐林杪。山郭灯火稀，峡天星汉少。 
<br>年光东流水，生计南枝鸟。月没江沈沈，西楼殊未晓。
<br>
<br>
<br>
<br>&nbsp;&nbsp; 卷434_14 【东楼晓】白居易 
<br>
<br>脉脉复脉脉，东楼无宿客。城暗云雾多，峡深田地窄。 
<br>宵灯尚留焰，晨禽初展翮。欲知山高低，不见东方白。
<br>
<br>
<br>
<br>&nbsp;&nbsp; 卷434_15 【寄王质夫】白居易 
<br>
<br>忆始识君时，爱君世缘薄。我亦吏王畿，不为名利著。 
<br>春寻仙游洞，秋上云居阁。楼观水潺潺，龙潭花漠漠。 
<br>吟诗石上坐，引酒泉边酌。因话出处心，心期老岩壑。 
<br>忽从风雨别，遂被簪缨缚。君作出山云，我为入笼鹤。 
<br>笼深鹤残悴，山远云飘泊。去处虽不同，同负平生约。 
<br>今来各何在，老去随所托。我守巴南城，君佐征西幕。 
<br>年颜渐衰飒，生计仍萧索。方含去国愁，且羡从军乐。 
<br>旧游疑是梦，往事思如昨。相忆春又深，故山花正落。
<br>
<br>
<br>
<br>&nbsp;&nbsp; 卷434_16 【南宾郡斋即事，寄杨万州】白居易 
<br>
<br>山上巴子城，山下巴江水。中有穷独人，强名为刺史。 
<br>时时窃自哂，刺史岂如是。仓粟喂家人，黄缣裹妻子。 
<br>莓苔翳冠带，雾雨霾楼雉。衙鼓暮复朝，郡斋卧还起。 
<br>回头望南浦，亦在烟波里。而我复何嗟，夫君犹滞此。
<br>
<br>
<br>
<br>&nbsp;&nbsp; 卷434_17 【招萧处士】白居易 
<br>
<br>峡内岂无人，所逢非所思。门前亦有客，相对不相知。 
<br>仰望但云树，俯顾惟妻儿。寝食起居外，端然无所为。 
<br>东郊萧处士，聊可与开眉。能饮满杯酒，善吟长句诗。 
<br>庭前吏散后，江畔路乾时。请君携竹杖，一赴郡斋期。
<br>
<br>
<br>
<br>&nbsp;&nbsp; 卷434_18 【庭槐】白居易 
<br>
<br>南方饶竹树，唯有青槐稀。十种七八死，纵活亦支离。 
<br>何此郡庭下，一株独华滋。蒙蒙碧烟叶，袅袅黄花枝。 
<br>我家渭水上，此树荫前墀。忽向天涯见，忆在故园时。 
<br>人生有情感，遇物牵所思。树木犹复尔，况见旧亲知。
<br>
<br>
<br>
<br>&nbsp;&nbsp; 卷434_19 【送客回晚兴】白居易 
<br>
<br>城上云雾开，沙头风浪定。参差乱山出，澹泞平江净。 
<br>行客舟已远，居人酒初醒。袅袅秋竹梢，巴蝉声似磬。
<br>
<br>
<br>
<br>&nbsp;&nbsp; 卷434_20 【东楼竹】白居易 
<br>
<br>潇洒城东楼，绕楼多修竹。森然一万竿，白粉封青玉。 
<br>卷帘睡初觉，欹枕看未足。影转色入楼，床席生浮绿。 
<br>空城绝宾客，向夕弥幽独。楼上夜不归，此君留我宿。
<br>
<br>
<br>
<br>&nbsp;&nbsp; 卷434_21 【九日登巴台】白居易 
<br>
<br>黍香酒初熟，菊暖花未开。闲听竹枝曲，浅酌茱萸杯。 
<br>去年重阳日，漂泊湓城隈。今岁重阳日，萧条巴子台。 
<br>旅鬓寻已白，乡书久不来。临觞一搔首，座客亦裴回。
<br>
<br>
<br>
<br>&nbsp;&nbsp; 卷434_22 【东城寻春】白居易 
<br>
<br>老色日上面，欢情日去心。今既不如昔，后当不如今。 
<br>今犹未甚衰，每事力可任。花时仍爱出，酒后尚能吟。 
<br>但恐如此兴，亦随日销沉。东城春欲老，勉强一来寻。
<br>
<br>
<br>
<br>&nbsp;&nbsp; 卷434_23 【江上送客】白居易 
<br>
<br>江花已萎绝，江草已消歇。远客何处归，孤舟今日发。 
<br>杜鹃声似哭，湘竹斑如血。共是多感人，仍为此中别。
<br>
<br>
<br>
<br>&nbsp;&nbsp; 卷434_24 【桐花】白居易 
<br>
<br>春令有常候，清明桐始发。何此巴峡中，桐花开十月。 
<br>岂伊物理变，信是土宜别。地气反寒暄，天时倒生杀。 
<br>草木坚强物，所禀固难夺。风候一参差，荣枯遂乖剌。 
<br>况吾北人性，不耐南方热。强羸寿夭间，安得依时节。
<br>
<br>
<br>
<br>&nbsp;&nbsp; 卷434_25 【早祭风伯，因怀李十一舍人】白居易 
<br>
<br>远郡虽褊陋，时祀奉朝经。夙兴祭风伯，天气晓冥冥。 
<br>导骑与从吏，引我出东坰。水雾重如雨，山火高于星。 
<br>忽忆早朝日，与君趋紫庭。步登龙尾道，却望终南青。 
<br>一别身向老，所思心未宁。至今想在耳，玉音尚玲玲。
<br>
<br>
<br>
<br>&nbsp;&nbsp; 卷434_26 【花下对酒二首】白居易 
<br>
<br>蔼蔼江气春，南宾闰正月。梅樱与桃杏，次第城上发。 
<br>红房烂簇火，素艳纷团雪。香惜委风飘，愁牵压枝折。 
<br>楼中老太守，头上新白发。冷澹病心情，暄和好时节。 
<br>故园音信断，远郡亲宾绝。欲问花前尊，依然为谁设。
<br>
<br>引手攀红樱，红樱落似霰。仰首看白日，白日走如箭。 
<br>年芳与时景，顷刻犹衰变。况是血肉身，安能长强健。 
<br>人心苦迷执，慕贵忧贫贱。愁色常在眉，欢容不上面。 
<br>况吾头半白，把镜非不见。何必花下杯，更待他人劝。
<br>
<br>
<br>
<br>&nbsp;&nbsp; 卷434_27 【不二门】白居易 
<br>
<br>两眼日将暗，四肢渐衰瘦。束带剩昔围，穿衣妨宽袖。 
<br>流年似江水，奔注无昏昼。志气与形骸，安得长依旧。 
<br>亦曾登玉陛，举措多纰缪。至今金阙籍，名姓独遗漏。 
<br>亦曾烧大药，消息乖火候。至今残丹砂，烧乾不成就。 
<br>行藏事两失，忧恼心交斗。化作憔悴翁，抛身在荒陋。 
<br>坐看老病逼，须得医王救。唯有不二门，其间无夭寿。
<br>
<br>
<br>
<br>&nbsp;&nbsp; 卷434_28 【我身】白居易 
<br>
<br>我身何所似，似彼孤生蓬。秋霜剪根断，浩浩随长风。 
<br>昔游秦雍间，今落巴蛮中。昔为意气郎，今作寂寥翁。 
<br>外貌虽寂寞，中怀颇冲融。赋命有厚薄，委心任穷通。 
<br>通当为大鹏，举翅摩苍穹。穷则为鹪鹩，一枝足自容。 
<br>苟知此道者，身穷心不穷。
<br>
<br>
<br>
<br>&nbsp;&nbsp; 卷434_29 【哭王质夫】白居易 
<br>
<br>仙游寺前别，别来十年馀。生别犹怏怏，死别复何如。 
<br>客从梓潼来，道君死不虚。惊疑心未信，欲哭复踟蹰。 
<br>踟蹰寝门侧，声发涕亦俱。衣上今日泪，箧中前月书。 
<br>怜君古人风，重有君子儒。篇咏陶谢辈，风流嵇阮徒。 
<br>出身既蹇屯，生世仍须臾。诚知天至高，安得不一呼。 
<br>江南有毒蟒，江北有妖狐。皆享千年寿，多于王质夫。 
<br>不知彼何德，不识此何辜。
<br>
<br>
<br>
<br>&nbsp;&nbsp; 卷434_30 【东坡种花二首】白居易 
<br>
<br>持钱买花树，城东坡上栽。但购有花者，不限桃杏梅。 
<br>百果参杂种，千枝次第开。天时有早晚，地力无高低。 
<br>红者霞艳艳，白者雪皑皑。游蜂逐不去，好鸟亦来栖。 
<br>前有长流水，下有小平台。时拂台上石，一举风前杯。 
<br>花枝荫我头，花蕊落我怀。独酌复独咏，不觉月平西。 
<br>巴俗不爱花，竟春无人来。唯此醉太守，尽日不能回。
<br>
<br>东坡春向暮，树木今何如。漠漠花落尽，翳翳叶生初。 
<br>每日领童仆，荷锄仍决渠。刬土壅其本，引泉溉其枯。 
<br>小树低数尺，大树长丈馀。封植来几时，高下随扶疏。 
<br>养树既如此，养民亦何殊。将欲茂枝叶，必先救根株。 
<br>云何救根株，劝农均赋租。云何茂枝叶，省事宽刑书。 
<br>移此为郡政，庶几甿俗苏。
<br>
<br>
<br>
<br>&nbsp;&nbsp; 卷434_31 【登城东古台】白居易 
<br>
<br>迢迢东郊上，有土青崔嵬。不知何代物，疑是巴王台。 
<br>巴歌久无声，巴宫没黄埃。靡靡春草合，牛羊缘四隈。 
<br>我来一登眺，目极心悠哉。始见江山势，峰叠水环回。 
<br>凭高视听旷，向远胸襟开。唯有故园念，时时东北来。
<br>
<br>
<br>
<br>&nbsp;&nbsp; 卷434_32 【哭诸故人，因寄元八】白居易 
<br>
<br>昨日哭寝门，今日哭寝门。借问所哭谁，无非故交亲。 
<br>伟卿既长往，质夫亦幽沦。屈指数年世，收涕自思身。 
<br>彼皆少于我，先为泉下人。我今头半白，焉得身久存。 
<br>好狂元郎中，相识二十春。昔见君生子，今闻君抱孙。 
<br>存者尽老大，逝者已成尘。早晚升平宅，开眉一见君。
<br>
<br>
<br>
<br>&nbsp;&nbsp; 卷434_33 【郡中春宴，因赠诸客】白居易 
<br>
<br>仆本儒家子，待诏金马门。尘忝亲近地，孤负圣明恩。 
<br>一旦奉优诏，万里牧远人。可怜岛夷帅，自称为使君。 
<br>身骑牂牁马，口食涂江鳞。暗澹绯衫故，斓斑白发新。 
<br>是时岁二月，玉历布春分。颁条示皇泽，命宴及良辰。 
<br>冉冉趋府吏，蚩蚩聚州民。有如蛰虫鸟，亦应天地春。 
<br>薰草席铺坐，藤枝酒注樽。中庭无平地，高下随所陈。 
<br>蛮鼓声坎坎，巴女舞蹲蹲。使君居上头，掩口语众宾。 
<br>勿笑风俗陋，勿欺官府贫。蜂巢与蚁穴，随分有君臣。
<br>
<br>
<br>
<br>&nbsp;&nbsp; 卷434_34 【开元寺东池早春】白居易 
<br>
<br>池水暖温暾，水清波潋滟。簇簇青泥中，新蒲叶如剑。 
<br>梅房小白裹，柳彩轻黄染。顺气草熏熏，适情鸥泛泛。 
<br>旧游成梦寐，往事随阳焱。芳物感幽怀，一动平生念。
<br>
<br>
<br>
<br>&nbsp;&nbsp; 卷434_35 【东溪种柳】白居易 
<br>
<br>野性爱栽植，植柳水中坻。乘春持斧斫，裁截而树之。 
<br>长短既不一，高下随所宜。倚岸埋大干，临流插小枝。 
<br>松柏不可待，楩楠固难移。不如种此树，此树易荣滋。 
<br>无根亦可活，成阴况非迟。三年未离郡，可以见依依。 
<br>种罢水边憩，仰头闲自思。富贵本非望，功名须待时。 
<br>不种东溪柳，端坐欲何为。
<br>
<br>
<br>
<br>&nbsp;&nbsp; 卷434_36 【卧小斋】白居易 
<br>
<br>朝起视事毕，晏坐饱食终。散步长廊下，卧退小斋中。 
<br>拙政自多暇，幽情谁与同。孰云二千石，心如田野翁。
<br>
<br>
<br>
<br>&nbsp;&nbsp; 卷434_37 【步东坡】白居易 
<br>
<br>朝上东坡步，夕上东坡步。东坡何所爱，爱此新成树。 
<br>种植当岁初，滋荣及春暮。信意取次栽，无行亦无数。 
<br>绿阴斜景转，芳气微风度。新叶鸟下来，萎花蝶飞去。 
<br>闲携斑竹杖，徐曳黄麻屦。欲识往来频，青芜成白路。
<br>
<br>
<br>
<br>&nbsp;&nbsp; 卷434_38 【征秋税毕，题郡南亭】白居易 
<br>
<br>高城直下视，蠢蠢见巴蛮。安可施政教，尚不通语言。 
<br>且喜赋敛毕，幸闻闾井安。岂伊循良化，赖此丰登年。 
<br>案牍既简少，池馆亦清闲。秋雨檐果落，夕钟林鸟还。 
<br>南亭日潇洒，偃卧恣疏顽。
<br>
<br>
<br>
<br>&nbsp;&nbsp; 卷434_39 【蚊蟆】白居易 
<br>
<br>巴徼炎毒早，二月蚊蟆生。咂肤拂不去，绕耳薨薨声。 
<br>斯物颇微细，中人初甚轻。如有肤受谮，久则疮痏成。 
<br>痏成无奈何，所要防其萌。幺虫何足道，潜喻儆人情。
<br>
<br>
<br>
<br>&nbsp;&nbsp; 卷434_40 【登龙昌上寺望江南山，怀钱舍人】白居易 
<br>
<br>骑马出西郭，悠悠欲何之。独上高寺去，一与白云期。 
<br>虚槛晚潇洒，前山碧参差。忽似青龙阁，同望玉峰时。 
<br>因咏松雪句，永怀鸾鹤姿。六年不相见，况乃隔荣衰。
<br>
<br>
<br>
<br>&nbsp;&nbsp; 卷434_41 【郊下】白居易 
<br>
<br>西日照高树，树头子规鸣。东风吹野水，水畔江蓠生。 
<br>尽日看山立，有时寻涧行。兀兀长如此，何许似专城。
<br>
<br>
<br>
<br>&nbsp;&nbsp; 卷434_42 【遣怀】白居易 
<br>
<br>乐往必悲生，泰来由否极。谁言此数然，吾道何终塞。 
<br>尝求詹尹卜，拂龟竟默默。亦曾仰问天，天但苍苍色。 
<br>自兹唯委命，名利心双息。近日转安闲，乡园亦休忆。 
<br>回看世间苦，苦在求不得。我今无所求，庶离忧悲域。
<br>
<br>
<br>
<br>&nbsp;&nbsp; 卷434_43 【岁晚】白居易 
<br>
<br>霜降水返壑，风落木归山。冉冉岁将宴，物皆复本源。 
<br>何此南迁客，五年独未还。命屯分已定，日久心弥安。 
<br>亦尝心与口，静念私自言。去国固非乐，归乡未必欢。 
<br>何须自生苦，舍易求其难。
<br>
<br>
<br>
<br>&nbsp;&nbsp; 卷434_44 【负冬日】白居易 
<br>
<br>杲杲冬日出，照我屋南隅。负暄闭目坐，和气生肌肤。 
<br>初似饮醇醪，又如蛰者苏。外融百骸畅，中适一念无。 
<br>旷然忘所在，心与虚空俱。
<br>
<br>
<br>
<br>&nbsp;&nbsp; 卷434_45 【委顺】白居易 
<br>
<br>山城虽荒芜，竹树有嘉色。郡俸诚不多，亦足充衣食。 
<br>外累由心起，心宁累自息。尚欲忘家乡，谁能算官职。 
<br>宜怀齐远近，委顺随南北。归去诚可怜，天涯住亦得。
<br>
<br>
<br>
<br>&nbsp;&nbsp; 卷434_46 【宿溪翁（时初除郎官赴朝）】白居易 
<br>
<br>众心爱金玉，众口贪酒肉。何如此溪翁，饮瓢亦自足。 
<br>溪南刈薪草，溪北修墙屋。岁种一顷田，春驱两黄犊。 
<br>于中甚安适，此外无营欲。溪畔偶相逢，庵中遂同宿。 
<br>醉翁向朝市，问我何官禄。虚言笑杀翁，郎官应列宿。
<br>
<br>
<br>
<br>&nbsp;&nbsp; 卷434_47 【重过寿泉，忆与杨九别时，因题店壁】白居易 
<br>
<br>商州南十里，有水名寿泉。涌出石崖下，流经山店前。 
<br>忆昔相送日，我去君言还。寒波与老泪，此地共潺湲。 
<br>一去历万里，再来经六年。形容已变改，处所犹依然。 
<br>他日君过此，殷勤吟此篇。
<br>
<br>
<br>
<br>&nbsp;&nbsp; 卷434_48 【西掖早秋直夜书意（自此后中书舍人时作）】白居易 
<br>
<br>凉风起禁掖，新月生宫沼。夜半秋暗来，万年枝袅袅。 
<br>炎凉递时节，钟鼓交昏晓。遇圣惜年衰，报恩愁力小。 
<br>素餐无补益，朱绶虚缠绕。冠盖栖野云，稻粱养山鸟。 
<br>量能私自省，所得已非少。五品不为贱，五十不为夭。 
<br>若无知足心，贪求何日了。
<br>
<br>
<br>
<br>&nbsp;&nbsp; 卷434_49 【庭松】白居易 
<br>
<br>堂下何所有，十松当我阶。乱立无行次，高下亦不齐。 
<br>高者三丈长，下者十尺低。有如野生物，不知何人栽。 
<br>接以青瓦屋，承之白沙台。朝昏有风月，燥湿无尘泥。 
<br>疏韵秋槭槭，凉阴夏凄凄。春深微雨夕，满叶珠蓑蓑。 
<br>岁暮大雪天，压枝玉皑皑。四时各有趣，万木非其侪。 
<br>去年买此宅，多为人所咍。一家二十口，移转就松来。 
<br>移来有何得，但得烦襟开。即此是益友，岂必交贤才。 
<br>顾我犹俗士，冠带走尘埃。未称为松主，时时一愧怀。
<br>
<br>
<br>
<br>&nbsp;&nbsp; 卷434_50 【竹窗】白居易 
<br>
<br>常爱辋川寺，竹窗东北廊。一别十馀载，见竹未曾忘。 
<br>今春二月初，卜居在新昌。未暇作厩库，且先营一堂。 
<br>开窗不糊纸，种竹不依行。意取北檐下，窗与竹相当。 
<br>绕屋声淅淅，逼人色苍苍。烟通杳霭气，月透玲珑光。 
<br>是时三伏天，天气热如汤。独此竹窗下，朝回解衣裳。 
<br>轻纱一幅巾，小簟六尺床。无客尽日静，有风终夜凉。 
<br>乃知前古人，言事颇谙详。清风北窗卧，可以傲羲皇。
<br>
<br>
<br>
<br>&nbsp;&nbsp; 卷434_51 【同韩侍郎游郑家池吟诗小饮】白居易 
<br>
<br>野艇容三人，晚池流浼浼。悠然依棹坐，水思如江海。 
<br>宿雨洗沙尘，晴风荡烟霭。残阳上竹树，枝叶生光彩。 
<br>我本偶然来，景物如相待。白鸥惊不起，绿芡行堪采。 
<br>齿发虽已衰，性灵未云改。逢诗遇杯酒，尚有心情在。
<br>
<br>
<br>
<br>&nbsp;&nbsp; 卷434_52 【晚归有感】白居易 
<br>
<br>朝吊李家孤，暮问崔家疾。回马独归来，低眉心郁郁。 
<br>平生所善者，多不过六七。如何十年间，零落三无一。 
<br>刘曾梦中见，元向花前失。渐老与谁游，春城好风日。
<br>
<br>
<br>
<br>&nbsp;&nbsp; 卷434_53 【曲江感秋二首】白居易 
<br>
<br>元和二年秋，我年三十七。长庆二年秋，我年五十一。 
<br>中间十四年，六年居谴黜。穷通与荣悴，委运随外物。 
<br>遂师庐山远，重吊湘江屈。夜听竹枝愁，秋看滟堆没。 
<br>近辞巴郡印，又秉纶闱笔。晚遇何足言，白发映朱绂。 
<br>销沉昔意气，改换旧容质。独有曲江秋，风烟如往日。
<br>
<br>疏芜南岸草，萧飒西风树。秋到未几时，蝉声又无数。 
<br>莎平绿茸合，莲落青房露。今日临望时，往年感秋处。 
<br>池中水依旧，城上山如故。独我鬓间毛，昔黑今垂素。 
<br>荣名与壮齿，相避如朝暮。时命始欲来，年颜已先去。 
<br>当春不欢乐，临老徒惊误。故作咏怀诗，题于曲江路。
<br>
<br>
<br>
<br>&nbsp;&nbsp; 卷434_54 【玩松竹二首】白居易 
<br>
<br>龙蛇隐大泽，麋鹿游丰草。栖凤安于梧，潜鱼乐于藻。 
<br>吾亦爱吾庐，庐中乐吾道。前松后修竹，偃卧可终老。 
<br>各附其所安，不知他物好。
<br>
<br>坐爱前檐前，卧爱北窗北。窗竹多好风，檐松有嘉色。 
<br>幽怀一以合，俗含随缘息。在尔虽无情，于予即有得。 
<br>乃知性相近，不必动与植。
<br>
<br>
<br>
<br>&nbsp;&nbsp; 卷434_55 【衰病无趣，因吟所怀】白居易 
<br>
<br>朝餐多不饱，夜卧常少睡。自觉寝食间，多无少年味。 
<br>平生好诗酒，今亦将舍弃。酒唯下药饮，无复曾欢醉。 
<br>诗多听人吟，自不题一字。病姿与衰相，日夜相继至。 
<br>况当尚少朝，弥惭居近侍。终当求一郡，聚少渔樵费。 
<br>合口便归山，不问人间事。
<br>
<br>
<br>
<br>&nbsp;&nbsp; 卷434_56 【逍遥咏】白居易 
<br>
<br>亦莫恋此身，亦莫厌此身。此身何足恋，万劫烦恼根。 
<br>此身何足厌，一聚虚空尘。无恋亦无厌，始是逍遥人。
<br>
<br>
<br>
<br>
<br>
<br>
<br> 卷435_1 【短歌行】白居易 
<br>
<br>曈曈太阳如火色，上行千里下一刻。出为白昼入为夜， 
<br>圆转如珠住不得。住不得，可奈何，为君举酒歌短歌。 
<br>歌声苦，词亦苦，四座少年君听取。今夕未竟明夕催， 
<br>秋风才往春风回。人无根蒂时不驻，朱颜白日相隳颓。 
<br>劝君且强笑一面，劝君且强饮一杯。人生不得长欢乐， 
<br>年少须臾老到来。
<br>
<br>
<br>&nbsp;&nbsp; 卷435_2 【生离别】白居易 
<br>
<br>食檗不易食梅难，檗能苦兮梅能酸。未如生别之为难， 
<br>苦在心兮酸在肝。晨鸡再鸣残月没，征马连嘶行人出。 
<br>回看骨肉哭一声，梅酸檗苦甘如蜜。黄河水白黄云秋， 
<br>行人河边相对愁。天寒野旷何处宿，棠梨叶战风飕飕。 
<br>生离别，生离别，忧从中来无断绝。忧极心劳血气衰， 
<br>未年三十生白发。
<br>
<br>
<br>
<br>&nbsp;&nbsp; 卷435_3 【浩歌行】白居易 
<br>
<br>天长地久无终毕，昨夜今朝又明日。鬓发苍浪牙齿疏， 
<br>不觉身年四十七。前去五十有几年，把镜照面心茫然。 
<br>既无长绳系白日，又无大药驻朱颜。朱颜日渐不如故， 
<br>青史功名在何处。欲留年少待富贵，富贵不来年少去。 
<br>去复去兮如长河，东流赴海无回波。贤愚贵贱同归尽， 
<br>北邙冢墓高嵯峨。古来如此非独我，未死有酒且高歌。 
<br>颜回短命伯夷饿，我今所得亦已多。功名富贵须待命， 
<br>命若不来知奈何。
<br>
<br>
<br>
<br>&nbsp;&nbsp; 卷435_4 【王夫子】白居易 
<br>
<br>王夫子，送君为一尉，东南三千五百里。道途虽远位虽卑， 
<br>月俸犹堪活妻子。男儿口读古人书，束带敛手来从事。 
<br>近将徇禄给一家，远则行道佐时理，行道佐时须待命， 
<br>委身下位无为耻。命苟未来且求食，官无卑高及远迩。 
<br>男儿上既未能济天下，下又不至饥寒死。吾观九品至一品， 
<br>其间气味都相似。紫绶朱绂青布衫，颜色不同而已矣。 
<br>王夫子，别有一事欲劝君，遇酒逢春且欢喜。
<br>
<br>
<br>
<br>&nbsp;&nbsp; 卷435_5 【江南遇天宝乐叟】白居易 
<br>
<br>白头病叟泣且言，禄山未乱入梨园。能弹琵琶和法曲， 
<br>多在华清随至尊。是时天下太平久，年年十月坐朝元。 
<br>千官起居环珮合，万国会同车马奔。金钿照耀石瓮寺， 
<br>兰麝熏煮温汤源。贵妃宛转侍君侧，体弱不胜珠翠繁。 
<br>冬雪飘飖锦袍暖，春风荡漾霓裳翻。欢娱未足燕寇至， 
<br>弓劲马肥胡语喧。豳土人迁避夷狄，鼎湖龙去哭轩辕。 
<br>从此漂沦落南土，万人死尽一身存。秋风江上浪无限， 
<br>暮雨舟中酒一尊。涸鱼久失风波势，枯草曾沾雨露恩。 
<br>我自秦来君莫问，骊山渭水如荒村。新丰树老笼明月， 
<br>长生殿暗锁春云。红叶纷纷盖欹瓦，绿苔重重封坏垣。 
<br>唯有中官作宫使，每年寒食一开门。
<br>
<br>
<br>
<br>&nbsp;&nbsp; 卷435_6 【送张山人归嵩阳】白居易 
<br>
<br>黄昏惨惨天微雪，修行坊西鼓声绝。张生马瘦衣且单， 
<br>夜扣柴门与我别。愧君冒寒来别我，为君酤酒张灯火。 
<br>酒酣火暖与君言，何事入关又出关。答云前年偶下山， 
<br>四十馀月客长安。长安古来名利地，空手无金行路难。 
<br>朝游九城陌，肥马轻车欺杀客。暮宿五侯门， 
<br>残茶冷酒愁杀人。春明门，门前便是嵩山路。 
<br>幸有云泉容此身，明日辞君且归去。
<br>
<br>
<br>
<br>&nbsp;&nbsp; 卷435_7 【醉后走笔酬刘五主簿长句之赠兼简张大贾二十四先辈昆季】白居易 
<br>
<br>刘兄文高行孤立，十五年前名翕习。是时相遇在符离， 
<br>我年二十君三十。得意忘年心迹亲，寓居同县日知闻。 
<br>衡门寂寞朝寻我，古寺萧条暮访君。朝来暮去多携手， 
<br>穷巷贫居何所有。秋灯夜写联句诗，春雪朝倾暖寒酒。 
<br>陴湖绿爱白鸥飞，濉水清怜红鲤肥。偶语闲攀芳树立， 
<br>相扶醉蹋落花归。张贾弟兄同里巷，乘闲数数来相访， 
<br>雨天连宿草堂中，月夜徐行石桥上。我年渐长忽自惊， 
<br>镜中冉冉髭须生。心畏后时同励志，身牵前事各求名。 
<br>问我栖栖何所适，乡人荐为鹿鸣客。二千里别谢交游， 
<br>三十韵诗慰行役。出门可怜唯一身，敝裘瘦马入咸秦。 
<br>冬冬街鼓红尘暗，晚到长安无主人。二贾二张与余弟， 
<br>驱车逦迤来相继。操词握赋为干戈，锋锐森然胜气多。 
<br>齐入文场同苦战，五人十载九登科。二张得隽名居甲， 
<br>美退争雄重告捷。棠棣辉荣并桂枝，芝兰芳馥和荆叶。 
<br>唯有沅犀屈未伸，握中自谓骇鸡珍。三年不鸣鸣必大， 
<br>岂独骇鸡当骇人。元和运启千年圣，同遇明时余最幸。 
<br>始辞秘阁吏王畿，遽列谏垣升禁闱。蹇步何堪鸣珮玉， 
<br>衰容不称著朝衣。阊阖晨开朝百辟，冕旒不动香烟碧。 
<br>步登龙尾上虚空，立去天颜无咫尺。宫花似雪从乘舆， 
<br>禁月如霜坐直庐。身贱每惊随内宴，才微常愧草天书。 
<br>晚松寒竹新昌第，职居密近门多闭。日暮银台下直回， 
<br>故人到门门暂开。回头下马一相顾，尘土满衣何处来。 
<br>敛手炎凉叙未毕，先说旧山今悔出。岐阳旅宦少欢娱， 
<br>江左羁游费时日。赠我一篇行路吟，吟之句句披沙金。 
<br>岁月徒催白发貌，泥涂不屈青云心。谁会茫茫天地意， 
<br>短才获用长才弃。我随鹓鹭入烟云，谬上丹墀为近臣。 
<br>君同鸾凤栖荆棘，犹著青袍作选人。惆怅知贤不能荐， 
<br>徒为出入蓬莱殿。月惭谏纸二百张，岁愧俸钱三十万。 
<br>大底浮荣何足道，几度相逢即身老。且倾斗酒慰羁愁， 
<br>重话符离问旧游。北巷邻居几家去，东林旧院何人住。 
<br>武里村花落复开，流沟山色应如故。感此酬君千字诗， 
<br>醉中分手又何之。须知通塞寻常事，莫叹浮沉先后时。 
<br>慷慨临歧重相勉，殷勤别后加餐饭。 
<br>君不见买臣衣锦还故乡，五十身荣未为晚。
<br>
<br>
<br>
<br>&nbsp;&nbsp; 卷435_8 【和钱员外答卢员外早春独游曲江见寄长句】白居易 
<br>
<br>春来有色暗融融，先到诗情酒思中。柳岸霏微裛尘雨， 
<br>杏园澹荡开花风。闻君独游心郁郁，薄晚新晴骑马出。 
<br>醉思诗侣有同年，春叹翰林无暇日。云夫首倡寒玉音， 
<br>蔚章继和春搜吟。此时我亦闭门坐，一日风光三处心。
<br>
<br>
<br>
<br>&nbsp;&nbsp; 卷435_9 【东墟晚歇（时退居渭村）】白居易 
<br>
<br>凉风冷露萧索天，黄蒿紫菊荒凉田。绕冢秋花少颜色， 
<br>细虫小蝶飞翻翻。中有腾腾独行者，手拄渔竿不骑马。 
<br>晚从南涧钓鱼回，歇此墟中白杨下。褐衣半故白发新， 
<br>人逢知我是何人。谁言渭浦栖迟客，曾作甘泉侍从臣。
<br>
<br>
<br>
<br>&nbsp;&nbsp; 卷435_10 【客中月】白居易 
<br>
<br>客从江南来，来时月上弦。悠悠行旅中，三见清光圆。 
<br>晓随残月行，夕与新月宿。谁谓月无情，千里远相逐。 
<br>朝发渭水桥，暮入长安陌。不知今夜月，又作谁家客。
<br>
<br>
<br>
<br>&nbsp;&nbsp; 卷435_11 【挽歌词】白居易 
<br>
<br>丹旐何飞扬，素骖亦悲鸣。晨光照闾巷，輀车俨欲行。 
<br>萧条九月天，哀挽出重城。借问送者谁，妻子与弟兄。 
<br>苍苍上古原，峨峨开新茔。含酸一恸哭，异口同哀声。 
<br>旧陇转芜绝，新坟日罗列。春风草绿北邙山， 
<br>此地年年生死别。
<br>
<br>
<br>
<br>&nbsp;&nbsp; 卷435_12 【长相思】白居易 
<br>
<br>九月西风兴，月冷露华凝。思君秋夜长，一夜魂九升。 
<br>二月东风来，草拆花心开。思君春日迟，一日肠九回。 
<br>妾住洛桥北，君住洛桥南。十五即相识，今年二十三。 
<br>有如女萝草，生在松之侧。蔓短枝苦高，萦回上不得。 
<br>人言人有愿，愿至天必成。愿作远方兽，步步比肩行。 
<br>愿作深山木，枝枝连理生。
<br>
<br>
<br>
<br>&nbsp;&nbsp; 卷435_13 【山鹧鸪】白居易 
<br>
<br>山鹧鸪，朝朝暮暮啼复啼，啼时露白风凄凄。 
<br>黄茅冈头秋日晚，苦竹岭下寒月低。畬田有粟何不啄， 
<br>石楠有枝何不栖。迢迢不缓复不急，楼上舟中声暗入。 
<br>梦乡迁客展转卧，抱儿寡妇彷徨立。山鹧鸪， 
<br>尔本此乡鸟，生不辞巢不别群，何苦声声啼到晓。 
<br>啼到晓，唯能愁北人，南人惯闻如不闻。
<br>
<br>
<br>
<br>&nbsp;&nbsp; 卷435_14 【放旅雁（元和十年冬作）】白居易 
<br>
<br>九江十年冬大雪，江水生冰树枝折。百鸟无食东西飞， 
<br>中有旅雁声最饥。雪中啄草冰上宿，翅冷腾空飞动迟。 
<br>江童持网捕将去，手携入市生卖之。我本北人今谴谪， 
<br>人鸟虽殊同是客。见此客鸟伤客人，赎汝放汝飞入云。 
<br>雁雁汝飞向何处，第一莫飞西北去。淮西有贼讨未平， 
<br>百万甲兵久屯聚。官军贼军相守老，食尽兵穷将及汝。 
<br>健儿饥饿射汝吃，拔汝翅翎为箭羽。
<br>
<br>
<br>
<br>&nbsp;&nbsp; 卷435_15 【送春归（元和十一年三月三十日作）】白居易 
<br>
<br>送春归，三月尽日日暮时。去年杏园花飞御沟绿， 
<br>何处送春曲江曲。今年杜鹃花落子规啼，送春何处西江西。 
<br>帝城送春犹怏怏，天涯送春能不加惆怅。莫惆怅， 
<br>送春人。冗员无替五年罢，应须准拟再送浔阳春。 
<br>五年炎凉凡十变，又知此身健不健。好去今年江上春， 
<br>明年未死还相见。
<br>
<br>
<br>
<br>&nbsp;&nbsp; 卷435_16 【山石榴寄元九】白居易 
<br>
<br>山石榴，一名山踯躅，一名杜鹃花，杜鹃啼时花扑扑。 
<br>九江三月杜鹃来，一声催得一枝开。江城上佐闲无事， 
<br>山下劚得厅前栽。烂熳一阑十八树，根株有数花无数。 
<br>千房万叶一时新，嫩紫殷红鲜麹尘。泪痕裛损燕支脸， 
<br>剪刀裁破红绡巾。谪仙初堕愁在世，姹女新嫁娇泥春。 
<br>日射血珠将滴地，风翻火焰欲烧人。闲折两枝持在手， 
<br>细看不似人间有。花中此物似西施，芙蓉芍药皆嫫母。 
<br>奇芳绝艳别者谁，通州迁客元拾遗。拾遗初贬江陵去， 
<br>去时正值青春暮。商山秦岭愁杀君，山石榴花红夹路。 
<br>题诗报我何所云，苦云色似石榴裙。当时丛畔唯思我， 
<br>今日阑前只忆君。忆君不见坐销落，日西风起红纷纷。
<br>
<br>
<br>
<br>&nbsp;&nbsp; 卷435_17 【画竹歌】白居易 
<br>
<br>植物之中竹难写，古今虽画无似者。萧郎下笔独逼真， 
<br>丹青以来唯一人。人画竹身肥拥肿，萧画茎瘦节节竦。 
<br>人画竹梢死羸垂，萧画枝活叶叶动。不根而生从意生， 
<br>不笋而成由笔成。野塘水边碕岸侧，森森两丛十五茎。 
<br>婵娟不失筠粉态，萧飒尽得风烟情。举头忽看不似画， 
<br>低耳静听疑有声。西丛七茎劲而健，省向天竺寺前石上见。 
<br>东丛八茎疏且寒，忆曾湘妃庙里雨中看。幽姿远思少人别， 
<br>与君相顾空长叹。萧郎萧郎老可惜，手颤眼昏头雪色。 
<br>自言便是绝笔时，从今此竹尤难得。
<br>
<br>
<br>
<br>&nbsp;&nbsp; 卷435_18 【真娘墓（墓在虎丘寺）】白居易 
<br>
<br>真娘墓，虎丘道。不识真娘镜中面，唯见真娘墓头草。 
<br>霜摧桃李风折莲，真娘死时犹少年。脂肤荑手不牢固， 
<br>世间尤物难留连。难留连，易销歇。塞北花，江南雪。
<br>
<br>
<br>
<br>&nbsp;&nbsp; 卷435_19 【长恨歌】白居易 
<br>
<br>汉皇重色思倾国，御宇多年求不得。杨家有女初长成， 
<br>养在深闺人未识。天生丽质难自弃，一朝选在君王侧。 
<br>回眸一笑百媚生，六宫粉黛无颜色。春寒赐浴华清池， 
<br>温泉水滑洗凝脂。侍儿扶起娇无力，始是新承恩泽时。 
<br>云鬓花颜金步摇，芙蓉帐暖度春宵。春宵苦短日高起， 
<br>从此君王不早朝。承欢侍宴无闲暇，春从春游夜专夜。 
<br>后宫佳丽三千人，三千宠爱在一身。金屋妆成娇侍夜， 
<br>玉楼宴罢醉和春。姊妹弟兄皆列土，可怜光彩生门户。 
<br>遂令天下父母心，不重生男重生女。骊宫高处入青云， 
<br>仙乐风飘处处闻。缓歌慢舞凝丝竹，尽日君王看不足。 
<br>渔阳鞞鼓动地来，惊破霓裳羽衣曲。九重城阙烟尘生， 
<br>千乘万骑西南行。翠华摇摇行复止，西出都门百馀里。 
<br>六军不发无奈何，宛转蛾眉马前死。花钿委地无人收， 
<br>翠翘金雀玉搔头。君王掩面救不得，回看血泪相和流。 
<br>黄埃散漫风萧索，云栈萦纡登剑阁。峨嵋山下少人行， 
<br>旌旗无光日色薄。蜀江水碧蜀山青，圣主朝朝暮暮情。 
<br>行宫见月伤心色，夜雨闻铃肠断声。天旋日转回龙驭， 
<br>到此踌躇不能去。马嵬坡下泥土中，不见玉颜空死处。 
<br>君臣相顾尽沾衣，东望都门信马归。归来池苑皆依旧， 
<br>太液芙蓉未央柳。芙蓉如面柳如眉，对此如何不泪垂。 
<br>春风桃李花开夜，秋雨梧桐叶落时。西宫南苑多秋草， 
<br>宫叶满阶红不扫。梨园弟子白发新，椒房阿监青娥老。 
<br>夕殿萤飞思悄然，孤灯挑尽未成眠。迟迟钟鼓初长夜， 
<br>耿耿星河欲曙天。鸳鸯瓦冷霜华重，翡翠衾寒谁与共。 
<br>悠悠生死别经年，魂魄不曾来入梦。临邛道士鸿都客， 
<br>能以精诚致魂魄。为感君王展转思，遂教方士殷勤觅。 
<br>排空驭气奔如电，升天入地求之遍。上穷碧落下黄泉， 
<br>两处茫茫皆不见。忽闻海上有仙山，山在虚无缥缈间。 
<br>楼阁玲珑五云起，其中绰约多仙子。中有一人字太真， 
<br>雪肤花貌参差是。金阙西厢叩玉扃，转教小玉报双成。 
<br>闻道汉家天子使，九华帐里梦魂惊。揽衣推枕起裴回， 
<br>珠箔银屏逦迤开。云鬓半偏新睡觉，花冠不整下堂来。 
<br>风吹仙袂飘飖举，犹似霓裳羽衣舞。玉容寂寞泪阑干， 
<br>梨花一枝春带雨。含情凝睇谢君王，一别音容两渺茫。 
<br>昭阳殿里恩爱绝，蓬莱宫中日月长。回头下望人寰处， 
<br>不见长安见尘雾。唯将旧物表深情，钿合金钗寄将去。 
<br>钗留一股合一扇，钗擘黄金合分钿。但教心似金钿坚， 
<br>天上人间会相见。临别殷勤重寄词，词中有誓两心知。 
<br>七月七日长生殿，夜半无人私语时。在天愿作比翼鸟， 
<br>在地愿为连理枝。天长地久有时尽，此恨绵绵无绝期。
<br>
<br>
<br>
<br>&nbsp;&nbsp; 卷435_20 【妇人苦】白居易 
<br>
<br>蝉鬓加意梳，蛾眉用心扫。几度晓妆成，君看不言好。 
<br>妾身重同穴，君意轻偕老。惆怅去年来，心知未能道。 
<br>今朝一开口，语少意何深。愿引他时事，移君此日心。 
<br>人言夫妇亲，义合如一身。及至死生际，何曾苦乐均。 
<br>妇人一丧夫，终身守孤孑。有如林中竹，忽被风吹折。 
<br>一折不重生，枯死犹抱节。男儿若丧妇，能不暂伤情。 
<br>应似门前柳，逢春易发荣。风吹一枝折，还有一枝生。 
<br>为君委曲言，愿君再三听。须知妇人苦，从此莫相轻。
<br>
<br>
<br>
<br>&nbsp;&nbsp; 卷435_21 【长安道】白居易 
<br>
<br>花枝缺处青楼开，艳歌一曲酒一杯。美人劝我急行乐， 
<br>自古朱颜不再来。君不见外州客，长安道，一回来， 
<br>一回老。
<br>
<br>
<br>
<br>&nbsp;&nbsp; 卷435_22 【潜别离】白居易 
<br>
<br>不得哭，潜别离。不得语，暗相思。两心之外无人知。 
<br>深笼夜锁独栖鸟，利剑春断连理枝。河水虽浊有清日， 
<br>乌头虽黑有白时。唯有潜离与暗别，彼此甘心无后期。
<br>
<br>
<br>
<br>&nbsp;&nbsp; 卷435_23 【隔浦莲】白居易 
<br>
<br>隔浦爱红莲，昨日看犹在。夜来风吹落，只得一回采。 
<br>花开虽有明年期，复愁明年还暂时。
<br>
<br>
<br>
<br>&nbsp;&nbsp; 卷435_24 【寒食野望吟】白居易 
<br>
<br>丘墟郭门外，寒食谁家哭。风吹旷野纸钱飞， 
<br>古墓累累春草绿。棠梨花映白杨树，尽是死生离别处。 
<br>冥寞重泉哭不闻，萧萧墓雨人归去。
<br>
<br>
<br>
<br>&nbsp;&nbsp; 卷435_25 【琵琶引】白居易 
<br>
<br>浔阳江头夜送客，枫叶荻花秋索索。主人下马客在船， 
<br>举酒欲饮无管弦。醉不成欢惨将别，别时茫茫江浸月。 
<br>忽闻水上琵琶声，主人忘归客不发。寻声暗问弹者谁， 
<br>琵琶声停欲语迟。移船相近邀相见，添酒回灯重开宴。 
<br>千呼万唤始出来，犹抱琵琶半遮面。转轴拨弦三两声， 
<br>未成曲调先有情。弦弦掩抑声声思，似诉平生不得意。 
<br>低眉信手续续弹，说尽心中无限事。轻拢慢捻抹复挑， 
<br>初为霓裳后六幺。大弦嘈嘈如急雨，小弦切切如私语。 
<br>嘈嘈切切错杂弹，大珠小珠落玉盘。间关莺语花底滑， 
<br>幽咽泉流水下滩。水泉冷涩弦疑绝，疑绝不通声暂歇。 
<br>别有幽愁暗恨生，此时无声胜有声。银瓶乍破水浆迸， 
<br>铁骑突出刀枪鸣。曲终收拨当心画，四弦一声如裂帛。 
<br>东舟西舫悄无言，唯见江心秋月白。沉吟放拨插弦中， 
<br>整顿衣裳起敛容。自言本是京城女，家在虾蟆陵下住。 
<br>十三学得琵琶成，名属教坊第一部。曲罢曾教善才伏， 
<br>妆成每被秋娘妒。五陵年少争缠头，一曲红绡不知数。 
<br>钿头云篦击节碎，血色罗裙翻酒污。今年欢笑复明年， 
<br>秋月春风等闲度。弟走从军阿姨死，暮去朝来颜色故。 
<br>门前冷落鞍马稀，老大嫁作商人妇。商人重利轻别离， 
<br>前月浮梁买茶去。去来江口守空船，绕船月明江水寒。 
<br>夜深忽梦少年事，梦啼妆泪红阑干。我闻琵琶已叹息， 
<br>又闻此语重唧唧。同是天涯沦落人，相逢何必曾相识。 
<br>我从去年辞帝京，谪居卧病浔阳城。浔阳小处无音乐， 
<br>终岁不闻丝竹声。住近湓江地低湿，黄芦苦竹绕宅生。 
<br>其间旦暮闻何物，杜鹃啼血猿哀鸣。春江花朝秋月夜， 
<br>往往取酒还独倾。岂无山歌与村笛，呕哑嘲哳难为听。 
<br>今夜闻君琵琶语，如听仙乐耳暂明。莫辞更坐弹一曲， 
<br>为君翻作琵琶行。感我此言良久立，却坐促弦弦转急。 
<br>凄凄不似向前声，满座重闻皆掩泣。座中泣下谁最多， 
<br>江州司马青衫湿。
<br>
<br>
<br>
<br>&nbsp;&nbsp; 卷435_26 【简简吟】白居易 
<br>
<br>苏家小女名简简，芙蓉花腮柳叶眼。十一把镜学点妆， 
<br>十二抽针能绣裳。十三行坐事调品，不肯迷头白地藏。 
<br>玲珑云髻生花样，飘飖风袖蔷薇香。殊姿异态不可状， 
<br>忽忽转动如有光。二月繁霜杀桃李，明年欲嫁今年死。 
<br>丈人阿母勿悲啼，此女不是凡夫妻。恐是天仙谪人世， 
<br>只合人间十三岁。大都好物不坚牢，彩云易散琉璃脆。
<br>
<br>
<br>
<br>&nbsp;&nbsp; 卷435_27 【花非花】白居易 
<br>
<br>花非花，雾非雾。夜半来，天明去。来如春梦几多时， 
<br>去似朝云无觅处。
<br>
<br>
<br>
<br>&nbsp;&nbsp; 卷435_28 【醉后狂言，酬赠萧、殷二协律】白居易 
<br>
<br>馀杭邑客多羁贫，其间甚者萧与殷。天寒身上犹衣葛， 
<br>日高甑中未拂尘。江城山寺十一月，北风吹沙雪纷纷。 
<br>宾客不见绨袍惠，黎庶未沾襦袴恩。此时太守自惭愧， 
<br>重衣复衾有馀温。因命染人与针女，先制两裘赠二君。 
<br>吴绵细软桂布密，柔如狐腋白似云。劳将诗书投赠我， 
<br>如此小惠何足论。我有大裘君未见，宽广和暖如阳春。 
<br>此裘非缯亦非纩，裁以法度絮以仁。刀尺钝拙制未毕， 
<br>出亦不独裹一身。若令在郡得五考，与君展覆杭州人。
<br>
<br>
<br>
<br>&nbsp;&nbsp; 卷435_29 【醉歌（示伎人商玲珑）】白居易 
<br>
<br>罢胡琴，掩秦瑟，玲珑再拜歌初毕。谁道使君不解歌， 
<br>听唱黄鸡与白日。黄鸡催晓丑时鸣，白日催年酉前没。 
<br>腰间红绶系未稳，镜里朱颜看已失。玲珑玲珑奈老何， 
<br>使君歌了汝更歌。
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷436_1 【代书诗一百韵寄微之】白居易 
<br>
<br>忆在贞元岁，初登典校司。身名同日授，心事一言知。 
<br>肺腑都无隔，形骸两不羁。疏狂属年少，闲散为官卑。 
<br>分定金兰契，言通药石规。交贤方汲汲，友直每偲偲。 
<br>有月多同赏，无杯不共持。秋风拂琴匣，夜雪卷书帷。 
<br>高上慈恩塔，幽寻皇子陂。唐昌玉蕊会，崇敬牡丹期。 
<br>笑劝迂辛酒，闲吟短李诗。儒风爱敦质，佛理赏玄师。 
<br>度日曾无闷，通宵靡不为。双声联律句，八面对宫棋。 
<br>往往游三省，腾腾出九逵。寒销直城路，春到曲江池。 
<br>树暖枝条弱，山晴彩翠奇。峰攒石绿点，柳宛麹尘丝。 
<br>岸草烟铺地，园花雪压枝。早光红照耀，新溜碧逶迤。 
<br>幄幕侵堤布，盘筵占地施。征伶皆绝艺，选伎悉名姬。 
<br>粉黛凝春态，金钿耀水嬉。风流夸堕髻，时世斗啼眉。 
<br>密坐随欢促，华尊逐胜移。香飘歌袂动，翠落舞钗遗。 
<br>筹插红螺碗，觥飞白玉卮。打嫌调笑易，饮讶卷波迟。 
<br>残席喧哗散，归鞍酩酊骑。酡颜乌帽侧，醉袖玉鞭垂。 
<br>紫陌传钟鼓，红尘塞路岐。几时曾暂别，何处不相随。 
<br>荏苒星霜换，回环节候催。两衙多请告，三考欲成资。 
<br>运启千年圣，天成万物宜。皆当少壮日，同惜盛明时。 
<br>光景嗟虚掷，云霄窃暗窥。攻文朝矻矻，讲学夜孜孜。 
<br>策目穿如札，锋毫锐若锥。繁张获鸟网，坚守钓鱼坻。 
<br>并受夔龙荐，齐陈晁董词。万言经济略，三策太平基。 
<br>中第争无敌，专场战不疲。辅车排胜阵，掎角搴降旗。 
<br>双阙纷容卫，千僚俨等衰。恩随紫泥降，名向白麻披。 
<br>既在高科选，还从好爵縻。东垣君谏诤，西邑我驱驰。 
<br>再喜登乌府，多惭侍赤墀。官班分内外，游处遂参差。 
<br>每列鹓鸾序，偏瞻獬豸姿。简威霜凛冽，衣彩绣葳蕤。 
<br>正色摧强御，刚肠嫉喔咿。常憎持禄位，不拟保妻儿。 
<br>养勇期除恶，输忠在灭私。下鞲惊燕雀，当道慑狐狸。 
<br>南国人无怨，东台吏不欺。理冤多定国，切谏甚辛毗。 
<br>造次行于是，平生志在兹。道将心共直，言与行兼危。 
<br>水暗波翻覆，山藏路险巇。未为明主识，已被倖臣疑。 
<br>木秀遭风折，兰芳遇霰萎。千钧势易压，一柱力难支。 
<br>腾口因成痏，吹毛遂得疵。忧来吟贝锦，谪去咏江蓠。 
<br>邂逅尘中遇，殷勤马上辞。贾生离魏阙，王粲向荆夷。 
<br>水过清源寺，山经绮季祠。心摇汉皋珮，泪堕岘亭碑。 
<br>驿路缘云际，城楼枕水湄。思乡多绕泽，望阙独登陴。 
<br>林晚青萧索，江平绿渺瀰。野秋鸣蟋蟀，沙冷聚鸬鹚。 
<br>官舍黄茅屋，人家苦竹篱。白醪充夜酌，红粟备晨炊。 
<br>寡鹤摧风翮，鳏鱼失水鬐。暗雏啼渴旦，凉叶坠相思。 
<br>一点寒灯灭，三声晓角吹。蓝衫经雨故，骢马卧霜羸。 
<br>念涸谁濡沫，嫌醒自歠醨。耳垂无伯乐，舌在有张仪。 
<br>负气冲星剑，倾心向日葵。金言自销铄，玉性肯磷缁。 
<br>伸屈须看蠖，穷通莫问龟。定知身是患，应用道为医。 
<br>想子今如彼，嗟予独在斯。无憀当岁杪，有梦到天涯。 
<br>坐阻连襟带，行乖接履綦。润销衣上雾，香散室中芝。 
<br>念远缘迁贬，惊时为别离。素书三往复，明月七盈亏。 
<br>旧里非难到，馀欢不可追。树依兴善老，草傍静安衰。 
<br>前事思如昨，中怀写向谁。北村寻古柏，南宅访辛夷。 
<br>此日空搔首，何人共解颐。病多知夜永，年长觉秋悲。 
<br>不饮长如醉，加餐亦似饥。狂吟一千字，因使寄微之。
<br>
<br>
<br>&nbsp;&nbsp; 卷436_2 【和郑元及第后秋归洛下闲居（ 同高侍郎下隔年及第）】白居易 
<br>
<br>勤苦成名后，优游得意间。玉怜同匠琢，桂恨隔年攀。 
<br>山静豹难隐，谷幽莺暂还。微吟诗引步，浅酌酒开颜。 
<br>门迥暮临水，窗深朝对山。云衢日相待，莫误许身闲。
<br>
<br>
<br>
<br>&nbsp;&nbsp; 卷436_3 【与诸同年贺座主侍郎新拜太常，同宴萧尚书亭子】白居易 
<br>
<br>宠新卿典礼，会盛客征文。不失迁莺侣，因成贺燕群。 
<br>池台晴间雪，冠盖暮和云。共仰曾攀处，年深桂尚熏。
<br>
<br>
<br>
<br>&nbsp;&nbsp; 卷436_4 【东都冬日会诸同年宴郑家林亭（得先字）】白居易 
<br>
<br>盛时陪上第，暇日会群贤。桂折因同树，莺迁各异年。 
<br>宾阶纷组佩，妓席俨花钿。促膝齐荣贱，差肩次后先。 
<br>助歌林下水，销酒雪中天。他日升沉者，无忘共此筵。
<br>
<br>
<br>
<br>&nbsp;&nbsp; 卷436_5 【叙德书情四十韵，上宣歙翟中丞】白居易 
<br>
<br>元圣生乘运，忠贤出应期。还将稽古力，助立太平基。 
<br>土控吴兼越，州连歙与池。山河地襟带，军镇国藩维。 
<br>廉察安江甸，澄清肃海夷。股肱分外守，耳目付中司。 
<br>楚老歌来暮，秦人咏去思。望如时雨至，福是岁星移。 
<br>政静民无讼，刑行吏不欺。撝谦惊主宠，阴德畏人知。 
<br>白玉惭温色，朱绳让直辞。行为时领袖，言作世蓍龟。 
<br>盛幕招贤士，连营训锐师。光华下鹓鹭，气色动熊罴。 
<br>出入麾幢引，登临剑戟随。好风迎解榻，美景待搴帷。 
<br>晴野霞飞绮，春郊柳宛丝。城乌惊画角，江雁避红旗。 
<br>藉草朱轮驻，攀花紫绶垂。山宜谢公屐，洲称柳家诗。 
<br>酒气和芳杜，弦声乱子规。分球齐马首，列舞匝蛾眉。 
<br>醉惜年光晚，欢怜日影迟。回塘排玉棹，归路拥金羁。 
<br>自顾龙钟者，尝蒙噢咻之。仰山尘不让，涉海水难为。 
<br>身忝乡人荐，名因国士推。提携增善价，拂拭长妍姿。 
<br>射策端心术，迁乔整羽仪。幸穿杨远叶，谬折桂高枝。 
<br>佩德潜书带，铭仁暗勒肌。饬躬趋馆舍，拜手挹阶墀。 
<br>霄汉程虽在，风尘迹尚卑。敝衣羞布素，败屋厌茅茨。 
<br>养乏晨昏膳，居无伏腊资。盛时贫可耻，壮岁病堪嗤。 
<br>擢第名方立，耽书力未疲。磨铅重剸割，策蹇再奔驰。 
<br>相马须怜瘦，呼鹰正及饥。扶摇重即事，会有答恩时。
<br>
<br>
<br>
<br>&nbsp;&nbsp; 卷436_6 【和渭北刘大夫借便秋遮虏，寄朝中亲友】白居易 
<br>
<br>巨镇为邦屏，全材作国桢。韬钤汉上将，文墨鲁诸生。 
<br>豹虎关西卒，金汤渭北城。宠深初受棨，威重正扬兵。 
<br>阵占山河布，军谙水草行。夏苗侵虎落，宵遁失蕃营。 
<br>云队攒戈戟，风行卷旆旌。堠空烽火灭，气胜鼓鼙鸣。 
<br>胡马辞南牧，周师罢北征。回头问天下，何处有欃枪。
<br>
<br>
<br>
<br>&nbsp;&nbsp; 卷436_7 【题故曹王宅（宅在檀溪）】白居易 
<br>
<br>甲第何年置，朱门此地开。山当宾阁出，溪绕妓堂回。 
<br>覆井桐新长，阴窗竹旧栽。池荒红菡萏，砌老绿莓苔。 
<br>捐馆梁王去，思人楚客来。西园飞盖处，依旧月裴回。
<br>
<br>
<br>
<br>&nbsp;&nbsp; 卷436_8 【自江陵之徐州路上寄兄弟】白居易 
<br>
<br>岐路南将北，离忧弟与兄。关河千里别，风雪一身行。 
<br>夕宿劳乡梦，晨装惨旅情。家贫忧后事，日短念前程。 
<br>烟雁翻寒渚，霜乌聚古城。谁怜陟冈者，西楚望南荆。
<br>
<br>
<br>
<br>&nbsp;&nbsp; 卷436_9 【酬哥舒大见赠】白居易 
<br>
<br>去岁欢游何处去，曲江西岸杏园东。花下忘归因美景， 
<br>尊前劝酒是春风。各从微宦风尘里，共度流年离别中。 
<br>今日相逢愁又喜，八人分散两人同。
<br>
<br>
<br>
<br>&nbsp;&nbsp; 卷436_10 【和谈校书秋夜感怀，呈朝中亲友】白居易 
<br>
<br>遥夜凉风楚客悲，清砧繁漏月高时。秋霜似鬓年空长， 
<br>春草如袍位尚卑。词赋擅名来已久，烟霄得路去何迟。 
<br>汉庭卿相皆知己，不荐扬雄欲荐谁。
<br>
<br>
<br>
<br>&nbsp;&nbsp; 卷436_11 【感秋寄远】白居易 
<br>
<br>惆怅时节晚，两情千里同。离忧不散处，庭树正秋风。 
<br>燕影动归翼，蕙香销故丛。佳期与芳岁，牢落两成空。
<br>
<br>
<br>
<br>&nbsp;&nbsp; 卷436_12 【春题华阳观（观即华阳公主故宅有旧内人存焉）】白居易 
<br>
<br>帝子吹箫逐凤凰，空留仙洞号华阳。
<br>落花何处堪惆怅，头白宫人扫影堂。
<br>
<br>
<br>
<br>&nbsp;&nbsp; 卷436_13 【秋雨中赠元九】白居易 
<br>
<br>不堪红叶青苔地，又是凉风暮雨天。
<br>莫怪独吟秋思苦，比君校近二毛年。
<br>
<br>
<br>
<br>&nbsp;&nbsp; 卷436_14 【城东闲游】白居易 
<br>
<br>宠辱忧欢不到情，任他朝市自营营。
<br>独寻秋景城东去，白鹿原头信马行。
<br>
<br>
<br>
<br>&nbsp;&nbsp; 卷436_15 【答韦八】白居易 
<br>
<br>丽句劳相赠，佳期恨有违。早知留酒待，悔不趁花归。 
<br>春尽绿醅老，雨多红萼稀。今朝如一醉，犹得及芳菲。
<br>
<br>
<br>
<br>&nbsp;&nbsp; 卷436_16 【华阳观桃花时招李六拾遗饮】白居易 
<br>
<br>华阳观里仙桃发，把酒看花心自知。
<br>争忍开时不同醉，明朝后日即空枝。
<br>
<br>
<br>
<br>&nbsp;&nbsp; 卷436_17 【和友人洛中春感】白居易 
<br>
<br>莫悲金谷园中月，莫叹天津桥上春。
<br>若学多情寻往事，人间何处不伤神。
<br>
<br>
<br>
<br>&nbsp;&nbsp; 卷436_18 【送张南简入蜀】白居易 
<br>
<br>昨日诏书下，求贤访陆沉。无论能与否，皆起徇名心。 
<br>君独南游去，云山蜀路深。
<br>
<br>
<br>
<br>&nbsp;&nbsp; 卷436_19 【寄陆补阙（前年同登科）】白居易 
<br>
<br>忽忆前年科第后，此时鸡鹤暂同群。
<br>秋风惆怅须吹散，鸡在中庭鹤在云。
<br>
<br>
<br>
<br>&nbsp;&nbsp; 卷436_20 【华阳观中八月十五日夜招友玩月】白居易 
<br>
<br>人道秋中明月好，欲邀同赏意如何。
<br>华阳洞里秋坛上，今夜清光此处多。
<br>
<br>
<br>
<br>&nbsp;&nbsp; 卷436_21 【曲江忆元九】白居易 
<br>
<br>春来无伴闲游少，行乐三分减二分。
<br>何况今朝杏园里，闲人逢尽不逢君。
<br>
<br>
<br>
<br>&nbsp;&nbsp; 卷436_22 【过刘三十二故宅】白居易 
<br>
<br>不见刘君来近远，门前两度满枝花。
<br>朝来惆怅宣平过，柳巷当头第一家。
<br>
<br>
<br>
<br>&nbsp;&nbsp; 卷436_23 【下邽庄南桃花】白居易 
<br>
<br>村南无限桃花发，唯我多情独自来。
<br>日暮风吹红满地，无人解惜为谁开。
<br>
<br>
<br>
<br>&nbsp;&nbsp; 卷436_24 【三月三十日题慈恩寺】白居易 
<br>
<br>慈恩春色今朝尽，尽日裴回倚寺门。
<br>惆怅春归留不得，紫藤花下渐黄昏。
<br>
<br>
<br>
<br>&nbsp;&nbsp; 卷436_25 【看恽家牡丹花戏赠李二十】白居易 
<br>
<br>香胜烧兰红胜霞，城中最数令公家。
<br>人人散后君须看，归到江南无此花。
<br>
<br>
<br>
<br>&nbsp;&nbsp; 卷436_26 【春中与卢四周谅华阳观同居】白居易 
<br>
<br>性情懒慢好相亲，门巷萧条称作邻。背烛共怜深夜月， 
<br>蹋花同惜少年春。杏坛住僻虽宜病，芸阁官微不救贫。 
<br>文行如君尚憔悴，不知霄汉待何人。
<br>
<br>
<br>
<br>&nbsp;&nbsp; 卷436_27 【自城东至以诗代书，戏招李六拾遗、崔二十六先辈】白居易 
<br>
<br>青门走马趁心期，惆怅归来已校迟。应过唐昌玉蕊后， 
<br>犹当崇敬牡丹时。暂游还忆崔先辈，欲醉先邀李拾遗。 
<br>尚残半月芸香俸，不作归粮作酒赀。
<br>
<br>
<br>
<br>&nbsp;&nbsp; 卷436_28 【盩厔县北楼望山（自此后诗为畿尉时作）】白居易 
<br>
<br>一为趋走吏，尘土不开颜。孤负平生眼，今朝始见山。
<br>
<br>
<br>
<br>&nbsp;&nbsp; 卷436_29 【县西郊秋寄赠马造】白居易 
<br>
<br>紫阁峰西清渭东，野烟深处夕阳中。风荷老叶萧条绿， 
<br>水蓼残花寂寞红。我厌宦游君失意，可怜秋思两心同。
<br>
<br>
<br>
<br>&nbsp;&nbsp; 卷436_30 【别韦苏州】白居易 
<br>
<br>百年愁里过，万感醉中来。惆怅城西别，愁眉两不开。
<br>
<br>
<br>
<br>&nbsp;&nbsp; 卷436_31 【戏题新栽蔷薇（时尉盩厔）】白居易 
<br>
<br>移根易地莫憔悴，野外庭前一种春。
<br>少府无妻春寂寞，花开将尔当夫人。
<br>
<br>
<br>
<br>&nbsp;&nbsp; 卷436_32 【酬王十八、李大见招游山】白居易 
<br>
<br>自怜幽会心期阻，复愧嘉招书信频。
<br>王事牵身去不得，满山松雪属他人。
<br>
<br>
<br>
<br>&nbsp;&nbsp; 卷436_33 【县南花下醉中留刘五】白居易 
<br>
<br>百岁几回同酩酊，一年今日最芳菲。
<br>愿将花赠天台女，留取刘郎到夜归。
<br>
<br>
<br>
<br>&nbsp;&nbsp; 卷436_34 【宿杨家】白居易 
<br>
<br>杨氏弟兄俱醉卧，披衣独起下高斋。
<br>夜深不语中庭立，月照藤花影上阶。
<br>
<br>
<br>
<br>&nbsp;&nbsp; 卷436_35 【醉中留别杨六兄弟（三月二十日别）】白居易 
<br>
<br>春初携手春深散，无日花间不醉狂。
<br>别后何人堪共醉，犹残十日好风光。
<br>
<br>
<br>
<br>&nbsp;&nbsp; 卷436_36 【醉中归盩厔】白居易 
<br>
<br>金光门外昆明路，半醉腾腾信马回。
<br>数日非关王事系，牡丹花尽始归来。
<br>
<br>
<br>
<br>&nbsp;&nbsp; 卷436_37 【游云居寺，赠穆三十六地主】白居易 
<br>
<br>乱峰深处云居路，共蹋花行独惜春。
<br>胜地本来无定主，大都山属爱山人。
<br>
<br>
<br>
<br>&nbsp;&nbsp; 卷436_38 【和王十八蔷薇涧花时有怀萧侍御兼见赠】白居易 
<br>
<br>霄汉风尘俱是系，蔷薇花委故山深。
<br>怜君独向涧中立，一把红芳三处心。
<br>
<br>
<br>
<br>&nbsp;&nbsp; 卷436_39 【再因公事到骆口驿】白居易 
<br>
<br>今年到时夏云白，去年来时秋树红。
<br>两度见山心有愧，皆因王事到山中。
<br>
<br>
<br>
<br>&nbsp;&nbsp; 卷436_40 【期李二十文略、王十八质夫不至，独宿仙游寺】白居易 
<br>
<br>文略也从牵吏役，质夫何故恋嚣尘。
<br>始知解爱山中宿，千万人中无一人。
<br>
<br>
<br>
<br>&nbsp;&nbsp; 卷436_41 【酬赵秀才赠新登科诸先辈】白居易 
<br>
<br>莫羡蓬莱鸾鹤侣，道成羽翼自生身。
<br>君看名在丹台者，尽是人间修道人。
<br>
<br>
<br>
<br>&nbsp;&nbsp; 卷436_42 【过天门街】白居易 
<br>
<br>雪尽终南又欲春，遥怜翠色对红尘。
<br>千车万马九衢上，回首看山无一人。
<br>
<br>
<br>
<br>&nbsp;&nbsp; 卷436_43 【惜玉蕊花，有怀集贤王校书起】白居易 
<br>
<br>芳意将阑风又吹，白云离叶雪辞枝。
<br>集贤雠校无闲日，落尽瑶花君不知。
<br>
<br>
<br>
<br>&nbsp;&nbsp; 卷436_44 【春送卢秀才下第游太原谒严尚书】白居易 
<br>
<br>未将时会合，且与俗浮沉。鸿养青冥翮，蛟潜云雨心。 
<br>烟郊春别远，风碛暮程深。墨客投何处，并州旧翰林。
<br>
<br>
<br>
<br>&nbsp;&nbsp; 卷436_45 【长安送柳大东归】白居易 
<br>
<br>白社羁游伴，青门远别离。浮名相引住，归路不同归。
<br>
<br>
<br>
<br>&nbsp;&nbsp; 卷436_46 【送文畅上人东游】白居易 
<br>
<br>得道即无著，随缘西复东。貌依年腊老，心到夜禅空。 
<br>山宿驯溪虎，江行滤水虫。悠悠尘客思，春满碧云中。
<br>
<br>
<br>
<br>&nbsp;&nbsp; 卷436_47 【社日关路作】白居易 
<br>
<br>晚景函关路，凉风社日天。青岩新有燕，红树欲无蝉。 
<br>愁立驿楼上，厌行官堠前。萧条秋兴苦，渐近二毛年。
<br>
<br>
<br>
<br>&nbsp;&nbsp; 卷436_48 【重到毓村宅有感】白居易 
<br>
<br>欲入中门泪满巾，庭花无主两回春。
<br>轩窗帘幕皆依旧，只是堂前欠一人。
<br>
<br>
<br>
<br>&nbsp;&nbsp; 卷436_49 【乱后过流沟寺】白居易 
<br>
<br>九月徐州新战后，悲风杀气满山河。
<br>唯有流沟山下寺，门前依旧白云多。
<br>
<br>
<br>
<br>&nbsp;&nbsp; 卷436_50 【叹发落】白居易 
<br>
<br>多病多愁心自知，行年未老发先衰。
<br>随梳落去何须惜，不落终须变作丝。
<br>
<br>
<br>
<br>&nbsp;&nbsp; 卷436_51 【留别吴七正字】白居易 
<br>
<br>成名共记甲科上，署吏同登芸阁间。
<br>唯是尘心殊道性，秋蓬常转水长闲。
<br>
<br>
<br>
<br>&nbsp;&nbsp; 卷436_52 【除夜宿洺州】白居易 
<br>
<br>家寄关西住，身为河北游。萧条岁除夜，旅泊在洺州。
<br>
<br>
<br>
<br>&nbsp;&nbsp; 卷436_53 【邯郸冬至夜思家】白居易 
<br>
<br>邯郸驿里逢冬至，抱膝灯前影伴身。
<br>想得家中夜深坐，还应说著远行人。
<br>
<br>
<br>
<br>&nbsp;&nbsp; 卷436_54 【冬至夜怀湘灵】白居易 
<br>
<br>艳质无由见，寒衾不可亲。何堪最长夜，俱作独眠人。
<br>
<br>
<br>
<br>&nbsp;&nbsp; 卷436_55 【感故张仆射诸妓】白居易 
<br>
<br>黄金不惜买蛾眉，拣得如花三四枝。
<br>歌舞教成心力尽，一朝身去不相随。
<br>
<br>
<br>
<br>&nbsp;&nbsp; 卷436_56 【游仙游山】白居易 
<br>
<br>暗将心地出人间，五六年来人怪闲。
<br>自嫌恋著未全尽，犹爱云泉多在山。
<br>
<br>
<br>
<br>&nbsp;&nbsp; 卷436_57 【见尹公亮新诗，偶赠绝句】白居易 
<br>
<br>袖里新诗十首馀，吟看句句是琼琚。
<br>如何持此将干谒，不及公卿一字书。
<br>
<br>
<br>
<br>&nbsp;&nbsp; 卷436_58 【长安闲居】白居易 
<br>
<br>风竹松烟昼掩关，意中长似在深山。
<br>无人不怪长安住，何独朝朝暮暮间。
<br>
<br>
<br>
<br>&nbsp;&nbsp; 卷436_59 【早春独游曲江（时为校书郎）】白居易 
<br>
<br>散职无羁束，羸骖少送迎。朝从直城出，春傍曲江行。 
<br>风起池东暖，云开山北晴。冰销泉脉动，雪尽草芽生。 
<br>露杏红初坼，烟杨绿未成。影迟新度雁，声涩欲啼莺。 
<br>闲地心俱静，韶光眼共明。酒狂怜性逸，药效喜身轻。 
<br>慵慢疏人事，幽栖逐野情。回看芸阁笑，不似有浮名。
<br>
<br>
<br>
<br>&nbsp;&nbsp; 卷436_60 【秘书省中忆旧山】白居易 
<br>
<br>厌从薄宦校青简，悔别故山思白云。
<br>犹喜兰台非傲吏，归时应免动移文。
<br>
<br>
<br>
<br>&nbsp;&nbsp; 卷436_61 【凉夜有怀（自此后诗并未应举时作）】白居易 
<br>
<br>清风吹枕席，白露湿衣裳。好是相亲夜，漏迟天气凉。
<br>
<br>
<br>
<br>&nbsp;&nbsp; 卷436_62 【送武士曹归蜀（士曹即武中丞兄）】白居易 
<br>
<br>花落鸟嘤嘤，南归称野情。月宜秦岭宿，春好蜀江行。 
<br>乡路通云栈，郊扉近锦城。乌台陟冈送，人羡别时荣。
<br>
<br>
<br>
<br>&nbsp;&nbsp; 卷436_63 【江南送北客，因凭寄徐州兄弟书（时年十五）】白居易 
<br>
<br>故园望断欲何如，楚水吴山万里馀。
<br>今日因君访兄弟，数行乡泪一封书。
<br>
<br>
<br>
<br>&nbsp;&nbsp; 卷436_64 【赋得古原草送别】白居易 
<br>
<br>离离原上草，一岁一枯荣。野火烧不尽，春风吹又生。 
<br>远芳侵古道，晴翠接荒城。又送王孙去，萋萋满别情。
<br>
<br>
<br>
<br>&nbsp;&nbsp; 卷436_65 【夜哭李夷道】白居易 
<br>
<br>逝者绝影响，空庭朝复昏。家人哀临毕，夜锁寿堂门。 
<br>无妻无子何人葬，空见铭旌向月翻。
<br>
<br>
<br>
<br>&nbsp;&nbsp; 卷436_66 【病中作（时年十八）】白居易 
<br>
<br>久为劳生事，不学摄生道。年少已多病，此身岂堪老。
<br>
<br>
<br>
<br>&nbsp;&nbsp; 卷436_67 【秋江晚泊】白居易 
<br>
<br>扁舟泊云岛，倚棹念乡国。四望不见人，烟江澹秋色。 
<br>客心贫易动，日入愁未息。
<br>
<br>
<br>
<br>&nbsp;&nbsp; 卷436_68 【旅次景空寺宿幽上人院】白居易 
<br>
<br>不与人境接，寺门开向山。暮钟寒鸟聚，秋雨病僧闲。 
<br>月隐云树外，萤飞廊宇间。幸投花界宿，暂得静心颜。
<br>
<br>
<br>
<br>&nbsp;&nbsp; 卷436_69 【长安正月十五日】白居易 
<br>
<br>喧喧车骑帝王州，羁病无心逐胜游。
<br>明月春风三五夜，万人行乐一人愁。
<br>
<br>
<br>
<br>&nbsp;&nbsp; 卷436_70 【过高将军墓】白居易 
<br>
<br>原上新坟委一身，城中旧宅有何人。妓堂宾阁无归日， 
<br>野草山花又欲春。门客空将感恩泪，白杨风里一沾巾。
<br>
<br>
<br>
<br>&nbsp;&nbsp; 卷436_71 【寒食卧病】白居易 
<br>
<br>病逢佳节长叹息，春雨濛濛榆柳色。羸坐全非旧日容， 
<br>扶行半是他人力。喧喧里巷蹋青归，笑闭柴门度寒食。
<br>
<br>
<br>
<br>&nbsp;&nbsp; 卷436_72 【宿桐庐馆，同崔存度醉后作】白居易 
<br>
<br>江海漂漂共旅游，一尊相劝散穷愁。
<br>夜深醒后愁还在，雨滴梧桐山馆秋。
<br>
<br>
<br>
<br>&nbsp;&nbsp; 卷436_73 【江楼望归（时避难在越中）】白居易 
<br>
<br>满眼云水色，月明楼上人。旅愁春入越，乡梦夜归秦。 
<br>道路通荒服，田园隔虏尘。悠悠沧海畔，十载避黄巾。
<br>
<br>
<br>
<br>&nbsp;&nbsp; 卷436_74 【除夜寄弟妹】白居易 
<br>
<br>感时思弟妹，不寐百忧生。万里经年别，孤灯此夜情。 
<br>病容非旧日，归思逼新正。早晚重欢会，羁离各长成。
<br>
<br>
<br>
<br>&nbsp;&nbsp; 卷436_75 【寒食月夜】白居易 
<br>
<br>风香露重梨花湿，草舍无灯愁未入。
<br>南邻北里歌吹时，独倚柴门月中立。
<br>
<br>
<br>
<br>&nbsp;&nbsp; 卷436_76 【感芍药花，寄正一上人】白居易 
<br>
<br>今日阶前红芍药，几花欲老几花新。开时不解比色相， 
<br>落后始知如幻身。空门此去几多地，欲把残花问上人。
<br>
<br>
<br>
<br>&nbsp;&nbsp; 卷436_77 【晚秋闲居】白居易 
<br>
<br>地僻门深少送迎，披衣闲坐养幽情。
<br>秋庭不扫携藤杖，闲蹋梧桐黄叶行。
<br>
<br>
<br>
<br>&nbsp;&nbsp; 卷436_78 【秋暮郊居书怀】白居易 
<br>
<br>郊居人事少，昼卧对林峦。穷巷厌多雨，贫家愁早寒。 
<br>葛衣秋未换，书卷病仍看。若问生涯计，前溪一钓竿。
<br>
<br>
<br>
<br>&nbsp;&nbsp; 卷436_79 【为薛台悼亡】白居易 
<br>
<br>半死梧桐老病身，重泉一念一伤神。
<br>手携稚子夜归院，月冷空房不见人。
<br>
<br>
<br>
<br>&nbsp;&nbsp; 卷436_80 【途中寒食】白居易 
<br>
<br>路旁寒食行人尽，独占春愁在路旁。
<br>马上垂鞭愁不语，风吹百草野田香。
<br>
<br>
<br>
<br>&nbsp;&nbsp; 卷436_81 【题流沟寺古松】白居易 
<br>
<br>烟叶葱茏苍麈尾，霜皮剥落紫龙鳞。
<br>欲知松老看尘壁，死却题诗几许人。
<br>
<br>
<br>
<br>&nbsp;&nbsp; 卷436_82 【感月悲逝者】白居易 
<br>
<br>存亡感月一潸然，月色今宵似往年。
<br>何处曾经同望月，樱桃树下后堂前。
<br>
<br>
<br>
<br>&nbsp;&nbsp; 卷436_83 【代邻叟言怀】白居易 
<br>
<br>人生何事心无定，宿昔如今意不同。
<br>宿昔愁身不得老，如今恨作白头翁。
<br>
<br>
<br>
<br>&nbsp;&nbsp; 卷436_84 【自河南经乱关内阻饥兄弟离散各在一处…符离及下邽弟妹】白居易 
<br>
<br>时难年饥世业空，弟兄羁旅各西东。田园寥落干戈后， 
<br>骨肉流离道路中。吊影分为千里雁，辞根散作九秋蓬。 
<br>共看明月应垂泪，一夜乡心五处同。
<br>
<br>
<br>
<br>&nbsp;&nbsp; 卷436_85 【长安早春旅怀】白居易 
<br>
<br>轩车歌吹喧都邑，中有一人向隅立。夜深明月卷帘愁， 
<br>日暮青山望乡泣。风吹新绿草芽坼，雨洒轻黄柳条湿。 
<br>此生知负少年春，不展愁眉欲三十。
<br>
<br>
<br>
<br>&nbsp;&nbsp; 卷436_86 【寒闺夜】白居易 
<br>
<br>夜半衾裯冷，孤眠懒未能。笼香销尽火，巾泪滴成冰。 
<br>为惜影相伴，通宵不灭灯。
<br>
<br>
<br>
<br>&nbsp;&nbsp; 卷436_87 【寄湘灵】白居易 
<br>
<br>泪眼凌寒冻不流，每经高处即回头。
<br>遥知别后西楼上，应凭栏干独自愁。
<br>
<br>
<br>
<br>&nbsp;&nbsp; 卷436_88 【冬至宿杨梅馆】白居易 
<br>
<br>十一月中长至夜，三千里外远行人。
<br>若为独宿杨梅馆，冷枕单床一病身。
<br>
<br>
<br>
<br>&nbsp;&nbsp; 卷436_89 【临江送夏瞻（瞻年七十馀）】白居易 
<br>
<br>悲君老别我沾巾，七十无家万里身。
<br>愁见舟行风又起，白头浪里白头人。
<br>
<br>
<br>
<br>&nbsp;&nbsp; 卷436_90 【冬夜示敏巢（时在东都宅）】白居易 
<br>
<br>炉火欲销灯欲尽，夜长相对百忧生。
<br>他时诸处重相见，莫忘今宵灯下情。
<br>
<br>
<br>
<br>&nbsp;&nbsp; 卷436_91 【客中守岁（在柳家庄）】白居易 
<br>
<br>守岁尊无酒，思乡泪满巾。始知为客苦，不及在家贫。 
<br>畏老偏惊节，防愁预恶春。故园今夜里，应念未归人。
<br>
<br>
<br>
<br>&nbsp;&nbsp; 卷436_92 【问淮水】白居易 
<br>
<br>自嗟名利客，扰扰在人间。何事长淮水，东流亦不闲。
<br>
<br>
<br>
<br>&nbsp;&nbsp; 卷436_93 【宿樟亭驿】白居易 
<br>
<br>夜半樟亭驿，愁人起望乡。月明何所见，潮水白茫茫。
<br>
<br>
<br>
<br>&nbsp;&nbsp; 卷436_94 【及第后忆旧山】白居易 
<br>
<br>偶献子虚登上第，却吟招隐忆中林。
<br>春萝秋桂莫惆怅，纵有浮名不系心。
<br>
<br>
<br>
<br>&nbsp;&nbsp; 卷436_95 【题李次云窗竹】白居易 
<br>
<br>不用裁为鸣凤管，不须截作钓鱼竿。
<br>千花百草凋零后，留向纷纷雪里看。
<br>
<br>
<br>
<br>&nbsp;&nbsp; 卷436_96 【花下自劝酒】白居易 
<br>
<br>酒盏酌来须满满，花枝看即落纷纷。
<br>莫言三十是年少，百岁三分已一分。
<br>
<br>
<br>
<br>&nbsp;&nbsp; 卷436_97 【题李十一东亭】白居易 
<br>
<br>相思夕上松台立，蛩思蝉声满耳秋。
<br>惆怅东亭风月好，主人今夜在鄜州。
<br>
<br>
<br>
<br>&nbsp;&nbsp; 卷436_98 【春村】白居易 
<br>
<br>二月村园暖，桑间戴胜飞。农夫舂旧谷，蚕妾捣新衣。 
<br>牛马因风远，鸡豚过社稀。黄昏林下路，鼓笛赛神归。
<br>
<br>
<br>
<br>&nbsp;&nbsp; 卷436_99 【题施山人野居】白居易 
<br>
<br>得道应无著，谋生亦不妨。春泥秧稻暖，夜火焙茶香。 
<br>水巷风尘少，松斋日月长。高闲真是贵，何处觅侯王。
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷437_1 【翰林中送独孤二十七起居罢职出院】白居易 
<br>
<br>碧落留云住，青冥放鹤还。银台向南路，从此到人间。
<br>
<br>
<br>&nbsp;&nbsp; 卷437_2 【重寻杏园】白居易 
<br>
<br>忽忆芳时频酩酊，却寻醉处重裴回。
<br>杏花结子春深后，谁解多情又独来。
<br>
<br>
<br>
<br>&nbsp;&nbsp; 卷437_3 【曲江独行（自此后在翰林时作）】白居易 
<br>
<br>独来独去何人识，厩马朝衣野客心。
<br>闲爱无风水边坐，杨花不动树阴阴。
<br>
<br>
<br>
<br>&nbsp;&nbsp; 卷437_4 【同李十一醉忆元九】白居易 
<br>
<br>花时同醉破春愁，醉折花枝当酒筹。
<br>忽忆故人天际去，计程今日到凉州。
<br>
<br>
<br>
<br>&nbsp;&nbsp; 卷437_5 【同钱员外题绝粮僧巨川】白居易 
<br>
<br>三十年来坐对山，唯将无事化人间。
<br>斋时往往闻钟笑，一食何如不食闲。
<br>
<br>
<br>
<br>&nbsp;&nbsp; 卷437_6 【绝句代书赠钱员外】白居易 
<br>
<br>欲寻秋景闲行去，君病多慵我兴孤。
<br>可惜今朝山最好，强能骑马出来无。
<br>
<br>
<br>
<br>&nbsp;&nbsp; 卷437_7 【晚秋有怀郑中旧隐】白居易 
<br>
<br>天高风袅袅，乡思绕关河。寥落归山梦，殷勤采蕨歌。 
<br>病添心寂寞，愁入鬓蹉跎。晚树蝉鸣少，秋阶日上多。 
<br>长闲羡云鹤，久别愧烟萝。其奈丹墀上，君恩未报何。
<br>
<br>
<br>
<br>&nbsp;&nbsp; 卷437_8 【禁中九日对菊花酒忆元九】白居易 
<br>
<br>赐酒盈杯谁共持，宫花满把独相思。
<br>相思只傍花边立，尽日吟君咏菊诗。
<br>
<br>
<br>
<br>&nbsp;&nbsp; 卷437_9 【送王十八归山，寄题仙游寺】白居易 
<br>
<br>曾于太白峰前住，数到仙游寺里来。黑水澄时潭底出， 
<br>白云破处洞门开。林间暖酒烧红叶，石上题诗扫绿苔。 
<br>惆怅旧游那复到，菊花时节羡君回。
<br>
<br>
<br>
<br>&nbsp;&nbsp; 卷437_10 【答张籍，因以代书】白居易 
<br>
<br>怜君马瘦衣裘薄，许到江东访鄙夫。
<br>今日正闲天又暖，可能扶病暂来无。
<br>
<br>
<br>
<br>&nbsp;&nbsp; 卷437_11 【曲江早春】白居易 
<br>
<br>曲江柳条渐无力，杏园伯劳初有声。
<br>可怜春浅游人少，好傍池边下马行。
<br>
<br>
<br>
<br>&nbsp;&nbsp; 卷437_12 【见元九悼亡诗，因以此寄】白居易 
<br>
<br>夜泪暗销明月幌，春肠遥断牡丹庭。
<br>人间此病治无药，唯有楞伽四卷经。
<br>
<br>
<br>
<br>&nbsp;&nbsp; 卷437_13 【寒食夜】白居易 
<br>
<br>无月无灯寒食夜，夜深犹立暗花前。
<br>忽因时节惊年几，四十如今欠一年。
<br>
<br>
<br>
<br>&nbsp;&nbsp; 卷437_14 【杏园花落时招钱员外同醉】白居易 
<br>
<br>花园欲去去应迟，正是风吹狼藉时。
<br>近西数树犹堪醉，半落春风半在枝。
<br>
<br>
<br>
<br>&nbsp;&nbsp; 卷437_15 【重题西明寺牡丹（时元九在江陵）】白居易 
<br>
<br>往年君向东都去，曾叹花时君未回。今年况作江陵别， 
<br>惆怅花前又独来。只愁离别长如此，不道明年花不开。
<br>
<br>
<br>
<br>&nbsp;&nbsp; 卷437_16 【同钱员外禁中夜直】白居易 
<br>
<br>宫漏三声知半夜，好风凉月满松筠。
<br>此时闲坐寂无语，药树影中唯两人。
<br>
<br>
<br>
<br>&nbsp;&nbsp; 卷437_17 【禁中夜作，书与元九】白居易 
<br>
<br>心绪万端书两纸，欲封重读意迟迟。
<br>五声宫漏初鸣夜，一点窗灯欲灭时。
<br>
<br>
<br>
<br>&nbsp;&nbsp; 卷437_18 【八月十五日夜禁中独直，对月忆元九】白居易 
<br>
<br>银台金阙夕沈沈，独宿相思在翰林。三五夜中新月色， 
<br>二千里外故人心。渚宫东面烟波冷，浴殿西头钟漏深。 
<br>犹恐清光不同见，江陵卑湿足秋阴。
<br>
<br>
<br>
<br>&nbsp;&nbsp; 卷437_19 【寄陈式五兄】白居易 
<br>
<br>年来白发两三茎，忆别君时髭未生。
<br>惆怅料君应满鬓，当初是我十年兄。
<br>
<br>
<br>
<br>&nbsp;&nbsp; 卷437_20 【庾顺之以紫霞绮远赠，以诗答之】白居易 
<br>
<br>千里故人心郑重，一端香绮紫氛氲。开缄日映晚霞色， 
<br>满幅风生秋水纹。为褥欲裁怜叶破，制裘将翦惜花分。 
<br>不如缝作合欢被，寤寐相思如对君。
<br>
<br>
<br>
<br>&nbsp;&nbsp; 卷437_21 【送元八归凤翔】白居易 
<br>
<br>莫道岐州三日程，其如风雪一身行。
<br>与君况是经年别，暂到城来又出城。
<br>
<br>
<br>
<br>&nbsp;&nbsp; 卷437_22 【雨雪放朝，因怀微之】白居易 
<br>
<br>归骑纷纷满九衢，放朝三日为泥涂。
<br>不知雨雪江陵府，今日排衙得免无。
<br>
<br>
<br>
<br>&nbsp;&nbsp; 卷437_23 【咏怀】白居易 
<br>
<br>岁去年来尘土中，眼看变作白头翁。
<br>如何办得归山计，两顷村田一亩宫。
<br>
<br>
<br>
<br>&nbsp;&nbsp; 卷437_24 【闻微之江陵卧病以大通中散碧腴垂云膏寄之因题四韵】白居易 
<br>
<br>已题一帖红消散，又封一合碧云英。凭人寄向江陵去， 
<br>道路迢迢一月程。未必能治江上瘴，且图遥慰病中情。 
<br>到时想得君拈得，枕上开看眼暂明。
<br>
<br>
<br>
<br>&nbsp;&nbsp; 卷437_25 【酬钱员外雪中见寄】白居易 
<br>
<br>松雪无尘小院寒，闭门不似住长安。
<br>烦君想我看心坐，报道心空无可看。
<br>
<br>
<br>
<br>&nbsp;&nbsp; 卷437_26 【重酬钱员外】白居易 
<br>
<br>雪中重寄雪山偈，问答殷勤四句中。
<br>本立空名缘破妄，若能无妄亦无空。
<br>
<br>
<br>
<br>&nbsp;&nbsp; 卷437_27 【独酌忆微之（时对所赠醆）】白居易 
<br>
<br>独酌花前醉忆君，与君春别又逢春。
<br>惆怅银杯来处重，不曾盛酒劝闲人。
<br>
<br>
<br>
<br>&nbsp;&nbsp; 卷437_28 【微之宅残牡丹】白居易 
<br>
<br>残红零落无人赏，雨打风摧花不全。
<br>诸处见时犹怅望，况当元九小亭前。
<br>
<br>
<br>
<br>&nbsp;&nbsp; 卷437_29 【新磨镜】白居易 
<br>
<br>衰容常晚栉，秋镜偶新磨。一与清光对，方知白发多。 
<br>鬓毛从幻化，心地付头陀。任意浑成雪，其如似梦何。
<br>
<br>
<br>
<br>&nbsp;&nbsp; 卷437_30 【感发落】白居易 
<br>
<br>昔日愁头白，谁知未白衰。眼看应落尽，无可变成丝。
<br>
<br>
<br>
<br>&nbsp;&nbsp; 卷437_31 【八月十五日夜闻崔大员外翰林独直对酒玩月…偶题是诗】白居易 
<br>
<br>秋月高悬空碧外，仙郎静玩禁闱间。岁中唯有今宵好， 
<br>海内无如此地闲。皓色分明双阙榜，清光深到九门关。 
<br>遥闻独醉还惆怅，不见金波照玉山。
<br>
<br>
<br>
<br>&nbsp;&nbsp; 卷437_32 【酬王十八见寄】白居易 
<br>
<br>秋思太白峰头雪，晴忆仙游洞口云。
<br>未报皇恩归未得，惭君为寄北山文。
<br>
<br>
<br>
<br>&nbsp;&nbsp; 卷437_33 【立春日酬钱员外曲江同行见赠】白居易 
<br>
<br>下直遇春日，垂鞭出禁闱。两人携手语，十里看山归。 
<br>柳色早黄浅，水文新绿微。风光向晚好，车马近南稀。 
<br>机尽笑相顾，不惊鸥鹭飞。
<br>
<br>
<br>
<br>&nbsp;&nbsp; 卷437_34 【和钱员外青龙寺上方望旧山】白居易 
<br>
<br>旧峰松雪旧溪云，怅望今朝遥属君。
<br>共道使臣非俗吏，南山莫动北山文。
<br>
<br>
<br>
<br>&nbsp;&nbsp; 卷437_35 【宴周皓大夫光福宅（座上作）】白居易 
<br>
<br>何处风光最可怜，妓堂阶下砌台前。轩车拥路光照地， 
<br>丝管入门声沸天。绿蕙不香饶桂酒，红樱无色让花钿。 
<br>野人不敢求他事，唯借泉声伴醉眠。
<br>
<br>
<br>
<br>&nbsp;&nbsp; 卷437_36 【晚秋夜】白居易 
<br>
<br>碧空溶溶月华静，月里愁人吊孤影。花开残菊傍疏篱， 
<br>叶下衰桐落寒井。塞鸿飞急觉秋尽，邻鸡鸣迟知夜永。 
<br>凝情不语空所思，风吹白露衣裳冷。
<br>
<br>
<br>
<br>&nbsp;&nbsp; 卷437_37 【惜牡丹花二首】白居易 
<br>
<br>惆怅阶前红牡丹，晚来唯有两枝残。
<br>明朝风起应吹尽，夜惜衰红把火看。
<br>
<br>寂寞萎红低向雨，离披破艳散随风。
<br>晴明落地犹惆怅，何况飘零泥土中。
<br>
<br>
<br>
<br>&nbsp;&nbsp; 卷437_38 【答元奉礼同宿见赠】白居易 
<br>
<br>相逢俱叹不闲身，直日常多斋日频。
<br>晓鼓一声分散去，明朝风景属何人。
<br>
<br>
<br>
<br>&nbsp;&nbsp; 卷437_39 【答马侍御见赠】白居易 
<br>
<br>谬入金门侍玉除，烦君问我意何如。蟠木讵堪明主用， 
<br>笼禽徒与故人疏。苑花似雪同随辇，宫月如眉伴直庐。 
<br>浅薄求贤思自代，嵇康莫寄绝交书。
<br>
<br>
<br>
<br>&nbsp;&nbsp; 卷437_40 【上巳日恩赐曲江宴会即事】白居易 
<br>
<br>赐欢仍许醉，此会兴如何。翰苑主恩重，曲江春意多。 
<br>花低羞艳妓，莺散让清歌。共道升平乐，元和胜永和。
<br>
<br>
<br>
<br>&nbsp;&nbsp; 卷437_41 【夜惜禁中桃花，因怀钱员外】白居易 
<br>
<br>前日归时花正红，今夜宿时枝半空。
<br>坐惜残芳君不见，风吹狼藉月明中。
<br>
<br>
<br>
<br>&nbsp;&nbsp; 卷437_42 【和钱员外早冬玩禁中新菊】白居易 
<br>
<br>禁署寒气迟，孟冬菊初坼。新黄间繁绿，烂若金照碧。 
<br>仙郎小隐日，心似陶彭泽。秋怜潭上看，日惯篱边摘。 
<br>今来此地赏，野意潜自适。金马门内花，玉山峰下客。 
<br>寒芳引清句，吟玩烟景夕。赐酒色偏宜，握兰香不敌。 
<br>凄凄百卉死，岁晚冰霜积。唯有此花开，殷勤助君惜。
<br>
<br>
<br>
<br>&nbsp;&nbsp; 卷437_43 【答刘戒之早秋别墅见寄】白居易 
<br>
<br>凉风木槿篱，暮雨槐花枝。并起新秋思，为得故人诗。 
<br>避地鸟择木，升朝鱼在池。城中与山下，喧静暗相思。
<br>
<br>
<br>
<br>&nbsp;&nbsp; 卷437_44 【凉夜有怀】白居易 
<br>
<br>念别感时节，早蛩闻一声。风帘夜凉入，露簟秋意生。 
<br>灯尽梦初罢，月斜天未明。暗凝无限思，起傍药阑行。
<br>
<br>
<br>
<br>&nbsp;&nbsp; 卷437_45 【秋思】白居易 
<br>
<br>病眠夜少梦，闲立秋多思。寂寞馀雨晴，萧条早寒至。 
<br>鸟栖红叶树，月照青苔地。何况镜中年，又过三十二。
<br>
<br>
<br>
<br>&nbsp;&nbsp; 卷437_46 【禁中闻蛩】白居易 
<br>
<br>悄悄禁门闭，夜深无月明。西窗独暗坐，满耳新蛩声。
<br>
<br>
<br>
<br>&nbsp;&nbsp; 卷437_47 【秋虫】白居易 
<br>
<br>切切暗窗下，喓喓深草里。秋天思妇心，雨夜愁人耳。
<br>
<br>
<br>
<br>&nbsp;&nbsp; 卷437_48 【赠别宣上人】白居易 
<br>
<br>上人处世界，清净何所似。似彼白莲花，在水不著水。 
<br>性真悟泡幻，行洁离尘滓。修道来几时，身心俱到此。 
<br>嗟余牵世网，不得长依止。离念与碧云，秋来朝夕起。
<br>
<br>
<br>
<br>&nbsp;&nbsp; 卷437_49 【春夜喜雪，有怀王二十二】白居易 
<br>
<br>夜雪有佳趣，幽人出书帷。微寒生枕席，轻素对阶墀。 
<br>坐罢楚弦曲，起吟班扇诗。明宜灭烛后，净爱褰帘时。 
<br>窗引曙色早，庭销春气迟。山阴应有兴，不卧待徽之。
<br>
<br>
<br>
<br>&nbsp;&nbsp; 卷437_50 【酬和元九东川路诗十二首·骆口驿旧题诗】白居易 
<br>
<br>拙诗在壁无人爱，鸟污苔侵文字残。
<br>唯有多情元侍御，绣衣不惜拂尘看。
<br>
<br>
<br>
<br>&nbsp;&nbsp; 卷437_51 【酬和元九东川路诗十二首·南秦雪】白居易 
<br>
<br>往岁曾为西邑吏，惯从骆口到南秦。三时云冷多飞雪， 
<br>二月山寒少有春。我思旧事犹惆怅，君作初行定苦辛。 
<br>仍赖愁猿寒不叫，若闻猿叫更愁人。
<br>
<br>
<br>
<br>&nbsp;&nbsp; 卷437_52 【酬和元九东川路诗十二首·山枇杷花二首】白居易 
<br>
<br>万重青嶂蜀门口，一树红花山顶头。
<br>春尽忆家归未得，低红如解替君愁。
<br>
<br>叶如裙色碧绡浅，花似芙蓉红粉轻。
<br>若使此花兼解语，推囚御史定违程。
<br>
<br>
<br>
<br>&nbsp;&nbsp; 卷437_53 【酬和元九东川路诗十二首·江楼月】白居易 
<br>
<br>嘉陵江曲曲江池，明月虽同人别离。一宵光景潜相忆， 
<br>两地阴晴远不知。谁料江边怀我夜，正当池畔望君时。 
<br>今朝共语方同悔，不解多情先寄诗。
<br>
<br>
<br>
<br>&nbsp;&nbsp; 卷437_54 【酬和元九东川路诗十二首·亚枝花】白居易 
<br>
<br>山邮花木似平阳，愁杀多情骢马郎。
<br>还似升平池畔坐，低头向水自看妆。
<br>
<br>
<br>
<br>&nbsp;&nbsp; 卷437_55 【酬和元九东川路诗十二首·江上笛】白居易 
<br>
<br>江上何人夜吹笛，声声似忆故园春。
<br>此时闻者堪头白，况是多愁少睡人。
<br>
<br>
<br>
<br>&nbsp;&nbsp; 卷437_56 【酬和元九东川路诗十二首·嘉陵夜有怀二首】白居易 
<br>
<br>露湿墙花春意深，西廊月上半床阴。
<br>怜君独卧无言语，唯我知君此夜心。
<br>
<br>不明不暗胧胧月，不暖不寒慢慢风。
<br>独卧空床好天气，平明闲事到心中。
<br>
<br>
<br>
<br>&nbsp;&nbsp; 卷437_57 【酬和元九东川路诗十二首·夜深行】白居易 
<br>
<br>百牢关外夜行客，三殿角头宵直人。
<br>莫道近臣胜远使，其如同是不闲身。
<br>
<br>
<br>
<br>&nbsp;&nbsp; 卷437_58 【酬和元九东川路诗十二首·望驿台（三月三十日）】白居易 
<br>
<br>靖安宅里当窗柳，望驿台前扑地花。
<br>两处春光同日尽，居人思客客思家。
<br>
<br>
<br>
<br>&nbsp;&nbsp; 卷437_59 【酬和元九东川路诗十二首·江岸梨花】白居易 
<br>
<br>梨花有思缘和叶，一树江头恼杀君。
<br>最似孀闺少年妇，白妆素袖碧纱裙。
<br>
<br>
<br>
<br>&nbsp;&nbsp; 卷437_60 【答谢家最小偏怜女（感元九悼亡诗，因为代答三首）】白居易 
<br>
<br>嫁得梁鸿六七年，耽书爱酒日高眠。雨荒春圃唯生草， 
<br>雪压朝厨未有烟。身病忧来缘女少，家贫忘却为夫贤。 
<br>谁知厚俸今无分，枉向秋风吹纸钱。
<br>
<br>
<br>
<br>&nbsp;&nbsp; 卷437_61 【答骑马入空台】白居易 
<br>
<br>君入空台去，朝往暮还来。我入泉台去，泉门无复开。 
<br>鳏夫仍系职，稚女未胜哀。寂寞咸阳道，家人覆墓回。
<br>
<br>
<br>
<br>&nbsp;&nbsp; 卷437_62 【答山驿梦】白居易 
<br>
<br>入君旅梦来千里，闭我幽魂欲二年。
<br>莫忘平生行坐处，后堂阶下竹丛前。
<br>
<br>
<br>
<br>&nbsp;&nbsp; 卷437_63 【和元九与吕二同宿话旧感赠】白居易 
<br>
<br>见君新赠吕君诗，忆得同年行乐时。争入杏园齐马首， 
<br>潜过柳曲斗蛾眉。八人云散俱游宦，七度花开尽别离。 
<br>闻道秋娘犹且在，至今时复问微之。
<br>
<br>
<br>
<br>&nbsp;&nbsp; 卷437_64 【忆元九】白居易 
<br>
<br>渺渺江陵道，相思远不知。近来文卷里，半是忆君诗。
<br>
<br>
<br>
<br>&nbsp;&nbsp; 卷437_65 【萧员外寄新蜀茶】白居易 
<br>
<br>蜀茶寄到但惊新，渭水煎来始觉珍。
<br>满瓯似乳堪持玩，况是春深酒渴人。
<br>
<br>
<br>
<br>&nbsp;&nbsp; 卷437_66 【寄上大兄（已后诗在邽林居作）】白居易 
<br>
<br>秋鸿过尽无书信，病戴纱巾强出门。
<br>独上荒台东北望，日西愁立到黄昏。
<br>
<br>
<br>
<br>&nbsp;&nbsp; 卷437_67 【病中哭金銮子（小女子名）】白居易 
<br>
<br>岂料吾方病，翻悲汝不全。卧惊从枕上，扶哭就灯前。 
<br>有女诚为累，无儿岂免怜。病来才十日，养得已三年。 
<br>慈泪随声迸，悲肠遇物牵。故衣犹架上，残药尚头边。 
<br>送出深村巷，看封小墓田。莫言三里地，此别是终天。
<br>
<br>
<br>
<br>&nbsp;&nbsp; 卷437_68 【寄内】白居易 
<br>
<br>条桑初绿即为别，柿叶半红犹未归。
<br>不如村妇知时节，解为田夫秋捣衣。
<br>
<br>
<br>
<br>&nbsp;&nbsp; 卷437_69 【病气】白居易 
<br>
<br>自知气发每因情，情在何由气得平。
<br>若问病根深与浅，此身应与病齐生。
<br>
<br>
<br>
<br>&nbsp;&nbsp; 卷437_70 【叹元九】白居易 
<br>
<br>不入城门来五载，同时班列尽官高。
<br>何人牢落犹依旧，唯有江陵元士曹。
<br>
<br>
<br>
<br>&nbsp;&nbsp; 卷437_71 【眼暗】白居易 
<br>
<br>早年勤倦看书苦，晚岁悲伤出泪多。眼损不知都自取， 
<br>病成方悟欲如何。夜昏乍似灯将灭，朝暗长疑镜未磨。 
<br>千药万方治不得，唯应闭目学头陀。
<br>
<br>
<br>
<br>&nbsp;&nbsp; 卷437_72 【得袁相书】白居易 
<br>
<br>谷苗深处一农夫，面黑头斑手把锄。
<br>何意使人犹识我，就田来送相公书。
<br>
<br>
<br>
<br>&nbsp;&nbsp; 卷437_73 【病中作】白居易 
<br>
<br>病来城里诸亲故，厚薄亲疏心总知。
<br>唯有蔚章于我分，深于同在翰林时。
<br>
<br>
<br>
<br>&nbsp;&nbsp; 卷437_74 【感化寺见元九、刘三十二题名处】白居易 
<br>
<br>微之谪去千馀里，太白无来十一年。
<br>今日见名如见面，尘埃壁上破窗前。
<br>
<br>
<br>
<br>&nbsp;&nbsp; 卷437_75 【游悟贞寺回山下别张殷衡】白居易 
<br>
<br>世缘未了治不得，孤负青山心共知。
<br>愁君又入都门去，即是红尘满眼时。
<br>
<br>
<br>
<br>&nbsp;&nbsp; 卷437_76 【村居寄张殷衡】白居易 
<br>
<br>金氏村中一病夫，生涯濩落性灵迂。唯看老子五千字， 
<br>不蹋长安十二衢。药铫夜倾残酒暖，竹床寒取旧毡铺。 
<br>闻君欲发江东去，能到茅庵访别无。
<br>
<br>
<br>
<br>&nbsp;&nbsp; 卷437_77 【病中得樊大书】白居易 
<br>
<br>荒村破屋经年卧，寂绝无人问病身。
<br>唯有东都樊著作，至今书信尚殷勤。
<br>
<br>
<br>
<br>&nbsp;&nbsp; 卷437_78 【开元九诗书卷】白居易 
<br>
<br>红笺白纸两三束，半是君诗半是书。
<br>经年不展缘身病，今日开看生蠹鱼。
<br>
<br>
<br>
<br>&nbsp;&nbsp; 卷437_79 【昼卧】白居易 
<br>
<br>抱枕无言语，空房独悄然。谁知尽日卧，非病亦非眠。
<br>
<br>
<br>
<br>&nbsp;&nbsp; 卷437_80 【夜坐】白居易 
<br>
<br>庭前尽日立到夜，灯下有时坐彻明。
<br>此情不语何人会，时复长吁一两声。
<br>
<br>
<br>
<br>&nbsp;&nbsp; 卷437_81 【暮立】白居易 
<br>
<br>黄昏独立佛堂前，满地槐花满树蝉。
<br>大抵四时心总苦，就中肠断是秋天。
<br>
<br>
<br>
<br>&nbsp;&nbsp; 卷437_82 【有感】白居易 
<br>
<br>绝弦与断丝，犹有却续时。唯有衷肠断，应无续得期。
<br>
<br>
<br>
<br>&nbsp;&nbsp; 卷437_83 【答友问】白居易 
<br>
<br>似玉童颜尽，如霜病鬓新。莫惊身顿老，心更老于身。
<br>
<br>
<br>
<br>&nbsp;&nbsp; 卷437_84 【村夜】白居易 
<br>
<br>霜草苍苍虫切切，村南村北行人绝。
<br>独出前门望野田，月明荞麦花如雪。
<br>
<br>
<br>
<br>&nbsp;&nbsp; 卷437_85 【闻虫】白居易 
<br>
<br>暗虫唧唧夜绵绵，况是秋阴欲雨天。
<br>犹恐愁人暂得睡，声声移近卧床前。
<br>
<br>
<br>
<br>&nbsp;&nbsp; 卷437_86 【寒食夜有怀】白居易 
<br>
<br>寒食非长非短夜，春风不热不寒天。
<br>可怜时节堪相忆，何况无灯各早眠。
<br>
<br>
<br>
<br>&nbsp;&nbsp; 卷437_87 【赠内】白居易 
<br>
<br>漠漠暗苔新雨地，微微凉露欲秋天。
<br>莫对月明思往事，损君颜色减君年。
<br>
<br>
<br>
<br>&nbsp;&nbsp; 卷437_88 【得钱舍人书问眼疾】白居易 
<br>
<br>春来眼暗少心情，点尽黄连尚未平。
<br>唯得君书胜得药，开缄未读眼先明。
<br>
<br>
<br>
<br>&nbsp;&nbsp; 卷437_89 【还李十一马】白居易 
<br>
<br>传语李君劳寄马，病来唯著杖扶身。
<br>纵拟强骑无出处，却将牵与趁朝人。
<br>
<br>
<br>
<br>&nbsp;&nbsp; 卷437_90 【九日寄行简】白居易 
<br>
<br>摘得菊花携得酒，绕村骑马思悠悠。
<br>下邽田地平如掌，何处登高望梓州。
<br>
<br>
<br>
<br>&nbsp;&nbsp; 卷437_91 【夜坐】白居易 
<br>
<br>斜月入前楹，迢迢夜坐情。梧桐上阶影，蟋蟀近床声。 
<br>曙傍窗间至，秋从簟上生。感时因忆事，不寝到鸡鸣。
<br>
<br>
<br>
<br>&nbsp;&nbsp; 卷437_92 【村居二首】白居易 
<br>
<br>田园莽苍经春早，篱落萧条尽日风。
<br>若问经过谈笑者，不过田舍白头翁。
<br>
<br>门闭仍逢雪，厨寒未起烟。贫家重寥落，半为日高眠。
<br>
<br>
<br>
<br>&nbsp;&nbsp; 卷437_93 【早春】白居易 
<br>
<br>雪散因和气，冰开得暖光。春销不得处，唯有鬓边霜。
<br>
<br>
<br>
<br>&nbsp;&nbsp; 卷437_94 【和梦游春诗一百韵】白居易 
<br>
<br>昔君梦游春，梦游仙山曲。怳若有所遇，似惬平生欲。 
<br>因寻菖蒲水，渐入桃花谷。到一红楼家，爱之看不足。 
<br>池流渡清泚，草嫩蹋绿蓐。门柳暗全低，檐樱红半熟。 
<br>转行深深院，过尽重重屋。乌龙卧不惊，青鸟飞相逐。 
<br>渐闻玉珮响，始辨珠履躅。遥见窗下人，娉婷十五六。 
<br>霞光抱明月，莲艳开初旭。缥缈云雨仙，氛氲兰麝馥。 
<br>风流薄梳洗，时世宽妆束。袖软异文绫，裾轻单丝縠。 
<br>裙腰银线压，梳掌金筐蹙。带襭紫蒲萄，袴花红石竹。 
<br>凝情都未语，付意微相瞩。眉敛远山青，鬟低片云绿。 
<br>帐牵翡翠带，被解鸳鸯襆。秀色似堪餐，秾华如可掬。 
<br>半卷锦头席，斜铺绣腰褥。朱唇素指匀，粉汗红绵扑。 
<br>心惊睡易觉，梦断魂难续。笼委独栖禽，剑分连理木。 
<br>存诚期有感，誓志贞无黩。京洛八九春，未曾花里宿。 
<br>壮年徒自弃，佳会应无复。鸾歌不重闻，凤兆从兹卜。 
<br>韦门女清贵，裴氏甥贤淑。罗扇夹花灯，金鞍攒绣毂。 
<br>既倾南国貌，遂坦东床腹。刘阮心渐忘，潘杨意方睦。 
<br>新修履信第，初食尚书禄。九酝备圣贤，八珍穷水陆。 
<br>秦家重萧史，彦辅怜卫叔。朝馔馈独盘，夜醪倾百斛。 
<br>亲宾盛辉赫，妓乐纷晔煜。宿醉才解酲，朝欢俄枕麹。 
<br>饮过君子争，令甚将军酷。酩酊歌鹧鸪，颠狂舞鸲鹆。 
<br>月流春夜短，日下秋天速。谢傅隙过驹，萧娘风过烛。 
<br>全凋蕣花折，半死梧桐秃。暗镜对孤鸾，哀弦留寡鹄。 
<br>凄凄隔幽显，冉冉移寒燠。万事此时休，百身何处赎。 
<br>提携小儿女，将领旧姻族。再入朱门行，一傍青楼哭。 
<br>枥空无厩马，水涸失池鹜。摇落废井梧，荒凉故篱菊。 
<br>莓苔上几阁，尘土生琴筑。舞榭缀蟏蛸，歌梁聚蝙蝠。 
<br>嫁分红粉妾，卖散苍头仆。门客思彷徨，家人泣咿噢。 
<br>心期正萧索，宦序仍拘跼。怀策入崤函，驱车辞郏鄏。 
<br>逢时念既济，聚学思大畜。端详筮仕蓍，磨拭穿杨镞。 
<br>始从雠校职，首中贤良目。一拔侍瑶墀，再升纡绣服。 
<br>誓酬君王宠，愿使朝廷肃。密勿奏封章，清明操宪牍。 
<br>鹰鞲中病下，豸角当邪触。纠谬静东周，申冤动南蜀。 
<br>危言诋阍寺，直气忤钧轴。不忍曲作钩，乍能折为玉。 
<br>扪心无愧畏，腾口有谤讟。只要明是非，何曾虞祸福。 
<br>车摧太行路，剑落酆城狱。襄汉问修途，荆蛮指殊俗。 
<br>谪为江府掾，遣事荆州牧。趋走谒麾幢，喧烦视鞭朴。 
<br>簿书常自领，缧囚每亲鞫。竟日坐官曹，经旬旷休沐。 
<br>宅荒渚宫草，马瘦畬田粟。薄俸等涓毫，微官同桎梏。 
<br>月中照形影，天际辞骨肉。鹤病翅羽垂，兽穷爪牙缩。 
<br>行看须间白，谁劝杯中绿。时伤大野麟，命问长沙鵩。 
<br>夏梅山雨渍，秋瘴江云毒。巴水白茫茫，楚山青簇簇。 
<br>吟君七十韵，是我心所蓄。既去诚莫追，将来幸前勖。 
<br>欲除忧恼病，当取禅经读。须悟事皆空，无令念将属。 
<br>请思游春梦，此梦何闪倏。艳色即空花，浮生乃焦谷。 
<br>良姻在嘉偶，顷克为单独。入仕欲荣身，须臾成黜辱。 
<br>合者离之始，乐兮忧所伏。愁恨僧祇长，欢荣刹那促。 
<br>觉悟因傍喻，迷执由当局。膏明诱暗蛾，阳焱奔痴鹿。 
<br>贪为苦聚落，爱是悲林麓。水荡无明波，轮回死生辐。 
<br>尘应甘露洒，垢待醍醐浴。障要智灯烧，魔须慧刀戮。 
<br>外熏性易染，内战心难衄。法句与心王，期君日三复。
<br>
<br>
<br>
<br>&nbsp;&nbsp; 卷437_95 【王昭君二首（时年十七）】白居易 
<br>
<br>满面胡沙满鬓风，眉销残黛脸销红。
<br>愁苦辛勤憔悴尽，如今却似画图中。
<br>
<br>汉使却回凭寄语，黄金何日赎蛾眉。
<br>君王若问妾颜色，莫道不如宫里时。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
