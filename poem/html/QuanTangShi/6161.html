<HTML>
<HEAD>
<TITLE>全唐诗 卷491-494 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷491-494</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷491-494</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6161"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷491-494')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷491-494]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷491_1 【履春冰】张萧远 
<br>
<br>一步一愁新，轻轻恐陷人。薄光全透日，残影半销春。 
<br>蝉想行时翼，鱼惊蹋处鳞。底虚难驻足，岸阔怯回身。 
<br>岂暇踟蹰久，宁辞顾盼频。愿将兢慎意，从此赴通津。
<br>
<br>
<br>&nbsp;&nbsp; 卷491_2 【观灯】张萧远 
<br>
<br>十万人家火烛光，门门开处见红妆。歌钟喧夜更漏暗， 
<br>罗绮满街尘土香。星宿别从天畔出，莲花不向水中芳。 
<br>宝钗骤马多遗落，依旧明朝在路傍。
<br>
<br>
<br>
<br>&nbsp;&nbsp; 卷491_3 【送宫人入道】张萧远 
<br>
<br>舍宠求仙畏色衰，辞天素面立阶墀。金丹拟驻千年貌， 
<br>玉指休匀八字眉。师主与收珠翠后，君王看戴角冠时。 
<br>从来宫女皆相妒，闻向瑶台尽泪垂。
<br>
<br>
<br>
<br>&nbsp;&nbsp; 卷491_4 【句】张萧远 
<br>
<br>秦云寂寂僧还定，尽日无人鹿绕床。
<br>
<br>日暮风吹官渡柳，白鸦飞出石头墙。（《废城》）
<br>
<br>双双白燕入祠堂。（乳石洞玉女祠。并见《主客图》）。
<br>
<br>
<br>
<br>&nbsp;&nbsp; 卷491_5 【见志】李播 
<br>
<br>去岁买琴不与价，今年沽酒未还钱。
<br>门前债主雁行立，屋里醉人鱼贯眠。
<br>
<br>
<br>
<br>&nbsp;&nbsp; 卷491_6 【鱼上冰】王季则 
<br>
<br>北陆收寒尽，东风解冻初。冰消通浅溜，气变跃潜鱼。 
<br>应节似知化，扬鬐任所如。浮沉非乐藻，沿溯异传书。 
<br>结网时空久，临川意有馀。为龙将可望，今日愧才虚。
<br>
<br>
<br>
<br>&nbsp;&nbsp; 卷491_7 【鱼上冰（一作王公亮诗）】纪元皋 
<br>
<br>春生寒气灭，稍动伏泉鱼。乍喜东风至，来观曲浦初。 
<br>近冰朱鬣见，望日锦鳞舒。渐觉流澌退，还忻掉尾馀。 
<br>噞喁情自乐，沿溯意宁疏。倘得随鲲化，终能戾太虚。
<br>
<br>
<br>
<br>&nbsp;&nbsp; 卷491_8 【鱼上冰】吴晃 
<br>
<br>春水潜鳞发，寒潭旧藻疏。扬鬐顺气后，振鬣上冰初。 
<br>戏广怜空洁，浮清媚景虚。戒贪还避饵，思达每怀书。 
<br>湿映流澌薄，狂游触浪馀。终希泮涣泽，为化北溟鱼。
<br>
<br>
<br>
<br>&nbsp;&nbsp; 卷491_9 【赠柳氏妓】郑还古 
<br>
<br>冶艳出神仙，歌声胜管弦。词轻白纻曲，歌遏碧云天。 
<br>未拟生裴秀，如何乞郑玄。不堪金谷水，横过坠楼前。
<br>
<br>
<br>
<br>&nbsp;&nbsp; 卷491_10 【吉州道中】郑还古 
<br>
<br>吉州新置掾，驰驿到条山。薏苡殊非谤，羊肠未是艰。 
<br>自惭多白发，争敢竞朱颜。若有前生债，今朝不懊还。
<br>
<br>
<br>
<br>&nbsp;&nbsp; 卷491_11 【望思台】郑还古 
<br>
<br>谗语能令骨肉离，奸情难测事堪悲。
<br>何因掘得江充骨，捣作微尘祭望思。
<br>
<br>
<br>
<br>&nbsp;&nbsp; 卷491_12 【日南长至】独孤铉 
<br>
<br>玉历颁新律，凝阴发一阳。轮辉犹惜短，圭影此偏长。 
<br>晷度经南斗，流晶尽北堂。乍疑周户耀，可爱逗林光。 
<br>积雪销微照，初萌动早芒。更升台上望，云物已昭彰。
<br>
<br>
<br>
<br>&nbsp;&nbsp; 卷491_13 【延平天庆观】王初 
<br>
<br>剑化江边绿构新，层台不染玉梯尘。千章隐篆标龙简， 
<br>一曲空歌降凤钧。岚气湿衣云叶晚，天香飘户月枝春。 
<br>盟经早晚闻仙语，学种三芝伴羽人。
<br>
<br>
<br>
<br>&nbsp;&nbsp; 卷491_14 【送叶秀才】王初 
<br>
<br>快骑璁珑刻玉羁，河梁返照上征衣。层冰春近蟠龙起， 
<br>九泽云闲独鹤飞。行想北山清梦断，重游西洛故人稀。 
<br>汉庭狗监深知己，有日前驱负弩归。
<br>
<br>
<br>
<br>&nbsp;&nbsp; 卷491_15 【送王秀才谒池州吴都督】王初 
<br>
<br>池阳去去跃雕鞍，十里长亭百草干。衣袂障风金镂细， 
<br>剑光横雪玉龙寒。晴郊别岸乡魂断，晓树啼乌客梦残。 
<br>南馆星郎东道主，摇鞭休问路行难。
<br>
<br>
<br>
<br>&nbsp;&nbsp; 卷491_16 【青帝】王初 
<br>
<br>青帝邀春隔岁还，月娥孀独夜漫漫。韩凭舞羽身犹在， 
<br>素女商弦调未残。终古兰岩栖偶鹤，从来玉谷有离鸾。 
<br>几时幽恨飘然断，共待天池一水干。
<br>
<br>
<br>
<br>&nbsp;&nbsp; 卷491_17 【银河】王初 
<br>
<br>阊阖疏云漏绛津，桥头秋夜鹊飞频。犹残仙媛湔裙水， 
<br>几见星妃度袜尘。历历素榆飘玉叶，涓涓清月湿冰轮。 
<br>年来若有乘槎客，为吊波灵是楚臣。
<br>
<br>
<br>
<br>&nbsp;&nbsp; 卷491_18 【书秋】王初 
<br>
<br>千里南云度塞鸿，秋容无迹淡平空。人间玉岭清宵月， 
<br>天上银河白昼风。潘赋登山魂易断，楚歌遗佩怨何穷。 
<br>往来未若奇张翰，欲鲙霜鲸碧海东。
<br>
<br>
<br>
<br>&nbsp;&nbsp; 卷491_19 【自和书秋】王初 
<br>
<br>陇首斜飞避弋鸿，颓云萧索见层空。汉宫夜结双茎露， 
<br>阊阖凉生六幕风。湘女怨弦愁不禁，鄂君香被梦难穷。 
<br>江边两桨连歌渡，惊散游鱼莲叶东。
<br>
<br>
<br>
<br>&nbsp;&nbsp; 卷491_20 【立春后作】王初 
<br>
<br>东君珂佩响珊珊，青驭多时下九关。
<br>方信玉霄千万里，春风犹未到人间。
<br>
<br>
<br>
<br>&nbsp;&nbsp; 卷491_21 【梅花二首】王初 
<br>
<br>应为阳春信未传，固将青艳属残年。
<br>东君欲待寻佳约，剩寄衣香与粉绵。
<br>
<br>迎春雪艳飘零极，度夕蟾华掩映多。
<br>欲托清香传远信，一枝无计奈愁何。
<br>
<br>
<br>
<br>&nbsp;&nbsp; 卷491_22 【春日咏梅花二首】王初 
<br>
<br>靓妆才罢粉痕新，递晓风回散玉尘。
<br>若遣有情应怅望，已兼残雪又兼春。
<br>
<br>青帝来时值远芳，残花残雪尚交光。
<br>隔年拟待春消息，得见春风已断肠。
<br>
<br>
<br>
<br>&nbsp;&nbsp; 卷491_23 【即夕】王初 
<br>
<br>榆叶飘零碧汉流，玉蟾珠露两清秋。
<br>仙家若有单栖恨，莫向银台半夜游。
<br>
<br>
<br>
<br>&nbsp;&nbsp; 卷491_24 【送陈校勘入宿】王初 
<br>
<br>日落风回卷碧霓，芳蓬一夜拆龙泥。
<br>银台级级连清汉，桂子香浓月杵低。
<br>
<br>
<br>
<br>&nbsp;&nbsp; 卷491_25 【即夕】王初 
<br>
<br>风幌凉生白袷衣，星榆才乱绛河低。
<br>月明休近相思树，恐有韩凭一处栖。
<br>
<br>
<br>
<br>&nbsp;&nbsp; 卷491_26 【早春咏雪】王初 
<br>
<br>句芒宫树已先开，珠蕊琼花斗剪裁。
<br>散作上林今夜雪，送教春色一时来。
<br>
<br>
<br>
<br>&nbsp;&nbsp; 卷491_27 【望雪】王初 
<br>
<br>银花珠树晓来看，宿醉初醒一倍寒。
<br>已似王恭披鹤氅，凭栏仍是玉栏干。
<br>
<br>
<br>
<br>&nbsp;&nbsp; 卷491_28 【雪霁】王初 
<br>
<br>星榆叶叶昼离披，云粉千重凝不飞。
<br>昆玉楼台珠树密，夜来谁向月中归。
<br>
<br>
<br>
<br>&nbsp;&nbsp; 卷491_29 【舟次汴堤】王初 
<br>
<br>曲岸兰丛雁飞起，野客维舟碧烟里。
<br>竿头五两转天风，白日杨花满流水。
<br>
<br>
<br>
<br>&nbsp;&nbsp; 卷491_30 【玉声如乐】刘轲 
<br>
<br>玉叩能旋止，人言与乐并。繁音忽已阕，雅韵诎然清。 
<br>佩想停仙步，泉疑咽夜声。曲终无异听，响极有馀情。 
<br>特达知难拟，玲珑岂易名。昆山如可得，一片伫为荣。
<br>
<br>
<br>
<br>&nbsp;&nbsp; 卷491_31 【喜陈懿老示新制】朱昼 
<br>
<br>一别一千日，一日十二忆。苦心无闲时，今夕见玉色。 
<br>玉色复何异，弘明含群德。有文如星宿，飞入我胸臆。 
<br>忧愁方破坏，欢喜重补塞。使我心貌全，且非黄金力。 
<br>将攀下风手，愿假仙鸾翼。
<br>
<br>
<br>
<br>&nbsp;&nbsp; 卷491_32 【赠友人古镜】朱昼 
<br>
<br>我有古时镜，初自坏陵得。蛟龙犹泥蟠，魑魅幸月蚀。 
<br>摩久见菱蕊，青于蓝水色。赠君将照色，无使心受惑。
<br>
<br>
<br>
<br>&nbsp;&nbsp; 卷491_33 【赋得花藤药合寄颍阴故人】朱昼 
<br>
<br>藤生南海滨，引蔓青且长。剪削为花枝，何人无文章。 
<br>非才亦有心，割骨闻馀芳。繁叶落何处，孤贞在中央。 
<br>愿盛黄金膏，寄与青眼郎。路远莫知意，水深天苍苍。
<br>
<br>
<br>
<br>&nbsp;&nbsp; 卷491_34 【春色满皇州（一作薛能诗）】滕迈 
<br>
<br>蔼蔼复悠悠，春归十二楼。最明云里阙，先满日边州。 
<br>色媚青门外，光摇紫陌头。上林荣旧树，太液镜新流。 
<br>暖带祥烟起，清添瑞景浮。阳和如启蛰，从此事芳游。
<br>
<br>
<br>
<br>&nbsp;&nbsp; 卷491_35 【杨柳枝词】滕迈 
<br>
<br>三条陌上拂金羁，万里桥边映酒旗。
<br>此日令人肠欲断，不堪将入笛中吹。
<br>
<br>
<br>
<br>&nbsp;&nbsp; 卷491_36 【句】滕迈 
<br>
<br>陶令门前罥接z5，亚夫营里拂朱旗。（《柳》，
<br>见《云溪友议》）
<br>
<br>
<br>
<br>&nbsp;&nbsp; 卷491_13 【留别吉州太守宗人迈】滕倪 
<br>
<br>秋初江上别旌旗，故国无家泪欲垂。千里未知投足处， 
<br>前程便是听猿时。误攻文字身空老，却返渔樵计已迟。 
<br>羽翼凋零飞不得，丹霄无路接差池。
<br>
<br>
<br>
<br>&nbsp;&nbsp; 卷491_14 【句】滕倪 
<br>
<br>映水有深意，见人无惧心。（《题鹭鸶障子》。 
<br>以下并见《云溪友议》）
<br>
<br>白发不能容相国，也同闲客满头生。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷492_1 【吴宫】殷尧藩 
<br>
<br>吴王爱歌舞，夜夜醉婵娟。见日吹红烛，和尘扫翠钿。 
<br>徒令勾践霸，不信子胥贤。莫问长洲草，荒凉无限年。
<br>
<br>
<br>&nbsp;&nbsp; 卷492_2 【久雨】殷尧藩 
<br>
<br>云影蔽遥空，无端淡复浓。两旬绵密雨，二月似深冬。 
<br>诗酒从教数，帘帏一任重。孰知春有地，微露小桃红。
<br>
<br>
<br>
<br>&nbsp;&nbsp; 卷492_3 【郊行逢社日】殷尧藩 
<br>
<br>酒熟送迎便，村村庆有年。妻孥亲稼穑，老稚效渔畋。 
<br>红树青林外，黄芦白鸟边。稔看风景美，宁不羡归田。
<br>
<br>
<br>
<br>&nbsp;&nbsp; 卷492_4 【过友人幽居】殷尧藩 
<br>
<br>身坐众香国，蒲团诗思新。一贫曾累我，此兴未输人。 
<br>陋巷谁为俗，寒窗不染尘。石斋盟四友，年下顿生春。
<br>
<br>
<br>
<br>&nbsp;&nbsp; 卷492_5 【过雍陶博士邸中饮（一作赠陈十四）】殷尧藩 
<br>
<br>落叶下萧萧，幽居远市朝。偶成投辖饮，不待致书招。 
<br>塞雁冲寒过，山云傍槛飘。此身何所似，天地一渔樵。
<br>
<br>
<br>
<br>&nbsp;&nbsp; 卷492_6 【游王羽士山房】殷尧藩 
<br>
<br>落日半楼明，琳宫事事清。山横万古色，鹤带九皋声。 
<br>易作神仙侣，难忘父子情。道人应识我，未肯说长生。
<br>
<br>
<br>
<br>&nbsp;&nbsp; 卷492_7 【署中答武功姚合】殷尧藩 
<br>
<br>原中多阴雨，惟留一室明。自宜居静者，谁得问先生。 
<br>深井泉香出，危沙药更荣。全家笑无辱，曾不见戈兵。
<br>
<br>
<br>
<br>&nbsp;&nbsp; 卷492_8 【赠龙阳尉马戴】殷尧藩 
<br>
<br>早学全身术，惟令耕近田。自输官税后，常卧晚云边。 
<br>细草沿阶长，高萝出石悬。向来名姓茂，空被外情牵。
<br>
<br>
<br>
<br>&nbsp;&nbsp; 卷492_9 【上巳日赠都上人】殷尧藩 
<br>
<br>三月初三日，千家与万家。蝶飞秦地草，莺入汉宫花。 
<br>鞍马皆争丽，笙歌尽斗奢。吾师无所愿，惟愿老烟霞。
<br>
<br>曲水公卿宴，香尘尽满街。无心修禊事，独步到禅斋。 
<br>细草萦愁目，繁花逆旅怀。绮罗人走马，遗落凤凰钗。
<br>
<br>
<br>
<br>&nbsp;&nbsp; 卷492_10 【送沈亚之尉南康】殷尧藩 
<br>
<br>行迈南康路，客心离怨多。暮烟葵叶屋，秋月竹枝歌。 
<br>孤鹤唳残梦，惊猿啸薜萝。对江翘首望，愁泪叠如波。
<br>
<br>
<br>
<br>&nbsp;&nbsp; 卷492_11 【奉送刘使君王屋山隐居】殷尧藩 
<br>
<br>散发风檐下，沈沈日渐曛。鹰拳擒野雀，蛛网猎飞蚊。 
<br>群动能归计，吾生亦谩勤。尘缘难著眼，晚兴寄青云。
<br>
<br>
<br>
<br>&nbsp;&nbsp; 卷492_12 【寄许浑秀才】殷尧藩 
<br>
<br>文字饥难煮，为农策最良。兴来鉏晓月，倦后卧斜阳。 
<br>秋稼连千顷，春花醉几场。任他名利客，车马闹康庄。
<br>
<br>
<br>
<br>&nbsp;&nbsp; 卷492_13 【送客游吴】殷尧藩 
<br>
<br>吴国水中央，波涛白渺茫。衣逢梅雨渍，船入稻花香。 
<br>海戍通盐灶，山村带蜜房。欲知苏小小，君试到钱塘。
<br>
<br>
<br>
<br>&nbsp;&nbsp; 卷492_14 【陆丞相故宅】殷尧藩 
<br>
<br>衣冠零落久，今日事堪伤。厨起青烟薄，门开白日长。 
<br>残梅欹古道，名石卧颓墙。山色依然好，兴衰未可量。
<br>
<br>
<br>
<br>&nbsp;&nbsp; 卷492_15 【中元日观诸道士步虚】殷尧藩 
<br>
<br>玄都开秘箓，白石礼先生。上界秋光净，中元夜气清。 
<br>星辰朝帝处，鸾鹤步虚声。玉洞花长发，珠宫月最明。 
<br>扫坛天地肃，投简鬼神惊。倘赐刀圭药，还留不死名。
<br>
<br>
<br>
<br>&nbsp;&nbsp; 卷492_16 【醉赠刘十二（一作寄岭南张明府）】殷尧藩 
<br>
<br>春草正凄凄，知君过恶溪。莺将吉了语，猿共猓然啼。 
<br>别路魂先断，还家梦几迷。定寻雷令剑，应识越王笄。 
<br>树色多于北，潮声少向西。椰花好为酒，谁伴醉如泥。
<br>
<br>
<br>
<br>&nbsp;&nbsp; 卷492_17 【早朝】殷尧藩 
<br>
<br>曙钟催入紫宸朝，列炬流虹映绛绡。天近鳌头花簇仗， 
<br>风低豹尾乐鸣韶。衣冠一变无夷俗，律令重颁有正条。 
<br>昨日钟山甘露降，玻璃满赐出宫瓢。
<br>
<br>
<br>
<br>&nbsp;&nbsp; 卷492_18 【帝京二首】殷尧藩 
<br>
<br>列郡征才起俊髦，万机独使圣躬劳。开藩上相颁龙节， 
<br>破虏将军展豹韬。地入黄图三辅壮，天垂华盖七星高。 
<br>迎春别赐瑶池宴，捧进金盘五色桃。
<br>
<br>龙虎山河御气通，遥瞻帝阙五云红。英雄尽入江东籍， 
<br>将相多收蓟北功。礼乐日稽三代盛，梯航岁贡万方同。 
<br>都将俭德熙文治，淳俗应还太古风。
<br>
<br>
<br>
<br>&nbsp;&nbsp; 卷492_19 【宫词】殷尧藩 
<br>
<br>悄悄深宫不见人，倚阑惟见石麒麟。芙蓉帐冷愁长夜， 
<br>翡翠帘垂隔小春。天远难通青鸟信，风寒欲动锦花茵。 
<br>夜深怕有羊车过，自起笼灯看雪纹。
<br>
<br>
<br>
<br>&nbsp;&nbsp; 卷492_20 【郊居作】殷尧藩 
<br>
<br>碧树浓阴护短垣，苍江春暖渚凫喧。买鱼试唤鸣榔艇， 
<br>寻鹤因行隔垄村。生理何凭文是业，世情纵遣酒盈樽。 
<br>相逢谓我迂疏甚，欲辨还憎恐失言。
<br>
<br>
<br>
<br>&nbsp;&nbsp; 卷492_21 【闲居】殷尧藩 
<br>
<br>茂苑闲居木石同，旋开小径翦蒿蓬。虚游心在鸿濛外， 
<br>穴处身疑培塿中。花影一阑吟夜月，松声半榻卧秋风。 
<br>百年寄傲聊容膝，何必高车驷马通。
<br>
<br>
<br>
<br>&nbsp;&nbsp; 卷492_22 【暮春述怀】殷尧藩 
<br>
<br>为客山南二十年，愁来怳近落花天。阴云带雨连山脊， 
<br>湿气成岚滴树巅。邻屋有声敲石火，野禽无语避茶烟。 
<br>此时若遇孙阳顾，肯服盐车不受鞭。
<br>
<br>
<br>
<br>&nbsp;&nbsp; 卷492_23 【端午日】殷尧藩 
<br>
<br>少年佳节倍多情，老去谁知感慨生。不效艾符趋习俗， 
<br>但祈蒲酒话升平。鬓丝日日添头白，榴锦年年照眼明。 
<br>千载贤愚同瞬息，几人湮没几垂名。
<br>
<br>
<br>
<br>&nbsp;&nbsp; 卷492_24 【九日】殷尧藩 
<br>
<br>万里飘零十二秋，不堪今倚夕阳楼。壮怀空掷班超笔， 
<br>久客谁怜季子裘。瘴雨蛮烟朝暮景，平芜野草古今愁。 
<br>酣歌欲尽登高兴，强把黄花插满头。
<br>
<br>
<br>
<br>&nbsp;&nbsp; 卷492_25 【九日病起】殷尧藩 
<br>
<br>重阳开满菊花金，病起支床惜赏心。紫蟹霜肥秋纵好， 
<br>绿醅蚁滑晚慵斟。眼窥薄雾行殊倦，身怯寒风坐未禁。 
<br>沈醉又成来岁约，遣怀聊作记时吟。
<br>
<br>
<br>
<br>&nbsp;&nbsp; 卷492_26 【寒夜】殷尧藩 
<br>
<br>云冷江空岁暮时，竹阴梅影月参差。鸡催梦枕司晨早， 
<br>更咽寒城报点迟。人事纷华潜动息，天心静默运推移。 
<br>凭谁荡涤穷残候，入眼东风喜在期。
<br>
<br>
<br>
<br>&nbsp;&nbsp; 卷492_27 【喜雨】殷尧藩 
<br>
<br>临岐终日自裴回，干我茅斋半亩苔。山上乱云随手变， 
<br>浙东飞雨过江来。一元和气归中正，百怪苍渊起蛰雷。 
<br>千里稻花应秀色，酒樽风月醉亭台。
<br>
<br>
<br>
<br>&nbsp;&nbsp; 卷492_28 【春游】殷尧藩 
<br>
<br>明日城东看杏花，叮咛童子蚤将车。路从丹凤楼前过， 
<br>酒向金鱼馆里赊。绿水满沟生杜若，暖云将雨湿泥沙。 
<br>绝胜羊傅襄阳道，车骑西风拥鼓笳。
<br>
<br>
<br>
<br>&nbsp;&nbsp; 卷492_29 【夜酌溪楼】殷尧藩 
<br>
<br>楼居溪上凉生早，坐对城头起暮笳。打鼓泊船何处客， 
<br>捣衣隔竹是谁家。玉绳低转宵初迥，银烛高烧月近斜。 
<br>得意引杯须痛饮，好怀那许负年华。
<br>
<br>
<br>
<br>&nbsp;&nbsp; 卷492_30 【旅行（一作金陵道中）】殷尧藩 
<br>
<br>烟树寒林半有无，野人行李更萧疏。堠长堠短逢官马， 
<br>山北山南闻鹧鸪。万里关河成传舍，五更风雨忆呼卢。 
<br>寂寥一点寒灯在，酒熟邻家许夜沽。
<br>
<br>
<br>
<br>&nbsp;&nbsp; 卷492_31 【下第东归作】殷尧藩 
<br>
<br>十载驱驰倦荷锄，三年生计鬓萧疏。辛勤几逐英雄后， 
<br>乙榜犹然姓氏虚。欲射狼星把弓箭，休将萤火读诗书。 
<br>身贱自惭贫骨相，朗啸东归学钓鱼。
<br>
<br>
<br>
<br>&nbsp;&nbsp; 卷492_32 【还京口】殷尧藩 
<br>
<br>黄鹤山头雪未消，行人归计在今朝。城高铁瓮江山壮， 
<br>地接金陵草木凋。北府市楼闻旧酒，南桥官柳识归桡。 
<br>吏民莫见参军面，水宿风餐鬓发焦。
<br>
<br>
<br>
<br>&nbsp;&nbsp; 卷492_33 【襄口阻风】殷尧藩 
<br>
<br>雪浪排空接海门，孤舟三日阻龙津。曹瞒曾堕周郎计， 
<br>王导难遮庾亮尘。鸥散白云沈远浦，花飞红雨送残春。 
<br>篙师整缆候明发，仍谒荒祠问鬼神。
<br>
<br>
<br>
<br>&nbsp;&nbsp; 卷492_34 【潭州独步】殷尧藩 
<br>
<br>鹤发垂肩懒著巾，晚凉独步楚江滨。一帆暝色鸥边雨， 
<br>数尺筇枝物外身。习巧未逢医拙手，闻歌先识采莲人。 
<br>笑看斥鷃飞翔去，乐处蓬莱便有春。
<br>
<br>
<br>
<br>&nbsp;&nbsp; 卷492_35 【金陵怀古】殷尧藩 
<br>
<br>黄道天清拥珮珂，东南王气秣陵多。江吞彭蠡来三蜀， 
<br>地接昆仑带九河。凤阙晓霞红散绮，龙池春水绿生波。 
<br>华夷混一归真主，端拱无为乐太和。
<br>
<br>
<br>
<br>&nbsp;&nbsp; 卷492_36 【登凤凰台二首】殷尧藩 
<br>
<br>凤凰台上望长安，五色宫袍照水寒。彩笔十年留翰墨， 
<br>银河一夜卧阑干。三山飞鸟江天暮，六代离宫草树残。 
<br>始信人生如一梦，壮怀莫使酒杯干。
<br>
<br>梧桐叶落秋风老，人去台空凤不来。梁武台城芳草合， 
<br>吴王宫殿野花开。石头城下春生水，燕子堂前雨长苔。 
<br>莫问人间兴废事，百年相遇且衔杯。
<br>
<br>
<br>
<br>&nbsp;&nbsp; 卷492_37 【韩信庙】殷尧藩 
<br>
<br>长空鸟尽将军死，无复中原入马蹄。身向九泉还属汉， 
<br>功超诸将合封齐。荒凉古庙惟松柏，咫尺长陵又鹿麋。 
<br>此日深怜萧相国，竟无一语到金闺。
<br>
<br>
<br>
<br>&nbsp;&nbsp; 卷492_38 【访许浑】殷尧藩 
<br>
<br>去郭来寻隐者居，柳阴假步小篮舆。每期会面初偿约， 
<br>却计论心旧得书。浅绿垣墙绵薜荔，淡红池沼映芙渠。 
<br>为言肯共留连饮，涧有青芹罟有鱼。
<br>
<br>
<br>
<br>&nbsp;&nbsp; 卷492_39 【李舍人席上感遇】殷尧藩 
<br>
<br>微云敛雨天气清，松声出树秋泠泠。窗户长含碧萝色， 
<br>溪流时带蛟龙腥。一官到手不可避，万事役我徒劳形。 
<br>飘然曳杖出门去，无数好山江上横。
<br>
<br>
<br>
<br>&nbsp;&nbsp; 卷492_40 【和赵相公登鹳雀楼（楼在河中府，前瞻中条，下瞰大河）】殷尧藩 
<br>
<br>危楼高架泬寥天，上相闲登立彩旃。树色到京三百里， 
<br>河流归汉几千年。晴峰耸日当周道，秋谷垂花满舜田。 
<br>云路何人见高志，最看西面赤阑前。
<br>
<br>
<br>
<br>&nbsp;&nbsp; 卷492_41 【冬至酬刘使君】殷尧藩 
<br>
<br>异乡冬至又今朝，回首家山入梦遥。渐喜一阳从地复， 
<br>却怜群沴逐冰消。梅含露蕊知迎腊，柳拂宫袍忆候朝。 
<br>多少故人承宴赏，五云堆里听箫韶。
<br>
<br>
<br>
<br>&nbsp;&nbsp; 卷492_42 【李节度平虏诗】殷尧藩 
<br>
<br>百万王师下日边，将军雄略可图全。元勋未论封茅异， 
<br>捷势应知破竹然。燕警无烽清朔漠，秦文有宝进蓝田。 
<br>太平从此销兵甲，记取红羊换劫年。
<br>
<br>
<br>
<br>&nbsp;&nbsp; 卷492_43 【金陵上李公垂侍郎】殷尧藩 
<br>
<br>海国微茫散晓暾，郁葱佳气满乾坤。六朝空据长江险， 
<br>一统今归圣代尊。西北诸峰连朔漠，东南众水合昆仑。 
<br>愿从吾道禧文运，再使河清俗化淳。
<br>
<br>
<br>
<br>&nbsp;&nbsp; 卷492_44 【赠惟俨师】殷尧藩 
<br>
<br>焕然文采照青春，一策江湖自在身。云锁木龛聊息影， 
<br>雪香纸袄不生尘。谈禅早续灯无尽，护法重编论有神。 
<br>拟扫绿阴浮佛寺，桫椤高树结为邻。
<br>
<br>
<br>
<br>&nbsp;&nbsp; 卷492_45 【寄许浑秀才】殷尧藩 
<br>
<br>万木惊秋叶渐稀，静探造化见玄机。眼前谁悟先天理， 
<br>去后还知今日非。树拥秣陵千嶂合，云开萧寺一僧归。 
<br>汉廷累下征贤诏，未许严陵老钓矶。
<br>
<br>
<br>
<br>&nbsp;&nbsp; 卷492_46 【送白舍人渡江】殷尧藩 
<br>
<br>晓发龙江第一程，诸公同济似登瀛。海门日上千峰出， 
<br>桃叶波平一棹轻。横锁已沈王濬筏，投鞭难阻谢玄兵。 
<br>片时喜得东风便，回首钟声隔凤城。
<br>
<br>
<br>
<br>&nbsp;&nbsp; 卷492_47 【送刘禹锡侍御出刺连州】殷尧藩 
<br>
<br>遐荒迢递五羊城，归兴浓消客里情。家近似忘山路险， 
<br>土甘殊觉瘴烟轻。梅花清入罗浮梦，荔子红分广海程。 
<br>此去定知偿隐趣，石田春雨读书耕。
<br>
<br>
<br>
<br>&nbsp;&nbsp; 卷492_48 【送韦侍御报使西蕃】殷尧藩 
<br>
<br>归奏圣朝行万里，却衔天诏报蕃臣。本是诸生守文墨， 
<br>今将匹马静烟尘。旅宿关河逢暮雨，春耕亭障识遗民。 
<br>此去多应收故地，宁辞沙塞往来频。
<br>
<br>
<br>
<br>&nbsp;&nbsp; 卷492_49 【寒食城南即事因访蓝田韦明府】殷尧藩 
<br>
<br>闲出城南禁火天，路傍骑马独摇鞭。青松古墓伤碑碣， 
<br>红杏春园羡管弦。徒说鸊鹈膏玉剑，漫夸蚨血点铜钱。 
<br>世间尽是悠悠事，且饮韦家冷酒眠。
<br>
<br>
<br>
<br>&nbsp;&nbsp; 卷492_50 【送源中丞使新罗（一作姚合诗）】殷尧藩 
<br>
<br>赤墀奉命使殊方，官重霜台紫绶光。玉节在船清海怪， 
<br>金函开诏抚夷王。云晴渐觉山川异，风便宁知道路长。 
<br>谁得似君将雨露，海东万里洒扶桑。
<br>
<br>
<br>
<br>&nbsp;&nbsp; 卷492_51 【送景玄上人还山】殷尧藩 
<br>
<br>嵩阳听罢讲经钟，远访庭闱锡度空。蒲履谩从归后织， 
<br>衲衣犹记别时缝。地横龙朔连沙暝，山入乌桓碧树重。 
<br>梵宇传来金贝叶，花前拜捧慰亲容。
<br>
<br>
<br>
<br>&nbsp;&nbsp; 卷492_52 【宫人入道】殷尧藩 
<br>
<br>卸却宫妆锦绣衣，黄冠素服制相宜。锡名近奉君王旨， 
<br>佩箓新参老氏师。白昼无情趋玉陛，清宵有梦步瑶池。 
<br>绿鬟女伴含愁别，释尽当年妒宠私。
<br>
<br>
<br>
<br>&nbsp;&nbsp; 卷492_53 【友人山中梅花】殷尧藩 
<br>
<br>南国看花动远情，沈郎诗苦瘦容生。铁心自儗山中赋， 
<br>玉笛谁将月下横。临水一枝春占早，照人千树雪同清。 
<br>好风吹醒罗浮梦，莫听空林翠羽声。
<br>
<br>
<br>
<br>&nbsp;&nbsp; 卷492_54 【客中有感】殷尧藩 
<br>
<br>天地一身在，头颅五十过。流年消壮志，空使泪成河。
<br>
<br>
<br>
<br>&nbsp;&nbsp; 卷492_55 【忆家二首】殷尧藩 
<br>
<br>新霁飏林初，蘋花贴岸舒。故乡今夜月，犹得照孤庐。
<br>
<br>树拥溪边阁，山浮雨后岚。白头归未得，梦里望江南。
<br>
<br>
<br>
<br>&nbsp;&nbsp; 卷492_56 【江行二首】殷尧藩 
<br>
<br>暝色沧州迥，秋声玉峡长。只因江上月，不觉过浔阳。
<br>
<br>晚泊长江口，寒沙白似霜。年光流不尽，东去水声长。
<br>
<br>
<br>
<br>&nbsp;&nbsp; 卷492_57 【偶题】殷尧藩 
<br>
<br>越女收龙眼，蛮儿拾象牙。长安千万里，走马送谁家。
<br>
<br>
<br>
<br>&nbsp;&nbsp; 卷492_58 【关中伤乱后】殷尧藩 
<br>
<br>去岁干戈险，今年蝗旱忧。关西归战马，海内卖耕牛。
<br>
<br>
<br>
<br>&nbsp;&nbsp; 卷492_59 【楚江怀古】殷尧藩 
<br>
<br>骚灵不可见，楚些竟谁闻。欲采蘋花去，沧州隔暮云。
<br>
<br>
<br>
<br>&nbsp;&nbsp; 卷492_60 【张飞庙】殷尧藩 
<br>
<br>威名垂万古，勇力冠当时。回首三分国，何人赋黍离。
<br>
<br>
<br>
<br>&nbsp;&nbsp; 卷492_61 【生公讲台】殷尧藩 
<br>
<br>暝色护楼台，阴云昼未开。一尘无处著，花雨遍苍苔。
<br>
<br>
<br>
<br>&nbsp;&nbsp; 卷492_62 【席上听琴】殷尧藩 
<br>
<br>高堂流月明，万籁不到耳。一听清心魂，飞絮春纷起。
<br>
<br>
<br>
<br>&nbsp;&nbsp; 卷492_63 【酬雍秀才二首】殷尧藩 
<br>
<br>晚市人烟合，归帆带夕阳。栖迟未归客，犹著锦衣裳。
<br>
<br>卧病茅窗下，惊闻两月过。兴来聊赋咏，清婉逼阴何。
<br>
<br>
<br>
<br>&nbsp;&nbsp; 卷492_64 【竹】殷尧藩 
<br>
<br>窗户尽萧森，空阶凝碧阴。不缘冰雪里，为识岁寒心。
<br>
<br>
<br>
<br>&nbsp;&nbsp; 卷492_65 【春怨】殷尧藩 
<br>
<br>柳花扑帘春欲尽，绿阴障林莺乱啼。
<br>只愁明日送春去，落日满园啼竹鸡。
<br>
<br>
<br>
<br>&nbsp;&nbsp; 卷492_66 【馆娃宫】殷尧藩 
<br>
<br>宫女三千去不回，真珠翠羽是尘埃。
<br>夫差旧国久破碎，红燕自归花自开。
<br>
<br>
<br>
<br>&nbsp;&nbsp; 卷492_67 【汉宫词三首】殷尧藩 
<br>
<br>成帝夫人泪满怀，璧宫相趁落空阶。
<br>可怜玉貌花前死，惟有君恩白燕钗。
<br>
<br>霍家有女字成君，年少教人著绣裙。
<br>枉杀宫中许皇后，椒房恩泽是浮云。
<br>
<br>骏马金鞍白玉鞭，宫中来取李延年。
<br>承恩直日鸳鸯殿，一曲清歌在九天。
<br>
<br>
<br>
<br>&nbsp;&nbsp; 卷492_68 【同州端午】殷尧藩 
<br>
<br>鹤发垂肩尺许长，离家三十五端阳。
<br>儿童见说深惊讶，却问何方是故乡。
<br>
<br>
<br>
<br>&nbsp;&nbsp; 卷492_69 【夜过洞庭】殷尧藩 
<br>
<br>笙歌只解闹花天，谁是敲冰掉小船。
<br>为觅潇湘幽隐处，夜深载月听鸣泉。
<br>
<br>
<br>
<br>&nbsp;&nbsp; 卷492_70 【游山南寺二首】殷尧藩 
<br>
<br>山中尽日无人到，竹外交加百鸟鸣。
<br>昨日小楼微雨过，樱桃花落晚风晴。
<br>
<br>踏碎羊山黄叶堆，天飞细雨隐轻雷。
<br>朗陵莫讶来何晚，不忍听君话别杯。
<br>
<br>
<br>
<br>&nbsp;&nbsp; 卷492_71 【寄太仆田卿二首】殷尧藩 
<br>
<br>客窗强饮太匆匆，急雨寒风意万重。
<br>蓦上心来消未得，梦回又听五更钟。
<br>
<br>一阳才动伏群阴，万物于今寓太音。
<br>若喜长生添线日，微微消息识天心。
<br>
<br>
<br>
<br>&nbsp;&nbsp; 卷492_72 【新昌井】殷尧藩 
<br>
<br>辘轳千转劳筋力，待得甘泉渴杀人。
<br>且共山麋同饮涧，玉沙铺底浅磷磷。
<br>
<br>
<br>
<br>&nbsp;&nbsp; 卷492_73 【经靖安里】殷尧藩 
<br>
<br>巷底萧萧绝市尘，供愁疏雨打黄昏。
<br>悠然一曲泉明调，浅立闲愁轻闭门。
<br>
<br>
<br>
<br>&nbsp;&nbsp; 卷492_74 【闻筝歌】殷尧藩 
<br>
<br>凄凄切切断肠声，指滑音柔万种情。
<br>花影深沈遮不住，度帏穿幕又残更。
<br>
<br>
<br>
<br>&nbsp;&nbsp; 卷492_75 【吹笙歌】殷尧藩 
<br>
<br>伶儿竹声愁绕空，秦女泪湿燕支红。
<br>玉桃花片落不住，三十六簧能唤风。
<br>
<br>
<br>
<br>&nbsp;&nbsp; 卷492_76 【赠歌人郭婉二首】殷尧藩 
<br>
<br>石家金谷旧歌人，起唱花筵泪满巾。
<br>红粉少年诸弟子，一时惆怅望梁尘。
<br>
<br>云满衣裳月满身，轻盈归步过流尘。
<br>五更无限留连意，常恐风花又一春。
<br>
<br>
<br>
<br>&nbsp;&nbsp; 卷492_77 【潭州席上赠舞柘枝妓】殷尧藩 
<br>
<br>姑苏太守青娥女，流落长沙舞柘枝。
<br>坐满绣衣皆不识，可怜红脸泪双垂。
<br>
<br>
<br>
<br>&nbsp;&nbsp; 卷492_78 【句】殷尧藩 
<br>
<br>瘴雨出虹蝀，蛮烟渡江急。尝闻岛夷俗，犀象满城邑。 
<br>（《寄岭南张明甫》，见《方舆胜览》）。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷493_1 【虎丘山真娘墓】沈亚之 
<br>
<br>金钗沦剑壑，兹地似花台。油壁何人值，钱塘度曲哀。 
<br>翠馀长染柳，香重欲薰梅。但道行云去，应随魂梦来。
<br>
<br>
<br>&nbsp;&nbsp; 卷493_2 【答殷尧藩赠罢泾源记室】沈亚之 
<br>
<br>劳君辍雅话，听说事疆场。提笔从征虏，飞书始伏羌。 
<br>河流辞马岭，节卧听龙骧。孤负平生剑，空怜射斗光。
<br>
<br>
<br>
<br>&nbsp;&nbsp; 卷493_3 【五月六日，发石头城，步望前船，示舍弟兼寄侯郎】沈亚之 
<br>
<br>客子去淮阳，逶迤别梦长。水关开夜锁，雾棹起晨凉。 
<br>烟月期同赏，风波勿异行。隐山曾撼橹，转濑指遥樯。 
<br>蒲叶吴刀绿，筠筒楚粽香。因书报惠远，为我忆檀郎。
<br>
<br>
<br>
<br>&nbsp;&nbsp; 卷493_4 【别庞子肃】沈亚之 
<br>
<br>自为应仙才，丹砂炼几回。山秋梦桂树，月晓忆瑶台。 
<br>雨雪依岩避，烟云逐步开。今朝龙仗去，早晚鹤书来。
<br>
<br>
<br>
<br>&nbsp;&nbsp; 卷493_5 【春色满皇州】沈亚之 
<br>
<br>何处春辉好，偏宜在雍州。花明夹城道，柳暗曲江头。 
<br>风软游丝重，光融瑞气浮。斗鸡怜短草，乳燕傍高楼。 
<br>绣毂盈香陌，新泉溢御沟。回看日欲暮，还骑似川流。
<br>
<br>
<br>
<br>&nbsp;&nbsp; 卷493_6 【宿白马津寄寇立】沈亚之 
<br>
<br>客思听蛩嗟，秋怀似乱砂。剑头悬日影，蝇鼻落灯花。 
<br>天外归鸿断，漳南别路赊。闻君同旅舍，几得梦还家。
<br>
<br>
<br>
<br>&nbsp;&nbsp; 卷493_7 【汴州船行赋岸傍所见】沈亚之 
<br>
<br>古木晓苍苍，秋林拂岸香。露珠虫网细，金缕兔丝长。 
<br>秋浪时回沫，惊鳞乍触航。蓬烟拈绿线，棘实缀红囊。 
<br>乱穗摇鼯尾，出根挂凤肠。聊持一濯足，谁道比沧浪。
<br>
<br>
<br>
<br>&nbsp;&nbsp; 卷493_8 【送文颖上人游天台】沈亚之 
<br>
<br>露花浮翠瓦，鲜思起芳丛。此际断客梦，况复别志公。 
<br>既历天台去，言过赤城东。莫说人间事，崎岖尘土中。
<br>
<br>
<br>
<br>&nbsp;&nbsp; 卷493_9 【宿后自华阳行次昭应寄王直方】沈亚之 
<br>
<br>重归能几日，物意早如春。暖色先骊岫，寒声别雁群。 
<br>川光如戏剑，帆态似翔云。为报东园蝶，南枝日已曛。
<br>
<br>
<br>
<br>&nbsp;&nbsp; 卷493_10 【题海榴树呈八叔大人】沈亚之 
<br>
<br>曾在蓬壶伴众仙，文章枝叶五云边。几时奉宴瑶台下， 
<br>何日移荣玉砌前。染日裁霞深雨露，凌寒送暖占风烟。 
<br>应笑强如河畔柳，逢波逐浪送张骞。
<br>
<br>
<br>
<br>&nbsp;&nbsp; 卷493_11 【西蕃请谒庙】沈亚之 
<br>
<br>肃肃层城里，巍巍祖庙清。圣恩覃布濩，异域献精诚。 
<br>冠盖分行列，戎夷辨姓名。礼终齐百拜，心洁表忠贞。 
<br>瑞气千重色，箫韶九奏声。仗移迎日转，旌动逐风轻。 
<br>休运威仪正，年推俎豆盈。不才惭圣泽，空此望华缨。
<br>
<br>
<br>
<br>&nbsp;&nbsp; 卷493_12 【劝政楼下观百官献寿】沈亚之 
<br>
<br>御气黄花节，临轩紫陌头。早阳生彩仗，霁色入仙楼。 
<br>献寿皆鸳鹭，瞻天在冕旒。菊尊开九日，凤历启千秋。 
<br>乐阕祥烟起，杯酣瑞影收。年年歌舞夕，此地庆皇休。
<br>
<br>
<br>
<br>&nbsp;&nbsp; 卷493_13 【山出云】沈亚之 
<br>
<br>片云朝出岫，孤色迥难亲。盖小辞山早，根轻触石新。 
<br>飘扬经绿野，明丽照青春。拂树疑舒叶，临江似结鳞。 
<br>从龙方有感，捧日岂无因。看助为霖去，恩沾雨露均。
<br>
<br>
<br>
<br>&nbsp;&nbsp; 卷493_14 【曲江亭望慈恩杏花发】沈亚之 
<br>
<br>曲台晴好望，近接梵王家。十亩开金地，千株发杏花。 
<br>带云犹误雪，映日欲欺霞。紫陌传香远，红泉落影斜。 
<br>园中春尚早，亭上路非赊。芳景偏堪赏，其如积岁华。
<br>
<br>
<br>
<br>&nbsp;&nbsp; 卷493_15 【村居】沈亚之 
<br>
<br>有树巢宿鸟，无酒共客醉。月上蝉韵残，梧桐阴绕地。 
<br>独出村舍门，吟剧微风起。萧萧芦荻丛，叫啸如山鬼。 
<br>应缘我憔悴，为我哭秋思。
<br>
<br>
<br>
<br>&nbsp;&nbsp; 卷493_16 【春词酬元微之（一作施肩吾诗）】沈亚之 
<br>
<br>黄莺啼时春日高，红芳发尽井边桃。
<br>美人手暖裁衣易，片片轻花落翦刀。
<br>
<br>
<br>
<br>&nbsp;&nbsp; 卷493_17 【题侯仙亭】沈亚之 
<br>
<br>新创仙亭覆石坛，雕梁峻宇入云端。
<br>岭北啸猿高枕听，湖南山色卷帘看。
<br>
<br>
<br>
<br>&nbsp;&nbsp; 卷493_18 【送庞子肃】沈亚之 
<br>
<br>三年游宦也迷津，马困长安九陌尘。
<br>都作无成不归去，古来妻嫂笑苏秦。
<br>
<br>
<br>
<br>&nbsp;&nbsp; 卷493_19 【梦挽秦弄玉】沈亚之 
<br>
<br>泣葬一枝红，生同死不同。金钿坠芳草，香绣满春风。 
<br>旧日闻箫处，高楼当月中。梨花寒食夜，深闭翠微宫。
<br>
<br>
<br>
<br>&nbsp;&nbsp; 卷493_20 【梦别秦穆公】沈亚之 
<br>
<br>击髆舞，恨满烟光无处所。泪如雨，欲拟著辞不成语。 
<br>金凤衔红旧绣衣，几度宫中同看舞。人间春日正欢乐， 
<br>日暮东风何处去。
<br>
<br>
<br>
<br>&nbsp;&nbsp; 卷493_21 【梦游秦宫（一作题宫门）】沈亚之 
<br>
<br>君王多感放东归，从此秦宫不复期。
<br>春景似伤秦丧主，落花如雨泪胭脂。
<br>
<br>
<br>
<br>&nbsp;&nbsp; 卷493_22 【湘中怨】沈亚之 
<br>
<br>隆佳秀兮昭盛时，播薰绿兮淑华归。顾室荑与处萼兮， 
<br>潜重房以饰姿。见稚态之韶羞兮，蒙长霭以为帏。 
<br>醉融光兮渺渺瀰瀰，迷千里兮涵烟眉，晨陶陶兮暮熙熙。 
<br>舞婑那之秾条兮，骋盈盈以披迟。酡游颜兮倡蔓卉縠， 
<br>流茜霓兮石发髓旎。（《风光词》）。
<br>
<br>溯青山兮江之隅，拖湘波兮袅绿裾。荷拳拳兮未舒， 
<br>匪同归兮将焉如。（《汜人歌》）。
<br>
<br>
<br>
<br>&nbsp;&nbsp; 卷493_23 【文祝延二阕】沈亚之 
<br>
<br>闽山之杭杭兮水堋堋，吞荒抱大兮香叠层。 
<br>腾气清浑兮朝昏，神生其中兮宅幽凝。居如山兮惠如水， 
<br>处端卓兮赴下而忘鄙。集人之祈兮从人之所市， 
<br>攀清明兮叩仿佛。我民清兮期吉日，愿听诚兮陈所当。 
<br>侯临我兮恩如光，照导兮天覆。惠流吾兮乐且康， 
<br>恭闻侯兮饮食失常。民萦忧兮心苦疮，饱我之饥兮侯由有谷。 
<br>神有泽兮宜荫沃，脱侯之恙兮归侯之多福。 
<br>群卑勤之恭洁兮，鉴贞盟乎山竹。（右一阕为祈神）。
<br>
<br>兕载吹兮音咿咿，铜铙呶兮睋呼眓睢。樟之盖兮麓下， 
<br>云垂幄兮为帷。合吾民兮将安，维吾侯之康兮乐欣。 
<br>肴盘列兮答神，神摆渔篁兮降拂窣窣。 
<br>右持妓兮左夫人，态修邃兮佻眇。调丹含琼兮瑳佳笑， 
<br>馨炮膻燔兮溢按豆。爵盎无虚兮果摭杂佑， 
<br>秋云清醉兮流融光。巫裾旋兮觋袖翔， 
<br>瞪虚凝兮览回杨。语神欢兮酒云央，望吾侯兮遵赏事。 
<br>朝马驾兮搦宝辔，千弭函弦兮森道骑。吾何乐兮神轩， 
<br>维侯之康兮居游自遂。（右一阕为酬神）。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷494_1 【及第后过扬子江】施肩吾 
<br>
<br>忆昔将贡年，抱愁此江边。鱼龙互闪烁，黑浪高于天。 
<br>今日步春草，复来经此道。江神也世情，为我风色好。
<br>
<br>
<br>&nbsp;&nbsp; 卷494_2 【夜宴曲】施肩吾 
<br>
<br>兰缸如昼晓不眠，玉堂夜起沈香烟。青娥一行十二仙， 
<br>欲笑不笑桃花然。碧窗弄娇梳洗晚，户外不知银汉转。 
<br>被郎嗔罚琉璃盏，酒入四肢红玉软。
<br>
<br>
<br>
<br>&nbsp;&nbsp; 卷494_3 【效古兴】施肩吾 
<br>
<br>金雀无旧钗，缃绮无旧裾。唯有一寸心，长贮万里夫。 
<br>南轩夜虫织已促，北牖飞蛾绕残烛。只言众口铄千金， 
<br>谁信独愁销片玉。不知岁晚归不归，又将啼眼缝征衣。
<br>
<br>
<br>
<br>&nbsp;&nbsp; 卷494_4 【古别离二首】施肩吾 
<br>
<br>古人谩歌西飞燕，十年不见狂夫面。三更风作切梦刀， 
<br>万转愁成系肠线。所嗟不及牛女星，一年一度得相见。
<br>
<br>老母别爱子，少妻送征郎。血流既四面，乃一断二肠。 
<br>不愁寒无衣，不怕饥无粮。惟恐征战不还乡， 
<br>母化为鬼妻为孀。
<br>
<br>
<br>
<br>&nbsp;&nbsp; 卷494_5 【壮士行】施肩吾 
<br>
<br>一斗之胆撑脏腑，如磥之筋碍臂骨。有时误入千人丛， 
<br>自觉一身横突兀。当今四海无烟尘，胸襟被压不得伸。 
<br>冻枭残虿我不取，污我匣里青蛇鳞。
<br>
<br>
<br>
<br>&nbsp;&nbsp; 卷494_6 【代征妇怨】施肩吾 
<br>
<br>寒窗羞见影相随，嫁得五陵轻薄儿。长短艳歌君自解， 
<br>浅深更漏妾偏知。画裙多泪鸳鸯湿，云鬓慵梳玳瑁垂。 
<br>何事不看霜雪里，坚贞惟有古松枝。
<br>
<br>
<br>
<br>&nbsp;&nbsp; 卷494_7 【送人南游】施肩吾 
<br>
<br>见说南行偏不易，中途莫忘寄书频。凌空瘴气堕飞鸟， 
<br>解语山魈恼病人。闽县绿娥能引客，泉州乌药好防身。 
<br>异花奇竹分明看，待汝归来画取真。
<br>
<br>
<br>
<br>&nbsp;&nbsp; 卷494_8 【赠边将】施肩吾 
<br>
<br>轻生奉国不为难，战苦身多旧箭瘢。玉匣锁龙鳞甲冷， 
<br>金铃衬鹘羽毛寒。皂貂拥出花当背，白马骑来月在鞍。 
<br>犹恐犬戎临虏塞，柳营时把阵图看。
<br>
<br>
<br>
<br>&nbsp;&nbsp; 卷494_9 【上礼部侍郎陈情】施肩吾 
<br>
<br>九重城里无亲识，八百人中独姓施。弱羽飞时攒箭险， 
<br>蹇驴行处薄冰危。晴天欲照盆难反，贫女如花镜不知。 
<br>却向从来受恩地，再求青律变寒枝。
<br>
<br>
<br>
<br>&nbsp;&nbsp; 卷494_10 【早春残雪】施肩吾 
<br>
<br>春景照林峦，玲珑雪影残。井泉添碧甃，药圃洗朱栏。 
<br>云路迷初醒，书堂映渐难。花分梅岭色，尘减玉阶寒。 
<br>远称栖松鹤，高宜点露盘。伫逢春律后，阴谷始堪看。
<br>
<br>
<br>
<br>&nbsp;&nbsp; 卷494_11 【送端上人游天台】施肩吾 
<br>
<br>师今欲向天台去，来说天台意最真。溪过石桥为险处， 
<br>路逢毛褐是真人。云边望字钟声远，雪里寻僧脚迹新。 
<br>只可且论经夏别，莫教琪树两回春。
<br>
<br>
<br>
<br>&nbsp;&nbsp; 卷494_12 【惜花】施肩吾 
<br>
<br>落尽万株红，无人解系风。今朝芳径里，惆怅锦机空。
<br>
<br>
<br>
<br>&nbsp;&nbsp; 卷494_13 【冲夜行】施肩吾 
<br>
<br>夜行无月时，古路多荒榛。山鬼遥把火，自照不照人。
<br>
<br>
<br>
<br>&nbsp;&nbsp; 卷494_14 【夜愁曲】施肩吾 
<br>
<br>歌者歌未绝，愁人愁转增。空把琅玕枝，强挑无心灯。
<br>
<br>
<br>
<br>&nbsp;&nbsp; 卷494_15 【杂古词五首】施肩吾 
<br>
<br>可怜江北女，惯唱江南曲。摇荡木兰舟，双凫不成浴。
<br>
<br>郎为七上香，妾作笼下灰。归时即暖热，去罢生尘埃。
<br>
<br>夜裁鸳鸯绮，朝织蒲桃绫。欲试一寸心，待缝三尺冰。
<br>
<br>怜时鱼得水，怨罢商与参。不如山栀子，却能结同心。
<br>
<br>红颜感暮花，白日同流水。思君若孤灯，一夜一心死。
<br>
<br>
<br>
<br>&nbsp;&nbsp; 卷494_16 【幼女词】施肩吾 
<br>
<br>幼女才六岁，未知巧与拙。向夜在堂前，学人拜新月。
<br>
<br>
<br>
<br>&nbsp;&nbsp; 卷494_17 【买地词】施肩吾 
<br>
<br>买地不惜钱，为多芳桂丛。所期在清凉，坐起闻香风。
<br>
<br>
<br>
<br>&nbsp;&nbsp; 卷494_18 【弋阳访古】施肩吾 
<br>
<br>行逢葛溪水，不见葛仙人。空抛青竹杖，咒作葛陂神。
<br>
<br>
<br>
<br>&nbsp;&nbsp; 卷494_19 【幽居乐】施肩吾 
<br>
<br>万籁不在耳，寂寥心境清。无妨数茎竹，时有萧萧声。
<br>
<br>
<br>
<br>&nbsp;&nbsp; 卷494_20 【湘川怀古】施肩吾 
<br>
<br>湘水终日流，湘妃昔时哭。美色已成尘，泪痕犹在竹。
<br>
<br>
<br>
<br>&nbsp;&nbsp; 卷494_21 【秋山吟】施肩吾 
<br>
<br>夜吟秋山上，袅袅秋风归。月色清且冷，桂香落人衣。
<br>
<br>
<br>
<br>&nbsp;&nbsp; 卷494_22 【寒夜】施肩吾 
<br>
<br>三复招隐吟，不知寒夜深。看看西来月，移到青天心。
<br>
<br>
<br>
<br>&nbsp;&nbsp; 卷494_23 【湘竹词】施肩吾 
<br>
<br>万古湘江竹，无穷奈怨何。年年长春笋，只是泪痕多。
<br>
<br>
<br>
<br>&nbsp;&nbsp; 卷494_24 【观花后游慈恩寺】施肩吾 
<br>
<br>世事知难了，应须问苦空。羞将看花眼，来入梵王宫。
<br>
<br>
<br>
<br>&nbsp;&nbsp; 卷494_25 【乞巧词】施肩吾 
<br>
<br>乞巧望星河，双双并绮罗。不嫌针眼小，只道月明多。
<br>
<br>
<br>
<br>&nbsp;&nbsp; 卷494_26 【不见来词】施肩吾 
<br>
<br>乌鹊语千回，黄昏不见来。漫教脂粉匣，闭了又重开。
<br>
<br>
<br>
<br>&nbsp;&nbsp; 卷494_27 【夜起来（一作起夜来）】施肩吾 
<br>
<br>香销连理带，尘覆合欢杯。懒卧相思枕，愁吟夜起来。
<br>
<br>
<br>
<br>&nbsp;&nbsp; 卷494_28 【笑卿卿词】施肩吾 
<br>
<br>笑向卿卿道，耽书夜夜多。出来看玉兔，又欲过银河。
<br>
<br>
<br>
<br>&nbsp;&nbsp; 卷494_29 【感遇词】施肩吾 
<br>
<br>一种貌如仙，人情要自偏。罗敷有底好，最得使君怜。
<br>
<br>
<br>
<br>&nbsp;&nbsp; 卷494_30 【及第后夜访月仙子】施肩吾 
<br>
<br>自喜寻幽夜，新当及第年。还将天上桂，来访月中仙。
<br>
<br>
<br>
<br>&nbsp;&nbsp; 卷494_31 【定情乐】施肩吾 
<br>
<br>敢嗟君不怜，自是命不谐。著破三条裙，却还双股钗。
<br>
<br>感郎双条脱，新破八幅绡。不惜榆荚钱，买人金步摇。
<br>
<br>
<br>
<br>&nbsp;&nbsp; 卷494_32 【宿南一上人山房】施肩吾 
<br>
<br>窗牖月色多，坐卧禅心静。青鬼来试人，夜深弄灯影。
<br>
<br>
<br>
<br>&nbsp;&nbsp; 卷494_33 【兰渚泊】施肩吾 
<br>
<br>家在洞水西，身作兰渚客。天昼无纤云，独坐空江碧。
<br>
<br>
<br>
<br>&nbsp;&nbsp; 卷494_34 【经吴真君旧宅】施肩吾 
<br>
<br>古仙炼丹处，不测何岁年。至今空宅基，时有五色烟。
<br>
<br>
<br>
<br>&nbsp;&nbsp; 卷494_35 【古相思】施肩吾 
<br>
<br>十访九不见，甚于菖蒲花。可怜云中月，今夜堕我家。
<br>
<br>
<br>
<br>&nbsp;&nbsp; 卷494_36 【瀑布】施肩吾 
<br>
<br>豁开青冥颠，写出万丈泉。如裁一条素，白日悬秋天。
<br>
<br>
<br>
<br>&nbsp;&nbsp; 卷494_37 【金尺石】施肩吾 
<br>
<br>丹砂画顽石，黄金横一尺。人世较短长，仙家爱平直。
<br>
<br>
<br>
<br>&nbsp;&nbsp; 卷494_38 【秋洞宿】施肩吾 
<br>
<br>夜深秋洞里，风雨报龙归。何事触人睡，不教胡蝶飞。
<br>
<br>
<br>
<br>&nbsp;&nbsp; 卷494_39 【效古词】施肩吾 
<br>
<br>姊妹无多兄弟少，举家钟爱年最小。
<br>有时绕树山鹊飞，贪看不待画眉了。
<br>
<br>
<br>
<br>&nbsp;&nbsp; 卷494_40 【山中得刘秀才京书】施肩吾 
<br>
<br>自笑家贫客到疏，满庭烟草不能锄。
<br>今朝谁料三千里，忽得刘京一纸书。
<br>
<br>
<br>
<br>&nbsp;&nbsp; 卷494_41 【望夫词】施肩吾 
<br>
<br>手爇寒灯向影频，回文机上暗生尘。
<br>自家夫婿无消息，却恨桥头卖卜人。
<br>
<br>
<br>
<br>&nbsp;&nbsp; 卷494_42 【忆四明山泉】施肩吾 
<br>
<br>爱彼山中石泉水，幽深夜夜落空里。
<br>至今忆得卧云时，犹自涓涓在人耳。
<br>
<br>
<br>
<br>&nbsp;&nbsp; 卷494_43 【西山静中吟】施肩吾 
<br>
<br>重重道气结成神，玉阙金堂逐日新。
<br>若数西山得道者，连予便是十三人。
<br>
<br>
<br>
<br>&nbsp;&nbsp; 卷494_44 【天柱山赠峨嵋田道士】施肩吾 
<br>
<br>古称天柱连九天，峨嵋道士栖其巅。
<br>近闻教得玄鹤舞，试凭驱出青芝田。
<br>
<br>
<br>
<br>&nbsp;&nbsp; 卷494_45 【夜岩谣】施肩吾 
<br>
<br>夜上幽岩踏灵草，松枝已疏桂枝老。
<br>新诗几度惜不吟，此处一声风月好。
<br>
<br>
<br>
<br>&nbsp;&nbsp; 卷494_46 【岛夷行】施肩吾 
<br>
<br>腥臊海边多鬼市，岛夷居处无乡里。
<br>黑皮年少学采珠，手把生犀照咸水。
<br>
<br>
<br>
<br>&nbsp;&nbsp; 卷494_47 【帝宫词】施肩吾 
<br>
<br>自得君王宠爱时，敢言春色上寒枝。
<br>十年宫里无人问，一日承恩天下知。
<br>
<br>
<br>
<br>&nbsp;&nbsp; 卷494_48 【叹花词】施肩吾 
<br>
<br>前日满林红锦遍，今日绕林看不见。
<br>空馀古岸泥土中，零落胭脂两三片。
<br>
<br>
<br>
<br>&nbsp;&nbsp; 卷494_49 【杜鹃花词】施肩吾 
<br>
<br>杜鹃花时夭艳然，所恨帝城人不识。
<br>丁宁莫遣春风吹，留与佳人比颜色。
<br>
<br>
<br>
<br>&nbsp;&nbsp; 卷494_50 【晓光词】施肩吾 
<br>
<br>日轮浮动羲和推，东方一轧天门开。
<br>风神为我扫烟雾，四海荡荡无尘埃。
<br>
<br>
<br>
<br>&nbsp;&nbsp; 卷494_51 【望晓词】施肩吾 
<br>
<br>揽衣起兮望秋河，濛濛远雾飞轻罗。
<br>蟠桃树上日欲出，白榆枝畔星无多。
<br>
<br>
<br>
<br>&nbsp;&nbsp; 卷494_52 【海边远望】施肩吾 
<br>
<br>扶桑枝边红皎皎，天鸡一声四溟晓。
<br>偶看仙女上青天，鸾鹤无多采云少。
<br>
<br>
<br>
<br>&nbsp;&nbsp; 卷494_53 【听南僧说偈词】施肩吾 
<br>
<br>师子座中香已发，西方佛偈南僧说。
<br>惠风吹尽六条尘，清净水中初见月。
<br>
<br>
<br>
<br>&nbsp;&nbsp; 卷494_54 【春日美新绿词】施肩吾 
<br>
<br>前日萌芽小于粟，今朝草树色已足。
<br>天公不语能运为，驱遣羲和染新绿。
<br>
<br>
<br>
<br>&nbsp;&nbsp; 卷494_55 【对月忆嵩阳故人】施肩吾 
<br>
<br>团团月光照西壁，嵩阳故人千里隔。
<br>不知三十六峰前，定为何处峰前客。
<br>
<br>
<br>
<br>&nbsp;&nbsp; 卷494_56 【赠莎地道士】施肩吾 
<br>
<br>莎地阴森古莲叶，游龟暗老青苔甲。
<br>池边道士夸眼明，夜取蟭螟摘蚊睫。
<br>
<br>
<br>
<br>&nbsp;&nbsp; 卷494_57 【效古词】施肩吾 
<br>
<br>莫愁新得年十六，如蛾双眉长带绿。
<br>初学箜篌四五人，莫愁独自声前足。
<br>
<br>
<br>
<br>&nbsp;&nbsp; 卷494_58 【冬日观早朝】施肩吾 
<br>
<br>紫烟捧日炉香动，万马千车踏新冻。
<br>绣衣年少朝欲归，美人犹在青楼梦。
<br>
<br>
<br>
<br>&nbsp;&nbsp; 卷494_59 【观吴偃画松】施肩吾 
<br>
<br>君有绝艺终身宝，方寸巧心通万造。
<br>忽然写出涧底松，笔下看看一枝老。
<br>
<br>
<br>
<br>&nbsp;&nbsp; 卷494_60 【题山僧水阁】施肩吾 
<br>
<br>山房水阁连空翠，沈沈下有蛟龙睡。
<br>老僧趺坐入定时，不知花落黄金地。
<br>
<br>
<br>
<br>&nbsp;&nbsp; 卷494_61 【登岘亭怀孟生】施肩吾 
<br>
<br>岘山自高水自绿，后辈词人心眼俗。
<br>鹿门才子不再生，怪景幽奇无管属。
<br>
<br>
<br>
<br>&nbsp;&nbsp; 卷494_62 【吴中代蜀客吟】施肩吾 
<br>
<br>身狎吴儿家在蜀，春深屡唱思乡曲。
<br>峨眉风景无主人，锦江悠悠为谁绿。
<br>
<br>
<br>
<br>&nbsp;&nbsp; 卷494_63 【戏咏榆荚】施肩吾 
<br>
<br>风吹榆钱落如雨，绕林绕屋来不住。
<br>知尔不堪还酒家，漫教夷甫无行处。
<br>
<br>
<br>
<br>&nbsp;&nbsp; 卷494_64 【寄李补阙】施肩吾 
<br>
<br>苍生应怪君起迟，蒲轮重辗嵩阳道。
<br>功成名遂来不及，三十六峰仙鹤老。
<br>
<br>
<br>
<br>&nbsp;&nbsp; 卷494_65 【贫客吟】施肩吾 
<br>
<br>l6毯敝衣无处结，寸心耿耿如刀切。
<br>今朝欲泣泉客珠，及到盘中却成血。
<br>
<br>
<br>
<br>&nbsp;&nbsp; 卷494_66 【诮山中叟】施肩吾 
<br>
<br>老人今年八十几，口中零落残牙齿。
<br>天阴伛偻带嗽行，犹向岩前种松子。
<br>
<br>
<br>
<br>&nbsp;&nbsp; 卷494_67 【闻山中步虚声】施肩吾 
<br>
<br>何人步虚南峰顶，鹤唳九天霜月冷。
<br>仙词偶逐东风来，误飘数声落尘境。
<br>
<br>
<br>
<br>&nbsp;&nbsp; 卷494_68 【题龙池山人】施肩吾 
<br>
<br>主人家在龙池侧，水中有鱼不敢食。
<br>终朝采药供仙厨，却笑桃花少颜色。
<br>
<br>
<br>
<br>&nbsp;&nbsp; 卷494_69 【玩新桃花】施肩吾 
<br>
<br>几叹红桃开未得，忽惊造化新装饰。
<br>一种同沾荣盛时，偏荷清光借颜色。
<br>
<br>
<br>
<br>&nbsp;&nbsp; 卷494_70 【山石榴花】施肩吾 
<br>
<br>深色胭脂碎剪红，巧能攒合是天公。
<br>莫言无物堪相比，妖艳西施春驿中。
<br>
<br>
<br>
<br>&nbsp;&nbsp; 卷494_71 【玩友人庭竹】施肩吾 
<br>
<br>曾去玄洲看种玉，那似君家满庭竹。
<br>客来不用呼清风，此处挂冠凉自足。
<br>
<br>
<br>
<br>&nbsp;&nbsp; 卷494_72 【秋夜山居二首】施肩吾 
<br>
<br>幽居正想餐霞客，夜久月寒珠露滴。
<br>千年独鹤两三声，飞下岩前一枝柏。
<br>
<br>去雁声遥人语绝，谁家素机织新雪。
<br>秋山野客醉醒时，百尺老松衔半月。
<br>
<br>
<br>
<br>&nbsp;&nbsp; 卷494_73 【秋夜山中别友人】施肩吾 
<br>
<br>独鹤孤云两难说，明朝又作东西别。
<br>知君少壮无几年，莫爱闲吟老松月。
<br>
<br>
<br>
<br>&nbsp;&nbsp; 卷494_74 【赠别王炼师往罗浮】施肩吾 
<br>
<br>道俗骈阗留不住，罗浮山上有心期。
<br>却愁仙处人难到，别后音书寄与谁。
<br>
<br>
<br>
<br>&nbsp;&nbsp; 卷494_75 【春日餐霞阁】施肩吾 
<br>
<br>洒水初晴物候新，餐霞阁上最宜春。
<br>山花四面风吹入，为我铺床作锦茵。
<br>
<br>
<br>
<br>&nbsp;&nbsp; 卷494_76 【喜友再相逢】施肩吾 
<br>
<br>三十年前与君别，可怜容色夺花红。
<br>谁知日月相催促，此度见君成老翁。
<br>
<br>
<br>
<br>&nbsp;&nbsp; 卷494_77 【候仙词】施肩吾 
<br>
<br>西归公子何时降，南岳先生早晚来。
<br>巡历世间犹未遍，乞求鸾鹤且裴回。
<br>
<br>
<br>
<br>&nbsp;&nbsp; 卷494_78 【修仙词】施肩吾 
<br>
<br>丹田自种留年药，玄谷长生续命芝。
<br>世上漫忙兼漫走，不知求己更求谁。
<br>
<br>
<br>
<br>&nbsp;&nbsp; 卷494_79 【夏日题方师院】施肩吾 
<br>
<br>火天无处买清风，闷发时来入梵宫。
<br>只向方师小廊下，回看门外是樊笼。
<br>
<br>
<br>
<br>&nbsp;&nbsp; 卷494_80 【春游乐】施肩吾 
<br>
<br>一年三百六十日，赏心那似春中物。
<br>草迷曲坞花满园，东家少年西家出。
<br>
<br>
<br>
<br>&nbsp;&nbsp; 卷494_81 【仙客归乡词二首】施肩吾 
<br>
<br>六合八荒游未半，子孙零落暂归来。
<br>井边不认捎云树，多是门人在后栽。
<br>
<br>洞中日月洞中仙，不算离家是几年。
<br>出郭始知人代变，又须抛却古时钱。
<br>
<br>
<br>
<br>&nbsp;&nbsp; 卷494_82 【云州饮席】施肩吾 
<br>
<br>酒肠虽满少欢情，身在云州望帝城。
<br>巡次合当谁改令，先须为我打还京。
<br>
<br>
<br>
<br>&nbsp;&nbsp; 卷494_83 【戏赠李主簿】施肩吾 
<br>
<br>官罢江南客恨遥，二年空被酒中消。
<br>不知暗数春游处，偏忆扬州第几桥。
<br>
<br>
<br>
<br>&nbsp;&nbsp; 卷494_84 【春词（一作沈亚之诗）】施肩吾 
<br>
<br>黄鸟啼多春日高，红芳开尽井边桃。
<br>美人手暖裁衣易，片片轻云落剪刀。
<br>
<br>
<br>
<br>&nbsp;&nbsp; 卷494_85 【题景上人山门】施肩吾 
<br>
<br>水有青莲沙有金，老僧于此独观心。
<br>愁人欲寄中峰宿，只恐白猿啼夜深。
<br>
<br>
<br>
<br>&nbsp;&nbsp; 卷494_86 【妓人残妆词】施肩吾 
<br>
<br>云髻已收金凤凰，巧匀轻黛约残妆。
<br>不知昨夜新歌响，犹在谁家绕画梁。
<br>
<br>
<br>
<br>&nbsp;&nbsp; 卷494_87 【临水亭】施肩吾 
<br>
<br>只怪素亭黏黛色，溪烟为我染莓苔。
<br>欲知源上春风起，看取桃花逐水来。
<br>
<br>
<br>
<br>&nbsp;&nbsp; 卷494_88 【听范玄长吟】施肩吾 
<br>
<br>声声扣出碧琅玕，能使秋猿欲叫难。
<br>诗兴未穷心更远，手垂青拂向云看。
<br>
<br>
<br>
<br>&nbsp;&nbsp; 卷494_89 【观叶生画花】施肩吾 
<br>
<br>心窍玲珑貌亦奇，荣枯只在手中移。
<br>今朝故向霜天里，点破繁花四五枝。
<br>
<br>
<br>
<br>&nbsp;&nbsp; 卷494_90 【洗丹沙词】施肩吾 
<br>
<br>千淘万洗紫光攒，夜火荧荧照玉盘。
<br>恐是麻姑残米粒，不曾将与世人看。
<br>
<br>
<br>
<br>&nbsp;&nbsp; 卷494_91 【长安春夜吟】施肩吾 
<br>
<br>露盘滴时河汉微，美人灯下裁春衣。
<br>蟾蜍东去鹊南飞，芸香省中郎不归。
<br>
<br>
<br>
<br>&nbsp;&nbsp; 卷494_92 【自述】施肩吾 
<br>
<br>箧贮灵砂日日看，欲成仙法脱身难。
<br>不知谁向交州去，为谢罗浮葛长官。
<br>
<br>
<br>
<br>&nbsp;&nbsp; 卷494_93 【少年行】施肩吾 
<br>
<br>醉骑白马走空衢，恶少皆称电不如。
<br>五凤街头新勒辔，半垂衫袖揖金吾。
<br>
<br>
<br>
<br>&nbsp;&nbsp; 卷494_94 【越中遇寒食】施肩吾 
<br>
<br>去岁清明霅溪口，今朝寒食镜湖西。
<br>信知天地心不易，还有子规依旧啼。
<br>
<br>
<br>
<br>&nbsp;&nbsp; 卷494_95 【赠采药叟】施肩吾 
<br>
<br>老去唯将药裹行，无家无累一身轻。
<br>却教年少取书卷，小字灯前斗眼明。
<br>
<br>
<br>
<br>&nbsp;&nbsp; 卷494_96 【清夜忆仙宫子】施肩吾 
<br>
<br>夜静门深紫洞烟，孤行独坐忆神仙。
<br>三清宫里月如昼，十二宫楼何处眠。
<br>
<br>
<br>
<br>&nbsp;&nbsp; 卷494_97 【江南怨】施肩吾 
<br>
<br>愁见桥边荇叶新，兰舟枕水楫生尘。
<br>从来不是无莲采，十顷莲塘卖与人。
<br>
<br>
<br>
<br>&nbsp;&nbsp; 卷494_98 【送绝尘子归旧隐二首】施肩吾 
<br>
<br>云水千重绕洞门，独归何处是桃源。
<br>仙方不用随身去，留与人间老子孙。
<br>
<br>班藤为杖草为衣，万壑千峰独自归。
<br>纵令相忆谁相报，桂树岩边人信稀。
<br>
<br>
<br>
<br>&nbsp;&nbsp; 卷494_99 【送裴秀才归淮南】施肩吾 
<br>
<br>怪来频起咏刀头，枫叶枝边一夕秋。
<br>又向江南别才子，却将风景过扬州。
<br>
<br>
<br>
<br>&nbsp;&nbsp; 卷494_100 【钱塘渡口】施肩吾 
<br>
<br>天堑茫茫连沃焦，秦皇何事不安桥。
<br>钱塘渡口无钱纳，已失西兴两信潮。
<br>
<br>
<br>
<br>&nbsp;&nbsp; 卷494_101 【春日宴徐君池亭】施肩吾 
<br>
<br>暂凭春酒换愁颜，今日应须醉始还。
<br>池上有门君莫掩，从教野客见青山。
<br>
<br>
<br>
<br>&nbsp;&nbsp; 卷494_102 【山中送友人】施肩吾 
<br>
<br>欲折杨枝别恨生，一重枝上一啼莺。
<br>乱山重叠云相掩，君向乱山何处行。
<br>
<br>
<br>
<br>&nbsp;&nbsp; 卷494_103 【寄王少府】施肩吾 
<br>
<br>采松仙子徒销日，吃菜山僧枉过生。
<br>多谢蓝田王少府，人间诗酒最关情。
<br>
<br>
<br>
<br>&nbsp;&nbsp; 卷494_104 【赠女道士郑玉华二首】施肩吾 
<br>
<br>玄发新簪碧藕花，欲添肌雪饵红砂。
<br>世间风景那堪恋，长笑刘郎漫忆家。
<br>
<br>明镜湖中休采莲，却师阿母学神仙。
<br>朱丝误落青囊里，犹是箜篌第几弦。
<br>
<br>
<br>
<br>&nbsp;&nbsp; 卷494_105 【寄西台李侍御】施肩吾 
<br>
<br>二千馀里采琼瑰，到处伤心瓦砾堆。
<br>唯有绣衣周柱史，独将珠玉挂西台。
<br>
<br>
<br>
<br>&nbsp;&nbsp; 卷494_106 【赠凌仙姥】施肩吾 
<br>
<br>阿母从天降几时，前朝惟有汉皇知。
<br>仙桃不啻三回熟，饱见东方一小儿。
<br>
<br>
<br>
<br>&nbsp;&nbsp; 卷494_107 【晚春送王秀才游剡川】施肩吾 
<br>
<br>越山花去剡藤新，才子风光不厌春。
<br>第一莫寻溪上路，可怜仙女爱迷人。
<br>
<br>
<br>
<br>&nbsp;&nbsp; 卷494_108 【冯上人院】施肩吾 
<br>
<br>扰扰凡情逐水流，世间多喜复多忧。
<br>一回行到冯公院，便欲令人百事休。
<br>
<br>
<br>
<br>&nbsp;&nbsp; 卷494_109 【金吾词】施肩吾 
<br>
<br>行拥朱轮锦幨儿，望仙门外叱金羁。
<br>染须偷嫩无人觉，唯有平康小妇知。
<br>
<br>
<br>
<br>&nbsp;&nbsp; 卷494_110 【观舞女】施肩吾 
<br>
<br>缠红结紫畏风吹，袅娜初回弱柳枝。
<br>买笑未知谁是主，万人心逐一人移。
<br>
<br>
<br>
<br>&nbsp;&nbsp; 卷494_111 【鄠县村居】施肩吾 
<br>
<br>欲住村西日日慵，上山无水引高踪。
<br>谁能求得秦皇术，为我先驱紫阁峰。
<br>
<br>
<br>
<br>&nbsp;&nbsp; 卷494_112 【酬周秀才】施肩吾 
<br>
<br>三展蜀笺皆郢曲，我心珍重甚琼瑶。
<br>应缘水府龙神睡，偷得蛟人五色绡。
<br>
<br>
<br>
<br>&nbsp;&nbsp; 卷494_113 【旅次文水县喜遇李少府】施肩吾 
<br>
<br>为君三日废行程，一县官人是酒朋。
<br>共忆襄阳同醉处，尚书坐上纳银觥。
<br>
<br>
<br>
<br>&nbsp;&nbsp; 卷494_114 【夏雨后题青荷兰若】施肩吾 
<br>
<br>僧舍清凉竹树新，初经一雨洗诸尘。
<br>微风忽起吹莲叶，青玉盘中泻水银。
<br>
<br>
<br>
<br>&nbsp;&nbsp; 卷494_115 【途中逢少女】施肩吾 
<br>
<br>身倚西门笑向东，牡丹初折一枝红。
<br>市头日卖千般镜，知落谁家新匣中。
<br>
<br>
<br>
<br>&nbsp;&nbsp; 卷494_116 【山中玩白鹿】施肩吾 
<br>
<br>绕洞寻花日易销，人间无路得相招。
<br>呦呦白鹿毛如雪，踏我桃花过石桥。
<br>
<br>
<br>
<br>&nbsp;&nbsp; 卷494_117 【山居乐】施肩吾 
<br>
<br>鸾鹤每于松下见，笙歌常向坐中闻。
<br>手持十节龙头杖，不指虚空即指云。
<br>
<br>
<br>
<br>&nbsp;&nbsp; 卷494_118 【襄阳曲】施肩吾 
<br>
<br>大堤女儿郎莫寻，三三五五结同心。
<br>清晨对镜理容色，意欲取郎千万金。
<br>
<br>
<br>
<br>&nbsp;&nbsp; 卷494_119 【望夫词二首】施肩吾 
<br>
<br>看看北雁又南飞，薄幸征夫久不归。
<br>蟢子到头无信处，凡经几度上人衣。
<br>
<br>何事经年断书信，愁闻远客说风波。
<br>西家还有望夫伴，一种泪痕儿最多。
<br>
<br>
<br>
<br>&nbsp;&nbsp; 卷494_120 【少妇游春词】施肩吾 
<br>
<br>簇锦攒花斗胜游，万人行处最风流。
<br>无端自向春园里，笑摘青梅叫阿侯。
<br>
<br>
<br>
<br>&nbsp;&nbsp; 卷494_121 【折柳枝】施肩吾 
<br>
<br>伤见路边杨柳春，一重折尽一重新。
<br>今年还折去年处，不送去年离别人。
<br>
<br>
<br>
<br>&nbsp;&nbsp; 卷494_122 【归将吟】施肩吾 
<br>
<br>百战放归成老翁，馀生得出死人中。
<br>今朝授敕三回舞，两赐青娥又拜公。
<br>
<br>
<br>
<br>&nbsp;&nbsp; 卷494_123 【惜花词】施肩吾 
<br>
<br>千树繁红绕碧泉，正宜尊酒对芳年。
<br>明朝欲饮还来此，只怕春风却在前。
<br>
<br>
<br>
<br>&nbsp;&nbsp; 卷494_124 【抛缠头词】施肩吾 
<br>
<br>翠娥初罢绕梁词，又见双鬟对舞时。
<br>一抱红罗分不足，参差裂破凤凰儿。
<br>
<br>
<br>
<br>&nbsp;&nbsp; 卷494_125 【望骑马郎】施肩吾 
<br>
<br>碧蹄新压步初成，玉色郎君弄影行。
<br>赚杀唱歌楼上女，伊州误作石州声。
<br>
<br>
<br>
<br>&nbsp;&nbsp; 卷494_126 【春日钱塘杂兴二首】施肩吾 
<br>
<br>酒姥溪头桑袅袅，钱塘郭外柳毵毵。
<br>路逢邻妇遥相问，小小如今学养蚕。
<br>
<br>西邻年少问东邻，柳岸花堤几处新。
<br>昨夜雨多春水阔，隔江桃叶唤何人。
<br>
<br>
<br>
<br>&nbsp;&nbsp; 卷494_127 【玩手植松】施肩吾 
<br>
<br>却思毫末栽松处，青翠才将众草分。
<br>今日散材遮不得，看看气色欲凌云。
<br>
<br>
<br>
<br>&nbsp;&nbsp; 卷494_128 【夜笛词】施肩吾 
<br>
<br>皎洁西楼月未斜，笛声寥亮入东家。
<br>却令灯下裁衣妇，误剪同心一半花。
<br>
<br>
<br>
<br>&nbsp;&nbsp; 卷494_129 【赠郑伦吹凤管】施肩吾 
<br>
<br>喃喃解语凤凰儿，曾听梨园竹里吹。
<br>谁谓五陵年少子，还将此曲暗相随。
<br>
<br>
<br>
<br>&nbsp;&nbsp; 卷494_130 【蜀茗词】施肩吾 
<br>
<br>越碗初盛蜀茗新，薄烟轻处搅来匀。
<br>山僧问我将何比，欲道琼浆却畏嗔。
<br>
<br>
<br>
<br>&nbsp;&nbsp; 卷494_131 【春霁】施肩吾 
<br>
<br>煎茶水里花千片，候客亭中酒一樽。
<br>独对春光还寂寞，罗浮道士忽敲门。
<br>
<br>
<br>
<br>&nbsp;&nbsp; 卷494_132 【讽山云】施肩吾 
<br>
<br>闲云生叶不生根，常被重重蔽石门。
<br>赖有风帘能扫荡，满山晴日照乾坤。
<br>
<br>
<br>
<br>&nbsp;&nbsp; 卷494_133 【日晚归山词】施肩吾 
<br>
<br>虎迹新逢雨后泥，无人家处洞边溪。
<br>独行归客晚山里，赖有鹧鸪临路岐。
<br>
<br>
<br>
<br>&nbsp;&nbsp; 卷494_134 【玩花词】施肩吾 
<br>
<br>今朝造化使春风，开折西施面上红。
<br>竟日眼前犹不足，数株舁入寸心中。
<br>
<br>
<br>
<br>&nbsp;&nbsp; 卷494_135 【长安早春】施肩吾 
<br>
<br>报花消息是春风，未见先教何处红。
<br>想得芳园十馀日，万家身在画屏中。
<br>
<br>
<br>
<br>&nbsp;&nbsp; 卷494_136 【再酬李先辈】施肩吾 
<br>
<br>清辞再发郢人家，字字新移锦上花。
<br>能使龙宫买绡女，低回不敢织轻霞。
<br>
<br>
<br>
<br>&nbsp;&nbsp; 卷494_137 【寄隐者】施肩吾 
<br>
<br>路绝空林无处问，幽奇山水不知名。
<br>松门拾得一片屐，知是高人向此行。
<br>
<br>
<br>
<br>&nbsp;&nbsp; 卷494_138 【寄四明山子】施肩吾 
<br>
<br>高栖只在千峰里，尘世望君那得知。
<br>长忆去年风雨夜，向君窗下听猿时。
<br>
<br>
<br>
<br>&nbsp;&nbsp; 卷494_139 【观美人】施肩吾 
<br>
<br>漆点双眸鬓绕蝉，长留白雪占胸前。
<br>爱将红袖遮娇笑，往往偷开水上莲。
<br>
<br>
<br>
<br>&nbsp;&nbsp; 卷494_140 【收妆词】施肩吾 
<br>
<br>斜月胧胧照半床，茕茕孤妾懒收妆。
<br>灯前再览青铜镜，枉插金钗十二行。
<br>
<br>
<br>
<br>&nbsp;&nbsp; 卷494_141 【仙女词】施肩吾 
<br>
<br>仙女群中名最高，曾看王母种仙桃。
<br>手题金简非凡笔，道是天边玉兔毛。
<br>
<br>
<br>
<br>&nbsp;&nbsp; 卷494_142 【仙翁词】施肩吾 
<br>
<br>世间无远可为游，六合朝行夕已周。
<br>坛上夜深风雨静，小仙乘月击苍虬。
<br>
<br>
<br>
<br>&nbsp;&nbsp; 卷494_143 【遇李山人】施肩吾 
<br>
<br>游山游水几千重，二十年中一度逢。
<br>别易会难君且住，莫交青竹化为龙。
<br>
<br>
<br>
<br>&nbsp;&nbsp; 卷494_144 【同张炼师溪行】施肩吾 
<br>
<br>青溪道士紫霞巾，洞里仙家旧是邻。
<br>每见桃花逐流水，无回不忆武陵人。
<br>
<br>
<br>
<br>&nbsp;&nbsp; 卷494_145 【桃源词二首】施肩吾 
<br>
<br>夭夭花里千家住，总为当时隐暴秦。
<br>归去不论无旧识，子孙今亦是他人。
<br>
<br>秦世老翁归汉世，还同白鹤返辽城。
<br>纵令记得山川路，莫问当时州县名。
<br>
<br>
<br>
<br>&nbsp;&nbsp; 卷494_146 【送道友游山】施肩吾 
<br>
<br>欲驻如今未老形，万重山上九芝清。
<br>君今若问采芝路，踏水踏云攀杳冥。
<br>
<br>
<br>
<br>&nbsp;&nbsp; 卷494_147 【赠王屋刘道士】施肩吾 
<br>
<br>小有洞中长住客，大罗天下后来仙。
<br>出门即是寻常处，未可还它跨鹤鞭。
<br>
<br>
<br>
<br>&nbsp;&nbsp; 卷494_148 【谢自然升仙】施肩吾 
<br>
<br>分明得道谢自然，古来漫说尸解仙。
<br>如花年少一女子，身骑白鹤游青天。
<br>
<br>
<br>
<br>&nbsp;&nbsp; 卷494_149 【秋吟献李舍人】施肩吾 
<br>
<br>肠结愁根酒不消，新惊白发长愁苗。
<br>主司傥许题名姓，笔下看成度海桥。
<br>
<br>
<br>
<br>&nbsp;&nbsp; 卷494_150 【山中喜静和子见访】施肩吾 
<br>
<br>绝壁深溪无四邻，每逢猿鹤即相亲。
<br>小奴惊出垂藤下，山犬今朝吠一人。
<br>
<br>
<br>
<br>&nbsp;&nbsp; 卷494_151 【春日题罗处士山舍】施肩吾 
<br>
<br>乱叠千峰掩翠微，高人爱此自忘机。
<br>春风若扫阶前地，便是山花带锦飞。
<br>
<br>
<br>
<br>&nbsp;&nbsp; 卷494_152 【访松岭徐炼师】施肩吾 
<br>
<br>千仞峰头一谪仙，何时种玉已成田。
<br>开经犹在松阴里，读到南华第几篇。
<br>
<br>
<br>
<br>&nbsp;&nbsp; 卷494_153 【江南织绫词】施肩吾 
<br>
<br>卿卿买得越人丝，贪弄金梭懒画眉。
<br>女伴能来看新bE，鸳鸯正欲上花枝。
<br>
<br>
<br>
<br>&nbsp;&nbsp; 卷494_154 【宿兰若】施肩吾 
<br>
<br>听钟投宿入孤烟，岩下病僧犹坐禅。
<br>独夜客心何处是，秋云影里一灯然。
<br>
<br>
<br>
<br>&nbsp;&nbsp; 卷494_155 【题禅僧院】施肩吾 
<br>
<br>栖禅枝畔数花新，飞作琉璃池上尘。
<br>谷鸟自啼猿自叫，不能愁得定中人。
<br>
<br>
<br>
<br>&nbsp;&nbsp; 卷494_156 【送绝粒僧】施肩吾 
<br>
<br>碧洞青萝不畏深，免将饥渴累禅心。
<br>若期野客来相访，一室无烟何处寻。
<br>
<br>
<br>
<br>&nbsp;&nbsp; 卷494_157 【早春游曲江】施肩吾 
<br>
<br>芳处亦将枯槁同，应缘造化未施功。
<br>羲和若拟动炉鞴，先铸曲江千树红。
<br>
<br>
<br>
<br>&nbsp;&nbsp; 卷494_158 【佳人览镜】施肩吾 
<br>
<br>每坐台前见玉容，今朝不与昨朝同。
<br>良人一夜出门宿，减却桃花一半红。
<br>
<br>
<br>
<br>&nbsp;&nbsp; 卷494_159 【遇王山人】施肩吾 
<br>
<br>每欲寻君千万峰，岂知人世也相逢。
<br>一瓢遗却在何处，应挂天台最老松。
<br>
<br>
<br>
<br>&nbsp;&nbsp; 卷494_160 【遇醉道士】施肩吾 
<br>
<br>霞帔寻常带酒眠，路傍疑是酒中仙。
<br>醉来不住人家宿，多向远山松月边。
<br>
<br>
<br>
<br>&nbsp;&nbsp; 卷494_161 【送人归台州】施肩吾 
<br>
<br>莫驱归骑且徘徊，更遣离情四五杯。
<br>醉后不忧迷客路，遥看瀑布识天台。
<br>
<br>
<br>
<br>&nbsp;&nbsp; 卷494_162 【赠施仙姑】施肩吾 
<br>
<br>缥缈吾家一女仙，冰容虽小不知年。
<br>有时频夜看明月，心在嫦娥几案边。
<br>
<br>
<br>
<br>&nbsp;&nbsp; 卷494_163 【山院观花】施肩吾 
<br>
<br>初来唯见空树枝，今朝满院花如雪。
<br>门前为报诸少年，明日来迟不堪折。
<br>
<br>
<br>
<br>&nbsp;&nbsp; 卷494_164 【经桃花夫人庙】施肩吾 
<br>
<br>谁能枉驾入荒榛，随例形相土木身。
<br>不及连山种桃树，花开犹得识夫人。
<br>
<br>
<br>
<br>&nbsp;&nbsp; 卷494_165 【代农叟吟】施肩吾 
<br>
<br>且将一笑悦丰年，渐老那能日日眠。
<br>引客特来山地上，坐看秋水落红莲。
<br>
<br>
<br>
<br>&nbsp;&nbsp; 卷494_166 【下第春游】施肩吾 
<br>
<br>羁情含蘖复含辛，泪眼看花只似尘。
<br>天遣春风领春色，不教分付与愁人。
<br>
<br>
<br>
<br>&nbsp;&nbsp; 卷494_167 【送僧游越】施肩吾 
<br>
<br>麻衣年少雪为颜，却笑孤云未是闲。
<br>此去若逢花柳月，栖禅莫向苎罗山。
<br>
<br>
<br>
<br>&nbsp;&nbsp; 卷494_168 【遇越州贺仲宣】施肩吾 
<br>
<br>君在镜湖西畔住，四明山下莫经春。
<br>门前几个采莲女，欲泊莲舟无主人。
<br>
<br>
<br>
<br>&nbsp;&nbsp; 卷494_169 【江南积雨叹】施肩吾 
<br>
<br>人厌为霖水毁溪，床边生菌路成泥。
<br>雨师一日三回到，栋里闲云岂得栖。
<br>
<br>
<br>
<br>&nbsp;&nbsp; 卷494_170 【云中道上作】施肩吾 
<br>
<br>羊马群中觅人道，雁门关外绝人家。
<br>昔时闻有云中郡，今日无云空见沙。
<br>
<br>
<br>
<br>&nbsp;&nbsp; 卷494_171 【同诸隐者夜登四明山】施肩吾 
<br>
<br>半夜寻幽上四明，手攀松桂触云行。
<br>相呼已到无人境，何处玉箫吹一声。
<br>
<br>
<br>
<br>&nbsp;&nbsp; 卷494_172 【戏郑申府】施肩吾 
<br>
<br>年少郑郎那解愁，春来闲卧酒家楼。
<br>胡姬若拟邀他宿，挂却金鞭系紫骝。
<br>
<br>
<br>
<br>&nbsp;&nbsp; 卷494_173 【宿干越亭】施肩吾 
<br>
<br>琵琶洲上人行绝，干越亭中客思多。
<br>月满秋江山冷落，不知谁问夜如何。
<br>
<br>
<br>
<br>&nbsp;&nbsp; 卷494_174 【少女词二首】施肩吾 
<br>
<br>娇羞不肯点新黄，踏过金钿出绣床。
<br>信物无端寄谁去，等闲裁破锦鸳鸯。
<br>
<br>同心带里脱金钱，买取头花翠羽连。
<br>手执木兰犹未惯，今朝初上采菱船。
<br>
<br>
<br>
<br>&nbsp;&nbsp; 卷494_175 【冬词】施肩吾 
<br>
<br>锦绣堆中卧初起，芙蓉面上粉犹残。
<br>台前也欲梳云髻，只怕盘龙手捻难。
<br>
<br>
<br>
<br>&nbsp;&nbsp; 卷494_176 【昭君怨】施肩吾 
<br>
<br>马上徒劳别恨深，总缘如玉不输金。
<br>已知贱妾无归日，空荷君王有悔心。
<br>
<br>
<br>
<br>&nbsp;&nbsp; 卷494_177 【赠仙子】施肩吾 
<br>
<br>欲令雪貌带红芳，更取金瓶泻玉浆。
<br>凤管鹤声来未足，懒眠秋月忆萧郎。
<br>
<br>
<br>
<br>&nbsp;&nbsp; 卷494_178 【越溪怀古】施肩吾 
<br>
<br>忆昔西施人未求，浣纱曾向此溪头。
<br>一朝得侍君王侧，不见玉颜空水流。
<br>
<br>
<br>
<br>&nbsp;&nbsp; 卷494_179 【秋夜山中赠别友人】施肩吾 
<br>
<br>何处邀君话别情，寒山木落月华清。
<br>莫愁今夜无诗思，已听秋猿第一声。
<br>
<br>
<br>
<br>&nbsp;&nbsp; 卷494_180 【大堤新咏】施肩吾 
<br>
<br>行路少年知不知，襄阳全欠旧来时。
<br>宜城贾客载钱出，始觉大堤无女儿。
<br>
<br>
<br>
<br>&nbsp;&nbsp; 卷494_181 【宿四明山】施肩吾 
<br>
<br>黎洲老人命余宿，杳然高顶浮云平。
<br>下视不知几千仞，欲晓不晓天鸡声。
<br>
<br>
<br>
<br>&nbsp;&nbsp; 卷494_182 【禁中新柳】施肩吾 
<br>
<br>万条金钱带春烟，深染青丝不直钱。
<br>又免生当离别地，宫鸦啼处禁门前。
<br>
<br>
<br>
<br>&nbsp;&nbsp; 卷494_183 【酬张明府】施肩吾 
<br>
<br>潘令新诗忽寄来，分明绣段对花开。
<br>此时欲醉红楼里，正被歌人劝一杯。
<br>
<br>
<br>
<br>&nbsp;&nbsp; 卷494_184 【安吉天宁寺闻磬】施肩吾 
<br>
<br>玉磬敲时清夜分，老龙吟断碧天云。
<br>邻房逢见广州客，曾向罗浮山里闻。
<br>
<br>
<br>
<br>&nbsp;&nbsp; 卷494_185 【句】施肩吾 
<br>
<br>年来如抛梭，不老应不得。（以下见《纪事》）。
<br>
<br>花眼绽红斟酒看，药心抽绿带烟锄。（赠友人下第闲居）
<br>
<br>颠狂楚客歌成雪，媚赖吴娘笑是盐。
<br>
<br>荷翻紫盖摇波面，蒲莹青刀插水湄。
<br>
<br>烟黏薜荔龙须软，雨压芭蕉凤翅垂。（二联并百韵， 
<br>山居诗所存，不见其全）
<br>
<br>茶为涤烦子，酒为忘忧君。（见《说郛》）。
<br>
<br>锄药顾老叟，焚香呼小青。（见陈继儒《珍珠船》）
<br>
<br>遗却白鸡呼喌喌。（见《野客丛谈》）。
<br>
<br>五通本是佛家奴，身著青衣一足无。（寺宿为五通所挠作。 
<br>以下见《海录碎事》）
<br>
<br>天边有仙药，为我补三关。
<br>
<br>世人谁不爱年长，所欲皆非保命方。
<br>
<br>但看日及花，惟是朝可怜。（《槿花》）。
<br>
<br>池塘已长鸡头叶，篱落初开狗脊花。（赠临平湖主人）
<br>
<br>出路船为脚，供官本是奴。（《赠盐官主人》）
<br>
<br>一言感著热铁心，为人剑下偷青娥。（《老侠词》）
<br>
<br>青鬓丈人不识愁。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
