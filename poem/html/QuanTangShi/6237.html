<HTML>
<HEAD>
<TITLE>全唐诗 卷794-798 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷794-798</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷794-798</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6237"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷794-798')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷794-798]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷794_1 【讲德联句】皎然 
<br>
<br>先王设位，以正邦国。建立大官，封植有德。 --潘述
<br>二南敷化，四岳述职。其言不朽，其仪不忒。 --汤衡
<br>暨于嬴刘，乃创程式。罢侯置守，剖竹分域。 --皎然
<br>赫矣皇唐，康哉立极。精选藩翰，庸资正直。 --潘述
<br>爰命我公，东土作则。克己恭俭，疲人休息。 --汤衡
<br>济济闾閈，油油黍稷。既富既教，足兵足食。 --皎然
<br>恤其凋瘵，剪其荆棘。威怀逋叛，扑灭蝥贼。 --潘述
<br>疾恶如雠，闻善不惑。哀矜鳏寡，旌礼儒墨。 --汤衡
<br>乃修堤防，乃浚沟洫。以利通商，以溉嘉谷。 --皎然
<br>征赋以节，计功以时。人胥怀惠，吏不能欺。 --潘述
<br>我政载孚，我邦载绥。猛兽不暴，嘉鱼维滋。 --汤衡
<br>肃恭明神，齐沐不亏。岁或骄阳，雨无愆期。 --皎然
<br>帝嘉有庸，宠命来斯。紫绂载绥，金章陆离。 --潘述
<br>资忠履孝，阅礼敦诗。明德惟馨，自天祐之。 --汤衡
<br>
<br>&nbsp;&nbsp; 卷794_2 【讲古文联句】皎然 
<br>
<br>帝出于震，文明始敷。 --潘述
<br>山岳降气，龟龙负图。 --裴济
<br>爰有书契，乃立典谟。 --皎然
<br>先知孔圣，飞步天衢。 --汤衡
<br>汉承秦弊，尊儒尚学。 --潘述
<br>百氏六经，九流七略。 --裴济
<br>屈宋接武，班马继作。 --皎然
<br>或颂燕然，或赞麟阁。 --汤衡
<br>降及三祖，始变二雅。 --潘述
<br>仲宣闲和，公干萧洒。 --皎然
<br>士衡安仁，不史不野。 --皎然
<br>左张精奥，嵇阮高寡。 --汤衡
<br>暨于江表，其文郁兴。 --汤衡
<br>绮丽争发，繁芜则惩。 --潘述
<br>词晔春华，思清冬冰。 --潘述
<br>景纯跌宕，游仙独步。 --汤衡
<br>青云其情，白璧其句。 --汤衡
<br>灵运山水，实多奇趣。 --潘述
<br>远派孤峰，龙腾凤翥。 --潘述
<br>陶令田园，匠意真直。 --皎然
<br>春柳寒松，不凋不饰。 --皎然
<br>江淹杂体，方见才力。 --汤衡
<br>拟之信工，似而不逼。 --汤衡
<br>鲍昭从军，主意危苦。 --潘述
<br>气胜其词，雅愧于古。 --潘述
<br>隐侯似病，创制规矩。 --皎然
<br>时见琳琅，惜哉榛楛。 --皎然
<br>谢脁秀发，词理翩翩。 --汤衡
<br>孤标爽迈，深造精研。 --汤衡
<br>惠休翰林，别白离坚。 --潘述
<br>有会必惬，无惭曩贤。 --潘述
<br>吴均颇劲，失于典裁。 --皎然
<br>竟乏波澜，徒工边塞。 --皎然
<br>彼柳吴兴，高视时辈。 --汤衡
<br>汀洲一篇，风流寡对。 --汤衡
<br>何逊清切，所得必新。 --潘述
<br>缘情既密，象物又真。 --潘述
<br>江总征正，未越常伦。 --皎然
<br>时合风兴，或无淄磷。 --皎然
<br>二杜繁俗，三刘琐碎。 --汤衡
<br>陈徐之流，阴张之辈。 --汤衡
<br>伊数公者，阃域之外。 --潘述
<br>吁此以还，有固斯郐。 --潘述
<br>
<br>
<br>&nbsp;&nbsp; 卷794_3 【项王古祠联句】皎然 
<br>
<br>遗庙风尘积，荒途岁月侵。 --潘述
<br>英灵今寂寞，容卫尚森沈。 --皎然
<br>霸楚志何在，平秦功亦深。 --汤衡
<br>诸侯归复背，青史古将今。 --潘述
<br>星聚分已定，天亡力岂任。 --皎然
<br>采蘩如可荐，举酒沥空林。 --汤衡
<br>
<br>
<br>&nbsp;&nbsp; 卷794_4 【还丹可成诗联句】皎然 
<br>
<br>羽化自仙骨，延年资养生。 --皎然
<br>金经启灵秘，玉液流至精。 --潘述
<br>八石思共炼，九丹知可成。 --汤衡
<br>吾心苟无妄，神理期合并。 --皎然
<br>封灶用六一，置门考休京。 --潘述
<br>浮光含日彩，圆质焕云英。 --汤衡
<br>持此保寿命，服之颐性情。 --皎然
<br>跂予望仙侣，高咏升天行。 --潘述
<br>鹤驾方可致，霓裳定将迎。 --汤衡
<br>不因五色药，安著七真名。 --皎然
<br>挥妙在微密，全功知感诚。 --潘述
<br>与君弃城市，携手游蓬瀛。 --汤衡
<br>
<br>
<br>&nbsp;&nbsp; 卷794_5 【建安寺西院喜王郎中遘恩命初至联句】皎然 
<br>
<br>迹就空门退，官从画省迁。住持良有愿，朝谒穴无缘。 --王遘
<br>身净金绳内，心驰玉扆前。 --皎然
<br>荣添一两日，恩降九霄年。 --齐翔
<br>慕法能轻冕，追非欲佩弦。 --李纵
<br>栖闲那可久，鸳鹭待行联。 --崔子向
<br>
<br>
<br>&nbsp;&nbsp; 卷794_6 【建安寺夜会，对雨怀皇甫侍御曾联句】皎然 
<br>
<br>相思非是远，风雨遣情多。 --皎然
<br>愿欲披云见，难堪候晓过。 --李纵
<br>夜长同岁月，地近极山河。 --郑说
<br>戒相初传授，文章旧切磋。 --王遘
<br>时称洛下咏，人许郢中歌。 --崔子向
<br>惆怅徒延首，其如一水何。 --齐翔
<br>
<br>
<br>&nbsp;&nbsp; 卷794_7 【泛长城东溪，暝宿崇光寺，寄处士陆羽联句】皎然 
<br>
<br>箬水青似箬，玉山碧于玉。 --崔子向
<br>逼霄沓万状，截地分千曲。 --皎然
<br>萍解深可窥，林豁遥在瞩。 --崔子向
<br>已高物外赏，稍涤区中欲。 --皎然
<br>野鹤翔又飞，世人羁且跼。 --崔子向
<br>沈吟迹所误，放浪心自足。 --皎然
<br>缅怀虚舟客，愿寄生刍束。 --崔子向
<br>说诗整颓波，立义激浮俗。 --皎然
<br>荆吴备登历，风土随编录。 --崔子向
<br>恨与清景别，拟教长路促。 --皎然
<br>溪鸟语鹂喽，寺花翻踯躅。 --崔子向
<br>印围水坛净，香护莲衣触。 --皎然
<br>捧经启纱灯，收衽礼金粟。 --崔子向
<br>安得扣关子，玄言对吾属。 --皎然
<br>
<br>
<br>&nbsp;&nbsp; 卷794_8 【与崔子向泛舟自招橘经箬里宿天居寺…联一十六韵以寄之】皎然 
<br>
<br>晴日春态深，寄游恣所适。 --皎然
<br>宁妨花木乱，转学心耳寂。 --崔子向
<br>取性怜鹤高，谋闲任山僻。 --皎然
<br>倚舷息空曲，舍履行浅碛。 --崔子向
<br>渚箬入里逢，野梅到村摘。 --皎然
<br>碑残飞雉岭，井翳潜龙宅。 --崔子向
<br>坏寺邻寿陵，古坛留劫石。 --皎然
<br>穿阶笋节露，拂瓦松梢碧。 --崔子向
<br>天界细云还，墙阴杂英积。 --皎然
<br>悬灯寄前焰，遥月升圆魄。 --崔子向
<br>何意清夜期，坐为高峰隔。 --皎然
<br>茗园可交袂，藤涧好停锡。 --崔子向
<br>微雨听湿巾，迸流从点席。 --皎然
<br>戏猿隔枝透，惊鹿逢人踯。 --崔子向
<br>睹物赏已奇，感时思弥极。 --皎然
<br>芳菲如驰箭，望望共君惜。 --崔子向
<br>
<br>
<br>&nbsp;&nbsp; 卷794_9 【渚山春暮，会顾丞茗舍，联句效小庾体】皎然 
<br>
<br>谁是惜暮人，相携送春日。因君过茗舍，留客开兰室。 --陆士修
<br>湿苔滑行屐，柔草低藉瑟。鹊喜语成双，花狂落非一。 --崔子向
<br>烟浓山焙动，泉破水舂疾。莫抝挂瓢枝，会移阆书帙。 --皎然
<br>颇容樵与隐，岂闻禅兼律。栏竹不求疏，网藤从更密。 --陆士修
<br>池添逸少墨，园杂庄生漆。景晏枕犹欹，酒醒头懒栉。 --崔子向
<br>云教淡机虑，地可遗名实。应待御荈青，幽期踏芳出。 --皎然
<br>
<br>
<br>&nbsp;&nbsp; 卷794_10 【与李司直令从荻塘联句】皎然 
<br>
<br>画舸悠悠荻塘路，真僧与我相随去。 --李令从
<br>寒花似菊不知名，霜叶如枫是何树。 --李令从
<br>倦客经秋夜共归，情多语尽明相顾。 --皎然
<br>遥城候骑来仍少，傍岭哀猿发无数。 --皎然
<br>心闲清净得禅寂，兴逸纵横问章句。 --李令从
<br>虫声切切草间悲，萤影纷纷月前度。 --李令从
<br>撩乱云峰好赋诗，婵娟水月堪为喻。 --皎然
<br>与君出处本不同，从此还依旧山住。 --皎然
<br>
<br>
<br>&nbsp;&nbsp; 卷794_11 【远意联句】皎然 
<br>
<br>家在炎州往朔方， --疾(失姓)
<br>岂知于阗望潇湘。 --澄(失姓)
<br>曾经陇底复辽阳， --巨川(失姓)
<br>更忆东去采扶桑。 --皎然
<br>楂客三千路未央， --严伯均
<br>烛龙之地日无光。 --疾(失姓)
<br>将游莽苍穷大荒， --皎然
<br>车辙马足逐周王。 --严伯均
<br>
<br>
<br>&nbsp;&nbsp; 卷794_12 【暗思联句】皎然 
<br>
<br>斜风飘雨三十夜， --疾(失姓)
<br>邻女馀光不相借。 --巨川(失姓)
<br>迹灭尘生古人画， --皎然
<br>洞房重扉无隙罅， --严伯均
<br>烛灭更深月西谢。 --从心(失姓)
<br>
<br>
<br>&nbsp;&nbsp; 卷794_13 【乐意联句一首】皎然 
<br>
<br>良朋益友自远来， --严伯均
<br>万里乡书对酒开。 --皎然
<br>子孙蔓衍负奇才， --疾(失姓)
<br>承颜弄鸟咏南陔， --澄(失姓)
<br>鼓腹击壤歌康哉。 --巨川(失姓)
<br>
<br>
<br>&nbsp;&nbsp; 卷794_14 【恨意联句】皎然 
<br>
<br>同心同县不相见， --疾(失姓)
<br>独采蘼芜咏团扇。 --严伯均
<br>莫听东邻捣霜练， --皎然
<br>远忆征人泪如霰。 --澄(失姓)
<br>长信空阶荒草遍， --从心(失姓)
<br>明妃初别昭阳殿。 --杭(失姓)
<br>
<br>
<br>&nbsp;&nbsp; 卷794_15 【秋日卢郎中使君幼平泛舟联句一首】皎然 
<br>
<br>共载清秋客船，同瞻皂盖朝天。 --卢藻
<br>悔使比来相得，如今欲别潸然。 --卢幼平
<br>渐惊徒驭分散，愁望云山接连。 --皎然
<br>魏阙驰心日日，吴城挥手年年。 --陆羽
<br>送远已伤飞雁，裁诗更切嘶蝉。 --潘述
<br>空怀鄠杜心醉，永望门栏脰捐。 --李恂
<br>别思无穷无限，还如秋水秋烟。 --潘述
<br>
<br>
<br>&nbsp;&nbsp; 卷794_16 【重联句一首】皎然 
<br>
<br>相将惜别且迟迟，未到新丰欲醉时。 --卢幼平
<br>去郡独携程氏酒，入朝可忘习家池。 --陆羽
<br>仍怜故吏依依恋，自有清光处处随。 --潘述
<br>晚景南徐何处宿，秋风北固不堪辞。 --皎然
<br>吴中诗酒饶佳兴，秦地关山引梦思。 --卢藻
<br>对酒已伤嘶马去，衔恩只待扫门期。 --惸(失姓)
<br>
<br>
<br>&nbsp;&nbsp; 卷794_17 【与潘述集汤衡宅怀李司直纵联句】皎然 
<br>
<br>幽独何以慰，友人顾茅茨。 --汤衡
<br>已忘岁月念，载说清闲时。 --潘述
<br>旭日舒朱槿，柔风引绿葹。 --皎然
<br>迢迢青溪路，耿耿芳树枝。 --汤衡
<br>执衽空踯躅，来城自逶迤。 --潘述
<br>相思寄采掇，景晏独驱驰。 --皎然
<br>
<br>
<br>&nbsp;&nbsp; 卷794_18 【安吉崔明甫山院联句一首】皎然 
<br>
<br>人不扰，政已和。世虑寡，山情多。 --皎然
<br>禅客至，墨卿过。兴既洽，情如何。 --崔逵
<br>
<br>
<br>&nbsp;&nbsp; 卷794_19 【重联句一首】皎然 
<br>
<br>肃肃清院，翛翛碧鲜。已见心远，何关地偏。 --皎然
<br>自公退食，升堂草玄。纷纷已隔，云心澹然。 --崔逵
<br>
<br>
<br>&nbsp;&nbsp; 卷794_20 【重联句一首】皎然 
<br>
<br>瀑溜闻窗外，晴风逼座间。 --皎然
<br>挂冠徒有意，芳桂杳难攀。 --崔逵
<br>
<br>
<br>&nbsp;&nbsp; 卷794_21 【重联句一首】皎然 
<br>
<br>清高素非宦侣，疏散从来道流。 --皎然
<br>今日还轻墨绶，知君意在沧洲。 --皎然
<br>浮云任从飘荡，寄隐也信沈浮。 --崔逵
<br>不似漳南地僻，道安为我淹留。 --崔逵
<br>
<br>
<br>&nbsp;&nbsp; 卷794_22 【重联句一首】皎然 
<br>
<br>刘令兴多常步履，柴桑事少但援琴。 --皎然
<br>闲招法侣从山寺，每掇幽芳傍竹林。 --皎然
<br>卷帘只爱荆峰色，入座偏宜郢客吟。 --崔逵
<br>谁许近来轻印绶，因君昨日悟禅心。 --崔逵
<br>
<br>
<br>&nbsp;&nbsp; 卷794_23 【道观中和潘丞观青溪图联句】皎然 
<br>
<br>画得青溪样，宜于紫府观。 --皎然
<br>日明烟霭薄，风落水容宽。 --崔万
<br>画野高低接，商工井邑攒。 --潘述
<br>疏川因稼穑，出使问艰难。 --皎然
<br>
<br>
<br>&nbsp;&nbsp; 卷794_24 【春日对雨联句一首】皎然 
<br>
<br>春烟带微雨，漠漠连城邑。桐叶生微阴，桃花更宜湿。 --韩章
<br>萧条暗杨柳，散漫下原隰。归路不我从，遥心空伫立。 --皎然
<br>林低山影近，岸转水流急。芳草自堪游，白云如可揖。 --韩章
<br>寻山禅客意，苦雨陶公什。游衍情未终，归飞暮相及。 --皎然
<br>峰高日色转，潭净天光入。却欲学神仙，空思谢朋执。 --韩章
<br>为道贵逍遥，趋时多苦集。琼英若可餐，青紫徒劳拾。 --皎然
<br>
<br>
<br>&nbsp;&nbsp; 卷794_25 【春日会韩武康章后亭联句】皎然 
<br>
<br>后园堪寄赏，日日对春风。客位繁阴下，公墙细柳中。 --皎然
<br>坐看青嶂远，心与白云同。 --韩章
<br>林暗花烟入，池深远水通。 --杨秦卿
<br>井桃新长蕊，栏药未成丛。 --仲文(失姓)
<br>松竹宜禅客，山泉入谢公。 --皎然
<br>砌香翻芍药，檐静倚梧桐。 --韩章
<br>外虑宜帘卷，忘情与道空。 --杨秦卿
<br>楚僧招惠远，蜀客挹扬雄。 --仲文(失姓)
<br>便寄柴桑隐，何劳访剡东。 --皎然
<br>
<br>
<br>&nbsp;&nbsp; 卷794_26 【康录事宅送僧联句】皎然 
<br>
<br>莲衣宜著雨，竹锡好随云。 --皎然
<br>见鹤还应养，逢鸥自作群。 --崔子向
<br>
<br>
<br>&nbsp;&nbsp; 卷794_27 【与邢端公李台题庭石联句】皎然 
<br>
<br>共题诗句遍，争坐藓文稀。（馀缺） --皎然
<br>
<br>
<br>&nbsp;&nbsp; 卷794_28 【冬日建安寺西院，喜昼公自吴兴至，联句一首】皎然 
<br>
<br>宗系传康乐，精修学远公。 --王遘
<br>相寻当暮岁，行李犯寒风。 --李纵
<br>累积浮生里，机惭半偈中。 --郑说
<br>传家知业坠，继祖忝声同。 --皎然
<br>云与轻帆至，山将本寺空。 --崔子向
<br>向来忘起灭，留我宿花宫。 --齐翔
<br>
<br>
<br>&nbsp;&nbsp; 卷794_29 【秋日潘述自长城至霅上与昼公、汤评事游集累日…以寄之】皎然 
<br>
<br>离念非前期，秋风忽已至。 --潘述
<br>芸黄众芳晚，摇荡居人思。 --皎然
<br>白霜凄以积，高梧飒而坠。 --汤衡
<br>悠然越山川，复此恨离异。 --潘述
<br>时景易迁谢，欢□难兼遂。 --皎然
<br>惜分缓回舟，怀遥企归驷。 --汤衡
<br>休浣情自高，来思日云未。 --潘述
<br>
<br>
<br>&nbsp;&nbsp; 卷794_30 【喜昼公寻山回相遇联句一首】皎然 
<br>
<br>几年无此会，今日喜相从。 --潘述
<br>后夏仍多病，前书达几封。 --皎然
<br>水华迎暮雨，松吹引疏钟。 --皎然
<br>出谷随初月，寻僧说五峰。 --潘述
<br>
<br>
<br>&nbsp;&nbsp; 卷794_31 【送昼公联句】皎然 
<br>
<br>相逢情不厌，惜别意难为。 --韩章
<br>吾道应无住，前期未可知。 --皎然
<br>轻霜凋古木，寒水缩荒陂。 --韩章
<br>宾雁依沙屿，浮云惨路岐。 --皎然
<br>林疏看野迥，岸转觉山移。 --韩章
<br>寄赏惊摇落，归心叹别离。 --皎然
<br>草堂思偃蹇，麈尾去相随。 --顾况
<br>勿谓光阴远，禅房会一窥。 --郑遨
<br>
<br>
<br>&nbsp;&nbsp; 卷794_32 【与罗隐之联句】郑遨 
<br>
<br>一壶天上有名物，两个世间无事人。 --郑遨
<br>醉却隐之云叟外，不知何处是天真。 --罗隐之
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷795
<br>
<br>所愿暂知居者乐，无使时称主者劳。（中宗幸安乐公主第， 
<br>从官赋诗，日知卒章，独存规诫，识者多之）
<br>
<br>令乘骢马去，丞脱绣衣来。（《赠上蔡令潘好礼拜御史》， 
<br>见《朝野佥载》）
<br>
<br>魂逐东流水，坟依独坐山。（《哭陈子昂》）
<br>
<br>三代掌纶诰，一身能唱歌。（见《乐府杂录》）
<br>
<br>明月飞出海，黄河流上天。（《暮行潼关》）
<br>
<br>芙蓉初出水，桃李忽无言。（《观内人楼上踏歌》）
<br>
<br>夜夜月为青冢镜，年年雪作黑山花。（《塞上曲》）
<br>
<br>雁影数行秋半逢，渔歌一声夜深发。
<br>
<br>忽睹邢武辞，泠其金石备。（《宣城总集》云： 
<br>唐开元甲子，武平一同河间邢巨同游泾川琴溪， 
<br>题绝句，古刻尚存。后一纪，杜伟自柱史谪掾宣城， 
<br>陪连帅班景倩来观，题句云云。馀逸）
<br>
<br>霜添柏树冷，气拂桂林寒。
<br>
<br>八十年前棠树阴，竟陵太守公先人。（愿与竟陵陆羽 
<br>尝佐岭南连帅李复幕府。后愿刺竟陵，则复已捐馆， 
<br>而羽亦前谢。复父斋物先亦为竟陵守，愿因为七言诗陈事。 
<br>见《方舆胜览》）
<br>
<br>阴天闻断雁，夜浦送归人。（《送丘郎中》）
<br>
<br>谁言百人会，兄弟也沾陪。（《侍宴》见颜真卿集）
<br>
<br>刻舟寻已化，弹铗未酬恩。（河西骑将宋青春有剑， 
<br>是青龙精。刃所及，若叩铜铁。青春死，为广琛所得。 
<br>或风雨后迸光出室，环烛方丈。哥舒翰求易以他宝， 
<br>广琛不与，因赠诗。见《酉阳杂俎》）
<br>
<br>梦里换春秋。（《咏华清宫》）
<br>
<br>莫言闲话是闲话，往往事从闲话来。
<br>
<br>何必剃头为弟子，无家便是出家人。（见张为《主客图》）
<br>
<br>常愿追禅理，安能挹化源。（鸿渐酷好浮屠道， 
<br>晚年乐退静，常悠然赋句，朝士多属和之。见本传）
<br>
<br>因缘三纪异，契分四般同。（挚与李行敏同姓，同甲子、 
<br>同年登第，俱二十五岁，又同门，故云。见《纪事》）
<br>
<br>在室愧屋漏。（绶子温疾革，诵绶此句曰： 
<br>“今不负斯诫矣。”见《唐书》）
<br>
<br>桃花浪里成龙去，竹叶山头退鹢飞。（《赠柳棠及第》， 
<br>见《纪事》）
<br>
<br>庾岭东边吏隐州，溪山竹树亦清幽。（见《方舆胜览》）
<br>
<br>地灵无俗草，岩静有仙禽。（《等慈寺北岩》， 
<br>见《方舆胜览》）
<br>
<br>白鸟远行树，玉虹孤饮潭。（《庐山瀑布》）
<br>
<br>四五片霞生绝壁，两三行雁过疏松。（以上见《纪事》）
<br>
<br>抛芥子降颠狒狒，折杨枝洒醉猩猩。（见《摭言》）
<br>
<br>山近衡阳虽少雁，水连巴蜀岂无鱼。（敬之甥雍陶，蜀川 
<br>上第后，薄于亲友，不寄书。敬之让焉，陶得诗愧赧）
<br>
<br>水声长在耳，山色不离门。
<br>
<br>扫地树留影，拂床琴有声。
<br>
<br>落日长安道，秋槐满地花。（以上并见《纪事》）
<br>
<br>中丞为国拔贤才，寒俊欣逢藻鉴开。（《赠知贡举陈商》， 
<br>见《池阳志》）
<br>
<br>莫将韦监同殷监，错认容身是保身。（懿宗朝， 
<br>澳为吏部侍郎，不受请托，为执政所恶，出为邠宁节度。 
<br>时宰复发其部事，罢镇，以秘书监分司东都。 
<br>尝戏吟此句，京师权幸闻而尤怒之。见《唐书》）
<br>
<br>珠箔卷繁星，金樽泻月明。
<br>
<br>身死为修刘稹表，名高因让陆洿书。（《吊欧阳秬》。 
<br>秬，詹从子，开成中擢第。司勋郎中陆洿弃官隐吴中， 
<br>后赴召复出，秬移书让之，因不出。秬名益闻， 
<br>竟赴泽潞刘稹幕辟。稹表指斥时政，朝廷疑秬所草， 
<br>流崖州，赐死）
<br>
<br>尘飞遗恨尽，花落古宫平。（《洛阳古城》）
<br>
<br>红粉笙歌人代远，月明陵树水东流。（《铜雀台》）
<br>
<br>露团沙鹤起，人卧钓船流。（见《摭言》）
<br>
<br>只向国门安四海，不离乡井拜三公。（《赠王重荣》。 
<br>《纪事》：重荣镇河中，燕投此诗，甚加礼敬。 
<br>竟以凌轹诸从事，受正平之祸）
<br>
<br>芍药花开菩萨面，棕闾叶散野人头。（璘与李群玉相遇 
<br>岳麓寺，群玉待之甚浅。曰：“请与公联句。”破题而 
<br>授之，璘略不伫思，继之云云。群玉遂屈。见《纪事》）
<br>
<br>虚心纤质雁衔馀，凤吹龙吟定不如。（薛阳陶善吹芦管。 
<br>蔚镇淮海，阳陶为浙右小校，监押度支。运米至，蔚召， 
<br>令出芦管，于赏心亭奏之。蔚大嘉赏，赠诗此其终篇也）
<br>
<br>今朝拜贡盈襟泪，不进新芽是进心。（常州旧贡阳羡茶。 
<br>僖宗幸蜀，枳间关驰贡，故有此句。见《常州志》）
<br>
<br>万蕴千牌次碧牙，缥笺金字间明霞。（賨善楷书。 
<br>天复中，挈家自华至陈，未尝废词翰。其题经藏有此句， 
<br>见《宣和书谱》）
<br>
<br>一箭不中鹄，五湖归钓鱼。（见《地志》）
<br>
<br>烟随红焰断，化作白云飞。（七岁时咏野烧， 
<br>识者知其为青云器）
<br>
<br>隔岸水牛浮鼻渡，傍溪沙鸟点头行。（见《纪事》）
<br>
<br>绮罗因片叶，桃李谩同时。（咏桑，见《诗注总话》）
<br>
<br>都缘心似水，故以钵为舟。（《题壁画杯渡道人》）
<br>
<br>路指丹阳分虎节，心存双阙恋龙颜。（《赴润州镇赐饯》， 
<br>见《江表志》）
<br>
<br>甜于泉水茶须信，狂似杨花蝶未知。（《咏雪》）
<br>
<br>半窗月在犹煎药，几夜灯闲不照书。（《病中》， 
<br>并见《江表志》）
<br>
<br>至人无梦梦不到，天道恶盈盈有馀。（《闲书》）
<br>
<br>龙髯已断嫔嫱老，豹尾不来岐路长。（《读武帝内传》）
<br>
<br>翻身腾白浪，探爪擢明珠。（永新令请题屏画戏珠龙。 
<br>令好受馈遗，元龟写意讥之。令悟，追捕，遂亡入金陵）
<br>
<br>因借梦书过竹寺，学耕秋粟绕茆原。（《寄柳宣》）
<br>
<br>芭蕉叶上无愁雨，自是多情听断肠。（戎昱诗有 
<br>“一夜不眠孤客耳，主人门外有芭蕉。”代为之答）
<br>
<br>风雨揭却屋，全家醉不知。（咏渔父，见《江南野录》）
<br>
<br>孤猿叫落中岩月，野客吟残半夜灯。
<br>
<br>雁飞南浦砧初断，月满西楼酒半醒。
<br>
<br>晓来羸驷依前去，目断遥山数点清。（《宿江城》， 
<br>并见《锦绣万花谷》）
<br>
<br>迈古文章金鸑鷟，出群行止玉麒麟。（《赠邵拙》， 
<br>见《马令书》）
<br>
<br>风便磬声远，日斜楼影长。（游古观，见《郡阁雅谈》）
<br>
<br>好是晚来香雨里，担簦亲送绮罗人。（见《诗史》）
<br>
<br>莲中花更好，云里月常新。（南唐宫嫔窅娘善舞， 
<br>后主作金莲，令窅娘缠足作新月状，舞莲中。 
<br>镐诗因窅娘作也。见《道山清话》）
<br>
<br>天下传将舞马赋，门前迎得跨驴宾。（《献高侍郎》）
<br>
<br>砚贮寒泉碧，庭堆败叶红。（《赠宣城宰》）
<br>
<br>燕掠琴弦穿静院，吏收诗草下闲庭。（《赠徐学士》， 
<br>见《雅言系述》）
<br>
<br>年年闻尔者，未有不伤情。（《蝉》）
<br>
<br>出得风尘者，合知岐路人。
<br>
<br>拂榻灯未来，开门月先入。
<br>
<br>忽生云是匣，高以月为台。
<br>
<br>入夜虽无伤物意，向明还有动人心。（《画虎》， 
<br>并见《吟窗杂录》）
<br>
<br>金茎来白露，玉宇起清风。（《侍宴》，见《吟窗杂录》）
<br>
<br>红旆渡江霞蘸水，青蛇出匣雪侵衣。（赠池阳守陈德诚）
<br>
<br>云散便凝千里望，日斜长占半城阴。（《升元阁》）
<br>
<br>只住此山宁有意，向来求佛本无心。（《赠嘉禾峰僧》）
<br>
<br>万国不得雨，孤云犹在山。（见《江南野录》）
<br>
<br>先生不在此，千载只空山。（题斋壁，见《江南野录》）
<br>
<br>建水旧传刘夜坐，螺川新有夏江城。（刘洞有《夜坐》诗， 
<br>夏宝松有《宿江城》诗皆见称一时，号刘夜坐、夏江城云）
<br>
<br>一雨洗残暑，万家生早凉。（《漳江感怀》）
<br>
<br>暮鸟归巢急，寒牛下陇迟。（《村居》）
<br>
<br>算吟千百首，方得两三联。
<br>
<br>清时不作登龙客，绿鬓闲梳傍草堂。（《赠黄岩》， 
<br>并《雅言系述》）
<br>
<br>淮船分蚁队，江市聚蝇声。（《夜宿金山》， 
<br>见《古今诗话》）
<br>
<br>人间不见月，天外自分明。（《中秋不见月》， 
<br>见《大定录》）
<br>
<br>烧平樵路出，潮落海山高。（见《葆光录》）
<br>
<br>行人折柳和轻絮，飞燕衔泥带落花。（见《西清诗话》）
<br>
<br>轻身都是义，殉主始为忠。（《咏志》）
<br>
<br>满堂罗绮兼朱紫，四代儿孙奉老翁。（德昭理家以孝爱闻， 
<br>每时序置酒，环列几席者凡四从，故其诗云。 
<br>见《备史》）
<br>
<br>雪浦二月江湖阔，花发千山道路香。（见《备史》）
<br>
<br>海边红日半离水，天外暖风轻到花。（《春日》）
<br>
<br>雨声鞭自禁门出，一簇人从天上来。（《赠王枢密处回》， 
<br>见《异闻录》）
<br>
<br>十字水中分岛屿，数重花外见楼台。（浣花溪江皆创亭榭， 
<br>孟昶游之，曰：“曲江金殿锁千门，未及此。” 
<br>廷珪赋句，昶称善。见《蜀梼杌》）
<br>
<br>无钱将乞樊知客，名纸生毛不为通。（彬初投谒马殷， 
<br>知客樊姓者索贿不得，不与通。后为《九州歌》干之， 
<br>又不问，因入蜀。见《南部新书》）
<br>
<br>桑柘残阳里，儿孙落叶中。（彬有子稚齿，作《田父诗》 
<br>云云。廖凝见之，知其不寿，寻果卒。见《郡阁雅谈》）
<br>
<br>向外疑无地，其中别有天。（《大内盆池》）
<br>
<br>方外共推为道友，关中独自占诗家。（《赠滕郎中》）
<br>
<br>炎暑郁蒸无处避，凉风消息几时来。（见《古今诗话》）
<br>
<br>月沈湘浦冷，花谢汉宫秋。（《挽马希范夫人》， 
<br>见《五代史补》）
<br>
<br>须把咽喉吞世界，盖因奢侈致危亡。
<br>
<br>若须抛却便抛却，莫待风高更亦深。（并《渔父》篇。 
<br>见《五代史补》）
<br>
<br>夜长灯影灭，天绕鹤声孤。（见《吟窗杂录》）
<br>
<br>金筈离弦三尺电，星髇破的一声雷。（射，吟窗杂录）
<br>
<br>背日流泉生冻早，逆风归鸟入巢迟。（《山中即事》， 
<br>见《雅言系述》）
<br>
<br>胜日登楼望，山川一半春。（《桂林逍遥楼》）
<br>
<br>也知别有风光主，花蕾枝枝似去年。（《题藏舟浦花》， 
<br>见《南部新书》）
<br>
<br>金殿圣人看纵笔，玉堂词客尽裁诗。（《赠z6光》）
<br>
<br>菱叶乍翻人采后，芰荷初没舸行时。（见《纪事》）
<br>
<br>春寒酒力迟，冉冉生微红。（《寒月》）
<br>
<br>自然草木性，谁祝元化功。
<br>
<br>湓浦风生破胆愁。
<br>
<br>血染剑花明帐幕，三千车马出渔阳。
<br>
<br>入门堪笑复堪怜，三径苔荒一钓船。（见张为《主客图》）
<br>
<br>小桥风月年年事，争奈潘郎去□何。（见《南部新书》）
<br>
<br>清猿啼远木，白鸟下前滩。（《秋日江干远望》）
<br>
<br>鹤归秋汉远，人去草堂空。（《经王山人旧居》）
<br>
<br>虽当南北路，不碍往来人。（《道傍树》）
<br>
<br>钓叟无机沙鸟睡，禅师入定白牛闲。（《江寺闲书》）
<br>
<br>天涯故友无来信，窗外拒霜空落花。（《暮秋怀故人》， 
<br>并见《雅言杂载》）
<br>
<br>雨壁长秋菌，风枝落病蝉。（《即事》）
<br>
<br>老筇支瘦影，寒木凭吟身。
<br>
<br>诗债到春无处避，离愁因醉暂时无。（《春日偶题》）
<br>
<br>茶香解睡磨铛煮，山色牵怀著屐登。（《即事》）
<br>
<br>身闲不恨辞官早，诗好常甘得句迟。（《赠致仕黄损》， 
<br>见《雅言系述》）
<br>
<br>白日故乡远，青山佳句中。（见《酉阳杂俎》）
<br>
<br>冥云生易满，秋草长难高。
<br>
<br>落星一石几千年，门外何人扣汉川。（《白石镇古城》）
<br>
<br>五千里地望皆见，七十二峰中最高。（《祝融峰》）
<br>
<br>花烧落第眼，雨破到家程。（下第东归，见《海录碎事》）
<br>
<br>架上紫衣闲不著，案头金字坐长看。（《赠温州大云 
<br>寺僧鸿楚》，见《高僧传》）
<br>
<br>溪从沮水流嶓冢，岭接青泥入剑天。（《青泥山》）
<br>
<br>但存方寸地，留与子孙耕。
<br>
<br>小旗村店酒，微雨野塘花。（见《南部新书》）
<br>
<br>地偏云自去，日暮山更深。
<br>
<br>恰似传花人饮散，空抛床下最繁枝。 
<br>艳魄香魂如有在，还应羞见堕楼人。 
<br>（二生并与武椽游，步非烟死，同赋其事）
<br>
<br>扫叶随风便，浇花趁日阴。（《赠隐者》）
<br>
<br>闲云生不雨，病叶落非秋。（《夏日》）
<br>
<br>三月能辞千日醉，一生能得几回看。（见《诗话总龟》）
<br>
<br>最是五更留不住，向人枕畔著衣裳。（熙载婢妾甚多， 
<br>不为防闲，往往私出侍客，客赋诗云云。见《南唐近事》）
<br>
<br>悬心秋夜月，万里照乡关。（《思乡》）
<br>
<br>玉排复道珊瑚殿，金错危椆翡翠楼。（题三学院经楼）
<br>
<br>此花不与众花同，为感高僧护法功。（《大慈寺芍药》， 
<br>并《吟窗杂录》）
<br>
<br>
<br>
<br>
<br>
<br>
<br>
<br>卷796
<br>
<br>都来消帝力，全不用兵防。（齐己《风骚旨格》）
<br>
<br>道远擎空钵，深山踏落花。（齐己《风骚旨格》）
<br>
<br>船中江上景，晚泊早行时。（齐己《风骚旨格》）
<br>
<br>山寺钟楼月，江城鼓角风。（齐己《风骚旨格》）
<br>
<br>雨过花争出，云空月半生。（齐己《风骚旨格》）
<br>
<br>鸟正啼隋柳，人须入楚山。（齐己《风骚旨格》）
<br>
<br>高松飘雨雪，一室掩香灯。（齐己《风骚旨格》）
<br>
<br>遂有冥心者，还寻此境来。（齐己《风骚旨格》）
<br>
<br>又因风雨夜，重到古松门。（齐己《风骚旨格》）
<br>
<br>道晦金鸡伏，时来木马鸣。（齐己《风骚旨格》）
<br>
<br>谁来看山寺，自去扫松门。（齐己《风骚旨格》）
<br>
<br>此生还自喜，馀事不相侵。（齐己《风骚旨格》）
<br>
<br>白鬓无心镊，青山得意多。（齐己《风骚旨格》）
<br>
<br>一春能几日，无雨亦多风。（齐己《风骚旨格》）
<br>
<br>苦雨秋涛涨，狂风野烧翻。（齐己《风骚旨格》）
<br>
<br>须知三尺剑，只为不平磨。（齐己《风骚旨格》）
<br>
<br>要路争先进，闲门肯暂过。（齐己《风骚旨格》）
<br>
<br>已难消永夜，况复听秋霖。（齐己《风骚旨格》）
<br>
<br>大雪路亦宿，深山水也吞。（赠僧，齐己《风骚旨格》）
<br>
<br>卷帘黄叶落，锁印子规啼。（齐己《风骚旨格》）
<br>
<br>亡国空流水，孤祠掩落花。（齐己《风骚旨格》）
<br>
<br>山魅隔窗舞，鵩鸟入帘飞。（齐己《风骚旨格》）
<br>
<br>万里八九月，一身西北风。（齐己《风骚旨格》）
<br>
<br>磴危攀薜荔，石滑疏莓苔。（齐己《风骚旨格》）
<br>
<br>日落无行客，天寒有去鸿。（齐己《风骚旨格》）
<br>
<br>正思浮世事，又到古城边。（齐己《风骚旨格》）
<br>
<br>寻常风雨夜，应有鬼神看。（齐己《风骚旨格》）
<br>
<br>寄宿山中寺，相辞海上僧。（齐己《风骚旨格》）
<br>
<br>风吹榆荚叶，雨打木瓜花。（炙毂子《诗格》）
<br>
<br>是星皆拱北，无水不朝东。（梅尧臣《续金针诗格》）
<br>
<br>西风起边雁，一一向潇湘。（梅尧臣《续金针诗格》）
<br>
<br>那堪怀远路，犹自上高楼。（梅尧臣《续金针诗格》）
<br>
<br>白云风散尽，红叶水流来。（徐寅《雅道机要》）
<br>
<br>妾如无异意，君弃也甘心。（徐寅《雅道机要》）
<br>
<br>野过云根阔，山高树影长。（徐寅《雅道机要》）
<br>
<br>古迹应重别，生缘不暂停。（徐寅《雅道机要》）
<br>
<br>一个字未稳，数宵心不闲。（徐寅《雅道机要》）
<br>
<br>别地叶频落，去程山已寒。（徐寅《雅道机要》）
<br>
<br>但取诗名得，何论下第频。（徐寅《雅道机要》）
<br>
<br>早起赴前程，邻鸡尚未鸣。（文彧《诗格》）
<br>
<br>白地一回雨，儿孙拾得金。（文彧《诗格》）
<br>
<br>轩车在何处，雨雪满前山。（文彧《诗格》）
<br>
<br>灯微山馆雨，角咽海城秋。（文彧《诗格》）
<br>
<br>去帆看已远，临水立多时。（《桂林诗评》）
<br>
<br>家贫为客早，路远得书稀。（《桂林诗评》）
<br>
<br>瀑布五千仞，草堂瀑布边。（《桂林诗评》）
<br>
<br>我忆云门寺，门前千万峰。（《桂林诗评》）
<br>
<br>一瓶居无外，万木老禅中。（《桂林诗评》）
<br>
<br>秋江洗一钵，寒日晒三衣。（《桂林诗评》）
<br>
<br>空山行客少，独树晚蝉多。（《桂林诗评》）
<br>
<br>一片月生海，几家人上楼。（待月，王正字《诗中旨格》）
<br>
<br>窗寒风渐紧，灯落夜将深。（秋日言怀，王正字诗中旨格）
<br>
<br>云梦几行去，潇湘一夜空。（送雁，王正字《诗中旨格》）
<br>
<br>无风来竹院，有月在莎庭。（蟋蟀，王正字《诗中旨格》）
<br>
<br>故园从小别，夜雨近秋闻。（王正字《诗中旨格》）
<br>
<br>书剑别南州，炎荒万里游。（王正字《诗中旨格》）
<br>
<br>山盘樵径上，人到雪房迟。（王正字《诗中旨格》）
<br>
<br>路经秋雨后，人入乱峰来。（王正字《诗中旨格》）
<br>
<br>独树知秋早，孤舟觉夜寒。（王正字《诗中旨格》）
<br>
<br>马饥餐落叶，鹤宿晒残阳。（王正字《诗中旨格》）
<br>
<br>路远春行尽，家贫愁到时。（《吟窗杂录》）
<br>
<br>临水通宵坐，知君此兴同。（《吟窗杂录》）
<br>
<br>江声兼小雨，暝色入啼猿。（《树萱录》）
<br>
<br>藕隐玲珑玉，花藏缥缈容。（《树萱录》）
<br>
<br>红树醉秋色，碧溪弹夜弦。（《树萱录》）
<br>
<br>网断蛛犹织，梁空燕不归。（《树萱录》）
<br>
<br>倒身无著处，呵手不成温。（《苦寒》见《事文类聚》）
<br>
<br>几多诗弟子，无限酒知闻。（《悼方干》见《海录碎事》）
<br>
<br>床上小薰笼，韶州新退红。（《乐府》见陆务观集注）
<br>
<br>看时人步涩，展处蝶争来。（《题于兢画牡丹》， 
<br>兢字德源，长安人，梁宰相也。见《见闻志》）
<br>
<br>酒味杂莲气，香冷胜于冰。轮囷如象鼻，潇洒绝青蝇。 
<br>（《碧筩杯》，见杨慎《艺林伐山》）
<br>
<br>太宗皇帝真长策，赚得英雄尽白头。（《国史补》曰： 
<br>进士科得之艰难，其有老死于文场者，亦无所恨， 
<br>故诗云。《画墁录》以为赵嘏作）
<br>
<br>曾题名处添前字，送出城人乞旧衣。（神龙已来，杏园宴后， 
<br>皆于慈恩塔下题名，及第后知闻。或遇未及第时题名处， 
<br>则为添前字，故诗云。见《摭言》）
<br>
<br>华阳观里钟声集，建福门前鼓动期。（新进士放榜后翌日， 
<br>排光范门候过宰相。虽云排建福门，实集于西方馆， 
<br>故诗云云。见《南部新书》）
<br>
<br>陇右诸侯供语鸟，日南太守送名花。（李德裕营平泉， 
<br>远方之人，多以异物奉之，时有题诗云云。见《剧谈录》）
<br>
<br>八百孤寒齐下泪，一时回首望崖州。（德裕为相， 
<br>颇为寒进开路。及谪官南去，人咏此。见《摭言》）
<br>
<br>让劫已令多士伏，沽名还得世人闻。（陈咏有诗名，善弈棋。 
<br>昭宗幸陕之岁，策名归蜀，韦庄以诗贺之。乡中有嫉善者， 
<br>属和韦诗云云，比之涤器当垆也。见《纪事》）
<br>
<br>人为子推初禁火，花愁青女再飞霜。（《寒食》， 
<br>见《事文类聚》）
<br>
<br>楝花开后风光好，梅子黄时雨意浓。 （江南自初春至初夏， 
<br>有二十四番花信风，最后为楝花风，故唐人有此句。 
<br>见《东皋杂录》）
<br>
<br>兰汤备浴传荆俗，水马浮江吊屈魂。（唐人《午日》诗。 
<br>南方竞渡，治其舟使轻利，名飞凫，名水车，又名水马。 
<br>见《荆楚岁时记》）
<br>
<br>城头椎鼓传花枝，席上抟拳握松子。（见《东皋杂录》）
<br>
<br>鸟向不香花里宿，人从无影月中归。（《雪》）
<br>
<br>轻著冻痕销水面，密随和气入花根。（《春雪》）
<br>
<br>万木尽如花落候，四檐鸣□雨来时。（《晴雪》， 
<br>王安石尝举此三联，云唐人诗）
<br>
<br>浓绿万枝红一点，动人春色不须多。（王安石在翰苑， 
<br>见榴花止开一朵，有诗。陈正敏谓此乃唐人诗， 
<br>非安石所作。见《泊宅编》）
<br>
<br>晚菘细切肥牛肚，新笋初尝嫩马蹄。（见《锦绣万花谷》）
<br>
<br>蝉离楚树鸣犹少，叶到嵩山落更多。（《风骚旨格》）
<br>
<br>风和日暖方开眼，雨润烟浓不举头。（《风骚旨格》）
<br>
<br>窗前闲咏鸳鸯句，壁上时观獬廌图。（《风骚旨格》）
<br>
<br>可能有事关心后，得似无人识面时。（《风骚旨格》）
<br>
<br>一点孤灯人梦觉，万重寒叶雨声多。（炙毂子《诗格》）
<br>
<br>此心只待相逢说，时复登楼看远山。（炙毂子《诗格》）
<br>
<br>九江有浪船难济，三峡无猿客有愁。（炙毂子《诗格》）
<br>
<br>四海鱼龙精魄冷，五山鸾凤骨毛寒。（炙毂子《诗格》）
<br>
<br>谁家绿酒欢留客，何处红楼睡失明。（炙毂子《诗格》）
<br>
<br>雨露施恩无厚薄，蓬蒿随分有枯荣。（梅尧臣续金针诗格）
<br>
<br>去年花下留连饮，暖日夭桃莺乱啼。（梅尧臣续金针诗格）
<br>
<br>今日江边容易别，淡烟衰草马频嘶。（梅尧臣续金针诗格）
<br>
<br>蛇蝎性灵生便毒，蕙兰根异死犹香。（梅尧臣续金针诗格）
<br>
<br>三间茅屋无人到，十里松门独自游。（梅尧臣续金针诗格）
<br>
<br>翻忆旧山青碧里，绕庵闲伴野僧禅。（《云》）
<br>
<br>不甘五等诸侯荐，直肯九重天子知。（刘素者，字仲华。 
<br>好学，不事科举，颇通迁、固、寿、晔之书， 
<br>尝有人贻诗云云，然卒不及仕。见《江南野志》）
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷797_1 【离别难】武后宫人 
<br>
<br>此别难重陈，花飞复恋人。来时梅覆雪，去日柳含春。 
<br>物候催行客，归途淑气新。剡川今已远，魂梦暗相亲。
<br>
<br>
<br>&nbsp;&nbsp; 卷797_2 【袍中诗】开元宫人 
<br>
<br>沙场征戍客，寒苦若为眠。战袍经手作，知落阿谁边。 
<br>蓄意多添线，含情更著绵。今生已过也，结取后生缘。
<br>
<br>
<br>
<br>&nbsp;&nbsp; 卷797_3 【题洛苑梧叶上】天宝宫人 
<br>
<br>旧宠悲秋扇，新恩寄早春。聊题一片叶，将寄接流人。
<br>
<br>
<br>
<br>&nbsp;&nbsp; 卷797_4 【又题】天宝宫人 
<br>
<br>一叶题诗出禁城，谁人酬和独含情。
<br>自嗟不及波中叶，荡漾乘春取次行。
<br>
<br>
<br>
<br>&nbsp;&nbsp; 卷797_5 【题花叶诗】德宗宫人 
<br>
<br>一入深宫里，无由得见春。题诗花叶上，寄与接流人。
<br>
<br>
<br>
<br>&nbsp;&nbsp; 卷797_6 【题红叶】宣宗宫人 
<br>
<br>流水何太急，深宫尽日闲。殷勤谢红叶，好去到人间。
<br>
<br>
<br>
<br>&nbsp;&nbsp; 卷797_7 【金锁诗】僖宗宫人 
<br>
<br>玉烛制袍夜，金刀呵手裁。锁寄千里客，锁心终不开。
<br>
<br>
<br>
<br>&nbsp;&nbsp; 卷797_8 【随驾游青城】李舜弦 
<br>
<br>因随八马上仙山，顿隔尘埃物象闲。
<br>只恐西追王母宴，却忧难得到人间。
<br>
<br>
<br>
<br>&nbsp;&nbsp; 卷797_9 【蜀宫应制】李舜弦 
<br>
<br>浓树禁花开后庭，饮筵中散酒微醒。
<br>濛濛雨草瑶阶湿，钟晓愁吟独倚屏。
<br>
<br>
<br>
<br>&nbsp;&nbsp; 卷797_10 【钓鱼不得】李舜弦 
<br>
<br>尽日池边钓锦鳞，芰荷香里暗消魂。
<br>依稀纵有寻香饵，知是金钩不肯吞。
<br>
<br>
<br>
<br>&nbsp;&nbsp; 卷797_11 【宫词（一作王建诗，又作花蕊夫人诗）】李玉箫 
<br>
<br>鸳鸯瓦上瞥然声，昼寝宫娥梦里惊。
<br>元是我王金弹子，海棠花下打流莺。
<br>
<br>
<br>
<br>&nbsp;&nbsp; 卷797_12 【太平诗】金真德 
<br>
<br>大唐开鸿业，巍巍皇猷昌。止戈戎衣定，修文继百王。 
<br>统天崇雨施，理物体含章。深仁谐日月，抚运迈时康。 
<br>幡旗既赫赫，钲鼓何锽锽。外夷违命者，翦覆被大殃。 
<br>和风凝宇宙，遐迩竞呈祥。四时调玉烛，七曜巡万方。 
<br>维岳降宰辅，维帝用忠良。三五咸一德，昭我皇家唐。
<br>
<br>
<br>
<br>&nbsp;&nbsp; 卷797_13 【句】宝历宫人 
<br>
<br>宝帐香重重，一双红芙蓉。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷798_1 【宫词（梨园子弟以下四十一首一作王珪诗）】花蕊夫人 
<br>
<br>五云楼阁凤城间，花木长新日月闲。
<br>三十六宫连内苑，太平天子住昆山。
<br>
<br>会真广殿约宫墙，楼阁相扶倚太阳。
<br>净甃玉阶横水岸，御炉香气扑龙床。
<br>
<br>龙池九曲远相通，杨柳丝牵两岸风。
<br>长似江南好风景，画船来去碧波中。
<br>
<br>东内斜将紫禁通，龙池凤苑夹城中。
<br>晓钟声断严妆罢，院院纱窗海日红。
<br>
<br>殿名新立号重光，岛上亭台尽改张。
<br>但是一人行幸处，黄金阁子锁牙床。
<br>
<br>夹城门与内门通，朝罢巡游到苑中。
<br>每日日高祗候处，满堤红艳立春风。
<br>
<br>厨船进食簇时新，侍宴无非列近臣。
<br>日午殿头宣索鲙，隔花催唤打鱼人。
<br>
<br>立春日进内园花，红蕊轻轻嫩浅霞。
<br>跪到玉阶犹带露，一时宣赐与宫娃。
<br>
<br>三面宫城尽夹墙，苑中池水白茫茫。
<br>直从狮子门前入，旋见亭台绕岸傍。
<br>
<br>离宫别院绕宫城，金版轻敲合凤笙。
<br>夜夜月明花树底，傍池长有按歌声。
<br>
<br>御制新翻曲子成，六宫才唱未知名。
<br>尽将觱篥来抄谱，先按君王玉笛声。
<br>
<br>旋移红树斫新苔，宣使龙池更凿开。
<br>展得绿波宽似海，水心楼殿胜蓬莱。
<br>
<br>太虚高阁凌虚殿，背倚城墙面枕池。
<br>诸院各分娘子位，羊车到处不教知。
<br>
<br>修仪承宠住龙池，扫地焚香日午时。
<br>等候大家来院里，看教鹦鹉念新诗。
<br>
<br>才人出入每参随，笔砚将行绕曲池。
<br>能向彩笺书大字，忽防御制写新诗。
<br>
<br>六宫官职总新除，宫女安排入画图。
<br>二十四司分六局，御前频见错相呼。
<br>
<br>春风一面晓妆成，偷折花枝傍水行。
<br>却被内监遥觑见，故将红豆打黄莺。
<br>
<br>殿前排宴赏花开，宫女侵晨探几回。
<br>斜望花开遥举袖，传声宣唤近臣来。
<br>
<br>小球场近曲池头，宣唤勋臣试打球。
<br>先向画楼排御幄，管弦声动立浮油。
<br>
<br>供奉头筹不敢争，上棚等唤近臣名。
<br>内人酌酒才宣赐，马上齐呼万岁声。
<br>
<br>殿前宫女总纤腰，初学乘骑怯又娇。
<br>上得马来才欲走，几回抛鞚抱鞍桥。
<br>
<br>自教宫娥学打球，玉鞍初跨柳腰柔。
<br>上棚知是官家认，遍遍长赢第一筹。
<br>
<br>翔鸾阁外夕阳天，树影花光远接连。
<br>望见内家来往处，水门斜过罨楼船。
<br>
<br>内家追逐采莲时，惊起沙鸥两岸飞。
<br>兰棹把来齐拍水，并船相斗湿罗衣。
<br>
<br>新秋女伴各相逢，罨画船飞别浦中。
<br>旋折荷花伴歌舞，夕阳斜照满衣红。
<br>
<br>少年相逐采莲回，罗帽罗衫巧制裁。
<br>每到岸头长拍水，竞提纤手出船来。
<br>
<br>早春杨柳引长条，倚岸沿堤一面高。
<br>称与画船牵锦缆，暖风搓出彩丝绦。
<br>
<br>内家宣锡生辰宴，隔夜诸宫进御花。
<br>后殿未闻宫主入，东门先报下金车。
<br>
<br>端午生衣进御床，赭黄罗帕覆金箱。
<br>美人捧入南薰殿，玉腕斜封彩缕长。
<br>
<br>选进仙韶第一人，才胜罗绮不胜春。
<br>重教按舞桃花下，只踏残红作地裀。
<br>
<br>侍女争挥玉弹弓，金丸飞入乱花中。
<br>一时惊起流莺散，踏落残花满地红。
<br>
<br>七宝阑干白玉除，新开凉殿幸金舆。
<br>一沟泛碧流春水，四面琼钩搭绮疏。
<br>
<br>山楼彩凤栖寒月，宴殿金麟吐御香。
<br>蜀锦地衣呈队舞，教头先出拜君王。
<br>
<br>天外明河翻玉浪，楼西凉月涌金盆。
<br>香销甲乙床前帐，宫锁玲珑闭殿门。
<br>
<br>细风欹叶撼宫梧，早怯秋寒著绣繻。
<br>玉宇无人双燕去，一弯新月上金枢。
<br>
<br>夜寒金屋篆烟飞，灯烛分明在紫微。
<br>漏永禁宫三十六，燕回争踏月轮归。
<br>
<br>晓吹翩翩动翠旗，炉烟千叠瑞云飞。
<br>何人奏对偏移刻，御史天香隔绣衣。
<br>
<br>金井秋啼络纬声，出花宫漏报严更。
<br>不知谁是金銮直，玉宇沉沉夜气清。
<br>
<br>内庭秋燕玉池东，香散荷花水殿风。
<br>阿监采菱牵锦缆，月明犹在画船中。
<br>
<br>东宫花烛彩楼新，天上仙桥上锁春。
<br>偏出六宫歌舞奏，嫦娥初到月虚轮。
<br>
<br>纱幔薄垂金麦穗，帘钩纤挂玉葱条。
<br>楼西别起长春殿，香碧红泥透蜀椒。
<br>
<br>翠华香重玉炉添，双凤楼头晓日暹。
<br>扇掩红鸾金殿悄，一声清跸卷珠帘。
<br>
<br>金作蟠龙绣作麟，壶中楼阁禁中春。
<br>君王避暑来游幸，风月横秋气象新。
<br>
<br>清晓自倾花上露，冷侵宫殿玉蟾蜍。
<br>擘开五色销金纸，碧锁窗前学草书。
<br>
<br>翠钿贴靥轻如笑，玉凤雕钗袅欲飞。
<br>拂晓贺春皇帝阁，彩衣金胜近龙衣。
<br>
<br>琐声金彻阁门环，帘卷珍珠十二间。
<br>别殿春风呼万岁，中丞新押散朝班。
<br>
<br>鸡人报晓传三唱，玉井金床转辘轳。
<br>烟引御炉香绕殿，漏签初刻上铜壶。
<br>
<br>御按横金殿幄红，扇开云表露天容。
<br>太常奏备三千曲，乐府新调十二钟。
<br>
<br>宫女熏香进御衣，殿门开锁请金匙。
<br>朝阳初上黄金屋，禁夜春深昼漏迟。
<br>
<br>三月金明柳絮飞，岸花堤草弄春时。
<br>楼船百戏催宣赐，御辇今年不上池。
<br>
<br>内人稀见水秋千，争擘珠帘帐殿前。
<br>第一锦标谁夺得，右军输却小龙船。
<br>
<br>夜色楼台月数层，金猊烟穗绕觚棱。
<br>重廊屈折连三殿，密上真珠百宝灯。
<br>
<br>天门晏闭九重关，楼倚银河气象间。
<br>一点星球重绛阙，五云仙仗下蓬山。
<br>
<br>禁里春浓蝶自飞，御蚕眠处弄新丝。
<br>碧窗尽日教鹦鹉，念得君王数首诗。
<br>
<br>斗草深宫玉槛前，春蒲如箭荇如钱。
<br>不知红药阑干曲，日暮何人落翠钿。
<br>
<br>太液波清水殿凉，画船惊起宿鸳鸯。
<br>翠眉不及池边柳，取次飞花入建章。
<br>
<br>御座垂帘绣额单，冰山重叠贮金盘。
<br>玉清迢递无尘到，殿角东西五月寒。
<br>
<br>春心滴破花边漏，晓梦敲回禁里钟。
<br>十二楚山何处是，御楼曾见两三峰。
<br>
<br>博山夜宿沈香火，帐外时闻暖凤笙。
<br>理遍从头新上曲，殿前龙直未交更。
<br>
<br>春殿千官宴却归，上林莺舌报花时。
<br>宣徽旋进新裁曲，学士争吟应诏诗。
<br>
<br>钓线沈波漾彩舟，鱼争芳饵上龙钩。
<br>内人急捧金盘接，拨剌红鳞跃未休。
<br>
<br>蕙炷香销烛影残，御衣熏尽辄更阑。
<br>归来困顿眠红帐，一枕西风梦里寒。
<br>
<br>东宫降诞挺佳辰，少海星边拥瑞云。
<br>中尉传闻三日宴，翰林当撰洗儿文。
<br>
<br>酒库新修近水傍，泼醅初熟五云浆。
<br>殿前供御频宣索，追入花间一阵香。
<br>
<br>白藤花限白银花，閤子门当寝殿斜。
<br>近被宫中知了事，每来随驾使煎茶。
<br>
<br>西球场里打球回，御宴先于苑内开。
<br>宣索教坊诸伎乐，傍池催唤入船来。
<br>
<br>昭仪侍宴足精神，玉烛抽看记饮巡。
<br>倚赖识书为录事，灯前时复错瞒人。
<br>
<br>后宫阿监裹罗巾，出入经过苑囿频。
<br>承奉圣颜忧误失，就中长怕内夫人。
<br>
<br>管弦声急满龙池，宫女藏钩夜宴时。
<br>好是圣人亲捉得，便将浓墨扫双眉。
<br>
<br>密室红泥地火炉，内人冬日晚传呼。
<br>今宵驾幸池头宿，排比椒房得暖无。
<br>
<br>画船花舫总新妆，进入池心近岛傍。
<br>松柏楼窗楠木板，暖风吹过一团香。
<br>
<br>三清台近苑墙东，楼槛层层映水红。
<br>尽日绮罗人度曲，管弦声在半天中。
<br>
<br>安排诸院接行廊，外槛周回十里强。
<br>青锦地衣红绣毯，尽铺龙脑郁金香。
<br>
<br>安排竹栅与笆篱，养得新生鹁鸽儿。
<br>宣受内家专喂饲，花毛间看总皆知。
<br>
<br>年初十五最风流，新赐云鬟便上头。
<br>按罢霓裳归院里，画楼云阁总重修。
<br>
<br>金画香台出露盘，黄龙雕刻绕朱阑。
<br>焚修每遇三元节，天子亲簪白玉冠。
<br>
<br>六宫一例鸡冠子，新样交镌白玉花。
<br>欲试澹妆兼道服，面前宣与唾盂家。
<br>
<br>三月樱桃乍熟时，内人相引看红枝。
<br>回头索取黄金弹，绕树藏身打雀儿。
<br>
<br>小小宫娥到内园，未梳云鬓脸如莲。
<br>自从配与夫人后，不使寻花乱入船。
<br>
<br>锦城上起凝烟阁，拥殿遮楼一向高。
<br>认得圣颜遥望见，碧阑干映赭黄袍。
<br>
<br>水车踏水上宫城，寝殿檐头滴滴鸣。
<br>助得圣人高枕兴，夜凉长作远滩声。
<br>
<br>平头船子小龙床，多少神仙立御旁。
<br>旋刺篙竿令过岸，满池春水蘸红妆。
<br>
<br>苑东天子爱巡游，御岸花堤枕碧流。
<br>新教内人供射鸭，长将弓箭绕池头。
<br>
<br>罗衫玉带最风流，斜插银篦慢裹头。
<br>闲向殿前骑御马，挥鞭横过小红楼。
<br>
<br>沉香亭子傍池斜，夏日巡游歇翠华。
<br>帘畔玉盆盛净水，内人手里剖银瓜。
<br>
<br>薄罗衫子透肌肤，夏日初长板阁虚。
<br>独自凭阑无一事，水风凉处读文书。
<br>
<br>婕妤生长帝王家，常近龙颜逐翠华。
<br>杨柳岸长春日暮，傍池行困倚桃花。
<br>
<br>月头支给买花钱，满殿宫人近数千。
<br>遇著唱名多不语，含羞走过御床前。
<br>
<br>小雨霏微润绿苔，石楠红杏傍池开。
<br>一枝插向金瓶里，捧进君王玉殿来。
<br>
<br>锦鳞跃水出浮萍，荇草牵风翠带横。
<br>恰似金梭撺碧沼，好题幽恨写闺情。
<br>
<br>春天睡起晓妆成，随侍君王触处行。
<br>画得自家梳洗样，相凭女伴把来呈。
<br>
<br>舞头皆著画罗衣，唱得新翻御制词。
<br>每日内庭闻教队，乐声飞上到龙墀。
<br>
<br>春早寻花入内园，竞传宣旨欲黄昏。
<br>明朝驾幸游蚕市，暗使毡车就苑门。
<br>
<br>半夜摇船载内家，水门红蜡一行斜。
<br>圣人正在宫中饮，宣使池头旋折花。
<br>
<br>春日龙池小宴开，岸边亭子号流杯。
<br>沈檀刻作神仙女，对捧金尊水上来。
<br>
<br>梨园子弟簇池头，小乐携来候宴游。
<br>旋炙银笙先按拍，海棠花下合梁州。
<br>
<br>慢梳鬟髻著轻红，春早争求芍药丛。
<br>近日承恩移住处，夹城里面占新宫。
<br>
<br>别色官司御辇家，黄衫束带脸如花。
<br>深宫内院参承惯，常从金舆到日斜。
<br>
<br>日高房里学围棋，等候官家未出时。
<br>为赌金钱争路数，专忧女伴怪来迟。
<br>
<br>摴蒱冷澹学投壶，箭倚腰身约画图。
<br>尽对君王称妙手，一人来射一人输。
<br>
<br>慢揎红袖指纤纤，学钓池鱼傍水边。
<br>忍冷不禁还自去，钓竿常被别人牵。
<br>
<br>宣城院约池南岸，粉壁红窗画不成。
<br>总是一人行幸处，彻宵闻奏管弦声。
<br>
<br>丹霞亭浸池心冷，曲沼门含水脚清。
<br>傍岸鸳鸯皆著对，时时出向浅沙行。
<br>
<br>杨柳阴中引御沟，碧梧桐树拥朱楼。
<br>金陵城共滕王阁，画向丹青也合羞。
<br>
<br>晚来随驾上城游，行到东西百子楼。
<br>回望苑中花柳色，绿阴红艳满池头。
<br>
<br>牡丹移向苑中栽，尽是藩方进入来。
<br>未到末春缘地暖，数般颜色一时开。
<br>
<br>明朝腊日官家出，随驾先须点内人。
<br>回鹘衣装回鹘马，就中偏称小腰身。
<br>
<br>盘凤鞍鞯闪色妆，黄金压胯紫游缰。
<br>自从拣得真龙种，别置东头小马坊。
<br>
<br>翠辇每从城畔出，内人相次簇池隈。
<br>嫩荷花里摇船去，一阵香风逐水来。
<br>
<br>高烧红烛点银灯，秋晚花池景色澄。
<br>今夜圣人新殿宿，后宫相竞觅祇承。
<br>
<br>苑中排比宴秋宵，弦管挣摐各自调。
<br>日晚阁门传圣旨，明朝尽放紫宸朝。
<br>
<br>夜深饮散月初斜，无限宫嫔乱插花。
<br>近侍婕妤先过水，遥闻隔岸唤船家。
<br>
<br>宫娥小小艳红妆，唱得歌声绕画梁。
<br>缘是太妃新进入，座前颁赐小罗箱。
<br>
<br>池心小样钓鱼船，入玩偏宜向晚天。
<br>挂得彩帆教便放，急风吹过水门前。
<br>
<br>傍池居住有渔家，收网摇船到浅沙。
<br>预进活鱼供日料，满筐跳跃白银花。
<br>
<br>秋晚红妆傍水行，竞将衣袖扑蜻蜓。
<br>回头瞥见宫中唤，几度藏身入画屏。
<br>
<br>御沟春水碧于天，宫女寻花入内园。
<br>汗湿红妆行渐困，岸头相唤洗花钿。
<br>
<br>亭高百尺立春风，引得君王到此中。
<br>床上翠屏开六扇，折枝花绽牡丹红。
<br>
<br>内人承宠赐新房，红纸泥窗绕画廊。
<br>种得海柑才结子，乞求自送与君王。
<br>
<br>翡翠帘前日影斜，御沟春水浸成霞。
<br>侍臣向晚随天步，共看池头满树花。
<br>
<br>金碧阑干倚岸边，卷帘初听一声蝉。
<br>殿头日午摇纨扇，宫女争来玉座前。
<br>
<br>嫩荷香扑钓鱼亭，水面文鱼作队行。
<br>宫女齐来池畔看，傍帘呼唤勿高声。
<br>
<br>新翻酒令著词章，侍宴初闻忆却忙。
<br>宣使近臣传赐本，书家院里遍抄将。
<br>
<br>寒食清明小殿旁，彩楼双夹斗鸡场。
<br>内人对御分明看，先赌红罗被十床。
<br>
<br>寝殿门前晓色开，红泥药树间花栽。
<br>君王未起翠帘卷，又发宫人上直来。
<br>
<br>海棠花发盛春天，游赏无时引御筵。
<br>绕岸结成红锦帐，暖枝犹拂画楼船。
<br>
<br>日晚宫人外按回，自牵骢马出林隈。
<br>御前接得高叉手，射得山鸡喜进来。
<br>
<br>朱雀门高花外开，球场空阔净尘埃。
<br>预排白兔兼苍狗，等候君王按鹘来。
<br>
<br>会仙观内玉清坛，新点宫人作女冠。
<br>每度驾来羞不出，羽衣初著怕人看。
<br>
<br>老大初教学道人，鹿皮冠子澹黄裙。
<br>后宫歌舞今抛掷，每日焚香事老君。
<br>
<br>法云寺里中元节，又是官家诞降辰。
<br>满殿香花争供养，内园先占得铺陈。
<br>
<br>金章紫绶选高班，每每东头近圣颜。
<br>才艺足当恩宠别，只堪供奉一场闲。
<br>
<br>内人深夜学迷藏，遍绕花丛水岸傍。
<br>乘兴忽来仙洞里，大家寻觅一时忙。
<br>
<br>小院珠帘著地垂，院中排比不相知。
<br>羡他鹦鹉能言语，窗里偷教鸲鹆儿。
<br>
<br>岛树高低约浪痕，苑中斜日欲黄昏。
<br>树头木刻双飞鹤，荡起晴空映水门。
<br>
<br>大臣承宠赐新庄，栀子园东柳岸傍。
<br>今日圣恩亲幸到，板桥头是读书堂。
<br>
<br>树叶初成鸟护窠，石榴花里笑声多。
<br>众中遗却金钗子，拾得从他要赎么。
<br>
<br>小殿初成粉未干，贵妃姊妹自来看。
<br>为逢好日先移入，续向街西索牡丹。
<br>
<br>内人相续报花开，准拟君王便看来。
<br>逢著五弦琴绣袋，宜春院里按歌回。
<br>
<br>巡吹慢遍不相和，暗数看谁曲校多。
<br>明日梨花园里见，先须逐得内家歌。
<br>
<br>黄金合里盛红雪，重结香罗四出花。
<br>一一傍边书敕字，中官送与大臣家。
<br>
<br>宫人早起笑相呼，不识阶前扫地夫。
<br>乞与金钱争借问，外头还似此间无。
<br>
<br>小随阿姊学吹笙，见好君王赐与名。
<br>夜拂玉床朝把镜，黄金殿外不教行。
<br>
<br>日高殿里有香烟，万岁声长动九天。
<br>妃子院中初降诞，内人争乞洗儿钱。
<br>
<br>宫花不共外花同，正月长生一半红。
<br>供御樱桃看守别，直无鸦鹊到园中。
<br>
<br>殿前铺设两边楼，寒食宫人步打球。
<br>一半走来争跪拜，上棚先谢得头筹。
<br>
<br>大仪前日暖房来，嘱向朝阳乞药栽。
<br>敕赐一窠红踯躅，谢恩未了奏花开。
<br>
<br>御前新赐紫罗襦，步步金阶上软舆。
<br>宫局总来为喜乐，院中新拜内尚书。
<br>
<br>鹦鹉谁教转舌关，内人手里养来奸。
<br>语多更觉承恩泽，数对君王忆陇山。
<br>
<br>分朋闲坐赌樱桃，收却投壶玉腕劳。
<br>各把沈香双陆子，局中斗累阿谁高。
<br>
<br>禁寺红楼内里通，笙歌引驾夹城东。
<br>裹头宫监堂前立，手把牙鞘竹弹弓。
<br>
<br>舞来汗湿罗衣彻，楼上人扶下玉梯。
<br>归到院中重洗面，金花盆里泼银泥。
<br>
<br>宿妆残粉未明天，总立昭阳花树边。
<br>寒食内人长白打，库中先散与金钱。
<br>
<br>众中偏得君王笑，偷把金箱笔砚开。
<br>书破红蛮隔子上，旋推当直美人来。
<br>
<br>水中芹叶土中花，拾得还将避众家。
<br>总待别人般数尽，袖中拈出郁金芽。
<br>
<br>玉箫改调筝移柱，催换红罗绣舞筵。
<br>未戴柘枝花帽子，两行宫监在帘前。
<br>
<br>窗窗户户院相当，总有珠帘玳瑁床。
<br>虽道君王不来宿，帐中长是炷牙香。
<br>
<br>
<br>&nbsp;&nbsp; 卷798_2 【述国亡诗】花蕊夫人 
<br>
<br>君王城上竖降旗，妾在深宫那得知。
<br>十四万人齐解甲，宁无一个是男儿。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
