<HTML>
<HEAD>
<TITLE>全唐诗 卷684-686 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷684-686</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷684-686</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-05&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6211"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷684-686')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷684-686]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷684_1 【奉和御制】吴融 
<br>
<br>岳寺清秋霁，宸游永日闲。霓旌森物外，凤吹落人间。 
<br>玉漱穿城水，屏开对阙山。皆知圣情悦，丽藻洒芳兰。
<br>
<br>
<br>&nbsp;&nbsp; 卷684_2 【和集贤相公西溪侍宴观竞渡】吴融 
<br>
<br>片水耸层桥，祥烟霭庆霄。昼花铺广宴，晴电闪飞桡。 
<br>浪叠摇仙仗，风微定彩标。都人同盛观，不觉在行朝。
<br>
<br>
<br>
<br>&nbsp;&nbsp; 卷684_3 【山居即事四首】吴融 
<br>
<br>桂树秋来风满枝，碧岩归日免乖期。
<br>故人尽向蟾宫折，独我攀条欲寄谁。
<br>
<br>不傲南窗且采樵，干松每带湿云烧。
<br>庖厨却得长兼味，三秀芝根五朮苗。
<br>
<br>万事翛然只有棋，小轩高净簟凉时。
<br>阑珊半局和微醉，花落中庭树影移。
<br>
<br>无邻无里不成村，水曲云重掩石门。
<br>何用深求避秦客，吾家便是武陵源。
<br>
<br>
<br>
<br>&nbsp;&nbsp; 卷684_4 【红白牡丹】吴融 
<br>
<br>不必繁弦不必歌，静中相对更情多。殷鲜一半霞分绮， 
<br>洁澈旁边月飐波。看久愿成庄叟梦，惜留须倩鲁阳戈。 
<br>重来应共今来别，风堕香残衬绿莎。
<br>
<br>
<br>
<br>&nbsp;&nbsp; 卷684_5 【中秋陪熙用学士禁中玩月】吴融 
<br>
<br>月圆年十二，秋半每多阴。此夕无纤霭，同君宿禁林。 
<br>未高知海阔，当午见宫深。衣似繁霜透，身疑积水沈。 
<br>遭逢陪侍辇，归去忆抽簪。太液池南岸，相期到晓吟。
<br>
<br>
<br>
<br>&nbsp;&nbsp; 卷684_6 【题豪家故池】吴融 
<br>
<br>岁久无泉引，春来仰雨流。萍枯黏朽槛，沙浅露沉舟。 
<br>照影人何在，持竿客寄游。翛然兴废外，回首谢眠鸥。
<br>
<br>
<br>
<br>&nbsp;&nbsp; 卷684_7 【偶题】吴融 
<br>
<br>贱子曾尘国士知，登门倒屣忆当时。西州酌尽看花酒， 
<br>东阁编成咏雪诗。莫道精灵无伯有，寻闻任侠报爰丝。 
<br>乌衣旧宅犹能认，粉竹金松一两枝。
<br>
<br>
<br>
<br>&nbsp;&nbsp; 卷684_8 【渚宫立春书怀】吴融 
<br>
<br>春候侵残腊，江芜绿已齐。风高莺啭涩，雨密雁飞低。 
<br>向日心须在，归朝路欲迷。近闻惊御火，犹及灞陵西。
<br>
<br>
<br>
<br>&nbsp;&nbsp; 卷684_9 【闻李翰林游池上有寄】吴融 
<br>
<br>花飞絮落水和流，玉署词臣奉诏游。四面看人随画鹢， 
<br>中流合乐起眠鸥。皇恩自抱丹心报，清颂谁将白雪酬。 
<br>不为禁钟催入宿，前峰月上未回舟。
<br>
<br>
<br>
<br>&nbsp;&nbsp; 卷684_10 【谷口寓居偶题】吴融 
<br>
<br>涔涔病骨怯朝天，谷口归来取性眠。峭壁削成开画障， 
<br>急溪飞下咽繁弦。不能尘土争闲事，且放形神学散仙。 
<br>已熟前峰采芝径，更于何处养残年。
<br>
<br>
<br>
<br>&nbsp;&nbsp; 卷684_11 【无题】吴融 
<br>
<br>万态千端一瞬中，沁园芜没伫秋风。夜警池塘冷， 
<br>蝙蝠昼飞楼阁空。粉貌早闻残洛市，箫声犹自傍秦宫。 
<br>今朝陌上相非者，曾此歌钟几醉同。
<br>
<br>
<br>
<br>&nbsp;&nbsp; 卷684_12 【赋雪】吴融 
<br>
<br>一夜阴风度，平明颢气交。未知融结判，唯见混茫包。 
<br>路莫藏行迹，林难出树梢。气应封兽穴，险必堕禽巢。 
<br>影密灯回照，声繁竹送敲。玩宜苏让点，餐称蜜匀抄。 
<br>结冻防鱼跃，黏沙费马跑。炉寒资爇荻，屋暖赖编茅。 
<br>远不分山叠，低宜失地坳。阑干高百尺，新霁若为抛。
<br>
<br>
<br>
<br>&nbsp;&nbsp; 卷684_13 【寄僧】吴融 
<br>
<br>柳拂池光一点清，紫方袍袖杖藜行。偶传新句来中禁， 
<br>谁把闲书寄上卿。锡倚山根重藓破，棋敲石面碎云生。 
<br>应怜正视淮王诏，不识东林物外情。
<br>
<br>
<br>
<br>&nbsp;&nbsp; 卷684_14 【酬僧】吴融 
<br>
<br>吾师既续惠休才，况值高秋万象开。吟处远峰横落照， 
<br>定中黄叶下青苔。双林不见金兰久，丹楚空翻组绣来。 
<br>闻说近郊寒尚绿，登临应待一追陪。
<br>
<br>
<br>
<br>&nbsp;&nbsp; 卷684_15 【题延寿坊东南角古池】吴融 
<br>
<br>蔓草萧森曲岸摧，水笼沙浅露莓苔。更无蔟蔟红妆点， 
<br>犹有双双翠羽来。雨细几逢耕犊去，日斜时见钓人回。 
<br>繁华自古皆相似，金谷荒园土一堆。
<br>
<br>
<br>
<br>&nbsp;&nbsp; 卷684_16 【登鹳雀楼】吴融 
<br>
<br>鸟在林梢脚底看，夕阳无际戍烟残。冻开河水奔浑急， 
<br>雪洗条山错落寒。始为一名抛故国，近因多难怕长安。 
<br>祖鞭掉折徒为尔，赢得云溪负钓竿。
<br>
<br>
<br>
<br>&nbsp;&nbsp; 卷684_17 【和峡州冯使君题所居】吴融 
<br>
<br>三年拔薤成仁政，一日诛茅葺所居。晓岫近排吟阁冷， 
<br>夜江遥响寝堂虚。唯怀避地逃多难，不羡朝天卧直庐。 
<br>记得街西邻舍否，投荒南去五千馀。
<br>
<br>
<br>
<br>&nbsp;&nbsp; 卷684_18 【秋日感事】吴融 
<br>
<br>一叶飘然夕照沈，世间何事不经心。几人欲话云台峻， 
<br>独我方探禹穴深。鸡檄固应无下策，鹤书还要问中林。 
<br>自怜情为多忧动，不为西风白露吟。
<br>
<br>
<br>
<br>&nbsp;&nbsp; 卷684_19 【莺】吴融 
<br>
<br>日落林西鸟未知，自先飞上最高枝。千啼万语不离恨， 
<br>已去又来如有期。惯识江南春早处，长惊蓟北梦回时。 
<br>谢家园里成吟久，只欠池塘一句诗。
<br>
<br>
<br>
<br>&nbsp;&nbsp; 卷684_20 【次韵和王员外杂游四韵】吴融 
<br>
<br>一分难减亦难加，得似溪头浣越纱。两桨惯邀催去艇， 
<br>七香曾占取来车。黄昏忽堕当楼月，清晓休开满镜花。 
<br>谁见玉郎肠断处，露床风簟半欹斜。
<br>
<br>
<br>
<br>&nbsp;&nbsp; 卷684_21 【秋事】吴融 
<br>
<br>江天暑气自凉清，物候须知一雨成。松竹健来唯欠语， 
<br>蕙兰衰去始多情。他年拟献书空在，此日知机意尽平。 
<br>更欲轻桡放烟浪，苇花深处睡秋声。
<br>
<br>
<br>
<br>&nbsp;&nbsp; 卷684_22 【和陆拾遗题谏院松】吴融 
<br>
<br>落落孤松何处寻，月华西畔结根深。晓含仙掌三清露， 
<br>晚上宫墙百雉阴。野鹤不归应有怨，白云高去太无心。 
<br>碧岩秋涧休相望，捧日元须在禁林。
<br>
<br>
<br>
<br>&nbsp;&nbsp; 卷684_23 【题扬子津亭】吴融 
<br>
<br>扬子江津十四经，纪行文字遍长亭。惊人旅鬓斩新白， 
<br>无事海门依旧青。前路莫知霜凛凛，故乡何处雁冥冥。 
<br>可怜不识生离者，数点渔帆落暮汀。
<br>
<br>
<br>
<br>&nbsp;&nbsp; 卷684_24 【闲望】吴融 
<br>
<br>三点五点映山雨，一枝两枝临水花。蛱蝶狂飞掠芳草， 
<br>鸳鸯稳睡翘暖沙。阙下新居成别业，江南旧隐是谁家。 
<br>东迁西去俱无计，却羡暝归林上鸦。
<br>
<br>
<br>
<br>&nbsp;&nbsp; 卷684_25 【雪后过昭应】吴融 
<br>
<br>路过章台气象宽，九重城阙在云端。烟含上苑沈沈紫， 
<br>雪露南山愯愯寒。绮陌已堪骑宝马，绿芜行即弹金丸。 
<br>灞川南北真图画，更待残阳一望看。
<br>
<br>
<br>
<br>&nbsp;&nbsp; 卷684_26 【商人】吴融 
<br>
<br>百尺竿头五两斜，此生何处不为家。北抛衡岳南过雁， 
<br>朝发襄阳暮看花。蹭蹬也应无陆地，团圆应觉有天涯。 
<br>随风逐浪年年别，却笑如期八月槎。
<br>
<br>
<br>
<br>&nbsp;&nbsp; 卷684_27 【岐下闻杜鹃】吴融 
<br>
<br>化去蛮乡北，飞来渭水西。为多亡国恨，不忍故山啼。 
<br>怨已惊秦凤，灵应识汉鸡。数声烟漠漠，馀思草萋萋。 
<br>楼迥波无际，林昏日又低。如何不肠断，家近五云溪。
<br>
<br>
<br>
<br>&nbsp;&nbsp; 卷684_28 【雨后闻思归乐二首】吴融 
<br>
<br>山禽连夜叫，兼雨未尝休。尽道思归乐，应多离别愁。 
<br>我家方旅食，故国在沧洲。闻此不能寐，青灯茆屋幽。
<br>
<br>一夜鸟飞鸣，关关彻五更。似因归路隔，长使别魂惊。 
<br>未省愁雨暗，就中伤月明。须知越吟客，欹枕不胜情。
<br>
<br>
<br>
<br>&nbsp;&nbsp; 卷684_29 【中夜闻啼禽】吴融 
<br>
<br>漠漠苍苍未五更，宿禽何处两三声。若非西涧回波触， 
<br>即是南塘急雨惊。金屋独眠堪寄恨，商陵永诀更牵情。 
<br>此时归梦随肠断，半壁残灯闪闪明。
<br>
<br>
<br>
<br>&nbsp;&nbsp; 卷684_30 【灵池县见早梅（时太尉中书令京兆公奉诏讨蜀余在幕中）】吴融 
<br>
<br>小园晴日见寒梅，一寸乡心万里回。春日暖时抛笠泽， 
<br>战尘飞处上琴台。栖身未识登龙地，落笔元非倚马才。 
<br>待勒燕然归未得，雪枝南畔少徘徊。
<br>
<br>
<br>
<br>&nbsp;&nbsp; 卷684_31 【野庙】吴融 
<br>
<br>古原荒庙掩莓苔，何处喧喧鼓笛来。
<br>日暮鸟归人散尽，野风吹起纸钱灰。
<br>
<br>
<br>
<br>&nbsp;&nbsp; 卷684_32 【闲书】吴融 
<br>
<br>接鹭陪鸾漫得群，未如高卧紫溪云。晋阳起义寻常见， 
<br>湖口屯营取次闻。大底鹪鹏须自适，何尝玉石不同焚。 
<br>回看带砺山河者，济得危时没旧勋。
<br>
<br>
<br>
<br>&nbsp;&nbsp; 卷684_33 【寄贯休上人】吴融 
<br>
<br>别来如梦亦如云，八字微言不复闻。世上浮沈应念我， 
<br>笔端飞动只降君。几同江步吟秋霁，更忆山房语夜分。 
<br>见拟沃州寻旧约，且教丹顶许为邻。
<br>
<br>
<br>
<br>&nbsp;&nbsp; 卷684_34 【书怀】吴融 
<br>
<br>傍岩依树结檐楹，夏物萧疏景更清。滩响忽高何处雨， 
<br>松阴自转远山晴。见多邻犬遥相认，来惯幽禽近不惊。 
<br>争得便夸饶胜事，九衢尘里免劳生。
<br>
<br>
<br>
<br>&nbsp;&nbsp; 卷684_35 【重阳日荆州作】吴融 
<br>
<br>万里投荒已自哀，高秋寓目更徘徊。浊醪任冷难辞醉， 
<br>黄菊因暄却未开。上国莫归戎马乱，故人何在塞鸿来。 
<br>惊时感事俱无奈，不待残阳下楚台。
<br>
<br>
<br>
<br>&nbsp;&nbsp; 卷684_36 【寄贯休】吴融 
<br>
<br>休公何处在，知我宦情无。已似冯唐老，方知武子愚。 
<br>一身仍更病，双阙又须趋。若得重相见，冥心学半铢。
<br>
<br>
<br>
<br>&nbsp;&nbsp; 卷684_37 【秋日渚宫即事】吴融 
<br>
<br>漠漠澹云烟，秋归泽国天。风高还促燕，雨细未妨蝉。 
<br>静引荒城望，凉惊旅枕眠。更堪憔悴里，欲泛洞庭船。
<br>
<br>
<br>
<br>&nbsp;&nbsp; 卷684_38 【荆州寓居书怀】吴融 
<br>
<br>一室四无邻，荒郊接古津。幽闲消俗态，摇落露家贫。 
<br>绝迹思浮海，修书懒寄秦。东西不复问，翻笑泣岐人。
<br>
<br>
<br>
<br>&nbsp;&nbsp; 卷684_39 【和严谏议萧山庙十韵（旧说常闻箫管之声因而得名次韵）】吴融 
<br>
<br>泽国瞻遗庙，云韶仰旧名。一隅连障影，千仞落泉声。 
<br>老狖寻危栋，秋蛇束画楹。路长资税驾，岁俭绝丰盛。 
<br>默默虽难测，昭昭本至平。岂知迁去客，自有复来兵。 
<br>美舜歌徒作，欺尧犬正狞。近兼闻顺动，敢复怨徂征。 
<br>日出天须霁，风休海自清。肺肠无处说，一为启聪明。
<br>
<br>
<br>
<br>&nbsp;&nbsp; 卷684_40 【松江晚泊】吴融 
<br>
<br>树远天疑尽，江奔地欲随。孤帆落何处，残日更新离。 
<br>客是凄凉本，情为系滞枝。寸肠无计免，应只楚猿知。
<br>
<br>
<br>
<br>&nbsp;&nbsp; 卷684_41 【湖州溪楼书献郑员外】吴融 
<br>
<br>危槛等飞樯，闲追晚际凉。青林上雨色，白鸟破溪光。 
<br>目以高须极，心因静更伤。唯公旧相许，早晚侍长杨。
<br>
<br>
<br>
<br>&nbsp;&nbsp; 卷684_42 【秋兴】吴融 
<br>
<br>微雨过菰苇，野居生早凉。襟期渐萧洒，精爽欲飞扬。 
<br>鱼买罾头活，酒沽船上香。不缘人不用，始道静胜忙。
<br>
<br>
<br>
<br>&nbsp;&nbsp; 卷684_43 【端居】吴融 
<br>
<br>片雨过前汀，端居枕簟清。病魔随暑退，诗思傍凉生。 
<br>别燕殷勤语，残蝉仿佛鸣。古来悲不尽，况我本多情。
<br>
<br>
<br>
<br>&nbsp;&nbsp; 卷684_44 【途中】吴融 
<br>
<br>一棹归何处，苍茫落照昏。无人应失路，有树始知春。 
<br>湖岸春耕废，江城战鼓喧。儒冠解相误，学剑尽乘轩。
<br>
<br>
<br>
<br>&nbsp;&nbsp; 卷684_45 【西陵夜居】吴融 
<br>
<br>寒潮落远汀，暝色入柴扃。漏永沈沈静，灯孤的的清。 
<br>林风移宿鸟，池雨定流萤。尽夜成愁绝，啼蛩莫近庭。
<br>
<br>
<br>
<br>&nbsp;&nbsp; 卷684_46 【燕雏】吴融 
<br>
<br>掠水身犹重，偎风力尚微。瓦苔难定立，檐雨忽喧归。 
<br>未识重溟远，先愁一叶飞。衔泥在他日，两两占春晖。
<br>
<br>
<br>
<br>&nbsp;&nbsp; 卷684_47 【新秋】吴融 
<br>
<br>白发又经秋，端居海上洲。无机因事发，有涕为时流。 
<br>新酒乘凉压，残棋隔夜收。公车无路入，同拜老闲侯。
<br>
<br>
<br>
<br>&nbsp;&nbsp; 卷684_48 【题越州法华寺】吴融 
<br>
<br>寺在五峰阴，穿缘一径寻。云藏古殿暗，石护小房深。 
<br>宿鸟连僧定，寒猿应客吟。上方应见海，月出试登临。
<br>
<br>
<br>
<br>&nbsp;&nbsp; 卷684_49 【寒食洛阳道】吴融 
<br>
<br>路岐无乐处，时节倍思家。彩索飏轻吹，黄鹂啼落花。 
<br>连乾驰宝马，历禄斗香车。行客胜回首，看看春日斜。
<br>
<br>
<br>
<br>&nbsp;&nbsp; 卷684_50 【忆事】吴融 
<br>
<br>去年花下把金卮，曾赋杨花数句诗。
<br>回首朱门闭荒草，如今愁到牡丹时。
<br>
<br>
<br>
<br>&nbsp;&nbsp; 卷684_51 【金陵遇悟空上人（上人与故相国杨公有旧）】吴融 
<br>
<br>东阁无人事渺茫，老僧持钵过丹阳。
<br>十年栖止如何报，好与南谯剩炷香。
<br>
<br>
<br>
<br>&nbsp;&nbsp; 卷684_52 【途中】吴融 
<br>
<br>柳弱风长在，云轻雨易休。不劳芳草色，更惹夕阳愁。 
<br>万里独归去，五陵无与游。春心渐伤尽，何处有高楼。
<br>
<br>
<br>
<br>&nbsp;&nbsp; 卷684_53 【秋园】吴融 
<br>
<br>始怜春草细霏霏，不觉秋来绿渐稀。
<br>惆怅撷芳人散尽，满园烟露蝶高飞。
<br>
<br>
<br>
<br>&nbsp;&nbsp; 卷684_54 【富春】吴融 
<br>
<br>天下有水亦有山，富春山水非人寰。
<br>长川不是春来绿，千峰倒影落其间。
<br>
<br>
<br>
<br>&nbsp;&nbsp; 卷684_55 【山居即事】吴融 
<br>
<br>小亭前面接青崖，白石交加衬绿苔。
<br>日暮松声满阶砌，不关风雨鹤归来。
<br>
<br>
<br>
<br>&nbsp;&nbsp; 卷684_56 【寓言】吴融 
<br>
<br>非明非暗朦朦月，不暖不寒慢慢风。
<br>独卧空床好天气，平生闲事到心中。
<br>
<br>
<br>
<br>&nbsp;&nbsp; 卷684_57 【华清宫二首】吴融 
<br>
<br>四郊飞雪暗云端，唯此宫中落旋干。
<br>绿树碧檐相掩映，无人知道外边寒。
<br>
<br>长生秘殿倚青苍，拟敌金庭不死乡。
<br>无奈逝川东去急，秦陵松柏满残阳。
<br>
<br>
<br>
<br>&nbsp;&nbsp; 卷684_58 【过九成宫】吴融 
<br>
<br>凤辇东归二百年，九成宫殿半荒阡。魏公碑字封苍藓， 
<br>文帝泉声落野田。碧草断沾仙掌露，绿杨犹忆御炉烟。 
<br>升平旧事无人说，万叠青山但一川。
<br>
<br>
<br>
<br>&nbsp;&nbsp; 卷684_59 【出潼关】吴融 
<br>
<br>重门随地险，一径入天开。华岳眼前尽，黄河脚底来。 
<br>飞轩何满路，丹陛正求才。独我疏慵质，飘然又此回。
<br>
<br>
<br>
<br>&nbsp;&nbsp; 卷684_60 【过丹阳】吴融 
<br>
<br>云阳县郭半郊坰，风雨萧条万古情。山带梁朝陵路断， 
<br>水连刘尹宅基平。桂枝自折思前代，藻鉴难逢耻后生。 
<br>遗事满怀兼满目，不堪孤棹舣荒城。
<br>
<br>
<br>
<br>&nbsp;&nbsp; 卷684_61 【和人题武城寺】吴融 
<br>
<br>神清已觉三清近，目断仍劳万象牵。渭水远含秋草渡， 
<br>汉陵高枕夕阳天。半岩云粉千竿竹，满寺风雷百尺泉。 
<br>别有阑干压行路，看人尘土竟流年。
<br>
<br>
<br>
<br>&nbsp;&nbsp; 卷684_62 【长安里中闻猿】吴融 
<br>
<br>夹巷重门似海深，楚猿争得此中吟。一声紫陌才回首， 
<br>万里青山已到心。惯倚客船和雨听，可堪侯第见尘侵。 
<br>无因永夜闻清啸，禁路人归月自沈。
<br>
<br>
<br>
<br>&nbsp;&nbsp; 卷684_63 【岐下闻子规】吴融 
<br>
<br>剑阁西南远凤台，蜀魂何事此飞来。偶因陇树相迷至， 
<br>唯恐边风却送回。只有花知啼血处，更无猿替断肠哀。 
<br>谁怜越客曾闻处，月落江平晓雾开。
<br>
<br>
<br>
<br>&nbsp;&nbsp; 卷684_64 【敷水有丐者云是马侍中诸孙，悯而有赠】吴融 
<br>
<br>天地尘昏九鼎危，大貂曾出武侯师。一心忠赤山河见， 
<br>百战功名日月知。旧宅已闻栽禁树，诸孙仍见丐征岐。 
<br>而今不要教人识，正藉将军死斗时。
<br>
<br>
<br>
<br>&nbsp;&nbsp; 卷684_65 【还俗尼（本是歌妓）】吴融 
<br>
<br>柳眉梅额倩妆新，笑脱袈裟得旧身。三峡却为行雨客， 
<br>九天曾是散花人。空门付与悠悠梦，宝帐迎回暗暗春。 
<br>寄语江南徐孝克，一生长短托清尘。
<br>
<br>
<br>
<br>&nbsp;&nbsp; 卷684_66 【彭门用兵后经汴路三首】吴融 
<br>
<br>长亭一望一徘徊，千里关河百战来。细柳旧营犹锁月， 
<br>祁连新冢已封苔。霜凋绿野愁无际，烧接黄云惨不开。 
<br>若比江南更牢落，子山词赋莫兴哀。
<br>
<br>隋堤风物已凄凉，堤下仍多旧战场。金镞有苔人拾得， 
<br>芦花无主鸟衔将。秋声暗促河声急，野色遥连日色黄。 
<br>独上寒城正愁绝，戍鼙惊起雁行行。
<br>
<br>铁马云旗梦渺茫，东来无处不堪伤。风吹白草人行少， 
<br>月落空城鬼啸长。一自纷争惊宇宙，可怜萧索绝烟光。 
<br>曾为塞北闲游客，辽水天山未断肠。
<br>
<br>
<br>
<br>&nbsp;&nbsp; 卷684_67 【寄殿院高侍御】吴融 
<br>
<br>黄梅雨细幂长洲，柳密花疏水慢流。钓艇正寻逋客去， 
<br>绣衣方结少年游。风前不肯看垂手，灯下还应惜裹头。 
<br>一夜自怜无羽翼，独当何逊滴阶愁。
<br>
<br>
<br>
<br>&nbsp;&nbsp; 卷684_68 【新安道中玩流水】吴融 
<br>
<br>一渠春碧弄潺潺，密竹繁花掩映间。看处便须终日住， 
<br>算来争得此身闲。萦纡似接迷春洞，清冷应连有雪山。 
<br>上却征车再回首，了然尘土不相关。
<br>
<br>
<br>
<br>&nbsp;&nbsp; 卷684_69 【忆钓舟】吴融 
<br>
<br>青山小隐枕潺湲，一叶垂纶几溯沿。后浦春风随兴去， 
<br>南塘秋雨有时眠。惯冲晓雾惊群雁，爱飐残阳入乱烟。 
<br>回首无人寄惆怅，九衢尘土困扬鞭。
<br>
<br>
<br>
<br>&nbsp;&nbsp; 卷684_70 【灵宝县西侧津】吴融 
<br>
<br>碧溪潋潋流残阳，晴沙两两眠鸳鸯。柳花无赖苦多暇， 
<br>蛱蝶有情长自忙。千里宦游成底事，每年风景是他乡。 
<br>高歌一曲垂鞭去，尽日无人识楚狂。
<br>
<br>
<br>
<br>&nbsp;&nbsp; 卷684_71 【即席】吴融 
<br>
<br>家住丛台旧，名参绛圃新。醉波疑夺烛，娇态欲沈春。 
<br>伴雨聊过楚，归云定占秦。桃花正浓暖，争不浪迷人。
<br>
<br>
<br>
<br>&nbsp;&nbsp; 卷684_72 【出迟】吴融 
<br>
<br>园密花藏易，楼深月到难。酒虚留客尽，灯暗远更残。 
<br>麝想眉间印，鸦知顶上盘。文王之囿小，莫惜借人看。
<br>
<br>
<br>
<br>&nbsp;&nbsp; 卷684_73 【送僧归日本国】吴融 
<br>
<br>沧溟分故国，渺渺泛杯归。天尽终期到，人生此别稀。 
<br>无风亦骇浪，未午已斜晖。系帛何须雁，金乌日日飞。
<br>
<br>
<br>
<br>&nbsp;&nbsp; 卷684_74 【送僧归破山寺】吴融 
<br>
<br>万里指吴山，高秋杖锡还。别来双阙老，归去片云闲。 
<br>师在有无外，我婴尘土间。居然本相别，不要惨离颜。
<br>
<br>
<br>
<br>&nbsp;&nbsp; 卷684_75 【夏夜有寄】吴融 
<br>
<br>月上簟如水，轩高帘在钩。竹声寒不夏，蛩思静先秋。 
<br>偶得清宵兴，方知白日愁。所思何处远，斜汉欲低流。
<br>
<br>
<br>
<br>&nbsp;&nbsp; 卷684_76 【春词】吴融 
<br>
<br>鸾镜长侵夜，鸳衾不识寒。羞多转面语，妒极定睛看。 
<br>金市旧居近，钿车新造宽。春期莫相误，一日百花残。
<br>
<br>
<br>
<br>&nbsp;&nbsp; 卷684_77 【汴上晚泊】吴融 
<br>
<br>亭上风犹急，桥边月已斜。柳寒难吐絮，浪浊不成花。 
<br>岐路春三月，园林海一涯。萧然正无寐，夜橹莫咿哑。
<br>
<br>
<br>
<br>&nbsp;&nbsp; 卷684_78 【送僧南游】吴融 
<br>
<br>战鼙鸣未已，瓶屦抵何乡。偶别尘中易，贪归物外忙。 
<br>后蝉抛鄠杜，先雁下潇湘。不得从师去，殷勤谢草堂。
<br>
<br>
<br>
<br>&nbsp;&nbsp; 卷684_79 【戏】吴融 
<br>
<br>恨极同填海，情长抵导江。丁香从小结，莲子彻枝双。 
<br>整髻花当槛，吹灯月在窗。秦台非久计，早晚降霓幢。
<br>
<br>
<br>
<br>&nbsp;&nbsp; 卷684_80 【雪中寄卢延让秀才】吴融 
<br>
<br>苦贫皆共雪，吾子岂同悲。永日应无食，经宵必有诗。 
<br>渚宫寒过节，华省试临期。努力图西去，休将冻馁辞。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷685_1 【花村六韵】吴融 
<br>
<br>地胜非离郭，花深故号村。已怜梁雪重，仍愧楚云繁。 
<br>山近当吟冷，泉高入梦喧。依稀小有洞，邂逅武陵源。 
<br>月好频移座，风轻莫闭门。流莺更多思，百啭待黄昏。
<br>
<br>
<br>&nbsp;&nbsp; 卷685_2 【赋雪十韵】吴融 
<br>
<br>雨冻轻轻下，风干淅淅吹。喜胜花发处，惊似客来时。 
<br>河静胶行棹，岩空响折枝。终无鹧鸪识，先有鶺鴒知。 
<br>马势晨争急，雕声晚更饥。替霜严柏署，藏月上龙墀。 
<br>百尺楼堪倚，千钱酒要追。朝归紫阁早，漏出建章迟。 
<br>腊候何曾爽，春工是所资。遥知故溪柳，排比万条丝。
<br>
<br>
<br>
<br>&nbsp;&nbsp; 卷685_3 【溪边】吴融 
<br>
<br>溪边花满枝，百鸟带香飞。下有一白鹭，日斜翘石矶。
<br>
<br>
<br>
<br>&nbsp;&nbsp; 卷685_4 【长安逢故人】吴融 
<br>
<br>岁暮长安客，相逢酒一杯。眼前闲事静，心里故山来。 
<br>池影含新草，林芳动早梅。如何不归去，霜鬓共风埃。
<br>
<br>
<br>
<br>&nbsp;&nbsp; 卷685_5 【雨夜】吴融 
<br>
<br>旅夕那禁雨，梅天已思秋。未明孤枕倦，相吊一灯愁。 
<br>有恋惭沧海，无机奈白头。何人得浓睡，溪上钓鱼舟。
<br>
<br>
<br>
<br>&nbsp;&nbsp; 卷685_6 【旅中送迁客】吴融 
<br>
<br>天南不可去，君去吊灵均。落日青山路，秋风白发人。 
<br>言危无继者，道在有明神。满目尽胡越，平生何处陈。
<br>
<br>
<br>
<br>&nbsp;&nbsp; 卷685_7 【寄尚颜师】吴融 
<br>
<br>僧中难得静，静得是吾师。到阙不求紫，归山只爱诗。 
<br>临风翘雪足，向日剃霜髭。自叹眠漳久，双林动所思。
<br>
<br>
<br>
<br>&nbsp;&nbsp; 卷685_8 【微雨】吴融 
<br>
<br>天青织未遍，风急舞难成。粉重低飞蝶，黄沈不语莺。 
<br>自随春霭乱，还放夕阳明。惆怅池塘上，荷珠点点倾。
<br>
<br>
<br>
<br>&nbsp;&nbsp; 卷685_9 【送广利大师东归】吴融 
<br>
<br>紫殿久沾恩，东归过海门。浮荣知是梦，轻别肯销魂。 
<br>明发先晨鸟，寒栖入暝猿。蕺山如重到，应老旧云根。
<br>
<br>
<br>
<br>&nbsp;&nbsp; 卷685_10 【关东献兵部刘员外】吴融 
<br>
<br>昨夜星辰动，仙郎近汉关。玳筵吟雪罢，锦帐押春还。 
<br>已到青云上，应栖绛圃间。临邛有词赋，一为奏天颜。
<br>
<br>
<br>
<br>&nbsp;&nbsp; 卷685_11 【途次淮口】吴融 
<br>
<br>寒流万派碧，南渡见烟光。人向隋宫近，山盘楚塞长。 
<br>有村皆绿暗，无径不红芳。已带伤春病，如何更异乡。
<br>
<br>
<br>
<br>&nbsp;&nbsp; 卷685_12 【咏柳】吴融 
<br>
<br>自与莺为地，不教花作媒。细应和雨断，轻只爱风裁。 
<br>好拂锦步障，莫遮铜雀台。灞陵千万树，日暮别离回。
<br>
<br>
<br>
<br>&nbsp;&nbsp; 卷685_13 【武牢关遇雨】吴融 
<br>
<br>泽春关路迥，暮雨细霏霏。带雾昏河浪，和尘重客衣。 
<br>望中迷去骑，愁里乱斜晖。惆怅家山远，溟蒙湿翠微。
<br>
<br>
<br>
<br>&nbsp;&nbsp; 卷685_14 【春寒】吴融 
<br>
<br>固教梅忍落，体与杏藏娇。已过冬疑剩，将来暖未饶。 
<br>玉阶残雪在，罗荐暗魂销。莫问王孙事，烟芜正寂寥。
<br>
<br>
<br>
<br>&nbsp;&nbsp; 卷685_15 【早发潼关】吴融 
<br>
<br>天边月初落，马上梦犹残。关树苍苍晓，玉阶澹澹寒。 
<br>宦游终自苦，身世静堪观。争似山中隐，和云枕碧湍。
<br>
<br>
<br>
<br>&nbsp;&nbsp; 卷685_16 【送策上人】吴融 
<br>
<br>昨来非有意，今去亦无心。阙下抛新院，江南指旧林。 
<br>瓶添新涧绿，笠卸晚峰阴。八字如相许，终辞尺组寻。
<br>
<br>
<br>
<br>&nbsp;&nbsp; 卷685_17 【和诸学士秋夕禁直偶雪】吴融 
<br>
<br>大华积秋雪，禁闱生夜寒。砚冰忧诏急，灯烬惜更残。 
<br>正遂攀稽愿，翻追访戴欢。更为三日约，高兴未将阑。
<br>
<br>
<br>
<br>&nbsp;&nbsp; 卷685_18 【御沟十六韵】吴融 
<br>
<br>一水终南下，何年派作沟。穿城初北注，过苑却东流。 
<br>绕岸清波溢，连宫瑞气浮。去应涵凤沼，来必渗龙湫。 
<br>激石珠争碎，萦堤练不收。照花长乐曙，泛叶建章秋。 
<br>影炫金茎表，光摇绮陌头。旁沾画眉府，斜入教箫楼。 
<br>有雨难澄镜，无萍易掷钩。鼓宜尧女瑟，荡必蔡姬舟。 
<br>皋著通鸣鹤，津应接斗牛。回风还潋潋，和月更悠悠。 
<br>浅忆觞堪泛，深思杖可投。只怀泾合虑，不带陇分愁。 
<br>自有朝宗乐，曾无溃穴忧。不劳夸大汉，清渭贯神州。
<br>
<br>
<br>
<br>&nbsp;&nbsp; 卷685_19 【赴阙次留献荆南成相公三十韵】吴融 
<br>
<br>分阃兼文德，持衡有武功。荆南知独去，海内更谁同。 
<br>拔地孤峰秀，当天一鹗雄。云生五色笔，月吐六钧弓。 
<br>骨格凌秋耸，心源见底空。神清餐沆瀣，气逸饮洪濛。 
<br>临事成奇策，全身仗至忠。解鞍欺李广，煮弩笑臧洪。 
<br>往昔逢多难，来兹故统戎。卓旗云梦泽，扑火细腰宫。 
<br>铲土楼台构，连江雉堞笼。似平铺掌上，疑涌出壶中。 
<br>岂是劳人力，宁因役鬼工。本遗三户在，今匝万家通。 
<br>画舸横青雀，危樯列彩虹。席飞巫峡雨，袖拂宋亭风。 
<br>场广盘球子，池闲引钓筒。礼贤金璧贱，煦物雪霜融。 
<br>酒满梁尘动，棋残漏滴终。俭常资澹静，贵绝恃穹崇。 
<br>唯要臣诚显，那求帝渥隆。甘棠名异奭，大树姓非冯。 
<br>自念为迁客，方谐谒上公。痛知遭止棘，频叹委飘蓬。 
<br>借宅诛茅绿，分囷指粟红。只惭燕馆盛，宁觉阮途穷。 
<br>涣汗沾明主，沧浪别钓翁。去曾忧塞马，归欲逐边鸿。 
<br>积感深于海，衔恩重极嵩。行行柳门路，回首下离东。
<br>
<br>
<br>
<br>&nbsp;&nbsp; 卷685_20 【三峰府内矮柏十韵】吴融 
<br>
<br>擢秀依黄阁，移根自碧岑。周围虽合抱，直上岂盈寻。 
<br>远砌行窥顶，当庭坐庇阴。短堪惊众木，高已让他林。 
<br>日转无长影，风回有细音。不容萝茑附，只耐雪霜侵。 
<br>玉帐笼应匝，牙旗倚更禁。叶低宜拂席，枝褭易抽簪。 
<br>绿涧支离久，朱门掩映深。何须一千丈，方有岁寒心。
<br>
<br>
<br>
<br>&nbsp;&nbsp; 卷685_21 【雪十韵】吴融 
<br>
<br>洒密蔽璇穹，霏霏杳莫穷。迟于雨到地，疾甚絮随风。 
<br>四野苍茫际，千家晃朗中。夜迷三绕鹊，昼断一行鸿。 
<br>结片飞琼树，栽花点蕊宫。壅应边尽北，填合海无东。 
<br>高爱危峰积，低愁暖气融。月交都浩渺，日射更玲珑。 
<br>送腊辞寒律，迎春入旧丛。自怜曾末至，聊复赋玄功。
<br>
<br>
<br>
<br>&nbsp;&nbsp; 卷685_22 【和睦州卢中丞题茅堂十韵】吴融 
<br>
<br>有士当今重，忘情自古稀。独开青嶂路，闲掩白云扉。 
<br>石累千层险，泉分一带微。栋危猿竞下，檐回鸟争归。 
<br>烟冷茶铛静，波香兰舸飞。好移钟阜蓼，莫种首阳薇。 
<br>树密含轻雾，川空漾薄晖。芝泥看只捧，蕙带且休围。 
<br>东郭邻穿履，西林近衲衣。琼瑶一百字，千古见清机。
<br>
<br>
<br>
<br>&nbsp;&nbsp; 卷685_23 【奉和御制六韵】吴融 
<br>
<br>天晓密云开，亭亭翠葆来。芰荷笼水殿，杨柳蔽风台。 
<br>恩洽三时雨，欢腾万岁雷。日华偏照御，星彩迥分台。 
<br>苇岸萦仙棹，莲峰倒玉杯。独惭歌圣德，不是侍臣才。
<br>
<br>
<br>
<br>&nbsp;&nbsp; 卷685_24 【败帘六韵】吴融 
<br>
<br>有客编来久，弥年断不收。不堪风作候，岂复燕为雠。 
<br>尽见三重阁，难迷百尺楼。伴灯微掩梦，兼扇劣遮羞。 
<br>零落亡珠缀，殷勤谢玉钩。凉宵何必卷，月自入轩流。
<br>
<br>
<br>
<br>&nbsp;&nbsp; 卷685_25 【玉堂种竹六韵】吴融 
<br>
<br>当砌植檀栾，浓阴五月寒。引风穿玉牖，摇露滴金盘。 
<br>有韵和宫漏，无香杂畹兰。地疑云锁易，日近雪封难。 
<br>静称围棋会，闲宜阁笔看。他年终结实，不羡树栖鸾。
<br>
<br>
<br>
<br>&nbsp;&nbsp; 卷685_26 【和韩致光侍郎无题三首十四韵】吴融 
<br>
<br>珠佩元消暑，犀簪自辟尘。掩灯容燕宿，开镜待鸡晨。 
<br>去懒都忘旧，来多未厌新。每逢忧是梦，长忆故延真。 
<br>杏小双圆压，山浓两点嚬。瘦难胜宝带，轻欲驭飙轮。 
<br>篦凤金雕翼，钗鱼玉镂鳞。月明无睡夜，花落断肠春。 
<br>解舞何须楚，能筝可在秦。怯探同海底，稀遇极天津。 
<br>绿柰攀宫艳，青梅弄岭珍。管纤银字咽，梭密锦书匀。 
<br>厌胜还随俗，无疑不避人。可怜三五夕，妩媚善为邻。
<br>
<br>舞转轻轻雪，歌霏漠漠尘。漫游多卜夜，慵起不知晨。 
<br>玉箸和妆裛，金莲逐步新。凤笙追北里，鹤驭访南真。 
<br>有恨都无语，非愁亦有嚬。戏应过蚌浦，飞合入蟾轮。 
<br>杯样成言鸟，梳文解卧鳞。逢迎大堤晚，离别洞庭春。 
<br>似玉曾夸赵，如云不让秦。锦收花上露，珠引月中津。 
<br>木为连枝贵，禽因比翼珍。万峰酥点薄，五色绣妆匀。 
<br>獭髓求鱼客，鲛绡托海人。寸肠谁与达，洞府四无邻。
<br>
<br>绮阁临初日，铜台拂暗尘。鷾鸸偏报晓，乌鶂惯惊晨。 
<br>鱼网裁书数，鹍弦上曲新。病多疑厄重，语切见心真。 
<br>子母钱征笑，西南月借嚬。捣衣嫌独杵，分袂怨双轮。 
<br>贝叶教丹觜，金刀寄赤鳞。卷帘吟塞雪，飞楫渡江春。 
<br>解织宜名蕙，能歌合姓秦。眼穿回雁岭，魂断饮牛津。 
<br>药自偷来绝，香从窃去珍。茗煎云沫聚，药种玉苗匀。 
<br>草密应迷客，花繁好避人。长干足风雨，遥夜与谁邻。
<br>
<br>
<br>
<br>&nbsp;&nbsp; 卷685_27 【倒次元韵】吴融 
<br>
<br>南陌来寻伴，东城去卜邻。生憎无赖客，死忆有情人。 
<br>似束腰支细，如描发彩匀。黄鹂裁帽贵，紫燕刻钗珍。 
<br>身近从淄右，家元接观津。雨台谁属楚，花洞不知秦。 
<br>泪滴空床冷，妆浓满镜春。枕凉欹琥珀，簟洁展麒麟。 
<br>茂苑廊千步，昭阳扇九轮。阳城迷处笑，京兆画时嚬。 
<br>鱼子封笺短，蝇头学字真。易判期已远，难讳事还新。 
<br>艇子愁冲夜，骊驹怕拂晨。如何断岐路，免得见行尘。
<br>
<br>
<br>
<br>&nbsp;&nbsp; 卷685_28 【个人三十韵】吴融 
<br>
<br>袅袅复盈盈，何年坠玉京。见人还道姓，羞客不称名。 
<br>故事谙金谷，新居近石城。脸横秋水溢，眉拂远山晴。 
<br>粉薄涂云母，簪寒篸水晶。催来两桨送，怕起五丝萦。 
<br>髻学盘桓绾，床依宛转成。博山凝雾重，油壁隐车轻。 
<br>额点梅花样，心通棘刺情。搔头邀顾遇，约指到平生。 
<br>鱼网徐徐襞，螺卮浅浅倾。芙蓉褥已展，豆蔻水休更。 
<br>赵女怜胶腻，丁娘爱烛明。炷香龙荐脑，辟魇虎输精。 
<br>管咽参差韵，弦嘈倰僜声。花残春寂寂，月落漏丁丁。 
<br>柳絮联章敏，椒花属思清。剪罗成彩字，销蜡脱珠缨。 
<br>邂逅当投珮，艰难莫拊楹。熨来身热定，舐得面痕平。 
<br>匣镜金螭怒，帘旌绣兽狞。颈长堪鹤并，腰细任蜂争。 
<br>滴泪泉饶竭，论心石未贞。必双成凤去，岂独化蝉鸣。 
<br>书远肠空断，楼高胆易惊。数钱红带结，斗草蒨裙盛。 
<br>袂柳阑干小，侵波略彴横。夜愁遥寄雁，晓梦半和莺。 
<br>翼只思鹣比，根长羡藕并。可怜衣带缓，休赋重行行。
<br>
<br>
<br>
<br>&nbsp;&nbsp; 卷685_29 【即席十韵】吴融 
<br>
<br>住处方窥宋，平生未嫁卢。暖金轻铸骨，寒玉细凝肤。 
<br>妒蝶长成伴，伤鸾耐得孤。城堪迷下蔡，台合上姑苏。 
<br>弄眼难降柳，含茸欲斗蒲。生凉云母扇，直夜博山炉。 
<br>翡翠交妆镜，鸳鸯入画图。无心同石转，有泪约泉枯。 
<br>猿渴应须见，鹰饥只待呼。银河正清浅，霓节过来无。
<br>
<br>
<br>
<br>&nbsp;&nbsp; 卷685_30 【追咏棠梨花十韵】吴融 
<br>
<br>蜀地从来胜，棠梨第一花。更应无软弱，别自有妍华。 
<br>不贵绡为雾，难降绮作霞。移须归紫府，驻合饵丹砂。 
<br>密映弹琴宅，深藏卖酒家。夜宜红蜡照，春称锦筵遮。 
<br>连庙魂栖望，飘江字绕巴。未饶酥点薄，兼妒雪飞斜。 
<br>旧赏三年断，新期万里赊。长安如种得，谁定牡丹夸。
<br>
<br>
<br>
<br>&nbsp;&nbsp; 卷685_31 【绵竹山四十韵】吴融 
<br>
<br>绵竹东西隅，千峰势相属。崚嶒压东巴，连延罗古蜀。 
<br>方者露圭角，尖者钻箭簇。引者蛾眉弯，敛者鸢肩缩。 
<br>尾蟉青蛇盘，颈低玄兔伏。横来突若奔，直上森如束。 
<br>岁在作噩年，铜梁摇虿毒。相国京兆公，九命来作牧。 
<br>戎提虎仆毛，专奉狼头纛。行府寄精庐，开窗对林麓。 
<br>是时重阳后，天气旷清肃。兹山昏晓开，一一在人目。 
<br>霜空正泬寥，浓翠霏扑扑。披海出珊瑚，贴天堆碧玉。 
<br>俄然阴霾作，城郭才霢霂。绝顶已凝雪，晃朗开红旭。 
<br>初疑昆仑下，夭矫龙衔烛。亦似蓬莱巅，金银台叠蹙。 
<br>紫霞或旁映，绮段铺繁褥。晚照忽斜笼，赤城差断续。 
<br>又如煮吴盐，万万盆初熟。又如濯楚练，千千匹未轴。 
<br>又如水晶宫，蛟螭结川渎。又如钟乳洞，电雷开岩谷。 
<br>丹青画不成，造化供难足。合有羽衣人，飘飖曳烟躅。 
<br>合有五色禽，叫啸含仙曲。根虽限剑门，穴必通林屋。 
<br>方诸沧海隔，欲去忧沦覆。群玉缥缈间，未可量往复。 
<br>何如当此境，终朝旷遐瞩。往往草檄馀，吟哦思幽独。 
<br>早晚扫欃枪，笳鼓迎畅毂。休飞霹雳车，罢系虾蟆木。 
<br>勒铭燕然山，万代垂芬郁。然后恣逍遥，独往群麋鹿。 
<br>不管安与危，不问荣与辱。但乐濠梁鱼，岂怨钟山鹄。 
<br>纫兰以围腰，采芝将实腹。石床须卧平，一任闲云触。
<br>
<br>
<br>
<br>&nbsp;&nbsp; 卷685_32 【祝风三十二韵】吴融 
<br>
<br>我有二顷田，长洲东百里。环涂为之区，积葑相连纚。 
<br>松江流其旁，春夏多苦水。堤防苟不时，泛滥即无已。 
<br>粤余病眠久，而复家无峙。田峻不胜荒，农功皆废弛。 
<br>他稼已如云，我田方欲莳。四际上通波，兼之葭与苇。 
<br>是时立秋后，烟露浩凄矣。虽然遣毕功，萎约都无几。 
<br>如何海上风，连日从空起。似欲驱沧溟，来沃具区里。 
<br>噫嘻尔风师，吴中多豪士。囷仓过九年，一粒惜如死。 
<br>籴贱兼粜贵，凶年翻大喜。只是疲羸苦，才饥须易子。 
<br>余仍轗轲者，进趋年二纪。秋不安一食，春不闲一晷。 
<br>肠回为多别，骨瘦因积毁。咳唾莫逢人，揶揄空睹鬼。 
<br>中又值干戈，遑遑常转徙。故隐茅山西，今来笠泽涘。 
<br>荒者不复寻，葺者还有以。将正陶令巾，又盖姜肱被。 
<br>不敢务有馀，有馀必骄鄙。所期免假匄，假匄多惭耻。 
<br>骄鄙既不生，惭耻更能弭。自可致逍遥，无妨阅经史。 
<br>吁余将四十，满望只如此。干泽尚多难，学稼兹复尔。 
<br>穷达虽系命，祸福生所履。天不饥死余，飘风当自止。
<br>
<br>
<br>
<br>&nbsp;&nbsp; 卷685_33 【金陵怀古】吴融 
<br>
<br>玉树声沉战舰收，万家冠盖入中州。
<br>只应江令偏惆怅，头白归来是客游。
<br>
<br>
<br>
<br>&nbsp;&nbsp; 卷685_34 【凉思】吴融 
<br>
<br>松间小槛接波平，月淡烟沉暑气清。
<br>半夜水禽栖不定，绿荷风动露珠倾。
<br>
<br>
<br>
<br>&nbsp;&nbsp; 卷685_35 【鲛绡】吴融 
<br>
<br>云供片段月供光，贫女寒机枉自忙。
<br>莫道不蚕能致此，海边何事有扶桑。
<br>
<br>
<br>
<br>&nbsp;&nbsp; 卷685_36 【潮】吴融 
<br>
<br>暮去朝来无定期，桑田长被此声移。
<br>蓬莱若探人间事，一日还应两度知。
<br>
<br>
<br>
<br>&nbsp;&nbsp; 卷685_37 【忘忧花】吴融 
<br>
<br>繁红落尽始凄凉，直道忘忧也未忘。
<br>数朵殷红似春在，春愁特此系人肠。
<br>
<br>
<br>
<br>&nbsp;&nbsp; 卷685_38 【忆街西所居】吴融 
<br>
<br>衡门一别梦难稀，人欲归时不得归。
<br>长忆去年寒食夜，杏花零落雨霏霏。
<br>
<br>
<br>
<br>&nbsp;&nbsp; 卷685_39 【云】吴融 
<br>
<br>南北东西似客身，远峰高鸟自为邻。
<br>清歌一曲犹能住，莫道无心胜得人。
<br>
<br>
<br>
<br>&nbsp;&nbsp; 卷685_40 【华清宫四首】吴融 
<br>
<br>中原无鹿海无波，凤辇鸾旗出幸多。
<br>今日故宫归寂寞，太平功业在山河。
<br>
<br>渔阳烽火照函关，玉辇匆匆下此山。
<br>一曲羽衣听不尽，至今遗恨水潺潺。
<br>
<br>上皇銮辂重巡游，雨泪无言独倚楼。
<br>惆怅眼前多少事，落花明月满宫秋。
<br>
<br>别殿和云锁翠微，太真遗像梦依依。
<br>玉皇掩泪频惆怅，应叹僧繇彩笔飞。
<br>
<br>
<br>
<br>&nbsp;&nbsp; 卷685_41 【陈琳墓】吴融 
<br>
<br>冀州飞檄傲英雄，却把文辞事邺宫。
<br>纵道笔端由我得，九泉何面见袁公。
<br>
<br>
<br>
<br>&nbsp;&nbsp; 卷685_42 【湖州朝阳楼】吴融 
<br>
<br>十二亭亭占晓光，隋家浪说有迷藏。
<br>仲宣题尽平生恨，别处应难看屋梁。
<br>
<br>
<br>
<br>&nbsp;&nbsp; 卷685_43 【卖花翁】吴融 
<br>
<br>和烟和露一丛花，担入宫城许史家。
<br>惆怅东风无处说，不教闲地著春华。
<br>
<br>
<br>
<br>&nbsp;&nbsp; 卷685_44 【自讽】吴融 
<br>
<br>世路升沉合自安，故人何必苦相干。
<br>涂穷始解东归去，莫过严光七里滩。
<br>
<br>
<br>
<br>&nbsp;&nbsp; 卷685_45 【送杜鹃花】吴融 
<br>
<br>春红始谢又秋红，息国亡来入楚宫。
<br>应是蜀冤啼不尽，更凭颜色诉西风。
<br>
<br>
<br>
<br>&nbsp;&nbsp; 卷685_46 【西京道中闻蛙】吴融 
<br>
<br>雨馀林外夕烟沉，忽有蛙声伴客吟。
<br>莫怪闻时倍惆怅，稚圭蓬荜在山阴。
<br>
<br>
<br>
<br>&nbsp;&nbsp; 卷685_47 【情】吴融 
<br>
<br>依依脉脉两如何，细似轻丝渺似波。
<br>月不长圆花易落，一生惆怅为伊多。
<br>
<br>
<br>
<br>&nbsp;&nbsp; 卷685_48 【送荆南从事之岳州】吴融 
<br>
<br>秋拂湖光一镜开，庾郎兰棹好徘徊。
<br>遥知月落酒醒处，五十弦从波上来。
<br>
<br>
<br>
<br>&nbsp;&nbsp; 卷685_49 【渡淮作】吴融 
<br>
<br>红杏花时辞汉苑，黄梅雨里上淮船。
<br>雨迎花送长如此，辜负东风十四年。
<br>
<br>
<br>
<br>&nbsp;&nbsp; 卷685_50 【薛舍人见征恩赐香并二十八字同寄】吴融 
<br>
<br>往岁知君侍武皇，今来何用紫罗囊。
<br>都缘有意重熏裛，更洒江毫上玉堂。
<br>
<br>
<br>
<br>&nbsp;&nbsp; 卷685_51 【王母庙】吴融 
<br>
<br>鸾龙一夜降昆丘，遗庙千年枕碧流。
<br>赚得武皇心力尽，忍看烟草茂陵秋。
<br>
<br>
<br>
<br>&nbsp;&nbsp; 卷685_52 【途中阻风】吴融 
<br>
<br>洛阳寒食苦多风，扫荡春华一半空。
<br>莫道芳蹊尽成实，野花犹有未开丛。
<br>
<br>
<br>
<br>&nbsp;&nbsp; 卷685_53 【楚事】吴融 
<br>
<br>悲秋应亦抵伤春，屈宋当年并楚臣。
<br>何事从来好时节，只将惆怅付词人。
<br>
<br>
<br>
<br>&nbsp;&nbsp; 卷685_54 【和僧咏牡丹】吴融 
<br>
<br>万缘销尽本无心，何事看花恨却深。
<br>都是支郎足情调，坠香残蕊亦成吟。
<br>
<br>
<br>
<br>&nbsp;&nbsp; 卷685_55 【豫让】吴融 
<br>
<br>韩魏同谋反覆深，晋阳三板免成沉。
<br>赵衰当面何须恨，不把干将访负心。
<br>
<br>
<br>
<br>&nbsp;&nbsp; 卷685_56 【和寄座主尚书】吴融 
<br>
<br>偶逢戎旅战争日，岂是明时放逐臣。
<br>不用裁诗苦惆怅，风雷看起卧龙身。
<br>
<br>
<br>
<br>&nbsp;&nbsp; 卷685_57 【江行】吴融 
<br>
<br>霞低水远碧翻红，一棹无边落照中。
<br>说示北人应不爱，锦遮泥健马追风。
<br>
<br>
<br>
<br>&nbsp;&nbsp; 卷685_58 【旅馆梅花】吴融 
<br>
<br>清香无以敌寒梅，可爱他乡独看来。
<br>为忆故溪千万树，几年辜负雪中开。
<br>
<br>
<br>
<br>&nbsp;&nbsp; 卷685_59 【水鸟】吴融 
<br>
<br>烟为行止水为家，两两三三睡暖沙。
<br>为谢离鸾兼别鹄，如何禁得向天涯。
<br>
<br>
<br>
<br>&nbsp;&nbsp; 卷685_60 【杨花】吴融 
<br>
<br>不斗秾华不占红，自飞晴野雪濛濛。
<br>百花长恨风吹落，唯有杨花独爱风。
<br>
<br>
<br>
<br>&nbsp;&nbsp; 卷685_61 【水调】吴融 
<br>
<br>凿河千里走黄沙，沙殿西来动日华。
<br>可道新声是亡国，且贪惆怅后庭花。
<br>
<br>
<br>
<br>&nbsp;&nbsp; 卷685_62 【秋夕楼居】吴融 
<br>
<br>月里青山淡如画，露中黄叶飒然秋。
<br>危栏倚遍都无寐，只恐星河堕入楼。
<br>
<br>
<br>
<br>&nbsp;&nbsp; 卷685_63 【经苻坚墓】吴融 
<br>
<br>百里烟尘散杳冥，新平一隰草青青。
<br>八公山石君知否，休更中原作彗星。
<br>
<br>
<br>
<br>&nbsp;&nbsp; 卷685_64 【松江晚泊】吴融 
<br>
<br>吴台越峤两分津，万万樯乌簇夜云。
<br>吟尽长江一江月，更无人似谢将军。
<br>
<br>
<br>
<br>&nbsp;&nbsp; 卷685_65 【送薛学士赴任峡州二首】吴融 
<br>
<br>负谴虽安不敢安，叠猿声里独之官。
<br>莫将彩笔闲抛掷，更待淮王诏草看。
<br>
<br>片帆飞入峡云深，带雨兼风动楚吟。
<br>何似玉堂裁诏罢，月斜鳷鹊漏沈沈。
<br>
<br>
<br>
<br>&nbsp;&nbsp; 卷685_66 【送许校书】吴融 
<br>
<br>故人言别倍依依，病里班荆苦忆违。
<br>明日柳亭门外路，不知谁赋送将归。
<br>
<br>
<br>
<br>&nbsp;&nbsp; 卷685_67 【蛱蝶】吴融 
<br>
<br>两两自依依，南园烟露微。住时须并住，飞处要交飞。 
<br>草浅忧惊吹，花残惜晚晖。长交撷芳女，夜梦远人归。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp; 卷686_1 【阌乡寓居十首·阿对泉】吴融 
<br>
<br>六载抽毫侍禁闱，可堪多病决然归。
<br>五陵年少如相问，阿对泉头一布衣。
<br>
<br>
<br>&nbsp;&nbsp; 卷686_2 【阌乡寓居十首·蛙声】吴融 
<br>
<br>稚圭伦鉴未精通，只把蛙声鼓吹同。
<br>君听月明人静夜，肯饶天籁与松风。
<br>
<br>
<br>
<br>&nbsp;&nbsp; 卷686_3 【阌乡寓居十首·茆堂】吴融 
<br>
<br>结得茆檐瞰碧溪，闲云之外不同栖。
<br>犹嫌未远函关道，正睡刚闻报晓鸡。
<br>
<br>
<br>
<br>&nbsp;&nbsp; 卷686_4 【阌乡寓居十首·清溪】吴融 
<br>
<br>清溪见底露苍苔，密竹垂藤锁不开。
<br>应是仙家在深处，爱流花片引人来。
<br>
<br>
<br>
<br>&nbsp;&nbsp; 卷686_5 【阌乡寓居十首·钓竿】吴融 
<br>
<br>曾抛钓渚入秦关，今却持竿傍碧滩。
<br>认得旧溪兼旧意，恰如羊祜识金环。
<br>
<br>
<br>
<br>&nbsp;&nbsp; 卷686_6 【阌乡寓居十首·山僧】吴融 
<br>
<br>石臼山头有一僧，朝无香积夜无灯。
<br>近嫌俗客知踪迹，拟向中方断石层。
<br>
<br>
<br>
<br>&nbsp;&nbsp; 卷686_7 【阌乡寓居十首·小径】吴融 
<br>
<br>碍竹妨花一径幽，攀援可到玉峰头。
<br>若教须作康庄好，更有高车驷马忧。
<br>
<br>
<br>
<br>&nbsp;&nbsp; 卷686_8 【阌乡寓居十首·闻提壶鸟】吴融 
<br>
<br>早于批鵊巧于莺，故国春林足此声。
<br>今在天涯别馆里，为君沽酒复何情。
<br>
<br>
<br>
<br>&nbsp;&nbsp; 卷686_9 【阌乡寓居十首·木塔偶题】吴融 
<br>
<br>西南古刹近芳林，偶得高秋试一吟。
<br>无限黄花衬黄叶，可须春月始伤心。
<br>
<br>
<br>
<br>&nbsp;&nbsp; 卷686_10 【阌乡寓居十首·山禽】吴融 
<br>
<br>碧嶂为家烟外栖，衔红啄翠入芳蹊。
<br>可能知我心无定，频袅花枝拂面啼。
<br>
<br>
<br>
<br>&nbsp;&nbsp; 卷686_11 【闻歌】吴融 
<br>
<br>贯珠一夜奏累累，尽是荀家旧教词。
<br>落尽梁尘肠不断，九原谁报小怜知。
<br>
<br>
<br>
<br>&nbsp;&nbsp; 卷686_12 【即席】吴融 
<br>
<br>竹引丝随袅翠楼，满筵惊动玉关秋。
<br>何人借与丹青笔，画取当时八字愁。
<br>
<br>
<br>
<br>&nbsp;&nbsp; 卷686_13 【便殿候对】吴融 
<br>
<br>宣呼昼入蕊珠宫，玉女窗扉薄雾笼。
<br>待得华胥春梦觉，半竿斜日下厢风。
<br>
<br>
<br>
<br>&nbsp;&nbsp; 卷686_14 【南迁途中作七首·登七盘岭二首】吴融 
<br>
<br>才非贾傅亦迁官，五月驱羸上七盘。
<br>从此自知身计定，不能回首望长安。
<br>
<br>七盘岭上一长号，将谓青天鉴郁陶。
<br>近日青天都不鉴，七盘应是未高高。
<br>
<br>
<br>
<br>&nbsp;&nbsp; 卷686_15 【南迁途中作七首·渡汉江初尝鳊鱼有作】吴融 
<br>
<br>啸父知机先忆鱼，季鹰无事已思鲈。
<br>自惭初识查头味，正是栖栖哭阮涂。
<br>
<br>
<br>
<br>&nbsp;&nbsp; 卷686_16 【南迁途中作七首·溪翁】吴融 
<br>
<br>饭稻羹菰晓复昏，碧滩声里长诸孙。
<br>应嗟独上涔阳客，排比椒浆奠楚魂。
<br>
<br>
<br>
<br>&nbsp;&nbsp; 卷686_17 【南迁途中作七首·寄友人】吴融 
<br>
<br>惊魂往往坐疑飘，便好为文慰寂寥。
<br>若待清湘葬鱼了，纵然招得不堪招。
<br>
<br>
<br>
<br>&nbsp;&nbsp; 卷686_18 【南迁途中作七首·途中偶怀】吴融 
<br>
<br>无路能酬国士恩，短亭寂寂到黄昏。
<br>回肠一寸危如线，赖得商山未有猿。
<br>
<br>
<br>
<br>&nbsp;&nbsp; 卷686_19 【南迁途中作七首·访贯休上人】吴融 
<br>
<br>休公为我设兰汤，方便教人学洗肠。
<br>自觉尘缨顿潇洒，南行不复问沧浪。
<br>
<br>
<br>
<br>&nbsp;&nbsp; 卷686_20 【鸳鸯】吴融 
<br>
<br>翠翘红颈覆金衣，滩上双双去又归。
<br>长短死生无两处，可怜黄鹄爱分飞。
<br>
<br>
<br>
<br>&nbsp;&nbsp; 卷686_21 【野步】吴融 
<br>
<br>一曲两曲涧边草，千枝万枝村落花。
<br>携筇深去不知处，几叹山阿隔酒家。
<br>
<br>
<br>
<br>&nbsp;&nbsp; 卷686_22 【酬僧】吴融 
<br>
<br>玉堂全不限常朝，卧待重城宿雾销。
<br>翻忆故山深雪里，满炉枯柏带烟烧。
<br>
<br>
<br>
<br>&nbsp;&nbsp; 卷686_23 【买带花樱桃】吴融 
<br>
<br>粉红轻浅靓妆新，和露和烟别近邻。
<br>万一有情应有恨，一年荣落两家春。
<br>
<br>
<br>
<br>&nbsp;&nbsp; 卷686_24 【海棠二首】吴融 
<br>
<br>太尉园林两树春，年年奔走探花人。
<br>今来独倚荆山看，回首长安落战尘。
<br>
<br>云绽霞铺锦水头，占春颜色最风流。
<br>若教更近天街种，马上多逢醉五侯。
<br>
<br>
<br>
<br>&nbsp;&nbsp; 卷686_25 【送僧上峡归东蜀】吴融 
<br>
<br>巴字江流一棹回，紫袈裟是禁中裁。
<br>如从十二峰前过，莫赋佳人殊未来。
<br>
<br>
<br>
<br>&nbsp;&nbsp; 卷686_26 【杏花】吴融 
<br>
<br>春物竞相妒，杏花应最娇。红轻欲愁杀，粉薄似啼销。 
<br>愿作南华蝶，翩翩绕此条。
<br>
<br>
<br>
<br>&nbsp;&nbsp; 卷686_27 【草】吴融 
<br>
<br>染亦不可成，画亦不可得。苌弘未死时，应无此颜色。
<br>
<br>
<br>
<br>&nbsp;&nbsp; 卷686_28 【和杨侍郎】吴融 
<br>
<br>目极家山远，身拘禁苑深。烟霄惭暮齿，麋鹿愧初心。
<br>
<br>
<br>
<br>&nbsp;&nbsp; 卷686_29 【山居喜友人相访】吴融 
<br>
<br>秋雨空山夜，非君不此来。高于剡溪雪，一棹到门回。
<br>
<br>
<br>
<br>&nbsp;&nbsp; 卷686_30 【远山】吴融 
<br>
<br>隐隐隔千里，巍巍知几重。平时未能去，梦断一声钟。
<br>
<br>
<br>
<br>&nbsp;&nbsp; 卷686_31 【江树】吴融 
<br>
<br>终日冲奔浪，何年坠乱风。谢公堪入咏，目极在云中。
<br>
<br>
<br>
<br>&nbsp;&nbsp; 卷686_32 【蔷薇】吴融 
<br>
<br>万卉春风度，繁花夏景长。馆娃人尽醉，西子始新妆。
<br>
<br>
<br>
<br>&nbsp;&nbsp; 卷686_33 【梅雨】吴融 
<br>
<br>浑开又密望中迷，乳燕归迟粉竹低。扑地暗来飞野马， 
<br>舞风斜去散醯鸡。初从滴沥妨琴榭，渐到潺湲绕药畦。 
<br>少傍海边飘泊处，中庭自有两犁泥。
<br>
<br>
<br>
<br>&nbsp;&nbsp; 卷686_34 【登途怀友人】吴融 
<br>
<br>日落野原秀，雨馀云物闲。清时正愁绝，高处正跻攀。 
<br>京洛遥天外，江河战鼓间。孤怀欲谁寄，应望塞鸿还。
<br>
<br>
<br>
<br>&nbsp;&nbsp; 卷686_35 【闻蝉】吴融 
<br>
<br>夏在先催过，秋赊已被迎。自应人不会，莫道物无情。 
<br>木叶纵未落，鬓丝还易生。西风正相乱，休上夕阳城。
<br>
<br>
<br>
<br>&nbsp;&nbsp; 卷686_36 【秋色】吴融 
<br>
<br>染不成乾画未销，霏霏拂拂又迢迢。
<br>曾从建业城边路，蔓草寒烟锁六朝。
<br>
<br>
<br>
<br>&nbsp;&nbsp; 卷686_37 【自讽】吴融 
<br>
<br>本是沧洲把钓人，无端三署接清尘。
<br>从来不解长流涕，也渡湘漓作逐臣。
<br>
<br>
<br>
<br>&nbsp;&nbsp; 卷686_38 【宿青云驿】吴融 
<br>
<br>苍黄负谴走商颜，保得微躬出武关。
<br>今夜青云驿前月，伴吟应到落西山。
<br>
<br>
<br>
<br>&nbsp;&nbsp; 卷686_39 【秋闻子规】吴融 
<br>
<br>年年春恨化冤魂，血染枝红压叠繁。
<br>正是西风花落尽，不知何处认啼痕。
<br>
<br>
<br>
<br>&nbsp;&nbsp; 卷686_40 【荆南席上闻歌】吴融 
<br>
<br>迎愁敛黛一声分，吊屈江边日暮闻。
<br>何事遏云翻不定，自缘踪迹爱行云。
<br>
<br>
<br>
<br>&nbsp;&nbsp; 卷686_41 【武关】吴融 
<br>
<br>时来时去若循环，双阖平云谩锁山。只道地教秦设险， 
<br>不知天与汉为关。贪生莫作千年计，到了都成一梦闲。 
<br>争得便如岩下水，从他兴废自潺潺。
<br>
<br>
<br>
<br>&nbsp;&nbsp; 卷686_42 【月夕追事】吴融 
<br>
<br>曾听豪家碧玉歌，云床冰簟落秋河。月临高阁帘无影， 
<br>风过回廊幕有波。屈指尽随云雨散，满头赢得雪霜多。 
<br>此时空见清凉影，来伴蛩声咽砌莎。
<br>
<br>
<br>
<br>&nbsp;&nbsp; 卷686_43 【上阳宫辞】吴融 
<br>
<br>苑路青青半是苔，翠华西去未知回。景阳春漏无人报， 
<br>太液秋波有雁来。单影可堪明月照，红颜无奈落花催。 
<br>谁能赋得长门事，不惜千金奉酒杯。
<br>
<br>
<br>
<br>&nbsp;&nbsp; 卷686_44 【送于员外归隐蓝田】吴融 
<br>
<br>曾吟工部两峰寒，今日星郎得挂冠。吾道不行归始是， 
<br>世情如此住应难。围棋已访生云石，把钓先寻急雨滩。 
<br>若遇秦时雪髯客，紫芝兼可备朝餐。
<br>
<br>
<br>
<br>&nbsp;&nbsp; 卷686_45 【废宅】吴融 
<br>
<br>风飘碧瓦雨摧垣，却有邻人与锁门。几树好花闲白昼， 
<br>满庭荒草易黄昏。放鱼池涸蛙争聚，栖燕梁空雀自喧。 
<br>不独凄凉眼前事，咸阳一火便成原。
<br>
<br>
<br>
<br>&nbsp;&nbsp; 卷686_46 【湖州晚望】吴融 
<br>
<br>鼓角迎秋晚韵长，断虹疏雨间微阳。两条溪水分头碧， 
<br>四面人家入骨凉。独鸟归时云斗迥，残蝉急处日争忙。 
<br>他年若得壶中术，一簇汀洲尽贮将。
<br>
<br>
<br>
<br>&nbsp;&nbsp; 卷686_47 【宋玉宅】吴融 
<br>
<br>草白烟寒半野陂，临江旧宅指遗基。已怀湘浦招魂事， 
<br>更忆高唐说梦时。穿径早曾闻客住，登墙岂复见人窥。 
<br>今朝送别还经此，吟断当年几许悲。
<br>
<br>
<br>
<br>&nbsp;&nbsp; 卷686_48 【春晚书怀】吴融 
<br>
<br>落尽红芳春意阑，绿芜空锁辟疆园。嫦娥断影霜轮冷， 
<br>帝子无踪泪竹繁。未达东邻还绝想，不劳南浦更销魂。 
<br>晚来虽共残莺约，争奈风凄又雨昏。
<br>
<br>
<br>
<br>&nbsp;&nbsp; 卷686_49 【寄杨侍郎】吴融 
<br>
<br>云情鹤态莫夸慵，正上仙楼十二重。吟逸易沈鳷鹊月， 
<br>梦长先断景阳钟。奇文已刻金书券，秘语看镌玉检封。 
<br>何事春来待归隐，探知溪畔有风松。
<br>
<br>
<br>
<br>&nbsp;&nbsp; 卷686_50 【杏花】吴融 
<br>
<br>粉薄红轻掩敛羞，花中占断得风流。软非因醉都无力， 
<br>凝不成歌亦自愁。独照影时临水畔，最含情处出墙头。 
<br>裴回尽日难成别，更待黄昏对酒楼。
<br>
<br>
<br>
<br>&nbsp;&nbsp; 卷686_51 【宪丞裴公上洛退居有寄二首】吴融 
<br>
<br>鸿在冥冥已自由，紫芝峰下更高秋。抛来簪绂都如梦， 
<br>泥著杯香不为愁。晚树拂檐风脱翠，夜滩当户月和流。 
<br>自嗟不得从公去，共上仙家十二楼。
<br>
<br>瘦如仙鹤爽风篁，外却尘嚣兴绪长。偶坐几回沈皓月， 
<br>闲吟是处到残阳。门前立使修书懒，花下留宾压酒忙。 
<br>目断琼林攀不得，一重丹水抵三湘。
<br>
<br>
<br>
<br>&nbsp;&nbsp; 卷686_52 【丛祠】吴融 
<br>
<br>丛祠一炬照秦川，雨散云飞二十年。长路未归萍逐水， 
<br>旧居难问草平烟。金鞍正伴桐乡客，粉壁犹怀桂苑仙。 
<br>何必向来曾识面，拂尘看字也凄然。
<br>
<br>
<br>
<br>&nbsp;&nbsp; 卷686_53 【分水岭】吴融 
<br>
<br>两派潺湲不暂停，岭头长泻别离情。南随去马通巴栈， 
<br>北逐归人达渭城。澄处好窥双黛影，咽时堪寄断肠声。 
<br>紫溪旧隐还如此，清夜梁山月更明。
<br>
<br>
<br>
<br>&nbsp;&nbsp; 卷686_54 【赴职西川过便桥书怀寄同年】吴融 
<br>
<br>平门桥下水东驰，万里从军一望时。乡思旋生芳草见， 
<br>客愁何限夕阳知。秦陵无树烟犹锁，汉苑空墙浪欲吹。 
<br>不是伤春爱回首，杏坛恩重马迟迟。
<br>
<br>
<br>
<br>&nbsp;&nbsp; 卷686_55 【太保中书令军前新楼】吴融 
<br>
<br>十二阑干压锦城，半空人语落滩声。风流近接平津阁， 
<br>气色高含细柳营。尽日卷帘江草绿，有时欹枕雪峰晴。 
<br>不知捧诏朝天后，谁此登临看月明。
<br>
<br>
<br>
<br>&nbsp;&nbsp; 卷686_56 【玉女庙】吴融 
<br>
<br>九清何日降仙霓，掩映荒祠路欲迷。愁黛不开山浅浅， 
<br>离心长在草萋萋。檐横渌派王馀掷，窗袅红枝杜宇啼。 
<br>若得洗头盆置此，靓妆无复碧莲西。
<br>
<br>
<br>
<br>&nbsp;&nbsp; 卷686_57 【坤维军前寄江南弟兄】吴融 
<br>
<br>二年征战剑山秋，家在松江白浪头。关月几时干客泪， 
<br>戍烟终日起乡愁。未知辽堞何当下，转觉燕台不易酬。 
<br>独羡一声南去雁，满天风雨到汀州。
<br>
<br>
<br>
<br>&nbsp;&nbsp; 卷686_58 【浐水席上献座主侍郎】吴融 
<br>
<br>暖泉宫里告虔回，略避红尘小宴开。落絮已随流水去， 
<br>啼莺还傍夕阳来。草能缘岸侵罗荐，花不容枝蘸玉杯。 
<br>莫讶诸生中独醉，感恩伤别正难裁。
<br>
<br>
<br>
<br>&nbsp;&nbsp; 卷686_59 【送知古上人】吴融 
<br>
<br>昔年离别浙河东，多难相逢旧楚宫。振锡才寻三径草， 
<br>登船忽挂一帆风。几程村饭添盂白，何处山花照衲红。 
<br>不似投荒憔悴客，沧浪无际问渔翁。
<br>
<br>
<br>
<br>&nbsp;&nbsp; 卷686_60 【和座主尚书登布善寺楼】吴融 
<br>
<br>往事何时不系肠，更堪凝睇白云乡。楚王城垒空秋色， 
<br>羊祜江山只暝光。林下远分南去马，渡头偏认北归航。 
<br>谁知此日凭轩处，一笔工夫胜七襄。
<br>
<br>
<br>
<br>&nbsp;&nbsp; 卷686_61 【金桥感事】吴融 
<br>
<br>太行和雪叠晴空，二月春郊尚朔风。饮马早闻临渭北， 
<br>射雕今欲过山东。百年徒有伊川叹，五利宁无魏绛功。 
<br>日暮长亭正愁绝，哀笳一曲戍烟中。
<br>
<br>
<br>
<br>&nbsp;&nbsp; 卷686_62 【萧县道中】吴融 
<br>
<br>戍火三笼滞晚程，枯桑系马上寒城。满川落照无人过， 
<br>卷地飞蓬有烧明。楚客早闻歌凤德，刘琨休更舞鸡声。 
<br>草堂旧隐终归去，寄语岩猿莫晓惊。
<br>
<br>
<br>
<br>&nbsp;&nbsp; 卷686_63 【题衮州泗河中石床（李白、杜甫皆此饮咏）】吴融 
<br>
<br>一片苔床水漱痕，何人清赏动乾坤。谪仙醉后云为态， 
<br>野客吟时月作魂。光景不回波自远，风流难问石无言。 
<br>迩来多少登临客，千载谁将胜事论。
<br>
<br>
<br>
<br>&nbsp;&nbsp; 卷686_64 【禁直偶书】吴融 
<br>
<br>玉皇新复五城居，仙馆词臣在碧虚。锦砌渐看翻芍药， 
<br>锁窗还咏隔蟾蜍。敢期林上灵乌语，贪草云间彩凤书。 
<br>争奈沧洲频入梦，白波无际落红蕖。
<br>
<br>
<br>
<br>&nbsp;&nbsp; 卷686_65 【送弟东归】吴融 
<br>
<br>偶持麟笔侍金闺，梦想三年在故溪。祖竹定欺檐雪折， 
<br>稚杉应拂栋云齐。谩劳筋力趋丹凤，可有文词咏碧鸡。 
<br>此别更无闲事嘱，北山高处谢猿啼。
<br>
<br>
<br>
<br>&nbsp;&nbsp; 卷686_66 【和座主尚书春日郊居】吴融 
<br>
<br>海燕初归朔雁回，静眠深掩百花台。春蔬已为高僧掇， 
<br>腊酝还因熟客开。檐外暖丝兼絮堕，槛前轻浪带鸥来。 
<br>谢公难避苍生意，自古风流必上台。
<br>
<br>
<br>
<br>&nbsp;&nbsp; 卷686_67 【僧舍白牡丹二首】吴融 
<br>
<br>腻若裁云薄缀霜，春残独自殿群芳。梅妆向日霏霏暖， 
<br>纨扇摇风闪闪光。月魄照来空见影，露华凝后更多香。 
<br>天生洁白宜清净，何必殷红映洞房。
<br>
<br>侯家万朵簇霞丹，若并霜林素艳难。合影只应天际月， 
<br>分香多是畹中兰。虽饶百卉争先发，还在三春向后残。 
<br>想得惠林凭此槛，肯将荣落意来看。
<br>
<br>
<br>
<br>&nbsp;&nbsp; 卷686_68 【八月十五夜禁直寄同僚】吴融 
<br>
<br>中秋月满尽相寻，独入非烟宿禁林。曾恨人间千里隔， 
<br>更堪天上九门深。明涵太液鱼龙定，静锁圆灵象纬沈。 
<br>目断枚皋何处在，阑干十二忆登临。
<br>
<br>
<br>
<br>&nbsp;&nbsp; 卷686_69 【上巳日花下闲看】吴融 
<br>
<br>十里香尘扑马飞，碧莲峰下踏青时。云鬟照水和花重， 
<br>罗袖抬风惹絮迟。可便无心邀妩媚，还应有泪忆袁熙。 
<br>如烟如梦争寻得，溪柳回头万万丝。
<br>
<br>
<br>
<br>&nbsp;&nbsp; 卷686_70 【禅院弈棋偶题】吴融 
<br>
<br>裛尘丝雨送微凉，偶出樊笼入道场。半偈已能消万事， 
<br>一枰兼得了残阳。寻知世界都如梦，自喜身心甚不忙。 
<br>更约西风摇落后，醉来终日卧禅房。
<br>
<br>
<br>
<br>&nbsp;&nbsp; 卷686_71 【和张舍人】吴融 
<br>
<br>玉女盆边雪未销，正多春事莫无憀。杏花向日红匀脸， 
<br>云带环山白系腰。莺转树头欹枕听，冻开泉眼杖藜挑。 
<br>陵迁谷变如须问，控鹤山人字子乔。
<br>
<br>
<br>
<br>&nbsp;&nbsp; 卷686_72 【送友赴阙】吴融 
<br>
<br>故人归去指翔鸾，乐带离声可有欢。驿路两行秋吹急， 
<br>渭波千叠夕阳寒。空郊已叹周禾熟，旧苑应寻汉火残。 
<br>遥羡从公无一事，探花先醉曲江干。
<br>
<br>
<br>
<br>&nbsp;&nbsp; 卷686_73 【过邓城县作】吴融 
<br>
<br>不用登临足感伤，古来今往尽茫茫。未知尧桀谁臧否， 
<br>可便彭殇有短长。楚垒万重多故事，汉波千叠更残阳。 
<br>到头一切皆身外，只觉关身是醉乡。
<br>
<br>
<br>
<br>&nbsp;&nbsp; 卷686_74 【文德初闻车驾东游】吴融 
<br>
<br>龙旆丛丛下剑门，还将瑞气入中原。鳌头一荡山虽没， 
<br>乌足重安日不昏。晋客已知周礼在，秦人仍喜汉官存。 
<br>自怜闲坐渔矶石，万级云台落梦魂。
<br>
<br>
<br>
<br>&nbsp;&nbsp; 卷686_75 【子规】吴融 
<br>
<br>举国繁华委逝川，羽毛飘荡一年年。他山叫处花成血， 
<br>旧苑春来草似烟。雨暗不离浓绿树，月斜长吊欲明天。 
<br>湘江日暮声凄切，愁杀行人归去船。
<br>
<br>
<br>
<br>&nbsp;&nbsp; 卷686_76 【简州归降贺京兆公】吴融 
<br>
<br>分栋山前曙色开，三千铁骑简州回。云间堕箭飞书去， 
<br>风里擎竿露布来。古谓伐谋为上策，今看静胜自中台。 
<br>功名一似淮西事，只是元臣不姓裴。
<br>
<br>
<br>
<br>&nbsp;&nbsp; 卷686_77 【登汉州城楼】吴融 
<br>
<br>雨馀秋色拂孤城，远目凝时万象清。叠翠北来千嶂尽， 
<br>漫流东去一江平。从军固有荆州乐，怀古能无岘首情。 
<br>欲下阑干一回首，乌归帆没戍烟明。
<br>
<br>
<br>
<br>&nbsp;&nbsp; 卷686_78 【岐下寓居见槐花落因寄从事】吴融 
<br>
<br>才开便落不胜黄，覆著庭莎衬夕阳。只共蝉催双鬓老， 
<br>可知人已十年忙。晓窗须为吟秋兴，夜枕应教梦帝乡。 
<br>蜀国马卿看从猎，肯将闲事入凄凉。
<br>
<br>
<br>
<br>&nbsp;&nbsp; 卷686_79 【和人有感】吴融 
<br>
<br>莫愁家住石城西，月坠星沈客到迷。一院无人春寂寂， 
<br>九原何处草萋萋。香魂未散烟笼水，舞袖休翻柳拂堤。 
<br>兰棹一移风雨急，流莺千万莫长啼。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
