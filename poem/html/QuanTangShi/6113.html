<HTML>
<HEAD>
<TITLE>全唐诗 卷289-292 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷289-292</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷289-292</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-01&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6113"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷289-292')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷289-292]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷289_1 【长安春夜宿开元观】杨凭 
<br>
<br>霓裳下晚烟，留客杏花前。遍问人寰事，新从洞府天。 
<br>长松皆扫月，老鹤不知年。为说蓬瀛路，云涛几处连。
<br>
<br>
<br>&nbsp;&nbsp; 卷289_2 【晚泊江戍】杨凭 
<br>
<br>旅棹依遥戍，清湘急晚流。若为南浦宿，逢此北风秋。 
<br>云月孤鸿晚，关山几路愁。年年不得意，零落对沧洲。
<br>
<br>
<br>
<br>&nbsp;&nbsp; 卷289_3 【巴江雨夜】杨凭 
<br>
<br>五岭天无雁，三巴客问津。纷纷轻汉暮，漠漠暗江春。 
<br>青草连湖岸，繁花忆楚人。芳菲无限路，几夜月明新。
<br>
<br>
<br>
<br>&nbsp;&nbsp; 卷289_4 【边塞行】杨凭 
<br>
<br>九原临得水，双足是重城。独许为儒老，相怜从骑行。 
<br>细丛榆塞迥，高点雁山晴。圣主嗤炎汉，无心自勒兵。
<br>
<br>
<br>
<br>&nbsp;&nbsp; 卷289_5 【乐游园望月】杨凭 
<br>
<br>炎灵全盛地，明月半秋时。今古人同望，盈亏节暗移。 
<br>彩凝双月迥，轮度八川迟。共惜鸣珂去，金波送酒卮。
<br>
<br>
<br>
<br>&nbsp;&nbsp; 卷289_6 【千叶桃花】杨凭 
<br>
<br>千叶桃花胜百花，孤荣春晚驻年华。
<br>若教避俗秦人见，知向河源旧侣夸。
<br>
<br>
<br>
<br>&nbsp;&nbsp; 卷289_7 【春中泛舟】杨凭 
<br>
<br>仙郎归奏过湘东，正值三湘二月中。
<br>惆怅满川桃杏醉，醉看还与曲江同。
<br>
<br>
<br>
<br>&nbsp;&nbsp; 卷289_8 【雨中怨秋】杨凭 
<br>
<br>辞家远客怆秋风，千里寒云与断蓬。
<br>日暮隔山投古寺，钟声何处雨濛濛。
<br>
<br>
<br>
<br>&nbsp;&nbsp; 卷289_9 【秋日独游曲江】杨凭 
<br>
<br>信马闲过忆所亲，秋山行尽路无尘。
<br>主人莫惜松阴醉，还有千钱沽酒人。
<br>
<br>
<br>
<br>&nbsp;&nbsp; 卷289_10 【寄别】杨凭 
<br>
<br>晚烟洲雾并苍苍，河雁惊飞不作行。
<br>回旆转舟行数里，歌声犹自逐清湘。
<br>
<br>
<br>
<br>&nbsp;&nbsp; 卷289_11 【边情】杨凭 
<br>
<br>新种如今屡请和，玉关边上幸无他。
<br>欲知北海苦辛处，看取节毛馀几多。
<br>
<br>
<br>
<br>&nbsp;&nbsp; 卷289_12 【早发湘中】杨凭 
<br>
<br>按节鸣笳中贵催，红旌白旆满船开。
<br>迎愁湓浦登城望，西见荆门积水来。
<br>
<br>
<br>
<br>&nbsp;&nbsp; 卷289_13 【海榴】杨凭 
<br>
<br>海榴殷色透帘栊，看盛看衰意欲同。
<br>若许三英随五马，便将浓艳斗繁红。
<br>
<br>
<br>
<br>&nbsp;&nbsp; 卷289_14 【春情】杨凭 
<br>
<br>暮雨朝云几日归，如丝如雾湿人衣。
<br>三湘二月春光早，莫逐狂风缭乱飞。
<br>
<br>
<br>
<br>&nbsp;&nbsp; 卷289_15 【送客往荆州】杨凭 
<br>
<br>巴丘过日又登城，云水湘东一日平。
<br>若爱春秋繁露学，正逢元凯镇南荆。
<br>
<br>
<br>
<br>&nbsp;&nbsp; 卷289_16 【赠马炼师】杨凭 
<br>
<br>心嫌碧落更何从，月帔花冠冰雪容。
<br>行雨若迷归处路，近南惟见祝融峰。
<br>
<br>
<br>
<br>&nbsp;&nbsp; 卷289_17 【湘江泛舟】杨凭 
<br>
<br>湘川洛浦三千里，地角天涯南北遥。
<br>除却同倾百壶外，不愁谁奈两魂销。
<br>
<br>
<br>
<br>&nbsp;&nbsp; 卷289_18 【送别】杨凭 
<br>
<br>江岸梅花雪不如，看君驿驭向南徐。
<br>相闻不必因来雁，云里飞輧落素书。
<br>
<br>
<br>
<br>&nbsp;&nbsp; 卷289_19 【赠窦牟（一作窦洛阳牟见简篇章，偶赠绝句）】杨凭 
<br>
<br>直用天才众却瞋，应欺李杜久为尘。
<br>南荒不死中华老，别玉翻同西国人。
<br>
<br>
<br>
<br>
<br>
<br>&nbsp;&nbsp;卷290_1 【送别】杨凝 
<br>
<br>樽酒邮亭暮，云帆驿使归。野鸥寒不起，川雨冻难飞。 
<br>吴会家移遍，轩辕梦去稀。姓杨皆足泪，非是强沾衣。
<br>
<br>
<br>&nbsp;&nbsp; 卷290_2 【送客东归】杨凝 
<br>
<br>君向古营州，边风战地愁。草青缦别路，柳亚拂孤楼。 
<br>人意伤难醉，莺啼咽不流。芳菲只合乐，离思返如秋。
<br>
<br>
<br>
<br>&nbsp;&nbsp; 卷290_3 【送客归湖南】杨凝 
<br>
<br>湖南树色尽，了了辨潭州。雨散今为别，云飞何处游。 
<br>情来偏似醉，泪迸不成流。那向萧条路，缘湘篁竹愁。
<br>
<br>
<br>
<br>&nbsp;&nbsp; 卷290_4 【送客归淮南】杨凝 
<br>
<br>画舫照河堤，暄风百草齐。行丝直网蝶，去燕旋遗泥。 
<br>郡向高天近，人从别路迷。非关御沟上，今日各东西。
<br>
<br>
<br>
<br>&nbsp;&nbsp; 卷290_5 【春情】杨凝 
<br>
<br>旧宅洛川阳，曾游游侠场。水添杨柳色，花绊绮罗香。 
<br>赵瑟多愁曲，秦家足艳妆。江潭远相忆，春梦不胜长。
<br>
<br>
<br>
<br>&nbsp;&nbsp; 卷290_6 【秋夜听捣衣】杨凝 
<br>
<br>砧杵闻秋夜，裁缝寄远方。声微渐湿露，响细未经霜。 
<br>兰牖唯遮树，风帘不碍凉。云中望何处，听此断人肠。
<br>
<br>
<br>
<br>&nbsp;&nbsp; 卷290_7 【从军行】杨凝 
<br>
<br>都尉出居延，强兵集五千。还将张博望，直救范祁连。 
<br>汉卒悲箫鼓，胡姬湿采旃。如今意气尽，流泪挹流泉。
<br>
<br>
<br>
<br>&nbsp;&nbsp; 卷290_8 【和直禁省】杨凝 
<br>
<br>宵直丹宫近，风传碧树凉。漏稀银箭滴，月度网轩光。 
<br>凤诏裁多暇，兰灯梦更长。此时颜范贵，十步旧连行。
<br>
<br>
<br>
<br>&nbsp;&nbsp; 卷290_9 【留别】杨凝 
<br>
<br>玉节随东阁，金闺别旧僚。若为花满寺，跃马上河桥。
<br>
<br>
<br>
<br>&nbsp;&nbsp; 卷290_10 【送客往洞庭】杨凝 
<br>
<br>九江归路远，万里客舟还。若过巴江水，湘东满碧烟。
<br>
<br>
<br>
<br>&nbsp;&nbsp; 卷290_11 【别友人】杨凝 
<br>
<br>倦客惊危路，伤禽绕树枝。非逢暴公子，不敢涕流离。
<br>
<br>
<br>
<br>&nbsp;&nbsp; 卷290_12 【初渡淮北岸】杨凝 
<br>
<br>别梦虽难觉，悲魂最易销。殷勤淮北岸，乡近去家遥。
<br>
<br>
<br>
<br>&nbsp;&nbsp; 卷290_13 【咏雨】杨凝 
<br>
<br>尘浥多人路，泥归足燕家。可怜缭乱点，湿尽满宫花。
<br>
<br>
<br>
<br>&nbsp;&nbsp; 卷290_14 【柳絮】杨凝 
<br>
<br>河畔多杨柳，追游尽狭斜。春风一回送，乱入莫愁家。
<br>
<br>
<br>
<br>&nbsp;&nbsp; 卷290_15 【花枕】杨凝 
<br>
<br>席上沈香枕，楼中荡子妻。那堪一夜里，长湿两行啼。
<br>
<br>
<br>
<br>&nbsp;&nbsp; 卷290_16 【送客往鄜州】杨凝 
<br>
<br>新参将相事营平，锦带騂弓结束轻。晓上关城吟画角， 
<br>暗驰羌马发支兵。回中地近风常急，鄜畤年多草自生。 
<br>近喜扶阳系戎相，从来卫霍笑长缨。
<br>
<br>
<br>
<br>&nbsp;&nbsp; 卷290_17 【送客往夏州】杨凝 
<br>
<br>怜君此去过居延，古塞黄云共渺然。沙阔独行寻马迹， 
<br>路迷遥指戍楼烟。夜投孤店愁吹笛，朝望行尘避控弦。 
<br>闻有故交今从骑，何须著论更言钱。
<br>
<br>
<br>
<br>&nbsp;&nbsp; 卷290_18 【春霁晚望】杨凝 
<br>
<br>细雨晴深小苑东，春云开气逐光风。雄儿走马神光上， 
<br>静女看花佛寺中。书剑学多心欲懒，田园荒废望频空。 
<br>南归路极天连海，惟有相思明月同。
<br>
<br>
<br>
<br>&nbsp;&nbsp; 卷290_19 【唐昌观玉蕊花】杨凝 
<br>
<br>瑶华琼蕊种何年，萧史秦嬴向紫烟。
<br>时控彩鸾过旧邸，摘花持献玉皇前。
<br>
<br>
<br>
<br>&nbsp;&nbsp; 卷290_20 【别李协】杨凝 
<br>
<br>江边日暮不胜愁，送客沾衣江上楼。
<br>明月峡添明月照，蛾眉峰似两眉愁。
<br>
<br>
<br>
<br>&nbsp;&nbsp; 卷290_21 【初次巴陵】杨凝 
<br>
<br>西江浪接洞庭波，积水遥连天上河。
<br>乡信为凭谁寄去，汀洲燕雁渐来多。
<br>
<br>
<br>
<br>&nbsp;&nbsp; 卷290_22 【上巳】杨凝 
<br>
<br>帝京元巳足繁华，细管清弦七贵家。
<br>此日风光谁不共，纷纷皆是掖垣花。
<br>
<br>
<br>
<br>&nbsp;&nbsp; 卷290_23 【春怨】杨凝 
<br>
<br>花满帘栊欲度春，此时夫婿在咸秦。
<br>绿窗孤寝难成寐，紫燕双飞似弄人。
<br>
<br>
<br>
<br>&nbsp;&nbsp; 卷290_24 【送客归常州】杨凝 
<br>
<br>行到河边从此辞，寒天日远暮帆迟。
<br>可怜芳草成衰草，公子归时过绿时。
<br>
<br>
<br>
<br>&nbsp;&nbsp; 卷290_25 【送别】杨凝 
<br>
<br>春愁不尽别愁来，旧泪犹长新泪催。
<br>相思倘寄相思字，君到扬州扬子回。
<br>
<br>
<br>
<br>&nbsp;&nbsp; 卷290_26 【送客入蜀】杨凝 
<br>
<br>剑阁迢迢梦想间，行人归路绕梁山。
<br>明朝骑马摇鞭去，秋雨槐花子午关。
<br>
<br>
<br>
<br>&nbsp;&nbsp; 卷290_27 【送别】杨凝 
<br>
<br>仙花笑尽石门中，石室重重掩绿空。
<br>暂下云峰能几日，却回烟驾驭春风。
<br>
<br>
<br>
<br>&nbsp;&nbsp; 卷290_28 【残花】杨凝 
<br>
<br>五马踟蹰在路岐，南来只为看花枝。
<br>莺衔蝶弄红芳尽，此日深闺那得知。
<br>
<br>
<br>
<br>&nbsp;&nbsp; 卷290_29 【戏赠友人】杨凝 
<br>
<br>湘阴直与地阴连，此日相逢忆醉年。
<br>美酒非如平乐贵，十升不用一千钱。
<br>
<br>
<br>
<br>&nbsp;&nbsp; 卷290_30 【赠同游】杨凝 
<br>
<br>此□风雨后，已觉减年华。若待皆无事，应难更有花。 
<br>管弦临夜急，榆柳向江斜。且莫看归路，同须醉酒家。
<br>
<br>
<br>
<br>&nbsp;&nbsp; 卷290_31 【送人出塞】杨凝 
<br>
<br>北风吹雨雪，举目已凄凄。战鬼秋频哭，征鸿夜不栖。 
<br>沙平关路直，碛广郡楼低。此去非东鲁，人多事鼓鼙。
<br>
<br>
<br>
<br>&nbsp;&nbsp; 卷290_32 【寻僧元皎因病】杨凝 
<br>
<br>此僧迷有著，因病得寻师。话尽山中事，归当月上时。 
<br>高松连寺影，亚竹入窗枝。闲忆草堂路，相逢非素期。
<br>
<br>
<br>
<br>&nbsp;&nbsp; 卷290_33 【夜泊渭津】杨凝 
<br>
<br>飘飘东去客，一宿渭城边。远处星垂岸，中流月满船。 
<br>凉归夜深簟，秋入雨馀天。渐觉家山小，残程尚几年。
<br>
<br>
<br>
<br>&nbsp;&nbsp; 卷290_34 【晚夏逢友人】杨凝 
<br>
<br>一别同袍友，相思已十年。长安多在客，久病忽闻蝉。 
<br>骤雨才沾地，阴云不遍天。微凉堪话旧，移榻晚风前。
<br>
<br>
<br>
<br>&nbsp;&nbsp; 卷290_35 【别谪者】杨凝 
<br>
<br>此地闻犹恶，人言是所之。一家书绝久，孤驿梦成迟。 
<br>八月三湘道，闻猿冒雨时。不须祠楚相，臣节转堪疑。
<br>
<br>
<br>
<br>&nbsp;&nbsp; 卷290_36 【行思】杨凝 
<br>
<br>千里岂云去，欲归如路穷。人间无暇日，马上又秋风。 
<br>破月衔高岳，流星拂晓空。此时皆在梦，行色独匆匆。
<br>
<br>
<br>
<br>&nbsp;&nbsp; 卷290_37 【感怀题从舅宅】杨凝 
<br>
<br>郄家庭树下，几度醉春风。今日花还发，当时事不同。 
<br>流言应未息，直道竟难通。徒遣相思者，悲歌向暮空。
<br>
<br>
<br>
<br>&nbsp;&nbsp; 卷290_38 【与友人会】杨凝 
<br>
<br>蝉吟槐蕊落，的的是愁端。病觉离家远，贫知处事难。 
<br>真交无所隐，深语有馀欢。未必闻歌吹，羁心得暂宽。
<br>
<br>
<br>
<br>&nbsp;&nbsp; 卷290_39 【下第后蒙侍郎示意指于新先辈宣恩感谢】杨凝 
<br>
<br>才薄命如此，自嗟兼自疑。遭逢好交日，黜落至公时。 
<br>倚玉甘无路，穿杨却未期。更惭君侍坐，问许可言诗。
<br>
<br>
<br>
<br>
<br>
<br>
<br>
<br>&nbsp;&nbsp;卷291_1 【奉酬韦滁州寄示】杨凌 
<br>
<br>淮扬为郡暇，坐惜流芳歇。散怀累榭风，清暑澄潭月。 
<br>陪燕辞三楚，戒途绵百越。非当远别离，雅奏何由发。
<br>
<br>
<br>&nbsp;&nbsp; 卷291_2 【梅里旅夕】杨凌 
<br>
<br>沧洲东望路，旅棹怆羁游。枫浦蝉随岸，沙汀鸥转流。 
<br>露天星上月，水国夜生秋。谁忍持相忆，南归一叶舟。
<br>
<br>
<br>
<br>&nbsp;&nbsp; 卷291_3 【钟陵雪夜酬友人】杨凌 
<br>
<br>穷腊催年急，阳春怯和歌。残灯闪壁尽，夜雪透窗多。 
<br>归路山川险，游人梦寐过。龙洲不可泊，岁晚足惊波。
<br>
<br>
<br>
<br>&nbsp;&nbsp; 卷291_4 【润州水楼】杨凌 
<br>
<br>归心不可留，雪桂一丛秋。叶雨空江月，萤飞白露洲。 
<br>野蝉依独树，水郭带孤楼。遥望山川路，相思万里游。
<br>
<br>
<br>
<br>&nbsp;&nbsp; 卷291_5 【江上秋月】杨凌 
<br>
<br>陇雁送乡心，羁情属岁阴。惊秋黄叶遍，愁暮碧云深。 
<br>月色吴江上，风声楚木林。交亲几重别，归梦并愁侵。
<br>
<br>
<br>
<br>&nbsp;&nbsp; 卷291_6 【阁前双槿】杨凌 
<br>
<br>群玉开双槿，丹荣对绛纱。含烟疑出火，隔雨怪舒霞。 
<br>向晚争辞蕊，迎朝斗发花。非关后桃李，为欲继年华。
<br>
<br>
<br>
<br>&nbsp;&nbsp; 卷291_7 【小苑春望宫池柳色】杨凌 
<br>
<br>上苑闲游早，东风柳色轻。储胥遥掩映，池水隔微明。 
<br>春至条偏弱，寒馀叶未成。和烟变浓淡，转日异阴晴。 
<br>不独芳菲好，还因雨露荣。行人望攀折，远翠暮愁生。
<br>
<br>
<br>
<br>&nbsp;&nbsp; 卷291_8 【送客往睦州】杨凌 
<br>
<br>水阔尽南天，孤舟去渺然。惊秋路傍客，日暮数声蝉。
<br>
<br>
<br>
<br>&nbsp;&nbsp; 卷291_9 【送客之蜀】杨凌 
<br>
<br>西蜀三千里，巴南水一方。晓云天际断，夜月峡中长。
<br>
<br>
<br>
<br>&nbsp;&nbsp; 卷291_10 【剡溪看花】杨凌 
<br>
<br>花落千回舞，莺声百啭歌。还同异方乐，不奈客愁多。
<br>
<br>
<br>
<br>&nbsp;&nbsp; 卷291_11 【江中风】杨凌 
<br>
<br>白浪暗江中，南泠路不通。高樯帆自满，出浦莫呼风。
<br>
<br>
<br>
<br>&nbsp;&nbsp; 卷291_12 【咏破扇】杨凌 
<br>
<br>粉落空床弃，尘生故箧留。先来无一半，情断不胜愁。
<br>
<br>
<br>
<br>&nbsp;&nbsp; 卷291_13 【贾客愁】杨凌 
<br>
<br>山水路悠悠，逢滩即殢留。西江风未便，何日到荆州。
<br>
<br>
<br>
<br>&nbsp;&nbsp; 卷291_14 【即事寄人】杨凌 
<br>
<br>中禁鸣钟日欲高，北窗欹枕望频搔。
<br>相思寂寞青苔合，唯有春风啼伯劳。
<br>
<br>
<br>
<br>&nbsp;&nbsp; 卷291_15 【早春雪中】杨凌 
<br>
<br>新年雨雪少晴时，屡失寻梅看柳期。
<br>乡信忆随回雁早，江春寒带故阴迟。
<br>
<br>
<br>
<br>&nbsp;&nbsp; 卷291_16 【北行留别】杨凌 
<br>
<br>日日山川烽火频，山河重起旧烟尘。
<br>一生孤负龙泉剑，羞把诗书问故人。
<br>
<br>
<br>
<br>&nbsp;&nbsp; 卷291_17 【秋原野望】杨凌 
<br>
<br>客雁秋来次第逢，家书频寄两三封。
<br>夕阳天外云归尽，乱见青山无数峰。
<br>
<br>
<br>
<br>&nbsp;&nbsp; 卷291_18 【春霁花萼楼南闻宫莺】杨凌 
<br>
<br>祥烟瑞气晓来轻，柳变花开共作晴。
<br>黄鸟远啼鳷鹊观，春风流出凤凰城。
<br>
<br>
<br>
<br>&nbsp;&nbsp; 卷291_19 【明妃怨】杨凌 
<br>
<br>汉国明妃去不还，马驮弦管向阴山。
<br>匣中纵有菱花镜，羞对单于照旧颜。
<br>
<br>
<br>
<br>&nbsp;&nbsp; 卷291_20 【句】杨凌 
<br>
<br>南园桃李花落尽，春风寂寞摇空枝。（《诗式》）
<br>
<br>
<br>
<br>
<br>
<br>
<br>
<br> 卷292_1 【题玉真观公主山池院】司空曙 
<br>
<br>香殿留遗影，春朝玉户开。羽衣重素几，珠网俨轻埃。 
<br>石自蓬山得，泉经太液来。柳丝遮绿浪，花粉落青苔。 
<br>镜掩鸾空在，霞消凤不回。唯馀古桃树，传是上仙栽。
<br>
<br>
<br>&nbsp;&nbsp; 卷292_2 【送永阳崔明府】司空曙 
<br>
<br>古国群舒地，前当桐柏关。连绵江上雨，稠叠楚南山。 
<br>沙馆行帆息，枫洲候吏还。乘篮若有暇，精舍在林间。
<br>
<br>
<br>
<br>&nbsp;&nbsp; 卷292_3 【送曹三同猗游山寺】司空曙 
<br>
<br>山蹋青芜尽，凉秋古寺深。何时得连策，此夜更闻琴。 
<br>穷水云同穴，过僧虎共林。殷勤如念我，遗尔挂冠心。
<br>
<br>
<br>
<br>&nbsp;&nbsp; 卷292_4 【送崔校书赴梓幕】司空曙 
<br>
<br>碧峰天柱下，鼓角镇南军。管记催飞檄，蓬莱辍校文。 
<br>栈霜朝似雪，江雾晚成云。想出褒中望，巴庸方路分。
<br>
<br>
<br>
<br>&nbsp;&nbsp; 卷292_5 【送夔州班使君】司空曙 
<br>
<br>鱼国巴庸路，麾幢汉守过。晓樯争市隘，夜鼓祭神多。 
<br>云白当山雨，风清满峡波。夷陵旧人吏，犹诵两岐歌。
<br>
<br>
<br>
<br>&nbsp;&nbsp; 卷292_6 【送菊潭王明府】司空曙 
<br>
<br>业成洙泗客，皓发著儒衣。一与游人别，仍闻带印归。 
<br>林多宛地古，云尽汉山稀。莫爱浔阳隐，嫌官计亦非。
<br>
<br>
<br>
<br>&nbsp;&nbsp; 卷292_7 【送太易上人赴东洛】司空曙 
<br>
<br>遥见登山处，青芜雪后春。云深岳庙火，寺宿洛阳人。 
<br>饵药将斋折，唯诗与道亲。凡经几回别，麈尾不离身。
<br>
<br>
<br>
<br>&nbsp;&nbsp; 卷292_8 【和王卿立秋即事】司空曙 
<br>
<br>秋宜何处看，试问白云官。暗入蝉鸣树，微侵蝶绕兰。 
<br>向风凉稍动，近日暑犹残。九陌浮埃减，千峰爽气攒。 
<br>换衣防竹暮，沈果讶泉寒。宫响传花杵，天清出露盘。 
<br>高禽当侧弁，游鲔对凭栏。一奏招商曲，空令继唱难。
<br>
<br>
<br>
<br>&nbsp;&nbsp; 卷292_9 【和李员外与舍人咏玫瑰花寄徐侍郎】司空曙 
<br>
<br>仙吏紫薇郎，奇花共玩芳。攒星排绿蒂，照眼发红光。 
<br>暗妒翻阶药，遥连直署香。游枝蜂绕易，碍刺鸟衔妨。 
<br>露湿凝衣粉，风吹散蕊黄。蒙茏珠树合，焕烂锦屏张。 
<br>留客胜看竹，思人比爱棠。如传采蘋咏，远思满潇湘。
<br>
<br>
<br>
<br>&nbsp;&nbsp; 卷292_10 【冬夜耿拾遗王秀才就宿因伤故人】司空曙 
<br>
<br>旧时闻笛泪，今夜重沾衣。方恨同人少，何堪相见稀。 
<br>竹烟凝涧壑，林雪似芳菲。多谢劳车马，应怜独掩扉。
<br>
<br>
<br>
<br>&nbsp;&nbsp; 卷292_11 【早春游慈恩南池】司空曙 
<br>
<br>山寺临池水，春愁望远生。蹋桥逢鹤起，寻竹值泉横。 
<br>新柳丝犹短，轻蘋叶未成。还如虎溪上，日暮伴僧行。
<br>
<br>
<br>
<br>&nbsp;&nbsp; 卷292_12 【雨夜见投之作】司空曙 
<br>
<br>出户繁星尽，池塘暗不开。动衣凉气度，遰树远声来。 
<br>灯外初行电，城隅偶隐雷。因知谢文学，晓望比尘埃。
<br>
<br>
<br>
<br>&nbsp;&nbsp; 卷292_13 【龙池寺望月寄韦使君阎别驾】司空曙 
<br>
<br>清光此夜中，万古望应同。当野山沈雾，低城树有风。 
<br>花宫纷共邃，水府皓相空。遥想高楼上，唯君对庾公。
<br>
<br>
<br>
<br>&nbsp;&nbsp; 卷292_14 【秋夜忆兴善院寄苗发】司空曙 
<br>
<br>右军多住寺，此夜后池秋。自与山僧伴，那因洛客愁。 
<br>卷帘霜霭霭，满目水悠悠。若有诗相赠，期君忆惠休。
<br>
<br>
<br>
<br>&nbsp;&nbsp; 卷292_15 【病中寄郑十六兄】司空曙 
<br>
<br>倦枕欲徐行，开帘秋月明。手便筇杖冷，头喜葛巾轻。 
<br>绿草前侵水，黄花半上城。虚消此尘景，不见十年兄。
<br>
<br>
<br>
<br>&nbsp;&nbsp; 卷292_16 【卫明府寄枇杷叶以诗答】司空曙 
<br>
<br>倾筐呈绿叶，重叠色何鲜。讵是秋风里，犹如晓露前。 
<br>仙方当见重，消疾本应便。全胜甘蕉赠，空投谢氏篇。
<br>
<br>
<br>
<br>&nbsp;&nbsp; 卷292_17 【过庆宝寺（一作耿湋诗，题作废宝光寺）】司空曙 
<br>
<br>黄叶前朝寺，无僧寒殿开。池晴龟出曝，松暮鹤飞回。 
<br>古井碑横草，阴廊画杂苔。禅宫亦销歇，尘世转堪哀。
<br>
<br>
<br>
<br>&nbsp;&nbsp; 卷292_18 【奉和张大夫酬高山人】司空曙 
<br>
<br>野客居铃阁，重门将校稀。豸冠亲谷弁，龟印识荷衣。 
<br>座右寒飙爽，谈馀暮角微。苍生须太傅，山在岂容归。
<br>
<br>
<br>
<br>&nbsp;&nbsp; 卷292_19 【送严使君游山】司空曙 
<br>
<br>家楚依三户，辞州选一钱。酒杯同寄世，客棹任销年。 
<br>赤烧兼山远，青芜与浪连。青春明月夜，知上鄂君船。
<br>
<br>
<br>
<br>&nbsp;&nbsp; 卷292_20 【送柳震归蜀】司空曙 
<br>
<br>白日双流静，西看蜀国春。桐花能乳鸟，竹节竞祠神。 
<br>蹇步徒相望，先鞭不可亲。知从江仆射，登榻更何人。
<br>
<br>
<br>
<br>&nbsp;&nbsp; 卷292_21 【送乐平苗明府】司空曙 
<br>
<br>天际山多处，东安古邑深。绿田通竹里，白浪隔枫林。 
<br>诗有江僧和，门唯越客寻。应将放鱼化，一境表吾心。
<br>
<br>
<br>
<br>&nbsp;&nbsp; 卷292_22 【赠送郑钱二郎中】司空曙 
<br>
<br>梅含柳已动，昨日起东风。惆怅心徒壮，无如鬓作翁。 
<br>百年飘若水，万绪尽归空。何可宗禅客，迟回岐路中。
<br>
<br>
<br>
<br>&nbsp;&nbsp; 卷292_23 【酬郑十四望驿不得同宿见赠因寄张参军】司空曙 
<br>
<br>逢君喜成泪，暂似故乡中。谪宦犹多惧，清宵不得终。 
<br>月烟高有鹤，宿草净无虫。明日郄超会，应思下客同。
<br>
<br>
<br>
<br>&nbsp;&nbsp; 卷292_24 【暮春野望寄钱起（一作耿湋诗）】司空曙 
<br>
<br>草长花落树，羸病强寻春。无复少年意，空馀华发新。 
<br>青原高见水，白社静逢人。寄谢南宫客，轩车不可亲。
<br>
<br>
<br>
<br>&nbsp;&nbsp; 卷292_25 【送王使君小子孝廉登科归省】司空曙 
<br>
<br>年少通经学，登科尚佩觿。张冯本名士，蔡廓是佳儿。 
<br>鞍马临岐路，龙钟对别离。寄书胡太守，请与故人知。
<br>
<br>
<br>
<br>&nbsp;&nbsp; 卷292_26 【云阳寺石竹花】司空曙 
<br>
<br>一自幽山别，相逢此寺中。高低俱出叶，深浅不分丛。 
<br>野蝶难争白，庭榴暗让红。谁怜芳最久，春露到秋风。
<br>
<br>
<br>
<br>&nbsp;&nbsp; 卷292_27 【送高胜重谒曹王】司空曙 
<br>
<br>江上青枫岸，阴阴万里春。朝辞郢城酒，暮见洞庭人。 
<br>兴比乘舟访，恩怀倒屣亲。想君登旧榭，重喜扫芳尘。
<br>
<br>
<br>
<br>&nbsp;&nbsp; 卷292_28 【闲园书事招畅当】司空曙 
<br>
<br>闻蝉昼眠后，欹枕对蓬蒿。羸病懒寻戴，田园方咏陶。 
<br>傍檐虫挂静，出树蝶飞高。惆怅临清镜，思君见鬓毛。
<br>
<br>
<br>
<br>&nbsp;&nbsp; 卷292_29 【过钱员外】司空曙 
<br>
<br>为郎头已白，迹向市朝稀。移病居荒宅，安贫著败衣。 
<br>野园随客醉，雪寺伴僧归。自说东峰下，松萝满故扉。
<br>
<br>
<br>
<br>&nbsp;&nbsp; 卷292_30 【赠庾侍御】司空曙 
<br>
<br>年少身无累，相逢忆此时。雪过云寺宿，酒向竹园期。 
<br>白发今催老，清琴但起悲。唯应逐宗炳，内学愿为师。
<br>
<br>
<br>
<br>&nbsp;&nbsp; 卷292_31 【赠李端】司空曙 
<br>
<br>共忆南浮日，登高望若何。楚田湖草远，江寺海榴多。 
<br>载酒寻山宿，思人带雪过。东西几回别，此会各蹉跎。
<br>
<br>
<br>
<br>&nbsp;&nbsp; 卷292_32 【送流人】司空曙 
<br>
<br>闻说南中事，悲君重窜身。山村枫子鬼，江庙石郎神。 
<br>童稚留荒宅，图书托故人。青门好风景，为尔一沾巾。
<br>
<br>
<br>
<br>&nbsp;&nbsp; 卷292_33 【过胡居士睹王右丞遗文】司空曙 
<br>
<br>旧日相知尽，深居独一身。闭门空有雪，看竹永无人。 
<br>每许前山隐，曾怜陋巷贫。题诗今尚在，暂为拂流尘。
<br>
<br>
<br>
<br>&nbsp;&nbsp; 卷292_34 【送郎使君赴郢州】司空曙 
<br>
<br>使君持节去，云水满前程。楚寺多连竹，江樯远映城。 
<br>登楼向月望，赛庙傍山行。若动思乡咏，应贻谢步兵。
<br>
<br>
<br>
<br>&nbsp;&nbsp; 卷292_35 【贼平后送人北归】司空曙 
<br>
<br>世乱同南去，时清独北还。他乡生白发，旧国见青山。 
<br>晓月过残垒，繁星宿故关。寒禽与衰草，处处伴愁颜。
<br>
<br>
<br>
<br>&nbsp;&nbsp; 卷292_36 【观猎骑（一作公子行）】司空曙 
<br>
<br>缠臂绣纶巾，貂裘窄称身。射禽风助箭，走马雪翻尘。 
<br>金埒争开道，香车为驻轮。翩翩不知处，传是霍家亲。
<br>
<br>
<br>
<br>&nbsp;&nbsp; 卷292_37 【同苗员外宿荐福常师房（一作秋喜卢纶同宿寺）】司空曙 
<br>
<br>浮生共多故，聚宿喜君同。人息时闻磬，灯摇乍有风。 
<br>霜阶疑水际，夜木似山中。一愿持如意，长来事远公。
<br>
<br>
<br>
<br>&nbsp;&nbsp; 卷292_38 【送乔广下第归淮南】司空曙 
<br>
<br>遥想长淮尽，荒堤楚路斜。戍旌标白浪，罟网入青葭。 
<br>啼鸟仍临水，愁人更见花。东堂一枝在，为子惜年华。
<br>
<br>
<br>
<br>&nbsp;&nbsp; 卷292_39 【风筝】司空曙 
<br>
<br>高风吹玉柱，万籁忽齐飘。飒树迟难度，萦空细渐销。 
<br>松泉鹿门夜，笙鹤洛滨朝。坐与真僧听，支颐向寂寥。
<br>
<br>
<br>
<br>&nbsp;&nbsp; 卷292_40 【闲居寄苗发】司空曙 
<br>
<br>渐向浮生老，前期竟若何。独身居处静，永夜坐时多。 
<br>厌逐青林客，休吟白雪歌。支公有遗寺，重与谢安过。
<br>
<br>
<br>
<br>&nbsp;&nbsp; 卷292_41 【送王先生归南山】司空曙 
<br>
<br>儒中年最老，独有济南生。爱子方传业，无官自耦耕。 
<br>竹通山舍远，云接雪田平。愿作门人去，相随隐姓名。
<br>
<br>
<br>
<br>&nbsp;&nbsp; 卷292_42 【寄天台秀师】司空曙 
<br>
<br>天台瀑布寺，传有白头师。幻迹示羸病，空门无住持。 
<br>雪晴看鹤去，海夜与龙期。永愿亲瓶屦，呈功得问疑。
<br>
<br>
<br>
<br>&nbsp;&nbsp; 卷292_43 【送夏侯审赴宁国】司空曙 
<br>
<br>青圻连白浪，晓日渡南津。山叠陵阳树，舟多建业人。 
<br>烟霞高占寺，枫竹暗停神。如接玄晖集，江丞独见亲。
<br>
<br>
<br>
<br>&nbsp;&nbsp; 卷292_44 【云阳馆与韩绅（一作韩升卿）宿别】司空曙 
<br>
<br>故人江海别，几度隔山川。乍见翻疑梦，相悲各问年。 
<br>孤灯寒照雨，湿竹暗浮烟。更有明朝恨，离杯惜共传。
<br>
<br>
<br>
<br>&nbsp;&nbsp; 卷292_45 【送卢使君赴夔州】司空曙 
<br>
<br>铙管随旌旆，高秋远上巴。白波连雾雨，青壁断蒹葭。 
<br>凭几双童静，登楼万井斜。政成知变俗，当应画轮车。
<br>
<br>
<br>
<br>&nbsp;&nbsp; 卷292_46 【夜闻回雁】司空曙 
<br>
<br>雁响天边过，高高望不分。飕飗传细雨，嘹唳隔长云。 
<br>散向谁家尽，归来几客闻。还将今夜意，西海话苏君。
<br>
<br>
<br>
<br>&nbsp;&nbsp; 卷292_47 【赋得的的帆向浦】司空曙 
<br>
<br>向浦参差去，随波远近还。初移芳草里，正在夕阳间。 
<br>隐映回孤驿，微明出乱山。向空看不尽，归思满江关。
<br>
<br>
<br>
<br>&nbsp;&nbsp; 卷292_48 【秋思呈尹植裴说（一本题下有郑洞二字）】司空曙 
<br>
<br>静向懒相偶，年将衰共催。前途欢不集，往事恨空来。 
<br>昼景委红叶，月华销绿苔。沈思竟何有，坐结玉琴哀。
<br>
<br>
<br>
<br>&nbsp;&nbsp; 卷292_49 【闲园即事寄暕公】司空曙 
<br>
<br>欲就东林寄一身，尚怜儿女未成人。柴门客去残阳在， 
<br>药圃虫喧秋雨频。近水方同梅市隐，曝衣多笑阮家贫。 
<br>深山兰若何时到，羡与闲云作四邻。
<br>
<br>
<br>
<br>&nbsp;&nbsp; 卷292_50 【题暕上人院】司空曙 
<br>
<br>闭门不出自焚香，拥褐看山岁月长。雨后绿苔生石井， 
<br>秋来黄叶遍绳床。身闲何处无真性，年老曾言隐故乡。 
<br>更说本师同学在，几时携手见衡阳。
<br>
<br>
<br>
<br>&nbsp;&nbsp; 卷292_51 【长安晓望寄程补阙（一作包何诗）】司空曙 
<br>
<br>迢递山河拥帝京，参差宫殿接云平。风吹晓漏经长乐， 
<br>柳带晴烟出禁城。天净笙歌临路发，日高车马隔尘行。 
<br>独有浅才甘未达，多惭名在鲁诸生。
<br>
<br>
<br>
<br>&nbsp;&nbsp; 卷292_52 【下第日书情寄上叔父】司空曙 
<br>
<br>微才空觉滞京师，末学曾为叔父知。雪里题诗偏见赏， 
<br>林间饮酒独令随。游客尽伤春色老，贫居还惜暮阴移。 
<br>欲归江海寻山去，愿报何人得桂枝。
<br>
<br>
<br>
<br>&nbsp;&nbsp; 卷292_53 【南原望汉宫】司空曙 
<br>
<br>荒原空有汉宫名，衰草茫茫雉堞平。连雁下时秋水在， 
<br>行人过尽暮烟生。西陵歌吹何年绝，南陌登临此日情。 
<br>故事悠悠不可问，寒禽野水自纵横。
<br>
<br>
<br>
<br>&nbsp;&nbsp; 卷292_54 【早夏寄元校书】司空曙 
<br>
<br>独游野径送芳菲，高竹林居接翠微。绿岸草深虫入遍， 
<br>青丛花尽蝶来稀。珠荷荐果香寒簟，玉柄摇风满夏衣。 
<br>蓬荜永无车马到，更当斋夜忆玄晖。
<br>
<br>
<br>
<br>&nbsp;&nbsp; 卷292_55 【赠衡岳隐禅师】司空曙 
<br>
<br>拥褐安居南岳头，白云高寺见衡州。石窗湖水摇寒月， 
<br>枫树猿声报夜秋。讲席旧逢山鸟至，梵经初向竺僧求。 
<br>垂垂身老将传法，因下人间遂北游。
<br>
<br>
<br>
<br>&nbsp;&nbsp; 卷292_56 【题凌云寺】司空曙 
<br>
<br>春山古寺绕沧波，石磴盘空鸟道过。百丈金身开翠壁， 
<br>万龛灯焰隔烟萝。云生客到侵衣湿，花落僧禅覆地多。 
<br>不与方袍同结社，下归尘世竟如何。
<br>
<br>
<br>
<br>&nbsp;&nbsp; 卷292_57 【晦日益州北池陪宴】司空曙 
<br>
<br>临泛从公日，仙舟翠幕张。七桥通碧沼，双树接花塘。 
<br>玉烛收寒气，金波隐夕光。野闻歌管思，水静绮罗香。 
<br>游骑萦林远，飞桡截岸长。郊原怀灞浐，陂溠写江潢。 
<br>常侍传花诏，偏裨问羽觞。岂令南岘首，千载播馀芳。
<br>
<br>
<br>
<br>&nbsp;&nbsp; 卷292_58 【送曲山人之衡州】司空曙 
<br>
<br>白石先生眉发光，已分甜雪饮红浆。衣巾半染烟霞气， 
<br>语笑兼和药草香。茅洞玉声流暗水，衡山碧色映朝阳。 
<br>千年城郭如相问，华表峨峨有夜霜。
<br>
<br>
<br>
<br>&nbsp;&nbsp; 卷292_59 【立秋日】司空曙 
<br>
<br>律变新秋至，萧条自此初。花酣莲报谢，叶在柳呈疏。 
<br>澹日非云映，清风似雨馀。卷帘凉暗度，迎扇暑先除。 
<br>草静多翻燕，波澄乍露鱼。今朝散骑省，作赋兴何如。
<br>
<br>
<br>
<br>&nbsp;&nbsp; 卷292_60 【咏古寺花】司空曙 
<br>
<br>共爱芳菲此树中，千跗万萼裹枝红。
<br>迟迟欲去犹回望，覆地无人满寺风。
<br>
<br>
<br>
<br>&nbsp;&nbsp; 卷292_61 【酬张芬有赦后见赠（一作司空图诗）】司空曙 
<br>
<br>紫凤朝衔五色书，阳春忽布网罗除。已将心变寒灰后， 
<br>岂料光生腐草馀。建水风烟收客泪，杜陵花竹梦郊居。 
<br>劳君故有诗相赠，欲报琼瑶恨不如。
<br>
<br>
<br>
<br>&nbsp;&nbsp; 卷292_62 【哭苗员外呈张参军（苗公即参军舅氏）】司空曙 
<br>
<br>思君宁家宅，久接竹林期。尝值偷琴处，亲闻比玉时。 
<br>高人不易合，弱冠早相知。试艺临诸友，能文即我师。 
<br>凌寒松未老，先暮槿何衰。季子生前别，羊昙醉后悲。 
<br>寿堂乖一恸，奠席阻长辞。因沥殊方泪，遥成墓下诗。
<br>
<br>
<br>
<br>&nbsp;&nbsp; 卷292_63 【金陵怀古】司空曙 
<br>
<br>辇路江枫暗，宫庭野草春。伤心庾开府，老作北朝臣。
<br>
<br>
<br>
<br>&nbsp;&nbsp; 卷292_64 【发渝州却寄韦判官】司空曙 
<br>
<br>红烛津亭夜见君，繁弦急管两纷纷。
<br>平明分手空江转，唯有猿声满水云。
<br>
<br>
<br>
<br>&nbsp;&nbsp; 卷292_65 【送卢彻之太原谒马尚书】司空曙 
<br>
<br>榆落雕飞关塞秋，黄云画角见并州。
<br>翩翩羽骑双旌后，上客亲随郭细侯。
<br>
<br>
<br>
<br>&nbsp;&nbsp; 卷292_66 【峡口送友人】司空曙 
<br>
<br>峡口花飞欲尽春，天涯去住泪沾巾。
<br>来时万里同为客，今日翻成送故人。
<br>
<br>
<br>
<br>&nbsp;&nbsp; 卷292_67 【故郭婉仪挽歌】司空曙 
<br>
<br>一日辞秦镜，千秋别汉宫。岂唯泉路掩，长使月轮空。 
<br>苦色凝朝露，悲声切暝风。婉仪馀旧德，仍载礼经中。
<br>
<br>
<br>
<br>&nbsp;&nbsp; 卷292_68 【送翰林张学士岭南勒圣碑】司空曙 
<br>
<br>汉恩天外洽，周颂日边称。文独司空羡，书兼太尉能。 
<br>出关逢北雁，度岭逐南鹏。使者翰林客，馀春归灞陵。
<br>
<br>
<br>
<br>&nbsp;&nbsp; 卷292_69 【送吉校书东归】司空曙 
<br>
<br>少年芸阁吏，罢直暂归休。独与亲知别，行逢江海秋。 
<br>听猿看楚岫，随雁到吴洲。处处园林好，何人待子猷。
<br>
<br>
<br>
<br>&nbsp;&nbsp; 卷292_70 【早春游望】司空曙 
<br>
<br>东风春未足，试望秦城曲。青草状寒芜，黄花似秋菊。 
<br>壮将欢共去，老与悲相逐。独作游社人，暮过威辇宿。
<br>
<br>
<br>
<br>&nbsp;&nbsp; 卷292_71 【秋日趋府上张大夫】司空曙 
<br>
<br>重城洞启肃秋烟，共说羊公在镇年。鞞鼓暗惊林叶落， 
<br>旌旗遥拂雁行偏。石过桥下书曾受，星降人间梦已传。 
<br>谪吏何能沐风化，空将歌颂拜车前。
<br>
<br>
<br>
<br>&nbsp;&nbsp; 卷292_72 【竹里径】司空曙 
<br>
<br>幽径行迹稀，清阴苔色古。萧萧风欲来，乍似蓬山雨。
<br>
<br>
<br>
<br>&nbsp;&nbsp; 卷292_73 【黄子陂】司空曙 
<br>
<br>岸芳春色晓，水影夕阳微。寂寂深烟里，渔舟夜不归。
<br>
<br>
<br>
<br>&nbsp;&nbsp; 卷292_74 【田鹤】司空曙 
<br>
<br>散下渚田中，隐见菰蒲里。哀鸣自相应，欲作凌风起。
<br>
<br>
<br>
<br>&nbsp;&nbsp; 卷292_75 【药园】司空曙 
<br>
<br>春园芳已遍，绿蔓杂红英。独有深山客，时来辨药名。
<br>
<br>
<br>
<br>&nbsp;&nbsp; 卷292_76 【石井】司空曙 
<br>
<br>苔色遍春石，桐阴入寒井。幽人独汲时，先乐残阳影。
<br>
<br>
<br>
<br>&nbsp;&nbsp; 卷292_77 【板桥】司空曙 
<br>
<br>横遮野水石，前带荒村道。来往见愁人，清风柳阴好。
<br>
<br>
<br>
<br>&nbsp;&nbsp; 卷292_78 【石莲花】司空曙 
<br>
<br>今逢石上生，本自波中有。红艳秋风里，谁怜众芳后。
<br>
<br>
<br>
<br>&nbsp;&nbsp; 卷292_79 【远寺钟】司空曙 
<br>
<br>杳杳疏钟发，因风清复引。中宵独听之，似与东林近。
<br>
<br>
<br>
<br>&nbsp;&nbsp; 卷292_80 【松下雪】司空曙 
<br>
<br>不随晴野尽，独向深松积。落照入寒光，偏能伴幽寂。
<br>
<br>
<br>
<br>&nbsp;&nbsp; 卷292_81 【新柳】司空曙 
<br>
<br>全欺芳蕙晚，似妒寒梅疾。撩乱发青条，春风来几日。
<br>
<br>
<br>
<br>&nbsp;&nbsp; 卷292_82 【唐昌公主院看花】司空曙 
<br>
<br>遗殿空长闭，乘鸾自不回。至今荒草上，寥落旧花开。
<br>
<br>
<br>
<br>&nbsp;&nbsp; 卷292_83 【别张讚】司空曙 
<br>
<br>今日山晴后，残蝉菊发时。登楼见秋色，何处最相思。
<br>
<br>
<br>
<br>&nbsp;&nbsp; 卷292_84 【晚思】司空曙 
<br>
<br>蛩馀窗下月，草湿阶前露。晚景凄我衣，秋风入庭树。
<br>
<br>
<br>
<br>&nbsp;&nbsp; 卷292_85 【留卢秦卿（一作郎士元诗）】司空曙 
<br>
<br>知有前期在，难分此夜中。无将故人酒，不及石尤风。
<br>
<br>
<br>
<br>&nbsp;&nbsp; 卷292_86 【登岘亭】司空曙 
<br>
<br>岘山回首望秦关，南向荆州几日还。
<br>今日登临唯有泪，不知风景在何山。
<br>
<br>
<br>
<br>&nbsp;&nbsp; 卷292_87 【哭麹山人（一作耿湋诗）】司空曙 
<br>
<br>忆昔秋风起，君曾叹逐臣。何言芳草日，自作九泉人。
<br>
<br>
<br>
<br>&nbsp;&nbsp; 卷292_88 【过坚上人故院与李端同赋】司空曙 
<br>
<br>旧依支遁宿，曾与戴颙来。今日空林下，唯知见绿苔。
<br>
<br>
<br>
<br>&nbsp;&nbsp; 卷292_89 【病中嫁女妓】司空曙 
<br>
<br>万事伤心在目前，一身垂泪对花筵。
<br>黄金用尽教歌舞，留与他人乐少年。
<br>
<br>
<br>
<br>&nbsp;&nbsp; 卷292_90 【江村即事】司空曙 
<br>
<br>钓罢归来不系船，江村月落正堪眠。
<br>纵然一夜风吹去，只在芦花浅水边。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
