<HTML>
<HEAD>
<TITLE>全唐诗 卷033-036 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷033-036</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷033-036</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6052"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷033-036')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷033-036]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp; 卷33_1 【冬日宴群公于宅各赋一字得杯】于志宁 
<br>
<br>陋巷朱轩拥，衡门缇骑来。俱裁七步咏，同倾三雅杯。 
<br>色动迎春柳，花发犯寒梅。宾筵未半醉，骊歌不用催。
<br>
<br>
<br>&nbsp;&nbsp; 卷33_2 【冬日宴于庶子宅各赋一字得趣】令狐德棻 
<br>
<br>高门聊命赏，群英于此遇。放旷山水情，留连文酒趣。 
<br>夕烟起林兰，霜枝殒庭树。落景虽已倾，归轩幸能驻。
<br>
<br>
<br>
<br>&nbsp;&nbsp; 卷33_3 【冬日宴于庶子宅各赋一字得色】封行高 
<br>
<br>夫君敬爱重，欢言情不极。雅引发清音，丽藻穷雕饰。 
<br>水结曲池冰，日暖平亭色。引满既杯倾，终之以弁侧。
<br>
<br>
<br>
<br>&nbsp;&nbsp; 卷33_4 【冬日宴于庶子宅各赋一字得节】杜正伦 
<br>
<br>李门余妄进，徐榻君恒设。清论畅玄言，雅琴飞白雪。 
<br>寒云暧落景，朔风凄暮节。方欣投辖情，且驻当归别。
<br>
<br>
<br>
<br>&nbsp;&nbsp; 卷33_5 【玄武门侍宴（一作侍宴北门）】杜正伦 
<br>
<br>大君端扆暇，睿赏狎林泉。开轩临禁籞，藉野列芳筵。 
<br>参差歌管飏，容裔羽旗悬。玉池流若醴，云阁聚非烟。 
<br>湛露晞尧日，熏风入舜弦。大德侔玄造，微物荷陶甄。 
<br>谬陪瑶水宴，仍厕柏梁篇。阚名徒上月，邹辩讵谈天。 
<br>既喜光华旦，还伤迟暮年。犹冀升中日，簪裾奉肃然。
<br>
<br>
<br>
<br>&nbsp;&nbsp; 卷33_6 【奉和正日临朝】岑文本 
<br>
<br>时雍表昌运，日正叶灵符。德兼三代礼，功包四海图。 
<br>逾沙纷在列，执玉俨相趋。清跸喧辇道，张乐骇天衢。 
<br>拂蜺九旗映，仪凤八音殊。佳气浮仙掌，熏风绕帝梧。 
<br>天文光七政，皇恩被九区。方陪瘗玉礼，珥笔岱山隅。
<br>
<br>
<br>
<br>&nbsp;&nbsp; 卷33_7 【奉述飞白书势】岑文本 
<br>
<br>六文开玉篆，八体曜银书。飞毫列锦绣，拂素起龙鱼。 
<br>凤举崩云绝，鸾惊游雾疏。别有临池草，恩沾垂露馀。
<br>
<br>
<br>
<br>&nbsp;&nbsp; 卷33_8 【冬日宴于庶子宅各赋一字得平】岑文本 
<br>
<br>金兰笃惠好，尊酒畅生平。既欣投辖赏，暂缓望乡情。 
<br>爱景含霜晦，落照带风轻。于兹欢宴洽，宠辱讵相惊。
<br>
<br>
<br>
<br>&nbsp;&nbsp; 卷33_9 【安德山池宴集】岑文本 
<br>
<br>甲第多清赏，芳辰命羽卮。书帷通行径，琴台枕槿篱。 
<br>池疑夜壑徙，山似郁洲移。雕楹网萝薜，激濑合埙篪。 
<br>鸟戏翻新叶，鱼跃动清漪。自得淹留趣，宁劳攀桂枝。
<br>
<br>
<br>
<br>&nbsp;&nbsp; 卷33_10 【安德山池宴集】刘洎 
<br>
<br>平阳擅歌舞，金谷盛招携。何如兼往烈，会赏叶幽栖。 
<br>已均朝野致，还欣物我齐。春晚花方落，兰深径渐迷。 
<br>蒲新节尚短，荷小盖犹低。无劳拂长袖，直待夜乌啼。
<br>
<br>
<br>
<br>&nbsp;&nbsp; 卷33_11 【安德山池宴集】褚遂良 
<br>
<br>伏枥丹霞外，遮园焕景舒。行云泛层阜，蔽月下清渠。 
<br>亭中奏赵瑟，席上舞燕裾。花落春莺晚，风光夏叶初。 
<br>良朋比兰蕙，雕藻迈琼琚。独有狂歌客，来承欢宴馀。
<br>
<br>
<br>
<br>&nbsp;&nbsp; 卷33_12 【安德山池宴集】杨续 
<br>
<br>狭斜通凤阙，上路抵青楼。簪绂启宾馆，轩盖临御沟。 
<br>西城多妙舞，主第出名讴。列峰疑宿雾，疏壑拟藏舟。 
<br>花蝶辞风影，蘋藻含春流。酒阑高宴毕，自反山之幽。
<br>
<br>
<br>
<br>&nbsp;&nbsp; 卷33_13 【游清都观寻沈道士得仙字】刘孝孙 
<br>
<br>纷吾因暇豫，行乐极留连。寻真谒紫府，披雾觌青天。 
<br>缅怀金阙外，遐想玉京前。飞轩俯松柏，抗殿接云烟。 
<br>滔滔清夏景，嘒嘒早秋蝉。横琴对危石，酌醴临寒泉。 
<br>聊祛尘俗累，宁希龟鹤年。无劳生羽翼，自可狎神仙。
<br>
<br>
<br>
<br>&nbsp;&nbsp; 卷33_14 【早发成皋望河】刘孝孙 
<br>
<br>清晨发岩邑，车马走轘辕。回瞰黄河上，惝怳屡飞魂。 
<br>鸿流遵积石，惊浪下龙门。仙槎不辨处，沉璧想犹存。 
<br>远近洲渚出，飒沓凫雁喧。怀古空延伫，叹逝将何言。
<br>
<br>
<br>
<br>&nbsp;&nbsp; 卷33_15 【游灵山寺】刘孝孙 
<br>
<br>吾王游胜地，骖驾历祇园。临风画角愤，耀日采旗翻。 
<br>永怀筌了义，寂念启玄门。深溪穷地脉，高嶂接云根。 
<br>信美谐心赏，幽邃且攀援。曳裾欣扈从，方悟屏尘喧。
<br>
<br>
<br>
<br>&nbsp;&nbsp; 卷33_16 【冬日宴于庶子宅各赋一字得鲜】刘孝孙 
<br>
<br>解襟游胜地，披云促宴筵。清文振笔妙，高论写言泉。 
<br>冻柳含风落，寒梅照日鲜。骊歌虽欲奏，归驾且留连。
<br>
<br>
<br>
<br>&nbsp;&nbsp; 卷33_17 【送刘散员同赋陈思王诗游人久不归（一作贺朝或贺朝清）】刘孝孙 
<br>
<br>乡关渺天末，引领怅怀归。羁旅久淫滞，物色屡芳菲。 
<br>稍觉私意尽，行看蓬鬓衰。如何千里外，伫立沾裳衣。
<br>
<br>
<br>
<br>&nbsp;&nbsp; 卷33_18 【咏笛】刘孝孙 
<br>
<br>凉秋夜笛鸣，流风韵九成。调高时慷慨，曲变或凄清。 
<br>征客怀离绪，邻人思旧情。幸以知音顾，千载有奇声。
<br>
<br>
<br>
<br>&nbsp;&nbsp; 卷33_19 【赋得春莺送友人（又作贺朝诗）】刘孝孙 
<br>
<br>流莺拂绣羽，二月上林期。待雪消金禁，衔花向玉墀。 
<br>翅掩飞燕舞，啼恼婕妤悲。料取金闺意，因君问所思。
<br>
<br>
<br>
<br>&nbsp;&nbsp; 卷33_20 【巫山高】陆敬 
<br>
<br>巫岫郁岧峣，高高入紫霄。白云抱危石，玄猿挂迥条。 
<br>悬崖激巨浪，脆叶陨惊飙。别有阳台处，风雨共飘飖。
<br>
<br>
<br>
<br>&nbsp;&nbsp; 卷33_21 【游隋故都】陆敬 
<br>
<br>洛城聊顾步，长想遂留连。水斗宫初毁，风变鼎将迁。 
<br>皋陶德不建，汾隅祀忽焉。宗祊旷无象，声朔缅谁传。 
<br>枌榆何冷落，禾黍郁芊绵。悲歌尽商颂，太息悯周篇。 
<br>来苏伫圣德，濡足乃乘乾。正始淳风被，人劳用息肩。 
<br>舞象文思泽，偃伯武功宣。则百昌厥后，于万永斯年。 
<br>兹辰素商节，灰管变星躔。平原悴秋草，乔木敛寒烟。 
<br>翻黄坠疏叶，凝翠积高天。参差海曲雁，寂寞柳门蝉。 
<br>兴悼今如此，悲愁复在旃。彷徨不忍去，杖策屡回邅。
<br>
<br>
<br>
<br>&nbsp;&nbsp; 卷33_22 【游清都观寻沈道士得都字】陆敬 
<br>
<br>聊排灵琐闼，徐步入清都。青溪冥寂士，思玄徇道枢。 
<br>十芒生药笥，七焰发丹炉。缥帙桐君录，朱书王母符。 
<br>宫槐散绿穗，日槿落青柎。矫翰雷门鹤，飞来叶县凫。 
<br>凌风自可御，安事迫中区。方追羽化侣，从此得玄珠。
<br>
<br>
<br>
<br>&nbsp;&nbsp; 卷33_23 【七夕赋咏成篇】陆敬 
<br>
<br>夙驾鸣鸾启阊阖，霓裳遥裔俨天津。五明霜纨开羽扇， 
<br>百和香车动画轮。婉娈夜分能几许，靓妆冶服为谁新。 
<br>片时欢娱自有极，已复长望隔年人。
<br>
<br>
<br>
<br>&nbsp;&nbsp; 卷33_24 【七夕赋咏成篇】沈叔安 
<br>
<br>皎皎宵月丽秋光，耿耿天津横复长。停梭且复留残纬， 
<br>拂镜及早更新妆。彩凤齐驾初成辇，雕鹊填河已作梁。 
<br>虽喜得同今夜枕，还愁重空明日床。
<br>
<br>
<br>
<br>&nbsp;&nbsp; 卷33_25 【七夕赋咏成篇】何仲宣 
<br>
<br>日日思归勤理鬓，朝朝伫望懒调梭。凌风宝扇遥临月， 
<br>映水仙车远渡河。历历珠星疑拖珮，冉冉云衣似曳罗。 
<br>通宵道意终无尽，向晓离愁已复多。
<br>
<br>
<br>
<br>&nbsp;&nbsp; 卷33_26 【游清都观寻沈道士得芳字】赵中虚 
<br>
<br>青溪阻千仞，姑射藐汾阳。未若游兹境，探玄众妙场。 
<br>鹤来疑羽客，云泛似霓裳。寓目虽灵宇，游神乃帝乡。 
<br>道存真理得，心灰俗累忘。烟霞凝抗殿，松桂肃长廊。 
<br>早蝉清暮响，崇兰散晚芳。即此翔寥廓，非复控榆枋。
<br>
<br>
<br>
<br>&nbsp;&nbsp; 卷33_27 【送刘散员赋得陈思王诗明月照高楼】杨濬 
<br>
<br>高楼一何绮，素月复流明。重轩望不极，馀晖揽讵盈。 
<br>镜华当牖照，钩影隔帘生。逆愁异尊酒，对此难为情。
<br>
<br>
<br>
<br>
<br>
<br>&nbsp;&nbsp;卷34_1 【陇头水】杨师道 
<br>
<br>陇头秋月明，陇水带关城。笳添离别曲，风送断肠声。 
<br>映雪峰犹暗，乘冰马屡惊。雾中寒雁至，沙上转蓬轻。 
<br>天山传羽檄，汉地急征兵。阵开都护道，剑聚伏波营。 
<br>于兹觉无渡，方共濯胡缨。
<br>
<br>
<br>&nbsp;&nbsp; 卷34_2 【中书寓直咏雨简褚起居上官学士】杨师道 
<br>
<br>云暗苍龙阙，沉沉殊未开。窗临凤凰沼，飒飒雨声来。 
<br>电影入飞阁，风威凌吹台。长檐响奔溜，清簟肃浮埃。 
<br>早荷叶稍没，新篁枝半摧。兹晨怅多绪，怀友自难裁。 
<br>况复重城内，日暮独裴回。玉阶良史笔，金马掞天才。 
<br>高甍通散骑，复道驾蓬莱。思君赠桃李，于此冀琼瑰。
<br>
<br>
<br>
<br>&nbsp;&nbsp; 卷34_3 【阙题】杨师道 
<br>
<br>汉家伊洛九重城，御路浮桥万里平。桂户雕梁连绮翼， 
<br>虹梁绣柱映丹楹。朝光欲动千门曙，丽日初照百花明。 
<br>燕赵蛾眉旧倾国，楚宫腰细本传名。二月桑津期结伴， 
<br>三春淇水逐关情。兰丛有意飞双蝶，柳叶无趣隐啼莺。 
<br>扇里细妆将夜并，风前独舞共花荣。两鬟百万谁论价， 
<br>一笑千金判是轻。不为披图来侍寝，非因主第奉身迎。 
<br>羊车讵畏青门闭，兔月今宵照后庭。
<br>
<br>
<br>
<br>&nbsp;&nbsp; 卷34_4 【初秋夜坐应诏】杨师道 
<br>
<br>玉琯凉初应，金壶夜渐阑。沧池流稍洁，仙掌露方漙。 
<br>雁声风处断，树影月中寒。爽气长空净，高吟觉思宽。
<br>
<br>
<br>
<br>&nbsp;&nbsp; 卷34_5 【赋终南山用风字韵应诏】杨师道 
<br>
<br>眷言怀隐逸，辍驾践幽丛。白云飞夏雨，碧岭横春虹。 
<br>草绿长杨路，花疏五柞宫。登临日将晚，兰桂起香风。
<br>
<br>
<br>
<br>&nbsp;&nbsp; 卷34_6 【咏饮马应诏】杨师道 
<br>
<br>清晨控龙马，弄影出花林。躞蹀依春涧，联翩度碧浔。 
<br>苔流染丝络，水洁写雕簪。一御瑶池驾，讵忆长城阴。
<br>
<br>
<br>
<br>&nbsp;&nbsp; 卷34_7 【初宵看婚】杨师道 
<br>
<br>洛城花烛动，戚里画新蛾。隐扇羞应惯，含情愁已多。 
<br>轻啼湿红粉，微睇转横波。更笑巫山曲，空传暮雨过。
<br>
<br>
<br>
<br>&nbsp;&nbsp; 卷34_8 【侍宴赋得起坐弹鸣琴二首（一作杨希道诗）】杨师道 
<br>
<br>北林鹊夜飞，南轩月初进。调弦发清徵，荡心祛褊吝。 
<br>变作离鸿声，还入思归引。长叹未终极，秋风飘素鬓。
<br>
<br>丝传园客意，曲奏楚妃情。罕有知音者，空劳流水声。
<br>
<br>
<br>
<br>&nbsp;&nbsp; 卷34_9 【咏琴（一作杨希道诗）】杨师道 
<br>
<br>久擅龙门质，孤竦峄阳名。齐娥初发弄，赵女正调声。 
<br>嘉客勿遽反，繁弦曲未成。
<br>
<br>
<br>
<br>&nbsp;&nbsp; 卷34_10 【咏笙（一作杨希道诗）】杨师道 
<br>
<br>短长插凤翼，洪细摹鸾音。能令楚妃叹，复使荆王吟。 
<br>切切孤竹管，来应云和琴。
<br>
<br>
<br>
<br>&nbsp;&nbsp; 卷34_11 【应诏咏巢乌】杨师道 
<br>
<br>桂树春晖满，巢乌刷羽仪。朝飞丽城上，夜宿碧林陲。 
<br>背风藏密叶，向日逐疏枝。仰德还能哺，依仁遂可窥。 
<br>惊鸣雕辇侧，王吉自相知。
<br>
<br>
<br>
<br>&nbsp;&nbsp; 卷34_12 【奉和夏日晚景应诏】杨师道 
<br>
<br>辇路夹垂杨，离宫通建章。日落横峰影，云归起夕凉。 
<br>雕轩动流吹，羽盖息回塘。薙草生还绿，残花落尚香。 
<br>青岩类姑射，碧涧似汾阳。幸属无为日，欢娱尚未央。
<br>
<br>
<br>
<br>&nbsp;&nbsp; 卷34_13 【奉和圣制春日望海】杨师道 
<br>
<br>春山临渤海，征旅辍晨装。回瞰卢龙塞，斜瞻肃慎乡。 
<br>洪波回地轴，孤屿映云光。落日惊涛上，浮天骇浪长。 
<br>仙台隐螭驾，水府泛鼋梁。碣石朝烟灭，之罘归雁翔。 
<br>北巡非汉后，东幸异秦皇。搴旗羽林客，跋距少年场。 
<br>龙击驱辽水，鹏飞出带方。将举青丘缴，安访白霓裳。
<br>
<br>
<br>
<br>&nbsp;&nbsp; 卷34_14 【春朝闲步】杨师道 
<br>
<br>休沐乘闲豫，清晨步北林。池塘藉芳草，兰芷袭幽衿。 
<br>雾中分晓日，花里弄春禽。野径香恒满，山阶笋屡侵。 
<br>何须命轻盖，桃李自成阴。
<br>
<br>
<br>
<br>&nbsp;&nbsp; 卷34_15 【还山宅】杨师道 
<br>
<br>暮春还旧岭，徙倚玩年华。芳草无行径，空山正落花。 
<br>垂藤扫幽石，卧柳碍浮槎。鸟散茅檐静，云披涧户斜。 
<br>依然此泉路，犹是昔烟霞。
<br>
<br>
<br>
<br>&nbsp;&nbsp; 卷34_16 【咏马】杨师道 
<br>
<br>宝马权奇出未央，雕鞍照曜紫金装。春草初生驰上苑， 
<br>秋风欲动戏长杨。鸣珂屡度章台侧，细蹀经向濯龙傍。 
<br>徒令汉将连年去，宛城今已献名王。
<br>
<br>
<br>
<br>&nbsp;&nbsp; 卷34_17 【奉和咏弓】杨师道 
<br>
<br>霜重麟胶劲，风高月影圆。乌飞随帝辇，雁落逐鸣弦。
<br>
<br>
<br>
<br>&nbsp;&nbsp; 卷34_18 【咏砚】杨师道 
<br>
<br>圆池类璧水，轻翰染烟华。将军欲定远，见弃不应赊。
<br>
<br>
<br>
<br>&nbsp;&nbsp; 卷34_19 【奉和正日临朝应诏】杨师道 
<br>
<br>皇猷被寰宇，端扆属元辰。九重丽天邑，千门临上春。
<br>
<br>
<br>
<br>&nbsp;&nbsp; 卷34_20 【咏舞（一作杨希道诗）】杨师道 
<br>
<br>二八如回雪，三春类早花。分行向烛转，一种逐风斜。
<br>
<br>
<br>
<br>
<br>
<br>&nbsp;&nbsp;卷35_1 【奉和执契静三边应诏】许敬宗 
<br>
<br>玄塞隔阴戎，朱光分昧谷。地游穷北际，云崖尽西陆。 
<br>星次绝轩台，风衢乖禹服。寰区无所外，天覆今咸育。 
<br>窜苗犹有孽，戮负自贻辜。疏网妖鲵漏，盘薮怪禽逋。 
<br>髯飞尚假息，乳视暂稽诛。乾灵振玉弩，神略运璇枢。 
<br>日羽廓游气，天阵清华野。升晅光西夜，驰恩溢东泻。 
<br>挥袂静昆炎，开关纳流赭。锦轺凌右地，华缨羁大夏。 
<br>清台映罗叶，玄沚控瑶池。驼鹿输珍贶，树羽飨来仪。 
<br>辍肴观化宇，栖籞萃条支。熏风交阆阙，就日泛濛漪。 
<br>充庭延饮至，绚简敷春藻。迎姜已创图，命力方论道。 
<br>昔托游河乘，再备商山皓。欣逢德化流，思效登封草。
<br>
<br>
<br>&nbsp;&nbsp; 卷35_2 【奉和行经破薛举战地应制】许敬宗 
<br>
<br>混元分大象，长策挫修鲸。于斯建宸极，由此创鸿名。 
<br>一戎乾宇泰，千祀德流清。垂衣凝庶绩，端拱铸群生。 
<br>复整瑶池驾，还临官渡营。周游寻曩迹，旷望动天情。 
<br>帷宫面丹浦，帐殿瞩宛城。虏场栖九穗，前歌被六英。 
<br>战地甘泉涌，阵处景云生。普天沾凯泽，相携欣颂平。
<br>
<br>
<br>
<br>&nbsp;&nbsp; 卷35_3 【奉和入潼关】许敬宗 
<br>
<br>曦驭循黄道，星陈引翠旗。济潼纡万乘，临河耀六师。 
<br>前旌弥陆海，后骑发通伊。势逾回地轴，威盛转天机。 
<br>是节岁穷纪，关树荡凉飔。仙露含灵掌，瑞鼎照川湄。 
<br>冲襟赏临睨，高咏入京畿。
<br>
<br>
<br>
<br>&nbsp;&nbsp; 卷35_4 【奉和春日望海】许敬宗 
<br>
<br>韩夷愆奉赆，凭险乱天常。乃神弘庙略，横海剪吞航。 
<br>电野清玄菟，腾笳振白狼。连云飞巨舰，编石架浮梁。 
<br>周游临大壑，降望极遐荒。桃门通山抃，蓬渚降霓裳。 
<br>惊涛含蜃阙，骇浪掩晨光。青丘绚春组，丹谷耀华桑。 
<br>长驱七萃卒，成功百战场。俄且旋戎路，饮至肃岩廊。
<br>
<br>
<br>
<br>&nbsp;&nbsp; 卷35_5 【奉和元日应制】许敬宗 
<br>
<br>天正开初节，日观上重轮。百灵滋景祚，万玉庆惟新。 
<br>待旦敷玄造，韬旒御紫宸。武帐临光宅，文卫象钩陈。 
<br>广庭扬九奏，大帛丽三辰。发生同化育，播物体陶钧。 
<br>霜空澄晓气，霞景莹芳春。德辉覃率土，相贺奉还淳。
<br>
<br>
<br>
<br>&nbsp;&nbsp; 卷35_6 【奉和初春登楼即目应诏】许敬宗 
<br>
<br>旭日临重壁，天眷极中京。春晖发芳甸，佳气满层城。 
<br>去鸟随看没，来云逐望生。歌里非烟飏，琴上凯风清。 
<br>文波浮镂槛，摛景焕雕楹。璇玑体宽政，隆栋象端衡。 
<br>创规虽有作，凝拱遂无营。沐恩空改鬓，将何谢夏成。
<br>
<br>
<br>
<br>&nbsp;&nbsp; 卷35_7 【奉和秋日即目应制】许敬宗 
<br>
<br>玉露交珠网，金风度绮钱。昆明秋景淡，岐岫落霞然。 
<br>辞燕归寒海，来鸿出远天。叶动罗帷飏，花映绣裳鲜。 
<br>规空升暗魄，笼野散轻烟。鹊度林光起，凫没水文圆。 
<br>无机络秋纬，如管奏寒蝉。乃眷情何极，宸襟豫有旃。
<br>
<br>
<br>
<br>&nbsp;&nbsp; 卷35_8 【奉和秋暮言志应制】许敬宗 
<br>
<br>秋深桂初发，寒窗菊馀菲。波拥群凫至，秋飘朔雁归。 
<br>月荚生还落，云枝似复非。凝宸阅栖亩，观文伫少微。 
<br>圣敬韬前哲，先天谅不违。
<br>
<br>
<br>
<br>&nbsp;&nbsp; 卷35_9 【奉和喜雪应制】许敬宗 
<br>
<br>嵰州表奇贶，閟竹应遐巡。何如御京洛，流霰下天津。 
<br>忽若琼林曙，俄同李径春。姑峰映仙质，郢路杂歌尘。 
<br>伏槛观花瑞，称觞庆冬积。飘河共泻银，委树还重璧。 
<br>连山分掩翠，绵霄远韬碧。千里遍浮空，五轫咸沦迹。 
<br>机前辉裂素，池上伴凌波。腾华承玉宇，凝照混金娥。 
<br>是日松筠性，欣奉柏梁歌。
<br>
<br>
<br>
<br>&nbsp;&nbsp; 卷35_10 【奉和登陕州城楼应制】许敬宗 
<br>
<br>挹河澄绿宇，御沟映朱宫。辰旂翻丽景，星盖曳雕虹。 
<br>学嚬齐柳嫩，妍笑发春丛。锦鳞文碧浪，绣羽绚青空。 
<br>眷念三阶静，遥想二南风。
<br>
<br>
<br>
<br>&nbsp;&nbsp; 卷35_11 【游清都观寻沈道士得清字】许敬宗 
<br>
<br>幽人蹈箕颍，方士访蓬瀛。岂若逢真气，齐契体无名。 
<br>既诠众妙理，聊畅远游情。纵心驰贝阙，怡神想玉京。 
<br>或命馀杭酒，时听洛滨笙。风衢通阆苑，星使下层城。 
<br>蕙帐晨飙动，芝房夕露清。方叶栖迟趣，于此听钟声。
<br>
<br>
<br>
<br>&nbsp;&nbsp; 卷35_12 【奉和七夕宴悬圃应制二首】许敬宗 
<br>
<br>牛闺临浅汉，鸾驷涉秋河。两怀萦别绪，一宿庆停梭。 
<br>星模铅里靥，月写黛中蛾。奈许今宵度，长婴离恨多。
<br>
<br>婺闺期今夕，蛾轮泛浅潢。迎秋伴暮雨，待暝合神光。 
<br>荐寝低云鬓，呈态解霓裳。喜中愁漏促，别后怨天长。
<br>
<br>
<br>
<br>&nbsp;&nbsp; 卷35_13 【奉和仪鸾殿早秋应制】许敬宗 
<br>
<br>睿想追嘉豫，临轩御早秋。斜晖丽粉壁，清吹肃朱楼。 
<br>高殿凝阴满，雕窗艳曲流。小臣参广宴，大造谅难酬。
<br>
<br>
<br>
<br>&nbsp;&nbsp; 卷35_14 【奉和咏雨应诏】许敬宗 
<br>
<br>舞商初赴节，湘燕远迎秋。飘丝交殿网，乱滴起池沤。 
<br>激溜分龙阙，斜飞洒凤楼。崇朝方浃宇，宸盼俯凝旒。
<br>
<br>
<br>
<br>&nbsp;&nbsp; 卷35_15 【奉和过慈恩寺应制】许敬宗 
<br>
<br>凤阙邻金地，龙旂拂宝台。云楣将叶并，风牖送花来。 
<br>月宫清晚桂，虹梁绚早梅。梵境留宸瞩，掞发丽天才。
<br>
<br>
<br>
<br>&nbsp;&nbsp; 卷35_16 【冬日宴于庶子宅各赋一字得归】许敬宗 
<br>
<br>倦游嗟落拓，短翮慕追飞。周醪忽同醉，牙弦乃共挥。 
<br>油云澹寒色，落景霭霜霏。累日方投分，兹夕谅无归。
<br>
<br>
<br>
<br>&nbsp;&nbsp; 卷35_17 【送刘散员同赋得陈思王诗山树郁苍苍】许敬宗 
<br>
<br>乔木托危岫，积翠绕连冈。叶疏犹漏影，花少未流芳。 
<br>风来闻肃肃，雾罢见苍苍。此中饯行迈，不异上河梁。
<br>
<br>
<br>
<br>&nbsp;&nbsp; 卷35_18 【侍宴莎册宫应制得情字】许敬宗 
<br>
<br>三星希曙景，万骑翊天行。葆羽翻风队，腾吹掩山楹。 
<br>暖日晨光浅，飞烟旦彩轻。塞寒桃变色，冰断箭流声。 
<br>渐奏长安道，神皋动睿情。
<br>
<br>
<br>
<br>&nbsp;&nbsp; 卷35_19 【奉和过旧宅应制】许敬宗 
<br>
<br>飞云临紫极，出震表青光。自尔家寰海，今兹返帝乡。 
<br>情深感代国，乐甚宴谯方。白水浮佳气，黄星聚太常。 
<br>岐凤鸣层阁，酆雀贺雕梁。桂山犹总翠，蘅薄尚流芳。 
<br>攀鳞有遗皓，沐德抃称觞。
<br>
<br>
<br>
<br>&nbsp;&nbsp; 卷35_20 【奉和宴中山应制】许敬宗 
<br>
<br>飞云旋碧海，解网宥青丘。养贤停八骏，观风驻五牛。 
<br>张乐临尧野，扬麾历舜州。中山献仙酤，赵媛发清讴。 
<br>塞门朱雁入，郊薮紫麟游。一举氛霓静，千龄德化流。
<br>
<br>
<br>
<br>&nbsp;&nbsp; 卷35_21 【奉和圣制登三台言志应制】许敬宗 
<br>
<br>中天表云榭，载极耸昆楼。圣作规玄造，轩阿复聿修。 
<br>高门符令节，形胜总神州。企翼抟禽萃，飞甍燕雀游。 
<br>缀星罗百拱，缘汉转三休。旦云生玉舄，初月上银钩。 
<br>妙管含秦凤，仙姿丽斗牛。形言防处逸，粹藻发嘉猷。 
<br>荷生无以谢，尽瘁竟何酬。
<br>
<br>
<br>
<br>&nbsp;&nbsp; 卷35_22 【安德山池宴集】许敬宗 
<br>
<br>戚里欢娱地，园林瞩望新。山庭带芳杜，歌吹叶阳春。 
<br>台榭疑巫峡，荷蕖似洛滨。风花萦少女，虹梁聚美人。 
<br>宴游穷至乐，谈笑毕良辰。独叹高阳晚，归路不知津。
<br>
<br>
<br>
<br>&nbsp;&nbsp; 卷35_23 【奉和圣制送来济应制】许敬宗 
<br>
<br>万乘腾镳警岐路，百壶供帐饯离宫。御沟分水声难绝， 
<br>广宴当歌曲易终。兴言共伤千里道，俯迹聊示五情同。 
<br>良哉既深留帝念，沃化方有赞天聪。
<br>
<br>
<br>
<br>&nbsp;&nbsp; 卷35_24 【七夕赋咏成篇】许敬宗 
<br>
<br>一年抱怨嗟长别，七夕含态始言归。飘飘罗袜光天步， 
<br>灼灼新妆鉴月辉。情催巧笑开星靥，不惜呈露解云衣。 
<br>所叹却随更漏尽，掩泣还弄昨宵机。
<br>
<br>
<br>
<br>&nbsp;&nbsp; 卷35_25 【拟江令于长安归扬州九日赋】许敬宗 
<br>
<br>本逐征鸿去，还随落叶来。菊花应未满，请待诗人开。
<br>
<br>
<br>
<br>&nbsp;&nbsp; 卷35_26 【同前拟】许敬宗 
<br>
<br>游人倦蓬转，乡思逐雁来。偏想临潭菊，芳蕊对谁开。
<br>
<br>
<br>
<br>&nbsp;&nbsp; 卷35_27 【和边城秋气早】李义府 
<br>
<br>金微凝素节，玉律应清葭。边马秋声急，征鸿晓阵斜。 
<br>关树凋凉叶，塞草落寒花。雾暗长川景，云昏大漠沙。 
<br>溪深路难越，川平望超忽。极望断烟飘，遥落惊蓬没。 
<br>霜结龙城吹，水照龟林月。日色夏犹冷，霜华春未歇。 
<br>睿作高紫宸，分明映玄阙。
<br>
<br>
<br>
<br>&nbsp;&nbsp; 卷35_28 【招谕有怀赠同行人（一作李乂诗）】李义府 
<br>
<br>远游冒艰阻，深入劳存谕。春去辞国门，秋还在边戍。 
<br>轩车行未返，节序催难驻。陌上悲转蓬，园中想芳树。 
<br>蜀山自纷纠，岷水恒奔注。临泛多苦怀，登攀寡欢趣。 
<br>永夕飞淫雨，崇朝蒸毒雾。不求绥岭桃，宁美邛乡蒟。 
<br>白狼行欲静，骢马何常驱。愿接轺旆尘，联翩东北骛。
<br>
<br>
<br>
<br>&nbsp;&nbsp; 卷35_29 【宣正殿芝草】李义府 
<br>
<br>明王敦孝感，宝殿秀灵芝。色带朝阳净，光涵雨露滋。 
<br>且标宣德重，更引国恩施。圣祚今无限，微臣乐未移。
<br>
<br>
<br>
<br>&nbsp;&nbsp; 卷35_30 【咏鹦鹉】李义府 
<br>
<br>牵弋辞重海，触网去层峦。戢翼雕笼际，延思彩霞端。 
<br>慕侣朝声切，离群夜影寒。能言殊可贵，相助忆长安。
<br>
<br>
<br>
<br>&nbsp;&nbsp; 卷35_31 【在巂州遥叙封禅】李义府 
<br>
<br>天齐标巨镇，日观启崇期。岧峣临渤澥，隐嶙控河沂。 
<br>眺迥分吴乘，凌高属汉祠。建岳诚为长，升功谅在兹。 
<br>帝猷符广运，玄范畅文思。飞声总地络，腾化抚乾维。 
<br>瑞策开珍凤，祯图荐宝龟。创封超昔夏，修禅掩前姬。 
<br>东后方肆觐，西都导六师。肃驾移星苑，扬罕驭风司。 
<br>沸鼓喧平陆，凝跸静通逵。汶阳驰月羽，蒙阴警电麾。 
<br>岩花飘曙辇，峰叶荡春旗。石闾环藻卫，金坛映黼帷。 
<br>仙阶溢秘秬，灵检耀祥芝。张乐分韶濩，观礼纵华夷。 
<br>佳气浮丹谷，荣光泛绿坻。三始贻遐贶，万岁受重釐。 
<br>菲质陶恩奖，趋迹奉轩墀。触网沦幽裔，乘徼限明时。 
<br>周南昔已叹，邛西今复悲。
<br>
<br>
<br>
<br>&nbsp;&nbsp; 卷35_32 【堂堂词二首（一作题美人）】李义府 
<br>
<br>镂月成歌扇，裁云作舞衣。自怜回雪影，好取洛川归。
<br>
<br>懒整鸳鸯被，羞褰玳瑁床。春风别有意，密处也寻香。
<br>
<br>
<br>
<br>&nbsp;&nbsp; 卷35_33 【咏乌】李义府 
<br>
<br>日里飏朝彩，琴中伴夜啼。上林如许树，不借一枝栖。
<br>
<br>
<br>
<br>
<br>&nbsp;&nbsp;卷36_1 【从军行二首（一作拟古）】虞世南 
<br>
<br>涂山烽候惊，弭节度龙城。冀马楼兰将，燕犀上谷兵。 
<br>剑寒花不落，弓晓月逾明。凛凛严霜节，冰壮黄河绝。 
<br>蔽日卷征蓬，浮天散飞雪。全兵值月满，精骑乘胶折。 
<br>结发早驱驰，辛苦事旌麾。马冻重关冷，轮摧九折危。 
<br>独有西山将，年年属数奇。
<br>
<br>烽火发金微，连营出武威。孤城塞云起，绝阵虏尘飞。 
<br>侠客吸龙剑，恶少缦胡衣。朝摩骨都垒，夜解谷蠡围。 
<br>萧关远无极，蒲海广难依。沙磴离旌断，晴川候马归。 
<br>交河梁已毕，燕山旆欲挥。方知万里相，侯服见光辉。
<br>
<br>
<br>&nbsp;&nbsp; 卷36_2 【拟饮马长城窟】虞世南 
<br>
<br>驰马渡河干，流深马渡难。前逢锦车使，都护在楼兰。 
<br>轻骑犹衔勒，疑兵尚解鞍。温池下绝涧，栈道接危峦。 
<br>拓地勋未赏，亡城律岂宽。有月关犹暗，经春陇尚寒。 
<br>云昏无复影，冰合不闻湍。怀君不可遇，聊持报一餐。
<br>
<br>
<br>
<br>&nbsp;&nbsp; 卷36_3 【出塞】虞世南 
<br>
<br>上将三略远，元戎九命尊。缅怀古人节，思酬明主恩。 
<br>山西多勇气，塞北有游魂。扬桴上陇坂，勒骑下平原。 
<br>誓将绝沙漠，悠然去玉门。轻赍不遑舍，惊策骛戎轩。 
<br>凛凛边风急，萧萧征马烦。雪暗天山道，冰塞交河源。 
<br>雾锋黯无色，霜旗冻不翻。耿介倚长剑，日落风尘昏。
<br>
<br>
<br>
<br>&nbsp;&nbsp; 卷36_4 【结客少年场行】虞世南 
<br>
<br>韩魏多奇节，倜傥遗声利。共矜然诺心，各负纵横志。 
<br>结交一言重，相期千里至。绿沉明月弦，金络浮云辔。 
<br>吹箫入吴市，击筑游燕肆。寻源博望侯，结客远相求。 
<br>少年怀一顾，长驱背陇头。焰焰戈霜动，耿耿剑虹浮。 
<br>天山冬夏雪，交河南北流。云起龙沙暗，木落雁门秋。 
<br>轻生殉知己，非是为身谋。
<br>
<br>
<br>
<br>&nbsp;&nbsp; 卷36_5 【怨歌行】虞世南 
<br>
<br>紫殿秋风冷，雕甍落日沉。裁纨凄断曲，织素别离心。 
<br>掖庭羞改画，长门不惜金。宠移恩稍薄，情疏恨转深。 
<br>香销翠羽帐，弦断凤凰琴。镜前红粉歇，阶上绿苔侵。 
<br>谁言掩歌扇，翻作白头吟。
<br>
<br>
<br>
<br>&nbsp;&nbsp; 卷36_6 【中妇织流黄】虞世南 
<br>
<br>寒闺织素锦，含怨敛双蛾。综新交缕涩，经脆断丝多。 
<br>衣香逐举袖，钏动应鸣梭。还恐裁缝罢，无信达交河。
<br>
<br>
<br>
<br>&nbsp;&nbsp; 卷36_7 【门有车马客】虞世南 
<br>
<br>陈遵重交结，田蚡擅豪华。曲台临上路，高轩抵狭斜。 
<br>赭汗千金马，绣轴五香车。白鹤随飞盖，朱鹭入鸣笳。 
<br>夏莲开剑水，春桃发绶花。高谈辩飞兔，摛藻握灵蛇。 
<br>逢恩出毛羽，失路委泥沙。暧暧风烟晚，路长归骑远。 
<br>日斜青琐第，尘飞金谷苑。危弦促柱奏巴渝， 
<br>遗簪堕珥解罗襦。如何守直道，翻使谷名愚。
<br>
<br>
<br>
<br>&nbsp;&nbsp; 卷36_8 【飞来双白鹤】虞世南 
<br>
<br>飞来双白鹤，奋翼远凌烟。俱栖集紫盖，一举背青田。 
<br>飏影过伊洛，流声入管弦。鸣群倒景外，刷羽阆风前。 
<br>映海疑浮雪，拂涧泻飞泉。燕雀宁知去，蜉蝣不识还。 
<br>何言别俦侣，从此间山川。顾步已相失，裴回各自怜。 
<br>危心犹警露，哀响讵闻天。无因振六翮，轻举复随仙。
<br>
<br>
<br>
<br>&nbsp;&nbsp; 卷36_9 【奉和幽山雨后应令】虞世南 
<br>
<br>肃城邻上苑，黄山迩桂宫。雨歇连峰翠，烟开竟野通。 
<br>排虚翔戏鸟，跨水落长虹。日下林全暗，云收岭半空。 
<br>山泉鸣石涧，地籁响岩风。
<br>
<br>
<br>
<br>&nbsp;&nbsp; 卷36_10 【赋得吴都】虞世南 
<br>
<br>画野通淮泗，星躔应斗牛。玉牒宏图表，黄旗美气浮。 
<br>三分开霸业，万里宅神州。高台临茂苑，飞阁跨澄流。 
<br>江涛如素盖，海气似朱楼。吴趋自有乐，还似镜中游。
<br>
<br>
<br>
<br>&nbsp;&nbsp; 卷36_11 【赋得慎罚】虞世南 
<br>
<br>帝图光往册，上德表鸿名。道冠二仪始，风高三代英。 
<br>乐和知化洽，讼息表刑清。罚轻犹在念，勿喜尚留情。 
<br>明慎全无枉，哀矜在好生。五疵过亦察，二辟理弥精。 
<br>幪巾示廉耻，嘉石务详平。每削繁苛性，常深恻隐诚。 
<br>政宽思济猛，疑罪必从轻。于张惩不滥，陈郭宪无倾。 
<br>刑措谅斯在，欢然仰颂声。
<br>
<br>
<br>
<br>&nbsp;&nbsp; 卷36_12 【奉和咏日午】虞世南 
<br>
<br>高天净秋色，长汉转曦车。玉树阴初正，桐圭影未斜。 
<br>翠盖飞圆彩，明镜发轻花。再中良表瑞，共仰璧晖赊。
<br>
<br>
<br>
<br>&nbsp;&nbsp; 卷36_13 【发营逢雨应诏】虞世南 
<br>
<br>豫游欣胜地，皇泽乃先天。油云阴御道，膏雨润公田。 
<br>陇麦沾逾翠，山花湿更然。稼穑良所重，方复悦丰年。
<br>
<br>
<br>
<br>&nbsp;&nbsp; 卷36_14 【赋得临池竹应制】虞世南 
<br>
<br>葱翠梢云质，垂彩映清池。波泛含风影，流摇防露枝。 
<br>龙鳞漾嶰谷，凤翅拂涟漪。欲识凌冬性，唯有岁寒知。
<br>
<br>
<br>
<br>&nbsp;&nbsp; 卷36_15 【侍宴应诏赋韵得前字】虞世南 
<br>
<br>芬芳禁林晚，容与桂舟前。横空一鸟度，照水百花然。 
<br>绿野明斜日，青山澹晚烟。滥陪终宴赏，握管类窥天。
<br>
<br>
<br>
<br>&nbsp;&nbsp; 卷36_16 【侍宴归雁堂】虞世南 
<br>
<br>歌堂面渌水，舞馆接金塘。竹开霜后翠，梅动雪前香。 
<br>凫归初命侣，雁起欲分行。刷羽同栖集，怀恩愧稻粱。
<br>
<br>
<br>
<br>&nbsp;&nbsp; 卷36_17 【凌晨早朝】虞世南 
<br>
<br>万瓦宵光曙，重檐夕雾收。玉花停夜烛，金壶送晓筹。 
<br>日晖青琐殿，霞生结绮楼。重门应启路，通籍引王侯。
<br>
<br>
<br>
<br>&nbsp;&nbsp; 卷36_18 【奉和咏风应魏王教】虞世南 
<br>
<br>逐舞飘轻袖，传歌共绕梁。动枝生乱影，吹花送远香。
<br>
<br>
<br>
<br>&nbsp;&nbsp; 卷36_19 【初晴应教】虞世南 
<br>
<br>初日明燕馆，新溜满梁池。归云半入岭，残滴尚悬枝。
<br>
<br>
<br>
<br>&nbsp;&nbsp; 卷36_20 【春夜】虞世南 
<br>
<br>春苑月裴回，竹堂侵夜开。惊鸟排林度，风花隔水来。
<br>
<br>
<br>
<br>&nbsp;&nbsp; 卷36_21 【咏舞】虞世南 
<br>
<br>繁弦奏渌水，长袖转回鸾。一双俱应节，还似镜中看。
<br>
<br>
<br>
<br>&nbsp;&nbsp; 卷36_22 【咏萤】虞世南 
<br>
<br>的历流光小，飘飖弱翅轻。恐畏无人识，独自暗中明。
<br>
<br>
<br>
<br>&nbsp;&nbsp; 卷36_23 【蝉】虞世南 
<br>
<br>垂緌饮清露，流响出疏桐。居高声自远，非是藉秋风。
<br>
<br>
<br>
<br>&nbsp;&nbsp; 卷36_24 【秋雁（一作褚亮诗）】虞世南 
<br>
<br>日暮霜风急，羽翮转难任。为有传书意，联翩入上林。
<br>
<br>
<br>
<br>&nbsp;&nbsp; 卷36_25 【奉和月夜观星应令】虞世南 
<br>
<br>早秋炎景暮，初弦月彩新。清风涤暑气，零露净嚣尘。 
<br>薄雾销轻縠，鲜云卷夕鳞。休光灼前曜，瑞彩接重轮。 
<br>缘情摛圣藻，并作命徐陈。宿草诚渝滥，吹嘘偶搢绅。 
<br>天文岂易述，徒知仰北辰。
<br>
<br>
<br>
<br>&nbsp;&nbsp; 卷36_26 【和銮舆顿戏下（一作追从銮舆夕顿戏下应令）】虞世南 
<br>
<br>重轮依紫极，前耀奉丹霄。天经恋宸扆，帝命扈仙镳。 
<br>乘星开鹤禁，带月下虹桥。银书含晓色，金辂转晨飙。 
<br>雾澈轩营近，尘暗苑城遥。莲花分秀萼，竹箭下惊潮。 
<br>抚己惭龙干，承恩集凤条。瑶山盛风乐，抽简荐徒谣。
<br>
<br>
<br>
<br>&nbsp;&nbsp; 卷36_27 【奉和至寿春应令】虞世南 
<br>
<br>瑶山盛风乐，南巡务逸游。如何事巡抚，民瘼谅斯求。 
<br>文鹤扬轻盖，苍龙饰桂舟。泛沫萦沙屿，寒澌拥急流。 
<br>路指八仙馆，途经百尺楼。眷言昔游践，回驾且淹留。 
<br>后车喧凤吹，前旌映彩旒。龙骖驻六马，飞阁上三休。 
<br>调谐金石奏，欢洽羽觞浮。天文徒可仰，何以厕琳球。
<br>
<br>
<br>
<br>&nbsp;&nbsp; 卷36_28 【奉和幸江都应诏】虞世南 
<br>
<br>南国行周化，稽山秘夏图。百王岂殊轨，千载协前谟。 
<br>肆觐遵时豫，顺动悦来苏。安流进玉轴，戒道翼金吾。 
<br>龙旂焕辰象，凤吹溢川涂。封唐昔敷锡，分陕被荆吴。 
<br>沐道咸知让，慕义久成都。冬律初飞管，阳鸟正衔芦。 
<br>严飙肃林薄，暧景澹江湖。鸿私浃幽远，厚泽润凋枯。 
<br>虞琴起歌咏，汉筑动巴歈。多幸沾行苇，无庸类散樗。
<br>
<br>
<br>
<br>&nbsp;&nbsp; 卷36_29 【奉和献岁宴宫臣】虞世南 
<br>
<br>履端初起节，长苑命高筵。肆夏喧金奏，重润响朱弦。 
<br>春光催柳色，日彩泛槐烟。微臣同滥吹，谬得仰钧天。
<br>
<br>
<br>
<br>&nbsp;&nbsp; 卷36_30 【奉和出颍至淮应令】虞世南 
<br>
<br>良晨喜利涉，解缆入淮浔。寒流泛鹢首，霜吹响哀吟。 
<br>潜鳞波里跃，水鸟浪前沉。邗沟非复远，怅望悦宸襟。
<br>
<br>
<br>
<br>&nbsp;&nbsp; 卷36_31 【应诏嘲司花女】虞世南 
<br>
<br>学画鸦黄半未成，垂肩亸袖太憨生。
<br>缘憨却得君王惜，长把花枝傍辇行。
<br>
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
