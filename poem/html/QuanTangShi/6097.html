<HTML>
<HEAD>
<TITLE>全唐诗 卷229-231 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/QuanTangShi/">《全唐诗》</a> <FONT color=#BCB6A0>&gt;&gt;</font> 全唐诗 卷229-231</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全唐诗 卷229-231</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-31&nbsp;&nbsp;文章类别:《全唐诗》&nbsp;&nbsp;阅读次数:<script language=javascript src="../../hits.php?articleid=6097"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全唐诗 卷229-231')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全唐诗 卷229-231]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 &nbsp;&nbsp;卷229_1 【哭严仆射归榇】杜甫 
<br>
<br>素幔随流水，归舟返旧京。老亲如宿昔，部曲异平生。 
<br>风送蛟龙雨，天长骠骑营。一哀三峡暮，遗后见君情。
<br>
<br>
<br>&nbsp;&nbsp; 卷229_2 【宴戎州杨使君东楼】杜甫 
<br>
<br>胜绝惊身老，情忘发兴奇。座从歌妓密，乐任主人为。 
<br>重碧拈春酒，轻红擘荔枝。楼高欲愁思，横笛未休吹。
<br>
<br>
<br>
<br>&nbsp;&nbsp; 卷229_3 【渝州候严六侍御不到，先下峡】杜甫 
<br>
<br>闻道乘骢发，沙边待至今。不知云雨散，虚费短长吟。 
<br>山带乌蛮阔，江连白帝深。船经一柱观，留眼共登临。
<br>
<br>
<br>
<br>&nbsp;&nbsp; 卷229_4 【拨闷（一作赠严二别驾）】杜甫 
<br>
<br>闻道云安麹米春，才倾一盏即醺人。乘舟取醉非难事， 
<br>下峡消愁定几巡。长年三老遥怜汝，棙柁开头捷有神。 
<br>已办青钱防雇直，当令美味入吾唇。
<br>
<br>
<br>
<br>&nbsp;&nbsp; 卷229_5 【闻高常侍亡（忠州作）】杜甫 
<br>
<br>归朝不相见，蜀使忽传亡。虚历金华省，何殊地下郎。 
<br>致君丹槛折，哭友白云长。独步诗名在，只令故旧伤。
<br>
<br>
<br>
<br>&nbsp;&nbsp; 卷229_6 【宴忠州使君侄宅】杜甫 
<br>
<br>出守吾家侄，殊方此日欢。自须游阮巷，不是怕湖滩。 
<br>乐助长歌逸，杯饶旅思宽。昔曾如意舞，牵率强为看。
<br>
<br>
<br>
<br>&nbsp;&nbsp; 卷229_7 【禹庙（此忠州临江县禹祠也）】杜甫 
<br>
<br>禹庙空山里，秋风落日斜。荒庭垂橘柚，古屋画龙蛇。 
<br>云气生虚壁，江声走白沙。早知乘四载，疏凿控三巴。
<br>
<br>
<br>
<br>&nbsp;&nbsp; 卷229_8 【题忠州龙兴寺所居院壁】杜甫 
<br>
<br>忠州三峡内，井邑聚云根。小市常争米，孤城早闭门。 
<br>空看过客泪，莫觅主人恩。淹泊仍愁虎，深居赖独园。
<br>
<br>
<br>
<br>&nbsp;&nbsp; 卷229_9 【旅夜书怀】杜甫 
<br>
<br>细草微风岸，危樯独夜舟。星垂平野阔，月涌大江流。 
<br>名岂文章著，官因老病休。飘飘何所似，天地一沙鸥。
<br>
<br>
<br>
<br>&nbsp;&nbsp; 卷229_10 【别常征君】杜甫 
<br>
<br>儿扶犹杖策，卧病一秋强。白发少新洗，寒衣宽总长。 
<br>故人忧见及，此别泪相忘。各逐萍流转，来书细作行。
<br>
<br>
<br>
<br>&nbsp;&nbsp; 卷229_11 【三绝句】杜甫 
<br>
<br>前年渝州杀刺史，今年开州杀刺史。
<br>群盗相随剧虎狼，食人更肯留妻子。
<br>
<br>二十一家同入蜀，惟残一人出骆谷。
<br>自说二女啮臂时，回头却向秦云哭。
<br>
<br>殿前兵马虽骁雄，纵暴略与羌浑同。
<br>闻道杀人汉水上，妇女多在官军中。
<br>
<br>
<br>
<br>&nbsp;&nbsp; 卷229_12 【十二月一日三首】杜甫 
<br>
<br>今朝腊月春意动，云安县前江可怜。一声何处送书雁， 
<br>百丈谁家上水船。未将梅蕊惊愁眼，要取楸花媚远天。 
<br>明光起草人所羡，肺病几时朝日边。
<br>
<br>寒轻市上山烟碧，日满楼前江雾黄。负盐出井此溪女， 
<br>打鼓发船何郡郎。新亭举目风景切，茂陵著书消渴长。 
<br>春花不愁不烂漫，楚客唯听棹相将。
<br>
<br>即看燕子入山扉，岂有黄鹂历翠微。短短桃花临水岸， 
<br>轻轻柳絮点人衣。春来准拟开怀久，老去亲知见面稀。 
<br>他日一杯难强进，重嗟筋力故山违。
<br>
<br>
<br>
<br>&nbsp;&nbsp; 卷229_13 【又雪】杜甫 
<br>
<br>南雪不到地，青崖沾未消。微微向日薄，脉脉去人遥。 
<br>冬热鸳鸯病，峡深豺虎骄。愁边有江水，焉得北之朝。
<br>
<br>
<br>
<br>&nbsp;&nbsp; 卷229_14 【奉汉中王手札】杜甫 
<br>
<br>国有乾坤大，王今叔父尊。剖符来蜀道，归盖取荆门。 
<br>峡险通舟过，水长注海奔。主人留上客，避暑得名园。 
<br>前后缄书报，分明馔玉恩。天云浮绝壁，风竹在华轩。 
<br>已觉良宵永，何看骇浪翻。入期朱邸雪，朝傍紫微垣。 
<br>枚乘文章老，河间礼乐存。悲秋宋玉宅，失路武陵源。 
<br>淹薄俱崖口，东西异石根。夷音迷咫尺，鬼物傍黄昏。 
<br>犬马诚为恋，狐狸不足论。从容草奏罢，宿昔奉清樽。
<br>
<br>
<br>
<br>&nbsp;&nbsp; 卷229_15 【赠崔十三评事公辅】杜甫 
<br>
<br>飘飘西极马，来自渥洼池。飒飁定山桂，低徊风雨枝。 
<br>我闻龙正直，道屈尔何为。且有元戎命，悲歌识者谁。 
<br>官联辞冗长，行路洗欹危。脱剑主人赠，去帆春色随。 
<br>阴沉铁凤阙，教练羽林儿。天子朝侵早，云台仗数移。 
<br>分军应供给，百姓日支离。黠吏因封己，公才或守雌。 
<br>燕王买骏骨，渭老得熊罴。活国名公在，拜坛群寇疑。 
<br>冰壶动瑶碧，野水失蛟螭。入幕诸彦集，渴贤高选宜。 
<br>骞腾坐可致，九万起于斯。复进出矛戟，昭然开鼎彝。 
<br>会看之子贵，叹及老夫衰。岂但江曾决，还思雾一披。 
<br>暗尘生古镜，拂匣照西施。舅氏多人物，无惭困翮垂。
<br>
<br>
<br>
<br>&nbsp;&nbsp; 卷229_16 【长江二首】杜甫 
<br>
<br>众水会涪万，瞿塘争一门。朝宗人共挹，盗贼尔谁尊。 
<br>孤石隐如马，高萝垂饮猿。归心异波浪，何事即飞翻。
<br>
<br>浩浩终不息，乃知东极临。众流归海意，万国奉君心。 
<br>色借潇湘阔，声驱滟滪深。未辞添雾雨，接上遇衣襟。
<br>
<br>
<br>
<br>&nbsp;&nbsp; 卷229_17 【承闻故房相公灵榇自阆州启殡归葬东都有作二首】杜甫 
<br>
<br>远闻房太守，归葬陆浑山。一德兴王后，孤魂久客间。 
<br>孔明多故事，安石竟崇班。他日嘉陵涕，仍沾楚水还。
<br>
<br>丹旐飞飞日，初传发阆州。风尘终不解，江汉忽同流。 
<br>剑动新身匣，书归故国楼。尽哀知有处，为客恐长休。
<br>
<br>
<br>
<br>&nbsp;&nbsp; 卷229_18 【云安九日，郑十八携酒陪诸公宴】杜甫 
<br>
<br>寒花开已尽，菊蕊独盈枝。旧摘人频异，轻香酒暂随。 
<br>地偏初衣夹，山拥更登危。万国皆戎马，酣歌泪欲垂。
<br>
<br>
<br>
<br>&nbsp;&nbsp; 卷229_19 【答郑十七郎一绝】杜甫 
<br>
<br>雨后过畦润，花残步屐迟。把文惊小陆，好客见当时。
<br>
<br>
<br>
<br>&nbsp;&nbsp; 卷229_20 【将晓二首】杜甫 
<br>
<br>石城除击柝，铁锁欲开关。鼓角悲荒塞，星河落曙山。 
<br>巴人常小梗，蜀使动无还。垂老孤帆色，飘飘犯百蛮。
<br>
<br>军吏回官烛，舟人自楚歌。寒沙蒙薄雾，落月去清波。 
<br>壮惜身名晚，衰惭应接多。归朝日簪笏，筋力定如何。
<br>
<br>
<br>
<br>&nbsp;&nbsp; 卷229_21 【怀锦水居止二首】杜甫 
<br>
<br>军旅西征僻，风尘战伐多。犹闻蜀父老，不忘舜讴歌。 
<br>天险终难立，柴门岂重过。朝朝巫峡水，远逗锦江波。
<br>
<br>万里桥南宅，百花潭北庄。层轩皆面水，老树饱经霜。 
<br>雪岭界天白，锦城曛日黄。惜哉形胜地，回首一茫茫。
<br>
<br>
<br>
<br>&nbsp;&nbsp; 卷229_22 【子规】杜甫 
<br>
<br>峡里云安县，江楼翼瓦齐。两边山木合，终日子规啼。 
<br>眇眇春风见，萧萧夜色凄。客愁那听此，故作傍人低。
<br>
<br>
<br>
<br>&nbsp;&nbsp; 卷229_23 【立春】杜甫 
<br>
<br>春日春盘细生菜，忽忆两京梅发时。盘出高门行白玉， 
<br>菜传纤手送青丝。巫峡寒江那对眼，杜陵远客不胜悲。 
<br>此身未知归定处，呼儿觅纸一题诗。
<br>
<br>
<br>
<br>&nbsp;&nbsp; 卷229_24 【漫成一绝】杜甫 
<br>
<br>江月去人只数尺，风灯照夜欲三更。
<br>沙头宿鹭联拳静，船尾跳鱼拨剌鸣。
<br>
<br>
<br>
<br>&nbsp;&nbsp; 卷229_25 【老病】杜甫 
<br>
<br>老病巫山里，稽留楚客中。药残他日裹，花发去年丛。 
<br>夜足沾沙雨，春多逆水风。合分双赐笔，犹作一飘蓬。
<br>
<br>
<br>
<br>&nbsp;&nbsp; 卷229_26 【南楚】杜甫 
<br>
<br>南楚青春异，暄寒早早分。无名江上草，随意岭头云。 
<br>正月蜂相见，非时鸟共闻。杖藜妨跃马，不是故离群。
<br>
<br>
<br>
<br>&nbsp;&nbsp; 卷229_27 【寄常征君】杜甫 
<br>
<br>白水青山空复春，征君晚节傍风尘。楚妃堂上色殊众， 
<br>海鹤阶前鸣向人。万事纠纷犹绝粒，一官羁绊实藏身。 
<br>开州入夏知凉冷，不似云安毒热新。
<br>
<br>
<br>
<br>&nbsp;&nbsp; 卷229_28 【寄岑嘉州（州据蜀江外）】杜甫 
<br>
<br>不见故人十年馀，不道故人无素书。愿逢颜色关塞远， 
<br>岂意出守江城居。外江三峡且相接，斗酒新诗终日疏。 
<br>谢脁每篇堪讽诵，冯唐已老听吹嘘。泊船秋夜经春草， 
<br>伏枕青枫限玉除。眼前所寄选何物，赠子云安双鲤鱼。
<br>
<br>
<br>
<br>&nbsp;&nbsp; 卷229_29 【移居夔州郭】杜甫 
<br>
<br>伏枕云安县，迁居白帝城。春知催柳别，江与放船清。 
<br>农事闻人说，山光见鸟情。禹功饶断石，且就土微平。
<br>
<br>
<br>
<br>&nbsp;&nbsp; 卷229_30 【船下夔州郭宿，雨湿不得上岸，别王十二判官】杜甫 
<br>
<br>依沙宿舸船，石濑月娟娟。风起春灯乱，江鸣夜雨悬。 
<br>晨钟云外湿，胜地石堂烟。柔橹轻鸥外，含凄觉汝贤。
<br>
<br>
<br>
<br>&nbsp;&nbsp; 卷229_31 【雨不绝】杜甫 
<br>
<br>鸣雨既过渐细微，映空摇飏如丝飞。阶前短草泥不乱， 
<br>院里长条风乍稀。舞石旋应将乳子，行云莫自湿仙衣。 
<br>眼边江舸何匆促，未待安流逆浪归。
<br>
<br>
<br>
<br>&nbsp;&nbsp; 卷229_32 【崔评事弟许相迎不到应虑老夫见泥雨…必愆佳期走笔戏简】杜甫 
<br>
<br>江阁要宾许马迎，午时起坐自天明。浮云不负青春色， 
<br>细雨何孤白帝城。身过花间沾湿好，醉于马上往来轻。 
<br>虚疑皓首冲泥怯，实少银鞍傍险行。
<br>
<br>
<br>
<br>&nbsp;&nbsp; 卷229_33 【宿江边阁（即后西阁）】杜甫 
<br>
<br>暝色延山径，高斋次水门。薄云岩际宿，孤月浪中翻。 
<br>鹳鹤追飞静，豺狼得食喧。不眠忧战伐，无力正乾坤。
<br>
<br>
<br>
<br>&nbsp;&nbsp; 卷229_34 【夜宿西阁，晓呈元二十一曹长】杜甫 
<br>
<br>城暗更筹急，楼高雨雪微。稍通绡幕霁，远带玉绳稀。 
<br>门鹊晨光起，墙乌宿处飞。寒江流甚细，有意待人归。
<br>
<br>
<br>
<br>&nbsp;&nbsp; 卷229_35 【西阁口号（呈元二十一）】杜甫 
<br>
<br>山木抱云稠，寒江绕上头。雪崖才变石，风幔不依楼。 
<br>社稷堪流涕，安危在运筹。看君话王室，感动几销忧。
<br>
<br>
<br>
<br>&nbsp;&nbsp; 卷229_36 【西阁雨望】杜甫 
<br>
<br>楼雨沾云幔，山寒著水城。径添沙面出，湍减石棱生。 
<br>菊蕊凄疏放，松林驻远情。滂沱朱槛湿，万虑傍檐楹。
<br>
<br>
<br>
<br>&nbsp;&nbsp; 卷229_37 【不离西阁二首】杜甫 
<br>
<br>江柳非时发，江花冷色频。地偏应有瘴，腊近已含春。 
<br>失学从愚子，无家住老身。不知西阁意，肯别定留人。
<br>
<br>西阁从人别，人今亦故亭。江云飘素练，石壁断空青。 
<br>沧海先迎日，银河倒列星。平生耽胜事，吁骇始初经。
<br>
<br>
<br>
<br>&nbsp;&nbsp; 卷229_38 【西阁三度期大昌严明府同宿不到】杜甫 
<br>
<br>问子能来宿，今疑索故要。匣琴虚夜夜，手板自朝朝。 
<br>金吼霜钟彻，花催腊炬销。早凫江槛底，双影漫飘飖。
<br>
<br>
<br>
<br>&nbsp;&nbsp; 卷229_39 【西阁二首】杜甫 
<br>
<br>巫山小摇落，碧色见松林。百鸟各相命，孤云无自心。 
<br>层轩俯江壁，要路亦高深。朱绂犹纱帽，新诗近玉琴。 
<br>功名不早立，衰病谢知音。哀世非王粲，终然学越吟。
<br>
<br>懒心似江水，日夜向沧洲。不道含香贱，其如镊白休。 
<br>经过调碧柳，萧索倚朱楼。毕娶何时竟，消中得自由。 
<br>豪华看古往，服食寄冥搜。诗尽人间兴，兼须入海求。
<br>
<br>
<br>
<br>&nbsp;&nbsp; 卷229_40 【阁夜】杜甫 
<br>
<br>岁暮阴阳催短景，天涯霜雪霁寒宵。五更鼓角声悲壮， 
<br>三峡星河影动摇。野哭几家闻战伐，夷歌数处起渔樵。 
<br>卧龙跃马终黄土，人事依依漫寂寥。
<br>
<br>
<br>
<br>&nbsp;&nbsp; 卷229_41 【西阁夜】杜甫 
<br>
<br>恍惚寒山暮，逶迤白雾昏。山虚风落石，楼静月侵门。 
<br>击柝可怜子，无衣何处村。时危关百虑，盗贼尔犹存。
<br>
<br>
<br>
<br>&nbsp;&nbsp; 卷229_42 【瀼西寒望】杜甫 
<br>
<br>水色含群动，朝光切太虚。年侵频怅望，兴远一萧疏。 
<br>猿挂时相学，鸥行炯自如。瞿唐春欲至，定卜瀼西居。
<br>
<br>
<br>
<br>&nbsp;&nbsp; 卷229_43 【入宅三首（大历二年春，甫自西阁迁赤甲）】杜甫 
<br>
<br>奔峭背赤甲，断崖当白盐。客居愧迁次，春酒渐多添。 
<br>花亚欲移竹，鸟窥新卷帘。衰年不敢恨，胜概欲相兼。
<br>
<br>乱后居难定，春归客未还。水生鱼复浦，云暖麝香山。 
<br>半顶梳头白，过眉拄杖斑。相看多使者，一一问函关。
<br>
<br>宋玉归州宅，云通白帝城。吾人淹老病，旅食岂才名。 
<br>峡口风常急，江流气不平。只应与儿子，飘转任浮生。
<br>
<br>
<br>
<br>&nbsp;&nbsp; 卷229_44 【赤甲】杜甫 
<br>
<br>卜居赤甲迁居新，两见巫山楚水春。炙背可以献天子， 
<br>美芹由来知野人。荆州郑薛寄书近，蜀客郗岑非我邻。 
<br>笑接郎中评事饮，病从深酌道吾真。
<br>
<br>
<br>
<br>&nbsp;&nbsp; 卷229_45 【卜居】杜甫 
<br>
<br>归羡辽东鹤，吟同楚执珪。未成游碧海，著处觅丹梯。 
<br>云障宽江左，春耕破瀼西。桃红客若至，定似昔人迷。
<br>
<br>
<br>
<br>&nbsp;&nbsp; 卷229_46 【暮春题瀼西新赁草屋五首】杜甫 
<br>
<br>久嗟三峡客，再与暮春期。百舌欲无语，繁花能几时。 
<br>谷虚云气薄，波乱日华迟。战伐何由定，哀伤不在兹。
<br>
<br>此邦千树橘，不见比封君。养拙干戈际，全生麋鹿群。 
<br>畏人江北草，旅食瀼西云。万里巴渝曲，三年实饱闻。
<br>
<br>彩云阴复白，锦树晓来青。身世双蓬鬓，乾坤一草亭。 
<br>哀歌时自短，醉舞为谁醒。细雨荷锄立，江猿吟翠屏。
<br>
<br>壮年学书剑，他日委泥沙。事主非无禄，浮生即有涯。 
<br>高斋依药饵，绝域改春华。丧乱丹心破，王臣未一家。
<br>
<br>欲陈济世策，已老尚书郎。未息豺虎斗，空惭鸳鹭行。 
<br>时危人事急，风逆羽毛伤。落日悲江汉，中宵泪满床。
<br>
<br>
<br>
<br>&nbsp;&nbsp; 卷229_47 【园】杜甫 
<br>
<br>仲夏流多水，清晨向小园。碧溪摇艇阔，朱果烂枝繁。 
<br>始为江山静，终防市井喧。畦蔬绕茅屋，自足媚盘餐。
<br>
<br>
<br>
<br>&nbsp;&nbsp; 卷229_48 【竖子至】杜甫 
<br>
<br>楂梨且缀碧，梅杏半传黄。小子幽园至，轻笼熟柰香。 
<br>山风犹满把，野露及新尝。欲寄江湖客，提携日月长。
<br>
<br>
<br>
<br>&nbsp;&nbsp; 卷229_49 【示獠奴阿段】杜甫 
<br>
<br>山木苍苍落日曛，竹竿褭褭细泉分。郡人入夜争馀沥， 
<br>竖子寻源独不闻。病渴三更回白首，传声一注湿青云。 
<br>曾惊陶侃胡奴异，怪尔常穿虎豹群。
<br>
<br>
<br>
<br>&nbsp;&nbsp; 卷229_50 【秋野五首】杜甫 
<br>
<br>秋野日疏芜，寒江动碧虚。系舟蛮井络，卜宅楚村墟。 
<br>枣熟从人打，葵荒欲自锄。盘餐老夫食，分减及溪鱼。
<br>
<br>易识浮生理，难教一物违。水深鱼极乐，林茂鸟知归。 
<br>吾老甘贫病，荣华有是非。秋风吹几杖，不厌此山薇。
<br>
<br>礼乐攻吾短，山林引兴长。掉头纱帽仄，曝背竹书光。 
<br>风落收松子，天寒割蜜房。稀疏小红翠，驻屐近微香。
<br>
<br>远岸秋沙白，连山晚照红。潜鳞输骇浪，归翼会高风。 
<br>砧响家家发，樵声个个同。飞霜任青女，赐被隔南宫。
<br>
<br>身许麒麟画，年衰鸳鹭群。大江秋易盛，空峡夜多闻。 
<br>径隐千重石，帆留一片云。儿童解蛮语，不必作参军。
<br>
<br>
<br>
<br>&nbsp;&nbsp; 卷229_51 【溪上】杜甫 
<br>
<br>峡内淹留客，溪边四五家。古苔生迮地，秋竹隐疏花。 
<br>塞俗人无井，山田饭有沙。西江使船至，时复问京华。
<br>
<br>
<br>
<br>&nbsp;&nbsp; 卷229_52 【树间】杜甫 
<br>
<br>岑寂双甘树，婆娑一院香。交柯低几杖，垂实碍衣裳。 
<br>满岁如松碧，同时待菊黄。几回沾叶露，乘月坐胡床。
<br>
<br>
<br>
<br>&nbsp;&nbsp; 卷229_53 【课小竖鉏斫舍北果林，枝蔓荒秽，净讫移床三首】杜甫 
<br>
<br>病枕依茅栋，荒鉏净果林。背堂资僻远，在野兴清深。 
<br>山雉防求敌，江猿应独吟。泄云高不去，隐几亦无心。
<br>
<br>众壑生寒早，长林卷雾齐。青虫悬就日，朱果落封泥。 
<br>薄俗防人面，全身学马蹄。吟诗坐回首，随意葛巾低。
<br>
<br>篱弱门何向，沙虚岸只摧。日斜鱼更食，客散鸟还来。 
<br>寒水光难定，秋山响易哀。天涯稍曛黑，倚杖更裴回。
<br>
<br>
<br>
<br>&nbsp;&nbsp; 卷229_54 【寒雨朝行视园树】杜甫 
<br>
<br>柴门杂树向千株，丹橘黄甘此地无。江上今朝寒雨歇， 
<br>篱中秀色画屏纡。桃蹊李径年虽故，栀子红椒艳复殊。 
<br>锁石藤稍元自落，倚天松骨见来枯。林香出实垂将尽， 
<br>叶蒂辞枝不重苏。爱日恩光蒙借贷，清霜杀气得忧虞。 
<br>衰颜更觅藜床坐，缓步仍须竹杖扶。散骑未知云阁处， 
<br>啼猿僻在楚山隅。
<br>
<br>
<br>
<br>&nbsp;&nbsp; 卷229_55 【季秋江村】杜甫 
<br>
<br>乔木村墟古，疏篱野蔓悬。清琴将暇日，白首望霜天。 
<br>登俎黄甘重，支床锦石圆。远游虽寂寞，难见此山川。
<br>
<br>
<br>
<br>&nbsp;&nbsp; 卷229_56 【小园】杜甫 
<br>
<br>由来巫峡水，本自楚人家。客病留因药，春深买为花。 
<br>秋庭风落果，瀼岸雨颓沙。问俗营寒事，将诗待物华。
<br>
<br>
<br>
<br>&nbsp;&nbsp; 卷229_57 【自瀼西荆扉且移居东屯茅屋四首】杜甫 
<br>
<br>白盐危峤北，赤甲古城东。平地一川稳，高山四面同。 
<br>烟霜凄野日，粳稻熟天风。人事伤蓬转，吾将守桂丛。
<br>
<br>东屯复瀼西，一种住青溪。来往皆茅屋，淹留为稻畦。 
<br>市喧宜近利，林僻此无蹊。若访衰翁语，须令剩客迷。
<br>
<br>道北冯都使，高斋见一川。子能渠细石，吾亦沼清泉。 
<br>枕带还相似，柴荆即有焉。斫畬应费日，解缆不知年。
<br>
<br>牢落西江外，参差北户间。久游巴子国，卧病楚人山。 
<br>幽独移佳境，清深隔远关。寒空见鸳鹭，回首忆朝班。
<br>
<br>
<br>
<br>&nbsp;&nbsp; 卷229_58 【茅堂检校收稻二首】杜甫 
<br>
<br>香稻三秋末，平田百顷间。喜无多屋宇，幸不碍云山。 
<br>御夹侵寒气，尝新破旅颜。红鲜终日有，玉粒未吾悭。
<br>
<br>稻米炊能白，秋葵煮复新。谁云滑易饱，老藉软俱匀。 
<br>种幸房州熟，苗同伊阙春。无劳映渠碗，自有色如银。
<br>
<br>
<br>
<br>&nbsp;&nbsp; 卷229_59 【东屯月夜】杜甫 
<br>
<br>抱疾漂萍老，防边旧谷屯。春农亲异俗，岁月在衡门。 
<br>青女霜枫重，黄牛峡水喧。泥留虎斗迹，月挂客愁村。 
<br>乔木澄稀影，轻云倚细根。数惊闻雀噪，暂睡想猿蹲。 
<br>日转东方白，风来北斗昏。天寒不成寝，无梦寄归魂。
<br>
<br>
<br>
<br>&nbsp;&nbsp; 卷229_60 【东屯北崦】杜甫 
<br>
<br>盗贼浮生困，诛求异俗贫。空村惟见鸟，落日未逢人。 
<br>步壑风吹面，看松露滴身。远山回白首，战地有黄尘。
<br>
<br>
<br>
<br>&nbsp;&nbsp; 卷229_61 【从驿次草堂复至东屯二首】杜甫 
<br>
<br>峡内归田客，江边借马骑。非寻戴安道，似向习家池。 
<br>峡险风烟僻，天寒橘柚垂。筑场看敛积，一学楚人为。
<br>
<br>短景难高卧，衰年强此身。山家蒸栗暖，野饭谢麋新。 
<br>世路知交薄，门庭畏客频。牧童斯在眼，田父实为邻。
<br>
<br>
<br>
<br>&nbsp;&nbsp; 卷229_62 【暂往白帝复还东屯】杜甫 
<br>
<br>复作归田去，犹残获稻功。筑场怜穴蚁，拾穗许村童。 
<br>落杵光辉白，除芒子粒红。加餐可扶老，仓庾慰飘蓬。
<br>
<br>
<br>
<br>&nbsp;&nbsp; 卷229_63 【刈稻了咏怀】杜甫 
<br>
<br>稻获空云水，川平对石门。寒风疏落木，旭日散鸡豚。 
<br>野哭初闻战，樵歌稍出村。无家问消息，作客信乾坤。
<br>
<br>
<br>
<br>&nbsp;&nbsp; 卷229_64 【上白帝城（公孙述僭位于此，自称白帝）】杜甫 
<br>
<br>城峻随天壁，楼高更女墙。江流思夏后，风至忆襄王。 
<br>老去闻悲角，人扶报夕阳。公孙初恃险，跃马意何长。
<br>
<br>
<br>
<br>&nbsp;&nbsp; 卷229_65 【上白帝城二首】杜甫 
<br>
<br>江城含变态，一上一回新。天欲今朝雨，山归万古春。 
<br>英雄馀事业，衰迈久风尘。取醉他乡客，相逢故国人。 
<br>兵戈犹拥蜀，赋敛强输秦。不是烦形胜，深惭畏损神。
<br>
<br>白帝空祠庙，孤云自往来。江山城宛转，栋宇客裴回。 
<br>勇略今何在，当年亦壮哉。后人将酒肉，虚殿日尘埃。 
<br>谷鸟鸣还过，林花落又开。多惭病无力，骑马入青苔。
<br>
<br>
<br>
<br>&nbsp;&nbsp; 卷229_66 【武侯庙（庙在白帝西郊）】杜甫 
<br>
<br>遗庙丹青落，空山草木长。犹闻辞后主，不复卧南阳。
<br>
<br>
<br>
<br>&nbsp;&nbsp; 卷229_67 【八阵图】杜甫 
<br>
<br>功盖三分国，名高八阵图。江流石不转，遗恨失吞吴。
<br>
<br>
<br>
<br>&nbsp;&nbsp; 卷229_68 【谒先主庙（刘昭烈庙在奉节县东六里）】杜甫 
<br>
<br>惨淡风云会，乘时各有人。力侔分社稷，志屈偃经纶。 
<br>复汉留长策，中原仗老臣。杂耕心未已，欧血事酸辛。 
<br>霸气西南歇，雄图历数屯。锦江元过楚，剑阁复通秦。 
<br>旧俗存祠庙，空山立鬼神。虚檐交鸟道，枯木半龙鳞。 
<br>竹送清溪月，苔移玉座春。闾阎儿女换，歌舞岁时新。 
<br>绝域归舟远，荒城系马频。如何对摇落，况乃久风尘。 
<br>孰与关张并，功临耿邓亲。应天才不小，得士契无邻。 
<br>迟暮堪帷幄，飘零且钓缗。向来忧国泪，寂寞洒衣巾。
<br>
<br>
<br>
<br>&nbsp;&nbsp; 卷229_69 【白盐山（白盐崖高千馀丈，在州城东十七里）】杜甫 
<br>
<br>卓立群峰外，蟠根积水边。他皆任厚地，尔独近高天。 
<br>白榜千家邑，清秋万估船。词人取佳句，刻画竟谁传。
<br>
<br>
<br>
<br>&nbsp;&nbsp; 卷229_70 【滟滪堆】杜甫 
<br>
<br>巨积水中央，江寒出水长。沈牛答云雨，如马戒舟航。 
<br>天意存倾覆，神功接混茫。干戈连解缆，行止忆垂堂。
<br>
<br>
<br>
<br>&nbsp;&nbsp; 卷229_71 【滟滪】杜甫 
<br>
<br>滟滪既没孤根深，西来水多愁太阴。江天漠漠鸟双去， 
<br>风雨时时龙一吟。舟人渔子歌回首，估客胡商泪满襟。 
<br>寄语舟航恶年少，休翻盐井横黄金。
<br>
<br>
<br>
<br>&nbsp;&nbsp; 卷229_72 【白帝】杜甫 
<br>
<br>白帝城中云出门，白帝城下雨翻盆。高江急峡雷霆斗， 
<br>翠木苍藤日月昏。戎马不如归马逸，千家今有百家存。 
<br>哀哀寡妇诛求尽，恸哭秋原何处村。
<br>
<br>
<br>
<br>&nbsp;&nbsp; 卷229_73 【白帝城楼】杜甫 
<br>
<br>江度寒山阁，城高绝塞楼。翠屏宜晚对，白谷会深游。 
<br>急急能鸣雁，轻轻不下鸥。彝陵春色起，渐拟放扁舟。
<br>
<br>
<br>
<br>&nbsp;&nbsp; 卷229_74 【晓望白帝城盐山】杜甫 
<br>
<br>徐步移班杖，看山仰白头。翠深开断壁，红远结飞楼。 
<br>日出清江望，暄和散旅愁。春城见松雪，始拟进归舟。
<br>
<br>
<br>
<br>&nbsp;&nbsp; 卷229_75 【白帝城最高楼】杜甫 
<br>
<br>城尖径昃旌旆愁，独立缥缈之飞楼。峡坼云霾龙虎卧， 
<br>江清日抱鼋鼍游。扶桑西枝对断石，弱水东影随长流。 
<br>杖藜叹世者谁子，泣血迸空回白头。
<br>
<br>
<br>
<br>&nbsp;&nbsp; 卷229_76 【白帝楼】杜甫 
<br>
<br>漠漠虚无里，连连睥睨侵。楼光去日远，峡影入江深。 
<br>腊破思端绮，春归待一金。去年梅柳意，还欲搅边心。
<br>
<br>
<br>
<br>&nbsp;&nbsp; 卷229_77 【陪诸公上白帝城宴越公堂之作（越公杨素所建）】杜甫 
<br>
<br>此堂存古制，城上俯江郊。落构垂云雨，荒阶蔓草茅。 
<br>柱穿蜂溜蜜，栈缺燕添巢。坐接春杯气，心伤艳蕊梢。 
<br>英灵如过隙，宴衎愿投胶。莫问东流水，生涯未即抛。
<br>
<br>
<br>
<br>&nbsp;&nbsp; 卷229_78 【峡隘】杜甫 
<br>
<br>闻说江陵府，云沙静眇然。白鱼如切玉，朱橘不论钱。 
<br>水有远湖树，人今何处船。青山各在眼，却望峡中天。
<br>
<br>
<br>
<br>&nbsp;&nbsp; 卷229_79 【诸葛庙】杜甫 
<br>
<br>久游巴子国，屡入武侯祠。竹日斜虚寝，溪风满薄帷。 
<br>君臣当共济，贤圣亦同时。翊戴归先主，并吞更出师。 
<br>虫蛇穿画壁，巫觋醉蛛丝。欻忆吟梁父，躬耕也未迟。
<br>
<br>
<br>
<br>&nbsp;&nbsp; 卷229_80 【峡口二首】杜甫 
<br>
<br>峡口大江间，西南控百蛮。城欹连粉堞，岸断更青山。 
<br>开辟多天险，防隅一水关。乱离闻鼓角，秋气动衰颜。
<br>
<br>时清关失险，世乱戟如林。去矣英雄事，荒哉割据心。 
<br>芦花留客晚，枫树坐猿深。疲苶烦亲故，诸侯数赐金。
<br>
<br>
<br>
<br>&nbsp;&nbsp; 卷229_81 【天池】杜甫 
<br>
<br>天池马不到，岚壁鸟才通。百顷青云杪，层波白石中。 
<br>郁纡腾秀气，萧瑟浸寒空。直对巫山出，兼疑夏禹功。 
<br>鱼龙开辟有，菱芡古今同。闻道奔雷黑，初看浴日红。 
<br>飘零神女雨，断续楚王风。欲问支机石，如临献宝宫。 
<br>九秋惊雁序，万里狎渔翁。更是无人处，诛茅任薄躬。
<br>
<br>
<br>
<br>&nbsp;&nbsp; 卷229_82 【瞿塘两崖】杜甫 
<br>
<br>三峡传何处，双崖壮此门。入天犹石色，穿水忽云根。 
<br>猱玃须髯古，蛟龙窟宅尊。羲和冬驭近，愁畏日车翻。
<br>
<br>
<br>
<br>&nbsp;&nbsp; 卷229_83 【夔州歌十绝句】杜甫 
<br>
<br>中巴之东巴东山，江水开辟流其间。
<br>白帝高为三峡镇，夔州险过百牢关。
<br>
<br>白帝夔州各异城，蜀江楚峡混殊名。
<br>英雄割据非天意，霸主并吞在物情。
<br>
<br>群雄竞起问前朝，王者无外见今朝。
<br>比讶渔阳结怨恨，元听舜日旧箫韶。
<br>
<br>赤甲白盐俱刺天，闾阎缭绕接山巅。
<br>枫林橘树丹青合，复道重楼锦绣悬。
<br>
<br>瀼东瀼西一万家，江北江南春冬花。
<br>背飞鹤子遗琼蕊，相趁凫雏入蒋牙。
<br>
<br>东屯稻畦一百顷，北有涧水通青苗。
<br>晴浴狎鸥分处处，雨随神女下朝朝。
<br>
<br>蜀麻吴盐自古通，万斛之舟行若风。
<br>长年三老长歌里，白昼摊钱高浪中。
<br>
<br>忆昔咸阳都市合，山水之图张卖时。
<br>巫峡曾经宝屏见，楚宫犹对碧峰疑。
<br>
<br>武侯祠堂不可忘，中有松柏参天长。
<br>干戈满地客愁破，云日如火炎天凉。
<br>
<br>阆风玄圃与蓬壶，中有高堂天下无。
<br>借问夔州压何处，峡门江腹拥城隅。
<br>
<br>
<br>
<br>&nbsp;&nbsp; 卷229_84 【上卿翁请修武侯庙，遗像缺落，时崔卿权夔州】杜甫 
<br>
<br>大贤为政即多闻，刺史真符不必分。
<br>尚有西郊诸葛庙，卧龙无首对江濆。
<br>
<br>
<br>
<br>
<br>
<br>
<br>
<br>
<br>
<br>&nbsp;&nbsp;卷230_1 【偶题】杜甫 
<br>
<br>文章千古事，得失寸心知。作者皆殊列，名声岂浪垂。 
<br>骚人嗟不见，汉道盛于斯。前辈飞腾入，馀波绮丽为。 
<br>后贤兼旧列，历代各清规。法自儒家有，心从弱岁疲。 
<br>永怀江左逸，多病邺中奇。騄骥皆良马，骐驎带好儿。 
<br>车轮徒已斫，堂构惜仍亏。漫作潜夫论，虚传幼妇碑。 
<br>缘情慰漂荡，抱疾屡迁移。经济惭长策，飞栖假一枝。 
<br>尘沙傍蜂虿，江峡绕蛟螭。萧瑟唐虞远，联翩楚汉危。 
<br>圣朝兼盗贼，异俗更喧卑。郁郁星辰剑，苍苍云雨池。 
<br>两都开幕府，万宇插军麾。南海残铜柱，东风避月支。 
<br>音书恨乌鹊，号怒怪熊罴。稼穑分诗兴，柴荆学土宜。 
<br>故山迷白阁，秋水隐黄陂。不敢要佳句，愁来赋别离。
<br>
<br>
<br>&nbsp;&nbsp; 卷230_2 【秋兴八首】杜甫 
<br>
<br>玉露凋伤枫树林，巫山巫峡气萧森。江间波浪兼天涌， 
<br>塞上风云接地阴。丛菊两开他日泪，孤舟一系故园心。 
<br>寒衣处处催刀尺，白帝城高急暮砧。
<br>
<br>夔府孤城落日斜，每依南斗望京华。听猿实下三声泪， 
<br>奉使虚随八月查。画省香炉违伏枕，山楼粉堞隐悲笳。 
<br>请看石上藤萝月，已映洲前芦荻花。
<br>
<br>千家山郭静朝晖，一日江楼坐翠微。信宿渔人还泛泛， 
<br>清秋燕子故飞飞。匡衡抗疏功名薄，刘向传经心事违。 
<br>同学少年多不贱，五陵衣马自轻肥。
<br>
<br>闻道长安似弈棋，百年世事不胜悲。王侯第宅皆新主， 
<br>文武衣冠异昔时。直北关山金鼓振，征西车马羽书迟。 
<br>鱼龙寂寞秋江冷，故国平居有所思。
<br>
<br>蓬莱宫阙对南山，承露金茎霄汉间。西望瑶池降王母， 
<br>东来紫气满函关。云移雉尾开宫扇，日绕龙鳞识圣颜。 
<br>一卧沧江惊岁晚，几回青琐照朝班。
<br>
<br>瞿唐峡口曲江头，万里风烟接素秋。花萼夹城通御气， 
<br>芙蓉小苑入边愁。朱帘绣柱围黄鹤，锦缆牙樯起白鸥。 
<br>回首可怜歌舞地，秦中自古帝王州。
<br>
<br>昆明池水汉时功，武帝旌旗在眼中。织女机丝虚月夜， 
<br>石鲸鳞甲动秋风。波漂菰米沈云黑，露冷莲房坠粉红。 
<br>关塞极天唯鸟道，江湖满地一渔翁。
<br>
<br>昆吾御宿自逶迤，紫阁峰阴入渼陂。香稻啄馀鹦鹉粒， 
<br>碧梧栖老凤凰枝。佳人拾翠春相问，仙侣同舟晚更移。 
<br>彩笔昔游干气象，白头吟望苦低垂。
<br>
<br>
<br>
<br>&nbsp;&nbsp; 卷230_3 【咏怀古迹五首】杜甫 
<br>
<br>支离东北风尘际，漂泊西南天地间。三峡楼台淹日月， 
<br>五溪衣服共云山。羯胡事主终无赖，词客哀时且未还。 
<br>庾信平生最萧瑟，暮年诗赋动江关。
<br>
<br>摇落深知宋玉悲，风流儒雅亦吾师。怅望千秋一洒泪， 
<br>萧条异代不同时。江山故宅空文藻，云雨荒台岂梦思。 
<br>最是楚宫俱泯灭，舟人指点到今疑。
<br>
<br>群山万壑赴荆门，生长明妃尚有村。一去紫台连朔漠， 
<br>独留青冢向黄昏。画图省识春风面，环佩空归月夜魂。 
<br>千载琵琶作胡语，分明怨恨曲中论。
<br>
<br>蜀主窥吴幸三峡，崩年亦在永安宫。翠华想像空山里， 
<br>玉殿虚无野寺中。古庙杉松巢水鹤，岁时伏腊走村翁。 
<br>武侯祠屋常邻近，一体君臣祭祀同。
<br>
<br>诸葛大名垂宇宙，宗臣遗像肃清高。三分割据纡筹策， 
<br>万古云霄一羽毛。伯仲之间见伊吕，指挥若定失萧曹。 
<br>福移汉祚难恢复，志决身歼军务劳。
<br>
<br>
<br>
<br>&nbsp;&nbsp; 卷230_4 【诸将五首】杜甫 
<br>
<br>汉朝陵墓对南山，胡虏千秋尚入关。昨日玉鱼蒙葬地， 
<br>早时金碗出人间。见愁汗马西戎逼，曾闪朱旗北斗殷。 
<br>多少材官守泾渭，将军且莫破愁颜。
<br>
<br>韩公本意筑三城，拟绝天骄拔汉旌。岂谓尽烦回纥马， 
<br>翻然远救朔方兵。胡来不觉潼关隘，龙起犹闻晋水清。 
<br>独使至尊忧社稷，诸君何以答升平。
<br>
<br>洛阳宫殿化为烽，休道秦关百二重。沧海未全归禹贡， 
<br>蓟门何处尽尧封。朝廷衮职虽多预，天下军储不自供。 
<br>稍喜临边王相国，肯销金甲事春农。
<br>
<br>回首扶桑铜柱标，冥冥氛祲未全销。越裳翡翠无消息， 
<br>南海明珠久寂寥。殊锡曾为大司马，总戎皆插侍中貂。 
<br>炎风朔雪天王地，只在忠臣翊圣朝。
<br>
<br>锦江春色逐人来，巫峡清秋万壑哀。正忆往时严仆射， 
<br>共迎中使望乡台。主恩前后三持节，军令分明数举杯。 
<br>西蜀地形天下险，安危须仗出群材。
<br>
<br>
<br>
<br>&nbsp;&nbsp; 卷230_5 【秋日夔府咏怀奉寄郑监李宾客一百韵】杜甫 
<br>
<br>绝塞乌蛮北，孤城白帝边。飘零仍百里，消渴已三年。 
<br>雄剑鸣开匣，群书满系船。乱离心不展，衰谢日萧然。 
<br>筋力妻孥问，菁华岁月迁。登临多物色，陶冶赖诗篇。 
<br>峡束沧江起，岩排石树圆。拂云霾楚气，朝海蹴吴天。 
<br>煮井为盐速，烧畬度地偏。有时惊叠嶂，何处觅平川。 
<br>鸂鶒双双舞，猕猿垒垒悬。碧萝长似带，锦石小如钱。 
<br>春草何曾歇，寒花亦可怜。猎人吹戍火，野店引山泉。 
<br>唤起搔头急，扶行几屐穿。两京犹薄产，四海绝随肩。 
<br>幕府初交辟，郎官幸备员。瓜时犹旅寓，萍泛苦夤缘。 
<br>药饵虚狼藉，秋风洒静便。开襟驱瘴疠，明目扫云烟。 
<br>高宴诸侯礼，佳人上客前。哀筝伤老大，华屋艳神仙。 
<br>南内开元曲，常时弟子传。法歌声变转，满座涕潺湲。 
<br>吊影夔州僻，回肠杜曲煎。即今龙厩水，莫带犬戎膻。 
<br>耿贾扶王室，萧曹拱御筵。乘威灭蜂虿，戮力效鹰鹯。 
<br>旧物森犹在，凶徒恶未悛。国须行战伐，人忆止戈鋋。 
<br>奴仆何知礼，恩荣错与权。胡星一彗孛，黔首遂拘挛。 
<br>哀痛丝纶切，烦苛法令蠲。业成陈始王，兆喜出于畋。 
<br>宫禁经纶密，台阶翊戴全。熊罴载吕望，鸿雁美周宣。 
<br>侧听中兴主，长吟不世贤。音徽一柱数，道里下牢千。 
<br>郑李光时论，文章并我先。阴何尚清省，沈宋欻联翩。 
<br>律比昆仑竹，音知燥湿弦。风流俱善价，惬当久忘筌。 
<br>置驿常如此，登龙盖有焉。虽云隔礼数，不敢坠周旋。 
<br>高视收人表，虚心味道玄。马来皆汗血，鹤唳必青田。 
<br>羽翼商山起，蓬莱汉阁连。管宁纱帽净，江令锦袍鲜。 
<br>东郡时题壁，南湖日扣舷。远游凌绝境，佳句染华笺。 
<br>每欲孤飞去，徒为百虑牵。生涯已寥落，国步乃迍邅。 
<br>衾枕成芜没，池塘作弃捐。别离忧怛怛，伏腊涕涟涟。 
<br>露菊班丰镐，秋蔬影涧瀍。共谁论昔事，几处有新阡。 
<br>富贵空回首，喧争懒著鞭。兵戈尘漠漠，江汉月娟娟。 
<br>局促看秋燕，萧疏听晚蝉。雕虫蒙记忆，烹鲤问沈绵。 
<br>卜羡君平杖，偷存子敬毡。囊虚把钗钏，米尽坼花钿。 
<br>甘子阴凉叶，茅斋八九椽。阵图沙北岸，市暨瀼西巅。 
<br>羁绊心常折，栖迟病即痊。紫收岷岭芋，白种陆池莲。 
<br>色好梨胜颊，穰多栗过拳。敕厨唯一味，求饱或三鳣。 
<br>儿去看鱼笱，人来坐马鞯。缚柴门窄窄，通竹溜涓涓。 
<br>堑抵公畦棱，村依野庙壖。缺篱将棘拒，倒石赖藤缠。 
<br>借问频朝谒，何如稳醉眠。谁云行不逮，自觉坐能坚。 
<br>雾雨银章涩，馨香粉署妍。紫鸾无近远，黄雀任翩翾。 
<br>困学违从众，明公各勉旃。声华夹宸极，早晚到星躔。 
<br>恳谏留匡鼎，诸儒引服虔。不逢输鲠直，会是正陶甄。 
<br>宵旰忧虞轸，黎元疾苦骈。云台终日画，青简为谁编。 
<br>行路难何有，招寻兴已专。由来具飞楫，暂拟控鸣弦。 
<br>身许双峰寺，门求七祖禅。落帆追宿昔，衣褐向真诠。 
<br>安石名高晋，昭王客赴燕。途中非阮籍，查上似张骞。 
<br>披拂云宁在，淹留景不延。风期终破浪，水怪莫飞涎。 
<br>他日辞神女，伤春怯杜鹃。淡交随聚散，泽国绕回旋。 
<br>本自依迦叶，何曾藉偓佺。炉峰生转盼，橘井尚高褰。 
<br>东走穷归鹤，南征尽跕鸢。晚闻多妙教，卒践塞前愆。 
<br>顾凯丹青列，头陀琬琰镌。众香深黯黯，几地肃芊芊。 
<br>勇猛为心极，清羸任体孱。金篦空刮眼，镜象未离铨。
<br>
<br>
<br>
<br>&nbsp;&nbsp; 卷230_6 【赠李八秘书别三十韵】杜甫 
<br>
<br>往时中补右，扈跸上元初。反气凌行在，妖星下直庐。 
<br>六龙瞻汉阙，万骑略姚墟。玄朔回天步，神都忆帝车。 
<br>一戎才汗马，百姓免为鱼。通籍蟠螭印，差肩列凤舆。 
<br>事殊迎代邸，喜异赏朱虚。寇盗方归顺，乾坤欲晏如。 
<br>不才同补衮，奉诏许牵裾。鸳鹭叨云阁，麒麟滞玉除。 
<br>文园多病后，中散旧交疏。飘泊哀相见，平生意有馀。 
<br>风烟巫峡远，台榭楚宫虚。触目非论故，新文尚起予。 
<br>清秋凋碧柳，别浦落红蕖。消息多旗帜，经过叹里闾。 
<br>战连唇齿国，军急羽毛书。幕府筹频问，山家药正锄。 
<br>台星入朝谒，使节有吹嘘。西蜀灾长弭，南翁愤始摅。 
<br>对扬抏士卒，干没费仓储。势藉兵须用，功无礼忽诸。 
<br>御鞍金騕褭，宫砚玉蟾蜍。拜舞银钩落，恩波锦帕舒。 
<br>此行非不济，良友昔相于。去旆依颜色，沿流想疾徐。 
<br>沈绵疲井臼，倚薄似樵渔。乞米烦佳客，钞诗听小胥。 
<br>杜陵斜晚照，潏水带寒淤。莫话清溪发，萧萧白映梳。
<br>
<br>
<br>
<br>&nbsp;&nbsp; 卷230_7 【寄刘峡州伯华使君四十韵】杜甫 
<br>
<br>峡内多云雨，秋来尚郁蒸。远山朝白帝，深水谒彝陵。 
<br>迟暮嗟为客，西南喜得朋。哀猿更起坐，落雁失飞腾。 
<br>伏枕思琼树，临轩对玉绳。青松寒不落，碧海阔逾澄。 
<br>昔岁文为理，群公价尽增。家声同令闻，时论以儒称。 
<br>太后当朝肃，多才接迹升。翠虚捎魍魉，丹极上鹍鹏。 
<br>宴引春壶满，恩分夏簟冰。雕章五色笔，紫殿九华灯。 
<br>学并卢王敏，书偕褚薛能。老兄真不坠，小子独无承。 
<br>近有风流作，聊从月继征。放蹄知赤骥，捩翅服苍鹰。 
<br>卷轴来何晚，襟怀庶可凭。会期吟讽数，益破旅愁凝。 
<br>雕刻初谁料，纤毫欲自矜。神融蹑飞动，战胜洗侵凌。 
<br>妙取筌蹄弃，高宜百万层。白头遗恨在，青竹几人登。 
<br>回首追谈笑，劳歌跼寝兴。年华纷已矣，世故莽相仍。 
<br>刺史诸侯贵，郎官列宿应。潘生骖阁远，黄霸玺书增。 
<br>乳rP号攀石，饥鼯诉落藤。药囊亲道士，灰劫问胡僧。 
<br>凭久乌皮折，簪稀白帽棱。林居看蚁穴，野食行鱼罾。 
<br>筋力交凋丧，飘零免战兢。皆为百里宰，正似六安丞。 
<br>姹女萦新裹，丹砂冷旧秤。但求椿寿永，莫虑杞天崩。 
<br>炼骨调情性，张兵挠棘矜。养生终自惜，伐数必全惩。 
<br>政术甘疏诞，词场愧服膺。展怀诗诵鲁，割爱酒如渑。 
<br>咄咄宁书字，冥冥欲避矰。江湖多白鸟，天地有青蝇。
<br>
<br>
<br>
<br>&nbsp;&nbsp; 卷230_8 【夔府书怀四十韵】杜甫 
<br>
<br>昔罢河西尉，初兴蓟北师。不才名位晚，敢恨省郎迟。 
<br>扈圣崆峒日，端居滟滪时。萍流仍汲引，樗散尚恩慈。 
<br>遂阻云台宿，常怀湛露诗。翠华森远矣，白首飒凄其。 
<br>拙被林泉滞，生逢酒赋欺。文园终寂寞，汉阁自磷缁。 
<br>病隔君臣议，惭纡德泽私。扬镳惊主辱，拔剑拨年衰。 
<br>社稷经纶地，风云际会期。血流纷在眼，涕洒乱交颐。 
<br>四渎楼船泛，中原鼓角悲。贼壕连白翟，战瓦落丹墀。 
<br>先帝严灵寝，宗臣切受遗。恒山犹突骑，辽海竞张旗。 
<br>田父嗟胶漆，行人避蒺藜。总戎存大体，降将饰卑词。 
<br>楚贡何年绝，尧封旧俗疑。长吁翻北寇，一望卷西夷。 
<br>不必陪玄圃，超然待具茨。凶兵铸农器，讲殿辟书帷。 
<br>庙算高难测，天忧实在兹。形容真潦倒，答效莫支持。 
<br>使者分王命，群公各典司。恐乖均赋敛，不似问疮痍。 
<br>万里烦供给，孤城最怨思。绿林宁小患，云梦欲难追。 
<br>即事须尝胆，苍生可察眉。议堂犹集凤，正观是元龟。 
<br>处处喧飞檄，家家急竞锥。萧车安不定，蜀使下何之。 
<br>钓濑疏坟籍，耕岩进弈棋。地蒸馀破扇，冬暖更纤絺。 
<br>豺遘哀登楚，麟伤泣象尼。衣冠迷适越，藻绘忆游睢。 
<br>赏月延秋桂，倾阳逐露葵。大庭终反朴，京观且僵尸。 
<br>高枕虚眠昼，哀歌欲和谁。南宫载勋业，凡百慎交绥。
<br>
<br>
<br>
<br>&nbsp;&nbsp; 卷230_9 【解闷十二首】杜甫 
<br>
<br>草阁柴扉星散居，浪翻江黑雨飞初。
<br>山禽引子哺红果，溪友得钱留白鱼。
<br>
<br>商胡离别下扬州，忆上西陵故驿楼。
<br>为问淮南米贵贱，老夫乘兴欲东流。
<br>
<br>一辞故国十经秋，每见秋瓜忆故丘。
<br>今日南湖采薇蕨，何人为觅郑瓜州。
<br>
<br>沈范早知何水部，曹刘不待薛郎中。
<br>独当省署开文苑，兼泛沧浪学钓翁。
<br>
<br>李陵苏武是吾师，孟子论文更不疑。
<br>一饭未曾留俗客，数篇今见古人诗。
<br>
<br>复忆襄阳孟浩然，清诗句句尽堪传。
<br>即今耆旧无新语，漫钓槎头缩颈鳊。
<br>
<br>陶冶性灵在底物，新诗改罢自长吟。
<br>孰知二谢将能事，颇学阴何苦用心。
<br>
<br>不见高人王右丞，蓝田丘壑漫寒藤。
<br>最传秀句寰区满，未绝风流相国能。
<br>
<br>先帝贵妃今寂寞，荔枝还复入长安。
<br>炎方每续朱樱献，玉座应悲白露团。
<br>
<br>忆过泸戎摘荔枝，青峰隐映石逶迤。
<br>京中旧见无颜色，红颗酸甜只自知。
<br>
<br>翠瓜碧李沈玉甃，赤梨葡萄寒露成。
<br>可怜先不异枝蔓，此物娟娟长远生。
<br>
<br>侧生野岸及江蒲，不熟丹宫满玉壶。
<br>云壑布衣骀背死，劳生重马翠眉须。
<br>
<br>
<br>
<br>&nbsp;&nbsp; 卷230_10 【复愁十二首】杜甫 
<br>
<br>人烟生处僻，虎迹过新蹄。野鹘翻窥草，村船逆上溪。
<br>
<br>钓艇收缗尽，昏鸦接翅归。月生初学扇，云细不成衣。
<br>
<br>万国尚防寇，故园今若何。昔归相识少，早已战场多。
<br>
<br>身觉省郎在，家须农事归。年深荒草径，老恐失柴扉。
<br>
<br>金丝镂箭镞，皂尾制旗竿。一自风尘起，犹嗟行路难。
<br>
<br>胡虏何曾盛，干戈不肯休。闾阎听小子，谈话觅封侯。
<br>
<br>贞观铜牙弩，开元锦兽张。花门小前好，此物弃沙场。
<br>
<br>今日翔麟马，先宜驾鼓车。无劳问河北，诸将觉荣华。
<br>
<br>任转江淮粟，休添苑囿兵。由来貔虎士，不满凤凰城。
<br>
<br>江上亦秋色，火云终不移。巫山犹锦树，南国且黄鹂。
<br>
<br>每恨陶彭泽，无钱对菊花。如今九日至，自觉酒须赊。
<br>
<br>病减诗仍拙，吟多意有馀。莫看江总老，犹被赏时鱼。
<br>
<br>
<br>
<br>&nbsp;&nbsp; 卷230_11 【承闻河北诸道节度入朝欢喜口号绝句十二首】杜甫 
<br>
<br>禄山作逆降天诛，更有思明亦已无。
<br>汹汹人寰犹不定，时时斗战欲何须。
<br>
<br>社稷苍生计必安，蛮夷杂种错相干。
<br>周宣汉武今王是，孝子忠臣后代看。
<br>
<br>喧喧道路多歌谣，河北将军尽入朝。
<br>始是乾坤王室正，却交江汉客魂销。
<br>
<br>不道诸公无表来，茫然庶事遣人猜。
<br>拥兵相学干戈锐，使者徒劳百万回。
<br>
<br>鸣玉锵金尽正臣，修文偃武不无人。
<br>兴王会静妖氛气，圣寿宜过一万春。
<br>
<br>英雄见事若通神，圣哲为心小一身。
<br>燕赵休矜出佳丽，宫闱不拟选才人。
<br>
<br>抱病江天白首郎，空山楼阁暮春光。
<br>衣冠是日朝天子，草奏何时入帝乡。
<br>
<br>澶漫山东一百州，削成如桉抱青丘。
<br>苞茅重入归关内，王祭还供尽海头。
<br>
<br>东逾辽水北滹沱，星象风云喜共和。
<br>紫气关临天地阔，黄金台贮俊贤多。
<br>
<br>渔阳突骑邯郸儿，酒酣并辔金鞭垂。
<br>意气即归双阙舞，雄豪复遣五陵知。
<br>
<br>李相将军拥蓟门，白头虽老赤心存。
<br>竟能尽说诸侯入，知有从来天子尊。
<br>
<br>十二年来多战场，天威已息阵堂堂。
<br>神灵汉代中兴主，功业汾阳异姓王。
<br>
<br>
<br>
<br>&nbsp;&nbsp; 卷230_12 【喜闻盗贼蕃寇总退口号五首】杜甫 
<br>
<br>萧关陇水入官军，青海黄河卷塞云。
<br>北极转愁龙虎气，西戎休纵犬羊群。
<br>
<br>赞普多教使入秦，数通和好止烟尘。
<br>朝廷忽用哥舒将，杀伐虚悲公主亲。
<br>
<br>崆峒西极过昆仑，驼马由来拥国门。
<br>逆气数年吹路断，蕃人闻道渐星奔。
<br>
<br>勃律天西采玉河，坚昆碧碗最来多。
<br>旧随汉使千堆宝，少答胡王万匹罗。
<br>
<br>今春喜气满乾坤，南北东西拱至尊。
<br>大历二年调玉烛，玄元皇帝圣云孙。
<br>
<br>
<br>
<br>&nbsp;&nbsp; 卷230_13 【洞房】杜甫 
<br>
<br>洞房环佩冷，玉殿起秋风。秦地应新月，龙池满旧宫。 
<br>系舟今夜远，清漏往时同。万里黄山北，园陵白露中。
<br>
<br>
<br>
<br>&nbsp;&nbsp; 卷230_14 【宿昔】杜甫 
<br>
<br>宿昔青门里，蓬莱仗数移。花娇迎杂树，龙喜出平池。 
<br>落日留王母，微风倚少儿。宫中行乐秘，少有外人知。
<br>
<br>
<br>
<br>&nbsp;&nbsp; 卷230_15 【能画】杜甫 
<br>
<br>能画毛延寿，投壶郭舍人。每蒙天一笑，复似物皆春。 
<br>政化平如水，皇恩断若神。时时用抵戏，亦未杂风尘。
<br>
<br>
<br>
<br>&nbsp;&nbsp; 卷230_16 【斗鸡】杜甫 
<br>
<br>斗鸡初赐锦，舞马既登床。帘下宫人出，楼前御柳长。 
<br>仙游终一閟，女乐久无香。寂寞骊山道，清秋草木黄。
<br>
<br>
<br>
<br>&nbsp;&nbsp; 卷230_17 【鹦鹉（一作翦羽）】杜甫 
<br>
<br>鹦鹉含愁思，聪明忆别离。翠衿浑短尽，红觜漫多知。 
<br>未有开笼日，空残旧宿枝。世人怜复损，何用羽毛奇。
<br>
<br>
<br>
<br>&nbsp;&nbsp; 卷230_18 【历历】杜甫 
<br>
<br>历历开元事，分明在眼前。无端盗贼起，忽已岁时迁。 
<br>巫峡西江外，秦城北斗边。为郎从白首，卧病数秋天。
<br>
<br>
<br>
<br>&nbsp;&nbsp; 卷230_19 【洛阳】杜甫 
<br>
<br>洛阳昔陷没，胡马犯潼关。天子初愁思，都人惨别颜。 
<br>清笳去宫阙，翠盖出关山。故老仍流涕，龙髯幸再攀。
<br>
<br>
<br>
<br>&nbsp;&nbsp; 卷230_20 【骊山】杜甫 
<br>
<br>骊山绝望幸，花萼罢登临。地下无朝烛，人间有赐金。 
<br>鼎湖龙去远，银海雁飞深。万岁蓬莱日，长悬旧羽林。
<br>
<br>
<br>
<br>&nbsp;&nbsp; 卷230_21 【提封】杜甫 
<br>
<br>提封汉天下，万国尚同心。借问悬车守，何如俭德临。 
<br>时征俊乂入，草窃犬羊侵。愿戒兵犹火，恩加四海深。
<br>
<br>
<br>
<br>&nbsp;&nbsp; 卷230_22 【覆舟二首】杜甫 
<br>
<br>巫峡盘涡晓，黔阳贡物秋。丹砂同陨石，翠羽共沉舟。 
<br>羁使空斜影，龙居閟积流。篙工幸不溺，俄顷逐轻鸥。
<br>
<br>竹宫时望拜，桂馆或求仙。姹女临波日，神光照夜年。 
<br>徒闻斩蛟剑，无复爨犀船。使者随秋色，迢迢独上天。
<br>
<br>
<br>
<br>&nbsp;&nbsp; 卷230_23 【垂白（一作白首）】杜甫 
<br>
<br>垂白冯唐老，清秋宋玉悲。江喧长少睡，楼迥独移时。 
<br>多难身何补，无家病不辞。甘从千日醉，未许七哀诗。
<br>
<br>
<br>
<br>&nbsp;&nbsp; 卷230_24 【草阁】杜甫 
<br>
<br>草阁临无地，柴扉永不关。鱼龙回夜水，星月动秋山。 
<br>久露清初湿，高云薄未还。泛舟惭小妇，飘泊损红颜。
<br>
<br>
<br>
<br>&nbsp;&nbsp; 卷230_25 【江月】杜甫 
<br>
<br>江月光于水，高楼思杀人。天边长作客，老去一沾巾。 
<br>玉露团清影，银河没半轮。谁家挑锦字，灭烛翠眉颦。
<br>
<br>
<br>
<br>&nbsp;&nbsp; 卷230_26 【江上】杜甫 
<br>
<br>江上日多雨，萧萧荆楚秋。高风下木叶，永夜揽貂裘。 
<br>勋业频看镜，行藏独倚楼。时危思报主，衰谢不能休。
<br>
<br>
<br>
<br>&nbsp;&nbsp; 卷230_27 【中夜】杜甫 
<br>
<br>中夜江山静，危楼望北辰。长为万里客，有愧百年身。 
<br>故国风云气，高堂战伐尘。胡雏负恩泽，嗟尔太平人。
<br>
<br>
<br>
<br>&nbsp;&nbsp; 卷230_28 【江汉】杜甫 
<br>
<br>江汉思归客，乾坤一腐儒。片云天共远，永夜月同孤。 
<br>落日心犹壮，秋风病欲疏。古来存老马，不必取长途。
<br>
<br>
<br>
<br>&nbsp;&nbsp; 卷230_29 【白露】杜甫 
<br>
<br>白露团甘子，清晨散马蹄。圃开连石树，船渡入江溪。 
<br>凭几看鱼乐，回鞭急鸟栖。渐知秋实美，幽径恐多蹊。
<br>
<br>
<br>
<br>&nbsp;&nbsp; 卷230_30 【孟氏（集有过孟十二仓曹十四主簿兄弟诗）】杜甫 
<br>
<br>孟氏好兄弟，养亲唯小园。承颜胝手足，坐客强盘飧。 
<br>负米力葵外，读书秋树根。卜邻惭近舍，训子学谁门。
<br>
<br>
<br>
<br>&nbsp;&nbsp; 卷230_31 【吾宗（卫仓曹崇简）】杜甫 
<br>
<br>吾宗老孙子，质朴古人风。耕凿安时论，衣冠与世同。 
<br>在家常早起，忧国愿年丰。语及君臣际，经书满腹中。
<br>
<br>
<br>
<br>&nbsp;&nbsp; 卷230_32 【有叹】杜甫 
<br>
<br>壮心久零落，白首寄人间。天下兵常斗，江东客未还。 
<br>穷猿号雨雪，老马怯关山。武德开元际，苍生岂重攀。
<br>
<br>
<br>
<br>&nbsp;&nbsp; 卷230_33 【冬深（一作即日）】杜甫 
<br>
<br>花叶随天意，江溪共石根。早霞随类影，寒水各依痕。 
<br>易下杨朱泪，难招楚客魂。风涛暮不稳，舍棹宿谁门。
<br>
<br>
<br>
<br>&nbsp;&nbsp; 卷230_34 【不寐】杜甫 
<br>
<br>瞿塘夜水黑，城内改更筹。翳翳月沉雾，辉辉星近楼。 
<br>气衰甘少寐，心弱恨和愁。多垒满山谷，桃源无处求。
<br>
<br>
<br>
<br>&nbsp;&nbsp; 卷230_35 【月圆】杜甫 
<br>
<br>孤月当楼满，寒江动夜扉。委波金不定，照席绮逾依。 
<br>未缺空山静，高悬列宿稀。故园松桂发，万里共清辉。
<br>
<br>
<br>
<br>&nbsp;&nbsp; 卷230_36 【中宵】杜甫 
<br>
<br>西阁百寻馀，中宵步绮疏。飞星过水白，落月动沙虚。 
<br>择木知幽鸟，潜波想巨鱼。亲朋满天地，兵甲少来书。
<br>
<br>
<br>
<br>&nbsp;&nbsp; 卷230_37 【遣愁】杜甫 
<br>
<br>养拙蓬为户，茫茫何所开。江通神女馆，地隔望乡台。 
<br>渐惜容颜老，无由弟妹来。兵戈与人事，回首一悲哀。
<br>
<br>
<br>
<br>&nbsp;&nbsp; 卷230_38 【秋清】杜甫 
<br>
<br>高秋苏病气，白发自能梳。药饵憎加减，门庭闷扫除。 
<br>杖藜还客拜，爱竹遣儿书。十月江平稳，轻舟进所如。
<br>
<br>
<br>
<br>&nbsp;&nbsp; 卷230_39 【伤秋】杜甫 
<br>
<br>林僻来人少，山长去鸟微。高秋收画扇，久客掩荆扉。 
<br>懒慢头时栉，艰难带减围。将军犹汗马，天子尚戎衣。 
<br>白蒋风飙脆，殷柽晓夜稀。何年减豺虎，似有故园归。
<br>
<br>
<br>
<br>&nbsp;&nbsp; 卷230_40 【秋峡】杜甫 
<br>
<br>江涛万古峡，肺气久衰翁。不寐防巴虎，全生狎楚童。 
<br>衣裳垂素发，门巷落丹枫。常怪商山老，兼存翊赞功。
<br>
<br>
<br>
<br>&nbsp;&nbsp; 卷230_41 【南极】杜甫 
<br>
<br>南极青山众，西江白谷分。古城疏落木，荒戍密寒云。 
<br>岁月蛇常见，风飙虎或闻。近身皆鸟道，殊俗自人群。 
<br>睥睨登哀柝，矛弧照夕曛。乱离多醉尉，愁杀李将军。
<br>
<br>
<br>
<br>&nbsp;&nbsp; 卷230_42 【摇落】杜甫 
<br>
<br>摇落巫山暮，寒江东北流。烟尘多战鼓，风浪少行舟。 
<br>鹅费羲之墨，貂馀季子裘。长怀报明主，卧病复高秋。
<br>
<br>
<br>
<br>&nbsp;&nbsp; 卷230_43 【耳聋】杜甫 
<br>
<br>生年鹖冠子，叹世鹿皮翁。眼复几时暗，耳从前月聋。 
<br>猿鸣秋泪缺，雀噪晚愁空。黄落惊山树，呼儿问朔风。
<br>
<br>
<br>
<br>&nbsp;&nbsp; 卷230_44 【独坐二首】杜甫 
<br>
<br>竟日雨冥冥，双崖洗更青。水花寒落岸，山鸟暮过庭。 
<br>暖老须燕玉，充饥忆楚萍。胡笳在楼上，哀怨不堪听。
<br>
<br>白狗斜临北，黄牛更在东。峡云常照夜，江月会兼风。 
<br>晒药安垂老，应门试小童。亦知行不逮，苦恨耳多聋。
<br>
<br>
<br>
<br>&nbsp;&nbsp; 卷230_45 【远游】杜甫 
<br>
<br>江阔浮高栋，云长出断山。尘沙连越巂，风雨暗荆蛮。 
<br>雁矫衔芦内，猿啼失木间。弊裘苏季子，历国未知还。
<br>
<br>
<br>
<br>&nbsp;&nbsp; 卷230_46 【夜（一作秋夜客舍）】杜甫 
<br>
<br>露下天高秋水清，空山独夜旅魂惊。疏灯自照孤帆宿， 
<br>新月犹悬双杵鸣。南菊再逢人卧病，北书不至雁无情。 
<br>步蟾倚杖看牛斗，银汉遥应接凤城。
<br>
<br>
<br>
<br>&nbsp;&nbsp; 卷230_47 【暮春】杜甫 
<br>
<br>卧病拥塞在峡中，潇湘洞庭虚映空。楚天不断四时雨， 
<br>巫峡常吹千里风。沙上草阁柳新暗，城边野池莲欲红。 
<br>暮春鸳鹭立洲渚，挟子翻飞还一丛。
<br>
<br>
<br>
<br>&nbsp;&nbsp; 卷230_48 【晴二首】杜甫 
<br>
<br>久雨巫山暗，新晴锦绣文。碧知湖外草，红见海东云。 
<br>竟日莺相和，摩霄鹤数群。野花干更落，风处急纷纷。
<br>
<br>啼乌争引子，鸣鹤不归林。下食遭泥去，高飞恨久阴。 
<br>雨声冲塞尽，日气射江深。回首周南客，驱驰魏阙心。
<br>
<br>
<br>
<br>&nbsp;&nbsp; 卷230_49 【雨】杜甫 
<br>
<br>始贺天休雨，还嗟地出雷。骤看浮峡过，密作渡江来。 
<br>牛马行无色，蛟龙斗不开。干戈盛阴气，未必自阳台。
<br>
<br>
<br>
<br>&nbsp;&nbsp; 卷230_50 【月三首】杜甫 
<br>
<br>断续巫山雨，天河此夜新。若无青嶂月，愁杀白头人。 
<br>魍魉移深树，虾蟆动半轮。故园当北斗，直指照西秦。
<br>
<br>并照巫山出，新窥楚水清。羁栖愁里见，二十四回明。 
<br>必验升沉体，如知进退情。不违银汉落，亦伴玉绳横。
<br>
<br>万里瞿塘峡，春来六上弦。时时开暗室，故故满青天。 
<br>爽合风襟静，高当泪脸悬。南飞有乌鹊，夜久落江边。
<br>
<br>
<br>
<br>&nbsp;&nbsp; 卷230_51 【雨】杜甫 
<br>
<br>万木云深隐，连山雨未开。风扉掩不定，水鸟过仍回。 
<br>鲛馆如鸣杼，樵舟岂伐枚。清凉破炎毒，衰意欲登台。
<br>
<br>
<br>
<br>&nbsp;&nbsp; 卷230_52 【晚晴】杜甫 
<br>
<br>返照斜初彻，浮云薄未归。江虹明远饮，峡雨落馀飞。 
<br>凫雁终高去，熊罴觉自肥。秋分客尚在，竹露夕微微。
<br>
<br>
<br>
<br>&nbsp;&nbsp; 卷230_53 【夜雨】杜甫 
<br>
<br>小雨夜复密，回风吹早秋。野凉侵闭户，江满带维舟。 
<br>通籍恨多病，为郎忝薄游。天寒出巫峡，醉别仲宣楼。
<br>
<br>
<br>
<br>&nbsp;&nbsp; 卷230_54 【更题】杜甫 
<br>
<br>只应踏初雪，骑马发荆州。直怕巫山雨，真伤白帝秋。 
<br>群公苍玉佩，天子翠云裘。同舍晨趋侍，胡为淹此留。
<br>
<br>
<br>
<br>&nbsp;&nbsp; 卷230_55 【归】杜甫 
<br>
<br>束带还骑马，东西却渡船。林中才有地，峡外绝无天。 
<br>虚白高人静，喧卑俗累牵。他乡悦迟暮，不敢废诗篇。
<br>
<br>
<br>
<br>&nbsp;&nbsp; 卷230_56 【返照】杜甫 
<br>
<br>楚王宫北正黄昏，白帝城西过雨痕。返照入江翻石壁， 
<br>归云拥树失山村。衰年肺病唯高枕，绝塞愁时早闭门。 
<br>不可久留豺虎乱，南方实有未招魂。
<br>
<br>
<br>
<br>&nbsp;&nbsp; 卷230_57 【热三首】杜甫 
<br>
<br>雷霆空霹雳，云雨竟虚无。炎赫衣流汗，低垂气不苏。 
<br>乞为寒水玉，愿作冷秋菰。何似儿童岁，风凉出舞雩。
<br>
<br>瘴云终不灭，泸水复西来。闭户人高卧，归林鸟却回。 
<br>峡中都似火，江上只空雷。想见阴宫雪，风门飒踏开。
<br>
<br>朱李沈不冷，雕胡炊屡新。将衰骨尽痛，被褐味空频。 
<br>欻翕炎蒸景，飘摇征戍人。十年可解甲，为尔一沾巾。
<br>
<br>
<br>
<br>&nbsp;&nbsp; 卷230_58 【日暮】杜甫 
<br>
<br>牛羊下来久，各已闭柴门。风月自清夜，江山非故园。 
<br>石泉流暗壁，草露滴秋根。头白灯明里，何须花烬繁。
<br>
<br>
<br>
<br>&nbsp;&nbsp; 卷230_59 【八月十五夜月二首】杜甫 
<br>
<br>满目飞明镜，归心折大刀。转蓬行地远，攀桂仰天高。 
<br>水路疑霜雪，林栖见羽毛。此时瞻白兔，直欲数秋毫。
<br>
<br>稍下巫山峡，犹衔白帝城。气沈全浦暗，轮仄半楼明。 
<br>刁斗皆催晓，蟾蜍且自倾。张弓倚残魄，不独汉家营。
<br>
<br>
<br>
<br>&nbsp;&nbsp; 卷230_60 【十六夜玩月】杜甫 
<br>
<br>旧挹金波爽，皆传玉露秋。关山随地阔，河汉近人流。 
<br>谷口樵归唱，孤城笛起愁。巴童浑不寝，半夜有行舟。
<br>
<br>
<br>
<br>&nbsp;&nbsp; 卷230_61 【十七夜对月】杜甫 
<br>
<br>秋月仍圆夜，江村独老身。卷帘还照客，倚杖更随人。 
<br>光射潜虬动，明翻宿鸟频。茅斋依橘柚，清切露华新。
<br>
<br>
<br>
<br>&nbsp;&nbsp; 卷230_62 【村雨】杜甫 
<br>
<br>雨声传两夜，寒事飒高秋。挈带看朱绂，开箱睹黑裘。 
<br>世情只益睡，盗贼敢忘忧。松菊新沾洗，茅斋慰远游。
<br>
<br>
<br>
<br>&nbsp;&nbsp; 卷230_63 【雨晴】杜甫 
<br>
<br>雨时山不改，晴罢峡如新。天路看殊俗，秋江思杀人。 
<br>有猿挥泪尽，无犬附书频。故国愁眉外，长歌欲损神。
<br>
<br>
<br>
<br>&nbsp;&nbsp; 卷230_64 【晚晴吴郎见过北舍】杜甫 
<br>
<br>圃畦新雨润，愧子废锄来。竹杖交头拄，柴扉隔径开。 
<br>欲栖群鸟乱，未去小童催。明日重阳酒，相迎自酦醅。
<br>
<br>
<br>
<br>&nbsp;&nbsp; 卷230_65 【暝】杜甫 
<br>
<br>日下四山阴，山庭岚气侵。牛羊归径险，鸟雀聚枝深。 
<br>正枕当星剑，收书动玉琴。半扉开烛影，欲掩见清砧。
<br>
<br>
<br>
<br>&nbsp;&nbsp; 卷230_66 【云】杜甫 
<br>
<br>龙似瞿唐会，江依白帝深。终年常起峡，每夜必通林。 
<br>收获辞霜渚，分明在夕岑。高斋非一处，秀气豁烦襟。
<br>
<br>
<br>
<br>&nbsp;&nbsp; 卷230_67 【月】杜甫 
<br>
<br>四更山吐月，残夜水明楼。尘匣元开镜，风帘自上钩。 
<br>兔应疑鹤发，蟾亦恋貂裘。斟酌姮娥寡，天寒耐九秋。
<br>
<br>
<br>
<br>&nbsp;&nbsp; 卷230_68 【雨四首】杜甫 
<br>
<br>微雨不滑道，断云疏复行。紫崖奔处黑，白鸟去边明。 
<br>秋日新沾影，寒江旧落声。柴扉临野碓，半得捣香粳。
<br>
<br>江雨旧无时，天晴忽散丝。暮秋沾物冷，今日过云迟。 
<br>上马迥休出，看鸥坐不辞。高轩当滟滪，润色静书帷。
<br>
<br>物色岁将晏，天隅人未归。朔风鸣淅淅，寒雨下霏霏。 
<br>多病久加饭，衰容新授衣。时危觉凋丧，故旧短书稀。
<br>
<br>楚雨石苔滋，京华消息迟。山寒青兕叫，江晚白鸥饥。 
<br>神女花钿落，鲛人织杼悲。繁忧不自整，终日洒如丝。
<br>
<br>
<br>
<br>&nbsp;&nbsp; 卷230_69 【夜】杜甫 
<br>
<br>绝岸风威动，寒房烛影微。岭猿霜外宿，江鸟夜深飞。 
<br>独坐亲雄剑，哀歌叹短衣。烟尘绕阊阖，白首壮心违。
<br>
<br>
<br>
<br>&nbsp;&nbsp; 卷230_70 【晨雨】杜甫 
<br>
<br>小雨晨光内，初来叶上闻。雾交才洒地，风逆旋随云。 
<br>暂起柴荆色，轻沾鸟兽群。麝香山一半，亭午未全分。
<br>
<br>
<br>
<br>&nbsp;&nbsp; 卷230_71 【返照】杜甫 
<br>
<br>返照开巫峡，寒空半有无。已低鱼复暗，不尽白盐孤。 
<br>荻岸如秋水，松门似画图。牛羊识僮仆，既夕应传呼。
<br>
<br>
<br>
<br>&nbsp;&nbsp; 卷230_72 【向夕】杜甫 
<br>
<br>畎亩孤城外，江村乱水中。深山催短景，乔木易高风。 
<br>鹤下云汀近，鸡栖草屋同。琴书散明烛，长夜始堪终。
<br>
<br>
<br>
<br>&nbsp;&nbsp; 卷230_73 【晓望】杜甫 
<br>
<br>白帝更声尽，阳台曙色分。高峰寒上日，叠岭宿霾云。 
<br>地坼江帆隐，天清木叶闻。荆扉对麋鹿，应共尔为群。
<br>
<br>
<br>
<br>&nbsp;&nbsp; 卷230_74 【雷】杜甫 
<br>
<br>巫峡中宵动，沧江十月雷。龙蛇不成蛰，天地划争回。 
<br>却碾空山过，深蟠绝壁来。何须妒云雨，霹雳楚王台。
<br>
<br>
<br>
<br>&nbsp;&nbsp; 卷230_75 【雨】杜甫 
<br>
<br>冥冥甲子雨，已度立春时。轻箑烦相向，纤絺恐自疑。 
<br>烟添才有色，风引更如丝。直觉巫山暮，兼催宋玉悲。
<br>
<br>
<br>
<br>&nbsp;&nbsp; 卷230_76 【朝二首】杜甫 
<br>
<br>清旭楚宫南，霜空万岭含。野人时独往，云木晓相参。 
<br>俊鹘无声过，饥乌下食贪。病身终不动，摇落任江潭。
<br>
<br>浦帆晨初发，郊扉冷未开。村疏黄叶坠，野静白鸥来。 
<br>础润休全湿，云晴欲半回。巫山冬可怪，昨夜有奔雷。
<br>
<br>
<br>
<br>&nbsp;&nbsp; 卷230_77 【晚】杜甫 
<br>
<br>杖藜寻晚巷，炙背近墙暄。人见幽居僻，吾知拙养尊。 
<br>朝廷问府主，耕稼学山村。归翼飞栖定，寒灯亦闭门。
<br>
<br>
<br>
<br>&nbsp;&nbsp; 卷230_78 【夜二首】杜甫 
<br>
<br>白夜月休弦，灯花半委眠。号山无定鹿，落树有惊蝉。 
<br>暂忆江东鲙，兼怀雪下船。蛮歌犯星起，空觉在天边。
<br>
<br>城郭悲笳暮，村墟过翼稀。甲兵年数久，赋敛夜深归。 
<br>暗树依岩落，明河绕塞微。斗斜人更望，月细鹊休飞。
<br>
<br>
<br>
<br>
<br>
<br>
<br>&nbsp;&nbsp;卷231_1 【宗武生日】杜甫 
<br>
<br>小子何时见，高秋此日生。自从都邑语，已伴老夫名。 
<br>诗是吾家事，人传世上情。熟精文选理，休觅彩衣轻。 
<br>凋瘵筵初秩，欹斜坐不成。流霞分片片，涓滴就徐倾。
<br>
<br>
<br>&nbsp;&nbsp; 卷231_2 【又示宗武】杜甫 
<br>
<br>觅句新知律，摊书解满床。试吟青玉案，莫羡紫罗囊。 
<br>假日从时饮，明年共我长。应须饱经术，已似爱文章。 
<br>十五男儿志，三千弟子行。曾参与游夏，达者得升堂。
<br>
<br>
<br>
<br>&nbsp;&nbsp; 卷231_3 【熟食日示宗文、宗武】杜甫 
<br>
<br>消渴游江汉，羁栖尚甲兵。几年逢熟食，万里逼清明。 
<br>松柏邛山路，风花白帝城。汝曹催我老，回首泪纵横。
<br>
<br>
<br>
<br>&nbsp;&nbsp; 卷231_4 【又示两儿】杜甫 
<br>
<br>令节成吾老，他时见汝心。浮生看物变，为恨与年深。 
<br>长葛书难得，江州涕不禁。团圆思弟妹，行坐白头吟。
<br>
<br>
<br>
<br>&nbsp;&nbsp; 卷231_5 【社日两篇】杜甫 
<br>
<br>九农成德业，百祀发光辉。报效神如在，馨香旧不违。 
<br>南翁巴曲醉，北雁塞声微。尚想东方朔，诙谐割肉归。
<br>
<br>陈平亦分肉，太史竟论功。今日江南老，他时渭北童。 
<br>欢娱看绝塞，涕泪落秋风。鸳鹭回金阙，谁怜病峡中。
<br>
<br>
<br>
<br>&nbsp;&nbsp; 卷231_6 【九日五首】杜甫 
<br>
<br>重阳独酌杯中酒，抱病起登江上台。竹叶于人既无分， 
<br>菊花从此不须开。殊方日落玄猿哭，旧国霜前白雁来。 
<br>弟妹萧条各何往，干戈衰谢两相催。
<br>
<br>旧日重阳日，传杯不放杯。即今蓬鬓改，但愧菊花开。 
<br>北阙心长恋，西江首独回。茱萸赐朝士，难得一枝来。
<br>
<br>旧与苏司业，兼随郑广文。采花香泛泛，坐客醉纷纷。 
<br>野树歌还倚，秋砧醒却闻。欢娱两冥漠，西北有孤云。
<br>
<br>故里樊川菊，登高素浐源。他时一笑后，今日几人存。 
<br>巫峡蟠江路，终南对国门。系舟身万里，伏枕泪双痕。 
<br>为客裁乌帽，从儿具绿尊。佳辰对群盗，愁绝更谁论。
<br>
<br>
<br>
<br>&nbsp;&nbsp; 卷231_7 【九日诸人集于林】杜甫 
<br>
<br>九日明朝是，相要旧俗非。老翁难早出，贤客幸知归。 
<br>旧采黄花剩，新梳白发微。漫看年少乐，忍泪已沾衣。
<br>
<br>
<br>
<br>&nbsp;&nbsp; 卷231_8 【大历二年九月三十日】杜甫 
<br>
<br>为客无时了，悲秋向夕终。瘴馀夔子国，霜薄楚王宫。 
<br>草敌虚岚翠，花禁冷叶红。年年小摇落，不与故园同。
<br>
<br>
<br>
<br>&nbsp;&nbsp; 卷231_9 【十月一日】杜甫 
<br>
<br>有瘴非全歇，为冬亦不难。夜郎溪日暖，白帝峡风寒。 
<br>蒸裹如千室，焦糟幸一柈。兹辰南国重，旧俗自相欢。
<br>
<br>
<br>
<br>&nbsp;&nbsp; 卷231_10 【孟冬】杜甫 
<br>
<br>殊俗还多事，方冬变所为。破甘霜落爪，尝稻雪翻匙。 
<br>巫峡寒都薄，乌蛮瘴远随。终然减滩濑，暂喜息蛟螭。
<br>
<br>
<br>
<br>&nbsp;&nbsp; 卷231_11 【冬至】杜甫 
<br>
<br>年年至日长为客，忽忽穷愁泥杀人。江上形容吾独老， 
<br>天边风俗自相亲。杖藜雪后临丹壑，鸣玉朝来散紫宸。 
<br>心折此时无一寸，路迷何处见三秦。
<br>
<br>
<br>
<br>&nbsp;&nbsp; 卷231_12 【小至】杜甫 
<br>
<br>天时人事日相催，冬至阳生春又来。刺绣五纹添弱线， 
<br>吹葭六琯动浮灰。岸容待腊将舒柳，山意冲寒欲放梅。 
<br>云物不殊乡国异，教儿且覆掌中杯。
<br>
<br>
<br>
<br>&nbsp;&nbsp; 卷231_13 【览物（一作峡中览物）】杜甫 
<br>
<br>曾为掾吏趋三辅，忆在潼关诗兴多。巫峡忽如瞻华岳， 
<br>蜀江犹似见黄河。舟中得病移衾枕，洞口经春长薜萝。 
<br>形胜有馀风土恶，几时回首一高歌。
<br>
<br>
<br>
<br>&nbsp;&nbsp; 卷231_14 【忆郑南玭】杜甫 
<br>
<br>郑南伏毒寺，潇洒到江心。石影衔珠阁，泉声带玉琴。 
<br>风杉曾曙倚，云峤忆春临。万里沧浪外，龙蛇只自深。
<br>
<br>
<br>
<br>&nbsp;&nbsp; 卷231_15 【怀灞上游】杜甫 
<br>
<br>怅望东陵道，平生灞上游。春浓停野骑，夜宿敞云楼。 
<br>离别人谁在，经过老自休。眼前今古意，江汉一归舟。
<br>
<br>
<br>
<br>&nbsp;&nbsp; 卷231_16 【愁（强戏为吴体）】杜甫 
<br>
<br>江草日日唤愁生，巫峡泠泠非世情。盘涡鹭浴底心性， 
<br>独树花发自分明。十年戎马暗万国，异域宾客老孤城。 
<br>渭水秦山得见否，人经罢病虎纵横。
<br>
<br>
<br>
<br>&nbsp;&nbsp; 卷231_17 【昼梦】杜甫 
<br>
<br>二月饶睡昏昏然，不独夜短昼分眠。桃花气暖眼自醉， 
<br>春渚日落梦相牵。故乡门巷荆棘底，中原君臣豺虎边。 
<br>安得务农息战斗，普天无吏横索钱。
<br>
<br>
<br>
<br>&nbsp;&nbsp; 卷231_18 【览镜呈柏中丞】杜甫 
<br>
<br>渭水流关内，终南在日边。胆销豺虎窟，泪入犬羊天。 
<br>起晚堪从事，行迟更学仙。镜中衰谢色，万一故人怜。
<br>
<br>
<br>
<br>&nbsp;&nbsp; 卷231_19 【即事】杜甫 
<br>
<br>暮春三月巫峡长，皛皛行云浮日光。雷声忽送千峰雨， 
<br>花气浑如百和香。黄莺过水翻回去，燕子衔泥湿不妨。 
<br>飞阁卷帘图画里，虚无只少对潇湘。
<br>
<br>
<br>
<br>&nbsp;&nbsp; 卷231_20 【即事（一作天畔）】杜甫 
<br>
<br>天畔群山孤草亭，江中风浪雨冥冥。一双白鱼不受钓， 
<br>三寸黄甘犹自青。多病马卿无日起，穷途阮籍几时醒。 
<br>未闻细柳散金甲，肠断秦川流浊泾。
<br>
<br>
<br>
<br>&nbsp;&nbsp; 卷231_21 【闷】杜甫 
<br>
<br>瘴疠浮三蜀，风云暗百蛮。卷帘唯白水，隐几亦青山。 
<br>猿捷长难见，鸥轻故不还。无钱从滞客，有镜巧催颜。
<br>
<br>
<br>
<br>&nbsp;&nbsp; 卷231_22 【戏作俳谐体遣闷二首】杜甫 
<br>
<br>异俗吁可怪，斯人难并居。家家养乌鬼，顿顿食黄鱼。 
<br>旧识能为态，新知已暗疏。治生且耕凿，只有不关渠。
<br>
<br>西历青羌板，南留白帝城。於菟侵客恨，粔籹作人情。 
<br>瓦卜传神语，畬田费火声。是非何处定，高枕笑浮生。
<br>
<br>
<br>
<br>&nbsp;&nbsp; 卷231_23 【得舍弟观书自中都已达江陵，今兹暮春月末…情见乎词】杜甫 
<br>
<br>尔到江陵府，何时到峡州。乱难生有别，聚集病应瘳。 
<br>飒飒开啼眼，朝朝上水楼。老身须付托，白骨更何忧。
<br>
<br>
<br>
<br>&nbsp;&nbsp; 卷231_24 【喜观即到，复题短篇二首】杜甫 
<br>
<br>巫峡千山暗，终南万里春。病中吾见弟，书到汝为人。 
<br>意答儿童问，来经战伐新。泊船悲喜后，款款话归秦。
<br>
<br>待尔嗔乌鹊，抛书示鶺鴒。枝间喜不去，原上急曾经。 
<br>江阁嫌津柳，风帆数驿亭。应论十年事，愁绝始星星。
<br>
<br>
<br>
<br>&nbsp;&nbsp; 卷231_25 【舍弟观归蓝田迎新妇，送示两篇】杜甫 
<br>
<br>汝去迎妻子，高秋念却回。即今萤已乱，好与雁同来。 
<br>东望西江水，南游北户开。卜居期静处，会有故人杯。
<br>
<br>楚塞难为路，蓝田莫滞留。衣裳判白露，鞍马信清秋。 
<br>满峡重江水，开帆八月舟。此时同一醉，应在仲宣楼。
<br>
<br>
<br>
<br>&nbsp;&nbsp; 卷231_26 【第五弟丰独在江左，近三四载寂无消息，觅使寄此二首】杜甫 
<br>
<br>乱后嗟吾在，羁栖见汝难。草黄骐骥病，沙晚鶺鴒寒。 
<br>楚设关城险，吴吞水府宽。十年朝夕泪，衣袖不曾干。
<br>
<br>闻汝依山寺，杭州定越州。风尘淹别日，江汉失清秋。 
<br>影盖啼猿树，魂飘结蜃楼。明年下春水，东尽白云求。
<br>
<br>
<br>
<br>&nbsp;&nbsp; 卷231_27 【舍弟观赴蓝田取妻子到江陵，喜寄三首】杜甫 
<br>
<br>汝迎妻子达荆州，消息真传解我忧。鸿雁影来连峡内， 
<br>鶺鴒飞急到沙头。峣关险路今虚远，禹凿寒江正稳流。 
<br>朱绂即当随彩鹢，青春不假报黄牛。
<br>
<br>马度秦关雪正深，北来肌骨苦寒侵。他乡就我生春色， 
<br>故国移居见客心。剩欲提携如意舞，喜多行坐白头吟。 
<br>巡檐索共梅花笑，冷蕊疏枝半不禁。
<br>
<br>庾信罗含俱有宅，春来秋去作谁家。短墙若在从残草， 
<br>乔木如存可假花。卜筑应同蒋诩径，为园须似邵平瓜。 
<br>比年病酒开涓滴，弟劝兄酬何怨嗟。
<br>
<br>
<br>
<br>&nbsp;&nbsp; 卷231_28 【江雨有怀郑典设】杜甫 
<br>
<br>春雨暗暗塞峡中，早晚来自楚王宫。乱波分披已打岸， 
<br>弱云狼藉不禁风。宠光蕙叶与多碧，点注桃花舒小红。 
<br>谷口子真正忆汝，岸高瀼滑限西东。
<br>
<br>
<br>
<br>&nbsp;&nbsp; 卷231_29 【王十五前阁会】杜甫 
<br>
<br>楚岸收新雨，春台引细风。情人来石上，鲜脍出江中。 
<br>邻舍烦书札，肩舆强老翁。病身虚俊味，何幸饫儿童。
<br>
<br>
<br>
<br>&nbsp;&nbsp; 卷231_30 【寄韦有夏郎中】杜甫 
<br>
<br>省郎忧病士，书信有柴胡。饮子频通汗，怀君想报珠。 
<br>亲知天畔少，药味峡中无。归楫生衣卧，春鸥洗翅呼。 
<br>犹闻上急水，早作取平途。万里皇华使，为僚记腐儒。
<br>
<br>
<br>
<br>&nbsp;&nbsp; 卷231_31 【陪柏中丞观宴将士二首】杜甫 
<br>
<br>极乐三军士，谁知百战场。无私齐绮馔，久坐密金章。 
<br>醉客沾鹦鹉，佳人指凤凰。几时来翠节，特地引红妆。
<br>
<br>绣段装檐额，金花帖鼓腰。一夫先舞剑，百戏后歌樵。 
<br>江树城孤远，云台使寂寥。汉朝频选将，应拜霍嫖姚。
<br>
<br>
<br>
<br>&nbsp;&nbsp; 卷231_32 【七月一日题终明府水楼二首】杜甫 
<br>
<br>高栋曾轩已自凉，秋风此日洒衣裳。翛然欲下阴山雪， 
<br>不去非无汉署香。绝辟过云开锦绣，疏松夹水奏笙簧。 
<br>看君宜著王乔履，真赐还疑出尚方。
<br>
<br>宓子弹琴邑宰日，终军弃繻英妙时。承家节操尚不泯， 
<br>为政风流今在兹。可怜宾客尽倾盖，何处老翁来赋诗。 
<br>楚江巫峡半云雨，清簟疏帘看弈棋。
<br>
<br>
<br>
<br>&nbsp;&nbsp; 卷231_33 【季秋苏五弟缨江楼夜宴崔十三评事、韦少府侄三首】杜甫 
<br>
<br>峡险江惊急，楼高月迥明。一时今夕会，万里故乡情。 
<br>星落黄姑渚，秋辞白帝城。老人因酒病，坚坐看君倾。
<br>
<br>明月生长好，浮云薄渐遮。悠悠照边塞，悄悄忆京华。 
<br>清动杯中物，高随海上查。不眠瞻白兔，百过落乌纱。
<br>
<br>对月那无酒，登楼况有江。听歌惊白鬓，笑舞拓秋窗。 
<br>尊蚁添相续，沙鸥并一双。尽怜君醉倒，更觉片心降。
<br>
<br>
<br>
<br>&nbsp;&nbsp; 卷231_34 【九月一日过孟十二仓曹、十四主簿兄弟】杜甫 
<br>
<br>藜杖侵寒露，蓬门启曙烟。力稀经树歇，老困拨书眠。 
<br>秋觉追随尽，来因孝友偏。清谈见滋味，尔辈可忘年。
<br>
<br>
<br>
<br>&nbsp;&nbsp; 卷231_35 【过客相寻】杜甫 
<br>
<br>穷老真无事，江山已定居。地幽忘盥栉，客至罢琴书。 
<br>挂壁移筐果，呼儿问煮鱼。时闻系舟楫，及此问吾庐。
<br>
<br>
<br>
<br>&nbsp;&nbsp; 卷231_36 【孟仓曹步趾领新酒酱二物满器见遗老夫】杜甫 
<br>
<br>楚岸通秋屐，胡床面夕畦。藉糟分汁滓，瓮酱落提携。 
<br>饭粝添香味，朋来有醉泥。理生那免俗，方法报山妻。
<br>
<br>
<br>
<br>&nbsp;&nbsp; 卷231_37 【柳司马至】杜甫 
<br>
<br>有使归三峡，相过问两京。函关犹出将，渭水更屯兵。 
<br>设备邯郸道，和亲逻些城。幽燕唯鸟去，商洛少人行。 
<br>衰谢身何补，萧条病转婴。霜天到宫阙，恋主寸心明。
<br>
<br>
<br>
<br>&nbsp;&nbsp; 卷231_38 【简吴郎司法】杜甫 
<br>
<br>有客乘舸自忠州，遣骑安置瀼西头。古堂本买藉疏豁， 
<br>借汝迁居停宴游。云石荧荧高叶曙，风江飒飒乱帆秋。 
<br>却为姻娅过逢地，许坐曾轩数散愁。
<br>
<br>
<br>
<br>&nbsp;&nbsp; 卷231_39 【又呈吴郎】杜甫 
<br>
<br>堂前扑枣任西邻，无食无儿一妇人。不为困穷宁有此， 
<br>只缘恐惧转须亲。即防远客虽多事，使插疏篱却甚真。 
<br>已诉征求贫到骨，正思戎马泪盈巾。
<br>
<br>
<br>
<br>&nbsp;&nbsp; 卷231_40 【覃山人隐居】杜甫 
<br>
<br>南极老人自有星，北山移文谁勒铭。征君已去独松菊， 
<br>哀壑无光留户庭。予见乱离不得已，子知出处必须经。 
<br>高车驷马带倾覆，怅望秋天虚翠屏。
<br>
<br>
<br>
<br>&nbsp;&nbsp; 卷231_41 【柏学士茅屋】杜甫 
<br>
<br>碧山学士焚银鱼，白马却走身岩居。古人已用三冬足， 
<br>年少今开万卷馀。晴云满户团倾盖，秋水浮阶溜决渠。 
<br>富贵必从勤苦得，男儿须读五车书。
<br>
<br>
<br>
<br>&nbsp;&nbsp; 卷231_42 【题柏大兄弟山居屋壁二首】杜甫 
<br>
<br>叔父朱门贵，郎君玉树高。山居精典籍，文雅涉风骚。 
<br>江汉终吾老，云林得尔曹。哀弦绕白雪，未与俗人操。
<br>
<br>野屋流寒水，山篱带薄云。静应连虎穴，喧已去人群。 
<br>笔架沾窗雨，书签映隙曛。萧萧千里足，个个五花文。
<br>
<br>
<br>
<br>&nbsp;&nbsp; 卷231_43 【戏寄崔评事表侄、苏五表弟、韦大少府诸侄】杜甫 
<br>
<br>隐豹深愁雨，潜龙故起云。泥多仍径曲，心醉阻贤群。 
<br>忍待江山丽，还披鲍谢文。高楼忆疏豁，秋兴坐氛氲。
<br>
<br>
<br>
<br>&nbsp;&nbsp; 卷231_44 【秋日寄题郑监湖上亭三首】杜甫 
<br>
<br>碧草逢春意，沅湘万里秋。池要山简马，月净庾公楼。 
<br>磨灭馀篇翰，平生一钓舟。高唐寒浪减，仿佛识昭丘。
<br>
<br>新作湖边宅，远闻宾客过。自须开竹径，谁道避云萝。 
<br>官序潘生拙，才名贾傅多。舍舟应转地，邻接意如何。
<br>
<br>暂阻蓬莱阁，终为江海人。挥金应物理，拖玉岂吾身。 
<br>羹煮秋莼滑，杯迎露菊新。赋诗分气象，佳句莫频频。
<br>
<br>
<br>
<br>&nbsp;&nbsp; 卷231_45 【谒真谛寺禅师】杜甫 
<br>
<br>兰若山高处，烟霞嶂几重。冻泉依细石，晴雪落长松。 
<br>问法看诗忘，观身向酒慵。未能割妻子，卜宅近前峰。
<br>
<br>
<br>
<br>&nbsp;&nbsp; 卷231_46 【别崔潩因寄薛据、孟云卿（内弟潩赴湖南幕职）】杜甫 
<br>
<br>志士惜妄动，知深难固辞。如何久磨砺，但取不磷缁。 
<br>夙夜听忧主，飞腾急济时。荆州过薛孟，为报欲论诗。
<br>
<br>
<br>
<br>&nbsp;&nbsp; 卷231_47 【送李八秘书赴杜相公幕】杜甫 
<br>
<br>青帘白舫益州来，巫峡秋涛天地回。石出倒听枫叶下， 
<br>橹摇背指菊花开。贪趋相府今晨发，恐失佳期后命催。 
<br>南极一星朝北斗，五云多处是三台。
<br>
<br>
<br>
<br>&nbsp;&nbsp; 卷231_48 【巫峡敝庐奉赠侍御四舅别之澧朗】杜甫 
<br>
<br>江城秋日落，山鬼闭门中。行李淹吾舅，诛茅问老翁。 
<br>赤眉犹世乱，青眼只途穷。传语桃源客，人今出处同。
<br>
<br>
<br>
<br>&nbsp;&nbsp; 卷231_49 【奉送十七舅下邵桂】杜甫 
<br>
<br>绝域三冬暮，浮生一病身。感深辞舅氏，别后见何人。 
<br>缥缈苍梧帝，推迁孟母邻。昏昏阻云水，侧望苦伤神。
<br>
<br>
<br>
<br>&nbsp;&nbsp; 卷231_50 【送覃二判官】杜甫 
<br>
<br>先帝弓剑远，小臣馀此生。蹉跎病江汉，不复谒承明。 
<br>饯尔白头日，永怀丹凤城。迟迟恋屈宋，渺渺卧荆衡。 
<br>魂断航舸失，天寒沙水清。肺肝若稍愈，亦上赤霄行。
<br>
<br>
<br>
<br>&nbsp;&nbsp; 卷231_51 【季夏送乡弟韶陪黄门从叔朝谒】杜甫 
<br>
<br>令弟尚为苍水使，名家莫出杜陵人。比来相国兼安蜀， 
<br>归赴朝廷已入秦。舍舟策马论兵地，拖玉腰金报主身。 
<br>莫度清秋吟蟋蟀，早闻黄阁画麒麟。
<br>
<br>
<br>
<br>&nbsp;&nbsp; 卷231_52 【送十五弟侍御使蜀】杜甫 
<br>
<br>喜弟文章进，添余别兴牵。数杯巫峡酒，百丈内江船。 
<br>未息豺狼斗，空催犬马年。归朝多便道，搏击望秋天。
<br>
<br>
<br>
<br>&nbsp;&nbsp; 卷231_53 【送田四弟将军将夔州柏中丞命起居江陵节度…郡王卫公幕】杜甫 
<br>
<br>离筵罢多酒，起地发寒塘。回首中丞座，驰笺异姓王。 
<br>燕辞枫树日，雁度麦城霜。空醉山翁酒，遥怜似葛强。
<br>
<br>
<br>
<br>&nbsp;&nbsp; 卷231_54 【送王十六判官】杜甫 
<br>
<br>客下荆南尽，君今复入舟。买薪犹白帝，鸣橹少沙头。 
<br>衡霍生春早，潇湘共海浮。荒林庾信宅，为仗主人留。
<br>
<br>
<br>
<br>&nbsp;&nbsp; 卷231_55 【奉送卿二翁统节度镇军还江陵】杜甫 
<br>
<br>火旗还锦缆，白马出江城。嘹唳吟笳发，萧条别浦清。 
<br>寒空巫峡曙，落日渭阳明。留滞嗟衰疾，何时见息兵。
<br>
<br>
<br>
<br>&nbsp;&nbsp; 卷231_56 【送鲜于万州迁巴州（鲜于炅乃仲通子，有父风）】杜甫 
<br>
<br>京兆先时杰，琳琅照一门。朝廷偏注意，接近与名藩。 
<br>祖帐排舟数，寒江触石喧。看君妙为政，他日有殊恩。
<br>
<br>
<br>
<br>&nbsp;&nbsp; 卷231_57 【寄杜位（顷者与位同在故严尚书幕）】杜甫 
<br>
<br>寒日经檐短，穷猿失木悲。峡中为客恨，江上忆君时。 
<br>天地身何在，风尘病敢辞。封书两行泪，沾洒裛新诗。
<br>
<br>
<br>
<br>&nbsp;&nbsp; 卷231_58 【奉寄李十五秘书二首】杜甫 
<br>
<br>避暑云安县，秋风早下来。暂留鱼复浦，同过楚王台。 
<br>猿鸟千崖窄，江湖万里开。竹枝歌未好，画舸莫迟回。
<br>
<br>行李千金赠，衣冠八尺身。飞腾知有策，意度不无神。 
<br>班秩兼通贵，公侯出异人。玄成负文彩，世业岂沉沦。
<br>
<br>
<br>
<br>&nbsp;&nbsp; 卷231_59 【奉送韦中丞之晋赴湖南】杜甫 
<br>
<br>宠渥征黄渐，权宜借寇频。湖南安背水，峡内忆行春。 
<br>王室仍多故，苍生倚大臣。还将徐孺子，处处待高人。
<br>
<br>
<br>
<br>&nbsp;&nbsp; 卷231_60 【送李功曹之荆州充郑侍御判官重赠】杜甫 
<br>
<br>曾闻宋玉宅，每欲到荆州。此地生涯晚，遥悲水国秋。 
<br>孤城一柱观，落日九江流。使者虽光彩，青枫远自愁。
<br>
<br>
<br>
<br>&nbsp;&nbsp; 卷231_61 【送孟十二仓曹赴东京选】杜甫 
<br>
<br>君行别老亲，此去苦家贫。藻镜留连客，江山憔悴人。 
<br>秋风楚竹冷，夜雪巩梅春。朝夕高堂念，应宜彩服新。
<br>
<br>
<br>
<br>&nbsp;&nbsp; 卷231_62 【凭孟仓曹将书觅土娄旧庄】杜甫 
<br>
<br>平居丧乱后，不到洛阳岑。为历云山问，无辞荆棘深。 
<br>北风黄叶下，南浦白头吟。十载江湖客，茫茫迟暮心。
<br>
<br>
<br>
<br>&nbsp;&nbsp; 卷231_63 【别苏徯（赴湖南幕）】杜甫 
<br>
<br>故人有游子，弃掷傍天隅。他日怜才命，居然屈壮图。 
<br>十年犹塌翼，绝倒为惊吁。消渴今如在，提携愧老夫。 
<br>岂知台阁旧，先拂凤凰雏。得实翻苍竹，栖枝把翠梧。 
<br>北辰当宇宙，南岳据江湖。国带风尘色，兵张虎豹符。 
<br>数论封内事，挥发府中趋。赠尔秦人策，莫鞭辕下驹。
<br>
<br>
<br>
<br>&nbsp;&nbsp; 卷231_64 【存殁口号二首】杜甫 
<br>
<br>席谦不见近弹棋，毕曜仍传旧小诗。
<br>玉局他年无限笑，白杨今日几人悲。
<br>
<br>郑公粉绘随长夜，曹霸丹青已白头。
<br>天下何曾有山水，人间不解重骅骝。
<br>
<br>
<br>
<br>&nbsp;&nbsp; 卷231_65 【奉汉中王手札报韦侍御、萧尊师亡】杜甫 
<br>
<br>秋日萧韦逝，淮王报峡中。少年疑柱史，多术怪仙公。 
<br>不但时人惜，只应吾道穷。一哀侵疾病，相识自儿童。 
<br>处处邻家笛，飘飘客子蓬。强吟怀旧赋，已作白头翁。
<br>
<br>
<br>
<br>&nbsp;&nbsp; 卷231_66 【哭王彭州抡】杜甫 
<br>
<br>执友惊沦没，斯人已寂寥。新文生沈谢，异骨降松乔。 
<br>北部初高选，东堂早见招。蛟龙缠倚剑，鸾凤夹吹箫。 
<br>历职汉庭久，中年胡马骄。兵戈闇两观，宠辱事三朝。 
<br>蜀路江干窄，彭门地里遥。解龟生碧草，谏猎阻清霄。 
<br>顷壮戎麾出，叨陪幕府要。将军临气候，猛士塞风飙。 
<br>井漏泉谁汲，烽疏火不烧。前筹自多暇，隐几接终朝。 
<br>翠石俄双表，寒松竟后凋。赠诗焉敢坠，染翰欲无聊。 
<br>再哭经过罢，离魂去住销。之官方玉折，寄葬与萍漂。 
<br>旷望渥洼道，霏微河汉桥。夫人先即世，令子各清标。 
<br>巫峡长云雨，秦城近斗杓。冯唐毛发白，归兴日萧萧。
<br>
<br>
<br>
<br>&nbsp;&nbsp; 卷231_67 【见萤火】杜甫 
<br>
<br>巫山秋夜萤火飞，帘疏巧入坐人衣。忽惊屋里琴书冷， 
<br>复乱檐边星宿稀。却绕井阑添个个，偶经花蕊弄辉辉。 
<br>沧江白发愁看汝，来岁如今归未归。
<br>
<br>
<br>
<br>&nbsp;&nbsp; 卷231_68 【吹笛】杜甫 
<br>
<br>吹笛秋山风月清，谁家巧作断肠声。风飘律吕相和切， 
<br>月傍关山几处明。胡骑中宵堪北走，武陵一曲想南征。 
<br>故园杨柳今摇落，何得愁中曲尽生。
<br>
<br>
<br>
<br>&nbsp;&nbsp; 卷231_69 【孤雁（一作后飞雁）】杜甫 
<br>
<br>孤雁不饮啄，飞鸣声念群。谁怜一片影，相失万重云。 
<br>望尽似犹见，哀多如更闻。野鸦无意绪，鸣噪自纷纷。
<br>
<br>
<br>
<br>&nbsp;&nbsp; 卷231_70 【鸥】杜甫 
<br>
<br>江浦寒鸥戏，无他亦自饶。却思翻玉羽，随意点春苗。 
<br>雪暗还须浴，风生一任飘。几群沧海上，清影日萧萧。
<br>
<br>
<br>
<br>&nbsp;&nbsp; 卷231_71 【猿】杜甫 
<br>
<br>袅袅啼虚壁，萧萧挂冷枝。艰难人不见，隐见尔如知。 
<br>惯习元从众，全生或用奇。前林腾每及，父子莫相离。
<br>
<br>
<br>
<br>&nbsp;&nbsp; 卷231_72 【黄鱼】杜甫 
<br>
<br>日见巴东峡，黄鱼出浪新。脂膏兼饲犬，长大不容身。 
<br>筒桶相沿久，风雷肯为神。泥沙卷涎沫，回首怪龙鳞。
<br>
<br>
<br>
<br>&nbsp;&nbsp; 卷231_73 【白小】杜甫 
<br>
<br>白小群分命，天然二寸鱼。细微沾水族，风俗当园蔬。 
<br>入肆银花乱，倾箱雪片虚。生成犹拾卵，尽取义何如。
<br>
<br>
<br>
<br>&nbsp;&nbsp; 卷231_74 【麂】杜甫 
<br>
<br>永与清溪别，蒙将玉馔俱。无才逐仙隐，不敢恨庖厨。 
<br>乱世轻全物，微声及祸枢。衣冠兼盗贼，饕餮用斯须。
<br>
<br>
<br>
<br>&nbsp;&nbsp; 卷231_75 【鸡】杜甫 
<br>
<br>纪德名标五，初鸣度必三。殊方听有异，失次晓无惭。 
<br>问俗人情似，充庖尔辈堪。气交亭育际，巫峡漏司南。
<br>
<br>
<br>
<br>&nbsp;&nbsp; 卷231_76 【玉腕骝（江陵节度卫公马也）】杜甫 
<br>
<br>闻说荆南马，尚书玉腕骝。顿骖飘赤汗，跼蹐顾长楸。 
<br>胡虏三年入，乾坤一战收。举鞭如有问，欲伴习池游。
<br>
<br>
<br>
<br>&nbsp;&nbsp; 卷231_77 【见王监兵马使说近山有白黑二鹰罗者久取竟未…请余赋诗】杜甫 
<br>
<br>雪飞玉立尽清秋，不惜奇毛恣远游。在野只教心力破， 
<br>千人何事网罗求。一生自猎知无敌，百中争能耻下鞲。 
<br>鹏碍九天须却避，兔藏三穴莫深忧。
<br>
<br>黑鹰不省人间有，度海疑从北极来。正翮抟风超紫塞， 
<br>立冬几夜宿阳台。虞罗自各虚施巧，春雁同归必见猜。 
<br>万里寒空只一日，金眸玉爪不凡材。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
