<HTML>
<HEAD>
<TITLE>元诗集 卷04-05 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/YuanChao/">元朝诗选</a> <FONT color=#BCB6A0>&gt;&gt;</font> 元诗集 卷04-05</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>元诗集 卷04-05</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-09&nbsp;&nbsp;文章类别:元朝诗选&nbsp;&nbsp;阅读次数:<script language=javascript src="../../hits.php?articleid=6425"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'元诗集 卷04-05')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[元诗集 卷04-05]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【卷四 五言律】
<br>
<br>　　元好问
<br>
<br>　　少室南原
<br>
<br>　　地僻人烟断，山深鸟语哗。清溪鸣石齿，暖日长藤芽。绿映高低树，红迷远近花。林间见鸡犬，直拟是仙家。
<br>
<br>　　九月晦日王村道中
<br>
<br>　　水涸沙仍湿，霜余草更幽。烟花藏落景，山骨露清秋。坐食知何益，行吟只自愁。随阳见鸿雁，三叹惜淹留。
<br>
<br>　　八月并州雁（三乡时作）
<br>
<br>　　八月并州雁，清汾照旅群。一声惊晚笛，数点入秋云。灭没楼中见，哀劳枕畔闻。南来还北去，无计得随君。
<br>
<br>　　乙卯十一月往镇州
<br>
<br>　　村静鸟声乐，山低雁影遥。野阴时滉朗，冷雨只飘萧。涉远心先倦，冲寒酒易消。红尘忘南北，渺渺见长桥。
<br>
<br>　　方回
<br>
<br>　　治圃杂书
<br>
<br>　　芍药抽红锐，荼蘼缒绿长。几家蚕落纸，比屋燕分梁。谷雨深春近，茶烟永日香。诗成懒磨墨，拄杖画苔墙。
<br>
<br>　　戴表元
<br>
<br>　　苕溪
<br>
<br>　　六月苕溪路，人言似若邪。渔罾挂棕树，酒舫出荷花。碧水千塍共，青山一道斜。人间无限事，不厌是桑麻。
<br>
<br>　　黄庚
<br>
<br>　　西州即事
<br>
<br>　　一雨洗空碧，江城独倚楼。山吞残日没，水挟断云流。灯影深村夜，钟声古寺秋。西州旧游地，十载此淹留。
<br>
<br>　　春日即事
<br>
<br>　　扶杖行幽径，园林欲莫天。锦棠红濯雨，丝柳绿缲烟。春事忽三月，风光又一年。客怀正愁绝，那复听啼鹃。
<br>
<br>　　书山阴驿
<br>
<br>　　迢递三山道，重来感旧游。潮声寒带雨，山色淡生秋。寄驿通乡信，题诗记旅愁。江湖十年客，两度到西州。
<br>
<br>　　鹤林仙坛寺
<br>
<br>　　古坛归鹤杳，野鹿自成群。岚气浮清晓，钟声出白云。树穿僧屋老，水到寺门分。人世无穷事，山中了不闻。
<br>
<br>　　尹廷高
<br>
<br>　　长芦舟中夜坐
<br>
<br>　　故国五千里，孤帆四十程。客怀偏浩荡，乡梦不分明。万折河流曲，三更斗柄横。不眠方宴坐，野寺又钟声。
<br>
<br>　　赵孟頫
<br>
<br>　　鱼乐楼
<br>
<br>　　楼下南来水，清泠百尺深。菰蒲终夜响，杨柳半溪阴。日月驱人世，江湖动客心。向来歌舞宴，达晓看横参。
<br>
<br>　　大都遇平江龙兴寺僧闲上，座话唐綦毋潜宿龙兴寺诗，因次其韵
<br>
<br>　　闻说龙兴寺，多年未款扉。风林发松籁，雨砌长苔衣。殿古灯光定，房深磬韵微。秋风动归兴，一锡向空飞。
<br>
<br>　　袁桷
<br>
<br>　　赠瑛上人住洞林
<br>
<br>　　托钵千岩里，松花冻未开。哀猿依讲席，饥鸟下生台。潭影留云定，钟声送月回。山中太古雪，为寄一瓢来。
<br>
<br>　　马祖常
<br>
<br>　　送董仁甫之西台幕
<br>
<br>　　西南万里地，诏属大行台。秦树浮天去，巴江带雪来。山河无用险，邦国正需才。台幕风流美，书签想尽开。
<br>
<br>　　贡奎
<br>
<br>　　枪竿岭
<br>
<br>　　薄宦辞家远，经秋未得归。直随山北去，却背雁南飞。川净白云起，郊平红树微。忆曾留宿处，立马认还非。
<br>
<br>　　许有壬
<br>
<br>　　荻港早行
<br>
<br>　　水国宜秋晚，羁愁感岁华。清霜醉枫叶，淡月隐芦花。涨落高低路，川平远近沙。炊烟青不断，山崦有人家。
<br>
<br>　　虞集
<br>
<br>　　寄丁卯进士萨都剌天锡（镇江录事宣差。）
<br>
<br>　　江上新诗好，亦知公事闲。投壶深竹里，系马古松间。夜月多临海，秋风或在山。玉堂萧爽地，思尔佩珊珊。
<br>
<br>　　范梈
<br>
<br>　　卢师东谷怀城中诸友
<br>
<br>　　契阔遽如许，淹留空复情。天遥一鹤上，山合百虫鸣。异俗嗟何适？冥栖得此生。平居二三子，今夜隔重城。
<br>
<br>　　揭傒斯
<br>
<br>　　黄尊师高轩观鹅因留宿
<br>
<br>　　开轩南岳下，世事未曾闻。落叶常疑雨，方池半是云。偶寻骑鹤侣，来此看鹅群。一夜潺湲里，秋光得细分。
<br>
<br>　　衡山县晓渡
<br>
<br>　　古县依江次，轻舆落岸隈。鸟冲行客过，山向野船开。近岳皆云气，中流忽雨来。何时还到此，明月照沿洄。
<br>
<br>　　黄溍
<br>
<br>　　寄方韶文先生
<br>
<br>　　牢落《江南赋》，知音寄渺茫。鹿麋行处有，芝草梦中香。遥兴沧溟阔，悲歌白发长。平生今古泪，滴破绿萝裳。
<br>
<br>　　初至宁海二首
<br>
<br>　　地至东南尽，城孤邑屡迁。行山云作路，累石海为田。蜃炭村村白，棕林树树圆。桃源名更美，何处有神仙？
<br>
<br>　　缥缈蛟龙宅，风雷隔杳冥。人家多面水，岛屿若浮萍。煮海盐烟黑，淘沙铁气腥。停骖方问俗，渔唱起前汀。
<br>
<br>　　柳贯
<br>
<br>　　同杨仲礼和袁集贤上都诗
<br>
<br>　　出塞行瞻日，趋朝喜近天。离宫开苑囿，驰道绝风烟。瑶水巡非远，峒山历更绵。甘泉多法从，献赋忆当年。
<br>
<br>　　昔建寰中业，初开徼外山。雉城平兀兀，沙水净湾湾。朱夏宸游正，清秋武卫闲。叨陪文学乘，空愧鬓毛斑。
<br>
<br>　　幄殿层云障，辕门积雪峰。奇鹰皆戴角，御马尽飞龙。瀚海将临幸，云亭望陟封。青丘大羽猎，有事待玄冬。
<br>
<br>　　水草方方善，弓弧户户便。合围连妇女，从戍到曾玄。雪毳千家帐，冰瓢百眼泉。浚稽山更北，长望斗光悬。
<br>
<br>　　萨都剌
<br>
<br>　　用韵寄龙江
<br>
<br>　　之子金山去，梅天雾气沉。海风吹浪急，江雨入楼深。火尽无茶味，更长过烛心。明朝好晴色，应是寄新吟。
<br>
<br>　　送人之渐东
<br>
<br>　　我还京口去，君入浙东游。风雨孤舟夜，关河两鬓秋。出江吴水尽，接岸楚山稠。明日相思处，惟登北固楼。
<br>
<br>　　闽中苦雨
<br>
<br>　　病客如僧懒，多寒拥毳裘。三山一夜雨，四月满城秋。海瘴连云起，江潮入市流。钓竿如在手，便可上渔舟。
<br>
<br>　　送南台从事刘子谦之辽东
<br>
<br>　　往复一万里，嗟君已两行。朔风吹野草，寒日下边城。策马犯霜雪，逢人问路程。归期在何日？应是近新正。
<br>
<br>　　山中怀友
<br>
<br>　　自是麒麟种，卑栖又几年。胡庐南雪下，短褐北风前。岁莫山林瘦，天高雨露偏。惟应丈夫志，未受故人怜。
<br>
<br>　　游梅仙山和唐人韵
<br>
<br>　　仙人不可见，借鹤过仙家。夜卧千峰月，朝餐五色霞。祠空风扫叶，人去鹿衔花。归隐知何日？分炉学炼砂。
<br>
<br>　　宋无
<br>
<br>　　李翰林墓二首
<br>
<br>　　嗜酒傲明时，何因贺监知？承恩金马诏，失意玉环词。名与三闾并，身将四皓期。匡山有书读，应亦叹归迟。
<br>
<br>　　一骑紫鲸去，空掩谢山茔。落月今谁吊？长庚夜自明。乾坤沉秀气，江水带哀声。天上多官府，文章不可轻。
<br>
<br>　　南峰宴坐僧
<br>
<br>　　空岩槁木形，入定掩松扃。鹊供衔来果，猿看诵罢经。云霞埋衲重，苔藓上鞋青。只有樵人识，曾因采茯苓。
<br>
<br>　　铜陵五松山中
<br>
<br>　　樵声闻远林，流水隔云深。茅屋在何处？桃花无路寻。身黄松上鼠，头白竹间禽。应有仙家住，避秦来至今。
<br>
<br>　　寄题无照西园
<br>
<br>　　近地栖禅室，祗园草木薰。鞋香花洞雨，衣润石阑云。松吹和琴杂，茶烟到树分。遥知道林辈，来此论玄文。
<br>
<br>　　张翥
<br>
<br>　　丹青小景山水
<br>
<br>　　沙禽毛羽新，来往采桑津。野水碧于草，桃花红照人。徘徊远山莫，窈窕江南春。芳思不可极，悠然怀钓纶。
<br>
<br>　　迺贤
<br>
<br>　　南城咏古
<br>
<br>　　落日燕城下，高台草树秋。千金何足惜，一士固难求。沦海谁青眼？空山尽白头。还怜易河水，今古只东流。（黄金台。）
<br>
<br>　　梦断朝元阁，来寻卖酒楼。野花迷辇路，落叶满宫沟。风雨青城暮，河山紫塞愁。老人头雪白，扶杖话幽州。（寿安殿今为酒家寿安楼。）
<br>
<br>　　吴师道
<br>
<br>　　题官舍壁
<br>
<br>　　官舍千峰里，迎秋气已清。池烟明鹤影，林雨断蝉声。红惜芙容落，青怜薜荔生。今朝少公事，吟啸且怡情。
<br>
<br>　　周权
<br>
<br>　　郭外
<br>
<br>　　郭外人家少，鱼村扬酒旗。江云低压树，沙竹细穿篱。地暖梅花早，天寒潮信迟。夕阳烟景外，倚杖立移时。
<br>
<br>　　意行
<br>
<br>　　略彴三家市，溪回野路分。轻暾晞竹露，宿雨落松云。山寺依岩见，村舂隔坞闻。欣欣农事集，聊得狎鸥群。
<br>
<br>　　方澜
<br>
<br>　　石门晓行
<br>
<br>　　风高木叶脱，从此晓寒新。积雨见初日，远山如故人。烟村一苇渡，野寺数家邻。独念行藏异，沙鸥未我驯。
<br>
<br>　　卢琦
<br>
<br>　　游洞岭寺
<br>
<br>　　古寺藏烟树，岩扉昼不扃。日高花散影，风定竹无声。稚子添香火，闲僧阅藏经。新诗吟未就，独向殿阶行。
<br>
<br>　　黄镇成
<br>
<br>　　铅山早行
<br>
<br>　　早起辞林馆，邻鸡已再嗥。月弦当户直，斗柄插山高。细湿侵藜杖，轻寒袭布袍。前趋东日上，五色动云涛。
<br>
<br>　　周伯琦
<br>
<br>　　九月一日还自上京途中纪事
<br>
<br>　　北口七十二，居庸第一关。峭厓屏列翠，急涧玉鸣环。佛阁腾云雾，人家结市闤。马前军吏候，使节几时还？
<br>
<br>　　纪行诗
<br>
<br>　　东坊尚平地，近岭昼生寒。拔地数千丈，凌空十八盘。飞泉鸣乱石，危磴护重关。俯视人寰隘，真疑长羽翰。
<br>
<br>　　万幕悬崖下，高低疏复稠。罽墙联虎卫，幄殿耸龙楼。榆柳清长昼，槐松飒早秋。威容隆古昔，神武镇中州。
<br>
<br>　　张宪
<br>
<br>　　寄中山隐讲师
<br>
<br>　　问讯山中隐，中山第几重？风廊巡夜虎，云钵听经龙。流水千溪月，寒岩一树松。无因净渣滓，来共上堂钟。
<br>
<br>　　倪瓒
<br>
<br>　　荒村
<br>
<br>　　踽踽荒村客，悠悠远道情。竹梧秋雨碧，荷芰晚波明。穴鼠能人拱，池鹅类鹤鸣。萧条阮遥集，几屐了余生？
<br>
<br>　　垂虹亭
<br>
<br>　　虚阁春城外，澄湖莫雨边。飞云忽入户，去鸟欲穷天。林屋青西映，吴松碧左连。登临感时物，快吸酒如川。
<br>
<br>　　题画赠王仲和
<br>
<br>　　曾住南湖宅，于今已十年。丛筠还自翳，乔木故依然。雨杂鸣渠溜，云连煮术烟。何时重相过？烂醉得佳眠。（南湖，陆玄素高士幽居，今王君仲和居之，水木清华，户庭幽遽。余尝寓其家四年，翛然忘世虑也。仲和以此帧索画竹石，画已，并诗其上，以写惓惓之怀。玄素，仲和外舅也，故尤感余故人之思。乙巳初月十七日。）
<br>
<br>　　桂花
<br>
<br>　　桂花留晚色，帘影淡秋光。靡靡风还落，菲菲夜未央。玉绳低缺月，金鸭罢焚香。忽起故园想，泠然归梦长。
<br>
<br>　　郭钰
<br>
<br>　　秋望
<br>
<br>　　长啸动岩壑，秋风生满林。片云随雁度，疏雨约蝉吟。燕马关山远，吴船岁月深。归来苏季子，何用苦多金？
<br>
<br>　　忆从弟铎
<br>
<br>　　忆昨王师捷，还乡近五年。艰危惟我共，俯仰得谁怜？茅屋秋风里，烽烟夕照边。乱离今转甚，思尔只高眠。
<br>
<br>　　叶颙
<br>
<br>　　日暮江村杂兴
<br>
<br>　　钓艇已收缗，无人深闭门。云生沙上石，月出水南村。寂寞寒潮远，微茫烟浪昏。孤舟中夜笛，感慨动吟魂。
<br>
<br>　　丁鹤年
<br>
<br>　　武昌南湖度夏
<br>
<br>　　南浦幽栖地，当门罨画开。青山入云去，白雨渡湖来。石润生龙气，川光媚蚌胎。芙蕖三百顷，何处著炎埃？
<br>
<br>　　白珽
<br>
<br>　　馀杭四月
<br>
<br>　　四月馀杭道，一晴生意繁。朱樱青豆酒，绿草白鹅村。水满船头滑，风轻袖影翻。几家蚕事动，寂寂昼门关。
<br>
<br>　　龚璛
<br>
<br>　　郡楼
<br>
<br>　　久客有远思，肩舆登郡楼。聊为避暑饮，更学御风游。叠翠城南面，双虹水北流。流将五湖去，叶叶采蘋舟。
<br>
<br>　　吾丘衍
<br>
<br>　　次韵谢钱翼之
<br>
<br>　　笔翰西台妙，文章五凤楼。美才须比玉，直道岂如钩。吴苑辞春色，江风散旅愁。吾庐正萧飒，二仲得羊求。
<br>
<br>　　杨奂
<br>
<br>　　得邳大用书复寄
<br>
<br>　　百年真梦寐，万国久风尘。老去偏相忆，书来恨不频。季鹰犹在洛，王粲未归秦。谷口知何似？他时愿卜邻。
<br>
<br>　　何中
<br>
<br>　　南居寺
<br>
<br>　　闭户未从容，出门谁适从？聊随碧溪转，忽与白鸥逢。小雨十数点，淡烟三四峰。峰峰看不足，山寺已鸣钟。
<br>
<br>　　饶州道上
<br>
<br>　　新晴破积阴，淑气泛行襟。千里山河眼，百年耆旧心。霞飞沧海远，烟入绿村深。学剑江东者，茫茫不可寻。
<br>
<br>　　陈家源
<br>
<br>　　翠雾断崖侧，丹霞流水西。竹从幽处密，松自古来欹。落叶半藏路，清风时满溪。仙家元不远，未许众人知。
<br>
<br>　　立秋夕作
<br>
<br>　　但觉焦原苦，何当沛泽流？夕风微报响，古木暗藏秋。未事冥难测，闲心远作愁。乱山高下碧，烟霭淡浮浮。
<br>
<br>　　辛亥元夕二日
<br>
<br>　　顽坐故贪默，忽行时自言。寒沙梅影路，微雪酒香村。时序鬓发改，人家童稚喧。街头试灯候，不到郭西门。
<br>
<br>　　傅若金
<br>
<br>　　衡湘驿
<br>
<br>　　烽火连诸郡，旌旗转百蛮。野莺先客至，江雁及春还。吴楚青天迥，潇湘白日闲。登临慰怀抱，况复近乡关。
<br>
<br>　　金陵晚眺
<br>
<br>　　金陵古形胜，晚望思迢遥。白日余孤塔，青山见六朝。燕迷花底巷，鸦散柳阴桥。城下秦淮水，年年自落潮。
<br>
<br>　　送云闲师游淛
<br>
<br>　　杖锡违萧水，风帆向武林。海红秋树远，江黑莫钟深。云起通香气，潮来合梵音。亦知无住著，随处得安心。
<br>
<br>　　雅琥
<br>
<br>　　送赵宗吉编修代祀西岳
<br>
<br>　　北上函香去，西南致礼勤。蜀山千丈雪，秦岭万重云。驿骑鸣金勒，宫袍粲锦文。白头抱关吏，自羡识终军。
<br>
<br>　　成廷珪
<br>
<br>　　登望江亭
<br>
<br>　　长江不可极，岸帻独登临。潮信自朝暮，山光无古今。碑亭流水涸，辇路积苔深。欲写兴亡恨，西风万叶吟。
<br>
<br>　　庞山湖泛舟过甯伯让庄所
<br>
<br>　　湖上足清昼，雨余生绿阴。扁舟到城近，曲港入村深。野叟频相问，郎君不可寻。西庵肯分席，吾亦老山林。
<br>
<br>　　夜过吴江圣寿寺宿复中行方丈
<br>
<br>　　深夜扣禅扃，天寒月在庭。鸟栖惊后树，僧掩读残经。蔓草风吹白，枇杷雪洗青。对床听法语，心孔愈惺惺。
<br>
<br>　　刘诜
<br>
<br>　　对客暮坐
<br>
<br>　　危坐高斋夕，东来喜友生。空庭疏雨后，四壁乱蛩鸣。烛至瓶花落，秋凉架药轻。西头动刀尺，淡月上檐楹。
<br>
<br>　　薛汉
<br>
<br>　　湖上
<br>
<br>　　一舸泛霜晴，湖波寒更清。平堤连野色，远市合舂声。尘土浪终日，山林负半生。回头夕阳外，烟渚白鸥轻。
<br>
<br>　　吴景奎
<br>
<br>　　过临平
<br>
<br>　　舟过临平后，青山一点无。大江吞两浙，平野入三吴。逆旅愁闻雁，行庖只鲙鲈。风帆如借便，明日到姑苏。
<br>
<br>　　曹文晦
<br>
<br>　　九月一日清溪道中
<br>
<br>　　老树依沙岸，柴门上下邻。断桥归郭路，细雨过溪人。白鹭双飞去，黄花数点新。惜无遗世友，联句坐苔茵。
<br>
<br>　　郯韶
<br>
<br>　　送僧归严陵
<br>
<br>　　春船上濑急，归路石溅溅。白石百花静，清江初月圆。偶逢林下叟，为话竹间禅。明发遥相忆，青山生莫烟。
<br>
<br>　　题宋氏绿野庄
<br>
<br>　　莫泊兰陵郡，朝过绿野庄。飞花渡江阔，垂柳荫门长。扫地春阴合，梳头荷气凉。几时重著屐，来此话沧浪。
<br>
<br>　　刘永之
<br>
<br>　　和杨伯谦韵
<br>
<br>　　酌酒长松下，垂萝拂酒杯。异禽窥药鼎，乳鹿卧书台。涧水穿林去，山云带雨回。相期同结屋，不厌野人来。
<br>
<br>　　金涓
<br>
<br>　　云门道中
<br>
<br>　　三月山南路，村村叫杜鹃。白云千嶂晓，斜月一溪烟。水冷长松井，春香小荠田。何时移别业？来往绣湖边。
<br>
<br>　　麻革
<br>
<br>　　渡洛
<br>
<br>　　泉石经行久，林丘弭望间。溪鸣风荡水，谷暗雨含山。淡淡轻鸥没，飞飞倦鸟还。世缘良自苦，空羡野云闲。
<br>
<br>　　卢挚
<br>
<br>　　青华观西轩
<br>
<br>　　琳宇夏天晓，官曹今日闲。深松欲无路，疏竹不遮山。静对黄冠语，时看白鸟还。平生林壑趣，聊复此窗间。
<br>
<br>　　陈德永
<br>
<br>　　暮春
<br>
<br>　　山馆青春老，溪扉白露斜。微风起新絮，小雨落余花。蜜满蜂登课，泥香燕作家。物情犹好在，人事益纷拏。
<br>
<br>　　潘纯
<br>
<br>　　题豫章杨季子水北山房
<br>
<br>　　旧闻杨季子，水北有山房。竹色长年绿，松阴五月凉。雨丝深钓渚，风帙散书床。亦欲相从去，江波不可航。
<br>
<br>　　许恕
<br>
<br>　　田舍写怀
<br>
<br>　　开荒临水驿，草蔓一何深！细雨滋牛力，新晴慰客心。稍看田野辟，不畏虎狼侵。麦饭香连屋，归耕傍绿阴。
<br>
<br>　　瞿智
<br>
<br>　　送于彦成归越次郯九成韵
<br>
<br>　　匡山于外史，上越有归舟。久负江湖约，宁知岁月流。琼书天上鹤，《渌水》镜中鸥。一曲真幽绝，当追贺监游。
<br>
<br>【出处】：
<br>文苑-历代诗集-元诗别裁集
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【卷五 七言律】
<br>
<br>　　元好问
<br>
<br>　　横波亭为青口帅赋
<br>
<br>　　孤亭突兀插飞流，气压元龙百尺楼。万里风涛接瀛海，千年豪杰壮山丘。疏星淡月鱼龙夜，老木清霜鸿雁秋。倚剑长歌一杯酒，浮云西北是神州。
<br>
<br>　　颍亭
<br>
<br>　　颍上风烟天地回，颍亭孤赏亦悠哉。春风碧水双鸥静，落日青山万马来。胜概销沉几今昔，中年登览足悲哀。远游拟续骚人赋，所惜匆匆无酒杯。
<br>
<br>　　被檄夜赴邓州幕府
<br>
<br>　　幕府文书鸟羽轻，敝裘羸马月三更。未能免俗私自笑，岂不怀归官有程？十里陂塘春鸭闹，一川桑柘晚烟平。此生只合田间老，谁遣春官识姓名？
<br>
<br>　　出都
<br>
<br>　　汉宫曾动伯鸾歌，事去英雄可奈何！但见觚棱上金爵，岂知荆棘卧铜驼？神仙不到秋风客，富贵空悲春梦婆。行过芦沟重回首，凤城平日五云多。
<br>
<br>　　寄刘继先
<br>
<br>　　清霜茅屋耿无眠，坐忆分携一慨然。楚客登临动归兴，谢公哀乐感中年。凄凉古驿人烟外，迤逦荒山雪意边。千树春风水杨柳，待君同系晋溪船。
<br>
<br>　　送樊顺之
<br>
<br>　　弓刀十驿岳莲州，渭水秦山得意秋。王粲从军正年少，庾郎入幕更风流。寒乡况味真鸡肋，清镜功名属虎头。寄谢溪风亭上月，老夫乘兴欲西游。
<br>
<br>　　刘因
<br>
<br>　　高亭
<br>
<br>　　高亭云锦绕清流，便是吾家太一舟。山影酒摇千叠翠，雨声窗纳一天秋。襟怀洒落景长胜，云影空明天共游。笑向白鸥问尘世，几人曾信有沧洲？
<br>
<br>　　夏日饮山亭
<br>
<br>　　借住郊园旧有缘，绿阴清昼静中便。空钩意钓鱼亦乐，高枕卧游山自前。露引松香来酒盏，雨催花气润吟笺。人来每问农桑事，考证床头《种树篇》。
<br>
<br>　　牟巘
<br>
<br>　　和刘朔斋海棠
<br>
<br>　　人物当今第一流，以花为屋玉为舟。晓妆未许褰帏看，夜醉何妨秉烛游。锦里宣华思旧梦，黄州定慧起新愁。何如归伴徐公饮，稳结一巢花上头。
<br>
<br>　　戴表元
<br>
<br>　　陪阮使君游玉几
<br>
<br>　　花满车茵酒满船，乱云堆里访枯禅。林深何处无芳草，人静有时闻杜鹃。神屋尽飞青磹，灵潭阴罩赤蜿蜒。居然悟得松风梦，回首庐山二十年。
<br>
<br>　　十月朔旦寄贵白兄弟
<br>
<br>　　黄牛村前秋叶飞，青螺峰外海云归。故人相思雪满鬓，客子独行风举衣。乌鹊定占谁屋喜，鲈鱼知比去年肥。当时歌酒江湖上，百里音书今亦稀。
<br>
<br>　　方夔
<br>
<br>　　田家杂兴二首
<br>
<br>　　樵路通村暗蒺藜，数椽茅蕝护疏篱。阴阴清樾风生树，拍拍苍鹅水满陂。记日旋锄烧地粟，上时新卖落车丝。晚晴惭愧逢端午，醉卧黄昏自不知。
<br>
<br>　　两两苍髯笑杖藜，蒨裙儿女隔笆篱。斜阳鸦噪烧钱社，细雨牛眠放牧陂。酒熟十千沽玉瀣，面香三丈卷银丝。客来偶及兴亡事，说与衰翁也自知。
<br>
<br>　　晚眺
<br>
<br>　　依稀风景小羌村，不欠东屯稻菽园。阿魏捣香风送响，雕胡擘玉水开痕。招邀紫翠山当座，标拨红黄菊上盆。世上去来俱是客，随风吹送梦归魂。
<br>
<br>　　熊鉌
<br>
<br>　　越州道中
<br>
<br>　　野田秋溜正潺潺，新翠乔林绕舍环。淡日凝烟横别浦，斜风吹雨过前山。柴扉初放牛羊出，渔艇方携蟹蛤还。自笑平生爱游览，天教长在水云间。
<br>
<br>　　陈深
<br>
<br>　　次韵子封承之游桃花坞
<br>
<br>　　阊门行乐送韶华，闲访城阴野老家。黄蝶得晴飞菜叶，翠禽隔浦啄桃花。衡门倒屣临官路，古渡横舟阁浅沙。亦有诗人时一到，醉吟行尽夕阳斜。
<br>
<br>　　袁易
<br>
<br>　　与师言客钱塘凡三月余，师言归后作诗奉寄
<br>
<br>　　灯花犹记别时红，为报君归我亦东。岂意黄尘迷瘦马，尚淹青眼送飞鸿。群山积雪清相射，千树寒梅望欲空。何逊扬州才思减，试烦妙语唤春风。
<br>
<br>　　春雨漫兴
<br>
<br>　　日日春阴只欲眠，强寻南陌复东阡。犹残碧树花多少，莫惜金尊酒十千。象管乌丝题往事，玉箫锦瑟负华年。愁来只对西山坐，卷起疏帘翠接天。
<br>
<br>　　江上平芜望欲迷，江边密雨细如丝。冥冥白昼飞花急，漠漠青林度鸟迟。春事又当二月莫，人生那得百年期？谁能苦惜缠头锦，唤起娇娆舞《柘枝》。
<br>
<br>　　郝经
<br>
<br>　　老马
<br>
<br>　　百战归来力不任，消磨神骏老骎骎。垂头自惜千金骨，伏枥仍存万里心。岁月淹延官路杳，风尘荏苒塞垣深。短歌声断银壶缺，常记当年烈士吟。
<br>
<br>　　落花
<br>
<br>　　彩云红雨暗长门，翡翠枝余萼绿痕。桃李东风蝴蝶梦，关山明月杜鹃魂。玉阑烟冷空千树，金谷香销漫一尊。狼籍满庭君莫扫，且留春色到黄昏。
<br>
<br>　　王惲
<br>
<br>　　过沙沟店
<br>
<br>　　高柳长途送客吟，暗惊时序变鸣禽。清风破暑连三日，好雨依时抵万金。远岭抱枝围野色，行云随马弄轻阴。摇鞭喜入肥城界，桑柘阴浓麦浪深。
<br>
<br>　　程钜夫
<br>
<br>　　寄郑信卿参政
<br>
<br>　　阙下相看未忍分，过门谁料不逢君。竟参华省江南去，定有新声天上闻。夜静每劳瞻紫气，春深几欲和《停云》。豫章台下南归路，何日论心到夕曛？
<br>
<br>　　吴澄
<br>
<br>　　题阁皂山
<br>
<br>　　汉吴仙迹两峰齐，欲拾瑶华路恐迷。宝殿青红疑地涌，林峦苍翠接天低。九重香案分云篆，八景琅函记玉题。仙鹤翔空清似水，步虚声在朵云西。
<br>
<br>　　元淮
<br>
<br>　　立春日赏红梅之作
<br>
<br>　　昨夜东风转斗杓，陌头杨柳雪才消。晓来一树如繁杏，开向孤村隔小桥。应是化工嫌粉瘦，故将颜色助花娇。青枝绿叶何须辨，万卉丛中夺锦标。
<br>
<br>　　赵孟頫
<br>
<br>　　和姚子敬秋怀
<br>
<br>　　搔首风尘双短鬓，侧身天地一儒冠。中原人物思王猛，江左功名愧谢安。苜蓿秋高戎马健，江湖日短白鸥寒。金尊绿酒无钱共，安得愁中却暂欢。
<br>
<br>　　闻捣衣
<br>
<br>　　露下碧梧秋满天，砧声不断思绵绵。北来风俗犹存古，南渡衣冠不及前。苜蓿总肥宛騕袅，琵琶曾泣汉婵娟。人间俯仰成今古，何待他时始惘然。
<br>
<br>　　岳鄂王墓
<br>
<br>　　鄂王墓上草离离，秋日荒凉石兽危。南渡君臣轻社稷，中原父老望旌旗。英雄已死嗟何及，天下中分遂不支。莫向西湖歌此曲，水光山色不胜悲。
<br>
<br>　　溪上
<br>
<br>　　溪上东风吹柳花，溪头春水净无沙。白鸥自信无机事，玄鸟犹知有岁华。锦缆牙樯非昨梦，凤笙龙管是谁家？令人苦忆东陵子，拟问田园学种瓜。
<br>
<br>　　次韵信仲晚兴
<br>
<br>　　萧萧残照晚当楼，寒叶疏云乱客愁。岁月蹉跎星北指，乾坤浩荡水东流。古来人物皆黄土，少日心情在一丘。独立无言风满袖，青山相对共悠悠。
<br>
<br>　　次韵王时观
<br>
<br>　　相思吴越动经年，一见情深重惘然。草木变衰人易老，江湖牢落雁难前。秦山半出青天上，禹穴遥临古道边。欲说旧游浑似梦，何时重上剡溪船？
<br>
<br>　　钱唐怀古
<br>
<br>　　东南都会帝王州，三月莺花非旧游。故国金人泣辞汉，当年玉马去朝周。湖山靡靡今犹在，江水悠悠只自流。千古兴亡尽如此，春风麦秀使人愁。
<br>
<br>　　纪旧游
<br>
<br>　　二月江南莺乱飞，百花满树柳依依。落红无数迷歌扇，嫩绿多情妒舞衣。金鸭焚香川上暝，画船挝鼓月中归。如今寂寞东风里，把酒无言对夕晖。
<br>
<br>　　见章得一诗因次其韵
<br>
<br>　　水色清涟日色黄，梨花淡白柳花香。即看时节催人事，更觉春愁恼客肠。无酒难供陶令饮，从人皆笑郦生狂。城南风暖游人少，自在晴丝百尺长。
<br>
<br>　　次韵端文和鲜于伯几所寄诗
<br>
<br>　　画舸西湖到处游，别来飞梦到杭州。百年底用忧千岁，一日相思似几秋。苦忆东南多胜事，空吟西北有高楼。只今赖有刘公斡，时写新诗解客愁。
<br>
<br>　　袁桷
<br>
<br>　　张虚靖圜庵扁曰归鹤次韵
<br>
<br>　　招仙游馆构亭亭，万叠松寒晓日青。玉局讲残春换劫，石台丹在草通灵。红羊赤马悲沧海，白虎苍龙俨大庭。为爱子乔笙鹤美，月凉时许夜深听。
<br>
<br>　　寄史允叟
<br>
<br>　　故国王孙佩碧兰，春去凉月倚朱阑。玉箫曲趁莺声转，金鼎香随蝶梦残。碧沚波清堪把钓，黄尘风急倦弹冠。外家文采惟君在，笑我冰髭跨晓鞍。
<br>
<br>　　马祖常
<br>
<br>　　奉和奥屯都事秋怀
<br>
<br>　　灵河七夕巧云稠，坠露声清夜得秋。月冷桂花飘左界，山寒荔子落东瓯。人怜纨缟裁衣袂，谁借蒲葵剪扇头。竹影近窗砧杵急，梦随南客问行舟。
<br>
<br>　　追和许浑游溪夜回韵
<br>
<br>　　溪水连云过竹间，溪声云影半潺潺。鹤来近屋童看熟，鹭下长松客对闲。每待月痕侵石坞，还期烟色认柴关。人生岂独官为贵，好向君王乞越山。
<br>
<br>　　龙虎台应制
<br>
<br>　　龙虎台高秋意多，翠华来日似鸾坡。天将山海为城堑，人倚云霞作绮罗。周穆故惭《黄竹赋》，汉高空奏《大风歌》。西京巡省非行幸，要使苍生乐至和。
<br>
<br>　　张养洁
<br>
<br>　　黄州道中
<br>
<br>　　濯足常思万里流，几年尘迹意悠悠。闲云一片不成雨，黄叶满城都是秋。落日断鸿天外路，西风长笛水边楼。梦回已悟人间世，犹向邯郸话旧游。
<br>
<br>　　虞集
<br>
<br>　　舟次湖口
<br>
<br>　　江沙如雪水无声，舟倚蒹葭雁不惊。霜气隔篷才数尺，斗杓插地已三更。抛书枕畔怜儿子，看剑灯前慨友生。尚有乘桴无限意，催人摇橹转江城。
<br>
<br>　　送袁伯长扈从上京
<br>
<br>　　日色苍凉映紫袍，时巡毋乃圣躬劳。天连阁道晨留辇，星散周庐夜属橐。白马锦鞯来窈窕，紫驼银瓮出蒲萄。从官车骑多如雨，只有扬雄赋最高。
<br>
<br>　　城东观杏花
<br>
<br>　　明日城东看杏花，丁宁儿子早将车。路从丹凤楼前过，酒向金鱼馆里赊。绿水满沟生杜若，暖云将雨少尘沙。绝胜羊傅襄阳道，归骑西风拥鼓笳。
<br>
<br>　　杨载
<br>
<br>　　宗阳宫望月分韵得声字
<br>
<br>　　老君台上凉如水，坐看冰轮转二更。大地山河微有影，九天风露寂无声。蛟龙并起承金榜，鸾凤双飞载玉笙。不信弱流三万里，此身今夕到蓬瀛。
<br>
<br>　　题沈君湖山春晓图诗卷
<br>
<br>　　沙堤接画桥，东风杨柳暗长条。莺随玉笛声偏巧，马受金羁气益骄。舞榭歌台临道路，佛宫仙馆入云霄。西湖春色年年好，底事诗翁叹寂寥。
<br>
<br>　　赠孙思顺
<br>
<br>　　天涯相遇两相知，对榻清谈玉屑霏。芳草漫随愁共长，青春不与客同归。薰风池馆蛙声老，落日帘栊燕子飞。南浦他年重到日，湖山应识谢玄晖。
<br>
<br>　　范梈
<br>
<br>　　题黄隐居秋江钓月图
<br>
<br>　　旧识先生隐者流，偶因图画想沧洲。断云满路碧窗晚，明月何年青嶂秋。世故风尘双短屐，生涯天地一扁舟。何由白石空矶畔，招得人间万户侯。
<br>
<br>　　揭傒斯
<br>
<br>　　梦武昌
<br>
<br>　　黄鹤楼前鹦鹉洲，梦中浑似昔时游。苍山斜入三湘路，落日平铺七泽流。鼓角沈雄遥动地，帆樯高下乱维舟。故人虽在多分散，独向南池看白鸥。
<br>
<br>　　送詹尊师归庐山
<br>
<br>　　香炉峰色紫生烟，一入京华路杳然。云碓秋闲舂药水，雨犁春卧种芝田。书凭海鹤来时寄，剑自潭蚊去后悬。忽报归期惊倦客，独淹微禄负中年。
<br>
<br>　　黄溍
<br>
<br>　　开元宫
<br>
<br>　　谁使藏舟一夕移，红楼翠幕未全非。曾闻帝子乘鸾去，疑有仙人化鹤归。烟径月明瑶草歇，石坛露冷碧桃稀。赤栏桥畔多时立，闲看杨花作雪飞。
<br>
<br>　　独立
<br>
<br>　　数尽飞花一怆然，壮心迢递夕云边。十年人事空流水，二月风光已杜鹃。过眼青春宁夏得，污人黄土绝堪怜。故园尚有平生约，可使苍苔到石田。
<br>
<br>　　即事
<br>
<br>　　南陌东阡草色齐，愔愔门巷客来稀。受风燕子轻相逐，著雨杨花湿更飞。绿树无言春又尽，红尘如雾手频挥。浮生莽莽吾何计，独立看云竟落晖。
<br>
<br>　　夏日漫书
<br>
<br>　　枕上初残柏子香，鸟声帘外已斜阳。碧山过雨晴逾好，绿树无风晚自凉。芳岁背人成荏苒，好诗和梦落苍茫。羊求何不来三径，门掩残书满石床。
<br>
<br>　　龙潭山
<br>
<br>　　二月清江照眼明，避风舟楫满回汀。断云挟雨时时黑，密叶藏花树树青。习隐未成陶令赋，行歌聊共屈原醒。碧潭光景无消息，坐看鱼儿点翠萍。
<br>
<br>　　柳贯
<br>
<br>　　次韵鲁参政观潮
<br>
<br>　　怒潮卷雪过樟亭，人立西风酒旆青。日毂行天沦左界，地机激水出东溟。倒排山岳穷千变，阖辟云雷竦百灵。望海楼头追胜赏，坐中宾客弁如星。
<br>
<br>　　次伯长待制韵送王继学修撰马伯庸应奉扈从上京
<br>
<br>　　山围黑谷翠漫漫，独许词臣息马看。跸道云开朝采正，蹛林风定雪花乾。赋成特赐麒麟罽，宴出初擎码瑙盘。岁岁八州人望幸，钩陈旗尾认朱竿。
<br>
<br>　　次韵伯庸待制上京寓直书事因以为寄
<br>
<br>　　举头凉影动明河，问讯仙人八月槎。斗下孤光悬太白，云间长御挟纤阿。《霓裳》催按新声遍，凤诏需承曲宴多。一代词华归篆刻，龙文还欲映琱戈。
<br>
<br>　　松翣新裁似鹤翎，手中云影落深青。宫花忽动红千帐，禁柳齐分绿半棂。金掌擎秋调玉屑，铜浑窥夜约银钉。不知太史朝来奏，东壁光联第几星？
<br>
<br>　　乌桓落日稍沉西，南极青山女堞低。马谷夏泉经雨涨，龙堆秋草拂云齐。一函祠检将升玉，万里丸封不用泥。儤直夜凉谈往事，乘车犹欲避鸡栖。
<br>
<br>　　送张明德使君赴南恩州
<br>
<br>　　几许炎州画里山，西风驱向马前看。诗人旧志三刀喜，边候新乘一障安。时取椰浆斟玉液，饶将桂蠹存雕盘。雪花定比常年大，燕寝香凝夜气寒。
<br>
<br>　　萨都剌
<br>
<br>　　赠刘云江宗师
<br>
<br>　　羽人推转阿香车，童子穿松拾翠华。天上赐衣沾雨露，山中诗锦织云霞。瑶台紫气秋横剑，石室丹光夜走砂。拟借茅君三白鹤，乘风骑到玉皇家。
<br>
<br>　　三衢马太守昂夫索题烂柯山石桥
<br>
<br>　　沿口龙眠紫气多，登临聊和《采芝歌》。烂柯仙子何年去？鞭石仙人此地过。乌鹊横空秋有影，银河垂地水无波。遥知题柱凌云客，天近应闻织女梭。
<br>
<br>　　台山怀古
<br>
<br>　　越王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日莫鹧鸪啼更急，荒台丛竹雨斑斑。
<br>
<br>　　过广陵驿
<br>
<br>　　秋风江上芙蓉老，阶下数株黄菊鲜。落叶正飞扬子渡，行人又上广陵船。寒砧万户月如水，老雁一声霜满天。自笑栖迟淮海客，十年心事一灯前。
<br>
<br>　　次韵登凌歊台
<br>
<br>　　山势如龙去复回，闲云野望护重台。离宫夜有月高下，辇路日无人往来。春色不随亡国尽，野花只作旧时开。断碑衰草荒烟里，风雨年年上绿苔。
<br>
<br>　　宋无
<br>
<br>　　次友人春别
<br>
<br>　　波流云散碧天空，鱼雁沉沉信不通。杨柳昏黄晚西月，梨花明白夜东风。秋千庭院人初下，春半园林酒正中。背倚阑干思往事，画楼魂梦可曾同？
<br>
<br>　　陈旅
<br>
<br>　　和维扬友人
<br>
<br>　　扬子江头水拍天，人家种柳住江边。吴娃荡桨潮生浦，楚客吹箫月满船。锦缆忆曾游此地，琼花开不似当年。竹西池馆多红药，日夜题诗舞袖前。
<br>
<br>　　送宜黄刘县尹
<br>
<br>　　宝剑妆成即远游，郎心何似妾心忧。茜裙香湿芙蓉雨，翠袖凉生薜荔秋。江北长愁宁滞酒，周南多病莫登楼。海门潮落江瑶美，能把千金买越舟。
<br>
<br>　　张翥
<br>
<br>　　听松轩为丹丘杜高士作
<br>
<br>　　长松千树拥前荣，虚籁还从树底鸣。一片海涛云杪堕，几番山雨月中生。茶香夜煮苓泉活，琴思秋翻鹤帐清。安得南华老仙伯，相随轩上说风声。
<br>
<br>　　忆吴兴
<br>
<br>　　忆泛苕华溪上船，故人为我重留连。半山塔寺藏云树，绕郭楼台住水天。白榜载歌明月里，青帘沽酒画桥边。计筹山下先茔在，欲往浇松定几年。
<br>
<br>　　忆维扬
<br>
<br>　　蜀冈东畔竹西楼，十五年前烂漫游。岂意繁华今劫火，空怀歌吹古扬州。亲朋未报何人在，战伐宁知几日休！惟有满襟狼籍泪，何时归洒大江流？
<br>
<br>　　秦淮晚眺
<br>
<br>　　赤栏桥下莫潮空，远火疏舂暗霭中。星月半天分落照，断云千里附归风。严城鼓角秋声早，故国山川王气终。莫讶时来一长望，越吟荆赋思无穷。
<br>
<br>　　郡城晚望览临武台故基
<br>
<br>　　全晋山川气象开，满城烟树拥楼台。土风旧有尧时俗，人物今无楚国材。千嶂晚云原上合，两河秋色雁边来。昔时胜赏空陈迹，落日登临画角哀。
<br>
<br>　　贡师泰
<br>
<br>　　送寿宏毅应奉赴兴国路经历
<br>
<br>　　院门深锁落松花，东接蓬莱小海斜。绛蜡夜深催视草，紫泥春蚤听宣麻。凤凰池上人辞直，鸿雁江南客过家。幕府秋来清似水，吟诗应对白鸥沙。
<br>
<br>　　送东流叶县尹
<br>
<br>　　江流东下县南迁，一簇人烟野岸边。荻笋洲青鸥鸟狎，杨花浪白鲚鱼鲜。印来聚吏排衙鼓，社到随民出俸钱。应是绣衣行部处，拦街齐颂长宫贤。
<br>
<br>　　朱仲文编修还江西，诸公分题赋诗为饯。予适同载南归，约至扬子桥分别，因为赋此
<br>
<br>　　瓜洲渡口山如浪，扬子桥头水似云。夹岸芙蕖红旖旎，满汀杨柳绿纷纭。一杯酒向今朝别，万里船从此地分。他日重来须舣棹，莫教惊散白鸥群。
<br>
<br>　　赠天台李炼师
<br>
<br>　　翠蛟青凤下晴空，家住天台第几重？岁久松肪成琥珀，夜深丹气出夫容。仙童奏简骑文虎，太乙悬旗起绛龙。昨夜从师到天上，故山还著白云封。
<br>
<br>　　迺贤
<br>
<br>　　次段吉甫助教春日怀江南韵
<br>
<br>　　花底开尊待月圆，罗衫半浥酒痕鲜。一年湖上春如梦，二月江南水似天。修禊每怀王逸少，听歌却忆李龟年。卜邻拟住吴山下，杨柳桥边檥画船。
<br>
<br>　　谢宗可
<br>
<br>　　睡燕
<br>
<br>　　补巢衔罢落花泥，困顿东风倦翼低。金屋昼长随蝶化，雕梁春尽怕莺啼。魂飞汉殿人应老，梦入乌衣路转迷。却怪卷帘人唤醒，小桥深巷夕阳西。
<br>
<br>　　吴师道
<br>
<br>　　城外见杏花
<br>
<br>　　曲江二十年前会，回首芳菲似梦中。老去京华度寒食，闲来野水看东风。树头绛雪飞还白，花外青天映更红。闻说琳宫更佳绝，明朝携酒访城东。
<br>
<br>　　周权
<br>
<br>　　秋日
<br>
<br>　　石脉泉花蘸眼明，竹根沙路旧经行。云归天际山容淡，日落江头雁影横。梧叶庭除秋渐老，豆花篱落晚初晴。客行迢递归心远，烟火苍茫起莫程。
<br>
<br>　　晚春
<br>
<br>　　轻车繁吹尚纷纭，衮衮香浮紫陌尘。杜宇青山三月莫，桃花流水一溪云。东风旗旆亭中酒，小雨阑干柳外人。何许数声牛背笛，天涯芳草正斜曛。
<br>
<br>　　袁士元
<br>
<br>　　和嵊县梁公辅夏夜泛东湖
<br>
<br>　　短棹乘风湖上游，湖光一鉴湛于秋。小桥夜静人横笛，古渡月明僧唤舟。鸳浦藕花初过雨，渔家灯影半临流。酒阑兴尽归来后，依旧青山绕客楼。
<br>
<br>　　黄镇成
<br>
<br>　　舟过石门梁安峡
<br>
<br>　　书画船头载酒回，沧洲斜日隔风埃。一双白鸟背人去，无数青山似马来。天际雨帆梁峡出，水心云寺石门开。同游有客如高李，授简惟惭赋岘台。
<br>
<br>　　郑元祐
<br>
<br>　　和萨天锡留别张贞居寄倪元镇
<br>
<br>　　梁溪岁莫若为情，溪上梅花待晓晴。径雪冷埋山履齿，檐冰夜堕石床声。《内篇》携向松根读，如意持将竹里行。短晷何能理幽事？南窗剪烛话寒更。
<br>
<br>　　周伯琦
<br>
<br>　　七月七日同宋显夫学士暨经筵僚属游上京西山纪事二首
<br>
<br>　　联冈叠阜卫神都，万幕平沙八阵图。朝市星垣周社稷，宗藩盘石汉规摹。官堤亘野丰青草，禁篽深林暗碧榆。地辟天开到今日，九重垂拱制寰区。
<br>
<br>　　盘盘绝顶抚峥嵘，目尽天涯一掌平。海气腾空摇铁刹，山风卷雾净金城。鞲鹰秋健诸酋帐，苑马宵肥七校营。相顾依然情未已，携壶明日约同倾。
<br>
<br>　　陈基
<br>
<br>　　题玉山草堂
<br>
<br>　　隐居家住玉山阿，新制茅堂接薜萝。悲翠飞来春雨歇，麝香眠处落花多。《竹枝》已听巴人调，桂树仍闻楚客歌。明日扁舟入青浦，不堪离思隔沧波。
<br>
<br>　　张宪
<br>
<br>　　留别赛景初
<br>
<br>　　暖云将雨骤阴晴，四月罗衣尚未成。万点愁心飞絮影，五更残梦卖花声。方空越白承恩厚，绣衤屈诸于照道明。自笑穷途不归去，空怀漫刺阖闾城。
<br>
<br>　　杨维桢
<br>
<br>　　钱塘怀古率堵无傲同赋
<br>
<br>　　天山乳凤飞来小，南渡衣冠又六朝。劫火自焚杨琏塔，箭锋犹抵伍胥潮。磷光夜附山精出，龙气秋随海雾消。惟有宫人斜畔月，多情还自照吹箫。
<br>
<br>　　寄卫叔刚
<br>
<br>　　二月春光如酒浓，好怀每与故人同。杏花城郭青旗雨，燕子楼台玉笛风。锦帐将军烽火外，凤池仙客碧云中。凭谁解释春风恨？只有江南盛小丛。
<br>
<br>　　无题效商隐体四首（与袁子英同赋）
<br>
<br>　　当轩队子立红靴，龟甲屏凤拥绛纱。公子银瓶分汗酒，佳人金胜剪春花。曲调青凤歌声转，觥进黄鹅舞势斜。五十男儿头未白，临流洗马走红沙。
<br>
<br>　　主家院落近连昌，燕子归来旧杏梁。金埒近收青海骏，锦笼初教雪衣娘。卷衣甲帐春容晓，吹笛西楼月色凉。今夜阿鸿新进剧，黄金小带荔枝装。
<br>
<br>　　二月皇都花满城，美人多病苦多情。一双孔雀衔青绶，十二飞鸿上锦筝。酒掬珍珠传玉掌，羹分甘露倒银罂。不堪容易少年事，争遣狂夫作后生。
<br>
<br>　　天街如水夜初凉，照室铜盘璧月光。别院三千红芍药，洞房七十紫鸳鸯。绣靴蹋踘句骊样，罗帕垂弯女直妆。愿尔康强好眠食，百年欢乐未渠央。
<br>
<br>【出处】：
<br>文苑-历代诗集-元诗别裁集
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
