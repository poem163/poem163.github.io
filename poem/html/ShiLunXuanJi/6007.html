<HTML>
<HEAD>
<TITLE>升庵诗话（三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 升庵诗话（三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>升庵诗话（三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=6007"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'升庵诗话（三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[升庵诗话（三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　○梁武白纻辞 
<br>
<br>
<br>　　“硃丝玉柱罗象筵，飞琯促节舞少年。短歌流目未肯前，含笑一转私自怜。”此喻君臣朋友相知不尽者也。《楚辞》“私自怜兮何极”，三字极有意。人君之聘臣，宰相之荐贤，相知必深，相信必素，而後可出。“曰黄昏以为期兮，羌中道而改路。”“交不终兮怨长，期不信兮告予以不闲。”屈子所以三致意而怨叹也。还观古今炯戒多矣，有相知相信之深，一出而成功者，伊尹傅说也；有相知相信未深，确乎不拔者，严子陵苏云卿也。孔明感三顾而出，先主终违草庐之言，守小信不取荆州，狼狈当阳，欲奔苍梧，非孔明求救孙将军，是亦刘表而已。後人好议论者，犹云“只合终身作卧龙”。下此如苻秦之王猛，唐氏之魏徵，不思其身後之言，伐晋，伐高丽，以致败亡。余谓二君之骄忿甚矣，王猛魏徵纵不死，亦不能止其行也。又下此则范增韩生而已，是女之见金夫而不有躬者也。宋人诗话，以此诗为古今第一，良有深见，而不著其说，余特为衍之。 
<br>
<br>
<br>　　○梁武帝父子诗谶 
<br>
<br>
<br>　　梁武帝《冬日》诗：“雪花无著蒂，冰镜不安台。”梁简文《咏月》诗：“飞轮了无辙，明镜不安台。”竟成二谶。 
<br>
<br>
<br>　　○梁简文咏枫叶诗 
<br>
<br>
<br>　　“萎绿映葭青，疏红分浪白。落叶洒行舟，仍持送远客。”此诗二十字，而用彩色四字，在宋人则以为忆矣；以为彩色字多，不庄重，不古雅，如此诗何尝不庄重古雅耶？ 
<br>
<br>
<br>　　○梁简文和萧侍中子显春别 
<br>
<br>
<br>　　“别观蒲桃带实垂，江南豆蔻生连枝。无情无意尚如此，有心有恨徒自知。”《诗》云：“隰有苌楚，猗傩其枝。夭之沃沃，乐子之无知。”此诗祖其意。 
<br>
<br>
<br>　　○书云 
<br>
<br>
<br>　　诗人冬至用书云事，宋人小说以为分至启闭，必书云物，独以为冬至事，非也。余按《春秋感精符》云：“冬至，有云迎送日者，来岁美。”宋忠注曰：“云迎日出，云送日没也。”冬至独用书云事，指此未为偏失也。 
<br>
<br>
<br>　　○○眠 
<br>
<br>
<br>　　《楚辞》：“远望兮阡眠。”陆机诗：“林薄杳阡眠。”吕延济曰：“阡眠，原野之色。”按《说文》：“，山谷青々也。”则“阡眠”字当作“眠”。又《列子》云：“郁郁芊芊。”注：“芊芊，茂盛之貌。”李白赋“彩翠兮芊眠”。“眠”作“芊眠”，亦通。《文选》别作“千眠”，字皆从目。 
<br>
<br>
<br>　　○唐诗葳蕤 
<br>
<br>
<br>　　唐诗“春楼不闭葳蕤锁”，又“望见葳蕤举翠华”，“葳蕤”旗名，卤簿中有之。孙氏《瑞应图》云：“葳蕤瑞草，王者礼备至则生。”今之字书，例解为草木之状，未得其原也。 
<br>
<br>
<br>　　○唐诗主情 
<br>
<br>
<br>　　唐人诗主情，去《三百篇》近；宋人诗主理，去《三百篇》却远矣。匪惟作诗也，其解诗亦然。且举唐人闺情诗云：“袅袅庭前柳，青青陌上桑。提笼忘采叶，昨夜梦渔阳。”即《卷耳》诗首章之意也。又曰：“莺啼绿树深，燕语雕梁晚。不省出门行，沙场知近远。”又曰：“渔阳千里道，近於中门限。中门逾有时，渔阳常在眼。”又云：“梦里分明见关塞，不知何路向金微。”又云：“妾梦不离江上水，人传郎在凤凰山。”即《卷耳》诗後章之意也。若如今诗传解为托言，而不以为寄望之词，则《卷耳》之诗，乃不若唐人作闺情诗之正矣。若知其为思望之词，则诗之寄兴深，而唐人浅矣。若使诗人九原可作，必蒙印可此说耳。 
<br>
<br>
<br>　　○唐诗翻三百篇意 
<br>
<br>
<br>　　唐刘采春诗：“那年离别日，只道往桐庐。桐庐人不见，今得广州书。”此本《诗疏》“何斯违斯”一句，其疏云：“君子既行王命於彼远方，谓适居此一处，今复乃去此，更转远於馀方。”韦苏州诗：“春潮带雨晚来急，野渡无人舟自横。”此本於《诗》“汎彼柏舟”一句，其疏云：“舟载渡物者，今不用而与众物泛泛然俱流水中，喻仁人之不见用。”其馀尚多类是。《三百篇》为後世诗人之祖，信矣。 
<br>
<br>
<br>　　○唐诗绝句误字 
<br>
<br>
<br>　　唐诗绝句，今本多误字，试举一二，如杜牧之《江南春》云“十里莺啼绿映红”，今本误作“千里”，若依俗本，“千里莺啼”，谁人听得？“千里绿映红”，谁人见得？若作十里，则莺啼绿红之景，村郭楼台，僧寺酒旗，皆在其中矣。又《寄扬州韩绰判官》云“秋尽江南草未凋”，俗本作“草木凋”。秋尽而草木凋，自是常事，不必说也，况江南地暖，草本不凋乎。此诗杜牧在淮南而寄扬州人者，盖厌淮南之摇落，而羡江南之繁华，若作草木凋，则与“青山明月”、“玉人吹箫”不是一套事矣。余戏谓此二诗绝妙，“十里莺啼”，俗人添一撇坏了，“草未凋”，俗人减一画坏了，甚矣，士俗不可医也。又如陆龟蒙《宫人斜》诗云“草着愁烟似不春”，只一句，便见坟墓凄恻之意。今本作“草树如烟似不春”，“草树如烟”，正是春景，如何下得“不春”字。读者往往忽之，亦食不知味者也。 
<br>
<br>
<br>　　○唐诗不厌同 
<br>
<br>
<br>　　唐人诗句，不厌雷同，绝句尤多，试举其略。如“忽见陌头杨柳色，悔教夫婿觅封侯。”王昌龄《春闺怨》也。而李颀《春闺怨》亦云：“红粉女兒窗下羞，画眉夫婿陇西头。自怨愁容长照镜，悔教征戍觅封侯。”王勃《九日诗》云：“九月九日望乡台，他席他乡送客朴。人今已厌南中苦，鸿雁那从北地来。”而卢照邻《九日》诗亦云：“九月九日眺山川，归心归望积风烟。他乡共酌金花酒，万里同悲鸿雁天。”杜牧《边上闻胡笳》诗云：“何处吹笳薄暮天，塞垣高鸟没狼烟。游人一听头堪白，苏武争禁十九年。”胡曾诗云：“漠漠黄沙际碧天，问人云此是居延。停骖一顾犹魂断，苏武争消十九年。”戎昱《湘浦曲》云：“虞帝南巡不复还，翠娥幽怨水云间。昨夜月明湘浦宿，闺中环珮度空山。”高骈云：“帝舜南巡不复还，二妃幽怨水云间。当时珠泪垂多少，只到而今竹尚斑。”白乐天诗：“绿浪东西南北水，红阑三百九十桥。”刘禹锡云：“春城三百九十桥，夹岸硃楼隔柳条。”杜工部霅：“新春看又过，何日是归年？”李太白云：“万里关塞断，何日是归年？”莺莺诗：“自从销瘦减容光，万转千回嬾下床。不为傍人羞不起，因郎憔悴却羞郎。”阳詹《太原妓》诗：“自从销瘦减容光，半是思郎半恨郎。欲识旧时云髻样，开奴床上镂金箱。”李贺《咏竹》云：“无情有恨何人见，露压烟笼千万枝。”皮日休《咏曰莲》云：“无情有恨何人见，月晓风清欲堕时。”陆龟蒙《送棋客》诗云：“满目山川似弈棋，况当秋雁正斜飞。金门若召杨元保，赌取江东太守归。”温庭筠《观棋》诗云：“闲对楸枰倾一壶，黄华坪上几成卢。他时谒帝铜池水，便赌宣城太守无。” 
<br>
<br>
<br>　　○唐舜妓着靴 
<br>
<br>
<br>　　舒元舆《咏妓女从良》诗云：“湘江舞罢却成悲，便脱蛮靴出凤帏。谁是蔡邕琴酒客，曹公怀旧嫁文姬。”可考唐时妓女舞饰也。按《说文》：“鞮，四夷舞人所着屦也。”《周礼》有鞮鞻氏，亦是四夷之舞。今之乐部舞妆，皆出四夷。唐人舞妓皆着靴，犹有此意。卢肇《枯枝舞赋》：“靴瑞锦以莺云匝，袍蹙金而雁欹。”乐府歌：“锦靴玉带舞回云。”杜牧之《赠妓》诗曰：“舞靴应任傍人看，笑脸还须待我开。”黄山谷《赠妓词》云：“风流太守，能笼翠羽，宜醉金钗，且留取垂杨掩映映庭阶。直待硃轮去後，便从伊穿袜弓鞋。”则汴宋犹似唐制，至南渡头妓女窄袜弓鞋如良人矣。故当时有苏州头杭州脚之谚云。“蛮靴”一本作“鸾靴”，卢肇赋一本云“靴瑞锦以鸾匝，袍蹙金而雁欹”，以鸾当是，并识於此。 
<br>
<br>
<br>　　○唐彦谦垂柳 
<br>
<br>
<br>　　“绊惹东风别有情，世间谁敢斗轻盈。楚王宫里三千女，饥损蛮腰学不成。”蛮腰或作纤腰，非。咏柳而贬美人，咏美人而贬柳，唐人所谓尊题格也，诗家常例。 
<br>
<br>
<br>　　○唐彦谦诗 
<br>
<br>
<br>　　唐彦谦绝句，用事隐僻，而讽谕悠远似李义山。如《春天捷西蜀题沱江驿》云：“野客乘轺非所宜，况将儒服报戎机。锦江不识临邛酒，幸免相如渴病归。”即李义山“相如未是真消渴，犹放沱江过锦城”之意也。馀如《登兴元城观烽火》云：“汉川城上角三呼，护跸防边列万夫。褒姒冢前烽火起，不如泉下破颜无。”《邓艾庙》云：“昭烈遗黎死尚羞，挥刀斫石恨谯周。如何千载留遗庙，血食巴山伴武侯。”此即唐人《题吴中范蠡庙》云“千年宗国无穷恨，只合江边祀子胥”之句也。《汉殿》云：“鸟去云飞意不通，夜坛斜月转桐风。君王寂虑无消息，却就真人觅钜公。”首首有醖藉，堪吟咏，比之贯休胡曾辈天坏矣。考其世，盖僖宗时人也。 
<br>
<br>
<br>　　○唐人传奇小诗 
<br>
<br>
<br>　　诗盛於唐，其作者往往托於传奇小说，神仙幽怪，以传於後，而其诗大有绝妙今古，一字千金者，试举一二。“卜得上峡日蟋来风浪多。巴陵一夜雨，肠断木兰歌。”又：“雨滴空阶晓，无心换夕香。井梧花落尽，一半在银床。”又：“旧日闻箫处，高楼当月宫。梨花寒食夜，深闭翠微中。”又：“人事 
<br>
<br>
<br>　　无人笑，含娇何处娇。徘徊花上月，空度可怜宵。” 
<br>
<br>
<br>　　○唐求送人之邛州 
<br>
<br>
<br>　　“鹤鸣山下客，满箧荷瑶琨。放马荒田草，看碑古寺门。渐寒沙上路，欲暝水边村。莫忘分襟处，梅花扑酒樽。”唐求，嘉州沬江人，所谓“诗瓢唐山人”也。此诗为集中第一。 
<br>
<br>
<br>　　○唐诗人郑仲贤 
<br>
<br>
<br>　　余弟姚安太守未庵慥，字用能，酒边诵一绝句云：“‘亭亭画舸系春潭，只待行人酒半酣。不管烟波与风雨，载将主恨过江南。’兄以为何人诗？”余曰：“按《宋文鉴》，则张文潜诗也。”未庵取《草堂诗馀》，周美成《尉迟杯》注云：“唐郑仲贤诗。”余因叹唐之诗人，姓名隐而不传者何限？或张文潜爱而书之，遂以为文潜之作耳。 
<br>
<br>
<br>　　○屠苏为草名 
<br>
<br>
<br>　　周王褒诗：“飞甍彫翡翠，绣桷画屠苏。”屠苏本草名，画于屋上，因草名以名屋。杜诗云：“愿随金騕褭，走置锦屠苏。”屋名也。後人又借屋名以名酒，“元是屠苏酒”是也。又大帽形类屋，亦名屠苏，《南史》谣云“屠苏日覆两耳”是也。 
<br>
<br>
<br>　　○望行人 
<br>
<br>
<br>　　“自从江树秋，日日望江楼。梦见离珠浦，书来在桂州。不同鱼比目，终恨水分流。久不开明镜，多应是白头。”王建诗多俗，此诗却有初唐之风，当表出之。 
<br>
<br>卷九 
<br>
<br>
<br>
<br>
<br>
<br>　　○渚宫妓高使君别宴 
<br>
<br>
<br>　　“悲莫悲兮生别离，登山临水送将归。武昌无限新栽柳，不见杨花似雪飞。”高骈自渚宫移镇扬州，别宴口占楚词二句，使幕下续之，久未有应。有一妓进曰：“贱妾感相公之恩，续貂可乎？”即收泪吟曰云云，合座大加赏叹，骈厚赠之。其诗绝佳，虽使温李为之，不过如此。“飞”一作“时”。 
<br>
<br>
<br>　　○盛小丛突厥三台 
<br>
<br>
<br>　　“雁门山上雁初飞，马邑阑中马正肥。昨夜阴山逢驿使，殷勤南北寄征衣。”盛小丛，雁门妓女也。此诗甚佳，乐府歌之。《三台》，曲名，自汉有之，而调之长短，随时变易。韦应物集有《上皇三台》，元曲有《鬼三台》，讹为“三台”云。 
<br>
<br>
<br>　　○豆蔻 
<br>
<br>
<br>　　杜牧之诗：“娉娉袅袅十三馀，豆蔻梢头二月初。”刘孟熙谓《本草》云：“豆蔻未开者，谓之含胎花，言少而娠也。”其所引《本草》，是言少而娠者也。且牧之诗，本咏娼女，言其美而且少，未经事人，如豆蔻花之未开耳，此为风情言，非为求嗣言也。若倡而娠，人方厌之，以为绿叶成阴矣，何事入咏乎？ 
<br>
<br>
<br>　　○庄子解 
<br>
<br>
<br>　　《庄子》为书，虽恢谲佚宕於《六经》外，譬犹天地日月，固有常经常运，而风云开阖，神鬼变幻，要自不可阙，古今文士每奇之。顾其字面，自是周末时语，非後世所能悉晓。然尚有可徵者，如正获之问於监市履犭希，乃《大射》有司正、司获，见《仪礼》。解之以牛之白颡者，与豚之亢鼻者，与人之有痔病者，不可以适河，乃古天子春有解祠，见《汉郊祀志》。唐子乃掌堂涂之子，犹周王侯之子称门子。义台乃仪台。郑司农云：“故书仪为义。”“其脰肩肩”，乃见《考工记》：“梓人为磬文，数目顅胫。”肩即顅字。如此类不一，而士无古学，不足以知之。诸家解者，或敷演清谈，或牵联禅语，或强附儒家，漫曰此文字奇处妙绝，又恶识所谓奇妙。千八百载，作者之意郁而未伸，剽窃之用，转而多误。罗勉道《庄子循本序》。《内则》“卵酱，读作鲲”，《国语》亦云“鱼禁鲲鲕”，皆以鲲为鱼子。庄子乃以至小为至大，便是滑稽之开端。《南史·吉翂传》：“鲲鲕蝼蚁，尚贪其生。”音渥。蛁音刀料。鹘鸟音嘲。 
<br>
<br>
<br>　　西蜀范无隐云：“未成心，则真性混融，太虚同量，成心则已离乎性，有善有恶矣。人处世间，应酬之际，有不免乎成心，发思而求之於未成之前，则善恶不萌，是非无朕，何所不齐哉？”其论精当，足以尽祛前惑。“梦而为蝶，不知有周；觉而为周，不知有蝶。其势不能合，必有时而分矣。万物之化亦如此。休独疑《逍遥游》，尽性也。《齐物论》，穷理也。《养生主》，修身也。”碧虚陈景允。“圣人成焉，以身徇道而成功。圣人生焉，以道徇身而全生也。”陈详道注。“儵忽生而浑沌死，以喻外王之功成，而内圣之道民。”陈碧虚曰：“好生者以世事为乐，趣死者以人世为劳，唯超生死者，可以论其大概矣。”髑髅注。 
<br>
<br>
<br>　　○庄定山诗 
<br>
<br>
<br>　　庄定山早有诗名，诗集刻於生前，浅学者相与效其“太极圈兒大，先生帽子高”，以为奇绝。又有绝可笑者，如“赠我一壶陶靖节，还他两首邵尧夫”，本不是佳语，有滑稽者，改作《外官答京宦苞苴》诗云：“赠我两包陈福建，还他一疋好南京。”闻者捧腹。然定山晚年诗入细，有可并唐人者。古诗如《题竹》及《养庵》两篇，七言如《题玉川画》，五言律如：“野暝微孤树，江清著数鸥。与君真自厚，不是两相留。”七言律如《游琅琊寺》：“偶上蓬莱第一峰，道人今夜宿芙蓉。尘埋下界三竿丈，月在西岩七十峰。”《罗汉寺》云：“溪声梦醒偏随枕，山色楼高不碍墙。”又如：“狂搔短发孤鸿外，病卧高楼细雨中。”《病眼》云：“残书汉楚灯前垒，草阁江山雾里诗。”《舟中》云：“千家小聚村村暝，万里河流岸岸同。”又：“秋灯小榻留孤艇，疏雨寒城打二更。”又：“北海风回帆腹饱，长河霜冷岸痕高。”《和沈仲律原字韵》云：“心无牛口干秦穆，迹继龙头愧邴原。”又云：“藜羹莫道无莱妇，兰畹应知负屈原。”《寄刘东山》云：“尘外有人占紫气，镜中疑我尚硃颜。”《次东峤韵》云：“电悬双眼疑秋水，髻拥三花御野风。”又：“岂无湖水甘神氵粪，更有溪毛当紫芝。”《书东山草堂扁》云：“封题云卧东山扁，歌咏司空表圣诗。天阙星辰遗旧履，橘洲岁月有残棋。石横流潦潜蚪角，梅迸垂萝屈铁枝。自笑野人闲袖手，云烟浓淡忽交驰。”次首云：“沙苑草非骐骥秣，潇湘竹 
<br>
<br>
<br>　　是凤凰枝。紫虚有约千回醉，笑指僧趺亦坐驰。”又：“招隐谁甘同寂寞，著书不独为穷愁。”《木昌道中》云：“行客自知无岁暮，宾鸿不记有家归。”《寄邓五羊》云：“後时自许甘邱过于，前席将无问鬼神。浮世虚名非得已，出山小草却悲人。别时笑语风吹断，会处迷离梦写真。四十馀年一回首，乾旋坤转有冬春。”此数首若隐其姓名，观者决不谓定山作也。 
<br>
<br>
<br>　　○晁诗 
<br>
<br>
<br>　　晁元忠诗：“安得龙湖潮，驾回安河水。水从楼前来，中有美人泪。人生高唐观，有情何能已。”晏小山《留春令》云：“别浦高楼，曾漫倚对江南千里。楼下分流水，声中有当日凭高泪。”全用其语。 
<br>
<br>
<br>　　○粘天 
<br>
<br>
<br>　　庾阐《扬都赋》：“涛声动地，浪势沾天。”本自奇语。昌黎祖之曰：“洞庭漫汗，粘天无壁。”张祜诗“草色粘天鶗鴂恨”，黄山谷“远山粘天吞钓舟”，秦少游小词“山抹微云，天粘衰草”，正用此字为奇。今俗本作“天连”，非矣。 
<br>
<br>
<br>　　○侧寒 
<br>
<br>
<br>　　唐诗“春寒侧侧掩重门”，王介甫“侧侧轻寒剪剪风”，许奕小词“玉楼十二春寒侧”，吕圣求词“侧寒斜雨”，“侧寒”字词人相承用之，不知所出，在意侧不正也。侧寒字甚新，特拈出之。 
<br>
<br>
<br>　　○掘柘掘音担。按此节已略见卷三《白苎舞》条。 
<br>
<br>
<br>　　《乐苑》云：“羽调有《柘枝曲》，商调有《掘柘枝》。”此舞因曲为名，用二女童，帽施金铃，抃转有声，其来也於二莲花中藏之，花折而後见，对舞相呈，实舞中雅妙者也。段成式《寄温庭筠云草蓝纸》诗曰：“三十六鳞充使时，数番犹得寄相思。待将袍祅重抄了，写尽襄阳《掘柘词》。”《掘柘词》，温集中亦有。 
<br>
<br>
<br>　　○探情以华 
<br>
<br>
<br>　　《文选》王仲宣诗：“探情以华，睹著知微。”本於《史记律书》“情核其华，道著明矣”之语。华者，帽“酒正离悲促，歌工别曲凄。”“山明疑有雪，岸白不关沙。”《咏杳花云：“依稀映林坞，烂熳开山城。”《寄王琳》云：“玉关道路远，金陵信使疏。独下千行泪，开君万里书。”《望渭水》云：“树似新亭岸，沙如龙尾湾。犹言吟暝浦，应有落帆还。”此二绝，即一篇《哀江南赋》也。《重别周尚书》云：“阳关万里道，不见一人归。惟有河边雁，年年南向飞。”《咏桂》云：“南中有八桂，繁华无四时。不识风霜苦，安知零落期。”唐人绝句，皆亻放效之。 
<br>
<br>
<br>　　○庾信诗 
<br>
<br>
<br>　　庾信之诗，为梁之冠绝，启唐之先鞭。史评其诗曰绮艳，杜子美称之曰清新，又曰老成。绮艳清新，人皆知之，而其老成，独子美能发其妙。余尝合而衍之曰：绮我伤质，艳多无骨。清易近薄，新易近尖。子山之诗，绮而有质，艳而有骨，清而不薄，新而不尖，所以为老成也。若元人之诗，非不绮艳，非不清新，而乏老成。宋人诗则强作老成态度，而绮艳清新，概未之有。若子山者可谓兼之矣。不然，则子美何以服之如此。 
<br>
<br>
<br>　　○庾肩吾烛影诗 
<br>
<br>
<br>　　“垂焰垂花比芳树，随风随水俱难驻。秦娥软舞隙中来，李吾夜续光中度。烛龙潜曜城鸟啼，阴阴叠鼓朝天去。”一作“春枝拂岸影上来，还杯绕客光中度”。 
<br>
<br>
<br>　　○晨鸡鸣高树 
<br>
<br>
<br>　　“晨鸡振翮鸣，出洞擅奇声。蜀道随金马，天津应玉衡。摧冠验远石，系火出连营。争栖斜揭暮，解翼横飞度。试饮淮南药，翻上仙都树。枝低且候潮，叶浅还承露。枝低触严霜，叶浅伺朝阳。不见猜君怯宝剑，勇战出花场。当损黄金距，谁论白玉珰。岂知长鸣逢汉帝，恃气遇周王。流名说鲁国，分影入陈仓。不复愁苻朗，犹能感孟尝。”金马碧鸡，无中生有，妙句也。《纬书》：玉衡星精为鸡。 
<br>
<br>
<br>　　○栀子同心 
<br>
<br>
<br>　　梁徐悱妻刘三娘诗：“两叶虽为赠，交情永未因。同心何处切，栀子最关人。”唐施肩吾《杂曲》：“怜时鱼得水，怨罢商与参。不如山栀子，却解结同心。”结句又与刘三娘《光宅寺诗》同。 
<br>
<br>
<br>　　○陶渊明九月九日 
<br>
<br>
<br>　　“野人迷节候，端坐隔尘埃忽见黄花吐，方知素节回。映崖千段发，临浦万株开。香气徒盈把，无人送酒来。”按周麟曰：“渊明古体蟠曲，入八句中，浑然天成，唐末诸人所不能也。” 
<br>
<br>
<br>　　○陶弼 
<br>
<br>
<br>　　陶弼，宋仁宗时人，有诗名，仕於两广，诗绝似晚唐。《宋文鉴》选其二首，《虔化县》云：“暖雪梅花树，晴雷赣石溪。”《出岭》云：“天文离卷石，人影背含沙。”其他如《僧寺》云：“花露生瓶水，松风落架书。”《早行》云：“照枕残鸡月，吹灯落叶风。”李洞喻凫，可相伯仲。 
<br>
<br>
<br>　　○陪族叔侍郎晔及贾舍人至游洞庭 
<br>
<br>
<br>　　“洞庭西望楚江分，水尽南天不见云。日落长沙秋色远，不知何处吊湘君。”此诗之妙不待赞，前句云“不见”，後句“不知”，读之不觉其复。此二“不”字，决不可易。大抵盛唐大家正宗作诗，取其流暢，不似後人之拘拘耳。柳发此义。 
<br>
<br>
<br>　　○又 
<br>
<br>
<br>　　“帝子萧湘去不还，空馀秋草洞庭间。淡扫明湖开玉镜，丹青画出是君山。”洞庭为楚之巨浸大观，近日士夫崇尚别号，楚人以洞庭取号者，比比是：曰洞野，曰洞泽，曰洞胡、洞阳、洞阴、洞滨。唐池南侍御云：“太白诗中‘明湖’二字，奇甚无人拈出为别号及亭扁者。” 
<br>
<br>
<br>　　○悠字单用 
<br>
<br>
<br>　　《诗》“悠悠苍天”，注：“眇邈无期貌。”後人押韵，罕有单用者，惟《庄子》有“荒唐谬悠”，《後汉书》“任重道悠”，张平子《西京赋》“建辰旅之太常，纷焱悠以空裔”，佛经“道性天悠”，可以单押。 
<br>
<br>
<br>　　○悠字押韵 
<br>
<br>
<br>　　《说文》“攸，行水也。”字本从水，省作攸，借为所字。《古文苑西岳碑》：“灵则有攸。”秦嘉《迷婚》诗：“神启其吉，果获令攸。”《文选》：”纷焱悠以容裔。”注：“旌旗摇动貌。”悠字，《诗》中除“悠悠”之外，只有“焱悠”与《庄子》“谬悠”、《内典》“道性天悠”可押。“攸”，所也。韩文：“壶仪之攸。”《左传》：“湫乎攸乎。”注：“乘危貌。”又“郁攸”，火气也。《五行传》“卸於怵攸”，言人君遇灾，以忧为所，则可免也。“怵攸”，犹言敬作所也。《前汉书叙传》：“攸攸外寓。”《支遁传》：“尝游外国，岁数囊悠。”按此条与前条小异，故两存之。 
<br>
<br>
<br>　　○寄衣曲 
<br>
<br>
<br>　　唐长孙佐辅《寄衣曲》云：“征人去年戍辽水，夜得边书字盈纸。挥刀就烛裁红绮，结作同心达千里。君寄边书书莫绝，妾答同心心自结。同心再解心不离，书字频开字愁灭。结成一夜和泪封，贮书只在怀袖中。莫如书字固难久，愿学同心长可同。”佐辅，盛唐人，诗集亡逸。此诗《英华》亦不载，故谨录之。 
<br>
<br>
<br>　　○寄明州于驸马 
<br>
<br>
<br>　　“平阳音乐随都尉，留滞三年在浙东。吴越声邪无法曲，莫教偷入管弦中。”南方歌词，不入管弦，亦无腔调，如今之弋阳腔也。盖自唐宋已如此，谬音相传，不可诘也。东坡《赠王定国歌姬》云：“好把鸾黄记宫样，莫教弦管作蛮声。”亦是此意。 
<br>
<br>
<br>　　○寄梅事 
<br>
<br>
<br>　　寄梅事始见於《说苑》：“越使诸发云：‘岂有一枝梅，可寄国君者乎？’”又诗话载南北朝范晔与陆凯相善凯在江南寄梅花一枝诣长安与晔，且赠一霅云云。按晔为江南人。陆凯字智君，代北人。当是范寄陆耳，岂在长安，安得梅花寄晔乎？ 
<br>
<br>
<br>　　○崔融从军行 
<br>
<br>
<br>　　穹庐杂种乱金方，武将神兵下玉堂。天子旌旗过细柳，匈奴运数尽枯杨。关头月落横西裔，塞下凝云断北荒。漠漠边尘飞众鸟，昏昏朔气君羊。依稀蜀杖迷新竹，仿佛胡床识故桑。临海旧来闻骠骑，巡河本自有中郎。坐看战壁为平土，近待军营作破羌。 
<br>
<br>
<br>　　○崔道融梅诗 
<br>
<br>
<br>　　杨诚斋爱唐人崔道融《咏梅》云：“香中别有韵，清极不知寒。”方虚谷云：“惜不见全篇。”余近见杂抄唐诗册子，此首适全，今载之：“数萼初含雪，孤标画本难。香中别有韵，清极不知寒。横笛和愁听，斜枝倚病看。朔风如解意，容易莫催残。”因思古人诗文，前代不传，或以出於後，未可知也。如蒲城县李邕书《云麾将军碑》，已为人击断。正德中，刘东阜谪居蒲城，乃为铁闩束之，复完。饶州《荐福寺碑》，宋代为雷所轰，近日商人取其三段合为一，尚可印摹。吁，亦奇事矣！ 
<br>
<br>
<br>　　○崔涂王维诗 
<br>
<br>
<br>　　崔涂《旅中》诗：“渐与骨肉远，转於僮仆亲。”诗话亟称之。然王维《郑州》诗：“他乡绝俦侣，孤客亲僮仆。”已先道之矣，但王语浑含胜崔。 
<br>
<br>
<br>　　○崔鲁华清宫诗 
<br>
<br>
<br>　　崔鲁《华清宫》诗四首，每各精练奇丽，远出李义山杜牧之上，而散见於《唐音》及《品汇渔隐丛语》长安古志中，各载其一而已，今并录於此。其一曰：“门横金琐阒无人，落日秋声渭水滨。红叶下山寒寂寂，湿云如梦雨如尘。”其二曰：“银河漾漾月辉辉，楼碍星边织女矶。横玉叫云天似水，满空霜霰不停飞。”其三曰：“掩金鸡蓄祸机，翠华西拂蜀云飞。珠帘一闭朝元阁，不见人归见燕归。”其四曰：“草遮回磴绝鸣銮，云树深深碧殿寒。明月自来还自去，更无人倚玉栏干。” 
<br>
<br>
<br>　　○崔道融读杜紫微集 
<br>
<br>
<br>　　“紫微才调复知兵，常遣风雷笔下生。犹有枉抛心力处，多於五柳赋《闲情》。”梁昭明太子序陶渊明集云：“白璧微瑕，惟在《闲情》一赋。”杜牧尝著《孙武子》，又作《守论战论原十六卫》皆有经济之略，故道融以此绝句少之。杜牧尝讥元白云：“淫词媟语，入人肌肤，吾恨不在位，不得以法治之。”而牧之诗淫媟者，与元白等耳，岂所谓睫在眼前犹不见乎？ 
<br>
<br>
<br>　　○许浑 
<br>
<br>
<br>　　唐诗至许浑，浅陋极矣，而俗喜传之，至今不废。高棅编《唐诗品汇》，取至百馀首。甚矣，棅之无目也。棅不足言，而杨仲弘选《唐音》，自谓详於盛唐而略於晚唐，不知浑乃晚唐之尤下者，而取之极多。仲弘之赏鉴，亦羊质而虎皮乎？陈後山云：“近世无高学，举俗爱许浑。”斯卓识矣。孙光宪云：“许浑诗，李远赋，不如不做。”当时已有公论，惜乎伯谦辈之懵於此也！ 
<br>
<br>
<br>　　○许彦周诗话 
<br>
<br>
<br>　　许彦周《诗话》云：“客言李杜诗中说马如《相马经》，有能过之者乎？”仆曰：“《毛诗》过之。”曰：“《六经》固不可拟，然亦未尝仔细说马相态行步也。”仆曰：“愿熟读之。‘两骖如舞’，此会语所谓花踏羊行是也。‘两骖如手’，此会语所谓熟使唤是也。思之便觉‘走过掣电倾城知’与‘神行电迈涉恍惚’，为难骑耳。” 
<br>
<br>
<br>　　○鱼米 
<br>
<br>
<br>　　唐田澄《蜀城》诗：“地富鱼为米，山芳桂是樵。”俗名沃土为鱼米之地，本此。 
<br>
<br>
<br>　　○鱼若乘空 
<br>
<br>
<br>　　柳子厚《小石潭记》：“潭中鱼可百许头，皆若空游无所依。”此语本之郦道元《水经注》：“渌水平潭，清洁澄深。俯视游鱼，类若乘空。”沈佺期诗“鱼似镜中悬”，亦用郦语意也。又古诗：“水真绿净不可唾，鱼若空行无所依。” 
<br>
<br>
<br>　　○鱼鱼雅雅 
<br>
<br>
<br>　　古乐府《硃鹭曲》：“硃鹭曲，鱼以乌，鹭何食，食茄下。”“乌”古与“雅”同叶，音作“雅”。盖古字乌也雅也，本一字也。“雅”与“下”相叶，始得其音。“鱼以雅”者，言硃鹭之威仪，鱼鱼雅雅也。韩文《元和圣德》诗“鱼鱼雅雅”之语本此。“茄”古“荷”字。 
<br>
<br>
<br>　　○隋末诗谶 
<br>
<br>
<br>　　江都迷楼宫人杭静《夜半歌》云：“河南杨柳树，江北李花营。杨柳飞绵何处去，李花结果自然成。”又炀帝作《凤艒歌》云：“三月三日到江头，正见鲤鱼波上游。意欲持钩往撩取，恐是蛟龙还复休。”皆唐兴之兆。又炀帝《索酒歌》云：“宫木阴浓燕子飞，兴衰自古漫成悲。他日迷楼更好景，宫中吐焰奕红辉。”其後迷楼为唐兵所焚，竟叶诗谶。出《海山记》。 
<br>
<br>
<br>　　○陆贾素馨 
<br>
<br>
<br>　　陆贾《南中行纪》：“云南中有花，惟素馨香特酷烈。彼中女子以采丝穿花心绕髻为饰。”梁章隐《咏素馨花》诗云：“细花穿弱缕，盘向绿云鬟。”用陆语也。花绕髻之饰，至今犹然。予尝有诗云：“金碧佳人堕马妆，鹧琳里采秋芳。穿花贯缕盘香雪，曾把风流恼陆郎。”姜梦宾笑谓予曰；“不意陆贾风流之案，千年而始发耶？” 
<br>
<br>
<br>　　○陆希声梅花坞 
<br>
<br>
<br>　　“冻蕊凝香色艳新，小山深坞伴幽人。知君有意凌寒雪，羞共千花一样春。”唐诗梅花诗甚少，绝句尤少，此首“冻蕊凝香”，乃“疏影暗香”之先鞭也。 
<br>
<br>
<br>　　○陆机太白诗音 
<br>
<br>
<br>　　陆机《招隐》诗：“哀音附灵波，颓响赴曾曲。”“附”音“拊”。太白诗：“羌笛横吹《阿滥》回，向月楼中吹《落梅》。”下“吹”字音去声，不惟便於读，亦义宜尔也。 
<br>
<br>
<br>　　○陆机诗 
<br>
<br>
<br>　　《文选》陆机诗：“感别惨舒翮，思归乐遵渚。”舒翮谓鹄，遵渚谓鸿，言感别之情，惨於舒翮之飞鹄；思归之志，乐於遵渚之征鸿也。 
<br>
<br>卷十 
<br>
<br>
<br>
<br>
<br>
<br>　　○曹松警句 
<br>
<br>
<br>　　“华岳影寒清露掌，海门风急白潮头。”松诗多浅俗，此二句差有中唐之意。 
<br>
<br>
<br>　　○曹孟德乐府 
<br>
<br>
<br>　　曹孟德乐府，如《苦寒行猛虎行短歌行》，脍炙人口久矣。其稀僻罕传者，如“不戚年往，忧世不治”，“存亡有命，虑为之蚩”，又云“壮盛智丰盛，殊不再来，爱时进趣，将以惠谁”，不特句法高迈，而识趣近於有道，可谓文奸也已。 
<br>
<br>
<br>　　○曹子建遗诗 
<br>
<br>
<br>　　曹子建《弃妇篇》云：“石榴植前庭，绿叶摇缥青。丹华灼烈烈，璀彩有光荣。光好烨流离，可以处淑灵。有鸟飞来集，拊翼以悲鸣。悲鸣夫何为，丹华实不成。拊心长叹息，无字当归宁。有子月经天，无子若流星。天月相终始，流星没无精。栖迟失所宜，下与瓦石并。忧怀从中来，叹息通鸡鸣。反侧不能寐，逍遥於前庭。踟蹰还入房，肃肃帷幕声。褰帷更摄带，抚弦弹鸣筝。慷慨有馀音，要妙悲且清。收泪长叹息，何以负神灵。招摇待霜露，何必春夏成。晚穫为良实，愿君且安宁。”此诗郭茂倩《乐府》不载，近刻子建集亦遗焉。幸《玉台新咏》有之，遂录以传。 
<br>
<br>
<br>　　○张说苏摩遮 
<br>
<br>
<br>　　“腊月凝寒积帝台，齐歌急鼓送寒来。油囊取得天河水，上寿将添万岁杯。”《苏摩遮》，当时曲名，宋词作《苏幕遮》。说诗凡四首，第一首云：“《摩遮》本出海西胡，琉璃宝眼紫髯须。”以此考之，即今之《舞回回》也。 
<br>
<br>
<br>　　○张籍答硃庆馀 
<br>
<br>
<br>　　“越女新妆出镜心，自知明艳更沉吟。齐纨未是人间贵，一曲菱歌直万金。”此诗盖深许之。硃庆馀诗，王荆公《百家选》多取之。 
<br>
<br>
<br>　　○张正见咏鸡 
<br>
<br>
<br>　　张正见《咏鸡》诗曰：“蜀郡随金马，天津应玉衡。”上句用“金马碧鸡”事，下句用《纬书》玉衡星精散为鸡事也。以无为有，以虚为实，影略之句，伐材之语，非深於诗者，孰能为之？亚沧浪乃云“张正见之诗，虽多亦奚以为”，岂知言哉？ 
<br>
<br>
<br>　　○张旭诗 
<br>
<br>
<br>　　张旭以能书名，世人罕见其诗。近日吴中人有收其《春草帖》一诗，陆子渊为余诵之，所谓“春草青青万里馀，边城落日见离居。情知塞上三年别，不寄云间一纸书”，可谓绝倡。余又见崔鸿胪所藏有旭书石刻三诗，其一《桃花矶》云：“隐隐飞桥隔野烟，石矶西问渔船。桃花尽日随流水，洞在青溪何处边。”其二《山行留客》云：“山光物态弄春晖，莫为轻阴便拟归。纵使晴明无雨色，入云深处亦沾衣。”其三《春游值雨》云：“欲寻轩槛列清樽，江上烟云向晚昏。须倩东风吹散雨，明朝却待入华园。”字画奇怪，摆云捩风，而诗亦清逸可爱，好事者模为四首县之。《春草》一首真迹，藏江南人家。 
<br>
<br>
<br>　　○张祜上方寺诗 
<br>
<br>
<br>　　“宝殿依山险，凌虚势欲吞。画櫩齐木末，香砌压云根。远景窗中岫，孤烟海上村。凭高柳一望，归思隔吴门。”此诗张祜集不载，见於石刻，真绝唱也。祜以《金山》诗得名，此诗相伯仲，惜其无传，故书。 
<br>
<br>
<br>　　○张祜氐州第一 
<br>
<br>
<br>　　“十指纤纤玉笋红，鹰行轻度翠弦中。分明自说长城苦，水咽云寒一夜风。”按张祜集题本作《邱家筝》。 
<br>
<br>
<br>　　○张李诗 
<br>
<br>
<br>　　张子容诗：“海气朝成雨，江天晚作霞。”李嘉祐诗：“朝霞晴作雨，泾气晚生寒。”二诗语极相似，然盛唐中唐分焉，试辨之。 
<br>
<br>
<br>　　○张说诗 
<br>
<br>
<br>　　江总《折杨柳》云：“塞北寒胶拆，江南杨柳结。不悟倡园花，遥同葱岭雪。春心既骀荡，春树聊攀折。共此依依情，无奈年年别。”唐张说诗亦云：“塞上绵应拆，江南草可结。欲持梅岭花，远竞榆关雪。”微变数字，不妨双美。 
<br>
<br>
<br>　　○沈满愿诗 
<br>
<br>
<br>　　沈满愿诗：“征人久离别，故国音尘绝。梦里洛阳花，觉来葱岭雪。”刘方平《梅》诗：“岁晚芳梅树，繁苞四面同。春风吹渐落，一夜几枝空。小妇今如此，长城恨不穷。莫将辽海雪，来此後庭中。” 
<br>
<br>
<br>　　○张仲举词用唐诗铭 
<br>
<br>
<br>　　张仲举《踏沙行》云：“芳草平沙，斜阳远树，无情桃叶江头渡。醉来扶上木兰舟，将愁不去将人去。”唐李端诗：“江上晴楼翠霭间，满阑春水满窗山。青枫绿草将愁去，远入吴云暝不还。”张词全用李诗语，若不知其出处，亦不见其工緻也。 
<br>
<br>
<br>　　○张方诗 
<br>
<br>
<br>　　“二水谿头车马行，灵龟背後玉龙横。涨泷往日矜河伯，砥柱千年要石兄。氵耤水右旋江会合，天台曲直卦文明。吾心怵惕便施手，事所当为不问名。”绍定辛卯三月。 
<br>
<br>
<br>　　○张邵张祁 
<br>
<br>
<br>　　张邵字才彦，简池人。其子孝祥，状元及第，秦桧罗织下狱。桧死，乃仕，後寓乌江，遂家焉。祁字晋彦，有诗名，《渡湘江》诗曰：“春通潇湘渡，真观《八景图》。云藏岳麓寺，江入洞庭湖。晴日花争发，丰年酒易沽。长沙十万户，游女似京都。” 
<br>
<br>
<br>　　○张祜和杜牧之九华见寄 
<br>
<br>
<br>　　孤城高柳鸣晓鸦，风帘半钩清露华。九峰聚翠宿危槛，一夜孤光悬冷沙。出岸远晖帆欲落，入深寒影雁差斜。杜陵归去春应早，莫厌青山谢朓家。 
<br>
<br>
<br>　　○张继诗 
<br>
<br>
<br>　　《国语》：“室无悬耜，野无奥草。”《尉缭子》兵法：“耕有春悬耜，织有日断机。”言用兵之妨於耕织也。唐张继诗：“女停襄邑杵，农废汶阳耕。”盖祖《尉缭子》之语。 
<br>
<br>
<br>　　○张亨父诗 
<br>
<br>
<br>　　张泰字亨父，姑苏人。诗句清拔，名於一时。其《正月十六日》诗云：“长安元夕少灯光，此夜欢娱觉更忙。十里东风吹翠袖，九门银烛照红妆。虹桥御陌争春步，云阁谁家閟晚香。醉着吟鞭急归去，老夫当避少年狂。”其手书稿，慎於先师李文正公处见之。 
<br>
<br>
<br>　　○张飞书 
<br>
<br>
<br>　　涪陵有张飞《刁斗铭》，其文字甚工，飞所书也。张士环诗云：“天下英雄只豫州，阿瞒不共戴天仇。山河割据三分国，宇宙威名丈八矛。江上祠堂严剑珮，人间刁斗见银钩。空馀诸葛秦州表，左袒何人复为刘。” 
<br>
<br>
<br>　　○张諲 
<br>
<br>
<br>　　王右丞《赠张諲》诗云：“屏风误点惑孙郎，团扇草书轻内史。”李颀亦赠諲云：“小王疲体闲支策，落月梨花空满壁。诗堪记室石风流，画与将军作勍敌。”其为名流所重如此。记室，左思也。将军，顾凯之也。諲之画有《神鹰图》，予犹及一见之於京肆，以索价太厚，未之购也。 
<br>
<br>
<br>　　○梅圣俞诗 
<br>
<br>
<br>　　梅圣俞诗：“南陇鸟过北陇叫，高田水入低田流。”山谷诗：“野水自添田水满，晴鸠却唤雨鸠来。”李若水诗：“近村得雨远村同，上圳波流下圳通。”其句法，皆自杜子美“桃花细逐杨花落，黄鸟时兼白鸟飞”之句来。 
<br>
<br>
<br>　　○梅谿注东坡诗 
<br>
<br>
<br>　　王梅谿注东坡诗，世称其博。予偶信手繙一册，《除夜大雪留潍州》诗云：“敢怨行役劳，助尔歌饭甕。”《山东民谣》云：“霜淞打雾淞，贫兒备饭甕。”“淞”音宋，积雪也，以为丰年之兆。坡诗正用此。而注云：“山东人以肉埋饭下，谓之饭甕。”何异小兒语耶？又《祈雪雾猪泉》云：“岁宴风日暖，人牛相对闲。”“人牛”字用东方朔《占书》“春与岁齐，人牛并立”之语，而注亦失引。 
<br>
<br>
<br>　　○牵丝 
<br>
<br>
<br>　　谢灵运诗：“牵丝及元兴，解龟在景平。”注引应琚诗：“不悟牵硃丝，三署来相寻。”李善注云：“牵丝，初仕也。解龟去仕也。”《文苑英华》康子元《参军帖子判》云：“万里牵丝，俄毕子荆之任；九流悬镜，行披彦辅之云。”又似用为孙楚事。 
<br>
<br>
<br>　　○伪书误人 
<br>
<br>
<br>　　刘子率曰：“郭子横《洞冥记》、王子年《拾遗记》，全构虚辞，用惊愚俗。”卓哉子玄之见也。余推其馀如任昉《述异记》，殷芸《小说》，沈约《梁四公子记》，唐人《杜阳杂编天宝遗事》，宋人《云仙散录清异录》、杜诗伪苏注，盛行於时，殊误学者。司马公作《通鉴》，亦误取《天宝遗事》，况下此者乎！ 
<br>
<br>
<br>　　○崇山 
<br>
<br>
<br>　　驩兜崇山，今以为湖广之慈利县，非也。沈佺期集有《从崇山向越裳》诗，其《序》云：“按《九真图》崇山至越裳四十里。杉谷起古崇山，竹谿从道明国来，於崇山北二十五里合，水欹缺，藤竹明昧，有三十峰夹水，直上千馀仞，诸仙窟宅在焉。”其诗云：“朝发崇山下，暮坐越裳阴。西从杉谷度，北上竹 
<br>
<br>
<br>　　谿深。竹谿道明水，杉谷古崇岑。”以此证之，崇山乃在交广之域为是。 
<br>
<br>
<br>　　○黄眉墨妆 
<br>
<br>
<br>　　後周静帝令宫人黄眉墨妆，至唐犹然。观唐人诗词，如“蕊黄无限当山额”，又“额黄无限夕阳山”，又“学尽鸦黄半未成”，又“鸦黄粉白车中出”，又“写月图黄罢”，其证也。然温飞卿诗，有“豹尾车前赵飞燕，柳风吹散蛾间黄”之句，王荆公诗亦云“汉宫娇额半涂黄”，事已起於汉，特未见所出耳。又《幽怪录》神女智琼额黄。 
<br>
<br>
<br>　　○黄鹂留 
<br>
<br>
<br>　　谚云：“黄鹂留，看我麦黄葚黑否。”见陆玑《草木疏》。今作“黄栗留”。 
<br>
<br>
<br>　　○黄蝶 
<br>
<br>
<br>　　胡蝶或白或黑，或五彩皆具，惟黄色一种，至秋乃多，盖感金气也。李白诗“八月胡蝶黄”，深中物理。今本改“黄”为“来”，何其浅也？白乐天诗亦云：“秋花紫濛濛，秋蝶黄茸茸。” 
<br>
<br>
<br>　　○黄鹤楼诗 
<br>
<br>
<br>　　宋严沧浪取崔颢《黄鹤楼》诗为唐人七言律第一。近日何仲默薛君采取沈佺期“卢家少妇郁金堂”一首为第一。二诗未易忧劣。或以问予，予曰：“崔诗赋体多，沈诗比兴多。以画家法论之，沈诗披麻皴，崔诗大斧劈皴也。” 
<br>
<br>
<br>　　○黄夹缬林 
<br>
<br>
<br>　　“黄夹缬林寒有叶”，白居易诗也。集中不收。“夹缬”，锦之别名。“黄夹缬林”句甚工。杜诗所谓“霜凋碧树作锦树”，同意。 
<br>
<br>
<br>　　○黄云 
<br>
<br>
<br>　　《春秋运斗枢》曰：“黄云四合，女讹惊邦。”《感精符》曰：“妻党翔，则黄云入国”。“妻党翔”，谓女谒盛也。《淮南子》曰：“黄天之气，上为黄云，下为黄泥。”江淹诗：“河洲多沙尘，风吹黄云起。”李太白诗：“黄云城南乌欲栖。”补《文选》注之未备。 
<br>
<br>
<br>　　○紫濛 
<br>
<br>
<br>　　慕容氏目云轩辕之後，从於紫濛之野。《晋书慕容氏赞》曰：“紫濛徙构，元塞分疆。角端偃月，步摇翻霜。乘危胃起，怙险鸱张。守以不德，终致馀殃。”宋人《送虏使》诗云：“风急紫濛催玉勒，日长青琐听薰弦。”正用此事。 
<br>
<br>
<br>　　○华不注 
<br>
<br>
<br>　　《左传 
<br>
<br>
<br>　　》成公二年，晋郤克战於鞍，齐师败绩，逐之，三周华不注。相传读“不”字但作“卜”音。伏琛《齐记》引挚虞《畿服经》，“不”音“跗”，如《诗》“萼不韡韡”之“不”，谓花蒂也。言此山孤秀，如华跗之注於水。其说甚异而有徵。又按《水经注》云：“华不注山，单椒秀泽，孤峰刺天，青崖翠发，望同点黛。”《九域志》云：“大明湖望华不注山，如在水中。”李太白诗：“昔我游齐都，登华不注峰。兹山何峻秀，彩翠如芙蓉。”比之芙蓉，盖因华不之名也。以数说互证之，伏氏音“不”为“跗”，信矣。 
<br>
<br>
<br>　　○菩萨鬘 
<br>
<br>
<br>　　唐词有《菩萨蛮》，不知其义。按小说，开元中南诏入贡，危髻金冠，璎珞被体，故号菩萨鬘，因以制曲。佛经戒律云“香油涂身，华鬘被首”是也。白乐天《蛮子朝》诗曰“花鬘抖擞龙蛇动”，是其证也。今曲名“鬘”作“蛮”，非也。 
<br>
<br>
<br>　　○揭调 
<br>
<br>
<br>　　乐府家谓揭调者，高调也。高骈诗：“公子邀欢月满楼，佳人揭调唱伊州。便从席上西风上到萧关水尽头。” 
<br>
<br>
<br>　　○雯华 
<br>
<br>
<br>　　金国夫人王予可诗词，多用“雯华”字，见《中州集》。元好问诗：“剥裂雯华渍月秋。”又《宝宫寺》联云：“七重宝树围金界，十色雯华拥匣梁。”“雯”，云文也。又石文似云，亦曰雯华。古《三坟》书：“日云赤昙月云素雯。”刘因《登寺阁》诗：“雯华宝树忽当眼。” 
<br>
<br>
<br>　　○湖阴曲题误 
<br>
<br>
<br>　　王敦屯于湖，帝至于湖，阴察营垒而去。此《晋纪》本文。于湖，今之历阳也。“帝至于湖”为一句，“阴察营垒”为一句。温庭筠作《湖阴曲》，误以“阴”字属上句也。张耒作《于湖曲》以正之。 
<br>
<br>
<br>　　○傅玄杂诗 
<br>
<br>
<br>　　傅玄《杂诗》：“摄衣步前庭，仰观南雁翔。玄景随形运，流响归洞房。”五臣汪：“景，雁影也，映於月光而色率也。”二句皆承上文说雁，其旨始白，五臣注亦不可废。 
<br>
<br>
<br>　　○湓浦衣带 
<br>
<br>
<br>　　陆鲁望《寄江州司马》诗：“湓浦尝闻似衣带，庐峰见说似香炉。”此二句极工，盖用何逊诗：“湓城俯湓水，湓水萦如带。日夕望高楼，耿耿青云外。”而注不知引。 
<br>
<br>
<br>　　○开梅山 
<br>
<br>
<br>　　宋章惇《开梅山》诗云：“开梅山，梅山万仞摩星躔。扪萝鸟道十步九曲折，时有僵木横崖颠。负麻直上视南岳，回首蜀道犹平川。人家迤逦列板屋，火耕硗确名畬田。穿堂之鼓堂穿壁，两头击鼓歌声传。长藤吊酒跪而饮，何物爽口盐为先。马郎酣歌苗女和，不待媒妁自相牵。白巾缠髻衣绕頵，野花山果青垂肩。如今丁口渐蕃息，世界虽异非桃源。熙宁天子廑圣虑，命将传檄令开边。给牛货种使耕垦，植桑插稻输缗钱。人人欢呼愿归顺，裹头异语淳风旋。不特得地一千里，王道荡荡尧为天。汉皇默武竟何益，性命百万涂戈铤。李广自杀马援死，寂寞铜柱并燕然。伊溪之源最沃壤，择地作邑民争先。大开庠序明礼乐，抚柔新俗威无专。小臣作诗谐乐府，梅山之崖石可镌。此诗可勒不可泯，颂声万古长潺湲。”惇之此诗，专颂开梅山之利。又按济北晁无咎《开梅山》一篇云：“开梅山，梅山开自熙宁之五年。其初连峰上参天，峦崖盘敛阂君峦。南北之帝凿混元，此山不圮藏云烟。跻攀鸟道出荟蔚，下视蛇涂相夤缘。穷南山，南山石室大如屋，黄闵之记盘瓠行迹今依然。高辛氏时北有犬戎寇，国中下令购头首，妻以少女金盈斗，遍国无人有畜狗。厥初得之病耳妇，以盘覆瓠化而走。堪嗟吴将军！屈死犭斤々口。帝皇下令万国同，事成违信道不容。竟以女妻之，狗乃负走逃山中。山崖幽绝不复人迹通。帝虽悲思深，往来辄遇雨与风。更为独力之衣短後裾，六男六女相婚姻，木皮草实五色文，武溪赤髀皆子孙。侏离其声异言语，情黠貌痴喜安土。自以吾父有功母帝女，凌夷夏商间，稍稍病侵侮。周宣昔中兴，方叔几振旅。《春秋》绝笔逮战国，一负一胜安可数。迩来梅山恃险阻，黄茅竹箭如霪雨。南人颠踣毙溪弩，据关守隘类穴鼠。一夫当其厄，万众莫能武。欲知梅山开，谁施神禹斧。大使身服儒，宾客盈幕府。檄传徭初疑，叩马卒欢舞。坦然无障碍，土石填溪渚。伊川被发祭，一变卒为虏。今虽关梁通，失制後谁御。开梅山，开山易，防獠难，不如昔人闭玉关。”则言不必开，盖因章惇小人专其事，为清议所不与也。然梅山地今为长沙府之安化县五寨，自熙宁至今永无蛮獠之患，则惇之此举，一秦之长城也。不然，则为长沙之害，岂减於广西之徭僮哉？ 
<br>
<br>
<br>　　○曾子固诗 
<br>
<br>
<br>　　曾子固《享祀军山庙歌》云：“土膏起兮，流泉驶兮。我徂於田，偕妇子兮。既耕且蓺，芸且耔兮。一岁之工，在勤始兮。野无螟蝝，田有水兮。非神之力，其谁使兮。我苞盈兮，我实成兮。挥鎌，风雨声兮。囷藏露积，如坻京兮。遗秉滞穗，富鳏茕兮。酒食劝酬，消忿争兮。非神之助，岁莫登兮。我有室家，神所祐兮。我有旄倪，神所寿兮。神之惠我，惟其旧兮。上之报神，亦云厚兮。酾酒刑牲，肴核丰兮。吹箫考鼓，声逢逢兮。我民岁献，无终穷兮。千秋万岁，保斯宫兮。”此诗王荆公称赏，以为有《雅颂》之意，当表出。昧者言子固不能诗，岂其然乎？ 
<br>
<br>
<br>　　○裋褐 
<br>
<br>
<br>　　杜少陵《冬日怀李白》诗“裋褐风霜入”，惟宋元本仍作“裋”，今本皆作“短褐”。“裋”音“竖”，二字见《列子》。 
<br>
<br>
<br>　　○杨柳枝寿杯词 
<br>
<br>
<br>　　“晓晴楼上卷珠帘，往往长条拂枕函。恰直小蛮初学舞，拟偷金缕押春衫。”“池连影动散鸳鸯，更引微风乱绣床。只待玉窗尘不起，始应金雁得成行。”此无名氏《柳枝词》也，郭茂倩《乐府》所遗。今以未尽者，并为录之。姚合《柳枝词》云：“黄金丝挂粉墙头，动似颠狂静似愁。游客见时心自醉，无因得见玉搔头。”“勾践初迎西子年，琉璃为扫溪烟。至今不改当时色，留与王孙系酒船。”罗隐《柳枝词》云：“灞岸晴来送别频，相偎相倚不胜春。自家飞絮犹无定，争解垂丝绊路人。”“一簇青烟锁玉楼，半垂栏畔半垂钩。明年更有新条在，恼乱春风卒未休。” 
<br>
<br>
<br>　　○杨素诗文 
<br>
<br>
<br>　　杨素作《柳弘诔》云：“山阳王弼，风流长逝。颖川荀爽，零落无时。修竹夹池，永绝梁园之赋；长杨映沼，无复落川之文。”又尝以五言诗七百字赠播州刺史薛道衡，词气颖拔，风韵秀出，为一盛作。见《文苑英华》。素本以武功显，而文藻若此。 
<br>
<br>
<br>　　○游景仁黄鹤楼诗 
<br>
<br>
<br>　　游景仁《黄鹤楼》诗：“长江巨浪拍天浮，城郭相望万景收。汉水北吞云梦入，蜀江西带洞庭流。角声交送千家月，帆影中分两岸秋。黄鹤楼高人不见，却随鹦鹉过汀洲。”景仁名侣，广安人，南渡四贤相之一，有文集，今不传，独此诗见《楚志》。 
<br>
<br>
<br>　　○湛方生酬南平王 
<br>
<br>
<br>　　“闭户守玄漠，无复车马迹。衰废归邱樊，岁寒见松柏。身惭淮阳老，名忝梁园客。习隐非市朝，追赏在山汉。离离插天树，磊磊间云石。将此怡一生，伤感驹度隙。”亦见《毗陵志》。方生，晋之文人，後仕於刘宋。 
<br>
<br>
<br>　　○黑云 
<br>
<br>
<br>　　唐李贺《雁门太守行》首句云：“黑云压城城欲摧，甲光向日金鳞开。”《摭言》谓贺以诗卷谒韩退之，韩暑卧方倦人事阍人辞之，开其诗卷，首乃《雁门太守行》，读而奇之，乃束带出见。宋王介甫云：“此兒误矣，方‘黑云压城’时，岂有‘向日’之‘甲光’也？”或问：“此诗韩王二公去取不同，谁为是？”予曰：“宋老头巾不知诗，凡兵围城，必有怪云变气，昔人赋鸿门有‘东龙白日西龙雨’之句，解此意矣。予在滇，值安凤之变，居围城中，见日晕两重，黑云如蛟在其侧，始信贺之诗善状物也。” 
<br>
<br>
<br>　　○喻凫诗 
<br>
<br>
<br>　　喻凫诗：“雁天霞脚雨，渔夜苇条风。”上句绝妙，下句大不称，此所以为晚唐也。 
<br>
<br>
<br>　　○集句 
<br>
<br>
<br>　　亡友安公石，嘉州人，妙於集句，以“鲈鱼正美不归去”对“瘦马独吟真可哀”。又：“请君酌我一斗酒，与尔共消万古愁。”又：“梁间燕子闻长叹，李义山句楼上花枝笑独眠。刘长卿”“水国莲花府，韩翃云帆枫树林。杜工部”又：集杜句《吊叶叔晦》，读者为之泣下。其诗云：“临江把臂难再得，便与先生成永诀。文章曹植波浪阔，死为星辰亦不２。老去新诗谁与传，男兒性命绝可怜。出门转盼已陈迹，妻子山中哭向天。中夜起坐万感集，人生有情泪沾臆。凤凰麒麟安在哉？石田茅屋荒苍苔。君不见空墙日色晚，悲同为我从天来。” 
<br>
<br>
<br>　　○斑璘 
<br>
<br>
<br>　　何晏《景福殿赋》：“光明熠爚，文彩璘斑。”皇甫士安《劝志》：“青紫之璘斑。”“璘斑”即斓斑也，斓字俗书。到溉《饷任昉杖》诗“文彩既斑烂”，“烂”即俗“斓”字。韩文公诗“华烛光烂烂”，注亦作平音。“斑烂”字古体，俗用“斓”字。 
<br>
<br>
<br>　　○华山畿 
<br>
<br>
<br>　　“相送劳劳渚，长江不应满，是侬泪成许。”与《读曲歌》“明月不应停，特为相思苦”同调。 
<br>
<br>
<br>　　○温庭筠观棋 
<br>
<br>
<br>　　“闲对楸枰倾一壶，黄华坪上几成卢。他时谒帝铜池水，便赌宣城太守无。”晋羊保云：“金沟清泚，铜池摇飏。既佳光景，当得剧棋。”以棋赌胜为宣城太守。 
<br>
<br>
<br>　　○道林岳麓二寺诗 
<br>
<br>
<br>　　长沙道林岳麓二寺之胜，闻於天下，盖因杜工部之一诗也。杜公之後，有沈传师二诗，崔珏一诗，韦蟾一诗，皆效工部之体。余旧见家藏石刻有之，近阅《长沙志》，已失其半，今具录於此。学传师《道林岳麓寺》诗云：“道林岳麓仲与昆，卓荦请从先後论。松根踏云二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髡。逢迎侯伯转觉贵，膜拜佛像心加尊。稍揖英皇颒浓泪，试与屈贾招清魂。荒唐大树悉楠桂，细碎枯草多兰荪。沙弥去学五印字，静女来县千尺幡。主人念我尘眼昏，半夜号令期至暾。迟回虽得上白舫，羁绁不敢言绿樽。两祠物色采拾尽，壁间杜甫原少恩。晚来光彩更腾射，笔锋正健如可吞。”又《岳麓寺》一篇云：“承明年老辄自论，乞得湘守东南奔。为闻兹国富山水，青嶂逶迤僧家园。含香珥笔皆耆旧，谦抑自忘台省尊。不令执简候亭馆，直许携手游山樊。忽惊列岫晚来逼，朔云洗尽烟岚昏。碧波回屿三山转，丹槛绕郭千艘屯。华镳蹀躞徇沙步，大旆别错辉松门。樛枝竞擎龙蛇势，折幹不减风霆痕。相重古殿倚岩腹，彩引新径萦云根。目伤平楚虞帝魂，情多思远聊开樽。危弦细管逐歌飏，画鼓绣靴随节翻。锵金七言凌老杜，入木八法蟠高轩。嗟予潦倒久不利，忍复感激论元元。”崔珏《道林寺》诗曰：“临湘之滨岳之麓，西有松寺东岸无。松风十里摆不断，竹泉泻入千僧厨。宏梁大栋何足贵，山寺难有山泉俱。四时惟夏不敢入，烛龙安敢停斯须。远公池上种何物，碧罗扇底红鳞鱼。香阁朝鸣大法鼓，天宫夜转三乘书。野花市井栽不著，山鸡饮啄声相呼。金槛僧回步步影，石盆水溅联联珠。北临高处日正午，举手欲摸黄金乌。遥江大船小於叶，远林对齐如蔬。潭州城郭在何处，东边一片青模糊。”韦蟾《道林寺》诗曰：“石门道接苍梧野，愁色阴深二妃寡。广殿崔嵬万壑间，长廊诘曲千岩下。静听林飞念佛鸟，细看壁画驮经马。暖日斜明螮蝀梁，湿烟散冪鸳鸯瓦。北方部落檀香塑，西国文书贝叶写。坏栏迸竹醉好题，窄路垂藤困堪把。沈裴笔力斗雄壮，宋杜词源两风雅。他方居士来施斋，彼岸上人投结夏。悲我未离扰扰徒，劝我休学悠悠者。何时得与刘遗民，同入东林白莲社。”四诗佳句层出，而体制一揆，所称沈裴宋杜，裴乃裴休，宋乃宋之问也。二诗失传，杜诗见本集。 
<br>
<br>
<br>　　○犹唱犹吹 
<br>
<br>
<br>　　《後庭花》，陈後主之所作也。主与幸臣各制歌词，极於轻荡。男女唱和，其音甚哀。故杜牧之诗云：“烟笼寒水月笼沙，夜泊秦淮近酒家。商女不知亡国恨，隔江犹唱《後庭花》。”《阿滥堆》，唐明皇之所作也。骊山有禽名阿滥堆，明皇御玉笛，将其声翻为曲，左右皆能传唱。故张祜诗曰：“红叶萧萧阁半开，玉皇曾幸此宫来。至今风俗骊山下，村笛犹吹《阿滥堆》。”二君骄淫侈靡，躭嗜歌曲，以至於亡乱。世代虽异，声音犹存。故诗人怀古，皆有犹唱犹吹之句。呜呼，声音之入人深矣！ 
<br>
<br>
<br>　　○隋炀帝野望诗 
<br>
<br>
<br>　　“寒鸦飞数点，流水绕孤村。斜阳欲落处，一望黯销魂。”此诗见《铁围山丛谭》，秦少游改为小词。 
<br>
<br>
<br>　　○炀帝曲名 
<br>
<br>
<br>　　《玉女行觞》，《仙人留客》，皆炀帝曲名。 
<br>
<br>
<br>　　○隋後主诗 
<br>
<br>
<br>　　隋後主越王侗《杨叛兒歌》云：“青春正阳月，结伴戏京华。龙媒玉珂马，凤轸绣香车。水映临桥柳，风吹夹路花。日昏欢宴罢，相将归狭斜。”越王嗣位，史称其眉目如画，温厚仁爱，风格俨然，後为王世充所弑。临命礼弗曰：“愿自今以往，不复生帝王家。”噫！亦可怜矣。观其辞藻如此，若不生帝王家，岂不为文人学士耶！隋越王谥恭帝，李渊立代王侑，亦谥恭帝。二主同谥，盖东西不相闻也。 
<br>
<br>
<br>　　○甄后塘上行 
<br>
<br>
<br>　　“蒲生我池中，绿叶何离离。岂无蒹葭艾，与君生虽离。念君去我时，独愁常苦悲。想见君颜色，感结伤心脾。念君常苦悲，夜夜不成寐。莫以豪贤故，弃捐素所爱。莫以鱼肉贱，弃捐葱与薤。莫以麻枲贱，弃捐菅与蒯。倍恩常苦枯，蹶船常苦没。教君安息定，慎莫致仓卒。与君一别离，何时复相对。出亦复苦愁，入亦复苦愁。边地多悲风，树木何搜搜。从君致独乐，延年寿千秋。”此诗《乐府》亦载，而详略不同。然词义之善，无如此录之完美，故书於此。“蹶船常苦没”，黄河中行舟常有此患，俗云着浅。《说文》：“艐，船著不行也。”《尚书大传》云：“三艐，国名，亦在黄河侧。”甄后此句，正北方之语，特表出之。甄后，中山无极人，为魏文帝后，其後为郭嫔谮赐死，临终作此诗。魏明帝初为王时，纳虞氏为妃，及即位，毛氏有宠而黜虞氏。卞太后慰勉之。虞氏曰：“曹氏自好立贱，未有能以令终，殆必由此亡国矣。”其後郭夫人有宠，毛后爱弛，亦赐死。魏之两世家法如此。虞氏亡国之言良是。诗可以观，不独《三百篇》也。元人传奇，以明帝为跳槽，俗语本此。 
<br>
<br>
<br>　　○岚彩飞琼 
<br>
<br>
<br>　　刘伯温《忆山中》篇：“四时岚彩飞琼雪，百道泉流湛玉霜。”上句本种放诗“岚沉玉膏冷”，下句嵇含《山居赋》“渧[A14?]之膏玉。” 
<br>
<br>
<br>　　○残灯诗 
<br>
<br>
<br>　　韦苏州《对残灯》诗云：“独照碧窗久，欲随寒烬灭。幽人将遽眠，解带翻成结。”梁沈氏满愿《残灯》诗云：“残灯犹未灭，将尽更扬辉。惟馀一两焰，犹得解罗衣。”韦诗实出於沈，然韦有幽意而沈淫矣。 
<br>
<br>
<br>　　○解红 
<br>
<br>
<br>　　曲名有《解红》者，今俗传为吕洞宾作，见《物外清音》，其名未晓。近阅和凝集有《解红歌》云：“百戏罢，五音清，《解红》一曲新教成。两个瑶池小仙子，此时夺却《柘枝》名。”《乐书》云：“优童《解红》舞，衣紫绯绣襦，银带花凤冠。”盖五代时人也。焉有吕洞宾在唐世预填此腔耶？ 
<br>
<br>
<br>　　○解音贾 
<br>
<br>
<br>　　僧皎然《题周昉画毗沙天王歌：“忆昔胡兵围未解，感得此神天上下。”“解”读如道家“尸解”之“解”，与下相叶。吴氏《韵补》亦失此一字不收云。 
<br>
<br>卷十一 
<br>
<br>
<br>
<br>
<br>
<br>　　○搥碎黄鹤楼 
<br>
<br>
<br>　　李太白过武昌，见崔颢《黄鹤楼》诗，叹服之，遂不复作，去而赋《金陵凤凰台》也。其事本如此。其後禅僧用此事作一偈云：“一拳搥碎黄鹤楼，一脚踢翻鹦鹉洲。眼前有景道不得，崔颢题诗在上头。”傍一游僧亦举前二句而缀之曰：“有意气时消意气，不风流处也风流。”又一僧云：“酒逢知己，艺压当行。”元是借此事设辞，非太白诗也，流传之久，信以为真。宋初，有人伪作太白《醉後答丁十八》诗云“黄鹤高楼已搥碎”一首，乐史编太白遗诗，遂收入之。近日解学士缙作《吊太白》诗云：“也曾搥碎黄鹤楼，也曾踢翻鹦鹉洲。”殆类优伶副净滑稽之语。噫，太白一何不幸耶！ 
<br>
<br>
<br>　　○湘烟 
<br>
<br>
<br>　　许浑诗，刘巨济泾曾得其手书“湘潭云尽暮烟出”，“烟”字极妙，兼是许这手笔无疑也。後人改“烟”作“山”，无味。大抵湘中烟色与他方异。张泌诗：“中流欲暮见湘烟。”沈翠微《湘中》诗：“鱼跃浪花翻不面，雁拖烟练束林腰。”颇中湘中晚景。硃庆馀诗亦云：“浦迥湘烟暮，林香岳气春。” 
<br>
<br>
<br>　　○评李杜 
<br>
<br>
<br>　　杨诚斋云：“李太白之诗，列子之御风也。杜少陵之诗，灵均之乘桂舟驾玉车也。无待者，神於诗者与？有待而未尝有待者，圣於诗者与？宋则东坡似太白，山谷似少陵。”徐仲车云：“太白之诗，神鹰瞥汉；少陵之霅，骏马绝尘。”二公之评，意同而语亦相近。余谓太白诗，仙翁剑客之语；少陵诗，雅士骚人之词。比之文，太白则《史记》，少陵则《汉书》也。 
<br>
<br>
<br>　　○晚见朝日 
<br>
<br>
<br>　　谢灵运诗：“晓闻夕飙急，晚见朝日暾。”此语殊有变互。凡风起必以夕，此云“晓闻夕飙”，即杜子美之“乔木易高风”也。“晚见朝日”，倒景反照也。孟郊诗：“南山塞天地，日月石上生。高峰夕驻景，深谷夜先明。”皆自谢诗翻出。 
<br>
<br>
<br>　　○晚唐绝唱 
<br>
<br>
<br>　　许浑《莲塘》诗：“为忆莲塘秉烛游，叶残花败尚维舟。烟开翠扇清风晓，水泛红衣白露秋。神女暂来云易散，仙娥终去月难留。空怀远道难持赠，醉倚西阑尽日愁。”此为许《丁卯集》中第一诗，而选者不之取也。他如韦庄“昔年曾向五陵游”一首，罗隐《梅花》“吴王醉处十馀里”一首，李郢《上裴晋公》“四朝忧国鬓成丝”一首，皆晚唐之绝唱，可与盛唐峥嵘，惟具眼者知之。 
<br>
<br>
<br>　　○晚唐两诗派 
<br>
<br>
<br>　　晚唐之诗分为二派：一派学张籍，则硃庆馀陈标任蕃章孝标司空图项斯其人也；一派学贾岛，则李洞姚合方干喻凫周贺“九僧”其人也。其间虽多，不越此二派，学乎其中，日趋于下。其诗不过五言律，更无古体。五言律起结皆平平，前联俗语十字一串带过，後联谓之“颈联”，极其用工。又忌用事，谓之“点鬼簿”，惟搜眼前景而深刻思之，所谓“吟成五个字，撚断数茎髯”。也。余尝笑之，彼之视诗道也狭矣。《三百篇》皆民间士女所作，何尝撚髯？今不读书而徒事苦吟，撚断肋骨亦何益哉！晚唐惟韩柳为大家。韩柳之外，元白皆自成家。馀如李贺孟郊祖《骚》宗谢；李义山杜牧之学杜甫；温庭筠权德舆学六朝；马戴李益不坠盛唐风格，不可以晚唐目之。数君子真豪杰之士哉！彼学张籍贾岛者，真处裩中之虱也。二派见《张洎集》序项斯诗，非余之臆说也。 
<br>
<br>
<br>　　○景龙文馆学士长宁公主宅流杯 
<br>
<br>
<br>　　“凭高瞰迥足怡心，菌阁桃源不暇寻。馀雪依林成玉树，残英点岫即瑶岑。”此诗非绝句体，然以半律视之，则极工矣。 
<br>
<br>
<br>　　○贯休题兰江言上人院 
<br>
<br>
<br>　　“只是危吟坐翠屏，门前歧路自崩腾。青云名士时相访，茶煮西峰瀑布冰。”结句清妙，取之。 
<br>
<br>
<br>　　○贯休古意 
<br>
<br>
<br>　　“忆在山中时，丹桂花葳蕤。红泉浸瑶草，日夕生华滋。箬屋开地炉，翠墙挂藤衣。经行竹窗边，白猿三四枝。东峰有老人，眼碧头骨奇。月上来打门，月落方始归。授我微妙诀，恬淡无所为。别来六七年，只恐日月飞。”中多新句，超出晚唐。贯休又有“霜月夜徘徊，楼中羌笛催。晚风吹不尽，江上落残梅”一首。贯休在晚唐有名，此首有乐府声调。虽非僧家本色，亦犹惠休之碧云也。“习家池碧草萋萋，岚树光中信马蹄。汉主庙前湘水碧，一声风角夕阳低。”僧无本诗也，亦佳。 
<br>
<br>
<br>　　○绝句 
<br>
<br>
<br>　　绝句者，一句一绝，起於《四时咏》“春水满四泽，夏云多奇峰。秋月扬明辉，冬岭秀孤松”是也。或以为陶渊明诗，非。杜诗“两个黄鹂鸣翠柳”实祖之。王维诗：“柳条拂地不忍折，松柏梢云从更长。藤花欲暗藏猱子，柏叶初齐养麝香。”宋六一翁亦有一首云：“夜凉吹笛千山月，路暗迷人百种花。棋散不知人换世，酒阑无奈客思家。”皆此体也。乐府有“打起黄莺兒”一首，意连句圆，未尝间断，当参此意，便有神圣工巧。 
<br>
<br>
<br>　　○绝句四句皆对 
<br>
<br>
<br>　　绝句四句皆对，杜工部“两个黄鹂”一首是也。然不相连属，即是律中四句也。唐绝万首，惟韦苏州“踏阁攀林恨不同”及刘长卿“寂寂孤莺啼杏园”二首绝妙，盖字句虽对，而意则一贯也。其馀如李峤《送司马承禛还山》云：“蓬阁桃源两地分，人间海上不相闻。一朝琴里悲黄鹤，何日山头望白云。”柳中庸《征人怨》云：“岁岁金河复玉关，朝朝马策与刀钅。三春白雪归青冢，万里黄河绕黑山。”周朴《边塞曲》云：“一队风来一隧沙，有人行处没人家。黄河九曲冰先合，紫塞三春不见花。”亦其次也。 
<br>
<br>
<br>　　○无名氏六言诗或云李季章作。 
<br>
<br>
<br>　　蒋凝赋止四韵，邠老诗无全章。丫头花钿满面，不及徐妃半妆。 
<br>
<br>
<br>　　○无名氏水鼓子 
<br>
<br>
<br>　　“彫弓白羽猎初回，薄夜牛羊复下来。青冢路边荒草合，黑山峰外阵云开。”《水鼓子》，後转为《渔家傲》。 
<br>
<br>
<br>　　○无名氏水调歌 
<br>
<br>
<br>　　“千年一遇圣明朝，愿对君王舞细腰。乍可当熊任生死，谁能伴凤上云霄。”此诗借宫词以讽。卢照邻诗：“得成比目何辞死，愿作鸳鸯不羡仙。”许棠诗：“导引何如鸲鹆舞，步虚争似鹧鸪词。”高季迪诗：“酒醒金屋曙河流，愿赐铜盘一滴秋。他日君王上仙去，瑶池犹幸得同游。”妙得此意。 
<br>
<br>
<br>　　○无名氏杨柳枝 
<br>
<br>
<br>　　“万里长江一带开，岸边杨柳是谁载？锦帆未落西风起，惆怅龙舟更不回。”此吊隋炀帝也。俯仰感慨，盖初唐之诗。後世《柳枝词》皆祖之。 
<br>
<br>
<br>　　○无名氏诗 
<br>
<br>
<br>　　唐无名氏诗：“江上送行人，千山生暮氛。谢安团扇上，为画敬亭云。”僧皎然《送邢台州》云：“海上仙人属使君，石桥琪树古来闻。他时画出白团扇，乞取天台一片云。”二诗命意用事相类。晋人重扇题画，谓之便面，又曰方曲。如羊孚《雪赞》“右军蒲葵”，是其事也。 
<br>
<br>
<br>　　○叶晦叔论诗 
<br>
<br>
<br>　　晦叔云：“七言律大抵多引韵起，若以侧句入，尤峻健。如老杜‘幽栖地僻’是也，然犹是对偶。若以散句起，又佳，如‘苦忆荆州醉司马’是也。”洪容斋《送晦叔》诗：“此地相从今岁晚，登临况是客归时。却将襟抱向谁可，正尔艰难惟子知。情到中年工作恶，别於生世易为悲。梅花尽醉沾江上，黯淡西风冻雨垂。”正用此体。予谓绝句如刘长卿“天书远召沧浪客”一诗，尤奇。七言律，自初唐至开元，名家如太白浩然韦储集中，不过数首，惟少陵独多至二百首。其雄壮铿锵，过於一时，而古意亦少衰矣。譬之後世举业，时文盛而古文衰废，自然之理。 
<br>
<br>
<br>　　○瓠芦河苜蓿烽 
<br>
<br>
<br>　　岑参《塞上》诗：“苜蓿烽边逢立春，瓠芦河上泪沾巾。”《西苑记》云：“塞外无驿邮，往往以烽代驿。玉门关外有五烽，苜蓿烽其一也。”又云：“瓠芦河下广上狭，洄波甚急，深不可渡。上置玉门关，即西境之回喉也。”按《岑集》“烽”实作“峰”。 
<br>
<br>
<br>　　○闾邱均 
<br>
<br>
<br>　　成都闾邱均，在唐初与杜审言齐名。杜子美赠其孙闾邱师诗云：“凤藏丹霄莫，龙去白水浑。”盖称均之文也。均亦曾至云南，有《刺史王仁求碑文》《爨王墓碑文》，皆均笔也。《爨墓碑》，落阳贾馀绚书。予修《云南志》，以均与馀绚，入《流寓志》中。 
<br>
<br>
<br>　　○虞世南织锦曲 
<br>
<br>
<br>　　“寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信往交河。”此虞世南《织锦曲》也。分明是一幅织锦图。“综”音“综”，“经”音“迳”。非深知织作者，不知此二句之妙。 
<br>
<br>
<br>　　○称许有乃祖之风 
<br>
<br>
<br>　　老杜高自称许，有乃祖之风。上书明皇云：“臣之述作，沈郁顿挫，扬雄枚皋，可企及也。”《壮游》诗则自比于崔魏班扬。又云：“气劘屈贾垒，目短萧刘墙。”《赠韦左丞》则曰：“赋料扬雄敌，诗看子建亲。”甫以诗雄于世，自比诸人，诚未为过。至窃比稷与契，则过矣。史称甫好论天下大事，高而不切，岂自比稷契而然邪？至云“上感九庙焚，下悯万人疮。斯时伏青蒲，廷争守御床”，其忠荩亦可嘉矣。 
<br>
<br>
<br>　　○称赞文章之妙 
<br>
<br>
<br>　　王半山评欧文云：“积於中者，浩如江河之停蓄；发於外者，烂如日星之光辉。其清音幽韵，凄如飘风急寸之骤至；其雄词闳辩，快如轻车骏马之奔驰。”又称老泉文云：“其光芒烂烂，若引星辰而上也；其逸驰奔放，若决江河而下也。”叶水心称李巽岩之文曰：“风霆怒而江河流，六骥饲而八音和，春晖秋明而海澄岳静也。曾点之瑟方希，化人之酒欲清。” 
<br>
<br>
<br>　　○楚妃吟 
<br>
<br>
<br>　　“窗中曙，花早飞。林中明，鸟早归。庭前日，暖中闺，香气亦霏霏。香气飘，当轩清唱调。独顾慕，含怨复含娇。蝶飞兰复薰，袅袅轻风入翠裙。春可游，歌声梁上浮。春游方有乐，沉沉下罗幕。”句法极异。 
<br>
<br>
<br>　　○足盈访瓕 
<br>
<br>
<br>　　北魏承根《赠李宝》诗：“世道衰陵，淳风殆缅。衢交问鼎，路盈访瓕。徇竞争驰，天机莫践。”“瓕”，按《玉篇》与“弥”同，而此诗与“缅”、“践”同韵，又以对“问鼎”，则音义皆不同，亦不知指何也。後考他本，乃是瓕字，古文“称”，从“玺”。见《说文》。 
<br>
<br>
<br>　　○颂声寝变风息 
<br>
<br>
<br>　　成康没而颂声寝，陈灵兴而变风息。 
<br>
<br>
<br>　　○远水如岸 
<br>
<br>
<br>　　海滨之人曰：“远望海水，似高於地，有如岸焉，盖水气也。”炀帝《望海》诗曰：“远水翻如岸，遥山倒似云。” 
<br>
<br>
<br>　　○乡里夫妻 
<br>
<br>
<br>　　俗语云：“乡里夫妻，步步相随。”言乡不离里，如夫不离妻也。古人称妻曰“乡晨”。沈约《山阴柳家女》诗曰：“还家问乡里，讵堪持作夫？”《南史张彪传》曰：“我不忍令乡里落他处。”姚令戚曰：“会稽人曰家。”其义同也，见《溪丛语》。 
<br>
<br>
<br>　　○雉噫 
<br>
<br>
<br>　　扬子言孔子之去鲁，曰“不听政谏而不用《雉意》”者，注：“《雉噫》，犹歌叹之声，梁鸿《五噫》之类也。”按《家语》：“孔子去鲁，歌曰：‘彼妇之口，可以出走。彼妇之谒，可以死败。优哉游哉，聊以卒岁。’”此即《雉噫》之歌也。唐文：“聆凤衰於接舆，歌《雉噫》於桓子。” 
<br>
<br>
<br>　　○滇中诗人 
<br>
<br>
<br>　　滇中诗人，永乐间称平居陈郭。郭名文，号舟屋。其诗有唐风，三子远不及也。如《竹枝词》云：“金马何曾半步行，碧鸡那解五更鸣。侬家夫婿久离别，恰似两山空得名。”又《登碧鸡山太华寺》一联云：“湖势欲浮双塔去，山形如拥五华来。”一时阁笔。信佳句也，但全篇未称耳。其全集予尝见之，如此二诗，亦仅有也。 
<br>
<br>
<br>　　○瑟居 
<br>
<br>
<br>　　梁武帝诗：“瑟居超七净。”“瑟”与“索”同。“萧索”字一作“萧瑟”，则“索居”亦得作“瑟居”也。盖“瑟”“索”皆借用字，正字作“戚”。 
<br>
<br>
<br>　　○瑟瑟 
<br>
<br>
<br>　　白乐天《琵琶行》：“枫叶荻花秋瑟瑟。”此句绝妙。枫叶红，荻花白，映秋色碧也。瑟瑟，珍宝名，其色碧，故以瑟影指“碧”字。读者草草，不知其解也。今以问人，辄答曰：“瑟瑟者，萧瑟也。”此解非是。何以证之？乐天又有《暮江曲》云：“一道残阳照水中，半江瑟瑟半江红。”此瑟瑟岂萧瑟哉？正言残阳照江，半红半碧耳。乐天有灵，必惊予为千哉知音矣。 
<br>
<br>
<br>　　○雍陶哀蜀人为南诏所俘 
<br>
<br>
<br>　　“云南路出洱河西，毒草长青瘴雾低。渐近蛮城谁敢哭，一时收泪羡猿啼。”云南在唐为南诏，其蛮王阁罗凤及酋龙三犯成都，俘其巧匠美女而归，至今大理有巧匠三十六行。近嘉靖中取雕漆工廿馀人，挈家北上，供应内府，皆蜀俘人之後也。去 
<br>
<br>
<br>　　离家，俘於犬羊，苦已极矣。又畏死吞声而不敢哭，所以羡猿声之啼也。一“羡”字妙。或改作“听”，非知诗者。 
<br>
<br>
<br>　　○瑞香花诗 
<br>
<br>
<br>　　瑞香花，即《楚辞》所谓露甲也。一名锦薰笼，又名锦被堆。韩魏公诗云：“不管莺声向晓催，锦衾春晓尚成堆。香红若解知人意，睡取东君莫放回。”张图之改“瑞香”为“睡者”，诗云：“曾向庐山睡里闻，香风占断世间春。采花莫扑枝头蝶，惊觉阳台梦里人。”陈子高时：“宣和殿里春风早，红锦薰笼二月时。流落人间真诧事，九秋风露却相宜。”盖咏九日瑞香也。又唐人诗云：“谁将玉胆蔷薇水，新濯琼肌锦绣禅音单。”体物既工，用韵又奇，可谓绝唱矣。余亦有一章。 
<br>
<br>
<br>　　○贾岛佳句 
<br>
<br>
<br>　　贾岛诗：“长江风送客，孤馆雨留人。”二句为平生之冠，而其全集不载。仅见於坡诗注所引。 
<br>
<br>
<br>　　○偃曝 
<br>
<br>
<br>　　孟浩然：“草堂时偃曝，兰枻日周旋。”偃曝，谓偃卧曝背也。用《文选》王僧达“寒荣共偃曝”之句。今刻孟诗，不知其出处，改作“掩曝”，可笑。而谬者犹曰诗刻，必去注释，从容咀嚼，真味自长，此近日强作解事小兒之通弊也。盖颐中有物，乃可言咀嚼而出真味，若空肠作雷鸣，而强焉戛齿之状，但垂饥涎耳，真味何由出哉！ 
<br>
<br>
<br>　　○咏王安石 
<br>
<br>
<br>　　刘文靖公因《书事绝句》云：“当年一线魏瓠穿，直到横流破国年。草满金陵谁种下，天津桥上听啼鹃。”宋子虚《咏王安石》亦云：“投老归耕白下田，青苗犹未罢民钱。半山春色多桃李，无奈花飞怨杜鹃。”二诗皆言宋祚之亡由於安石，而含蓄不露，可谓诗史矣。 
<br>
<br>
<br>　　○塞北江南 
<br>
<br>
<br>　　杜氏《通典》论凉州云：“地势之险，可以自保於一隅。财富之殷，可以无求於中国。故五凉相继与五胡角立，中州人士避难者，多往依之。”盖其气士之可乐如此。唐韦蟾诗曰：“贺兰山下果园成，塞北江南旧有名。”称其为塞北之江南以此。 
<br>
<br>
<br>　　○咏蝉诗 
<br>
<br>
<br>　　陆龟蒙《蝉》诗云：“伴貂金置影，映雀画成图。”按《梁书》，武帝赐吴兴太守何戢蝉雀画扇，陆诗用此事也。 
<br>
<br>
<br>　　○咏被中绣鞋 
<br>
<br>
<br>　　“云里蟾钩落凤窝，玉郎沉也摩挲。陈王当日风流减，只向波心见袜罗。”夏侯审为大历十才子之一，而诗集不传，惟此一绝及《织锦图》“君承皇诏安边戍”一歌而已。往年刘润之在蜀刻大历十子诗，无夏侯审集，余以二诗讯之，润之笑曰：“两枚枣子如何泡茶？”余笑：“子诚晋人也。” 
<br>
<br>
<br>　　○落月屋梁 
<br>
<br>
<br>　　“落月满屋梁，犹疑照颜色。”言梦中见之，而觉其犹在，即所谓“梦中魂魄犹言是，觉後精神尚未回”也。诗本浅，宋人看得太深，反晦矣。传神之说非是。 
<br>
<br>
<br>　　○落梅诗 
<br>
<br>
<br>　　冰崖萧立等《落梅》诗云：“玉龙战退鹿胎乾，好在晴沙野水看。舞翠梦回仙袂远，射雕人去露檐寒。连环骨冷香犹暖，如意痕轻补未完。谁在高楼吹笛处，轻衫当户独凭阑。”此诗工緻似李义山。後六句皆用美人事，甚奇，不类晚宋之作，当表出之。唐诗：“新柳园林鹅毳色，落梅田地鹿胎斑。” 
<br>
<br>
<br>　　○落星远 
<br>
<br>
<br>　　“落星依远戍，斜日半平林。”梁元帝句也。“故乡一水隔，风烟两岸通。”陈後主句也。唐人高处始能及之。见《五代新说》。 
<br>
<br>
<br>　　○感遇诗 
<br>
<br>
<br>　　或语予曰：“硃文公《感兴》诗比陈子昂《感遇》诗有理致。予曰：”譬之青裙白发之节妇，乃与靓妆袨服之宫娥争妍取怜，埒材角妙，不惟取笑旁观，亦且自失所守。要之不可同日而语也。彼以《拟招》续《楚辞》，《感兴》续《文选》，无见於此矣。故曰离之则双美，合之则两伤。”要有契予言者。 
<br>
<br>
<br>　　○罨画 
<br>
<br>
<br>　　画家称：罨画，杂彩色画也。吴兴有罨画溪，然其字当用“”，“罨”乃鱼网，非其训也。张泌诗：“罨岸春涛打船尾。”谓鱼网遮岸也。此用字最得字义。左思《蜀都赋》：“罨翡翠，钓鰋鲉。” 
<br>
<br>
<br>　　○诗用熨字 
<br>
<br>
<br>　　《说文》：“熨，持火申缯也。一曰火斗。”柳文所谓钴鉧也。古音“郁”，今转音“晕”。杜工部诗：“美人细意熨帖平。”白乐天诗：“金斗熨波刀剪文。”温庭筠诗：“绿波如熨割愁肠。”陆鲁望诗：“波平熨不如。”又：“天如重熨皱。”王君玉词：“金半熨秋江。”晁次膺词：“去日玉刀封断恨，见时金半熨愁眉。” 
<br>
<br>
<br>　　○诗用兒字 
<br>
<br>
<br>　　古诗有用近俗字而不俗者，如孙光宪《采莲》诗曰：“菡萏香连十顷陂，小姑贪戏采莲迟。晚来弄水船头湿，更脱红裙裹鸭兒。”李君玉《钓鱼》诗曰：“七尺青竿一丈丝，菰蒲叶里逐风吹。几回举手抛芳饵，惊起沙滩水鸭兒。”又《赠琵琶妓》诗有曰：“我见鸳鸯飞水去，君还望月苦相思。一双裙带同心结，早寄黄莺孤雁兒。”卢仝新年亦有诗云：“新年何事最堪悲，病客还听百舌兒。太岁只游桃李径，青风肯换岁寒枝。” 
<br>
<br>
<br>　　○诗小序 
<br>
<br>
<br>　　硃子作《诗传》，尽去小序，盖矫吕东莱之弊，一时气信之偏，非公心也。马端临及姚牧安诸家辨之悉矣。有一条可发一笑，并记于此。小序云：“《青莪》，乐育人才也。《子衿》，学校废也。”《传》皆以为非。及作《白鹿洞赋》，有曰：“广青衿之疑问。”又曰：“乐《菁莪》之长育。”或举以为问，先生曰：“旧说亦不可废。”此何异俗谚所谓“玉波去四点，依旧是王皮”乎？ 
<br>
<br>
<br>　　○诗文用字须有来历 
<br>
<br>
<br>　　先辈言杜诗韩文无一字无来历，予谓自古名家皆然，不独杜韩两公耳。刘勰云：“‘灼灼’状桃花之鲜，‘依依’尽杨柳之貌，‘喈喈’逐黄鸟之声，‘嗷嗷’学鸿雁之响，虽复思经千载，将何易夺？”信哉其言。试以灼灼舍桃而移之他花，依依去杨柳而蓍之别树，则不通矣。近日诗流，试举其一二：不曰莺啼，而乃曰莺呼；不曰猿啸，而曰猿唳；蛇未尝吟，而去蛇吟；蛩未尝嘶，而曰蛩嘶；厌桃叶蓁蓁，而改云桃叶抑抑，桃叶可言抑抑乎？厌鸿雁嗷嗷，而强云鸿雁嘈嘈，鸿雁可言嘈嘈乎？油然者，作云之貌，未闻泪可言油然；荐者，祭之名，士无田则荐是也，未闻送人省亲，而曰好荐北堂亲也；夜郎在贵州，而今送人官广西恆用之；孟诸在齐东，而送人之荆楚袭用之；泄泻者，秽言也，写怀而改曰泄怀，是口中暴痢也；馆甥，女婿也；上母舅声而自称馆甥，是欲乱其女也；真如诸天，禅家语也，而用之道观；远公大颠，禅者也，而以赠道人；送人屡下第，而曰批鳞书几上；本不用兵，而曰戎马豺虎；本不年迈，而曰白发衰迟；未有兴亡之感，而曰麋鹿姑苏；寄云南官府，而曰百粤伏波。试问之，曰：“不如此不似杜。”是可笑也。此皆近日号为作手，徧刻广传者。後生效之，益趋益下矣。谓近日诗胜国初，吾不信也。而且互相标榜，不惭大言，造作名字，掩灭前辈，是可为世道慨，岂独文艺之未乎？又有以骚人墨客而合之曰骚墨，见《云南志》诗文。以汗牛充栋而合之曰汗充，见《云南甲午试录序》。皆文理不通，足以发後世一笑。 
<br>
<br>
<br>　　○诗句用意 
<br>
<br>
<br>　　张说《送客》诗曰：“同居洛阳陌，经日嬾相求。及尔江湖去，念别思悠悠。”又一首云：“常时好闲独，朋旧少相过。及尔宣风去，方嗟别日多。”二首一意。余又记羽士吴筠《别章叟》一首云：“平昔同邑里，经年不相思。今日成远别，相对心凄其。”能道人情，亦前人未说破也。 
<br>
<br>
<br>　　○诗押徊字 
<br>
<br>
<br>　　宋赏花钓鱼和诗，“徘徊”无别押者，优人有徘徊太多之谑。余思《汉书相如传》有“安翔徐徊”，昭帝庙号从徊，扬雄赋有“徊徊徨徨”，唐松陵诗有“迟徊”，庚信文有“徠徊”，当时诸公未之精思耳，何可谓无。 
<br>
<br>
<br>　　○诗用惹字 
<br>
<br>
<br>　　王右丞诗：“杨花惹暮春。”李长吉诗：“古竹老梢惹碧云。”温庭筠：“暖香惹梦鸳鸯锦。”孙光宪：“六宫眉黛惹春愁。”用“惹”字凡四，绵绝妙。 
<br>
<br>
<br>　　○诗史 
<br>
<br>
<br>　　宋人以杜子美能以韵语纪时事，谓之“诗史”。鄙哉宋人之见，不足以论诗也。夫六经各有体，《易》以道阴阳，《书》以道政事，《诗》以道性情，《春秋》以道名分。後世之所谓史者，左记言，右记事，古之《尚书春秋》也。若诗者，其体其旨，与《易书春秋》判然矣。《三百篇》皆约情合性而归之道德也，然未尝有道德字也，未尝有道德性情句也。二南者，修身齐家其旨也，然其言琴瑟钟鼓，荇菜芣苡，夭桃穠李，雀角鼠牙，何尝有修身齐家字耶？皆意在言外，使人自悟。至於变风变雅，尤其含蓄，言之者无罪，闻之者足以戒。如刺淫乱，则曰“雝雝鸣雁，旭日始旦”，不必曰“慎莫近前丞相嗔”也；悯流民，则曰“鸿雁于飞，哀鸣嗷嗷”，不必曰“千家今有百家存”也；伤暴敛，则曰“维南有箕，载翕其舌”，不必曰“哀哀寡妇诛求尽”也；叙饥荒，则曰“牂羊羵首，三星在罶”，不必曰“但有牙齿存，可堪皮骨乾”也。杜诗之含蓄蕴藉者，盖亦多矣，宋人不能学之。至於直陈时事，类於讪讦，乃其下乘末脚，而宋人拾以为己宝，又撰出“诗史”二字以误後人。如诗可兼史，则《尚书春秋》可以并省。又如今俗卦气歌、纳甲歌，兼阴阳而道之，谓之“诗《易》”可乎？胡应麟曰：“按‘诗史’，其说出孟棨《本事》。” 
<br>
<br>
<br>　　○诗赋用字 
<br>
<br>
<br>　　颜延年《赭白马赋》：“戒出豕之败驾，惕飞鸟之跱衡。”“出”字不如“突”字。杜子美诗：“大家东征逐子回。”“逐”字不如“将”字。白居易诗：‘千呼万唤始出来。“始”字不如“才”字。诗文有作者未工，而後人改定者胜，如此类多有之。使作者复生，亦必心服也。 
<br>
<br>
<br>　　○诗文夺胎 
<br>
<br>
<br>　　後汉肃宗诏曰：“父战於前，子死於後。弱女乘于亭障，孤兒号於道路。老母寡妻，设虚祭，饮泣泪，想望归魂於沙漠之表，岂不哀哉！”李华《吊古战场文》祖之。陈陶《陇西行》云：“可怜无定河边骨，犹是春闺梦里人。”可谓得夺胎之妙。 
<br>
<br>
<br>　　○蜀栈古壁诗 
<br>
<br>
<br>　　余於蜀栈古壁见无名氏号砚沼者书古乐府一首云：“休洗红，洗多红在水。新红裁作衣，旧红番作里。回黄转绿无定期，世事反覆君所知。”此诗古雅，元郭茂倩《乐府》亦不载。李贺诗云：“休洗红，洗多颜色淡。卿卿聘少年，昨夜殷桥见。封侯早归来，莫作弦上箭。”视前诗何啻千里乎？ 
<br>
<br>
<br>　　○蜀诗人 
<br>
<br>
<br>　　唐时蜀之诗人，陈子昂了子闾邱均李白阮咸雍陶刘湾何兆李馀刘猛，人皆知之。《北梦琐言》云：“符载杨衡宋济张仁宝，皆蜀人，栖隐青城山。”符载字厚之，文学武艺双绝，文见《唐文粹》。杨衡诗，见《唐音》。宋济诗，止有《东陵美女》一首。张仁宝，阆中人，见刘後村《千家诗》。 
<br>
<br>
<br>　　○又 
<br>
<br>
<br>　　唐世蜀之诗人，陈子昂射洪、李白彰明、李馀成都、雍陶成都、裴廷裕成都、刘蜕射洪、唐球嘉州、陈咏青神、岑伦成都、符载成都、雍裕之成都、王严绵州布衣、刘暌绵州乡贡进士、李渥绵州、田章绵州、柳震双流、阮咸成都、刘湾蜀人、张曙巴州、僧可朋丹稜、扈处扆蜀人、毛文锡蜀人、硃桃椎蜀人、杜光庭青城，若张蠙韦庄牛峤欧阳炯，皆他方流寓而老於蜀者。尝欲裒集其诗为一帙，而未暇焉。 
<br>
<br>
<br>　　○蜀诗人王谦 
<br>
<br>
<br>　　王谦，蜀人。有诗一卷，中有《约赵冰壶赏海棠》一篇云：“湘罗压绣华春风，瑶姬慢舞香裀红。细腰百转弓靴称，银鹅金凤花成丛。《六么》换手调弦索，一串妖声穿绣幕。沉翠飞香天正乐，寒玉团团帖天角。”其诗绝如李贺，尝一脔可知鼎味也。 
<br>
<br>
<br>　　○凤林 
<br>
<br>
<br>　　《水经》：“河水又东，历凤林北。”注：“凤林，山名，五峦俱峙。”杜诗：“凤林戈不息，鱼海路常难。”张籍诗：“凤林关里水长流，白草黄榆六十秋。边将皆承主恩泽，无人解道取凉州。” 
<br>
<br>卷十二 
<br>
<br>
<br>
<br>
<br>
<br>　　○捣衣 
<br>
<br>
<br>　　《字林》云：“直舂曰捣。古人捣衣，两女子对立，执一杵，如舂米然。”今易作卧杵，对坐捣之，取其便也。尝见六朝人画《捣衣图》，其制如此。图後有行书魏瓘赋云：“夜如何其，秋兮已半。拽鲁缟，攘皓腕。始于摇扬，终於凌乱。惊飞燕之两行，遏彩云而一断。隐高楼而如动，度遥城而如散。夜有露兮秋有风，杵有声兮衣可缝，佳人听兮意何穷。步逍遥于凉景，暢容与于晴空。黄金钗兮碧云发，白纶巾兮青女月，佳人听兮良未歇。臂长虹兮乍开，凌倒景而将越。但见馀韵未毕，微影方流。逶迤洞房，半入宵梦。窈窕闲馆，方增客愁。李都尉以胡笳动泣，向子期以邻笛增忧。古人独感於听，今者况兼乎秋。愿君无按龙泉色，谁道明珠洒中投。”赋虽非偶，自是齐梁风流之习也。 
<br>
<br>
<br>　　○莲花诗 
<br>
<br>
<br>　　张文潜《莲花》诗：“平池碧玉秋波莹，绿云拥扇青摇柄。水宫仙子斗红妆，轻步凌波踏明镜。”杜衍《雨中荷花》诗：“翠盖佳人临水立，檀粉不匀香汗湿。一阵风来碧浪翻，真珠零落难收拾。”此二诗绝妙。又刘美中《夜度娘歌》：“菱花炯炯垂鸾结，烂学宫妆匀腻雪。风吹凉鬓影萧萧，一抹疏云对斜月。”寇平仲《江南曲》：“烟波渺渺一千里，白苹香散东风起。惆怅汀州日暮时，柔情不断如春水。”亡友何仲默尝言宋人书不必收，宋人诗不必观，余一日书此四诗讯之曰：“此何人诗？”答曰：“唐诗也。”余笑曰：“此乃吾子所不观宋人之诗也。”仲默沉吟久之，曰：“细看亦不佳。”可谓倔强矣。 
<br>
<br>
<br>　　○慈湖抚琴行 
<br>
<br>
<br>　　“萧萧指下生秋风，渐渐幽响飕寒空。月明夜气清人骨，何处仙珮摇丁东。野鹤惊起舞，流水咽复明。一唱三叹意未已，幽幽话出太古情。龙吟虎啸递神怪，千山万过于风雨晦。海涛震荡林木响，乱撒金盘冰雹碎。和气回春阳，缥渺孤鸾翔。三江五湖烟水阔，波声★★鸣渔榔。悲猿临涧欲渡不敢渡，但闻涧下萧瑟松风长。闲云泄碧落，势去还回薄。神仙恍惚无定所，微冷似欲止所作。驭风一笑归蓬瀛，犹有馀音绕寥廓。”慈湖此诗，不减盛唐，亦尝苦辛，非苟作者。又何必指李杜为痴，笑昌黎，薄逸少，空万古为无人耶？ 
<br>
<br>
<br>　　○裴迪诗 
<br>
<br>
<br>　　湖广景陵县西塔寺有陆羽茶泉。裴迪有诗云：“景陵西培寺，踪迹尚空虚。不独支公住，曾经陆羽居。草堂荒产蛤，茶井冷生鱼。一汲清冷水，高风味有馀。”迪与王维 
<br>
<br>
<br>　　时，其诗自辋川倡和外无传。此诗，予见之石刻云。 
<br>
<br>
<br>　　○繁知一繁音婆。 
<br>
<br>
<br>　　繁知一，蜀之巫山人，《赠白乐天》诗云：“忠州刺史今才子，行过巫山必有诗。为报高唐神女道，速排云寸候清辞。”乐天见之，邀繁生同舟，且曰巫山有王无竞沈佺期皇甫冉李端四诗。晚不肯作。古人之服善无我如此。沈与皇甫李端诗，人多知之。王无竞一首罕传，今录於此：“神女下高唐，巫山正夕阳。徘徊作行雨，婉恋逐襄王。电影江前落，雷声峡外长。朝云无处所，台殿郁苍苍。”乐天取此在佺期三子之上，信哉。 
<br>
<br>
<br>　　○赵李 
<br>
<br>
<br>　　阮籍《咏怀》诗：“西游咸阳中，赵李相经过。”颜延年以为赵飞燕李夫人。刘会孟谓“安知非实有此人，不必求其谁何也”，不详诗意。“咸阳”“赵李”谓游侠近幸之俦，《汉书谷永传》“小臣赵李从微贱尊宠，成帝常与微行”者。籍用赵李字正出此。若如颜延年说赵飞燕李夫人，岂可言经过？如刘会孟言当时实有此人，唐王维诗亦有“日夜经过赵李家”，岂唐时亦实有此人乎？乃知读书不详考深思，虽如延年之博学，会孟之精鉴，亦不免失之，况下此者耶？“赵李”，按《汉书》乃宣帝时赵季李款。 
<br>
<br>
<br>　　○汉古诗逸句 
<br>
<br>
<br>　　“庭中有奇树，上有悲鸣蝉。”“泛泛江汉萍，飘荡永无根。”“青青陵中草，倾叶晞朝日。阳春被惠泽，枝叶可揽结。”“饿狼食不多，饥狼食不多，饥豹食有馀。”“蝴蝶游西园，莫宿桑树间。”“天霜木叶下，鸿雁当南飞。”古诗四十馀处，《文选》收其十九首，今其遗句见於类书多有之，聊录其一二。断圭缺璧，犹胜瓦砾如山也。“人远精神近，寤寐梦容光。”无名氏“初和北风至，吹我章华台。浮云多暮色，似从崦嵫来。”同上“石上生菖蒲，一雨八九节。仙人劝我铩！保绷豕珟帧霸叭缬宠担毙侨缟⒔酢！扁撞敖鹁３肿髡恚暇３肿鞔病！惫鸥琛罢确俏崾拢舱赵谕蟆！蓖跤揖袄慈粞阜缟ⅲ湃绻樵普鳌！崩羁恕棒馊缦柙苹幔鋈艟缟ⅰ！痹嫣蟆耙？匆笆鞫蹋锻匀讼浮！庇蒎埂盎颇衩嘧罚唤慌靡簟！惫攀跋嗨夹募壤停嗤栆鄲€。”陆彦声“迅飙翼华盖，飘飖若鸿飞。”石崇“元清渺渺观，浴景出东氵亭。”仙诗“逍遥元津际，辔景落沧溟。”同上 
<br>
<br>
<br>　　○箕仙诗 
<br>
<br>
<br>　　宋元小说载箕仙诗多矣，近日一事尤异。正德庚辰，有方士运箕赋诗，随所限韵，敏若夙构，而语不凡。其为乔冢宰赋《白岩行》曰：“六丁持斧施神工，凿开西南万仞之崆峒。芙蓉一朵插天表，势压天下君山雄，冰壶倒月色澄澈，瑶台倚斗光玲珑。百丈虹霓望吞吐，八埏霖雨瞻空濛。虚空不受一尘染，灵光直与银河通。乳泉挂壁喷晴雪，玉梅悬谷摇香风。上有神仙玉虚子，凌风出没游太空。发虬伐蛟下入海底水晶窟，朝真谒帝独步天上琼瑶宫。头角峥嵘自卓立，胸襟磊落谁磨礲。商家傅说作良弼，宋室张浚多奇功。忆昔江楼吹铁笛，明月一醉三人同。迩来一别世间甲子不知数，但见几度玉洞桃花红。金龟老，黄鹤翁，各分一讳贻此公。天然意趣自相合，芳称长在尘寰中。好将大手整顿乾坤了，归来一笑，拂云看剑重会沧溟东。”此诗成一卷，箕仙运笔所书。诗既跌宕，字又飞舞，岂术士能赝作者。吁，异哉！ 
<br>
<br>
<br>　　○慢字为乐曲名 
<br>
<br>
<br>　　陈後山诗：“吴吟未至慢，楚语不假些。”任渊注云：“慢谓南朝慢体，如徐庾之作。”余谓此解是也，但未原其始。《乐记》云：“宫商角徵羽，五者皆乱，迭相陵，谓之慢。”又曰：“郑卫之音，乱世之音也，比于慢矣。”宋词有《声声慢》、《石州慢》、《惜馀春慢》、《木兰花慢》、《拜星月慢》、《潇湘逢故人慢》，皆杂比成调，古谓之啧曲。“啧”与“赜”同，杂乱也。琴曲有名散，元曲有名犯，又曲终入破，义亦如此。 
<br>
<br>
<br>　　○端砚诗 
<br>
<br>
<br>　　唐李咸用《端溪砚》诗：“娲天补剩石，昆剑切来泥。著指痕犹湿，经旬水未低。呵云润柱础，笔彩饮虹霓。鹆眼工谙谬，羊肝士乍刲。连凘光比镜，囚墨腻於[B16?]。捧受同交印，矜持过秉珪。宜从方袋挈，枉把短行批。浅水金为斗，泓澄玉作堤。”此诗不特句佳，亦具赏鉴，可补《砚谱》之遗。 
<br>
<br>
<br>　　○夺胎换骨 
<br>
<br>
<br>　　汉贾捐之议罢珠崖疏云：“父战死於前，子斗伤於後，女子乘亭鄣，孤兒号於道，老母寡妇饮泣巷哭，遥设虚祭，想魂乎万里之外。”《後汉南匈奴传》、唐李华《吊古战场文》全用其语意，总不若陈陶诗云：“誓扫匈奴不顾身，五千貂锦丧胡法。可怜无定河边骨，犹是春闺梦里人。”一变而妙，真夺胎换骨矣。按卷十一《诗文夺胎》之条与此稍异，特两存之。 
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
