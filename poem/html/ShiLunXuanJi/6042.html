<HTML>
<HEAD>
<TITLE>人间词话 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 人间词话</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>人间词话</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=6042"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'人间词话')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[人间词话]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 §1。01 一
<br>
<br>词以境界为最上。有境界则自成高格，自有名句。五代北宋之词所以独绝者
<br>在此。
<br>
<br>§1。02 二
<br>
<br>有造境，有写境，此理想与写实二派之所由分。然二者颇难分别。因大诗人
<br>所造之境，必合乎自然，所写之境，亦必邻于理想故也。
<br>
<br>§1。03 三
<br>
<br>有有我之境，有无我之境。“泪眼问花花不语，乱红飞过秋千去。（１）”
<br>“可堪孤馆闭春寒，杜鹃声里斜阳暮。（２）”有我之境也。“采菊东篱下，悠
<br>然见南山。（３）”“寒波澹澹起，白鸟悠悠下。（４）”无我之境也。有我之
<br>境，以我观物，故物我皆著我之色彩。无我之境，以物观物，故不知何者为我，
<br>何者为物。古人为词，写有我之境者为多，然未始不能写无我之境，此在豪杰之
<br>士能自树立耳。
<br>
<br>（１）　冯延巳【鹊踏枝】：“庭院深深深几许？杨柳堆烟，帘幕无重数。玉勒
<br>雕鞍游冶处，楼高不见章台路。　雨横风狂三月暮，门掩黄昏，无计留春住。泪
<br>眼问花花不语，乱红飞过秋千去。”
<br>
<br>（２）　秦观【踏沙行】：“雾失楼台，月迷津度，桃源望断无寻处。可堪孤馆
<br>闭春寒，杜鹃声里斜阳暮。　驿寄梅花，鱼传尺素，砌成此恨无重数。郴江幸自
<br>郴山，为谁流下潇湘去！”
<br>
<br>（３）　陶潜【饮酒诗】第五首：“结庐在人境，而无车马喧。问君何能尔，心
<br>远地自偏。采菊东篱下，悠然见南山。山气日夕佳，飞鸟相与还。此中有真意，
<br>欲辨已忘言。”
<br>
<br>（４）　元好问【颖亭留别】：“故人重分携，临流驻归驾。乾坤展清眺，万景
<br>若相借。北风三日雪，太素秉元化。九山郁峥嵘，了不受陵跨。寒波澹澹起，白
<br>鸟悠悠下。怀归人自急，物态本闲暇。壶觞负吟啸，尘土足悲□〔诧换口旁〕。
<br>回首亭中人，平林淡如画。”
<br>
<br>§1。04 四
<br>
<br>无我之境，人惟于静中得之。有我之境，于由动之静时得之。故一优美，一
<br>宏壮也。
<br>
<br>§1。05 五
<br>
<br>自然中之物，互相限制。然其写之于文学及美术中也，必遗其关系，限制之
<br>处。故虽写实家，亦理想家也。又虽如何虚构之境，其材料必求之于自然，而其
<br>构造，亦必从自然之法则。故虽理想家，亦写实家也。
<br>
<br>§1。06 六
<br>
<br>境非独谓景物也。喜怒哀乐，亦人心中之一境界。故能写真景物，真感情者
<br>，谓之有境界。否则谓之无境界。
<br>
<br>§1。07 七
<br>
<br>“红杏枝头春意闹（１）”，著一“闹”字，而境界全出。“云破月来花弄
<br>影（２）”，著一“弄”字，而境界全出矣。
<br>
<br>（１）　宋祁【玉楼春】（春景）：“东城渐觉风光好，毂皱波纹迎客楫。绿扬
<br>烟外晓寒轻，红杏枝头春意闹。　浮生长恨欢娱少，肯爱千金轻一笑。为君持酒
<br>劝斜阳，且向花间留晚照。”
<br>
<br>（２）　张先【天仙子】（时为嘉禾小□〔卒加单人旁〕，以病眠，不赴府会）
<br>：“水调数声持酒听，午醉醒来愁未醒。送春春去几时回？临晚镜，伤流景，往
<br>事后期空记省。　沙上并禽池上暝，云破月来花弄影。重重帘幕密遮灯，风不定
<br>，人初静，明日落红应满径。”
<br>
<br>§1。08 八
<br>
<br>境界有大小，不以是而分优劣。“细雨鱼儿出，微风燕子斜（１）”何遽不
<br>若“落日照大旗，马鸣风萧萧（２）”。“宝帘闲挂小银钩（３）”何遽不若“
<br>雾失楼台，月迷津渡（４）”也。
<br>
<br>（１）　杜甫【水槛遣心二首】之一：“去郭轩楹敞，无村眺望赊。澄江平少岸
<br>，幽树晚多花。细雨鱼儿出，微风燕子斜。城中十万户，此地两三家。”
<br>
<br>（２）　杜甫【后出塞五首】之一：“朝进东门营，暮上河阳桥。落日照大旗，
<br>马鸣风萧萧。平沙列万幕，部伍各见招。中天悬明月，令严夜寂寥。悲笳数声动
<br>，壮士惨不骄。借问大将谁，恐是霍嫖姚。”
<br>
<br>（３）　秦观【浣溪沙】：“漠漠轻寒上小楼，晓阴无赖似穷秋，淡烟流水画屏
<br>幽。　自在飞花轻似梦，无边丝雨细如愁，宝帘闲挂小银钩。”
<br>
<br>（４）　秦观【踏沙行】见三注。
<br>
<br>§1。09 九
<br>
<br>严沧浪《诗话》谓：“盛唐诸人，唯在兴趣。羚羊挂角，无迹可求。故其妙
<br>处，透彻玲珑，不可凑泊。如空中之音、相中之色、水中之月、镜中之象，言有
<br>尽而意无穷。”余谓：北宋以前之词，亦复如是。然沧浪所谓兴趣，阮亭所谓神
<br>韵，犹不过道其面目，不若鄙人拈出“境界”二字，为探其本也。
<br>
<br>§1。10 十
<br>
<br>太白纯以气象胜。“西风残照，汉家陵阙。（１）”寥寥八字，遂关千古登
<br>临之口。后世唯范文正之渔家傲（２），夏英公之喜迁莺（３），差足继武，然
<br>气象已不逮矣。
<br>
<br>（１）　李白【忆秦娥】：“箫声咽，秦娥梦断秦楼月。秦楼月，年年柳色，灞
<br>陵伤别。　乐游原上清秋节，咸阳古道音尘绝。音尘绝，西风残照，汉家陵阙。
<br>”
<br>
<br>（２）　范仲淹【渔家傲】（秋思）：“塞下秋来风景异，衡阳雁去无留意。四
<br>面边声连角起。千嶂里，长烟落日孤城闭。　浊酒一杯家万里，燕然未勒归无计
<br>。羌管悠悠霜满地。人不寐，将军白发征夫泪。”
<br>
<br>（３）　夏竦【喜迁莺令】：“霞散绮，月垂钩。帘卷未央楼。夜凉银汉截天流
<br>，宫阙锁清秋。　瑶台树，金茎露。凤髓香盘烟雾。三千珠翠拥宸游，水殿按凉
<br>州。”
<br>
<br>
<br>§1。11 十一
<br>
<br>张皋文谓：“飞卿之词，深美闳约（１）。”余谓：此四字唯冯正中足以当
<br>之。刘融齐谓：“飞卿精妙绝人。（２）”差近之耳。
<br>
<br>（１）　张惠言《词选序》：“唐之词人，温庭筠最高，其言深美闳约。”
<br>
<br>（２）　刘熙载《艺概》卷四《词曲概》：“温飞卿词精妙绝人，然类不出乎绮
<br>怨。”
<br>
<br>§1。12 十二
<br>
<br>“画屏金鹧鸪（１）”，飞卿语也，其词品似之。“弦上黄莺语（２）”，
<br>端己语也，其词品亦似之。正中词品，若欲于其词句中求之，则“和泪试严妆（
<br>３）”，殆近之欤？
<br>
<br>（１）　温庭筠【更漏子】：“柳丝长，春雨细。花外漏声迢递。惊塞雁，起城
<br>乌。画屏金鹧鸪。　香雾薄，透帘幕。惆怅谢家池阁。红烛背，绣帘垂。梦长君
<br>不知。”
<br>
<br>（２）　韦庄【菩萨蛮】：“红楼别夜堪惆怅，香灯半卷流苏帐。残月出门时，
<br>美人和泪辞。　琵琶金翠羽，弦上黄莺语。劝我早归家，绿窗人似花。”
<br>
<br>（３）　冯延巳【菩萨蛮】：“娇鬟堆枕钗横凤，溶溶春水杨花梦。红烛泪阑干
<br>，翠屏烟浪寒。　锦壶催画箭，玉佩天涯远。和泪试严妆，落梅飞晓霜。”
<br>
<br>§1。13 十三
<br>
<br>南唐中主词：“菡萏香销翠叶残，西风愁起绿波闲（１）。”大有众芳芜秽
<br>，美人迟暮之感。乃古今独赏其“细雨梦回鸡塞远，小楼吹彻玉笙寒。”故知解
<br>人正不易得。
<br>
<br>（１）　李□〔王景〕【浣溪沙】：“菡萏香销翠叶残，西风愁起绿波间。还与
<br>韶光共憔悴，不堪看。　细雨梦回鸡塞远，小楼吹彻玉笙寒。多少泪珠何限恨，
<br>倚阑干。”
<br>
<br>§1。14 十四
<br>
<br>温飞卿之词，句秀也。韦端己之词，骨秀也。李重光之词，神秀也。
<br>
<br>§1。15 十五
<br>
<br>词至李后主而眼界始大，感慨遂深，遂变伶工之词而为士大夫之词。周介存
<br>置诸温韦之下（１），可为颠倒黑白矣。“自是人生长恨水长东（２）”、“流
<br>水落花春去也，天上人间（３）”，《金荃》《浣花》，能有此气象耶？
<br>
<br>（１）　周济《介存斋论词杂著》：“毛嫱，西施，天下美妇人也。严妆佳，淡
<br>妆亦佳，粗服乱头，不掩国色。飞卿，严妆也。端己，淡妆也。后主则粗服乱头
<br>矣。”
<br>
<br>（２）　后主【相见欢】：“林花谢了春红，太匆匆，无奈朝来寒雨晚来风。　
<br>胭脂泪，留人醉，几时重？自是人生长恨水长东！”
<br>
<br>（３）　后主【浪淘沙】：“帘外雨潺潺，春意阑珊。罗衾不耐五更寒。梦里不
<br>知身是客，一晌贪欢。　独自莫凭栏，无限江山，别时容易见时难。流水落花春
<br>去也，天上人间。”
<br>
<br>§1。16 十六
<br>
<br>词人者，不失其赤子之心者也。故生于深宫之中，长于妇人之手，是后主为
<br>人君所短处，亦即为词人所长处。
<br>
<br>§1。17 十七
<br>
<br>客观之诗人，不可不多阅世。阅世愈深，则材料愈丰富，愈变化，《水浒传
<br>》、《红楼梦》之作者是也。主观之诗人，不必多阅世。阅世愈浅，则性情愈真
<br>，李后主是也。
<br>
<br>§1。18 十八
<br>
<br>尼采谓：“一切文学，余爱以血书者。”后主之词，真所谓以血书者也。宋
<br>道君皇帝【燕山亭】词（１）亦略似之。然道君不过自道生世之戚，后主则俨有
<br>释迦基督担荷人类罪恶之意，其大小固不同矣。
<br>
<br>（１）　宋徽宗【燕山亭】（北行见杏花）：“裁翦冰绡，轻叠数重，淡著燕脂
<br>匀注。新样靓妆，艳溢香融，羞杀蕊珠宫女。易得凋零，更多少无情风雨。愁苦
<br>。闲院落凄凉，几番春暮。　凭寄离恨重重，这双燕何曾，会人言语。天遥地远
<br>，万水千山，知他故宫何处？怎不思量？除梦里有时曾去。无据。和梦也、新来
<br>不做。”
<br>
<br>§1。19 十九
<br>
<br>冯正中词虽不失五代风格，而堂庑特大，开北宋一代风气。与中后二主词皆
<br>在《花间》范围之外，宜《花间集》中不登其只字也（１）。
<br>
<br>（１）　龙沐勋《唐宋名家词选》：“案《花间集》多西蜀词人，不采二主及正
<br>中词，当由道里隔绝，又年岁不相及有以致然。非因流派不同，遂尔遗置也。王
<br>说非是。”
<br>
<br>§1。20 二十
<br>
<br>正中词除【鹊踏枝】【菩萨蛮】十数阕最暄赫外，如【醉花间】之“高树鹊
<br>衔巢，斜月明寒草（１）”，余谓韦苏州之“流萤渡高阁（２）”、孟襄阳之“
<br>疏雨滴梧桐（３）”不能过也。
<br>
<br>（１）　冯延巳【醉花间】：“晴雪小园春未到。池边梅自早。高树鹊衔巢，斜
<br>月明寒草。　山川风景好。自古金陵道。少年看却老。相逢莫厌醉金杯，别离多
<br>，欢会少。”
<br>
<br>（２）　韦应物【寺居独夜寄崔主簿】：“幽人寂无寐，木叶纷纷落。寒雨暗深
<br>更，流萤渡高阁。坐使青灯晓，还伤夏衣薄。宁知岁方晏，离居更萧索。”
<br>
<br>（３）　《全唐诗》卷六：孟浩然句，“微云淡河汉，疏雨滴梧桐。”唐王士源
<br>《孟浩然集》序云：“浩然尝闲游秘省，秋月新霁，诸英华赋诗作会。浩然句云
<br>「微云淡河汉，疏雨滴梧桐。」举座嗟其清绝，咸阁笔不复为继。”
<br>
<br>§1。21 二一
<br>
<br>欧九【浣溪沙】词：“绿杨楼外出秋千。（１）”晁补之谓：只一“出”字
<br>，便后人所不能道。余谓：此本于正中【上行杯】词“柳外秋千出画墙（２）”
<br>，但欧语尤工耳。
<br>
<br>（１）　欧阳修【浣溪沙】：“堤上游人逐画船，拍堤春水四垂天。绿杨楼外出
<br>秋千。　白发戴花君莫笑，六么催拍盏频传。人生何处似尊前。”
<br>
<br>（２）　冯延巳【上行杯】：“落梅著雨消残粉，云重烟轻寒食近。罗幕遮香，
<br>柳外秋千出画墙。　春山颠倒钗横凤，飞絮入帘春睡重。梦里佳期，只许庭花与
<br>月知。”
<br>
<br>§1。22 二二
<br>
<br>梅圣俞【苏幕遮】词：“落尽梨花春又了。满地残阳，翠色和烟老。（１）
<br>”刘融斋谓：少游一生似专学此种（２）。余谓：冯正中【玉楼春】词：“芳菲
<br>次第长相续，自是情多无处足。尊前百计得春归，莫为伤春眉黛促。（３）”永
<br>叔一生似专学此种。
<br>
<br>（１）　梅尧臣【苏幕遮】（草）：“露堤平，烟墅杳。乱碧萋萋，雨后江天晓
<br>。独有庚郎年最少。□〔上穴下卒〕地春袍，嫩色宜相照。　接长亭，迷远道。
<br>堪怨王孙，不记归期早。落尽梨花春又了。满地残阳，翠色和烟老。”
<br>
<br>（２）　刘熙载《艺概》卷四《词曲概》引此词云：“此一种似为少游开先。”
<br>
<br>（３）　冯延巳【玉楼春】：“雪云乍变春云簇，渐觉年华堪送目。北枝梅蕊犯
<br>寒开，南蒲波纹如酒绿。　芳菲次第还相续，不奈情多无处足。尊前百计得春归
<br>，莫为伤春眉黛促。”
<br>
<br>§1。23 二三
<br>
<br>人知和靖【点绛唇】（１）、圣俞【苏幕遮】（２）、永叔【少年游】（３
<br>）三阕为咏春草绝调。不知先有正中“细雨湿流光（４）”五字，皆能摄春草之
<br>魂者也。
<br>
<br>（１）　林逋【点绛唇】（草）：“金谷年年，乱生春色谁为主。余花落处，满
<br>地和烟雨。　又是离愁，一阕长亭暮。王孙去。萋萋无数，南北东西路。”
<br>
<br>（２）　梅尧臣【苏幕遮】见二二注。
<br>
<br>（３）　欧阳修【少年游】：“阑干十二独凭春，晴碧远连云。千里万里，二月
<br>三月，行色苦愁人。　谢家池上，江淹浦畔，吟魄与离魂。那堪疏雨滴黄昏，更
<br>特地忆王孙。”
<br>
<br>（４）　冯延巳【南乡子】：“细雨湿流光，芳草年年与恨长。烟锁凤楼无限事
<br>，茫茫。鸾镜鸳衾两断肠。　魂梦任悠扬，睡起杨花满绣床。薄幸不来门半掩，
<br>斜阳。负你残春泪几行。”
<br>
<br>§1。24 二四
<br>
<br>《诗·蒹葭》（１）一篇，最得风人深致。晏同叔之“昨夜西风凋碧树。独
<br>上高楼，望尽天涯路（２）。”意颇近之。但一洒落，一悲壮耳。
<br>
<br>（１）　《诗经·蒹葭》：“蒹葭苍苍，白露为霜。所谓伊人，在水一方。溯洄
<br>从之，道阻且长。溯游从之，宛在水中央。蒹葭凄凄，白露未□〔日希〕。所谓
<br>伊人，在水之湄。溯洄从之，道阻且跻。溯游从之，宛在水中坻。蒹葭采采，白
<br>露未已。所谓伊人，在水之□〔矣加水旁〕，溯洄从之，道阻且右。溯游从之，
<br>宛在水中□〔止加水旁〕。”
<br>
<br>（２）　晏殊【蝶恋花】：“槛菊愁烟兰泣露。罗幕轻寒，燕子双飞去。明月不
<br>谙别离苦，斜光到晓穿朱户。　昨夜西风凋碧树。独上高楼，望尽天涯路。欲寄
<br>彩笺兼尺素，山长水阔知何处。”
<br>
<br>§1。25 二五
<br>
<br>“我瞻四方，蹙蹙靡所骋。（１）”诗人之忧生也。“昨夜西风凋碧树。独
<br>上高楼，望尽天涯路（２）”似之。“终日驰车走，不见所问津。（３）”诗人
<br>之忧世也。“百草千花寒食路，香车系在谁家树（４）”似之。
<br>
<br>（１）　《诗经·小雅·节南山》：“驾彼四牡，四牡项领。我瞻四方，蹙蹙靡
<br>所骋。”
<br>
<br>（２）　晏殊【蝶恋花】见二四注。
<br>
<br>（３）　陶潜【饮酒】第二十首：“羲农去我久，举世少复真。汲汲鲁中叟，弥
<br>缝使其纯。凤鸟虽不至，礼乐暂得新。洙泗绝微响，漂流逮狂秦。诗书复何罪，
<br>一朝成灰尘。区区诸老翁，为事诚殷勤。如何绝世下，六籍无一亲？终日驰车走
<br>，不见所问津。若复不快饮，空负头上巾。但恨多谬误，君当恕罪人。”
<br>
<br>（４）　冯延巳【鹊踏枝】：“几日行云何处去，忘却归来，不道春将暮！百草
<br>千花寒食路，香车系在谁家树？　泪眼倚楼频独语：双燕来时，陌上相逢否？撩
<br>乱春愁如柳絮，悠悠梦里无寻处。”
<br>
<br>§1。26 二六
<br>
<br>古今之成大事业、大学问者，必经过三种之境界：“昨夜西风凋碧树。独上
<br>高楼，望尽天涯路。（１）”此第一境也。“衣带渐宽终不悔，为伊消得人憔悴
<br>。（２）”此第二境也。“众里寻他千百度，蓦然回首，那人却在，灯火阑珊处
<br>。（３）”此第三境也。此等语皆非大词人不能道。然遽以此意解释诸词，恐为
<br>晏欧诸公所不许也。
<br>
<br>（１）　晏殊【蝶恋花】见二四注。
<br>
<br>（２）　柳永【凤栖梧】：“伫倚危楼风细细。望极春愁，黯黯生天际。草色烟
<br>光残照里。无言谁会凭栏意。　拟把疏狂图一醉，对酒当歌，强乐无味。衣带渐
<br>宽终不悔，为伊消得人憔悴。”
<br>
<br>（３）　辛弃疾【青玉案】（元夕）：“东风夜放花千树。更吹落、星如雨。宝
<br>马雕车香满路，凤箫声动，玉壶光转，一夜鱼龙舞。　蛾儿雪柳黄金缕。笑语盈
<br>盈暗香去。众里寻它千百度。蓦然回首，那人却在，灯火阑珊处。”
<br>
<br>§1。27 二七
<br>
<br>永叔“人生自是有情痴，此恨不关风与月。”“直须看尽洛城花，始共春风
<br>容易别。（１）”于豪放之中有沈著之致，所以尤高。
<br>
<br>（１）　欧阳修【玉楼春】：“尊前拟把归期说，未语春容先惨咽。人生自是有
<br>情痴，此恨不关风与月。　离歌且莫翻新阕，一曲能教肠寸结。直须看尽洛城花
<br>，始共春风容易别。”
<br>
<br>§1。28 二八
<br>
<br>冯梦华《宋六十一家词选序例》 谓：“淮海小山，古之伤心人也。其淡
<br>语皆有味，浅语皆有致。”余谓此唯淮海足以当之。小山矜贵有余，但方可驾子
<br>野方回，未足抗衡淮海也。
<br>
<br>§1。29 二九
<br>
<br>少游词境最为凄婉。至“可堪孤馆闭春寒，杜鹃声里斜阳暮。”则变而凄厉
<br>矣。东坡赏其后二语（１），犹为皮相。
<br>
<br>（１）　秦观【踏莎行】见三注。东坡绝爱其尾两句，自书于扇曰：“少游已矣
<br>，虽万人何赎。”
<br>
<br>§1。30 三十
<br>
<br>“风雨如晦，鸡犬不已（１）”、“山峻高以蔽日兮，下幽晦以多雨；霰雪
<br>纷其无垠兮，云霏霏而承宇（２）”、“树树皆秋色，山山唯落晖（３）”、“
<br>可堪孤馆闭春寒，杜鹃声里斜阳暮（４）”气象皆相似。
<br>
<br>（１）　《诗·郑风·风雨》：“风雨凄凄，鸡鸣喈喈。既见君子，云胡不夷。
<br>风雨潇潇，鸡鸣胶胶。既见君子，云胡不瘳。风雨如晦，鸡鸣不已。既见君子，
<br>云胡不喜。”
<br>
<br>（２）　《楚辞．九章．涉江》（辞长不录）。
<br>
<br>（３）　王绩【野望】：“东皋薄暮望，徒倚欲何依。树树皆秋色，山山唯落晖
<br>。牧人驱犊返，猎马带禽归。相顾无相识，长歌怀采薇。”
<br>
<br>（４）　秦观【踏莎行】见三注。
<br>
<br>§1。31 三一
<br>
<br>昭明太子称：陶渊明诗“跌宕昭彰，独超众类。抑扬爽朗，莫之兴京。（１
<br>）”王无功称：薛收赋“韵趣高奇，词义晦远。嵯峨萧瑟，真不可言。（２）”
<br>词中惜少此二种气象，前者唯东坡，后者唯白石，略得一二耳。
<br>
<br>（１）　见萧统《陶渊明集》序。
<br>
<br>（２）　见《王无功集》卷下【答冯子华处士书】。所称薛收赋，谓系【白牛溪
<br>赋】。
<br>
<br>§1。32 三二
<br>
<br>词之雅郑，在神不在貌。永叔少游虽作艳语，终有品格。方之美成，便有淑
<br>女与倡伎之别。
<br>
<br>§1。33 三三
<br>
<br>美成深远之致不及欧秦。唯言情体物，穷极工巧，故不失为第一流之作者。
<br>但恨创调之才多，创意之才少耳。
<br>
<br>§1。34 三四
<br>
<br>词忌用替代字。美成【解语花】之“桂华流瓦（１）”，境界极妙。惜以“
<br>桂华”二字代“月”耳。梦窗以下，则用代字更多。其所以然者，非意不足，则
<br>语不妙也。盖意足则不暇代，语妙则不必代。此少游之“小楼连苑”、“绣毂雕
<br>鞍”（２），所以为东坡所讥也（３）。
<br>
<br>（１）　周邦彦【解语花】（元宵）：“风销焰蜡，露□〔邑加水旁〕烘炉，花
<br>市光相射。桂华流瓦。纤云散，耿耿素娥欲下。衣裳淡雅。看楚女、纤腰一把。
<br>箫鼓喧、人影参差，满路飘香麝。　因念都城放夜。望千门如昼，嬉笑游冶。钿
<br>车罗帕。相逢处、自有暗尘随马。年光是也。唯只见、旧情衰谢。清漏移、飞盖
<br>归来，从舞休歌罢。”
<br>
<br>（２）　秦观【水龙吟】：“小楼连苑横空，下窥绣毂雕鞍骤。朱帘半卷，单衣
<br>初试，清明时候。破暖轻风，弄晴微雨，欲无还有。卖花声过尽，斜阳院落，红
<br>成阵、飞鸳□〔上秋下瓦〕。　玉佩丁东别后。怅佳期、参差难又。名□〔僵换
<br>成革旁〕利锁，天还知道，和天也瘦。花下重门，柳边深巷，不堪回首。念多情
<br>，但有当时皓月，向人依旧。”
<br>
<br>（３）　《历代诗余》卷五引曾□（造加竖心旁）《高齐词话》：“少游自会稽
<br>入都见东坡。东坡问作何词，少游举「小楼连苑横空，下窥绣毂雕鞍骤。」东坡
<br>曰：‘十三字只说得一个人骑马楼前过。’”
<br>
<br>§1。35 三五
<br>
<br>沈伯时《乐府指迷》云：“说桃不可直说破桃，须用‘红雨’‘刘郎’等字
<br>。咏柳不可直说破柳，须用‘章台’、‘灞岸’等字。”若惟恐人不用代字者。
<br>果以是为工，则古今类书具在，又安用词为耶？宜其为《提要》所讥也（１）。
<br>
<br>（１）　《四库提要》集部词曲类二沈氏《乐府指迷》条：“又谓说桃须用‘红
<br>雨’、‘刘郎’等字，说柳须用‘章台’、‘灞岸’等字，说书须用‘银钩’等
<br>字，说泪须用‘玉箸’等字，说发须用‘绛云’等字，说簟须用‘湘竹’等字，
<br>不可直说破。其意欲避鄙俗，而不知转成涂饰，亦非确论。”
<br>
<br>§1。36 三六
<br>
<br>美成【苏幕遮】词：“叶上初阳干宿雨。水面清圆，一一风荷举。（１）”
<br>此真能得荷之神理者。觉白石【念奴娇】【惜红衣】二词（２），犹有隔雾看花
<br>之恨。
<br>
<br>（１）　周邦彦【苏幕遮】：“燎沈香，消溽暑，鸟雀呼晴，侵晓窥檐语。叶上
<br>初阳干宿雨。水面清圆，一一风荷举。　故乡遥，何日去？家住吴门，久作长安
<br>。五月渔郎相忆否？小楫轻舟，梦入芙蓉浦。”
<br>
<br>（２）　姜夔【念奴娇】：“闹红一舸，记来时，尝与鸳鸯为侣。三十六陂人未
<br>到，水佩风裳无数。翠叶吹凉，玉容销酒，更洒菰蒲雨。嫣然摇动，冷香飞上诗
<br>句。日暮。　青盖亭亭，情人不见，争忍凌波去。只恐舞衣寒易落，愁入西风南
<br>浦。高柳垂阴，老鱼吹浪，留我花间住。田田多少？几回沙际归路。”
<br>
<br>姜夔【惜红衣】：“簟枕邀凉，琴书换日，睡余无力。细洒冰泉，并刀
<br>破甘碧。墙头唤酒，谁问讯城南诗客？岑寂。高柳晚蝉，说西风消息。　虹梁水
<br>陌，鱼浪吹香，红衣半狼籍。维舟试望故国。眇天北。可惜渚边沙外，不共美人
<br>游历。问甚时同赋，三十六陂秋色？”
<br>
<br>§1。37 三七
<br>
<br>东坡【水龙吟】咏杨花（１），和均而似元唱。章质夫词（２），原唱而似
<br>和均。才之不可强也如是！
<br>
<br>（１）　苏轼【水龙吟】（次韵章质夫杨花词）：“似花还似非花，也无人惜从
<br>教坠。抛家傍路，思量却是，无情有思。萦损柔肠，困酣娇眼，欲开还闭。梦随
<br>风万里，寻郎去处，又还被、莺呼起。　不恨此花飞尽，恨西园、落红难缀。晓
<br>来雨过，遗踪何在，一池萍碎。春色三分，二分尘土，一分流水。细看来不是杨
<br>花，点点是离人泪。”
<br>
<br>（２）　章质夫【水龙吟】（杨花）：“燕忙莺懒芳残，正堤上、杨花飘坠。轻
<br>飞乱舞，点画青林，全无才思。闲趁游丝，静临深院，日长门闭。傍珠帘散漫，
<br>垂垂欲下，依前被、风扶起。　兰帐玉人睡觉，怪春衣、雪沾琼缀。绣床渐满，
<br>香球无数，才圆欲碎。时见蜂儿，仰粘轻粉，鱼吞池水。望章台路杳，金鞍游荡
<br>，有盈盈泪。”
<br>
<br>
<br>§1。38 三八
<br>
<br>咏物之词，自以东坡【水龙吟】最工，邦卿【双双燕】（１）次之。白石【
<br>暗香】、【疏影】（２），格调虽高，然无一语道著，视古人“江边一树垂垂发
<br>（３）”等句何如耶？
<br>
<br>（１）　史达祖【双双燕】（咏燕）：“过春社了，度帘幕中间，去年尘冷。差
<br>池欲往，试入旧巢相并。还相雕梁藻井，又软语商量不定。飘然快拂花梢，翠尾
<br>分开红影。　芳径，芹泥雨润。爱贴地争飞，竞夸轻俊。红楼归晚，看足柳暗花
<br>暝。应自栖香正稳，便忘了、天涯芳信。愁损翠黛双娥，日日画栏独凭。”
<br>
<br>（２）　姜夔【暗香】：（辛亥之冬，予载雪诣石湖。止既月，授简索句，且征
<br>新声，作此两曲。石湖把玩不已，使工妓肆习之，音节谐婉，乃名之曰暗香、疏
<br>影。）“旧时月色，算几番照我，梅边吹笛？唤起玉人，不管清寒与攀摘。何逊
<br>而今渐老，都忘却春风词笔。但怪得竹外疏花，香冷入瑶席。　江国，正寂寂，
<br>叹寄与路遥，夜雪初积。翠尊易泣，红萼无言耿相忆。长记曾携手处，千树压西
<br>湖寒碧。又片片吹尽也，几时见得？”
<br>
<br>姜夔【疏影】：“苔枝缀玉，有翠禽小小，枝上同宿。客里相逢，篱角
<br>黄昏，无言自倚修竹。昭君不惯胡沙远，但暗忆江南江北。想佩环月夜归来，化
<br>作此花幽独。　犹记深宫旧事，那人正睡里，飞近蛾绿。莫似春风，不管盈盈，
<br>早与安排金屋。还教一片随波去，又却怨玉龙哀曲。等恁时、重觅幽香，已入小
<br>窗横幅。”
<br>
<br>（３）　杜甫【和裴迪登蜀州东亭送客逢早梅相忆见寄】：“东阁官梅动诗兴，
<br>还如何逊在杨州。此时对雪遥相忆，送客逢春可自由。幸不折来伤春暮，若为看
<br>去乱乡愁。江边一树垂垂发，朝夕催人自白头。”
<br>
<br>§1。37 三九
<br>
<br>白石写景之作，如“二十四桥仍在，波心荡、冷月无声（１）”、“数峰清
<br>苦，商略黄昏雨（２）”、“高树晚蝉，说西风消息（３）”虽格韵高绝，然如
<br>雾里看花，终隔一层。梅溪、梦窗诸家写景之病，皆在一“隔”字。北宋风流，
<br>渡江遂绝。抑真有运会存乎其间耶？
<br>
<br>（１）　姜夔【杨州慢】：“淮左名都，竹西佳处，解鞍少驻初程。过春风十里
<br>，尽荠麦青青。自胡马、窥江去后，废池乔木，犹厌言兵。　渐黄昏清角，吹寒
<br>都在空城。杜郎俊赏，算而今、重到须惊。纵豆蔻词工，青楼梦好，难赋深情。
<br>二十四桥仍在，波心荡、冷月无声。念桥边红药，年年知为谁生？”
<br>
<br>（２）　姜夔【点绛唇】：“燕雁无心，太湖西畔随云去。数峰清苦。商略黄昏
<br>雨。　第四桥边，拟共天随往。今何许？凭栏怀古，残柳参差舞。”
<br>
<br>（３）　姜夔【惜红衣】见三六注。
<br>
<br>§1。40 四十
<br>
<br>问“隔”与“不隔”之别，曰：陶谢之诗不隔，延年则稍隔已。东坡之诗不
<br>隔，山谷则稍隔矣。“池塘生春草（１）”、“空梁落燕泥（２）”等二句，妙
<br>处唯在不隔，词亦如是。即以一人一词论，如欧阳公【少年游】咏春草上半阕云
<br>：“阑干十二独凭春，晴碧远连云。二月三月，千里万里，行色苦愁人。”语语
<br>都在目前，便是不隔。至云：“谢家池上，江淹浦畔（３）”则隔矣。白石【翠
<br>楼吟】：“此地。宜有词仙，拥素云黄鹤，与君游戏。玉梯凝望久，叹芳草、萋
<br>萋千里。”便是不隔。至“酒祓清愁，花消英气（４）”则隔矣。然南宋词虽不
<br>隔处，比之前人，自有浅深厚薄之别。
<br>
<br>（１）　谢灵运【登池上楼】：“潜虬媚幽姿，飞鸿响远音。薄霄愧云浮，栖川
<br>怍渊沈。进德智所拙，退耕力不任。徇禄反穷海，卧□〔阿加病字头〕对空林。
<br>衾枕昧节候，褰开暂窥临。倾耳聆波澜，举目眺岖□〔上山下钦〕。初景革绪风
<br>，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永
<br>久，离群难处心，持操岂独占，无闷征在今。”
<br>
<br>（２）　薛道衡【昔昔盐】：“垂柳覆金堤，蘼芜叶复齐。水溢芙蓉沼，花飞桃
<br>李蹊。采桑秦氏女，织锦窦家妻。关山别荡子，风月守空闺。恒敛千金笑，长垂
<br>双玉啼。盘龙随镜隐，彩凤逐帷低。飞魂同夜鹊，倦寝忆晨鸡。暗牖悬蛛网，空
<br>梁落燕泥。前年过代北，今岁往辽西。一去无消息，那能惜马蹄。”
<br>
<br>（３）　欧阳修【少年游】见二三注。
<br>
<br>（４）　姜夔【翠楼吟】“月冷龙沙，尘清虎落，今年汉□〔酉甫〕初赐。新翻
<br>胡部曲，听毡幕、元戎歌吹。层楼高峙。看槛曲萦红，檐牙飞翠。人姝丽。粉香
<br>吹下，夜寒风细。　此地。宜有词仙，拥素云黄鹤，与君游戏。玉梯凝望久，叹
<br>芳草、萋萋千里。天涯情味。仗酒祓清愁，花销英气。西山外。晚来还卷，一帘
<br>秋霁。”
<br>
<br>§1。41 四一
<br>
<br>“生年不满百，常怀千岁忧。昼短苦夜长，何不秉烛游？（１）”“服食求
<br>神仙，多为药所误。不如饮美酒，被服纨与素。（２）”写情如此，方为不隔。
<br>“采菊东篱下，悠然见南山。山气日夕佳，飞鸟相与还。（３）”“天似穹庐，
<br>笼盖四野。天苍苍，野茫茫，风吹草低见牛羊。（４）”写景如此，方为不隔。
<br>
<br>（１）　《古诗十九首》第十五：“生年不满百，常怀千岁忧。昼短苦夜长，何
<br>不秉烛游，为乐当及时，何能待来兹。愚者爱惜费，但为后世嗤。仙人王子乔，
<br>难可与等期。”
<br>
<br>（２）　《古诗十九首》第十三：“驱车上东门，遥望郭北墓。白杨何萧萧，松
<br>柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，
<br>年命如朝露。人生忽如寄，寿无金石固。万岁更相送，圣贤莫能度。服食求神仙
<br>，多为药所误。不如饮美酒，被服纨与素。”
<br>
<br>（３）　陶潜【饮酒诗】见三注。
<br>
<br>（４）　斛律金【敕勒歌】：“敕勒川，阴川下。天似穹庐，笼盖四野。天苍苍
<br>，野茫茫，风吹草低见牛羊。”
<br>
<br>
<br>§1。42 四二
<br>
<br>古今词人格调之高，无如白石。惜不于意境上用力，故觉无言外之味，弦外
<br>之响。终不能与于第一流之作者也。
<br>
<br>
<br>§1。43 四三
<br>
<br>南宋词人，白石有格而无情，剑南有气而乏韵。其堪与北宋人颉颃者，唯一
<br>幼安耳。近人祖南宋而祧北宋，以南宋之词可学，北宋不可学也。学南宋者，不
<br>祖白石，则祖梦窗，以白石、梦窗可学，幼安不可学也。学幼安者率祖其粗犷、
<br>滑稽，以其粗犷、滑稽处可学，佳处不可学也。幼安之佳处，在有性情，有境界
<br>。即以气象论，亦有“横素波、干青云（１）”之概，宁后世龌龊小生所可拟耶
<br>？
<br>
<br>（１）　萧统《陶渊明集》序：其文章“横素波而傍流，干青云而直上。”
<br>
<br>§1。44 四四
<br>
<br>东坡之词旷，稼轩之词豪。无二人之胸襟而学其词，犹东施之效捧心也。
<br>
<br>§1。45 四五
<br>
<br>读东坡、稼轩词，须观其雅量高致，有伯夷、柳下惠之风。白石虽似蝉脱尘
<br>埃，然终不免局促辕下。
<br>
<br>§1。46 四六
<br>
<br>苏辛，词中之狂。白石犹不失为狷。若梦窗、梅溪、玉固、草窗、西麓辈，
<br>面目不同，同归于乡愿而已。
<br>
<br>§1。47 四七
<br>
<br>稼轩“中秋饮酒达旦，用天问体作木兰花慢以送月”，曰：“可怜今夕月，
<br>向何处、去悠悠？是别有人间，那边才见，光景东头。（１）”词人想象，直悟
<br>月轮绕地之理，与科学家密合，可谓神悟。
<br>
<br>（１）　辛弃疾【木兰花慢】（中秋饮酒将旦，客谓：前人诗词，有赋待月，无
<br>送月者。因用【天问】体赋。）：“可怜今夕月，向何处、去悠悠？是别有人间
<br>，那边才见，光景东头。是天外空汗漫，但长风、浩浩送中秋。飞镜无根谁系？
<br>□〔女亘〕娥不嫁谁留？　谓经海底问无由。恍惚使人愁。怕万里长鲸，纵横触
<br>破，玉殿琼楼。虾蟆故堪浴水，问云何、玉兔解沈浮？若道都齐无恙，云何渐渐
<br>如钩？”
<br>
<br>§1。48 四八
<br>
<br>周介存谓：“梅溪词中，喜用‘偷’字，足以定出其品格。（１）”刘融斋
<br>谓：“周旨荡而史意贪（２）”此二语令人解颐。
<br>
<br>（１）　见周济《介存斋论词杂著》。
<br>（２）　刘熙载《艺概》卷四《词曲概》：“周美成律最精审。史邦卿句最警炼
<br>。然未得为君子之词者，周旨荡而史意贪也。”
<br>
<br>§1。49 四九
<br>
<br>介存谓：梦窗词之佳者，如“水光云影，摇荡绿波，抚玩无极，追寻已远。
<br>”余览《梦窗甲乙丙丁稿》中，实无足当此者。有之，其“隔江人在雨声中，晚
<br>风菰叶生愁怨（１）”二语乎？
<br>
<br>（１）　吴文英【踏莎行】：“润玉笼绡，檀樱倚扇。绣圈犹带脂香浅。榴心空
<br>垒舞裙红，艾枝应压愁鬟乱。　午梦千山，窗阴一箭。香瘢新褪红丝腕。隔江人
<br>在雨声中，晚风菰叶生愁怨。”
<br>
<br>§1。50 五十
<br>
<br>梦窗之词，吾得取其词中一语以评之，曰：“映梦窗零乱碧。（１）”玉田
<br>之词，余得取其词中之一语以评之，曰：“玉老田荒。（２）”
<br>
<br>（１）　吴文英【秋思】（荷塘为括苍名姝求赋其听雨小阁。）：“堆枕香鬟侧
<br>。骤夜声，偏称画屏秋色。风碎串珠，润侵歌板，愁压眉窄。动罗□〔捷去提手
<br>加竹头〕清商，寸心低诉叙怨抑。映梦窗零乱碧。待涨绿春深，落花香泛，料有
<br>断红流处，暗题相忆。　欢酌。檐花细滴。送故人，粉黛重饰。漏侵琼瑟，丁东
<br>敲断，弄晴月白。怕一曲‘霓裳’未终，催去骖凤翼。欢谢客犹未识。漫瘦却东
<br>阳，镫前无梦到得。路隔重云雁北。”
<br>
<br>（２）　张炎【祝英台近】（与周草窗话旧）：“水痕深，花信足。寂寞汉南树
<br>。转首青阴，芳事顿如许。不知多少消魂，夜来风雨。犹梦到、断红流处。　最
<br>无据。长年息影空山。愁入庾郎句。玉老田荒，心事已迟暮。几回听得啼鹃，不
<br>如归去。终不似、旧时鹦鹉。”
<br>
<br>§1。51 五一
<br>
<br>“明月照积雪（１）”、“大江流日夜（２）”、“中天悬明月（３）”、
<br>“长河落日圆（４）”，此种境界，可谓千古壮观。求之于词，唯纳兰容若塞上
<br>之作，如【长相思】之“夜深千帐灯（５）”，【如梦令】之“万帐穹庐人醉，
<br>星影摇摇欲坠（６）”差近之。
<br>
<br>（１）　谢灵运【岁暮】：“殷忧不能寐，苦此夜难颓。明月照积雪，朔风劲且
<br>哀。运往无淹物，年逝觉已催。”
<br>
<br>（２）　谢□〔月兆〕【暂使下都夜发新林至京邑赠同僚】：“大江流日夜，客
<br>心悲未央。徒念关山近，终知反路长。秋河曙耿耿，寒渚夜苍苍。引顾见京室，
<br>宫雉正相望。金波丽□〔支鸟〕鹊，玉绳低建章。驱车鼎门外，思见昭丘阳。驰
<br>晖不可接，何况隔两乡？风云有鸟路，江汉限无梁，常恐鹰隼击，时菊委严霜。
<br>寄言□〔罡之正换成尉〕罗者，寥廓已高翔。”
<br>
<br>（３）　杜甫【后出塞】（之二）：“朝进东门营，暮上河阳桥。落日照大旗，
<br>马鸣风萧萧。平沙列万幕，部伍各见招。中天悬明月，令严夜寂寥。悲笳数声动
<br>，壮士惨不骄。借问大将谁？恐是霍嫖姚。”
<br>
<br>（４）　王维【使至塞上】：“单车欲问边，属国过居延。征蓬出汉塞，归雁入
<br>胡天。大漠孤烟直，长河落日圆。萧关逢候骑，都护在燕然。”
<br>
<br>（５）　纳兰性德【长相思】：“山一程，水一程。身向榆关那畔行，夜深千帐
<br>灯。风一更，雪一更。聒碎乡心梦不成，故园无此声。”
<br>
<br>（６）　纳兰性德【如梦令】：“万帐穹庐人醉，星影摇摇欲坠。归梦隔狼河，
<br>又被河声搅碎。还睡，还睡。解道醒来无味。”
<br>
<br>§1。52 五二
<br>
<br>纳兰容若以自然之眼观物，以自然之舌言情。此初入中原，未染汉人风气，
<br>故能真切如此。北宋以来，一人而已。
<br>
<br>§1。53 五三
<br>
<br>陆放翁《花间集》，谓“唐季五代，诗愈卑，而倚声者辄简古可爱。能此不
<br>能彼，未易以理推也。”《提要》驳之，谓：“犹能举七十斤者，举百斤则蹶，
<br>举五十斤则运掉自如。（１）”其言甚辨。然谓词必易于诗，余未敢信。善乎陈
<br>卧子之言曰：“宋人不知诗而强作诗，故终宋之世无诗。然其欢愉愁怨之致，动
<br>于中而不能抑者，类发于诗余，故其所造独工。（２）”五代词之所以独胜，亦
<br>以此也。
<br>
<br>（１）　《四库提要》集部词曲类一《花间集》：“后有陆游二跋。……其二称
<br>：‘唐季五代，诗愈卑，而倚声者辄简古可爱。能此不能彼，未易以理推也。
<br>’不知文之体格有高卑，人之学历有强弱。学力不足副其体格，则举之不足。学
<br>力足以副其体格，则举之有余。律诗降于古诗，故中晚唐古诗多不工，而律诗则
<br>时有佳作。词又降于律诗，故五季人诗不及唐，词乃独胜。此犹能举七十斤者，
<br>举百斤则蹶，举五十则运用自如，有何不可理推乎？”
<br>
<br>（２）　陈子龙《王介人诗余序》：“宋人不知诗而强作诗。其为诗也，言理而
<br>不言情，故终宋之世无诗焉。然宋人亦不可免于有情也。故凡其欢愉愁怨之致，
<br>动于中而不能抑者，类发于诗余，故其所造独工，非后世可及。盖以沈至之思而
<br>出之必浅近，使读之者骤遇如在耳目之表，久诵而得沈永之趣，则用意难也。以
<br>儇利之词，而制之实工链，使篇无累句，句无累字，圆润明密，言如贯珠，则铸
<br>词难也。其为体也纤弱，所谓明珠翠羽，尚嫌其重，何况龙鸾？必有鲜妍之姿，
<br>而不藉粉泽，则设色难也。其为境也婉媚，虽以警露取妍，实贵含蓄，有余不尽
<br>，时在低回唱欢之际，则命篇难也。惟宋人专力事之，篇什既多，触景皆会。天
<br>机所启，若出自然。虽高谈大雅，而亦觉其不可废。何则？物有独至，小道可观
<br>也。”
<br>
<br>§1。54 五四
<br>
<br>四言敝而有楚辞，楚辞敝而有五言，五言敝而有七言，古诗敝而有律绝，律
<br>绝敝而有词。盖文体通行既久，染指遂多，自成习套。豪杰之士，亦难于其中自
<br>出新意，故遁而作他体，以自解脱。一切文体所以始盛终衰者，皆由于此。故谓
<br>文学后不如前，余未敢信。但就一体论，则此说固无以易也。
<br>
<br>§1。55 五五
<br>
<br>诗之《三百篇》、《十九首》，词之五代北宋，皆无题也。非无题也，诗词
<br>中之意，不能以题尽之也。自《花庵》、《草堂》每调立题，并古人无题之词亦
<br>为之作题。如观一幅佳山水，而即曰此某山某河，可乎？诗有题而诗亡，词有题
<br>而词亡，然中材之士，鲜能知此而自振拔者也。
<br>
<br>§1。56 五六
<br>
<br>大家之作，其言情也必沁人心脾，其写景也必豁人耳目。其辞脱口而出，无
<br>矫揉妆束之态。以其所见者真，所知者深也。诗词皆然。持此以衡古今之作者，
<br>可无大误也。
<br>
<br>§1。57 五七
<br>
<br>人能于诗词中不为美刺投赠之篇，不使隶事之句，不用粉饰之字，则于此道
<br>已过半矣。
<br>
<br>§1。58 五八
<br>
<br>以【长恨歌】之壮采，而所隶之事，只“小玉双成”四字，才有余也。梅村
<br>歌行，则非隶事不办（１）。白吴优劣，即于此见。不独作诗为然，填词家亦不
<br>可不知也。
<br>
<br>（１）　白居易【长恨歌】有“转教小玉双成”句为隶事。至吴伟业之【圆圆曲
<br>】，则入手即用“鼎湖”事，以下隶事句不胜指数。
<br>
<br>§1。59 五九
<br>
<br>近体诗体制，以五七言绝句为最尊，律诗次之，排律最下。盖此体于寄兴言
<br>情，两无所当，殆有均之骈体文耳。词中小令如绝句，长调似律诗，若长调之百
<br>字令、沁园春等，则近于排律矣。
<br>
<br>§1。60 六十
<br>
<br>诗人对宇宙人生，须入乎其内，又须出乎其外。入乎其内，故能写之。出乎
<br>其外，故能观之。入乎其内，故有生气。出乎其外，故有高致。美成能入而不出
<br>。白石以降，于此二事皆未梦见。
<br>
<br>§1。61 六一
<br>
<br>诗人必有轻视外物之意，故能以奴仆命风月。又必有重视外物之意，故能与
<br>花鸟共忧乐。
<br>
<br>§1。62 六二
<br>
<br>“昔为倡家女，今为荡子妇。荡子行不归，空床难独守。（１）”“何不策
<br>高足，先据要路津？无为守穷贱，□〔车感〕轲长苦辛。（２）”可为淫鄙之尤
<br>。然无视为淫词、鄙词者，以其真也。五代北宋之大词人亦然。非无淫词，读之
<br>但觉其亲切动人。非无鄙词，但觉其精力弥满。可知淫词与鄙词之病，非淫与鄙
<br>之病，而游词（３）之病也。“岂不尔思，室是远而。”而子曰：“未之思也，
<br>夫何远之有？（４）”恶其游也。
<br>
<br>（１）　【古诗十九首】第二：“青青河畔草，郁郁园中柳。盈盈楼上女，皎皎
<br>当窗牖。娥娥红粉妆，纤纤出素手。昔为倡家女，今为荡子妇。荡子行不归，空
<br>床难独守。”
<br>
<br>（２）　【古诗十九首】第四：“今日良宴会，欢乐难具陈。弹筝奋逸响，新声
<br>妙入神。令德唱高言，识曲听其真。齐心同所愿，含意俱未申。人生寄一世，奄
<br>忽若飙尘。何不策高足，先据要路津？无为守穷贱，□〔车感〕轲长苦辛。”
<br>
<br>（３）　金应圭《词选》后序：“规模物类，依托歌舞。哀乐不衷其性，虑欢无
<br>与乎情。连章累篇，义不出乎花鸟。感物指事，理不外乎酬应。虽既雅而不艳，
<br>斯有句而无章。是谓游词。”
<br>
<br>（４）　《论语·子罕》：“唐棣之华，偏其反而。岂不尔思，室是远而。子曰
<br>：未之思也，夫何远之有？”
<br>
<br>§1。63 六三
<br>
<br>“枯藤老树昏鸦。小桥流水平沙（１）。古道西风瘦马。夕阳西下。断肠人
<br>在天涯。”此元人马东篱【天净沙】小令也。寥寥数语，深得唐人绝句妙境。有
<br>元一代词家，皆不能办此也。
<br>
<br>（１）　按此曲见诸元刊本《乐府新声》卷中、元刊本周德清《中原音韵定格》
<br>、明刊本蒋仲舒《尧山堂外纪》卷六十八、明刊本张禄《词林摘艳》及《知不足
<br>斋丛书》本盛如梓《庶斋老学丛谈》等书者，“平沙”均作“人家”，即观堂《
<br>宋元戏曲史》所引亦同。惟《历代诗余》则作“平沙”，又“西风”作“凄风”
<br>，盖欲避去复字耳。观堂此处所引，殆即本《诗余》也。
<br>
<br>§1。64 六四
<br>
<br>白仁甫《秋夜梧桐雨》剧，沈雄悲壮，为元曲冠冕。然所作《天籁词》，粗
<br>浅之甚，不足为稼轩奴隶。岂创者易工，而因者难巧欤？抑人各有能与不能也？
<br>读者观欧秦之诗远不如词，足透此中消息。
<br>
<br>
<br>§2。01 一
<br>
<br>白实之词，余所最爱者，亦仅二语，曰：“淮南皓月冷千山，冥冥归去无人
<br>管。（１）”
<br>
<br>（１）　姜夔《踏莎行》（自沔东来，丁未元日至金陵，江上感梦而作。）：“
<br>燕燕轻盈，莺莺娇软，分明又向华胥见。夜长争得薄情知，春初早被相思染。　
<br>别后书辞，别时针线，离魂暗逐郎行远。淮南皓月冷千山，冥冥归去无人管。”
<br>
<br>§2。02 二
<br>
<br>双声、叠韵之论，盛于六朝，唐人犹多用之。至宋以后，则渐不讲，并不知
<br>二者为何物。乾嘉间，吾乡周公霭先生著《杜诗双声叠韵谱括略》，正千余年之
<br>误，可谓有功文苑者矣。其言曰：“两字同母谓之双声，两字同韵谓之叠韵。”
<br>余按用今日各国文法通用之语表之，则两字同一子音者谓之双声。如《南史·羊
<br>元保传》之“官家恨狭，更广八分”，“官家更广”四字，皆从ｋ得声。《洛阳
<br>伽蓝记》之“狞奴慢骂”，“狞奴”两字，皆从ｎ得声。“慢骂”两字，皆从ｍ
<br>得声也。两字同一母音者，谓之叠韵。如梁武帝“后牖有朽柳”，“后牖有”三
<br>字，双声而兼叠韵。“有朽柳”三字，其母音皆为ｕ。刘孝绰之“梁王长康强”
<br>，“梁长强”三字，其母音皆为ｉａｎ也（１）。自李淑《诗苑》伪造沈约之说
<br>，以双声叠韵为诗中八病之二，后是诗家多废而不讲，亦不复用之于词。余谓苟
<br>于词之荡漾处多用叠韵，促结处用双声，则其铿锵可诵，必有过于前人者。惜世
<br>之专讲音律者，尚未悟此也。
<br>
<br>（１）　葛立方《韵语阳秋·卷四》引陆龟蒙诗序：“叠韵起自如梁武帝，云「
<br>后牖有朽柳」，当时侍从之臣皆倡和。刘孝绰云「梁王长康强」，沈少文云「偏
<br>眠船弦边」，庾肩吾云「载碓每碍埭」，自后用此体作为小诗者多矣。”
<br>
<br>§2。03 三
<br>
<br>世人但知双声之不拘四声，不知叠韵亦不拘平、上、去三声。凡字之同母者
<br>，虽平仄有殊，皆叠韵也。
<br>
<br>§2。04 四
<br>
<br>诗之唐中叶以后，殆为羔雁之具矣。故五代北宋之诗，佳者绝少，而词则为
<br>其极盛时代。即诗词兼擅如永叔少游者，词胜于诗远甚。以其写之于诗者，不若
<br>写之于词者之真也。至南宋以后，词亦为羔雁之具，而词亦替矣。此亦文学升降
<br>之一关键也。
<br>
<br>§2。05 五
<br>
<br>曾纯甫中秋应制，作《壶中天慢》词（１），自注云：“是夜，西兴亦闻天
<br>乐。”谓宫中乐声，闻于隔岸也。毛子晋谓：“天神亦不以人废言。（２）”近
<br>冯梦华复辨其诬（３）。不解“天乐”两字文义，殊笑人也。
<br>
<br>（１）　曾觌《壶中天慢》（此进御月词也。上皇大喜曰：“从来月词，不曾用
<br>‘金瓯’事，可谓新奇。”赐金束带、紫番罗、水晶碗。上亦赐宝盏。至一更五
<br>点回宫。是夜，西兴亦闻天乐焉。）：“素飙漾碧，看天衢稳送，一轮明月。翠
<br>水瀛壶人不到，比似世间秋别。玉手瑶笙，一时同色，小按霓裳叠。天津桥上，
<br>有人偷记新阕。　当日谁幻银桥，阿瞒儿戏，一笑成痴绝。肯信群仙高宴处，移
<br>下水晶宫阙。云海尘清，山河影满，桂冷吹香雪。何劳玉斧，金瓯千古无缺。”
<br>
<br>（２）　《宋六十名家词》毛晋跋《海野词》：“进月词，一夕西兴，共闻天乐
<br>，岂天神亦不以人废言耶？”
<br>
<br>（３）　冯熙《宋六十一家词选》例言：“曾纯甫赋进御月词，其自记云：‘是
<br>夜，西兴亦闻天乐。’子晋遂谓天神亦不以人废言。不知宋人每好自神其说。白
<br>石道人尚欲以巢湖风驶归功于平调《满江红》，于海野何讥焉？”
<br>
<br>§2。06 六
<br>
<br>北宋名家以方回为最次。其词如历下、新城之诗，非不华瞻，惜少真味。
<br>
<br>§2。07 七
<br>
<br>散文易学而难工，韵文难学而易工。近体诗易学而难工，古体诗难学而易工
<br>。小令易学而难工，长调难学而易工。
<br>
<br>§2。08 八
<br>
<br>古诗云：“谁能思不歌？谁能饥不食？（１）”诗词者，物之不得其平而鸣
<br>者也。故欢愉之辞难工，愁苦之言易巧。
<br>
<br>（１）　晋宋齐辞《子夜歌》：“谁能思不歌？谁能饥不食？日冥当户倚，惆怅
<br>底不忆？”
<br>
<br>§2。09 九
<br>
<br>社会上之习惯，杀许多之善人。文学上之习惯，杀许多之天才。
<br>
<br>§2。10 十
<br>
<br>昔人论诗词，有景语、情语之别。不知一切景语，皆情语也。
<br>
<br>§2。11 十一
<br>
<br>词家多以景寓情。其专作情语而绝妙者，如牛峤之“甘作一生拼，尽君今日
<br>欢。（１）”，顾□〔xiong4〕之“换我心为你心，始知相忆深。（２）”欧阳
<br>修之“衣带渐宽终不悔，为伊消得人憔悴。（３）”美成之“许多烦恼，只为当
<br>时，一饷留情。（４）”此等词求之古今人词中，曾不多见。
<br>
<br>（１）　牛峤《菩萨蛮》：“玉炉冰簟鸳鸯锦，粉融香汗流山枕。帘外辘轳声，
<br>敛眉含笑惊。　柳阴烟漠漠，低鬓蝉钗落。须作一生拼，尽君今日欢。”
<br>
<br>（２）　顾□〔xiong4〕《诉衷情》：“永夜抛人何处去？绝来音。香阁掩，眉
<br>敛，月将沉。争忍不相寻？怨孤衾。换我心，为你心，始知相忆深。”
<br>
<br>（３）　柳永《凤栖梧》：“伫倚危楼风细细，望极春愁，黯黯生天际。草色烟
<br>光残照里，无言谁会凭阑意？　拟把疏狂图一醉，对酒当歌，强乐还无味。衣带
<br>渐宽终不悔，为伊消得人憔悴。”此词又误入《欧阳文忠公近体诗乐府》及《醉
<br>翁琴趣外编》。
<br>
<br>（４）　周邦彦《庆宫春》：“云接平冈，山围寒野，路回渐展孤城。衰柳啼鸦
<br>，惊风驱雁，动人一片秋声。倦途休驾，淡烟里，微茫见星。尘埃憔悴，生怕黄
<br>昏，离思牵萦。　华堂旧日逢迎。花艳参差，香雾飘零。弦管当头，偏怜娇凤，
<br>夜深簧暖笙清。眼波传意，恨密约，匆匆未成。许多烦恼，只为当时，一饷留情
<br>。”
<br>
<br>§2。12 十二
<br>
<br>词之为体，要眇宜修。能言诗之所不能言，而不能尽言诗之所能言。诗之景
<br>阔，词之言长。
<br>
<br>§2。13 十三
<br>
<br>言气质，言神韵，不如言境界。有境界，本也。气质、神韵，末也。有境界
<br>而二者随之矣。
<br>
<br>§2。14 十四
<br>
<br>“西风吹渭水，落日满长安。（１）”，美成以之入词（２），白仁甫以之
<br>入曲（３），此借古人之境界为我之境界者也。然非自有境界，古人亦不为我用
<br>。
<br>
<br>（１）　贾岛《忆江上吴处士》：“闽国扬帆去，蟾蜍亏复圆。秋风吹渭水，落
<br>叶满长安。此夜聚会夕，当时雷雨寒。兰桡殊未返，消息海云端。”
<br>
<br>（２）　周邦彦《齐天乐》（秋思）：“绿芜凋尽台城路，殊乡又逢秋晚。暮雨
<br>生寒，鸣蛩劝织，深阁时闻裁剪。云窗静掩。叹重拂罗□〔因加衣旁〕，顿疏花
<br>簟。尚有□〔糸束〕囊，露萤清夜照书卷。　荆江留滞最久，故人相望处，离思
<br>何限？渭水西风，长安乱叶，空忆诗情宛转。凭高眺远。正玉液新□〔刍的繁体
<br>加竹字头〕，蟹螯初荐。醉倒山翁，但愁斜照敛。”
<br>
<br>（３）　白朴《双调·德胜乐》（秋）：“玉露冷，蛩吟砌。听落叶西风渭水。
<br>寒雁儿长空嘹唳。陶元亮醉在东篱。”又《梧桐雨》杂剧第二折《普天乐》：“
<br>恨无穷，愁无限。争奈仓促之际，避不得蓦岭登山。銮驾迁。成都盼。更哪堪□
<br>〔产加水旁〕水西飞雁，一声声送上雕鞍。伤心故园，西风渭水，落日长安。”
<br>
<br>§2。15 十五
<br>
<br>长调自以周、柳、苏、辛为最工。美成《浪淘沙慢》二词（１），精壮顿挫
<br>，已开北曲之先声。若屯田之《八声甘州》（２），东坡之《水调歌头》（３）
<br>，则伫兴之作，格高千古，不能以常调论也。
<br>
<br>（１）　周邦彦《浪淘沙慢》：“晓阴重，霜凋岸草，雾隐城堞。南陌脂车待发
<br>，东门帐饮乍阕。正拂面、垂扬堪揽结。掩红泪、玉手亲折。念汉浦离鸿去何许
<br>，经时信音绝。　情切。望中地远天阔。向露冷风清无人处，耿耿寒漏咽。嗟万
<br>事难忘，唯是轻别。翠尊未竭，凭断云、留取西楼残月。　罗带光销纹衾叠。连
<br>环解、旧香顿歇。怨歌永、琼壶敲尽缺。恨春去、不与人期，弄夜色、空馀满地
<br>梨花雪。”
<br>
<br>又一阕：“万叶战，秋声露结，雁度沙碛。细草和烟尚绿，遥山向晚更碧。
<br>见隐隐、云边新月白。映落照、帘幕千家，听数声、何处倚楼笛？装点尽秋色。
<br>脉脉。旅情暗自消释。念珠玉、临水犹悲感，何况天涯客？忆少年歌酒，当时
<br>踪迹。岁华易老，衣带宽、懊恼心肠终窄。　飞散后、风流人阻。兰桥约、怅恨
<br>路隔。马蹄过、犹嘶旧巷陌。叹往事、一一堪伤，旷望极。凝思又把阑干拍。”
<br>
<br>（２）　柳永《八声甘州》：“对潇潇暮雨洒江天，一番洗清秋。渐霜风凄惨，
<br>关河冷落，残照当楼。是处红衰翠减，苒苒物华休。惟有长江水，无语低流。　
<br>不忍登高临远，望故乡渺邈，归思难收。叹年来踪迹，何事苦淹留。想佳人、妆
<br>楼□〔禺页〕望，误几回、天际识归舟。争知我、倚阑干处、正恁凝愁。”
<br>
<br>（３）　苏轼《水调歌头》（丙辰中秋，欢饮达旦，大醉，作此篇，兼怀子由。
<br>）：“明月几时有？把酒问青天。不知天上宫阙，今夕是何年？我欲乘风归去，
<br>又恐琼楼玉宇，高处不胜寒。起舞弄清影，何似在人间？　转朱阁，低绮户，照
<br>无眠。不应有恨，何事长向别时圆？人有悲欢离合，月有阴晴圆缺，此事古难全
<br>。但愿人长久，千里共婵娟。”
<br>
<br>§2。16 十六
<br>
<br>稼轩《贺新郎》词“送茂嘉十二弟（１）”，章法绝妙。且语语有境界，此
<br>能品而几於神者。然非有意为之，故后人不能学也。
<br>
<br>（１）　辛弃疾《贺新郎》（送茂嘉十二弟）：“绿树听鹈□〔决换成鸟旁〕。
<br>更那堪、鹧鸪声住，杜鹃声切！啼到春归无寻处，苦恨芳菲都歇。算未抵人间离
<br>别。马上琵琶关塞黑，更长门翠辇辞金阙。看燕燕，送归妾。　将军百战身名裂
<br>。向河梁、回头万里，故人长绝。易水萧萧西风冷，满座衣冠似雪。正壮士悲歌
<br>未彻。啼鸟还知如许恨，料不啼清泪长啼血。谁共我，醉明月？”
<br>
<br>§2。17 十七
<br>
<br>稼轩《贺新郎》词：“柳暗凌波路。送春归猛风暴雨，一番新绿。（１）”
<br>又《定风波》词：“从此酒酣明月夜。耳热。（２）”“绿”“热”二字，皆作
<br>上去用。与韩遇《东浦词》《贺新郎》以“玉”“曲”叶“注”“女”，《卜算
<br>子》以“夜”“谢”叶“食”“月”，已开北曲四声通押之祖。
<br>
<br>（１）　辛弃疾《贺新郎》：“柳暗凌波路。送春归猛风暴雨，一番新绿。千里
<br>潇湘葡萄涨，人解扁舟欲去。又樯燕留人相语。艇子飞来生尘步，唾花寒唱我新
<br>番句。波似箭，催鸣橹。　黄陵祠下山无数。听湘娥、泠泠曲罢，为谁情苦？行
<br>到东吴春已暮，正江阔潮平稳渡〔？〕。望金雀觚棱翔舞。前度刘郎今重到，问
<br>玄都千树花存否？愁为倩，么弦诉。”
<br>
<br>（２）　辛弃疾《定风波》：“金印累累佩陆离，河梁更赋断肠诗。莫拥旌旗真
<br>个去。何处？玉堂元自要论思。　且约风流三学士，同醉。春风看试几枪旗。从
<br>此酒酣明月夜。耳热。那边应是说侬时。”
<br>
<br>（３）　韩玉《贺新郎》（咏水仙）：“绰约人如玉。试新妆娇黄半绿，汉宫匀
<br>注。倚傍小栏闲凝伫，翠带风前似舞。记洛浦当年俦侣。罗袜生尘香冉冉，料征
<br>鸿微步凌波女。惊梦断，楚江曲。　春工若见应为主。忍教都、闲亭笛管，冷风
<br>凄雨。待把此花都折取，和泪连香寄与。须信到离情如许。烟水茫茫斜照里，是
<br>骚人九辨招魂处。千古恨，与谁语？”
<br>
<br>（４）　韩玉《卜算子》：“杨柳绿成阴，初过寒食节。门掩金铺独自眠，哪更
<br>逢寒夜。　强起立东风，惨惨梨花谢。何事王孙不早归？寂寞秋千月。”
<br>
<br>§2。18 十八
<br>
<br>谭复堂《箧中词选》谓：“蒋鹿潭《水云楼词》与成容若、项莲生，二百年
<br>间，分鼎三足。”然《水云楼词》小令颇有境界，长调惟存气格。《忆云词》精
<br>实有馀，超逸不足，皆不足与容若比。然视皋文、止庵辈，则倜乎远矣。
<br>
<br>§2。19 十九
<br>
<br>词家时代之说，盛于国初。竹□〔诧换土旁〕谓：词至北宋而大，至南宋而
<br>深（１）。后此词人，群奉其说。然其中亦非无具眼者。周保绪曰：“南宋下不
<br>犯北宋拙率之病，高不到北宋浑涵之诣。”又曰：“北宋词多就景叙情，故珠圆
<br>玉润，四照玲珑。至稼轩、白石，一变而为即事叙景，故深者反浅，曲者反直。
<br>（２）”潘四农曰：“词滥觞于唐，畅于五代，而意格之闳深曲挚，则莫盛于北
<br>宋。词之有北宋，犹诗之有盛唐。至南宋则稍衰矣。（３）”刘融斋曰：“北宋
<br>词用密亦疏、用隐亦亮、用沈亦快、用细亦阔、用精亦浑。南宋只是掉转过来。
<br>（４）”可知此事自有公论。虽止庵词颇浅薄，潘刘尤甚。然其推尊北宋，则与
<br>明季云间诸公，同一卓识也。
<br>
<br>（１）　朱彝尊《词综发凡》：“世人言词，必称北宋。然词至南宋始极其工，
<br>至宋季而始极其变。”
<br>
<br>（２）　见周济《介存斋论词杂著》。
<br>
<br>（３）　见潘德兴《养一斋集》卷二十二“与叶生名澧书”。
<br>
<br>（４）　见刘熙载《艺概》卷四《词曲概》。
<br>
<br>§2。20 二十
<br>
<br>唐五代北宋词，可谓生香真色。若云间诸公，则□〔糸采〕花耳。湘真且然
<br>，况其次也者乎？
<br>
<br>§2。21 二一
<br>
<br>《衍波词》之佳者，颇似贺方回。虽不及容若，要在浙中诸子之上。
<br>
<br>§2。22 二二
<br>
<br>近人词如《复堂词》之深婉，《疆村词》之隐秀，皆在半塘老人上。疆村学
<br>梦窗而情味较梦窗反胜。盖有临川庐陵之高华，而济以白石之疏越者。学人之词
<br>，斯为极则。然古人自然神妙处，尚未见及。
<br>
<br>§2。23 二三
<br>
<br>宋直方《蝶恋花》：“新样罗衣浑弃却，犹寻旧日春衫著。（１）”谭复堂
<br>《蝶恋花》：“连理枝头侬与汝，千花百草从渠许。（２）”可谓寄兴深微。
<br>
<br>（１）　宋徵兴《蝶恋花》：“宝枕轻风秋梦薄，红敛双蛾，颠倒垂金雀。新样
<br>罗衣浑弃却，犹寻旧日春衫著。　偏是断肠花不落，人苦伤心，镜里颜非昨。曾
<br>误当初青女约，至今霜夜思量著。”
<br>
<br>（２）　谭献《蝶恋花》：“帐里迷离香似雾，不烬炉灰，酒醒闻馀语。连理枝
<br>头侬与汝，千花百草从渠许。　莲子青青心独苦，一唱将离，日日风兼雨。豆蔻
<br>香残杨柳暮，当时人面无寻处。”
<br>
<br>§2。24 二四
<br>
<br>《半塘丁稿》中和冯正中《鹊踏枝》十阕，乃《鹜翁词》之最精者。“望远
<br>愁多休纵目”等阕，郁伊惝恍，令人不能为怀。《定稿》只存六阕，殊为未允也
<br>。
<br>
<br>（１）　王鹏运《鹊踏枝》（冯正中《鹊踏枝》十四阕，郁伊惝恍，义兼比兴，
<br>蒙耆诵焉。春日端居，依次属和。就均成词，无关寄托，而章句尤为凌杂。忆云
<br>生云：“不为无益之事，何以遣有涯之生？”三复前言，我怀如揭矣。时光绪丙
<br>申三月二十八日。录十。）：“落蕊残阳红片片，懊恨比邻，尽日流莺转。似雪
<br>杨花吹又散，东风无力将春限。　慵把香罗裁便面，换到轻衫，欢意垂垂浅。襟
<br>上泪痕犹隐见，笛声催按梁州遍。”其一。“斜日危阑凝伫久，问讯花枝，可是
<br>年时旧？浓睡朝朝如中酒，谁怜梦里人消瘦。　香阁帘栊烟阁柳，片霎氤氲，不
<br>信寻常有。休遣歌筵回舞袖，好怀珍重春三后。”其二。“谱到阳关声欲裂，亭
<br>短亭长，杨柳那堪折。挑菜湔裙春事歇，带罗羞指同心结。　千里孤光同皓月，
<br>画角吹残，风外还呜咽。有限坠欢真忍说，伤生第一生离别。”其三。“风荡春
<br>云罗衫薄，难得轻阴，芳事休闲却。几日啼鹃花又落，绿笺莫忘深深约。　老去
<br>吟情浑寂寞，细雨檐花，空忆灯前酌。隔院玉箫声乍作，眼前何物供哀乐？。”
<br>其四。“漫说目成心便许，无据杨花，风里频来去。怅望朱楼难寄语，伤春谁念
<br>司勋误？　枉把游丝牵弱缕，几片闲云，迷却相思路。锦帐珠帘歌舞处，旧欢新
<br>恨思量否？”其五。“昼日恹恹惊夜短，片霎欢娱，那惜千金换。燕睨莺颦春不
<br>管，敢辞弦索为君断？　隐隐轻雷闻隔岸，暮雨朝霞，咫尺迷云汉。独对舞衣思
<br>旧伴，龙山极目烟尘满。”其六。“望远愁多休纵目，步绕珍丛，看笋将成竹。
<br>晓露暗垂珠簏簌，芳林一带如新浴。　檐外春山森碧玉，梦里骖鸾，记过清湘曲
<br>。自定新弦移雁足，弦声未抵归心促。”其七。“谁遣春韶随水去？醉倒芳尊，
<br>望却朝和暮。换尽大堤芳草路，倡条都是相思树。　蜡烛有心灯解语，泪尽唇焦
<br>，此恨消沈否？坐对东风怜弱絮，萍飘后日知何处？”其八。“对酒肯教欢意尽
<br>？醉醒恹恹，无那□〔欠加竖心〕春困。锦字双行笺别恨，泪珠界破残妆粉。　
<br>轻燕受风飞远近，消息谁传，盼断乌衣信。曲几无□〔谬换成竖心旁〕闲自隐，
<br>镜奁心事孤鸾鬓。”其九。“几见花飞能上树，难系流光，枉费垂杨缕。筝雁斜
<br>飞排锦柱，只伊不解将春去。　漫诩心情黏地絮，容易飘扬，那不惊风雨。倚遍
<br>阑干谁与语？思量有恨无人处。”其十。今《半塘定稿·鹜翁集》中存《鹊踏枝
<br>》六阕，计删第三、第六、第七、第九四阕。
<br>
<br>§2。25 二五
<br>
<br>固哉皋文之为词也！飞卿《菩萨蛮》、永叔《蝶恋花》、子瞻《卜算子》，
<br>皆兴到之作，有何命意？皆被皋文深文罗织（１）。阮亭《花草蒙拾》谓：“坡
<br>公命宫磨蝎，生前为王□〔王圭〕舒□〔颤的左半〕辈所苦，身后又硬受此差排
<br>。（２）”由今观之，受差排者，独一坡公已耶？
<br>
<br>（１）　温庭筠《菩萨蛮》：“小山重叠金明灭，鬓云欲度香腮雪。懒起画蛾眉
<br>，弄妆梳洗迟。　照花前后镜，花面交相映。新帖绣罗襦，双双金鹧鸪。”张惠
<br>言《词选》评：“此感士不遇也，篇法仿佛《长门赋》。「照花」四句，《离骚
<br>》初服之意。”
<br>
<br>欧阳修《蝶恋花》，即冯延巳《鹊踏枝》：“庭院深深深几许？杨柳堆烟，
<br>帘幕无重数。玉勒雕鞍游冶处，楼高不见章台路。　雨横风狂三月暮，门掩黄昏
<br>，无计留春住。泪眼问花花不语，乱红飞过秋千去。”张惠言《词选》评：“庭
<br>院深深，闺中既以邃远也。楼高不见，哲王又不寤也。章台游冶，小人之径。雨
<br>横风狂，政令暴急也。乱红飞去，斥逐者非一人而已，殆为韩范作乎？”
<br>
<br>苏轼《卜算子》（黄州定慧院寓居作）：“缺月挂梧桐，漏断人初静。谁见
<br>幽人独往来，缥缈孤鸿影。　惊起却回头，有恨无人省。拣尽寒枝不肯栖，寂寞
<br>沙洲冷。”张惠言《词选》评：“此东坡在黄州作。□〔鱼局〕阳居士云〔《唐
<br>宋诸贤绝妙好词选》卷二〕：缺月，刺明微也。漏断，暗时也。幽人，不得志也
<br>。独往来，无助也。惊鸿，贤人不安也。回头，爱君不忘也。无人省，君不察也
<br>。拣尽寒枝不肯栖，不偷安于高位也。寂寞沙洲冷，非所安也。此词与《考□〔
<br>上般下木〕》诗极相似。”
<br>
<br>（２）　王士祯《花草蒙拾》：“仆尝戏谓：坡公命宫磨蝎，湖州诗案，生前为
<br>王□〔王圭〕舒□〔颤的左半〕辈所苦，身后又硬受此差排耶？”
<br>
<br>§2。26 二六
<br>
<br>贺黄公谓：“姜论史词，不称其「软语商量」，而赏其「柳暗花暝」，固知
<br>不免项羽学兵法之恨。（１）”然“柳暗花暝”自是欧秦辈句法，前后有画工化
<br>工之殊。吾从白石，不能附和黄公矣。
<br>
<br>（１）　史达祖《双双燕》（咏燕）：“过春社了，度帘幕中间，去年尘冷。差
<br>池欲往，试入旧巢相并。还相雕梁藻井，又软语商量不定。飘然快拂花梢，翠尾
<br>分开红影。　芳径，芹泥雨润。爱贴地争飞，竞夸轻俊。红楼归晚，看足柳暗花
<br>暝。应自栖香正稳，便忘了、天涯芳信。愁损翠黛双娥，日日画栏独凭。”贺黄
<br>公语，见贺裳《皱水轩词筌》。姜论史词，见《中兴以来绝妙词选》卷七所引。
<br>
<br>§2。27 二七
<br>
<br>“池塘春草谢家春，万古千秋五字新。传语闭门陈正字，可怜无补费精神。
<br>”此遗山《论诗绝句》也。梦窗、玉田辈，当不乐闻此语。
<br>
<br>§2。28 二八
<br>
<br>朱子《清邃阁论诗》谓：“古人诗中有句，今人诗更无句，只是一直说将去
<br>。这般诗一日作百首也得。”余谓北宋之词有句，南宋以后便无句。玉田、草窗
<br>之词，所谓“一日作百首也得”者也。
<br>
<br>§2。29 二九
<br>
<br>朱子谓：“梅圣俞诗，不是平淡，乃是枯槁。”余谓草窗、玉田之词亦然。
<br>
<br>（１）　见朱熹《清邃阁论诗》。
<br>
<br>§2。30 三十
<br>
<br>“自怜诗酒瘦，难应接，许多春色。（１）”“能几番游，看花又是明年。
<br>（２）”此等语亦算警句耶？乃值如许笔力！
<br>
<br>（１）　史达祖《喜迁莺》：“月波疑滴，望玉壶天近，了无尘隔。翠眼圈花，
<br>冰丝织练，黄道宝光相值。自怜诗酒瘦，难应接，许多春色。最无赖，是随香趁
<br>烛，曾伴狂客。　踪迹。谩记忆。老了杜郎，忍听东风笛。柳院灯疏，梅厅雪在
<br>，谁与细倾春碧。旧情拘未定，犹自学、当年游历。怕万一，误玉人夜寒帘隙。
<br>”
<br>
<br>（２）　张炎《高阳台》（西湖春感）：“接叶巢莺，平波卷絮，断桥斜日归船
<br>。能几番游？看花又是明年。东风且伴蔷薇住，到蔷薇、春已堪怜。更凄然，万
<br>绿西泠，一抹荒烟。　当年燕子知何处？但苔深韦曲，草暗斜川。见说新愁，如
<br>今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼
<br>鹃。”
<br>
<br>§2。31 三一
<br>
<br>文文山词，风骨甚高，亦有境界，远在圣与、叔夏、公谨诸公之上。亦如明
<br>初诚意伯词，非季迪、孟载诸人所敢望也。
<br>
<br>§2。32 三二
<br>
<br>和凝《长命女》词：“天欲晓。宫漏穿花声缭绕，窗里星光少。　冷霞寒侵
<br>帐额，残月光沈树杪。梦断锦闱空悄悄。强起愁眉小。”此词前半，不减夏英公
<br>《喜迁莺》也。
<br>
<br>（１）　夏竦《喜迁莺令》：“霞散绮，月垂钩。帘卷未央楼。夜凉银汉截天流
<br>，宫阙锁清秋。　瑶台树，金茎露。凤髓香盘烟雾。三千珠翠拥宸游，水殿按凉
<br>州。”
<br>
<br>§2。33 三三
<br>
<br>宋李希声《诗话》云：“唐人作诗，正以风调高古为主。虽意远语疏，皆为
<br>佳作。后人有切近的当、气格凡下者，终使人可憎。（１）”余谓北宋词亦不妨
<br>疏远。若梅溪以下，正所谓切近的当、气格凡下者也。
<br>
<br>（１）　见魏庆之《诗人玉屑》卷十引。
<br>
<br>§2。34 三四
<br>
<br>自竹□〔诧换土旁〕痛贬《草堂诗馀》而推《绝妙好词》（１），后人群附
<br>和之。不知《草堂》虽有亵诨之作，然佳词恒得十之六七。《绝妙好词》则除张
<br>范辛刘诸家外，十之八九，皆极无聊赖之词。古人云：小好小惭，大好大惭（２
<br>），洵非虚语。
<br>
<br>（１）　朱彝尊《书绝妙好词后》：“词人之作，自《草堂诗馀》盛行，屏去《
<br>激楚》《阳阿》，而《巴人》之唱齐进矣。周公谨《绝妙好词》选本虽未尽醇，
<br>然中多俊语，方诸《草堂》所录，雅俗殊分。”
<br>
<br>（２）　韩愈《与冯宿论文书》：“时时应事作俗下文字，下笔令人惭。及示人
<br>，则以为好。小惭者亦蒙谓之小好，大惭者则必以为大好矣。”
<br>
<br>§2。35 三五
<br>
<br>梅溪、梦窗、玉田、草窗、西麓诸家，词虽不同，然同失之肤浅。虽时代使
<br>然，亦其才分有限也。近人弃周鼎而宝康瓠，实难索解。
<br>
<br>§2。36 三六
<br>
<br>余友沈昕伯自巴黎寄余蝶恋花一阕云：“帘外东风随燕到。春色东来，循我
<br>来时道。一霎围场生绿草，归迟却怨春来早。　锦绣一城春水绕。庭院笙歌，行
<br>乐多年少。著意来开孤客抱，不知名字闲花鸟。”此词当在晏氏父子间，南宋人
<br>不能道也。
<br>
<br>§2。37 三七
<br>
<br>“君王枉把平陈乐，换得雷塘数亩田。（１）”政治家之言也。“长陵亦是
<br>闲丘陇，异日谁知与仲多？（２）”诗人之言也。政治家之眼，域于一人一事。
<br>诗人之眼，则通古今而观之。词人观物，须用诗人之眼，不可用政治家之眼。故
<br>感事、怀古等作，当与寿词同为词家所禁也。
<br>
<br>（１）　罗隐《隋帝陵》：“入郭登桥出登船，红楼日日柳年年。君王忍把平陈
<br>乐，只换雷塘数亩田。”
<br>
<br>（２）　唐彦谦《仲山》（高祖兄仲山隐居之所）：“千载遗踪寄薜萝，沛中乡
<br>里汉山河。长陵亦是闲丘陇，异日谁知与仲多？”
<br>
<br>§2。38 三八
<br>
<br>宋人小说，多不足信。如《雪舟脞语》谓：台州知府唐仲友眷官妓严蕊奴。
<br>朱晦庵系治之。及晦庵移去，提刑岳霖行部至台，蕊乞自便。岳问曰：去将安归
<br>？蕊赋《卜算子》词云：“住也如何住”云云（１）。案此词系仲友戚高宣教作
<br>，使蕊歌以侑觞者，见朱子“纠唐仲友奏牍”（２）。则《齐东野语》所纪朱唐
<br>公案（３），恐亦未可信也。
<br>
<br>（１）　陶宗仪《说郛》卷五十七引《雪舟脞语》：“唐悦斋仲友字与正，知台
<br>州。朱晦庵为浙东提举，数不相得，至于互申。寿皇问宰执二人曲直。对曰：秀
<br>才争闲气耳。悦斋眷官妓严蕊奴，晦庵捕送囹圄。提刑岳商卿霖行部疏决，蕊奴
<br>乞自便。宪使问去将安归？蕊奴赋《卜算子》，末云：「住也如何住，去又终须
<br>去。若得山花插满头，莫问奴归处。」宪笑而释之。”
<br>
<br>（２）　朱熹《朱子大全》卷十九“按唐仲友第四状”：“五月十六日筵会，仲
<br>友亲戚高宣教撰曲一首，名《卜算子》，后一段云「去又如何去，住又如何住。
<br>待得山花插满头，休问奴归处。」”
<br>
<br>（３）　周密《齐东野语》卷十七“朱唐交奏本末”：“朱晦庵按唐仲友事，或
<br>言吕伯恭尝与仲友同书会有隙，朱主吕，故抑唐，是不然也。盖唐平时恃才轻晦
<br>庵，而陈同父颇为朱所进，与唐每不相下。同父游台，尝狎籍妓，嘱唐为脱籍，
<br>许之。偶郡集，唐语妓曰：‘汝果欲从陈官人耶？’妓谢。唐云：‘汝须能忍饥
<br>受冻仍可。’妓闻大恚。自是陈至妓家，无复前之奉承矣。陈知为唐所卖，亟往
<br>见朱。朱问：‘近日小唐云何？’答曰：‘唐谓公尚不识字，如何作监司？’朱
<br>衔之，遂以部内有冤案，乞再巡按。既至台，适唐出迎少稽，朱益以陈言为信。
<br>立索郡印，付以次官。乃摭唐罪具奏，而唐亦以奏驰上。时唐乡相王淮当轴。既
<br>进呈，上问王。王奏：‘此秀才争闲气耳。’遂两平其事。详见周平园《王季海
<br>日记》。而朱门诸贤所作《年谱道统录》，乃以季海右唐而并斥之，非公论也。
<br>其说闻之陈伯玉式卿，盖亲得之婺之诸吕云。”
<br>
<br>§2。39 三九
<br>
<br>《沧浪》（１）《凤兮》（２）二歌，已开楚辞体格。然楚词之最工者，推
<br>屈原、宋玉，而后此之王褒、刘向之词不与焉。五古之最工者，实推阮嗣宗、左
<br>太冲、郭景纯、陶渊明，而前此曹刘，后此陈子昂、李太白不与焉。词之最工者
<br>，实推后主、正中、永叔、少游、美成，而后此南宋诸公不与焉。
<br>
<br>（１）　《孟子·离娄上》有《孺子歌》曰：“沧浪之水清兮，可以濯我缨。沧
<br>浪之水浊兮，可以濯我足。”
<br>
<br>（２）　《论语·微子》：“楚狂接与歌而过孔子曰‘凤兮凤兮，何德之衰？往
<br>者不可谏，来者犹可追。已而已而，今之从政者殆矣！’”
<br>
<br>§2。40 四十
<br>
<br>唐五代之词，有句而无篇。南宋名家之词，有篇而无句。有篇有句，唯李后
<br>主降宋后诸作，及永叔、子瞻、少游、美成、稼轩数人而已。
<br>
<br>§2。41 四一
<br>
<br>唐五代北宋之词家，倡优也。南宋后之词家，俗子也。二者其失相等。但词
<br>人之词，宁失之倡优，不失之俗子。以俗子之可厌，较倡优为甚故也。
<br>
<br>§2。42 四二
<br>
<br>《蝶恋花》“独倚危楼（１）”一阕，是《六一词》，亦见《乐章集》。余
<br>谓：屯田轻薄子，只能道“奶奶兰心蕙性（２）”耳。
<br>
<br>（１）　见本《删稿》十一节。
<br>
<br>（２）　柳永《玉女摇仙佩》：“飞琼伴侣，偶别珠宫，未返神仙行缀。取次梳
<br>妆，寻常言语，有得几多姝丽。拟把名花比。恐旁人笑我，谈何容易。细思算，
<br>奇葩艳卉，惟是深红浅白而已。争如这多情，占得人间，千娇百媚。 须信
<br>画堂绣阁，皓月清风，忍把光阴轻弃。自古及今，佳人才子，少得当年双美。且
<br>恁相偎倚。未消得，怜我多才多艺。愿奶奶兰心蕙性，枕前言下，表余深意。为
<br>盟誓。今生断不孤鸳被。”
<br>
<br>§2。43 四三
<br>
<br>读《会真记》者，恶张生之薄幸〔幸加单人〕，而恕其奸非。读《水浒传》
<br>者，恕宋江之横暴，而责其深险。此人人之所同也。故艳词可作，唯万不可作儇
<br>薄语。龚定庵诗云：“偶赋凌云偶倦飞，偶然闲慕遂初衣。偶逢锦瑟佳人问，便
<br>说寻春为汝归。（１）”其人之凉薄无行，跃然纸墨间。余辈读耆卿伯可词，亦
<br>有此感。视永叔、希文小词何如耶？
<br>
<br>（１）　此为龚自珍《乙亥杂诗》三百十五首之一，见《定庵续集》。
<br>
<br>§2。44 四四
<br>
<br>词人之忠实，不独对人事宜然。即对一草一木，亦须有忠实之意，否则所谓
<br>游词也。
<br>
<br>§2。45 四五
<br>
<br>读《花间》《尊前》集，令人回想徐陵《玉台新咏》。读《草堂诗馀》，令
<br>人回想袁谷《才调集》。读朱竹□〔诧换土旁〕《词综》，张皋文、董子远《词
<br>选》，令人回想沈德潜三朝诗别裁集。
<br>
<br>§2。46 四六
<br>
<br>明季国初诸老之论词，大似袁简斋之论诗，其失也，纤小而轻薄。竹□〔诧
<br>换土旁〕以降之论词者，大似沈规愚，其失也，枯槁而庸陋。
<br>
<br>§2。47 四七
<br>
<br>东坡之旷在神，白石之旷在貌。白石如王衍口不言阿堵物，而暗中为营三窟
<br>之计，此其所以可鄙也。
<br>
<br>§2。48 四八
<br>
<br>“纷吾既有此内美兮，又重之已修能。（１）”文学之事，于此二者，不能
<br>缺一。然词乃抒情之作，故尤重内美。无内美而但有修能，则白石耳。
<br>
<br>（１）　此二句出自屈原《离骚》。
<br>
<br>§2。49 四九
<br>
<br>诗人视一切外物，皆游戏之材料也。然其游戏，则以热心为之，故诙谐与严
<br>重二性质，亦不可缺一也。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
