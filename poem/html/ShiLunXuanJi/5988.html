<HTML>
<HEAD>
<TITLE>后山诗话 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 后山诗话</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>后山诗话</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=5988"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'后山诗话')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[后山诗话]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 （《历代诗话》本）
<br>
<br>[宋] 陈师道 
<br>
<br>
<br>--------------------------------------------------------------------------------
<br>
<br>王师围金陵，唐使徐铉来朝，铉伐其能，欲以口舌解围，谓太祖不文，盛称其主博学多艺，有圣人之能。使诵其诗。曰，「秋月」之篇，天下传诵之，其句云云。太祖大笑曰：「寒士语尔，我不道也！」铉内不服，谓大言无实，可穷也。遂以请。殿上惊惧相目。太祖曰：「吾微时自秦中归，道华山下，醉卧田间，觉而月出，有句曰：『未离海底千山黑，纔到天中万国明。』」铉大惊，殿上称寿。
<br>　
<br>孟嘉落帽，前世以为胜绝。杜子美〈九日诗〉云：「羞将短发还吹帽，笑倩旁人为正冠。」其文雅旷达，不减昔人。故谓诗非力学可致，正须胸肚中泄尔。
<br>　
<br>望夫石在处有之。古今诗人，共用一律，惟刘梦得云：「望来已是几千岁，只似当年初望时。」语虽拙而意工。黄叔达，鲁直之弟也，以顾况为第一云：「山头日日风和雨，行人归来石应语。」语意皆工。江南有望夫石，每过其下，不风即雨，疑况得句处也。
<br>　
<br>欧阳永叔不好杜诗，苏子瞻不好司马《史记》，余每与黄鲁直怪叹，以为异事。
<br>费氏，蜀之青城人，以才色入蜀宫，后主嬖之，号花蕊夫人，效王建作宫词百首。国亡，入备后宫。太祖闻之，召使陈诗。诵其〈国亡诗〉云：「君王城上竖降旗，妾在深宫那得知。
<br>　
<br>十四万人齐解甲，更无一个是男儿。」太祖悦。盖蜀兵十四万，而王师数万尔。
<br>　
<br>韩退之〈南食诗〉云：「鲎实如惠文。」《山海经》云：「鲎如惠文。」惠文，秦冠也。蠔相黏为山。蠔，牡蛎也。
<br>　
<br>白乐天云：「笙歌归院落，灯火下楼台。」又云：「归来未放笙歌散，画戟门前蜡烛红。」非富贵语，看人富贵者也。
<br>　
<br>杨蟠〈金山诗〉云：「天末楼台横北固，夜深灯火见扬州。」王平甫云：「庄宅牙人语也，解量四至。」吴僧〈钱塘白塔院诗〉曰：「到江吴地尽，隔岸越山多。」余谓分界堠子语也。
<br>　
<br>黄鲁直云：「杜之诗法出审言，句法出庾信，但过之尔。杜之诗法，韩之文法也。诗文各有体，韩以文为诗，杜以诗为文，故不工尔。」
<br>　
<br>黄鲁直谓白乐天云「笙歌归院落，灯火下楼台」，不如杜子美云「落花游丝白日静，鸣鸠乳燕青春深」也。孟浩然云「气蒸云梦泽，波撼岳阳城」，不如九僧云「云中下蔡邑，林际春申君」也。
<br>　
<br>苏子瞻云：「子美之诗，退之之文，鲁公之书，皆集大成者也。」
<br>　
<br>学诗当以子美为师，有规矩故可学。退之於诗，本无解处，以才高而好尔。渊明不为诗，写其胸中之妙尔。学杜不成，不失为工。无韩之才与陶之妙，而学其诗，终为乐天尔。
<br>　
<br>退之诗云：「长安众富儿，盘馔罗羶荤。不解文字饮，惟能醉红裙。」然此老有二妓，号绛桃柳枝，故张文昌云「为出二侍女，合弹琵琶筝」也。又为李于志叙当世名贵，服金石药，欲生而死者数辈，着之石，藏之地下，岂为一世戒耶！而竟以药死。故白傅云「退之服硫黄，一病竟不痊」也。荆公诗云：「力去陈言夸末俗，可怜无补费精神。」而公平生文体数变，暮年诗益工，用意益苦，故知言不可不慎也。
<br>　
<br>子美〈怀薛据〉云：「独当省署开文苑，兼泛沧浪学钓翁。」「省署开文苑，沧浪忆钓翁」，据之诗也。
<br>　
<br>王摩诘云：「九天阊阖开宫殿，万国衣冠拜冕旒。」子美取作五字云：「阊阖开黄道，衣冠拜紫宸」，而语益工。
<br>　
<br>杨大年〈傀儡诗〉云：「鲍老当筵笑郭郎，笑他舞袖太郎当。若教鲍老当筵舞，转更郎当舞袖长。」语俚而意切，相传以为笑。
<br>　
<br>吴越后王来朝，太祖为置宴，出内妓弹琵琶。王献词曰：「金凤欲飞遭掣搦，情脉脉，看取玉楼云雨隔。」太祖起，拊其背曰：「誓不杀钱王。」
<br>　
<br>武才人出庆寿宫，色最后庭，裕陵得之。会教坊献新声，为作词，号〈瑶台第一层〉。
<br>宋玉为〈高唐赋〉，载巫山神遇楚襄王，盖有所讽也。而文士多效之者，又为传记以实之，而天地百神举无免者。余谓欲界诸天，当有配偶，其无偶者，则无欲者也。唐人记后土事，以讥武后尔。
<br>　
<br>黄诗、韩文，有意故有工，左、杜则无工矣。然学者先黄后韩，不由黄、韩而为左、杜，则失之拙易矣。
<br>　
<br>永叔谓为文有三多：看多、做多、商量多也。
<br>　
<br>余以古文为三等：周为上，七国次之，汉为下。周之文雅；七国之文壮伟，其失骋；汉之文华赡，其失缓；东汉而下无取焉。
<br>　
<br>陈绎批答〈曾鲁公表〉云：「爰露乞骸之请。」黄裳为曾侍读制曰：「备员劝讲。」乞骸，备员，乃表语，非诏语也。曾鲁公谓人曰：「使布何所道。」
<br>　
<br>诗欲其好，则不能好矣。王介甫以工，苏子瞻以新，黄鲁直以奇。而子美之诗，奇常、工易、新陈莫不好也。
<br>　
<br>熙宁初，有人自常调上书，迎合宰相意，遂丞御史。苏长公戏之曰：「有甚意头求富贵，没些巴鼻使奸邪。」有甚意头、没些巴鼻，皆俗语也。
<br>　
<br>某公用事，排斥端士，矫饰伪行。范蜀公咏〈僧房假山〉：「倏忽平为险，分明假夺真。」盖刺之也。
<br>　
<br>鲁直谓荆公之诗，暮年方妙，然格高而体下。如云：「似闻青秧底，复作龟兆坼。」乃前人所未道。又云：「扶舆度阳燄，窈窕一川花。」虽前人亦未易道也。然学二谢，失于巧尔。
<br>　
<br>苏诗始学刘禹锡，故多怨刺，学不可不慎也。晚学太白，至其得意，则似之矣。然失于粗，以其得之易也。
<br>　
<br>王荆公暮年喜为集句，唐人号为四体，黄鲁直谓正堪一笑尔。司马温公为定武从事，同幕私幸营妓，而公讳之。尝会僧庐，公往迫之，使妓踰墙而去，度不可隐，乃具道。公戏之曰：「年去年来来去忙，暂偷闲卧老僧床。惊回一觉游仙梦，又逐流莺过短墙。」又杭之举子中老榜第，其子以绯裹之，客贺之曰：「应是穷通自有时，人生七十古来稀。如今始觉为儒贵，不着荷衣便着绯。」寿之医者，老娶少妇，或嘲之曰：「偎他门户傍他墙，年去年来来去忙。采得百花成蜜后，为他人作嫁衣裳。」真可笑也。
<br>　
<br>熙宁初，外学置官师，职简地亲，多在幕席。徐有学官喜谇语，同府苦之，咏蝇以刺之曰：「衣服有时遭点染，盃盘无日不追随。」
<br>　
<br>唐人不学杜诗，惟唐彦谦与今黄亚夫庶、谢师厚景初学之。鲁直，黄之子、谢之婿也。其于二父，犹子美之于审言也。然过于出奇，不如杜之遇物而奇也。三江五湖，平漫千里，因风石而奇尔。
<br>　
<br>谢师厚废居於邓。王左丞存，其妹婿也，奉使荆湖，枉道过之。夜至其家，师厚有诗云：「倒着衣裳迎户外，尽呼儿女拜灯前。」
<br>　
<br>世称杜牧「南山与秋色，气势两相高」为警绝。而子美才用一句，语益工，曰「千崖秋气高」也。
<br>　
<br>鲁直有癡弟，畜漆琴而不御，虫蝨入焉。鲁直嘲之曰：「龙池生壁蝨。」而未有对。鲁直之兄大临，且见床下以溺器畜生鱼，问知其弟也，大呼曰：「我有对矣。」乃「虎子养溪鱼」也。
<br>　
<br>欧阳公谪永阳，闻其倅杜彬善琵琶，酒间取之，杜正色盛气而谢不能，公亦不复强也。后杜置酒数行，遽起还内，微闻丝声，且作且止而渐近。久之，抱器而出，手不绝弹，尽暮而罢，公喜甚过所望也。故公诗云：「座中醉客谁最贤？杜彬琵琶皮作絃。自从彬死世莫传。」皮絃世未有也。
<br>　
<br>尚书郎张先善着词，有云「云破月来花弄影」，「帘幕卷花影」，「堕轻絮无影」，世称诵之，号张三影。王介甫谓「云破月来花弄影」，不如李冠「朦胧澹月云来去」也。冠，齐人，为〈六州歌头〉，道刘、项事，慷慨雄伟。刘潜，大侠也，喜诵之。
<br>往时青幕之子妇，妓也，善为诗词。同府以词挑之，妓答曰：「清词丽句，永叔、子瞻曾独步，似恁文章，写得出来当甚强。」
<br>　
<br>黄词云：「断送一生惟有，破除万事无过。」盖韩诗有云：「断送一生惟有酒，破除万事无过酒。」才去一字，遂为切对，而语益峻。又云：「杯行到手更留残，不道月明人散。」谓思相离之忧，则不得不尽。而俗士改为「留连」，遂使两句相失。正如论诗云，「一方明月可中庭」，「可」不如「满」也。
<br>　
<br>子瞻谓孟浩然之诗，韵高而才短，如造内法酒手而无材料尔。
<br>　
<br>鲁直〈乞猫诗〉云：「秋来鼠辈欺猫死，窥甕翻盘搅夜眠。闻道狸奴将数子，买鱼穿柳聘衔蝉。」虽滑稽而可喜。千载而下，读者如新。
<br>　
<br>龙图孙学士觉，喜论文，谓退之〈淮西碑〉，叙如《书》，铭如《诗》。
<br>　
<br>子瞻谓杜诗、韩文、颜书、左史，皆集大成者也。
<br>　
<br>少游谓〈元和圣德诗〉，于韩文为下，与〈淮西碑〉如出两手，盖其少作也。
<br>　
<br>王夫人，晁载之母也。谓庶子功名贵富，有如韩魏公，而未有文事也。
<br>　
<br>退之作记，记其事尔；今之记乃论也。少游谓〈醉翁亭记〉亦用赋体。
<br>　
<br>庄、荀皆文士而有学者，其〈说剑〉、〈成相〉、〈赋篇〉，与屈《骚》何异。
<br>　
<br>扬子云之文，好奇而卒不能奇也，故思苦而词艰。善为文者，因事以出奇，江河之行，顺下而已。至其触山赴谷，风抟物激，然后尽天下之变。子云惟好奇，故不能奇也。
<br>　
<br>欧阳公谓退之为樊宗师志，便似樊文，其始出于司马子长为〈长卿传〉如其文，惟其过之，故兼之也。
<br>　
<br>退之以文为诗，子瞻以诗为词，如教坊雷大使之舞，虽极天下之工，要非本色。今代词手，惟秦七、黄九尔，唐诸人不迨也。
<br>　
<br>韩退之〈上尊号表〉曰：「析木天街，星宿清润，北嶽医闾，神鬼受职。」曾子固〈贺赦表〉曰：「钩陈太微，星纬咸若，崑崙、渤澥，波涛不惊。」世莫能轻重之也。后当有知之者。
<br>　
<br>国初士大夫例能四六，然用散语与故事尔。杨文公刀笔豪赡，体亦多变，而不脱唐末与五代之气。又喜用古语，以切对为工，乃进士赋体尔。欧阳少师始以文体为对属，又善叙事，不用故事陈言而文益高，次退之云。王特进暮年表奏亦工，但伤巧尔。
<br>　
<br>元祐初，起范蜀公于家，固辞。其表云：「六十三而致仕，固不待年；七十九而造朝，岂云知礼！」是时文潞公八十余，一召而来，人各有所志也。
<br>　
<br>昔之黠者，滑稽以玩世。曰彭祖八百岁而死，其妇哭之恸。其邻里共解之曰：「人生八十不可得，而翁八百矣，尚何尤！」妇谢曰：「汝辈自不谕尔，八百死矣，九百犹在也。」世以癡为九百，谓其精神不足也。又曰，令新视事而不习吏道，召胥魁问之，魁具道笞十至五十，及折杖数。令遽止之曰：「我解矣，笞六十为杖十四邪？」魁笑曰：「五十尚可，六十犹癡邪！」长公取为偶对曰：「九百不死，六十犹癡。」
<br>　
<br>唐语曰：「二十四考中书令。」谓汾阳王也，而无其对。或以问平甫，平甫应声曰：「万八千户冠军侯。」不惟对偶精切，其贵亦相当也。
<br>　
<br>范文正公为〈岳阳楼记〉，用对语说时景，世以为奇。尹师鲁读之曰：「传奇体尔。」《传奇》，唐裴鉶所着小说也。
<br>　
<br>柳三变游东都南、北二巷，作新乐府，骫骳从俗，天下咏之，遂传禁中。仁宗颇好其词，每对酒，必使侍从歌之再三。三变闻之，作宫词号〈醉蓬莱〉，因内官达后宫，且求其助。仁宗闻而觉之，自是不复歌其词矣。会改京官，乃以无行黜之，后改名永，仕至屯田员外郎。
<br>　
<br>宁拙毋巧，宁朴毋华，宁粗毋弱，宁僻毋俗，诗文皆然。
<br>　
<br>魏文帝曰：「文以意为主，以气为辅，以词为卫。」子桓不足以及此，其能有所传乎？
<br>　
<br>鲁直与方蒙书：「顷洪甥送令嗣二诗，风致洒落，才思高秀，展读赏爱，恨未识面也。然近世少年，多不肯治经术及精读史书，乃纵酒以助诗，故诗人致远则泥。想达源自能追琢之，必皆离此诸病，漫及之尔。」与洪朋书云：「龟父所寄诗，语益老健，甚慰相期之意。方君诗，如凤雏出鷇，虽未能翔于千仞，竟是真凤凰尔。」与潘邠老书曰：「大受今安在？其诗甚有理致，语又工也。」又曰：「但咏五言，觉翰墨之气如虹，犹足贯日尔。」
<br>　
<br>老杜云：「长鑱长鑱白木柄，我生託子以为命。黄独无苗山雪盛，短衣数挽不掩胫。」往时儒者不解黄独义，改为黄精，学者承之。以余考之，盖黄独是也。《本草》赭魁注：「黄独，肉白皮黄，巴、汉人蒸食之，江东谓之土芋。」余求之江西，谓之土卵，煮食之类芋魁云。
<br>　
<br>余读《周官．月令》云：「反舌有声，佞人在侧。」乃解老杜〈百舌〉「过时如发口，君侧有谗人」之句。
<br>　
<br>韦苏州诗云：「怜君卧病思新橘，试摘才酸亦未黄。书后欲题三百颗，洞庭须待满林霜。」余往以为盖用右军帖中「赠子黄甘三百」者，比见右军一帖云：「奉橘三百枚。霜未降，未可多得。」苏州盖取诸此。
<br>　
<br>余评李白诗，如张乐于洞庭之野，无首无尾，不主故常，非墨工椠人所可拟议。吾友黄介读〈李杜优劣论〉曰：「论文正不当如此。」余以为知言。
<br>　
<br>礼部员外郎裴说〈寄边衣诗〉曰：「深闺乍冷开香箧，玉微微湿红颊。一阵霜风杀柳条，浓烟半夜成黄叶。重重白练明如雪，独下闲阶转淒切。祇知抱杵捣秋砧，不觉高楼已无月。时闻塞雁声相唤，纱窗只有灯相伴。几展齐纨又懒裁，离肠恐逐金刀断。细想仪形执牙尺，回刀剪破澄江色。愁捻金针信手缝，惆怅无人试宽窄。时时举手匀残泪，红牋漫有千行字。书中不尽心中事，一半殷勤託边使。」裴说诗句甚丽。《零陵总记》载说诗一篇，尤诙诡也。
<br>　
<br>世语云：「苏明允不能诗，欧阳永叔不能赋。曾子固短於韵语，黄鲁直短於散语。苏子瞻词如诗，秦少游诗如词。」
<br>　
<br>韩诗如〈秋怀〉、〈别元协律〉、〈南溪始泛〉，皆佳作也。
<br>　
<br>鲍照之诗，华而不弱。陶渊明之诗，切於事情，但不文耳。
<br>　
<br>子厚谓屈氏《楚词》，知《离骚》乃效《颂》，其次效《雅》，最后效《风》。
<br>　
<br>右丞、苏州，皆学於陶、王，得其自在。
<br>　
<br>眉山长公守徐，尝与客登项氏戏马台，赋诗云：「路失玉钩芳草合，林亡白鹤野泉清。」广陵亦有戏马台，其下有路号「玉钩斜」。唐高宗东封，有鹤下焉，乃诏诸州为老氏筑宫，名以白鹤。公盖误用，而后所取信，故不得不辩也。
<br>　
<br>裕陵常谓杜子美诗云：「勋业频看镜，行藏独倚楼。」谓甫之诗，皆不迨此。
<br>吕某公归老於洛，尝游龙门还，阍者执笔历请官称，公题以诗云：「思山乘兴看山回，乌帽纶巾入帝台。门吏不须询姓氏，也曾三到凤池来。」
<br>　
<br>曹南院为秦帅，唃氏举国入冠，公自出禦之。战于三都谷，大败之，唃氏遂衰。其幕府献诗云：「贤守新成盖代功，临危方始见英雄。三都谷路全师入，十万胡尘一战空。杀气尚疑横塞外，捷音相继遍寰中。君王看降如纶命，旌节前驱马首红。」
<br>　
<br>太祖夜幸后池，对新月置酒，问：「当直学士为谁？」曰：「卢多逊。」召使赋诗。请韵，曰：「些子儿。」其诗云：「太液池边看月时，好风吹动万年枝。谁家玉匣开新镜？露出清光些子儿。」太祖大喜，尽以坐间饮食器赐之。
<br>　
<br>韩魏公为陕西安抚，开府长安。李待制师中过之。李有诗名，席间使为官妓贾爱卿赋诗，云：「愿得貔貅十万兵，太戎巢穴一时平。归来不用封侯印，只问君王乞爱卿。」
<br>某守与客行林下，曰：「柏花十字裂。」愿客对。其倅晚食菱，方得对云：「菱角两头尖。」皆俗谚全语也。
<br>　
<br>杭妓胡楚龙靓，皆有诗名。胡云：「不见当时丁令威，年来处处是相思。若将此恨同芳草，却恐青青有尽时」。张子野老于杭，多为官妓作词，与胡而不及靓。靓献诗云：「天与群芳十样葩，独分颜色不堪夸。牡丹芍药人题遍，自分身如鼓子花。」子野于是为作词也。
<br>　
<br>王岐公诗喜用金玉珠璧，以为富贵，而其兄谓之至宝丹。
<br>闽士有好诗者，不用陈语常谈。写投梅圣俞，答书曰：「子诗诚工，但未能以故为新，以俗为雅尔。」
<br>苏公居颍，春夜对月。王夫人曰：「春月可喜，秋月使人愁耳。」公谓前未及也。遂作词曰：「不似秋光，只与离人照断肠。」老杜云：「秋月解伤神。」语简而益工也。
<br>余登多景楼，南望丹徒，有大白鸟飞近青林，而得句云：「白鸟过林分外明。」谢朓亦云：「黄鸟度青枝。」语巧而弱。老杜云：「白鸟去边明。」语少而意广。余每还里，而每觉老，复得句云「坐下渐人多」，而杜云「坐深乡里敬」，而语益工。乃知杜诗无不有也。
<br>周盘龙以武功为散骑常侍，齐武帝戏之曰：「貂蝉何如兜鍪？」对曰：「貂蝉生于兜鍪。」外大父颍公罢相建节，出帅太原，其诗曰：「兜鍪却自貂蝉出，敢用前言戏武夫！」李待制师中以相业自任，尝帅秦，以事去，其诗曰：「兜鍪不胜任，犹可冠貂蝉。」
<br>东坡居惠，广守月馈酒六壶，吏尝跌而亡之。坡以诗谢曰：「不谓青州六从事，翻成乌有一先生。」
<br>　
<br>王斿，平甫之子，尝云：「今语例袭陈言，但能转移尔。」世称秦词「愁如海」为新奇，不知李国主已云：「问君能有几多愁？恰似一江春水向东流。」但以江为海尔。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
