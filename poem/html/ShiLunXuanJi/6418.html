<HTML>
<HEAD>
<TITLE>王右丞集笺注 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 王右丞集笺注</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>王右丞集笺注</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-09&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=6418"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'王右丞集笺注')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[王右丞集笺注]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 传称诗以道性情，人之性情不一，以是发于讴吟歌咏之间，亦遂参差其不同，盖有不知所以然而然者。唐之诗，传者几百家，其善为行乐之词，与工为愁苦之什相半。虽于性情各得所肖，而求其不悖夫温柔敦厚之教者，未易数数觏也。
<br>　　右丞崛起开元、天宝之间，才华炳焕，笼罩一时；而又天机清妙，与物无竞，举人事之升沉得失，不以胶滞其中。故其为诗，真趣洋溢，脱弃凡近，丽而不失之浮，乐而不流于荡。即有送人远适之篇，怀古悲歌之作，亦复浑厚大雅，怨尤不露。苟非实有得于古者诗教之旨，焉能至是乎。乃论者以其不能死禄山之难，而遽讥议其诗，以为萎弱而少气骨：抑思右丞之服药取痢，与甄济之阳为欧血，苦节何殊？而一则竟脱于樊笼，一则不免于维絷者，遇之有幸有不幸也。普施拘禁，凝碧悲歌，君子读其辞而原其志，深足哀矣。即谓揆之致身之义，尚少一死，至于辞章之得失何与，而亦波及以微辞焉。毋乃过欤？
<br>　　又古今来推许其诗者，或称趣味澄复，若清流贯达；或称如秋水芙蕖，倚风自笑：或称出语妙处，与造物相表里之类：扬诩亦为曲当。若其诗之温柔敦厚，独有得于诗人性情之美，惜前人未有发明之者。诗注虽有数家，颇多舛凿，至于文笔，类皆缺如。鄙心有所未尽，爱是校理旧文，芟柞浮蔓，搜遗补逸，不欲为空谬之谈，亦不敢为深文之说，总期无失作者本来之旨而已。独是能薄材譾，读书未广，纵有一隅之见，譬之管窥筐举，所得几何。幸而生逢圣世，文教诞敷，炳炳麟麟，典籍于今大备。而博物洽闻之彦，接武于兰台麟阁之间，可以折中而问难。行将访其所未知，订其所未合，以定斯编之阙失。其或有雌霓谬呼，金根妄易，薪歌延濑之未详者，苟有见闻，克以应时改定，是固区区之志焉矣。
<br>　　乾隆元年，岁在丙辰正月望日，仁和赵殿成松谷氏漫题于书圃之目耕堂。 
<br>
<br>
<br>
<br>
<br>
<br>
<br>
<br>卷之一　　古诗十首
<br>
<br>奉和圣制天长节赐宰臣歌应制
<br>
<br>　　太阳升兮照万方，开阊阖兮临玉堂，俨冕旒兮垂衣裳。金天净兮丽三光，彤庭曙兮延八荒。德合天兮礼神遍，灵芝生兮庆云见。唐尧后兮稷契臣，匝宇宙兮华胥人。尽九服兮皆四邻，乾降瑞兮坤献珍。献，一作“降”。 
<br>
<br>登楼歌
<br>
<br>　　聊上君兮高楼，飞甍鳞次兮在下。俯十二兮通衢，绿槐参差兮车马。却瞻兮龙首，前眺兮宜春。王畿郁兮千里，山河壮兮咸秦。舍人下兮青宫，据胡床兮书空。执戟疲于下位，老夫好隐兮墙东。亦幸有张伯英草圣兮龙腾虬跃，摆长云兮捩回风。琥珀酒兮雕胡饭，君不御兮日将晚。秋风兮吹衣，夕鸟兮争返。孤砧发兮东城，林薄暮兮蝉声远。时不可兮再得，君何为兮偃蹇？ 
<br>
<br>双黄鹄歌送别
<br>原注：时为节度判宫，在凉州作。
<br>
<br>　　天路来兮双黄鹄，云上飞兮水上宿，抚翼和鸣整羽族。不得已，忽分飞，家在玉京朝紫微。主人临水送将归，悲笳嘹唳垂舞衣，宾欲散兮复相依。几往返兮极浦，尚徘徊兮落晖。岸上火兮相迎，将夜入兮边城。鞍马归兮佳人散，怅离忧兮独含情。 
<br>
<br>赠徐中书望终南山歌
<br>《唐诗品汇》作《望终南赠徐中书》。
<br>
<br>　　晚下兮紫微，怅尘事兮多违。驻马兮双树，望青山兮不归。《楚辞后语》“驻”字下多一“驷”字。 
<br>
<br>送友人归山歌二首
<br>《楚辞后语》作《山中人》。
<br>
<br>　　山寂寂兮无人，又苍苍兮多木。群龙兮满朝，君何为兮空谷？文寡和兮思深，道难知兮行独。悦石上兮流泉，与松间兮草屋。入云中兮养鸡，上山头兮抱犊。神与枣兮如瓜，虎卖杏兮收谷。愧不才兮妨贤，嫌既老兮贪禄。誓解印兮相从，何詹君兮可卜！
<br>　　山中人兮欲归，云冥冥兮雨霏霏。水惊波兮翠菅靡，白鹭忽兮翻飞。君不可兮褰衣，山万重兮一云，混天地兮不分。树晻暖兮氛氲，猿不见兮空闻。忽山西兮夕阳，见东皋兮远村。平芜绿兮千里，眇惆怅兮思君。 
<br>
<br>鱼山神女祠歌二首
<br>《河岳英灵集》作《渔山神女智琼祠歌》，《楚辞后语》作《鱼山迎送神曲》，《乐府诗集》作《祠渔山神女歌》。
<br>
<br>迎神曲
<br>
<br>　　坎坎击鼓，鱼山之下。吹洞箫，望极浦。女巫进，纷屡舞。陈瑶席，湛清酤。酤，刘须溪本。顾可久本俱作“醑”，非。风凄凄兮夜雨。兮，《河岳英灵集》作“而”，《乐府许集》作“又”。神之来兮不来，《河岳英灵集》，《乐府诗集》于“神”字上，皆多“不知”二字。使我心兮苦复苦！《河岳英灵集》作“使我心苦”。 
<br>
<br>送神曲
<br>
<br>　　纷进拜兮堂前，拜，《乐府诗集》作“舞”。目眷眷兮琼筵。来不语兮意不传，语，《乐府诗集》作“言”。作暮雨兮愁空山。悲急管，思繁弦，“管”字下，《乐府诗集》、《唐诗品汇》皆多一“兮”字。灵之驾兮俨欲旋。灵，《河岳英灵集》作“神”。倏云收兮雨歇，收，《河岳英灵集》作“消”。山青青兮水潺湲。潺湲，《唐文粹》作“潺潺”。 
<br>
<br>白鼋涡
<br>原注：杂言走笔。
<br>
<br>　　南山之瀑水兮，激石滈瀑似雷惊，人相对兮不闻语声。翻涡跳沫兮苍苔湿，藓老且厚，春草为之不生。兽不敢惊动，鸟不敢飞鸣。白鼋涡涛戏濑兮，委身以纵横。濑，顾元纬本，凌初成本俱作“漱”。主人之仁兮，不网不钓，得遂性以生成。 
<br>
<br>酬诸公见过
<br>原注：时官出在辋川庄。
<br>
<br>　　嗟余未丧，哀此孤生。屏居蓝田，薄地躬耕。岁晏输税，以奉粢盛。晨往东皋，草露未唏；暮看烟火，负担来归。负，顾元纬本，凌本俱作“渔”。我闻有客，足扫荆扉。箪食伊何？副瓜抓枣。副，顾元纬本、凌本俱作“疈”。仰厕群贤，皤然一老。愧无莞簟，班荆席藁。泛泛登陂，折彼荷花。净观素鲔，俯映白沙。山鸟群飞，日隐轻霞。登车上马，倏忽雨散。雨，一作“云”。雀噪荒村，鸡鸣空馆。还复幽独，重欷累叹。
<br>
<br>
<br>
<br>
<br>
<br>
<br>
<br>
<br>
<br>卷之五　　古诗三十二首
<br>
<br>济上四贤咏三首
<br>
<br>崔录事
<br>
<br>　　解印归田里，贤哉此丈夫。少年曾任侠，晚节更为儒。遁世东山下，世，《文苑英华》作“迹”。因家沧海隅。已闻能狎鸟，余欲共乘桴。 
<br>
<br>成文学
<br>
<br>　　宝剑千金装，登君白玉堂。身为平原客，家有邯郸娼。使气公卿座，论心游侠场。心，《文苑英华》作“交”。中年不得志，志，《文苑英华》作“意”。谢病客游梁。 
<br>
<br>郑霍二山人
<br>《河岳英灵集》、《文苑英华》并作《寄崔郑二山人》。
<br>
<br>　　翩翩繁华子，繁，《河岳英灵集》作“京”。多出金张门。出，《文苑英华》作“事”。幸有先人业，早蒙明主恩。早蒙，《河岳英灵集》作“思逢”，《文苑英华》作“早逢”。童年且未学，肉食骛华轩。岂乏中林士，乏，《河岳英灵集》作“知”。无人献至尊。献，顾元纬本、凌本、《河岳英灵集》俱作“荐”。郑公老泉石，公，《河岳英灵集》、《文苑英华》俱作“生”。霍子安丘樊。卖药不二价，著书盈万言。盈，一作“仍”。息阴无恶木，饮水必清源。吾贱不及议，吾，《河岳英灵集》作“余”。斯人竟谁论？ 
<br>
<br>偶然作六首
<br>
<br>　　楚国有狂夫，茫然无心想。散发不冠带，行歌南陌上。孔丘与之言，仁义莫能奖。未尝肯问天，何事须击壤？复笑采薇人，胡为乃长往？
<br>　　田舍有老翁，垂白衡门里。有时农事闲，斗酒呼邻里。喧聒茅檐下，或坐或复起。短褐不为薄，园葵固足美。动则长子孙，不曾向城市。五帝与三王，古来称天子。天，一作“君。”干戈将揖让，毕竟何者是？得意苟为乐，野田安足鄙。且当放怀去，放，一作“忘”。怀，一作“志”。行行没余齿。
<br>　　日夕见太行，沉吟未能去。问君何以然？世网婴我故。小妹日成长，兄弟未有娶。家贫禄既薄，储蓄非有素。几回欲奋飞，踟蹰复相顾。孙登长啸台，松竹有遗处。相去讵几许，故人在中路。爱染日已薄，禅寂日已固。寂，一作“习”。忽乎吾将行，乎，凌本作“呼”，非。宁俟岁云暮。
<br>　　陶潜任天真，其性颇耽酒。自从弃官来，家贫不能有。九月九日时，菊花空满手，中心窃自思，倘有人送否？白衣携壶觞，果来遗老叟。《河岳英灵集》作“白衣携筋来，果不违老叟’。且喜得斟酌，安问升与斗。奋衣野田中，今日嗟无负。负，顾元纬本，凌本俱怍“有”。兀傲迷东西，蓑笠不能守。倾倒强行行，酣歌归五柳。生事不曾问，肯愧家中妇，妇，顾元纬本、凌本俱作“帚’，非。
<br>　　赵女弹箜篌，复能邯郸舞。夫婿轻薄儿，斗鸡事齐主。黄金买歌笑，用钱不复数。许史相经过，高门盈四牡。客舍有儒生，昂藏出邹鲁。读书三十年，腰下无尺组。下，一作“间”。被服圣人教，一生自穷苦。
<br>　　老来懒赋诗，惟有老相随，宿世谬词客，宿世，《唐诗纪事》作“当代”。前身应画师。不能舍余习，偶被世人知。世，《万首唐人绝句》、《唐诗纪事》俱作“时”。名字本皆是，此心还不知。迭用二“知”字，疑误。○《万首唐人绝句》采“宿世谬词客”四句作一绝，题曰《题辋川图》。 
<br>
<br>同王十三维偶然作十首
<br>储光羲
<br>
<br>　　仲夏日中时，草木看欲焦。田家惜功力，功，一作“工”。把锄来东皋。顾望浮云阴，往往误伤苗。归来悲困极，兄嫂共相譊。譊，一作“饶”。无钱可沽酒，何以解劬劳？夜深星汉明，庭宇虚寥寥。高柳三五株，可以独逍遥。
<br>　　北山种松柏，南山种蒺藜。出入虽同趣，所向各有宜。向，一作“尚”。孔丘贵仁义，老氏好无为。我心若虚空，此道将安施？暂过伊阙间，晼晚三伏时。高阁入云中，芙蓉满清池。要自非我室，还望南山陲。
<br>　　野老本贫贱，冒暑锄瓜田。暑，一作“雨”。一畦未及终，树下高枕眠。荷筿者谁子？皤皤来息肩。不复问乡墟，相见但依然。腹中无一物，高话羲皇年。落日临层隅，层隅，《唐诗正音》作“曾城”。逍遥望晴川。晴，《唐诗正音》作“秦”。使妇提蚕筐，呼儿傍渔船。悠悠泛绿水，去摘浦中莲。莲花艳且美，美，一作“妍”。使我不能还。
<br>　　浮云在虚空，随风复卷舒。我心方处顺，动作何忧虞。但言婴世网，不复得闲居。迢递别东国，超遥来西都。见人但恭敬，曾不问贤愚。虽若不能言，中心亦难诬。故乡满亲戚，道远情日疏。偶欲陈此意，复无南飞凫。复无，一作“无复”。
<br>　　草木花叶生，相与命为春。当非草木意，信是故时人。静念恻群物，何由知至真。狂歌问夫子，夫子莫能陈。凤凰飞且鸣，容裔下天津。清净无言语，兹焉庶可亲。
<br>　　黄河流向东，顾元纬本作“黄河向东流”。弱水流向西。趋舍各有异，造化安能齐！妾本邯郸女，生长在丛台。既闻容见宠，复想玄为妻。刻划尚风流，幸遇君招携。逶迤歌舞座，婉娈芙蓉闺。日月方向除，恩爱忽焉暌。弃置谁复道，但悲生不谐。羡彼匹妇意，偕老常同栖。
<br>　　日暮登春山，山鲜云复轻。远近看春色，踟蹰新月明。仙人浮邱公，对月时吹笙。丹鸟飞熠熠，苍蝇乱营营。群动汩吾真，讹言伤我情。安得如子晋，与之游太清。
<br>　　耽耽铜鞮宫，遥望长数里。宾客无多少，出入皆珠履。朴儒亦何为，辛苦读旧史。不道无家舍，效他养妻子。冽冽玄冬暮，衣裳无准拟。偶然著道书，神人养生理。公卿时见赏，赐赉难具纪。莫问身后事，且论朝夕是。
<br>　　空山暮雨来，众鸟竟栖息。斯须照夕阳，双双复抚翼。我念天时好，东田有稼穑。浮云蔽川原，新流集沟洫。徘徊顾衡宇，僮仆邀我食。卧拥床头书，拥，一作“览”。睡看机中织。想见明膏煎，中夜起唧唧。
<br>　　四邻竞丰屋，我独存卑室。窈窕高台中，时闻抚清瑟。狂飙动地起，拔木乃非一。相顾始知悲，中心忧且栗。蚩蚩命子弟，恨不居高秩。日入宾从归，清晨冠盖出。中庭有奇树，荣早衰复疾。此道犹不知，微言安可述。 
<br>
<br>西施咏
<br>《河岳英灵集》、《唐文粹》、《唐诗纪事》俱作《西施篇》。
<br>
<br>　　艳色天下重，西施宁久微。宁，一作“又”。朝为越溪女，为，《唐诗纪事》作“仍”。暮作吴宫妃。暮，一作“暝”。宫妃，一作“王姬”。贱日岂殊众？贵来方悟稀。邀人傅脂粉，《河岳英灵集》作“要人傅香粉”。不自着罗衣。君宠益骄态，君怜无是非。当时浣纱伴，当，一作“常”。莫得同车归。持谢邻家子，持谢，《河岳英灵集》、《唐诗纪事》俱作“寄言”，一作“寄谢”。子，《河岳英灵集》、《唐诗正音》俱作“女”。效颦安可希？
<br>　　成按：“贱日岂殊众”二言，古今亟称佳句。然愚意以为不及“君宠益骄态”二言为尤工。四言之义，俱属慨词；然出之以冲和之笔，遂不觉沨沨乎为入耳之音，诚有合于风人之旨也哉。 
<br>
<br>李陵咏
<br>时年十九
<br>
<br>　　汉家李将军，三代将门子。结发有奇策，少年成壮士。长驱塞上儿，深入单于垒。旌旗列相向，箫鼓悲何已。日暮沙漠陲，战声烟尘里。将令骄虏灭，岂独名王侍。既失大军援，遂婴穹庐耻。少小蒙汉恩，何堪坐思此。深衷欲有报，投躯未能死。引领望子卿，非君谁相理。 
<br>
<br>燕子龛禅师
<br>一本有“咏”字
<br>
<br>　　山中燕子龛，路剧羊肠恶。裂地竞盘屈，插天多峭崿。瀑泉吼而喷，怪石看欲落。伯禹访未知，五丁愁不凿。上人无生缘，生长居紫阁。六时自捶磬，一饮尚带索。种田烧白云，斫漆响丹壑。行随拾栗猿，归对巢松鹤。时许山神请，偶逢洞仙博。救世多慈悲，即心无行作。周商倦积阻，蜀物多淹泊。岩腹乍旁穿，涧唇时外拓。桥因倒树架，栅值垂藤缚。鸟道悉已平，龙宫为之涸。跳波谁揭厉，绝壁免扪摸。山木日阴阴，结跏归旧林。一向石门里，任君春草深。 
<br>
<br>羽林骑闺人
<br>
<br>　　秋月临高城，城中管弦思。离人堂上愁，稚子阶前戏。出门复映户。望望青丝骑。行人过欲尽，狂夫终不至。左右寂无言，相看共垂泪。 
<br>
<br>冬夜书怀
<br>
<br>　　冬宵寒且永，夜漏宫中发。草白霭繁霜，木衰澄清月。丽服映颓颜，朱灯照华发。汉家方尚少，顾影惭朝谒。 
<br>
<br>早朝
<br>
<br>　　皎洁明星高，苍茫远天曙。槐雾暗不开，暗，《文苑英华》作“郁”。城鸦鸣稍去。始闻高阁声，莫辨更衣处。银烛已成行，金门俨驺驭。金，《文苑英华》作“重”。 
<br>
<br>寓言二首
<br>
<br>　　朱绂谁家子，无乃金张孙？骊驹从白马，出入铜龙门。问尔何功德，多承明主恩？斗鸡平乐馆，射雉上林园。曲陌车骑盛，高堂珠翠繁。奈何轩冕贵，不与布衣言。
<br>　　君家御沟上，垂柳夹朱门。列鼎会中贵，鸣珂朝至尊。生死在八议，穷达由一言。须识苦寒士，莫矜狐白温。《瀛奎律髋》编此首入侠少类，作卢象杂诗。 
<br>
<br>杂诗
<br>
<br>　　朝因折杨柳，相见洛城隅。城，凌本作“阳”，误。楚国无如妾，秦家自有夫。对人传玉腕，腕，一作“椀”。映竹解罗襦。竹，诸本皆作“烛”。人见东方骑，皆言夫婿殊。持谢金吾子，烦君提玉壶。 
<br>
<br>献始兴公
<br>原注：时拜右拾遗。
<br>
<br>　　宁栖野树林，宁饮涧水流。水，《文苑英华》作“中”。不用食粱肉，食，顾元纬本、凌本俱作“坐”。崎岖见王侯。鄙哉匹夫节，布褐将白头。任智诚则短，守仁固其优。侧闻大君子，安问党与仇。所不卖公器，动为苍生谋。贱子跪自陈，可为帐下不？感激有公议，曲私非所求。 
<br>
<br>哭殷遥
<br>
<br>　　人生能几何？毕竟归无形。念君等为死，万事伤人情。慈母未及葬，一女才十龄。泱漭寒郊外，泱漭，《文苑英华》作“诀别”。萧条闻哭声。浮云为苍茫，茫，《文苑英华》作“莽”。飞鸟不能鸣。行人何寂寞，何，《唐诗纪事》作“同”。白日自凄清。白日，一作“日色”。忆昔君在时，问我学无生。劝君苦不早，令君无所成。故人各有赠，又不及生平。生平，诸本皆作“平生”，复第七联生字韵，今从《文苑英华》、《唐诗纪事》作“生平”。负尔非一途，痛哭返柴荆。痛，《文苑英华》作“恸”。 
<br>
<br>同王十三维哭殷遥
<br>储光羲
<br>
<br>　　生理无不尽，念君在中年。游道虽末深，举世莫能贤。筮仕苦贫贱，为客少田园。膏腴不可求，乃在许西偏。四邻尽桑柘，咫步开墙垣。内艰未及虞，形影随化迁。茅茨俯苫盖，双殡两楹间。时闻孤女号，迥出陌与阡。慈乌乱飞鸣，猛兽亦以跧。故人王夫子，静念无生篇。哀乐久已绝，闻之将泫然。太阳蔽空虚，雨雪浮苍山。迢递亲灵榇，顾予悲绝弦。处顺与安时，及此乃空言。 
<br>
<br>叹白发
<br>卢象集中亦载此首。
<br>
<br>　　我年一何长，一，《唐诗品汇》作“亦”。鬓发日已白。俯仰天地间，能为几时客？怅惆故山云，徘徊空日夕。何事与时人，东城复南陌。
<br>
<br>
<br>
<br>
<br>
<br>
<br>
<br>
<br>
<br>卷之九　　近体诗三十五首
<br>
<br>春日上方即事
<br>方，《文苑英华》作“房”，误。
<br>
<br>　　好读高僧传，时看辟谷方。鸠形将刻杖，龟壳用支床。柳色春山映，梨花夕鸟藏。梨花，《瀛奎律髓》作“花明”。北窗桃李下，闲坐但焚香。坐，《瀛奎律髓》作“步”。○《乐府诗集》采此诗后四句入近代曲辞，题作《长命女》，谓张说作。《万首唐人绝句》亦采此四句收入五言绝句，命题正同，而仍作公诗。 
<br>
<br>泛前陂
<br>
<br>　　秋空自明迥，自明，一作“明月”。况复远人间。间，《文苑英华》作“寰”。畅以沙际鹤，兼之云外山。澄波淡将夕，波，一作“陂”。清月皓方闲。此夜任孤棹，夷犹殊未还。
<br>　　杨升庵曰：王右丞诗：畅以沙际鹤，兼之云外山。孟浩然诗：重以观鱼乐，因之鼓柑歌。虽用助语词，却无头巾气，宋人黄、陈辈效之，如“且然聊尔耳，得也自知之”，又如“命也岂终否，时乎不暂留”，岂止学步邯郸，效颦西子已哉。 
<br>
<br>游李山人所居因题屋壁
<br>
<br>　　世上皆如梦，世上，一作“世人”，一作“人事”。狂来或自歌。狂，《文苑英华》作“往”。或，一作“止”。问年松树老，有地竹林多。林，《文苑英华》作“阴”。药倩韩康卖，门容向子过。向，一作“尚”。翻嫌枕席上，无那白云何。那，一作“奈”。 
<br>
<br>登河北城楼作
<br>
<br>　　井邑傅岩上，傅，《文苑英华》作“传”，误。客亭云雾间。高城眺落日，极浦映苍山。岸火孤舟宿，渔家夕鸟还。寂寥天地暮，暮，凌本作“外”。心与广川闲。 
<br>
<br>登裴迪秀才小台作
<br>
<br>　　端居不出户，满目望云山。望，一作“空”。落日鸟边下，秋原人外闲。遥知远林际，不见此檐间。好客多乘月，应门莫上关。 
<br>
<br>被出济州
<br>《河岳英灵集》作《初出济州。别城中故人》。
<br>
<br>　　微官易得罪，谪去济川阴。执政方持法，明君无此心。无，一作“照”。闾阎河润上，井邑海云深。纵有归来日，多愁年鬓侵。多，诸本皆作“各”，《河岳英灵集》、《唐诗品汇》俱作“多”，今从之。 
<br>
<br>千塔主人
<br>
<br>　　逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。 
<br>
<br>使至塞上
<br>
<br>　　单车欲问边，属国过居延。《文苑英华》作“衔命辞天阙，单车欲问边”。又“问”字一作“向”。征蓬出汉塞，蓬，《文苑英华》作“鸿”。归雁入胡天。大漠孤烟直，长河落日圆。萧关逢候骑，骑，顾可久本、《唐诗品汇》俱作“吏”。都护在燕然。 
<br>
<br>晚春闺思
<br>《河岳英灵集》作《春闺》。
<br>
<br>　　新妆可怜色，落日卷罗帷。罗，《河岳英灵集》作“帘”。炉气清珍簟，炉，一作“淑”。墙阴上玉墀。春虫飞网户，暮雀隐花枝。向晚多愁思，闲窗桃李时。 
<br>
<br>戏题示萧氏外甥
<br>
<br>　　怜尔解临池，渠爷未学诗。老夫何足似，弊宅倘因之。芦笋穿荷叶，穿，顾元纬本、凌本俱作“藏”。菱花罥雁儿。郄公不易胜，莫着外家欺。 
<br>
<br>秋夜独坐
<br>《唐诗正音》作《冬夜书怀》，误。
<br>
<br>　　独坐悲双鬓，空堂欲二更。雨中山果落，灯下草虫鸣。白发终难变，黄金不可成。欲知除老病，惟有学无生。 
<br>
<br>待储光羲不至
<br>
<br>　　重门朝已启，起坐听车声。要欲闻清佩，方将出户迎。晓钟鸣上苑，疏雨过春城。了自不相顾，临堂空复情。 
<br>
<br>听宫莺
<br>
<br>　　春树绕宫墙，春莺啭曙光。《文苑英华》作“宫莺次第翔”。欲惊啼暂断，移处弄还长。隐叶栖承露，攀花出未央。攀，一作“排”。游人未应返，为此思故乡。《文苑英华》作“为此始思乡”。 
<br>
<br>早朝
<br>
<br>　　柳暗百花明，春深五凤城。城乌睥睨晓，乌，《文苑英华》作“鸦”。宫井辘轳声。方朔金门侍，侍，《文苑英华》作“召”。班姬玉辇迎。仍闻遣方士，东海访蓬瀛。 
<br>
<br>愚公谷三首
<br>原注：青龙寺与黎昕戏题。
<br>
<br>　　愚谷与谁去？唯将黎子同。非须一处住，不那两心空。宁问春将夏，谁论西复东。不知吾与子，若个是愚公？
<br>　　吾家愚谷里，吾，顾可久本作“愚”。此谷本来平。虽则行无迹，还能响应声。不随云色暗，只待日光明。缘底名愚谷，都由愚所成。
<br>　　借问愚公谷，与君聊一寻。不寻翻到谷，此谷不离心。行处曾无险，看时岂有深。寄言尘世客，何处欲归临？归临，一作“窥林”。 
<br>
<br>杂诗
<br>
<br>　　双燕初命子，五桃初作花。初，一作“新”。作，凌本作“结”。王昌是东舍，宋玉次西家。小小能织绮，时时出浣纱。亲劳使君问，南陌驻香车。 
<br>
<br>过秦皇墓
<br>秦，《文苑英华》作“始”。○时年十五，《文苑英华》作“时年二十”。
<br>
<br>　　古墓成苍岭，幽宫象紫台。星辰七曜隔，河汉九泉开。有海人宁渡，无春雁不回。更闻松韵切，疑是大夫哀。 
<br>
<br>故太子太师徐公挽歌四首
<br>
<br>　　功德冠群英，弥纶有大名。轩皇用风后，傅说是星精。就第优遗老，来朝诏不名。留侯常辟谷，常，一作“尝”。何苦不长生？
<br>　　谋猷为相国，翊赞奉乘舆。赞，一作“戴”。乘，《文苑英华》作“宸”。剑履升前殿，貂蝉托后车。齐侯疏土宇，汉室赖图书。僻处留田宅，仍才十顷余。顷，《文苑英华》作“亩”。
<br>　　旧里趋庭日，新年置酒辰。闻诗鸾渚客，献赋凤楼人。北阙辞明主，阙，顾可久本、《文苑英华》俱作“首”。东堂哭大臣。犹思御朱辂，不惜污车茵。
<br>　　久践中台座，终登上将坛。谁言断车骑，言，《文苑英华》作“将”。空忆盛衣冠。风日咸阳惨，笳箫渭水寒。无人当便阙，应罢太师官。 
<br>
<br>故西河郡杜太守挽歌三首
<br>
<br>　　天上去西征，云中护北平。生擒白马将，连破黑雕城。忽见刍灵苦，苦，顾可久本、《文苑英华》俱作“善”。徒闻竹使荣。空留左氏传，谁继卜商名？
<br>　　返葬金符守，守，刘本、顾可久本俱作“宇”，非。同归石窌栖。栖，一本作“妻”为是。卷衣悲画翟，持翣待鸣鸡。容卫都人惨，山川驷马嘶。犹闻陇上客，相对哭征西。
<br>　　涂刍去国门，秘器出东园。太守留金印，夫人罢锦轩。旌旄转衰木，箫鼓上寒原。坟树应西靡，长思魏阙恩。 
<br>
<br>故南阳夫人樊氏挽歌二首
<br>
<br>　　锦衣余翟黻，黻，一作“茹”。绣毂罢鱼轩。淑女诗长在，夫人法尚存。凝笳随晓旆，行哭向秋原。归去将何见，谁能返戟门？
<br>　　石窌恩荣重，金吾车骑盛。将朝每赠言，入室还相敬。迭鼓秋城动，悬旌寒日映。不言长不归，环佩犹将听。 
<br>
<br>达奚侍郎夫人寇氏挽歌二首
<br>刘本、顾可久本俱作《送奚侍郎夫人寇氏》，非。《文苑英华》题上多“吏部”二字。
<br>
<br>　　束带将朝日，鸣环映牖辰。能令谏明主，明，一作“皇”。相劝识贤人。劝，《文苑英华》作“助”。遗挂空留壁，回文日覆尘。金蚕将画柳，何处更知春？
<br>　　女史悲彤管，夫人罢锦轩。卜茔占二室，占，《文苑英华》作“瞻”。行哭度千门。秋日光能淡，寒川波自翻。波，《文苑英华》作“浪”。一朝成万古，松柏暗平原。 
<br>
<br>恭懿太子挽歌五首
<br>
<br>　　何悟藏环早，才知拜璧年。翀天王子去，对日圣君怜。树转宫犹出，笳悲马不前。虽蒙绝驰道，京兆别开阡。
<br>　　兰殿新恩切，椒宫夕临幽。白云随凤管，明月在龙楼。人向青山哭，天临渭水愁。鸡鸣常问膳，今恨玉京留。
<br>　　骑吹凌霜发，旌旗夹路陈。恺容金节护，恺，一作“礼”。册命玉符新。傅母悲香褓，君家拥画轮。射熊今梦帝，今，顾元纬本作“非”。秤象问何人？
<br>　　苍舒留帝宠，子晋有仙才。五岁过人智，三天使鹤催。心悲阳禄馆，阳，一作“四”，非。目断望思台。若道长安近，何为更不来？
<br>　　西望昆池阔，东瞻下杜平。山朝豫章馆，树转凤凰城。五校连旗色，千门迭鼓声。金环如有验，还向画堂生。
<br>　　成按：五诗中，羊祜事凡二用，晋明帝事凡二用，王子晋事凡三用，魏邓哀王事凡二用。右丞全不以此为诗病，若使今人下笔尔尔，有不訾其俭于书卷者乎？ 
<br>
<br>
<br>
<br>
<br>
<br>
<br>
<br>
<br>
<br>卷之十三　　近体诗七十三首
<br>
<br>答裴迪
<br>《万首唐人绝句》作《答裴迪忆终南山》。
<br>
<br>　　淼淼寒流广，苍苍秋雨晦。君问终南山，心知白云外。 
<br>
<br>辋口遇雨忆终南山因献绝句
<br>裴迪
<br>
<br>　　积雨晦空曲，平沙灭浮彩。辋水去悠悠，南山复何在？ 
<br>
<br>山中寄诸弟妹
<br>《万首唐人绝句》无“诸”字，凌本、《唐诗正音》俱无“妹”字。
<br>
<br>　　山中多法侣，禅诵自为群。城郭遥相望，催应见白云。见，顾元纬本、凌本俱作“礼”，误。 
<br>
<br>闻裴秀才迪吟诗因戏赠
<br>《万首唐人绝句》作《闻裴迪吟诗戏赠》。
<br>
<br>　　猿吟一何苦，愁朝复悲夕。莫作巫峡声，肠断秋江客。悲，凌本作“愁”。 
<br>
<br>赠韦穆十八
<br>
<br>　　与君青眼客，共有白云心。不向东山去，日令春草深。日，一作“自”。 
<br>
<br>皇甫岳云溪杂题五首
<br>
<br>鸟鸣涧
<br>
<br>　　人闲桂花落，夜静春山空。月出惊山鸟，时鸣春涧中。 
<br>
<br>莲花坞
<br>
<br>　　日日采莲去，洲长多暮归。弄篙莫溅水，畏湿红莲衣。 
<br>
<br>鸬鹚堰
<br>
<br>　　乍向红莲没，复出清浦扬。独立何褵褷，衔鱼古查上。清，顾可久本作“晴”。浦，《万首唐人绝句》作“蒲”。 
<br>
<br>上平田
<br>
<br>　　朝耕上平田，暮耕上平田。借问问津者，宁知沮溺贤？宁，《唐诗正音》作“谁”。 
<br>
<br>萍池
<br>
<br>　　春池深且广，会待轻舟回。靡靡绿萍合，垂杨扫复开。扫复开，顾元纬本、凌本俱作“复扫开”。 
<br>
<br>辋川集　并序
<br>
<br>　　余别业在辋川山谷，其游止有孟城坳、华子冈、文杏馆、斤竹岭、鹿柴、木兰柴、茱萸沜、宫槐陌、临湖亭、南垞、欹湖、柳浪、栾家濑、金屑泉、白石滩、北垞、竹里馆、辛夷坞、漆园、椒园等，与裴迪闲暇，各赋绝句云尔。秉恕按：《唐书》本传称：维尝聚其田园所为诗，号《辋川集》者，即此二十首，是盖当时自为一帙耳。 
<br>
<br>孟城坳
<br>
<br>　　新家孟城口，古木余衰柳。来者复为谁？空悲昔人有。 
<br>
<br>同咏
<br>裴迪
<br>
<br>　　结庐古城下，时登古城上。古城非畴昔，今人自来往。 
<br>
<br>华子冈
<br>
<br>　　飞鸟去不穷，连山复秋色。上下华子冈，惆怅情何极！ 
<br>
<br>同咏
<br>裴迪
<br>
<br>　　落日松风起，还家草露稀。云光侵履迹，山翠拂人衣。 
<br>
<br>文杏馆
<br>
<br>　　文杏裁为梁，香茅结为宇。不知栋里云，去作人间雨。 
<br>
<br>同咏
<br>裴迪
<br>
<br>　　迢迢文杏馆，跻攀日已屡。南岭与北湖，前看复回顾。 
<br>
<br>斤竹岭
<br>
<br>　　檀栾映空曲，青翠漾涟漪。暗入商山路，樵人不可知。 
<br>
<br>同咏
<br>裴迪
<br>
<br>　　明流纡且直，绿第密复深。一迳通山路，行歌望旧岑。 
<br>
<br>鹿柴
<br>
<br>　　空山不见人，但闻人语响。返景入深林，复照青苔上。苔，一作“莓”。 
<br>
<br>同咏
<br>裴迪
<br>
<br>　　日夕见寒山，便为独往客。不知松林事，但有麏麚迹。松，顾可久本、《万首唐人绝句》、《唐诗纪事》皆作“深”。 
<br>
<br>木兰柴
<br>
<br>　　秋山敛余照，飞鸟逐前侣。彩翠时分明，夕岚无处所。 
<br>
<br>同咏
<br>裴迪
<br>
<br>　　苍苍落日时，鸟声乱溪水。缘溪路转深，幽兴何时已？ 
<br>
<br>茱萸沜
<br>
<br>　　结实红且绿，复如花更开。山中倘留客，置此茱萸杯。茱萸，顾元纬本，凌本俱作“芙蓉”。 
<br>
<br>同咏
<br>裴迪
<br>
<br>　　飘香乱椒桂，布叶间檀栾。云日虽回照，森沉犹自寒。 
<br>
<br>宫槐陌
<br>
<br>　　仄径荫宫槐，幽阴多绿苔。应门但迎扫，畏有山僧来。 
<br>
<br>同咏
<br>裴迪
<br>
<br>　　门南宫槐陌，是向欹湖道。秋来山雨多，落叶无人扫。南，二顾本、《唐诗品汇》俱作“前”。是，顾可久本作“堤”。山，《唐诗品汇》作“风”。 
<br>
<br>临湖亭
<br>
<br>　　轻舸迎上客，悠悠湖上来。当轩对樽酒，四面芙蓉开。上，《万首唐人绝句》作“仙”。 
<br>
<br>同咏
<br>裴迪
<br>
<br>　　当轩弥混漾，孤月正徘徊。谷口猿声发，风传入户来。 
<br>
<br>南垞
<br>
<br>　　轻舟南垞去，北垞淼难即。隔浦望人家，遥遥不相识。遥遥，《唐诗正音》作“遥山”，误。 
<br>
<br>同咏
<br>裴迪
<br>
<br>　　孤舟信风泊，南垞湖水岸。落日下崦嵫，清波殊淼漫。风，顾元纬本作“一”。 
<br>
<br>欹湖
<br>
<br>　　吹箫凌极浦，日暮送夫君。湖上一回首，山青卷白云。山青，顾可久本作“青山”。 
<br>
<br>同咏
<br>裴迪
<br>
<br>　　空阔湖水广，青荧天色同。舣舟一长啸，四面来清风。 
<br>
<br>柳浪
<br>
<br>　　分行接绮树，倒影入清漪。不学御沟上，春风伤别离。分行，顾元纬本、凌本俱作“行分”。 
<br>
<br>同咏
<br>裴迪
<br>
<br>　　映池同一色，逐吹散如丝。结阴既得地，何谢陶家时。 
<br>
<br>栾家濑
<br>
<br>　　飒飒秋雨中，浅浅石溜泻。跳波自相溅，白鹭惊复下。 
<br>
<br>同咏
<br>裴迪
<br>
<br>　　濑声喧极浦，沿步向南津。泛泛凫鸥渡，时时欲近人。 
<br>
<br>金屑泉
<br>
<br>　　日饮金屑泉，少当千余岁。翠凤翔文螭，羽节朝玉帝。翔，一作“翊”。 
<br>
<br>同咏
<br>裴迪
<br>
<br>　　潆渟淡不流，金碧如可拾。迎晨含素华，独往事朝汲。 
<br>
<br>白石滩
<br>
<br>　　清浅白石滩，绿蒲向堪把。家住水东西，浣纱明月下。向，《唐诗纪事》、《唐诗品汇》俱作“尚”。 
<br>
<br>同咏
<br>裴迪
<br>
<br>　　跂石复临水，弄波情未极。日下川上寒，浮云淡无色。无色，一作“秋色”，一作“凝碧”。 
<br>
<br>北垞
<br>
<br>　　北垞湖水北，杂树映朱栏。逶迤南川水，明灭青林端。 
<br>
<br>同咏
<br>裴迪
<br>
<br>　　南山北垞下，结宇临欹湖。每欲采樵去，扁舟出菰蒲。山，世本或作“上”。 
<br>
<br>竹里馆
<br>
<br>　　独坐幽篁里，弹琴复长啸。深林人不知，明月来相照。 
<br>
<br>同咏
<br>裴迪
<br>
<br>　　来过竹里馆，日与道相亲。出入惟山鸟，幽深无世人。 
<br>
<br>辛夷坞
<br>
<br>　　木末芙蓉花，山中发红萼。涧户寂无人，纷纷开且落，纷纷，刘本、顾可久本俱作“丝丝”。 
<br>
<br>同咏
<br>裴迪
<br>
<br>　　绿堤春草合，王孙自留玩。况有辛夷花，色与芙蓉乱。 
<br>
<br>漆园
<br>
<br>　　古人非傲吏，自阙经世务。偶寄一微官，婆娑数株树。偶，顾元纬本、凌本俱作“惟”。 
<br>
<br>同咏
<br>裴迪
<br>
<br>　　好闲早成性，果此谐宿诺。今日漆园游，还同庄叟乐。 
<br>
<br>椒园
<br>
<br>　　桂尊迎帝子，杜若赠佳人。椒浆奠瑶席，欲下云中君。君，刘本，顾可久本俱作“身”。 
<br>
<br>同咏
<br>裴迪
<br>
<br>　　丹刺胃人衣，芳香留过客。幸堪调鼎用，愿君垂采摘。 
<br>
<br>临高台送黎拾遗
<br>《万首唐人绝句》无“临高台”三字。
<br>
<br>　　相送临高台，川原杳何极！日暮飞鸟还，行人去不息。 
<br>
<br>送别
<br>《万首唐人绝句》、《唐诗正音》、《唐诗品汇》俱作《山中送别》，《名贤诗》作《送友》。
<br>
<br>　　山中相送罢，日暮掩柴扉。春草明年绿，王孙归不归？明年，二顾本、凌本、《唐诗品汇》俱作“年年”。 
<br>
<br>别辋川别业
<br>
<br>　　依迟动车马，惆怅出松萝。忍别青山去？其如绿水何！ 
<br>
<br>同咏
<br>王缙
<br>
<br>　　山月晓仍在，林风凉不绝。殷勤如有情，惆怅令人别！ 
<br>
<br>崔九弟欲往南山马上口号与别
<br>《唐文粹》少“马上”以下六字。《万首唐人绝句》作《别崔九弟》。
<br>
<br>　　城隅一分手，几日还相见？山中有桂花，莫待花如霰。 
<br>
<br>同咏
<br>裴迪
<br>
<br>　　归山深浅去，须尽丘壑美。莫学武陵人，暂游桃源里。 
<br>
<br>留别崔兴宗
<br>《万首唐人绝句》于四卷内载此首，作王维诗，题曰《留别崔兴宗》。十六卷重出，作崔兴宗诗，题曰《留别王维》。《唐文粹》作崔兴宗，《唐诗品汇》亦作右丞诗。《唐诗纪事》载王维有《崔九往南山，马上口号与别》云：“城隅一分手”云云。裴迪云：“归山深浅去”云云。兴宗留别云：“驻马欲分衿”云云。是以此诗为兴宗留别二人之诗也。顾元纬本、凌本皆删去此首，刘须溪、顾可久本有之。
<br>
<br>　　驻马欲分襟，清寒御沟上。前山景气佳，独往还惆怅。 
<br>
<br>息夫人
<br>原注：时年二十。○《河岳英灵集》作《息夫人怨》，《国秀集》作《息妫怨》。
<br>
<br>　　莫以今时宠，能忘旧日恩。看花满眼泪，不共楚王言。时，《古今诗话》作朝。能忘，《本事诗》作“宁忘”，《万首唐人绝句》、《唐诗纪事》俱作“难忘”，《乐府诗集》作“宁无”。旧。《国秀集》作“昔”，《唐诗纪事》作“异”。眼，《本事诗》作“目”。 
<br>
<br>班婕妤三首
<br>《唐文粹》、《河岳英灵集》并作《婕妤怨》。
<br>
<br>　　玉窗萤影度，金殿人声绝。秋夜守罗帏，孤灯耿明灭。明，顾元纬本、凌本俱作“不”。
<br>　　宫殿生秋草，君王恩幸疏。那堪闻凤吹，门外度金舆。恩，《文苑英华》作“宠”。吹，一作“笛”。
<br>　　怪来妆阁闭，朝下不相迎。总向春园里，花间笑语声。向，《国秀集》作“在”。笑语，顾可久本、《国秀集》、《万首唐人绝句》、《乐府诗集》、《唐诗品汇》俱作“语笑”。○《国秀集》选此一首，题作《扶南曲》。 
<br>
<br>题友人云母障子
<br>原注：时年十五。
<br>
<br>　　君家云母障，持向野庭开。自有山泉入，非因彩画来。诗，顾元纬本、凌本俱作“时”。因，一作“关”。 
<br>
<br>红牡丹
<br>
<br>　　绿艳闲且静，红衣浅复深。花心愁欲断，春色岂知心。闲，顾元纬本、凌本俱作“开”。 
<br>
<br>左掖梨花
<br>《文苑英华》作《左掖海棠花》。
<br>
<br>　　闲洒阶边草，轻随箔外风。黄莺弄不足，嗛入未央宫。入，《文苑英华》作“向”。 
<br>
<br>同咏
<br>邱为
<br>
<br>　　冷艳全欺雪，余香乍入衣。春风且莫定，吹向玉阶飞。 
<br>
<br>同咏
<br>皇甫冉
<br>冉集作《和王给事维禁省梨花咏》。
<br>
<br>　　巧解迎人笑，偏能乱蝶飞。春风时入户，几片落朝衣。迎，一作“逢”。偏，一作“还”。春风时入户，一作“春时风入户”。 
<br>
<br>口号又示裴迪
<br>七绝内有《私成口号诵示迪》一首，故此云又示也。《万首唐人绝句》作《菩提寺禁示裴迪》。
<br>
<br>　　安得舍尘网，拂衣辞世喧。悠然策藜杖，归向桃花源。尘，一作“罗”。向，《万首唐人绝句》作“去”。 
<br>
<br>杂诗
<br>
<br>　　家住盂津河，门对孟津口。常有江南船，寄书家中否？
<br>　　君自故乡来，应知故乡事。来日绮窗前，寒梅着花未？
<br>　　成按：陶渊明诗云：“尔从山中来，早晚发天目。我居南窗下，今生几丛菊？”王介甫诗云：“道人北山来，问松我东冈。举手指屋脊，云今如许长。”与右丞此章同一杼轴，皆情到之辞，不假修饰而自工者也。然渊明、介甫二作，下文缀语稍多，趣意便觉不远；右丞只为短句，一吟一咏，更有悠扬不尽之致，欲于此下复赘一语不得。
<br>　　已见寒梅发，复闻啼鸟声。愁心视春草，畏向玉阶生。玉阶，《万首唐人绝句》作“阶前”。 
<br>
<br>崔兴宗写真
<br>《唐诗纪事》作《与崔兴宗写真咏》。
<br>
<br>　　画君年少时，如今君已老。今时新识人，知君旧时好。 
<br>
<br>山茱萸
<br>
<br>　　朱实山下开，清香寒更发。幸有丛桂花，窗前向秋月。朱实，顾元纬本作“茱萸”。有，一作“与”。 
<br>
<br>哭孟浩然
<br>原注：时为殿中侍卿史，知南选，至襄阳作。○《万首唐人绝句》作《哭孟襄阳》。《唐诗纪事》作忆孟诗。
<br>
<br>　　故人不可见，汉水日东流。借问襄阳老，江山空蔡洲。首二句，《唐诗纪事》作“故人今不见，日夕汉江流”。蔡洲，各本俱作“蔡洲”，今从顾元纬本校正。
<br>
<br>
<br>
<br>
<br>
<br>
<br>
<br>
<br>
<br>
<br>卷之十七　　表九首
<br>
<br>为薛使君谢婺州刺史表
<br>
<br>　　臣某言：伏奉今月日制，除臣某官，拜命若惊，稽首无地。臣闻洪波迅流，必荡其混秽；庆云所润，不遗于荆棘。伏惟陛下孝悌之至，通于神明；馨香之德，格于天地。故指旗而黑祲旋静，挥戈而白日再中，岂臣虫臂鼠肝，所能谈天述圣。臣之本末，强欲自陈。擢发数罪，臣戮余也；剖心自明，天知之矣。
<br>　　臣素书生，少为文吏。折冲御侮，几何不亡；奉法守文，一日之长。当贼逼温洛，兵接河潼，拜臣陕州，催臣上道。驱马才至，长围已合，未暇施力，旋复陷城。戟枝叉头，刀环筑口，身关木索，缚就虎狼。臣实惊狂，自恨驽怯，脱身虽则无计，自刃有何不可。而折节凶顽，偷生厕混。纵齿盘水之剑，未消臣恶；空题墓门之石，岂解臣悲。今于抱衅之中，寄以分忧之重。且天兵讨贼，曾无汗马之劳；天命兴王，得返屠羊之肆。免其衅鼓之戮，仍开祝网之恩，臣纵粉骨糜躯，不报万分之一。况褰帷露冕，是去岁之缧囚；洗垢涤瑕，为圣朝之岳牧。臣欲杀身灭愧，刎首谢恩，生无益于一毛，死何异于腐鼠。谨当闭阁以思政，酌泉以励心。亲毕力于平人，无烦八部；誓不负于明主，非畏四知。用释愆诛，敢求课最。 
<br>
<br>为崔常侍谢赐物表
<br>
<br>　　臣某言：总管关敬之至，奉九月十五日敕：吐蕃赞普公主信物金胡瓶等十一事，伏蒙恩旨，特以赐臣，捧戴惭惶，以抃以跃。臣幸居无事，待罪西门，恭守嘉谟，钦承成宪。王师不战，无汁马之劳；尧屋可封，何理人之有。实无异效，特降殊恩，窃用勤以忘家，志不顾命，分膏草野，以报万一，无任感戴战越之至。 
<br>
<br>为画人谢赐表
<br>
<br>　　臣某言：臣猥以贱伎，得备众工。误点屏风，乏成蝇之巧；偶持团扇，无事牸之能。徒以职官，不敢贰事；顾惟时论，有惭三绝。伏惟皇帝陛下，拨乱反正，受命中兴，俯协龟图，傍观鸟迹。卦因于画，画始生书，知微知彰，惟圣体圣。臣奉诏旨，令写功臣，运偶凤翔之初，无非鹰扬之士。燕颔猿臂，裂眥奋髯，发冲鹖冠，力举龙鼎。骨风猛毅，眸子分明，皆就笔端，别生身外。传神写照，虽非巧心；审象求形，或皆暗识。妍蚩无枉，敢顾黄金；取舍惟精，时凭白粉。且如日磾下泣，知其孝思；于禁怀惭，愧此忠节。乃无声之箴颂，亦何贱于丹青。宣父之似皋繇，元子之类越石，不待或人之说，无烦故妓之言，此又一奇，诚为可尚。臣得舐笔麟阁，继踵虎头，频蒙奖教之恩，益用精诚自励。勤以补拙，虽未仙飞；感而遂通，实因圣训。况赐衣服，累问官资，中使相望，屡加宣慰，微臣战灼，无答恩私之至。 
<br>
<br>为曹将军谢写真表
<br>
<br>　　臣某言：天幸微臣，身逢大圣，得为列卒，以备戎行，于臣一生，已为万足。况建旗为将，裂组受官，蒙推食之恩，辱赐衣之宠。匹夫之勇，虽不顾身，长策无闻，未能尽敌。仰惭介胄，俯愧橐鞬。加以弓不重于六钧，箭不穿于七札，讵中雀目，诚惭猿臂。以刘琨而恨小，非关羽之绝伦，何以厕迹虎臣，仪形麟阁。伏维皇帝陛下昭格天地，悬超七十二家；微臣托附风云，不如二十八将，而蒙垂圣旨，特命图工，画植戟之黄须，图石棱之紫色。才如过隙，顾侯已得其神；不待临淄，邹子自知其丑。岂可藏之秘府，以示后人。将谓飞龙之时，无俟貔貅之士。宠过其效，力不称恩，愿死艺于伏弢，誓杀身于鸣毂。无任感激欣戴之至。 
<br>
<br>为干和尚进注仁王经表
<br>
<br>　　沙门惠干言：法离言说，了言说即解脱者，终日可言；法无名相，知名相即真如者，何尝坏相。实际以无际可示，无生以不生相传。非夫自得性空，密印心地，见闻自在，宗说皆通者，何以证玉毫之光，辨金口之义。伏维乾元光天皇帝陛下，高登十地，降抚九天。宏济群生，濡莲花之足；示行世法，屈金粟之身。心净超禅，顶法悬解。广释门之六度，包儒行之五常。老僧空空，复何语语。以无见之见，不言之言，浅智胜疑冰之虫，微戒愈溺埿之象。以自觉离念，注先圣微言，如人何足尽思，食木偶然成字。人字，疑是“虫”字之讹。岂堪上尘慧眼，仰称圣心，有命自天，藏拙无地。伏以《集解仁王般若经》十卷，谨随表奉进，无任惭惶。然本注经，先发大愿。释第一义，开不二门，与四十九僧，离一百八句。六时禅诵，三载恳祈，俾廓妖氛，得瞻慧日。三千世界，悉奉仁王；五千善神，常卫乐土。令果荡定，无量安宁，缁服苍生，不胜庆跃。 
<br>
<br>为舜阇黎谢御题大通大照和尚塔额表
<br>
<br>　　沙门僧某等言：伏蒙圣札题二大师塔额，及度僧抽僧等并毕。伏喜天心，俯从人欲，恩光至重，抃舞难胜。臣闻圣者正也，住正法者为圣人；佛者觉也，得觉满者入佛慧。伏惟光天皇帝陛下，登满足地，超究竟天，入三解脱门，过九次第定。见闻自在，不住无为；理事皆如，终非有漏。复皇国而御宇，尊白法以教人，百谷顺成，六气时若。不加兵而贼破，不扰物以人和，缁侣胜缘，苍生厚幸。昨蒙书额度僧等，龙腾金榜，凤转银钩，河汉昭回，烟云飞动。韦诞耻其遗法，梁鹄惭为古人。降出天门，升于宝塔。玉绳缀于重级，珠斗挂于露盘，以方宸翰，实为惭德。又宿修梵行，愿在法流者，覆以惭愧之衣，落其烦恼之发。冀成宝器，仁王为琢玉之因；广运佛心，圣主受恒沙之祐。沙门等叨承禅训，幸偶昌期。御札赐书，足报本师之德；梵筵邀福，愿酬大圣之恩。不胜戴荷之至。 
<br>
<br>为僧等请上佛殿梁表
<br>
<br>　　僧某言：天地之大，未满法身；绀殿朱宫，岂云光宅。陛下尊崇像教，大舍外财，白法利人，黄金布地。不役一人之力，不费一家之产，崇崇宝坊，云构将毕。所营某寺，以某月日上佛殿梁，伏望天恩，内赐一繖，庶使大千世界，悉入盖中；六合人天，共归宇下。然后以无碍慧，大化群物，将使四生皆度，岂惟比屋可封。则中天之台，才留幻士；画云之观，徒候神人。以古况今，前王何陋。谨诣右银台门，奉表陈谢以闻。 
<br>
<br>责躬荐弟表
<br>
<br>　　臣维稽首言：臣年老力衰，心昏眼暗，自料涯分，其能几何。能，《文苑英华》作“寿”。久窃天官，每惭尸素。惭，《文苑英华》作“竞”。顷又没于逆贼，不能杀身，负国偷生，以至今日。陛下矜其愚弱，托病被囚。愚，《文苑英华》作“懦”。不赐疵瑕，累迁省阁，阁，一作“闾”，一作“门”，俱非。昭洗罪累，免负恶名，洗，顾本作“失”，今从《文苑英华》作“洗”。在于微臣，百生万足。足，《文苑英华》作“死”。昔在贼地，泣血自思，一日得见圣朝，即愿出家修道。及奉明主，伏恋仁恩，明，《文苑英华》作“圣”。贪冒官荣，荏苒岁月，不知止足，尚忝簪裾。始愿屡违，私心自咎。始，《文苑英华》作“昔”。臣又闻用不才之士，才臣不来；赏无功之人，功臣不劝。有国大体，为政本源，非敢议论他人，窃以兄弟自比。“窃以兄弟自比”六字，《文苑英华》作“窃见”二字。
<br>　　臣弟蜀州刺史缙，太原五年，抚养百姓，尽心为国，竭力守城。臣即陷在贼中，苟且延命，臣忠不如弟，一也。缙前后历任，所在著声，历，《文苑英华》作“效”。臣忝职甚多，曾无裨益，臣政不如弟，二也，臣顷负累，系在三司，系，《文苑英华》作“状”。缙上表祈哀，请代臣罪，臣之于缙，一无忧怜，怜，《文苑英华》作“恤”。臣义不如弟，三也。缙之判策，屡登甲科，众推才名，素在臣上。臣小言浅学，不足谓文，臣才不如弟，四也。缙言不忤物，行不上人，植性谦和，执心平直。直，《文苑英华》作“坦”。臣无度量，实自空疏、臣德不如弟，五也。臣之五短，弟之五长，加以有功，又能为政。顾臣谬官华省，而弟远守方州，外愧妨贤，妨，《文苑英华》作“其”。内惭比义，痛心疾首，以日为年。臣又逼近悬车，朝暮入地，阒然孤独，迥无子孙。弟之与臣，更相为命。两人又俱白首，一别恐隔黄泉，傥得同居，相视而没，泯灭之际，魂魄有依。伏乞尽削臣官，放归田里，赐弟散职，令在朝廷，廷，《文苑英华》作“行”。臣当苦行斋心，弟自竭诚尽节，并愿肝脑涂地，陨越为期。葵藿之心，庶知向日；犬马之意，何足动天。不胜私情恳迫之至。 
<br>
<br>请施庄为寺表
<br>
<br>　　臣维稽首：臣闻罔极之恩，岂有能报，终天不返，何堪永思。然要欲强有所为，自宽其痛，释教有崇树功德，宏济幽冥。臣亡母故博陵县君崔氏，师事大照禅师三十余岁，褐衣蔬食，持戒安禅，乐在山林，志求寂静。臣遂于蓝田县营山居一所，草堂精舍，竹林果园，并是亡亲宴坐之余，经行之所。臣往丁凶衅，当即发心，愿为伽蓝，永劫追福。比虽未敢陈请，终日常积恳诚。又属元圣中兴，群生受福，臣至庸朽，得备周行，无以谢生，将何答施。愿献如天之寿，长为率土之君，惟佛之力可凭，施寺之心转切。效微尘于天地，固先国而后家，敢以鸟鼠私情，冒触天听，伏乞施此庄为一小寺，兼望抽诸寺名行僧七人，精勤禅育，斋戒住持，上报圣恩，下酬慈爱，无任恳款之至。
<br>
<br>
<br>
<br>
<br>
<br>
<br>
<br>
<br>
<br>卷之二十一　　碑二首
<br>
<br>裴仆射济州遗爱碑
<br>
<br>　　夫为政以德，必世而后仁；齐人以刑，苟免而无耻。则刑禁者难久，百年安可胜残；德化者效迟，三载如何考绩？刑以佐德，猛以济宽，月期政成，成而不朽者，惟公能之。月期，当是“期月”之讹。公名耀卿，字涣之，河东闻喜人也。益为帝虞，实相帝舜，非子其胄，而邑诸裴。邑，顾本作“已”，误，今校正。在汉者为水衡，在魏者守代郡。十三代祖徽，魏益、豫、雍、兖、徐五州刺史，兰陵武公，源于大贤，派以俊德，世济其美，不陨其名矣。曾祖正，隋散骑常侍，长平郡赞理。祖眘，皇朝洛南、南郑二县令。著族斯茂，衣冠未敢争雄；继世皆贤，英彦无出其右。故有常侍县君，递辉迭映。父守真，真，顾本作“忠”，误，今考《唐书》本传校正。太常博士，判驾部夏官员外，今上楚王府咨议参军，邠、宁二州刺史，赠晋、兖、沂三州刺史。文儒之宗伯，礼乐之本源，藉业虽曰承家，复始由乎种德。再典大郡，二为仙郎，举十大夫，是则是敩。且年不及寿，而位未称德，朝多其能，没而独赠。
<br>　　公则晋州之第三子也。语而能文，有识便智。为儿则量过黄发，未仕而心在苍生。伯达试经，子琰应诏，古之人也，我不后之。伯达，顾本作“伯建”，子琰，顾本作“子淡”，俱误，今校正。八岁神童举，试《毛诗》、《尚书》、《论语》及第。解褐，补秘书省校书郎，历中宗安国相王府典签。“中”字疑误。东观载笔，班固名香；西园赋咏，刘桢气逸。转国子主簿，检校詹事府丞，学识宜在儒林，风度雅膺储寀。储，顾本作“诸”，误。今校正。河南府士曹参军考功员外郎，公府屈廊庙之才，曹无留事；仙郎明黜陟之法，野无遗贤。右司、兵部二郎中长安县令，其在含香，一台推妙；以之制锦，四海是仪。公之断狱也，必原情以定罪，不阿意以侮法。是以小失天旨，“旨”字，顾本作“二日”，误。今校正。出为此州刺史。公推善于国，不称无罪；思利于人，志其屈己。戮豪右以惩恶，一至无刑；旌孝弟以劝善，洪惟见德。然后务材训农，通商惠工，敬教劝学，授方任能，行之一年，郡乃大理。襁负而至，何忧乎荡析之人；析，顾本作“相’，误，今校正。路不拾遗，何畏乎穿窬之盗。既富之矣，汲黯奚取于开仓；使无讼乎，仲由何施其折狱。
<br>　　居无何，诏封东岳，关东列郡，颇当驰道。至于牺牲玉帛，资粮屝屦，其或不供，为有司所劾。因而厚敛，非天子之意，丰省之度，多不得中，故二千石有不能受事于宰旅者矣。季孙请鲁视邾滕，涛涂恐师出周郑，抑为是也。公尽事君之心，且曰从人之欲。万斯箱之粟，兹乃如京；百执事之人，于我乎馆。四封之境，二为帝庭；一郡之赋，再粒天下。士卒林会，马牛谷量。士，顾本作“十”，马，顾本作“襄”，俱误。今校正。皆投足获安，端拱取给，无虞燥湿，不畏寇盗。草莽之中，用能便其体；羁绁之外，无所劳其力。天朝中贵，持权用事。厚为之礼，则生我羽毛；小不如意，则成是贝锦。公享有常牢，觌无私币。冒货贿者，我以为仇；淫刍荛者，吾所能御。至于急宣中旨，暴征庶物，或命嘉蔬，先春当荐，锡贡珍果，非土所生。举是一隅，其徒千计，皆曾不旋踵，若取诸怀，又不知其备预之所以然也。谓饩牢竭矣，而家有余粮；谓疲劳甚矣，而人有余力。岂非积年之储，用之有度，终身之逸，使之有时。不然，班贡艺事，轻重以列，我视子男之国，而倍公侯之征，今日之事，我为上也。
<br>　　大驾还都，分遣中丞蒋钦绪、御史刘日政、宋殉等巡按，皆嘉公之能，奏课第一，公未受赏，朝而归藩。天灾流行，河水决溢。蝗虫避境，虽马棱之化能然；棱，顾本作“援”，误，今校正。洪水滔天，固帝尧之时且尔。高岸崒以云断，平郊豁其地裂。喷薄雷吼，冲融天回。百姓巢居，主客有其家室；五稼波殄，沼毛荒于畎亩。公急人之虞，分帝之忧。御衣假寐，对案辍食，不候驾而星迈，不入门而雨行。议堤防也，至则平板榦，具糇粮，揆形略趾，量功命日，而赤岸成谷，白涛亙山，虽有吕梁之人，尽下淇园之竹，无能为也。乃有坏防之余，冲波且尽，仅在而危同累卵，将坠而间不容发。公暴露其上，为人请命，风伯屏气以迁迹，阳侯整波而退舍，又王尊至诚，未足加也。然后下密楗，搴长茭，土篑云积，金锤电散，公亲巡而抚之，慰而勉之。千夫毕饭，始就饮食；一人未息，不归蘧庐。惰者发愤以跞勤，懦者自强以齐壮。成之不日，金堤峨峨，下截重泉，上可方轨，北河回其竹箭，东郡郁为桑田。
<br>　　先是朝廷除公宣州刺史，公惜九仞之垂成，恐众心之或怠，怀丝纶之诏，密金玉之音，率负薪而益勤，亲执扑而弥励。既成，乃发书示之，皆舍畚攀辕，废歌成泣，泪而济袂，泽阴鲁郊，哀哀号呼，不崇朝而达四境。噫！公之视人也如子，人之去公也如父，宜其升闻于天，司我五教。公之富人也以简，简则不扰，而人得肆其业，非富欤？公之爱吏也以严，严则畏威，而吏不陷于罪，非爱欤？是其大旨也。至若沛郡谓为神明，淮阳谢其清净，尊经于学校，鲁风载儒；加信于儿童，齐人不诈。明闲视听，其察奸也无全；晓习文法，于决事乎何有。六义之制，文在于斯；五车之事，学半于我。其为身计，保乎忠贞；将为孙谋，贻以清白。贻，顾本作“赐”，误，今校正。熊轼之贵，子弟夷于平人；龙门则高，宾客不遗下士。非礼不动，出言有章。语曰：“恺悌君子，人之父母。”其是之谓乎？维也不才，尝备官属，公之行事，岂不然乎？维实知之，维能言之。况夫妇男女，思我遗爱者，吟咏成风；耆艾人吏，愿颂清德者，道路如市。则王襄所讲，奚斯之颂，美政盛德，缀词之士，固未尝阙如也。维敢拒之哉！颂曰：
<br>　　童子何知兮，公迈成人。大不必佳兮，公德日新。天生德于公兮，遗此下民。天子命我兮，守兹东郡。人调公以谪去兮，不能致训。公曾不私己兮，政声益振。惟岁十月兮，帝封岱宗。千乘万骑兮，行幸山东。小郡之赋兮，再粒万邦。丰不盈俭不陋兮，公之举也得中。河为不道兮，离常流以痡毒。不用一牲兮，不沉一玉，身当中流兮，冯夷感而避贤。敕阳侯兮，使却走夫洪涟。板筑既具兮，薪又属。庶人欣以就役兮，高岸崛起于深谷。人降丘宅土兮，桑田郁以载绿。行无五马兮，食不载味，惠恤鳏寡兮，威詟鲒吏，公之德兮，曾无与二。人思遗爱兮泪淫淫，岁久不衰兮至今。性与天道吾不得闻兮，志其小者近者兮，已是过人之德音。 
<br>
<br>京兆尹张公德政碑
<br>
<br>　　云从龙，风从虎，气应也。圣人作，贤人辅，德同也。君臣同德，天地通气，以康九有，以遂万类。惟皇御极二十载，光格四表，至于海隅日出，越小大邦，蛮貊师长，罔不钦于成宪，以承天休。然天子犹日省三揖列辟，揖，《唐文粹》作“接”。日听万方舆颂，惧人有未化，贤有未登，故扬仄陋兼乎十等，故，顾本作“明”，今改从《唐文粹》本。选宗室及乎九族。任事以观材，积时以观行，乃得我贤京兆焉。
<br>　　夫京兆号为难理，清净病于不给，刀笔拘于守文，或以软弱废，或以贼杀劾。把宿负浅为丈夫，用钩距盖非长者。我则异于是，大道难名，大理无法。闭关于任数，巧算不能知；坚壁于画一，善政不能下。摧宿豪如薙草无愠色，视大权如历块无傲容。百司之务，总以奇而得正；《唐文粹》作“百司之吏，总一德以咸服”。五方之人，杂异教而同理。受命之始，先声已振，黠吏恶少，闻风改行。改，《唐文粹》作“族”。及乎鸣驺诣府，登堂坐定，县尹掾史，以次上谒。守正之人其气高，含章之人其词大，见容色而闻号令，小人戚而君子泰。戚，《唐文粹》作“感”。日者栎阳男子，闾里为豪，借客报仇，聚人为盗。或白日手刃，或黄尘袖锤。政宽则以身先诸偷，操急则以事中长吏。贰过不已，万计自脱，公命吏缚之，立死铃下。铃，顾本作“领”，今改从《唐文粹》本。于是人入暗室，若遇大宾焉。
<br>　　前年不登，人悴太甚，野无遗秉，秉，《唐文粹》作“糠”。路有委骨。天子不忍征于不粒，赋于无衣，六军从卫，以临东诸侯，息关中也。帝曰咨，天之降威，之，《唐文粹》作“其”。人罔畏罪，台恐寇盗乃邑，矧曰荡析离居，惟尔克济，抚兹方夏。方夏，《唐文粹》作“西土”。公拜稽首，思塞休命，布慈惠之政，不以利淫；振雷霆之威，其或宥过。饔人减双鸡之膳，圉人省五马之秣。陶不献服，圬不螟馆，自身已往，振廪同食。虽人烟不动，道瑾相望，不思滥以苟生，咸守教以就死，是不可能也。先是，王公或专南山之利，司农涸昆明之池，收赤岸泽，将为田以便官，至是悉奏罢之。舟鲛衡麓之守废，鲛，《唐文粹，作“渔”，误。蒲荷薪蒸之产入。自郊徂邑，室有鱼飧；斩阴伐阳，市多山木。人得以赡。
<br>　　惟泾有防，比岁多决，近县疲于力役，他山匮于度材。公命刮朽壤，填巨石，办大木，去编管。其始告劳，乃终有庆。匠石日减功万，藏史日省钱亿。农始竟耒，竟，《唐文粹》作“学”。女始安织。于是台背黄发之老，《唐文粹》作“鲐背黄发之耆”。曰：“我有田畴，钟秉其亩；我有子弟，颜闵其行。乡党以睦，惸失其独。道路有礼，汰无与争。顾元纬本作“乡党以睦，惸子失其独；道路有礼，祀汰无与争。”今改从《唐文粹》本。酒先养老，贿不问吏。既无吠犬，犬，《唐文粹》作“狗”。亦无奸人。临年余资，幸蒙惠化。”幸，《唐文粹》作“窃”。其曷以臻兹，君子曰：“此天子至公，内举不避亲，锡汝明君，君，《唐文粹》作“尹”。张公之力也。”夫公于国为外戚，于帝为外弟。重组累印，珥香貂者七叶；奉车驸马，，乘朱轮者十人。胜衣则绮襦纨挎，通籍则玉墀青琐，动则两骖如舞，坐则五鼎成列。文轩楚制，素女赵舞，而公俨兮其若客，淡兮其无味。客，旧本皆作“容”，今校正。心在四教，语称七德，目视六籍，口诵九歌。怀君子令德之忠，保诗人锡类之孝。悌有过于共被，慈有逾于含食。恶衣以居，公服不敢降也；屈体下士，王纲不敢替也。协二姓之好，以正人伦，旁无嬖御：分一人之忧，以审官政，下多英杰。若夫皇帝敬问之诏，御札自书；天王命赐之衣，上宫所制。劳勤则中使接武，计议则走马来朝，岂惟众臣重其经术，为吏杂以儒雅而已。
<br>　　且公之升闻于天，《唐文粹》于“之”字下多一“德”字。非一朝一夕之渐也，亦所以称职于累官，著声于所在。其丞秘书也，阙文遗简，多在大家，深为子孙之藏，密有缄滕之固。公不惮权贵，或抵或诱，尽归天阁。尽，一本作“画”，非。官书备焉。其牧郢也，“郢”字下，《唐文粹》多一“人”字。人有不若德，戮之不为暴；人有不保居，抚之不为谄。存者考其事，壮其食以畜之；行者缉其宫，艺其树以待之。此邦之人既优，他邦之人又重焉。重，《唐文粹》作“至”。未盈一岁，遂增万户。其守汾也，仍岁大旱。郡祠介推，虽屡舞僊僊，僊僊，旧作“仙仙”非。而灵应未若。公命束蕴取火，伐树置薪，酿酒而祝曰：“有功于人，祀为明神；无德而禄，祸亦覆餗。自绛以来，人实祀子，纯牺大壁不敢爱，必以荐也；童儿季女不敢黩，必以敬也。神既靡答，人将安仰？若亭午而雨，则树其鹭羽，执此骍毛；不然者，火燎将至，焮天铄地。灵衣且为煨烬，丰屋将为茂草，尔其图之。”言未毕而云兴，拜未起而雨降，周于阉境，不入他郡，虽封疆咫尺，而彼竭我盈。嘻！若记能事，载盛德，渭川之竹不足简，终南之木不足轴。夫训人至于礼义曰德，安人免于阽危曰功。德者上赏于上，下颂于下，长老孜孜，愿刊于石。以予学于旧史，来即我谋。且维与人编户，与人为伍，与人出入，与人言语，知风俗之淳弊，识政化之源本，属词愧文，书事盖实。词曰：
<br>　　五代相韩，七叶侍汉，及我圣朝，亦生邦翰。大道无形，贞蛊以干。含章不耀，在割能断。情伪万端，吾道一贯。帝选贤尹，无以易张，金印紫绶，京兆之良。良，《唐文粹》作“章”。佩我鸣玉，冠我两梁。天子休命，拜手以将。宽而爱人，立灭暴强。明明天子，哀此南亩，将息西人，遂觐东后。我教我训，我镇我守，茫茫三秦，则罔餬口。守死以义，徇生不苟。王曰外弟，视人不佻，何以宠之，手书以诏。何以问之，赐衣而朝。俾人华胥，致君帝尧。刻石作颂，永世弥昭。
<br>
<br>
<br>
<br>
<br>
<br>
<br>
<br>
<br>卷之二十五　　碑铭二首
<br>
<br>能禅师碑　并序
<br>《唐文粹》作《六祖能禅师碑铭》。
<br>
<br>　　无有可舍，是达有源；无空可住，是知空本。离寂非动，乘化用常，在百法而无得，周万物而不殆。鼓松海师，不知菩提之行；散花天女，能变声闻之身。则知法本不生，因心起见，见无可取，法则常如。无，顾本作“而”，误，今校从《唐文粹》本。世之至人，有证于此，得无漏不尽漏，度有为非无为者，其惟我曹溪禅师乎。
<br>　　禅师，顾本少此二字，今从《唐文粹》本增入。俗姓卢氏，某郡某县人也。名是虚假，不生族姓之家；法无中边，不居华夏之地。善习表于儿戏，利根发于童心。不私其身，臭味于耕桑之侣；苟适其道，膻行于蛮貊之乡。顾本“侣”作“似”，“适”作“行”，“膻”作“能”，俱误，今校从《唐文粹》本。年若干，事黄梅忍大师。愿竭其力，即安于井臼；素刳其心，获悟于梯稗。每大师登座，学众盈庭，中有三乘之根，共听一音之法。禅师默然受教，曾不起予，退省其私，迥超无我。其有犹怀渴鹿之想，尚求飞鸟之迹。香饭未消，弊衣仍覆。皆曰升堂入室，测海窥天。窥，旧本作“扇”，非。谓得黄帝之珠，堪受法王之印。大师心知独得，谦而不鸣。天何言哉，圣与仁岂敢；天，旧作“回”，非。子曰赐也，吾与汝弗如。弗，《唐文粹》作“不”。临终，遂密授以祖师袈裟，而谓之曰：《唐文粹》无“而”字。“物忌独贤，人恶出己，吾且死矣，汝其行乎！”吾，《唐文粹》作“予”。禅师遂怀宝迷邦，销声异域。众生为净土，杂居止于编人；世事是度门，混农商于劳侣。
<br>　　如此积十六载，南海有印宗法师，讲《涅槃经》，禅师听于座下。因问大义，质以真乘，既不能酬，翻从请益。乃叹曰：“化身菩萨，在此色身；肉眼凡夫，愿开慧眼。”遂领徒属，尽诣禅居。徒，顾本作“其”，今校从《唐文粹》本。奉为挂衣，亲自削发。于是大兴法雨，普洒客尘，乃教人以忍，曰：忍者无生，方得无我。始成于初发心，以为教首。顾本于“教”字下多“人以”二字，今从《唐文粹》本删去。至于定无所入，慧无所依，大身过于十方，本觉超于三世。根尘不灭，非色灭空；行愿无成，即凡成圣。举足下足，长在道场；是心是情，同归性海。商人告倦，自息化城；穷子无疑，直开宝藏。其有不植德本，难入顿门，妄系空花之狂，曾非慧日之咎。顾本以“顿门”作“禁门”，“妄系”作“未系”，“慧日”作“思日”，俱非是，今从《唐文粹》本校正。常叹曰：“七宝布施，等恒河沙；亿劫修行，尽大地墨。不如无为之运，无碍之慈，弘济四生，大庇三有。”既而道德遍覆，名声普闻。泉馆卉服之人，去圣历劫；涂身穿耳之国，航海穷年，涂，旧作“途”，非。皆愿拭目于龙象之姿，忘身于鲸鲵之口。骈立于户外，趺坐于床前。林是旃檀，更无杂树；花惟薝蔔，不嗅余香。皆以实归，多离妄执。九重延想，万里驰诚，思布发以奉迎，愿叉手而作礼。则天太后，孝和皇帝，并敕书劝谕，征赴京城。禅师子牟之心，敢忘风阙；远公之足，不过虎溪。固以此辞，竟不奉诏。遂送百衲袈裟，及钱帛等供养。天王厚礼，献玉衣于幻人；女后宿因，施金钱于化佛。尚德贵物，异代同符。
<br>　　至某载月日中，忽谓门人曰：“吾将行矣。”俄而异香满室，白虹属地。饭食讫而敷坐，沐浴毕而更衣。弹指不留，水流灯焰；金身永谢，薪尽火灭。山崩川竭，鸟哭猿啼。诸人唱言，人无眼目；列郡恸哭，世且空虚。某月日迁神于曹溪，安座于某所。择吉祥之地，不待青乌；变功德之林，皆成白鹤。呜呼大师，至性淳一，天资贞素，百福成相，众妙会心。经行宴息，皆在正受；谈笑语言，曾无戏论。故能五天重迹，百越稽首。修蛇雄虺，毒螫之气销；跳殳弯弓，猜悍之风变。畋渔悉罢，蛊酞知非。多绝膻腥，效桑门之食；悉弃罟网，袭稻田之衣，永惟浮图之法，实助皇王之化。弟子曰神会，遇师于晚景，闻道于中年。中，顾本作“长”，今校从《唐文粹》本。广量出于凡心，利智逾于宿学。虽末后供，乐最上乘。先师所明，有类献珠之愿；愿，《唐文粹》作“顾”。世人未识，犹多抱玉之悲。谓余知道，以颂见托。偈曰：
<br>　　五蕴本空，六尘非有。众生倒计，不知正受。莲花承足，杨枝生肘，苟离身心，孰为休咎？其一。至人达观，与物齐功，无心舍有，何处依空。不着三界，徒劳八风，以兹利智，遂与宗通。其二。愍彼偏方，不闻正法，俯同恶类，将兴善业。教忍断嗔，修慈舍猎，世界一花，祖宗六叶。其三。大开宝藏，明示衣珠，本源常在，妄辙遂殊。过动不动，离俱不俱，吾道如是，道岂在吾。其四。道遍四生，常依六趣，有漏圣智，无义章句。六十二种，一百八喻，悉无所得，应如是往。其五。 
<br>
<br>大荐福寺大德道光禅师塔铭
<br>
<br>　　禅师讳道光，本姓李，绵州巴西人。其先有特有流，若实有蜀，盖子孙为民。大父怀节，隐峨嵋山，行无辙迹。其季父荣，为道士，有文知名。禅师幼孤，在诸儿，其神独不偶。家颇苦乏绝，去诣乡校，见周孔书，曰世教耳，誓苦行求佛道。入山林，割肉施鸟兽。炼指烧臂，入般舟道场百日，昼夜经行，遇五台宝鉴禅师，曰：“吾周行天下，未有如尔可教。”遂密授顿教，得解脱知见。舍空不域，既动无朕，不观摄见，顺有离觉。毛端族举佛刹，掌上断置世界。不睹非咎，应度方知。得其门者寡，故道俗之烦而息化城，指尽谓穷性海而已，上有阙文。焉足知恒沙德用，法界真有哉！春秋五十二夏，以大唐开元二十七年五月二十三日，入般涅槃于荐福僧坊。门人明空等建塔于长安城南毕原，人天会葬，涕泗如雨，禅师之不可得法如此。其世行遗教，如一切贤圣。维十年座下，俯伏受教，欲以毫末，度量虚空，无有是处，志其舍利所在而已。铬曰：
<br>　　呜呼人天尊，全身舍利在毕原。
<br>
<br>
<br>
<br>
<br>
<br>
<br>
<br>
<br>
<br>
<br>
<br>卷之末　　附录
<br>附录一
<br>
<br>王缙进王右丞集表
<br>
<br>　　臣缙言：中使王承华奉宣进止，令臣进亡兄故尚书右丞维文章。恩命忽临，以惊以喜，退因编录，又窃感伤。臣兄文词立身，行之余力，当官坚正，秉操孤直。纵居要剧，不忘清净。实见时辈，许以高流，至于晚年，弥加进道。端坐虚室，念兹无生，乘兴为文，未尝废业。或散朋友之上，或留箧笥之中，臣近搜求，尚虑零落。诗笔共成十卷，今且随表奉进。曲承天鉴，下访遗文。魂而有知，荷宠光于幽穸；殁而不朽，成大名于圣朝。臣不胜感戴悲欢之至，谨奉表以闻。臣缙诚惶诚恐，顿首顿首，谨言。《文苑英华》本，“奉宜进止”作“奉先进旨”，“令臣进亡兄故尚书右丞维文章”作“应是王维文赋并仰录写进上者”，“当官坚正’作“常持坚正”，“秉操孤直”作“秉操孤贞”，“未尝废业”作“未曾废笔”，“随表奉进”作“随表进上”，“诚惶诚恐”作“诚惶诚惧”。
<br>　　银青光禄大夫尚书兵部侍郎兼御史大夫臣王缙表上。 
<br>
<br>代宗皇帝批答手敕
<br>
<br>　　敕。卿之伯氏，天下文宗。位历先朝，名高希代。抗行周雅，长揖楚辞。调六气于终编，正五音于逸韵。泉飞藻思，云散襟情，诗家者流，时论归美。诵于人口，久郁文房；歌以国风，宜登乐府。视朝之后，乙夜将观，石室所藏，殁而不朽。柏梁之会，今也则亡，乃眷棣华，克成编录。声猷益茂，叹惜良深。 
<br>
<br>刘昫唐书本传
<br>
<br>　　王维字摩诘，太原祁人。父处廉，终汾州司马，徙家于蒲，遂为河东人。维开元九年进士擢第。事母崔氏以孝闻。与弟缙俱有俊才，博学多艺亦齐名，闺门友悌，多士推之。历右拾遗、监察御史、左补阙、库部郎中。居母丧，柴毁骨立，殆不胜丧。服阕，拜吏部郎中。天宝末，为给事中。
<br>　　禄山陷两都，玄宗出幸，维扈从不及。为贼所得。维服药取痢，伪称瘖病。禄山素怜之，遣人迎置洛阳，拘于普施寺，迫以伪署。禄山宴其徒于凝碧宫，其乐工皆梨园弟子、教坊工人。维闻之悲侧，潜为诗曰：“万户伤心生野烟，百官何日再朝天？秋槐叶落空宫里，凝碧池头奏管弦。”贼平，陷贼官三等定罪。维以{凝碧诗》闻于行在，肃宗嘉之，会缙请削己刑部侍郎以赎兄罪，特宥之，责授太子中允。乾元中，迁太子中庶子、中书舍人，复拜给事中，转尚书右丞。
<br>　　维以诗名盛于开元、天宝间，昆仲宦游两都，凡诸王驸马豪右贵势之门，无不拂席迎之，宁王、薛王待之如师友。维尤长五言诗。书画特臻其妙，笔踪措思，参于造化，而创意经图，即有所缺，如山水平远，云峰石色，绝迹天机，非绘者之所及也。人有得《奏乐图》，不知其名，维视之曰：“《霓裳》第三叠第一拍也。”好事者集乐工按之，一无差，咸服其精思。
<br>　　维弟兄俱奉佛，居常蔬食，不茹荤血，晚年长斋，不衣文彩。得宋之问蓝田别墅，在辋口，辋水周于舍下，别涨竹洲花坞，与道友裴迪浮舟往来，弹琴赋诗，啸咏终日。尝聚其田园所为诗，号《辋川集》。在京师日饭十数名僧，以玄谈为乐。斋中无所有，唯茶铛、药臼、经案、绳床而已。退朝之后，焚香独坐，以禅诵为事。妻亡，不再娶，三十年孤居一室，屏绝尘累。乾元二年七月卒。临终之际，以缙在风翔，忽索笔作别缙书，又与平生亲故作别书数幅，多敦厉朋友奉佛修心之旨，舍笔而绝。
<br>　　代宗时，缙为宰相，代宗好文，常谓缙曰：“卿之伯氏，天宝中诗名冠代，朕尝于诸王座闻其乐章。今有多少文集，卿可进来。”缙曰：“臣兄开元中诗百千余篇，天宝事后，十不存一。比于中外亲故间相与编缀，都得四百余篇。”翌日上之，帝优诏褒赏。 
<br>
<br>宋祁唐书本传
<br>
<br>　　王维字摩诘，九岁知属辞，与弟缙齐名，资孝友。开元初，擢进士，调太乐丞，坐累为济州司仓参军。张九龄执政，擢右拾遗，历监察御史。母丧，毁几不生。服除，累迁给事中。
<br>　　安禄山反，玄宗西狩，维为贼得，以药下痢，阳瘖。禄山素知其才，迎置洛阳，迫为给事中。禄山大宴凝碧池，悉召梨园诸工合乐，诸工皆泣，维闻悲甚，赋诗悼痛。贼平，皆下狱。或以诗闻行在，时缙位已显，请削官赎维罪，肃宗亦自怜之，下迁太子中允，久之，迁中庶子，三迁尚书右丞。
<br>　　缙为蜀州刺史未还，维自表“己有五短，缙五长，臣在省户，缙远方。愿归所任官，放田里，使缙得还京师。”议者不之罪。久乃召缙为左散骑常侍。上元初卒，年六十一。疾甚，缙在凤翔，作书与别，又遗亲故书数幅，停笔而化。赠秘书监。
<br>　　维工草隶，善画，名盛于开元、天宝间，豪英贵人虚左以迎，宁、薛诸王待若师友。画思入神，至山水平远，云势石色，绘工以为天机所到，学者不及也。客有以《按乐图》示者，无题识，维徐曰：“此《霓裳》第三叠最初拍也。”客未然，引工按曲，乃信。
<br>　　兄弟皆笃志奉佛；食不荤，衣不文彩。别墅在辋川，地奇胜，有华子冈、欹湖、竹里馆、柳浪、茱萸沜、辛夷坞，与裴迪游其中，赋诗相酬为乐。丧妻不娶，孤居三十年。母亡，表辋川第为寺，终葬其西。
<br>　　宝应中，代宗语缙曰：“朕尝于诸王座闻维乐章，今传几何？”遣中人王承华往取，缙裒集数十百篇上之。
<br>　　成按：《国史补》云：人有画《奏乐图》，维熟视而笑，或问其故，曰：“此是《霓裳羽衣曲》第三叠第一拍。”好事者集乐工验之；无一差谬。新旧二史，皆采其事入传中。《图画见闻志》亦载此事。云维尝至招国坊庾敬休宅，见屋壁有画《按乐图》，维熟视而笑，或问其故，维答曰：“此所奏曲，适到《霓裳羽衣》第三叠第一拍也。”好事者集乐工验之，无一差者。
<br>　　《梦溪笔谈》云：《国史补》言，客有以《按乐图》示王维，维曰：“此《霓裳》第三叠第一拍也。”客未然，引工按曲乃信。此好奇者为之。凡画奏乐，止能画一声，不过金石管弦同用一字耳，何曲无此声，岂独《霓裳》第三叠第一拍也。或疑舞节及他举动拍法中，别有奇声可验，此亦未然。《霓裳曲》凡十三叠，前六拍无拍，至第七叠方谓之叠遍，自此始有拍而舞作。故白乐天诗云：“中序擘騞初入拍。”中序即第七叠也，第三叠安得有拍？但言第三叠第一拍，即其妄也。 
<br>
<br>欧阳修《唐书·宰相世系表》
<br>
<br>　　河东王氏　　儒贤　赵州司马　知节　扬州司马　胄　协律郎
<br>　　处廉　汾州司马　维　　字摩诘，尚书右丞。
<br>　　　　　　　　　　缙　　字夏卿，相代宗。
<br>　　　　　　　　　　繟　　江陵少尹
<br>　　　　　　　　　　纮
<br>　　　　　　　　　　紞　　太常少卿
<br>　
<br>
<br>遗　事计二十六则
<br>
<br>　　王维右丞，年未弱冠，文章得名。性闲音律，妙能琵琶，游历诸贵之闻，尤为岐玉之所眷重。时进士张九皋，声称籍甚，客有出入公主之门者为其地，公主以词牒京兆试官，令以九皋为解头。维方将应举，言于岐王，仍求庇借。岐王曰：“贵主之强，不可力争，吾为子画焉。”子之旧诗清越者，可录十篇；琵琶新声之怨切者，可度一曲，后五日至吾。”维即依命如期而至，岐王谓曰：“子以文士，请谒贵主，何门可见哉？子能如吾之教乎？”维曰：“谨奉命。”岐王乃出锦绣衣服，鲜华奇异，遣维衣之，仍令赍琵琶同至公主之第。岐王入曰：“承贵主出内，故携酒乐奉宴。”即令张筵，诸伶旅进。维妙年洁白，风姿都美，立于行。公主顾之，谓岐王曰：“斯何人哉？”答曰：“知音者也。”即令独奉新曲，声调哀切，满座动容。公主自询曰：“此曲何名？”维起曰：“号《郁轮袍》。”公主大奇之，岐王因曰：“此生非止音律，至于词学，无出其右。”公主尤异之，则曰：“子有所为文乎？”维则出献怀中诗卷呈公主。公主既读，惊骇曰：“此皆儿所诵习，常谓古人佳作，乃子之为乎？”因令更衣，升之客右。维风流蕴藉，语言谐戏，大为诸贵之钦瞩。岐王因曰：“若令京兆府今年得此生为解头，诚为国华矣。”公主乃曰：“何不遣其应举？”岐王曰：“此生不得首荐，义不就试，然已承贵主论托张九皋矣。”公主笑曰：“何预儿事，本为他人所托。”顾谓维曰：“子诚取解，当为子力致焉。”维起谦谢。公主则召试官至第，遣宫婢传教，维遂作解头而一举登第矣。及为太乐丞，为伶人舞《黄师子》坐出宫。《黄师子》者，非一人不舞也。天宝末，禄山初陷西京，维及郑虔、张通等皆处贼庭，洎克复，俱囚于宣杨里杨国忠旧宅。崔圆因召于私第，令画数壁。当时皆以圆勋贵无二，望其救解，故运思精巧，颇绝其艺，后由此事，皆从宽典。至于贬黜，亦获善地。今崇义里窦丞相易直私第，即圆旧宅也。画尚在焉。《明皇杂录》云：太和中画尚存。维累为给事中，禄山授以伪官，及贼平，弟缙为北都副留守，请以己官爵赎之，由是免死。累为尚书右丞，于蓝田置别业，留心释典焉。出《集异记》。《太平广记》
<br>　　王维有俊才，尤工五言诗，独步于当时。染翰之后，人皆讽诵。《册府元龟》
<br>　　开元日通不以姓而可称者：燕公曲江，太尉鲁公。不以名而可称者：宋开府，陆兖公，王右丞，房太尉，郭令公，崔太傅，杨司徒，刘忠州，杨崖州，段太尉，颜鲁公。《国史补》
<br>　　夫古以名德称，占其官谥者甚稀。前以诗称者，若谢吏部、何水部、陶彭泽、鲍参军之类。唐朝以诗称，若王江宁、宋孝功、韦苏州、王右丞、杜员外之类。裴敬《翰林学士李公墓碑》
<br>　　唐司马承祯，与陈子昂、卢藏用、宋之问、王适、毕构、李白、孟浩然、王维、贺知章为仙宗十友。《海录碎事》
<br>　　韦抗所表奉天尉梁升卿、新丰尉王倕、华原尉王焘为僚属，后皆为显人。它所辟举，如王维、王缙、崔殷等，皆一时选云。《唐书·韦抗传》
<br>　　王缙好与人作碑铭，有送润毫者，误叩其兄门，维曰；“大作家在那边。”《卢氏杂记》
<br>　　王河南维，或有人报云：“公除右辖。”王曰：“吾罟此官，虑被人呼为不解作诗王右丞。”《大唐传》
<br>　　窦臮述《书赋》，其称右丞云：“诗兴入神，画笔雄精。李将军世称高绝，渊微已过；薛少保时许美润，合极不如。”窦蒙注云：右丞王维字摩诘，琅琊人。诗通大雅之作，山水之妙，胜于李思训。弟太原少尹缙，文笔泉薮，善草隶书，功超薛稷。二公名望，首冠一时。时议论诗则曰王维、崔颢，论笔则曰王缙、李邕，祖咏、张说，不得预焉。幼弟紞，有两兄之风。闺门之内，友爱之极。
<br>　　成按：右丞书画之妙，新旧两史，俱兼称之。宋朱长文《续书断》所推能品六十六人，右丞与焉。《艺苑卮言》称兄弟善书者，亦数王维、王缙。乃世徒美其画，而不及其书，湮没无传，惜哉！
<br>　　王维字摩诘，官尚书右丞，家于蓝田辋川。兄弟并以科名文学，冠绝当时，故时称“朝廷左相笔，天下右丞诗”。其画山水松石，踪似吴生，而风致标格特出。今京都千福寺西塔院有掩障一合，画青枫树一图。又尝写诗人襄阳孟浩然《马上吟诗图》，见传于世。复画《辋川图》，山谷郁盘，云飞水动，意出尘外，怪生笔端。尝自题诗云：“当世谬词客，前身应画师。”其自负也如此。慈恩寺东院与毕庶子、郑广文各画一小壁，时号三绝。故庾右丞宅中有壁画山水兼题记，亦当时之妙，山水松石，并居妙上品。《唐朝名画录》
<br>　　王维字摩诘，太原人。年十九，进士擢第，与弟缙并以词学知名。官至尚书右丞，有高致，信佛理。蓝田南置别业，以水木琴书自娱。工画山水，体涉今古。人家所蓄，多是右丞指挥工人，布色原野，簇成远树，过于朴拙，复务细巧，翻更失真。清源寺壁上画辋川，笔力雄壮。常自制诗曰：“当世谬词客，前身应画师。不能舍余习，偶被时人知。”诚哉是言也。余曾见破墨山水，笔迹劲爽。《历代名画记》
<br>　　唐王维善画山水人物，笔踪雅壮，体涉古今。尝于清凉寺壁画《辋川图》，岩岫盘郁，云水飞动。自制诗曰：“当世谬词客，前身应画师。不能舍余习，偶被时人知。”《图画见闻志》
<br>　　郑嵎津阳门诗云：“烟中壁碎摩诘画，云间寺失玄宗诗。”注云：石瓮寺有红楼，在佛殿之西岩。下临绝壁，楼中有玄宗题诗草八分，每一篇一体。王右丞山水两壁。寺毁之后，皆失之矣。
<br>　　慈恩寺大殿东廊，从北第一院，郑虔、毕宏、王维等白画。《历代名画记》
<br>　　李林甫奏分其宅东南隅，立为嘉猷观。观中有精思院，王维、郑虔、吴道子皆有画壁。《长安志》
<br>　　王维过郢州，画孟浩然像于刺史亭，因曰浩然亭。咸通中，刺史郑诚谓贤者名不可斥，更署曰孟亭。《唐书》
<br>　　王维画品妙绝，于山水平远尤工；今昭国坊庾敬休屋壁有之。《国史补》
<br>　　韩干，蓝田人。少时尝为贳酒家送酒。王右丞兄弟未遇，每一贳酒漫游，干常征债于王家，戏画地为人马。右丞精思丹青，奇其意趣，乃岁与钱二万，令学画十余年。《酉阳杂俎》
<br>　　王维以黄磁斗贮兰蕙，养以绮石，累年弥盛。《汗漫录》、《云仙杂记》
<br>　　王维辋川林下坐，用雷门四老石，灯灭则石中钻火。《事略》、《云仙杂记》
<br>　　王维居辋川，宅宇既广，山林亦远。而性好温洁，地不容浮尘。日有十数扫饰者，使两童专掌缚帚，而有时不给。《洛阳要记》、《云仙杂记》
<br>　　王维为岐王画一大石，信笔涂抹，自有天然之致。王宝之，时罳罘间独坐注视，作山中想，悠然有余趣。数年之后，益有精彩。一旦大风雨中，雷电俱作，忽拔石去，屋宇俱坏，不知所以。后见空轴，乃知画石飞去耳。宪宗朝，高丽遣使言：“几年月日，大风雨中，神嵩山上飞一奇石，下有王维字印，知为中国之物，王不敢留，遣使奉献。”上命群臣以维手迹较之，无毫发差谬。上始知维画神妙，遍索海内，藏之宫中。地上俱洒鸡狗血厌之，恐飞去也。《丹青记》、《琅嬛记》
<br>　　世传《七贤过关图》，云是开元冬雪后，张说、张九龄、李白、李华、王维、郑虔、孟浩然出蓝田关，游龙门寺，郑虔图之。虞伯生有《题孟浩然像》诗：“风雪空堂破帽温，七人图里一人存。”又有槎溪张辂诗；“二李清狂狎二张，吟鞭遥指孟襄阳。郑虔笔底春风满，摩诘图中诗兴长。”是必有所传云。《玉堂漫笔》
<br>　　成按：《东观余论》有滕子济所藏《唐人出游图》，乃宋之 问、王维、李白、高适、史白、岑参也。跋云：“昔人深于画者，得意忘象，其形模位置，有不可以常法观者。顾、陆、王、 吴之迹，时有若此，如雪与蕉同景，桃李与芙蓉并秀；或手 大于面，或车阔于门，使俗工睨之，未免随变安于拙目。故九方皋之相马，略其玄黄，取其驵隽，惟真赏者独知之。此 卷写唐人出游状，据其名题，或有弗同时者，而扬镳并驱，睇 眄相语， 岂亦于世得意忘象者乎？求画者主名弗可知，要非俗手作也”’云云。画意亦奇，并附录于此。 
<br>　　西安府蓝田县有王维母博陵县君崔氏及维墓，俱在鹿原寺西。《陕西志》
<br>　　王右丞祠，在蓝田县辋川鹿苑寺。《陕西志》
<br>　　元丞相载妻王氏，字韫秀，王缙相公之女，维右丞之侄。初王相公镇北京，以韫秀嫁元载，岁久而见轻怠。王氏谓夫曰：“何不增学，妾有奁幌资妆，尽为纸墨之费。”王氏父母或未之知。亲属以载夫妇皆乞儿，厌薄之甚。元乃游秦，为诗别妻曰：“年来谁不厌龙钟，虽在侯门似不容。看取海山寒翠树，苦遭霜霰到秦封。”妻请偕行，曰：“路扫饥寒迹，天哀志气人。休零离别泪，携手入西秦。”元秀才到京，屡陈时务，深得上旨；肃宗擢拜中书，王氏喜元郎入相，寄诸妹诗曰：“相国已随麟阁贵，家风第一右丞诗。笄年笑解明机妇，耻见苏秦富贵时。”元公肃宗、代宗两朝宰相，贵盛无比，广葺亭台，交游贵族，客候其门而或间阻，王氏复为一篇以讽之曰；“楚竹燕歌动画梁，春阑重换舞衣裳。孙弘开馆招佳客，知道荣华不久长。”元公见诗，于是稍减威望，太原内外亲族，悉来谒贺，韫秀置于闲院。忽因晴霁日景，以青紫绦四十余条，每条长三十丈，皆施罗绮锦绣之饰。每条绦下排金银炉二十枚，皆焚异香，亘其服，乃命诸亲戚西院闲步。韫秀问是何物，侍婢对曰：“今日相公及夫人晒曝衣服。”王氏谓诸亲曰：“岂料乞索儿妇，还有两事盖形粗衣也。”于是诸亲羞赧，稍稍而辞。韫秀每分衣服器饰于他人，惟不及太原之骨肉。且曰：“儿非不礼于姑姊，其奈当时见辱何！”洎元公贪吝为心，竞招罪戾，台阁弹奏而亡其家。韫秀少有识量节概，因高丞相已谢，上令入宫，备彤管箴规之任，叹曰：“王家十三娘，二十年太原节度使女，十六年宰相妻，谁能书得长信昭阳之事？死亦幸矣。”坚不从命。或曰上宥连罪，或云京兆笞而毙矣。《云溪友议》
<br>　　唐人所撰说部，多本自传闻，较以正史，每有乖错。《云溪友议》以元载妻为王缙之女，洎考《唐书》，乃王忠嗣女，非缙女也，不知范氏何所据而云然，岂因“家风第一右丞诗”之句，而致有此讹耶？若《云仙杂记》，若《瑯嬛记》，皆凿空而作，绝无所本，尤谬妄不可信，宜皆削而勿录。然观《梦溪笔谈》之论《奏乐图》，则正史且不能无议矣，况稗官野乘乎。古人著述，经文纬意，成一家之言者，虽所闻异词，往往不肯割爱，彼好奇如司马子长者无论，即韩婴注《诗》，孟喜说《易》，公羊高、谷梁赤传《春秋》，皆不免斯弊，又何论纪录昔人之一言一行耶。偶于暇日，搜录右丞遗事，耳渔目猎，真赝并存，自笑如盲贾人到宝洲，见一异物，即拾取入橐，明眼者得无以此见讥欤。 
<br>
<br>历代有关题咏十二首
<br>
<br>蓝上茅茨期王维补阙　储光羲
<br>
<br>　　山中人不见，云去夕阳过。浅濑寒鱼少，丛兰秋蝶多。老年疏世事，幽性乐天和。酒熟思才子，溪头望玉珂。 
<br>
<br>答王十三维　储光羲
<br>
<br>　　门生故来往，知欲命浮觞。忽奉朝青阁，回车入上阳。落花满春水，疏柳映新塘。是日归来暮，劳君奏雅章。 
<br>
<br>留别王侍御维　孟浩然
<br>
<br>　　寂寂竟何待？朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。 
<br>
<br>奉赠王中允维　杜甫
<br>
<br>　　中允声名久，如今契阔深。共传收庾信，不得比陈琳。一病缘明主，三年独此心。穷愁应有作，试诵《白头吟》。 
<br>
<br>崔氏东山草堂　杜甫
<br>
<br>　　爱汝玉山草堂静，高秋爽气相鲜新。有时自发钟磬响，落日更见渔樵人。盘剥白鵶谷口栗，饭煮青泥坊底芹。何为西庄王给事，柴门空闭锁松筠。 
<br>
<br>解闷　杜甫
<br>
<br>　　不见高人王右丞，蓝田丘壑蔓寒藤。最传秀句寰区满，未绝风流相国能。自注：右丞弟今相国缙。 
<br>
<br>故王维右丞堂前芍药花开凄然感怀　钱起
<br>
<br>　　芍药花开出旧阑，春衫掩泪再来看。主人不在花长在，更胜青松守岁寒。 
<br>
<br>题清源寺王右丞宅陈迹　耿湋
<br>
<br>　　儒墨兼宗道，云泉旧结庐。孟城今寂寞，辋水自纡余。内学销多累，西园易故居。深房春竹老，细雨夜钟疏。陈迹留金地，遗文在石渠。不知登座客，谁得蔡邕书？ 
<br>
<br>过王右丞书堂二首　储嗣宗
<br>
<br>　　澄潭昔卧龙，章句世为宗。独步声名在，千岩水石空。野禽悲灌木，落日吊清风。后学攀遗趾，秋山闻草虫。
<br>　　万树影参差，石床藤半垂。萤光虽散草，鸟迹尚临池。风雅传今日，云山想昔时。感深苏属国，千载五言诗。右丞昔陷贼庭，故有此句。 
<br>
<br>过胡居士睹王右丞遗文　司空曙
<br>
<br>　　旧日相知尽，深居独一身，闭门惟有雪，看竹永无人。每许前山隐，曾邻陋巷贫。题诗今尚在，暂为拂流尘。 
<br>
<br>王维终南草堂　吴镇（元）
<br>
<br>　　昔人谢政后，生事此山中。树洒虚堂雨，泉飞隔浦风。喜无舟楫至，旋有鹤猿通。应识无声妙，临窗展未穷。 
<br>
<br>读右丞五言　李日华（明）
<br>
<br>　　紫禁神仙侣，青霄侍史郎。明心寒水骨，妙语出天香。烟壑从疏散，花洲坐渺茫。菁华时揽撷，珠玉乱辉光。 
<br>
<br>辋川谒王右丞祠　敖英（明）
<br>
<br>　　蜀栈青骡不可攀，孤臣无计出秦关。华清风雨萧萧夜，愁杀江南庾子山。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
