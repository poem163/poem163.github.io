<HTML>
<HEAD>
<TITLE>升庵诗话（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 升庵诗话（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>升庵诗话（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=6005"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'升庵诗话（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[升庵诗话（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 [明] 杨慎 
<br>
<br>--------------------------------------------------------------------------------
<br>
<br>弁言 
<br>　　《升庵诗话》，自明以来无善本。有刻入升庵文集者，凡八卷；自五十四卷至六十一卷。有刻入升庵外集者，凡十二卷；自六十七卷至七十八卷。有入《丹铅总录》者，凡四卷；自十八卷至二十一卷。《函海》又载其十二卷及补遗三卷。此详彼略，此有彼无，前後异次，卷帙异数。其字句之讹，则各本皆然。鲁鱼亥豕，往往不能句读，殆皆仍其传写之误耳。明刻书夙以多讹闻，兹复益以传写之误，升庵嘉惠後学之心，後学其何以领悟邪？升庵渊通赅博，而落魄不检形骸，放言好伪撰古书，以自证其说。如称宋本《杜集丽人行》中有“足下何所有？红蕖罗袜穿镫银”二句，钱牧斋遍检各宋本《杜集》，均无此二句。又如岑之敬《栖乌曲》载《乐府诗集》，有“明月二八照花新，当垆十五晚留宾”之句。升庵截此二句，添“回眸百万横自陈”一句，别题为岑之敬《当垆曲》。又如李陵诗有“红尘蔽天地，白日何冥冥”二句，下阙，见《古文苑》，见《文选》李善本《西都赋注》。《升庵诗话》备载全诗，下多十二句，云出《修文御览》。此书亡来已久，殊不可信。以文义考之，“白日何冥冥”下，何得遽接云“招摇西北指，天汉束南倾”邪？又载七平七仄诗，七平如《文选》“离袿飞绡垂纤罗”，今考傅武仲舞赋、《古文苑》、《文选》，皆云“华袿飞绡杂纤罗”，不言“垂纤罗”也。凡此种种，皆失之伪撰。又如称渤海北海之地，今哈密扶馀，中国之沧州景州名渤海者，盖侨称以张休盛云云。不知哈密在西，扶馀在东，绝不相及。沧景一带，地皆濒海，故又有瀛州瀛海诸名，谓曰侨置，殊非事实。又“香云”“香雨”，并出王嘉《拾遗记》，而引李贺元稹之诗，又以卢象“云气杳流水”句，误为“香”字，此亦其引据疏舛处。王弇州讥其求之字宙之外，而失之耳目之前。陈耀文且有《正杨》之作以诋之，後学或引以病升庵。然升庵之才器，实在有明诸家之上，瑕玷虽多，而精华亦复不少，《四库提要》谓求之于古，可以位置于郑樵罗泌之间，後学弃其瑕砧而取其精华可也。余读升庵集，仰其为人。会有《历代诗话续编》之刻，爰搜集各本，详加校订，讹者正之，复者删之，缺者补之。至其伪撰之句，则原之以存其真，据其题中第一字之笔画数，改编一十四卷，自谓较各本为善矣。割裂古人书，世所诟病，若《升庵诗话》之散如盘沙，不割裂无以得善本，而或者升庵嘉惠後学之心，反以余之割裂而显也。敢以质诸当世君子。 
<br>　　中华民国四年冬，无锡丁福只识。 
<br>
<br>卷一 
<br>
<br>
<br>
<br>
<br>
<br>　　○一笑 
<br>
<br>
<br>　　杜诗“一箭正坠双飞翼”，黄山谷注作“一笑”，盖用贾大夫妻射雉事也。 
<br>
<br>
<br>　　○九字梅花诗 
<br>
<br>
<br>　　元天目山释明本中峰有《九字梅花》诗云：“昨夜西风吹折中林梢，渡口小艇滚入沙滩初坳。野树古梅独卧寒屋角，疏影横斜暗上书窗敲。半枯半活几个擫蓓蕾，欲开未开数点含香苞。纵使画工奇妙也缩手，我爱清香故把新诗嘲。”池南唐文荐锜谓余曰：“此诗不佳，影不可言敲。又後四句有斋饭酸馅气。”属予作一首，乃品占云：“玄冬小春十月微阳回，绿萼梅蕊早傍南枝开。折赠未寄陆凯陇头去，相思忽到卢仝窗下来。歌残《水调》沉珠明月浦，舞破山香碎玉凌风台。错恨高楼《三弄》叫云笛，无奈二十四番花信催。”近观卢赞元《酴醿花》诗云：“天将花王国艳殿春色，酴醿洗妆素颊相追陪。绝胜浓英缀枝不韵李，堪友横斜照水搀先梅。瑶池董双成浴香肌露，竹林嵇叔夜醉玉山颓。风流何事不入锦囊句，清和天气直拘青阳回。”亦九字律也。诗亦有思致，以李花为不韵，甚切体物，前人亦未道破者。 
<br>
<br>
<br>　　○人日梅诗 
<br>
<br>
<br>　　李君玉《人日梅花》诗：“半落半开临野岸，团情团思媚韶光。玉鳞寂寂飞斜月，素手亭亭对夕阳。”亦有思致。“玉鳞寂寂飞斜月”，真奇句也，“暗香浮动”恐未可比。 
<br>
<br>
<br>　　○十字平音 
<br>
<br>
<br>　　唐诗：“三十六所春宫殿，一一香风透管弦。”又：“绿波东西南北水，红阑三百九十桥。”又：“春城三百九十桥，夹岸硃楼隔柳条。”又：“烦君一日殷勤意，示我十年感遇诗。”陈郁云：“十音当为谌也，谓之长安语音，律诗不如此，则不叶矣。” 
<br>
<br>
<br>　　○十样鸾笺 
<br>
<br>
<br>　　韩浦诗云：“十样鸾笺出益州。”《成都古今记》载其目，日深红，曰粉红，曰杏红，曰明黄，曰深青，曰浅青，曰深绿，曰浅绿，曰铜绿，曰浅云，凡十样。又有松花、金沙、流沙、彩霞、金粉、桃花、冷金之别，即其异名。又《蜀志》载，王衍以霞光笺五百幅赐金堂令张蠙，霞光即深红笺也。又有百笺，以其幅长可写百韵诗为名。其次学士笺，则短於百韵焉。 
<br>
<br>
<br>　　○七平七仄诗句 
<br>
<br>
<br>　　“吐舌万里唾四海。”宋玉《大言赋》“七变入臼米出甲。”纬书“一月普见一切水，一切水月一月摄。”佛经“离袿飞髾垂纤罗。”《文选》“梨花梅花参差开。”崔鲁“有客有客字子美。”杜 
<br>
<br>
<br>　　○七经诗集句之始 
<br>
<br>
<br>　　晋傅咸作《七经》诗，其《毛诗》一篇略曰：“聿修厥德，令终有淑。勉尔遁思，我言维服。盗言孔甘，其何能淑。谗人罔极，有靦面目。”此乃集句诗之始，或谓集句起於王安石，非也。 
<br>
<br>
<br>　　○七夕曝衣 
<br>
<br>
<br>　　沈佺期《七夕曝衣篇》云：“君不见昔日宜春太液边，披香画阁与天连。灯火灼九衢映，香气氛氲百和然。此夜星繁河正白，人传织女牵牛客。宫中扰扰曝衣楼，天上娥娥红粉席。舒罗散彩云雾开，缀玉垂珠星汉回。朝霞散彩羞衣架，晚月分光劣镜台。上有仙人长命绺，中看宝媛迎欢绣。瑇瑁筵中别作春，琅玕窗里翻成昼。椒房金屋宠新流，竟气娇夺得不自由。汉文宜惜露台费，晋武须焚前殿裘。”佺期此诗，首以藻绘，终归讽戒，深可钦玩。近刻沈集不载此诗，盖本类书抄合，非当日全集也。 
<br>
<br>
<br>　　○八角磨盘 
<br>
<br>
<br>　　《硃子语录》云：“人谓杨亿通禅学者，以其有‘八角磨盘’之句耳。”按《北涧禅师偈》云：“六月一日前，万象森罗替说禅。六月一日後，八角磨盘空里走。今朝正当六月一，无位真人赤骨律。金毛狮子解翻身，无角铁牛眠少室。十圣三贤总不知，笑倒寒山并拾得。”杨亿因演而为颂曰：“八角磨盘空里走，金毛狮子变作狗。拟欲藏身北斗中，应须合掌南辰後。” 
<br>
<br>
<br>　　○八咏 
<br>
<br>
<br>　　沈约《八咏》诗云：“登台望秋月，会圃临春风。秋至愍衰草，寒来悲落桐。夕行闻夜宿，晨征听晓鸿。解佩去朝市，被褐守山东。”此诗乃唐五言律之祖也。“夕夜”“晨晓”四字，似复非复，後人决难下也。东坡诗“朝与鸟一作鸟。鹊朝，夕与牛羊夕”，二句尤妙，亦祖沈意。 
<br>
<br>
<br>　　○丁屈朋斜 
<br>
<br>
<br>　　姜平子，天水人，仕於苻坚。坚宴君臣赋诗，平子诗内丁字直而不屈，坚问其故，答曰：“屈下者不正之物，未足以献也。”坚悦，擢上第。此与刘晏朋字未正之对相似。 
<br>
<br>
<br>　　○上番 
<br>
<br>
<br>　　杜工部《竹》诗“会须上番看成竹”，独孤及诗“旧日霜毛一番新，别时芳草两回春。不堪花落花开处，况是江南江北人”，“番”去声，但杜公《竹》诗“番”字於义不叶。韩石溪都宪家，有蔡梦弼《杜诗注》：“上番音上筤。”蜀名竹丛曰林筤。《易说卦》：“为苍筤竹。”古注：“音浪。” 
<br>
<br>
<br>　　○上巳诗 
<br>
<br>
<br>　　王融《上巳》诗：“粤上斯巳，惟暮之春。”二句古雅。《诗评》：四言诗，“《三百篇》之後，曹植王融”。 
<br>
<br>
<br>　　○上林赋连绵字 
<br>
<br>
<br>　　《上林赋》“垂条扶疏，落英幡纚，纷溶箾蔘，猗狔从风，浏莅[B09?]歙”数句，皆言草木从风之形与声也。但其用字既古，其音又与俗音不同，今略解之。纷溶，犹丰茸也。箾蔘，即萧森。猗狔，犹猗那也，字一作旖旎，又作猗傩。浏莅，即流丽。[B09?]歙，即欻吸。欻字古作[B13?]，见《石鼓文》，省写作[B09?]，五臣注遂误以为卉字。按《长门赋》“列丰茸之游树”，谢灵运诗“升长皆丰茸”，按谢集“丰茸”实作“丰容”。则纷溶、丰茸一也。杜诗“巫山巫峡气萧森”，则箾蔘、萧森一也。《毛诗》“猗傩其枝”，《楚辞》“纷旖旎乎都房”，阮籍诗“猗靡情欢爱”，则猗狔也，猗傩也，旖旎也，猗靡也，一也。陶弘景诗“凄切嘹唳伤夜情”，赵颜昭诗“流丽鸣春鸟”，则浏莅与嘹及流丽一也。杜诗“秋风欻吸吹南国”，则[B09?]歙与欻吸一也，字有古今，音有楚夏，类如此，聊举其略耳。 
<br>
<br>
<br>　　○于荐 
<br>
<br>
<br>　　晃叔用诗：“不拟伊优陪殿下，相随《于荐》过楼前。”刘後村曰：“晁氏家世贵显，而叔用不肯於此时陪伊优之列，而甘随《于荐》之後，可谓贤矣。”伊优事见《东方朔传》，人皆知之。《于荐》事，博学者或不知也。按《明皇杂录》：“元宗御五凤楼观酺宴时，命三百里内刺史县令各以声乐集楼下。时多以车载乐工数百，皆衣文绣，服箱之牛皆为虎豹犀象之状。鲁山令元德秀惟遣乐工数十人，联袂歌《于荐》而已。《于荐》者，德秀所为歌也。帝闻异之，叹曰：“贤人之言哉！”此事亦见《唐书》列传。宋时圣寿日，州县皆集僧道诵经，唯陆象山令儒生讲洪范《皇极锡福》一章，时议韪之。事与此同。 
<br>
<br>
<br>　　○弓琱 
<br>
<br>
<br>　　天顺初，英庙大猎，从官皆戎服弓矢以护跸，应制赋诗。有祭酒刘某诗，以“琱弓”为“弓琱”。大学生轻薄者帖诗於监门云：“猎羽杨长共友僚，琱弓诗倒作弓琱。祭酒如今为酒祭，衔官何以达廷朝。”广东举人王佐上诗於刘云：“乐羊终是愧巴西，许下惟闻哭习脂。岂是先生无好句，弓琱何愧古人诗。”本为能得司成之喜，刘览愈怒。後王佐刻其《桐乡》诗，载此首，遂大传其事。 
<br>
<br>
<br>　　○山行经村径 
<br>
<br>
<br>　　“一径有人迹，到来惟数家。依稀听机杼，寂历看桑麻。雨湿渡头草，风吹坟上花。却驱羸马去，数点归林鸦。”长孙左辅，开元以前人，其诗与李适齐名，今刻本“左”作“佐”，非。 
<br>
<br>
<br>　　○山谷诗 
<br>
<br>
<br>　　黄山谷诗可嗤鄙处极多，其尤无义理者，莫如“双鬟女弟如桃李，早年归我第二雏”之句，称子妇之颜色於诗句，以赠其兄，何哉？硃文公谓其诗多信笔乱道，信矣。 
<br>
<br>
<br>　　○下落花 
<br>
<br>
<br>　　李太白诗：“玉窗青春下落花。”花已落，又曰下，增之不觉缀，而语益奇。 
<br>
<br>
<br>　　○小姑无郎 
<br>
<br>
<br>　　古乐府《清溪小姑曲》云：“开门白水，侧近桥梁。小姑所居，独处无郎。”唐李义山诗：“神女生涯元是梦，小姑居处本无郎。”小姑，蒋子文第三妹也。杨炯《少姨庙碑》云：“虞帝二妃，湘水之波澜未歇；蒋侯三妹，青溪之轨迹可寻。” 
<br>
<br>
<br>　　○小兒拳 
<br>
<br>
<br>　　黄山谷诗“蕨牙初长小兒拳”，以为奇句，然太白诗已有“不知行径下，初拳几枝蕨”之句，已落第二义矣。 
<br>
<br>
<br>　　○女状元 
<br>
<br>
<br>　　女侍中，魏元叉妻也；女学士，孔贵嫔也；女校书，唐薛涛也；女进士，宋女娘林妙玉也；女状元，王蜀黄崇嘏也。崇嘏，临邛人。作诗上蜀相周庠，庠首荐之，屡摄府县，吏事精敏，胥徒畏服。庠欲妻以女，嘏以诗辞之曰：“一辞拾翠碧江湄，贫守蓬茅但赋诗。自服蓝衫居郡掾，未抛鸾镜画蛾眉。立身卓尔青松操，挺志坚然白璧姿。幕府若容为坦腹，愿天速变作男兒。”庠大惊，具述本末，乃嫁之。传奇有《女状元春桃记》，盖黄氏也。 
<br>
<br>
<br>　　○子美赠花卿 
<br>
<br>
<br>　　“锦城丝管日纷纷，半入江风半入云。此曲只应天上有，人间能得几回闻。”花卿名敬定，丹稜人，蜀之勇将也，恃功骄恣。杜公此诗讥其僭用天子礼乐也，而含蓄不露，有风人言之无罪，闻之者足以戒之旨。公之绝句百馀首，此为之冠。唐世乐府，多取当时名人之诗唱之，而音调名题各异。杜公此诗，在乐府为入破第二叠。王维“秦川一半夕阳开”，在乐府名《相府莲》，讹为《想夫怜》；“秋风明月独离居”为《伊州歌》；岑参“四去轮台万馀”为《蔟拍六州》；盛小丛“雁门山上雁初飞”为《突厥三台》；王昌龄“秦时明月汉时关”为《盖罗缝》；张仲素“亭亭孤月照行舟”为《湖渭州》王之涣“黄河远上白云间”为《梁州歌》；张祜“十指纤纤似笋红”为《氐州第一》；苻载“月里嫦娥不画眉”为《甘州歌》；无名氏“十年一遇圣明朝”为《水调歌》：“雕弓白羽猎初回”为《水鼓子》，後转为《渔家傲》云。其馀有诗而无名氏者尚多，不尽书焉。 
<br>
<br>
<br>　　○子书传记语似诗者 
<br>
<br>
<br>　　“美色不同面，悲音不共声。”《论衡》“片玉可以奇，奚必待盈尺。”《抱朴子》“两江珥其市，九桥带其流。”扬雄“生无一日欢，死有万世名。”《列子》“善御不忘马，善射不忘弓。”《韩诗外传》“文绣被台榭，菽粟食凫雁。”《晏子》“日日献玉衣，旦旦进玉食。”《列子》“骏马养外厩，美人充下陈。”《战国策》“操行有常贤，仕宦无常遇。”王充“触露不搯葵，日中不剪韭。”古谚“飞鸟号其君，鹿鸣求其友。”《楚辞注》“膏以肥自焫，翠以羽殃身。”苏秦“薰以香自烧，膏以明自煎。”陈留父老“良将如收电，可见不可追。”《抱朴子》“高不绝山阜，跛羊升其颠。深不绝涓流，稚子浴其渊。”牟子“急行无善步，促柱少和声。”王充“孔子辞廪邱，终不盗带钩。许由让天下，终不利封侯。”《淮南》“高山寻云霓，深谷肆无景。”羊祜《疏》“南游罔野，北息沉墨乡。”《淮南》“日回而月周，时不与人游。”《淮南》“百里不贩樵，千里不贩樵，千里不贩籴。”古谚“两贵不可同，两势不可双。”《说苑》“女爱不敝席，男欢不尽轮。”《鬼谷子》“御马不释策，操弓不反檠。”《家语》“鹊巢知风起，獭穴知水生。”《韩诗外传》“丰屋知名家，乔木知旧都。”《吕览》“井水无大鱼，新要无长木。”上“饿狼守庖厨，饿虎牧牢豚。”仲长统《昌言》“代马依北风，越鸟翔故巢。”《吴越春秋》“荆山不贵玉，鲛人不贵珠。”《韩诗外传》“蠹蝝仆柱梁，蚊虻走牛羊。”《新序》“青崖若点黛，素湍如委练。”罗含《湘中记》“白沙如霜雪，赤岩若朝霞。”上“沿庭对岳阳，修眉鉴明镜。”上“神邱有火穴，光景照千里。昆仑有弱水，鹅毛不能起。”《玄中记》“蟪蛄鸣於朝，寒螀鸣於夕。”《风土记》秋日“蝇成市於朝，景成市於夕。”夏“煦气成虹霓，挥袖起风尘。”刘邵《赵都赋》“不宝咫尺玉，而爱寸阴旬。”《司马法》“鼓声不过阊，铎声不过阆。”上“铎以声自毁，膏以明自铄。”《淮南》“大江如索带，舟船如凫雁。”《郡国志》“跣跗被商舄，重铎吟诗书。”王充“醴泉有故源，嘉禾有旧根。”“白璧不可为，容容多後福。”《左雄传》“仲尼长东鲁，大禹出西羌。”《晋书戴叔鸾传》“明月不妄映，兰葩岂虚鲜。”郭璞“新霁青阳升，天光入隙中。”佛经“日从蒙汜出，初树照无影。”上“陇坂萦九曲，不知高几里。”《三秦记》“高树翳朝云，文禽蔽渌水。”应璩“平流鼓怒浪，静树振惊飚。”“摇木不生危，松柏不处卑。”《国语》“遁关不可复，亡犴不可再。”《淮南》“一渊不两蛟。”《淮南》“两雄不并栖。”《三国志》 
<br>
<br>
<br>　　○子由四绝句 
<br>
<br>
<br>　　苏子由《题李龙眠山庄图》四诗，奇景奇句，可诵可想。放翁谓子由诗胜子瞻，亦有见也。子由四绝句，关见卷十四，可参观之。漈，闽中水名，郑樵号夹漈可证。仙游县九鲤湖有九漈。 
<br>
<br>
<br>　　○三千歌舞 
<br>
<br>
<br>　　许浑《凌歊台》诗曰：“宋祖凌歊乐未回，三千歌舞宿层台。”此宋祖乃刘裕也。《南史》称宋祖清简寡欲，俭於布素，嫔御至少，尝得姚兴从女，有盛宠，颇废事，谢晦微谏，即时遗出，安得有三千歌舞之事也。审如此，则是石勒之节宫，炀帝之江都矣。浑非有意於诬前代，但胸中无学，目不观书，徒弄声律以侥幸一第，机关用之既熟，不觉於怀古之作亦发之，而後之浅学如杨仲弘高棅郝天挺之徒，选以为警策，而村学究又诵以教蒙童，是以流传至此不岩耳。 
<br>
<br>
<br>　　○三罗诗 
<br>
<br>
<br>　　晚唐江东三罗，罗隐罗鄴罗虬也。皆有集行世，当以鄴为首。如《闺怨》云：“梦断南窗啼晓乌，新霜昨夜下庭梧。不知帘外如珪月，还照边庭到晓无。”《南行》云：“腊晴江暖鹈飞，梅雪香沾越女衣。鱼市酒村相识遍，短船歌月醉方归。”此二诗，隐与虬皆不及也。 
<br>
<br>
<br>　　○三雅杯 
<br>
<br>
<br>　　刘孝绰诗：“共摛云气藻，同举雅文杯。”于志宁诗：“俱裁七步咏共倾三雅杯。”句法相似。 
<br>
<br>
<br>　　○三句诗 
<br>
<br>
<br>　　古有三句之诗，意足词赡，盘屈於二十一字之中，最为难工。徧检前贤诗，不过四五首而已。岑之敬《当垆曲》云：“明月二八照花新，当垆十五晚留宾，回眸百万横自陈。”最为绝倡。唐传奇无名氏《春词》云：“杨柳袅袅随风急，西楼美人春梦中，绣帘斜卷千条入。”一作《杨妃舞曲》，後跋云：“三句之诗，妙绝古今。”《幽怪录》所载同。宋谢皋羽《寄邓牧心》云：“杜鹃花开桑叶齐，戴胜芋生药草肥，九锁山人归未归？”洪武中詹天臞《寄山中友人》云：“桂树苍苍月如雾，山中故人读书处，白露湿衣不可去。”一本有“虽佳，比之唐人则恧矣”。又《古步虚词》云：“三十六天高太清，元君夫人蹋云语，吟风飒飒吹玉笙。”近日云南提学彭纲《咏刺桐花》云：“树头树底花楚楚，风吹绿叶翠翩翩，露出几枝红鹦鹉。”亦风韵可爱也。刺桐花，云南名为鹦哥花，花形酷似之。彭公此诗本四句，命吏写刻於匾，遗其一句，复诵之，自觉意足，乃不更改。余闻之晋宁侍御唐池南云。 
<br>
<br>
<br>　　○女郎秦玉鸾忆所欢 
<br>
<br>
<br>　　“兰幕虫声切，椒廷月影斜。可怜秦馆女，不及洛阳花。”唐人“玉颜不及寒鸦色”盖祖此意。 
<br>
<br>
<br>　　○口脂 
<br>
<br>
<br>　　杜子美《腊日》诗：“口脂面药随恩泽，翠管银罂下九霄。”唐制腊日定量赐脂药。李峤有《赐口脂表》云：“青牛帐里，未辍轳香；硃鸟窗前，新调铅粉。揉之以辛夷甲煎，然之以桂火兰苏。”令狐楚表云：“雪散凝红紫之名，香膏蕴兰蕙之气。合自金鼎，贮于雕奁。”刘禹赐有《代谢赐表》云：“定量奉圣旨，赐臣腊日口脂面脂，紫雪红雪，雕奁既开，珍药斯见，膏凝雪莹，合液腾芳。”可补杜诗注之遗。ＢＴ１六朝七言律其体不纯，《寄张禹山》。 
<br>
<br>
<br>　　“蝶黄花紫燕相追，杨低柳合路尘飞。已见垂钩挂绿树，诚知淇水沾罗衣。两童夹车问不已，五马城南犹未归。莺啼春欲驶，无为空掩扉。”右梁简文《情曲》，後二句又作五言也。“长安城中秋夜长，佳人锦石捣流黄。香杵纹砧知近远，传声递响何凄凉。七夕长河烂，中秋明月光。蠮螉塞边绝候雁，鸳鸯楼上望天狼。”右後魏温子升《捣衣》，第五六句又作五言。“文窗玳瑁影婵娟，香帷翡翠出神仙。促柱点脣莺欲语，调弦系爪雁相连。秦声本自杨家解，吴歈那知谢傅怜。祇愁芳夜促，兰膏无那煎。”右陈後主《听筝》，後二句五言。“旧知山里绝氛埃登高日暮心悠哉。子平一去何时返，仲叔长游遂不来。幽兰独夜清琴曲，桂树闭雪浊酒杯。槁项同枯木，丹心等死灰。”右隋王无功《北山》，後二句五言。 
<br>
<br>
<br>　　○六赤打叶子 
<br>
<br>
<br>　　李洞集有《赠龙州李郎中》，先梦六赤，後因打叶子，因以诗上。其诗云：“红蜡香烟扑画楹，梅花落尽庾楼清。光辉圆魄衔山冷，彩镂方牙着腕轻。宝帖牵来狮子镇，金盆引出凤凰倾。徵黄喜兆庄周梦，六赤重新掷印成。”六赤者，古之琼畟，今之骰子也。叶子，如今之纸牌酒令。郑氏书目有南唐李後主妃周氏编《金叶子格》，此戏今少传。 
<br>
<br>
<br>　　○六言诗始 
<br>
<br>
<br>　　任昉云：“六言诗始於谷永。”慎按《文选注》引董仲舒《琴歌》二句，亦六言，不始於谷永明矣。《乐府满地》尾一解“命如凿石见火，居世竟能几时”，亦六言也。 
<br>
<br>
<br>　　○水寺钟 
<br>
<br>
<br>　　“夜入霜林火，寒生水寺钟。”张祜诗也。“芳草渔家路，斜阳水寺钟。”李国用句也。 
<br>
<br>
<br>　　○木绵 
<br>
<br>
<br>　　唐李商隐诗“木绵花暖鹧鸪飞”，又王叡计“纸钱飞出木绵花”。南中木绵树，大如抱，花红似山茶而蕊黄，花片极厚，非江南所艺者。张勃《吴录》云：“交趾安定县有木绵树，实如酒杯，口有绵，可作布。”按此即今之斑枝花，云南阿迷州有之，岭南尤多。注：广洋有《斑枝花曲》。 
<br>
<br>
<br>　　○井公六博 
<br>
<br>
<br>　　古乐府“井公能六博。玉女善投壶”，盖因井星形如博局，而附会之，亦诗人”北斗挹酒浆之意也。曹子建诗：“仙人揽六着，对博泰山隅。”齐陆瑜诗：“九仙会欢赏，六博具娱神。戏谷闻馀地，铭山忆旧秦。”周天子渊诗：“谁能揽六着，还须访井公。”庾子山诗：“藏书凡几代，看博已千年。”陈张正见诗：“已见玉女笑投壶，复睹仙童欣六博。” 
<br>
<br>
<br>　　○尹式诗 
<br>
<br>
<br>　　尹式《和宋之问》诗：“愁发含霜白，衰颜寄酒红。”杜子美云：“发短何须白，颜衰肯再红。”宋陈後山云：“短发愁催白，衰颜酒借红。”皆互相取用，各不失为佳。 
<br>
<br>
<br>　　○吊月 
<br>
<br>
<br>　　钱起诗：“月吊啼乌寒鸦起。”李贺诗：“李蟪蛄吊月曲栏下。” 
<br>
<br>
<br>　　○仇池笔记 
<br>
<br>
<br>　　《阳关三叠》，每句皆再唱，而首句不叠。 
<br>
<br>
<br>　　○巴陵赠贾至舍人 
<br>
<br>
<br>　　“贾生西望忆京华，湘浦南迁莫怨嗟。圣主恩深汉文帝，怜君不遣到长沙。”贾至中书省舍人左迁巴陵，有诗云：“极浦三春草，高楼万里心。楚山晴霭碧，湘水暮流深。忽与朝中旧，同为泽畔吟。感时还北望。不觉泪沾襟。”太白此诗解其怨嗟也，得温柔敦厚之旨矣。 
<br>
<br>
<br>　　○孔欣诗 
<br>
<br>
<br>　　南朝孔欣乐府云：“相逢狭路间，道狭正踟蹰。辍步相与言，君行欲焉如？淳朴久已散，荣利迭相驱。流落尚风波，人情多迁渝。势集堂必满，运去庭亦虚。竞趋尝不暇，谁肯顾桑枢。未若及初九，携手归田庐。躬耕东山畔，乐道读玄书。狭路安足游，方外可寄娱。”此诗高趣，可并渊明。欣早岁辞荣，不负其言矣。 
<br>
<br>
<br>　　○止观之义 
<br>
<br>
<br>　　杜诗：“白首重闻止观经。”佛经云：“止能舍乐，观能离苦。”又云：“止能修心，能断贪爱。观能修丰盛，能断无明。”止如定而後能静，观则虑而後能得也。 
<br>
<br>
<br>　　○公冶长通鸟音 
<br>
<br>
<br>　　世传公冶长通鸟语，不见於书。惟沈佺期《燕》诗云：“不如黄雀语，能免冶长灾。”白乐天《鸟雀赠答诗序》云：“余非冶长，不能通其意。”似实有其事，或在亡逸书中，如《冲波传鲁定公记》之类，今无所考耳。 
<br>
<br>
<br>　　○日抱无鼋鼍 
<br>
<br>
<br>　　韩石溪廷延语余曰：“杜子美《登白帝最高楼》诗云：‘峡坼云霾龙虎卧，江清日抱鼋鼍游。’此乃登高临深，形容疑似之状耳。云霾坼峡，山木蟠拏，有似龙虎之卧；日抱清江，滩石波荡，有若鼋鼍之游。”余因悟旧注之非，其云“云气阴黯，龙虎所伏，日光圆抱，鼋鼍出曝”，真以为四物矣。即以杜证杜，如“江光隐映鼋鼍窟，石势参差乌鹊桥”，同一句法，同一解也。苏子《赤壁赋》云：“踞虎豹，登虬龙，攀栖鹘之危巢，俯冯夷之幽宫。”亦是此意，岂真有乌鹊鼋鼍虬龙虎豹哉？ 
<br>
<br>
<br>　　○月黄昏 
<br>
<br>
<br>　　林和靖《梅》诗：“疏影横斜水清浅，暗香浮动月黄昏。”《苇航纪谈》云：“‘黄昏’以对‘浅浅’，乃两字非一字也。月黄昏，谓夜深香动，月为之黄而昏，非谓人定时也。盖昼午後，阴气用事，花房敛藏；夜半後，阳气用事，而花敷蕊散香。凡花皆然，不独梅也。”坡诗：“只恐夜深花睡去，高烧银烛照红妆。”宋人《栀子花》词“恼人以便是夜深时”，是此理。余尝有诗云：“晓屏睡梦暖香中，花气薰人怯晓风。”亦与此意同，盖物理然耳。 
<br>
<br>
<br>　　○文选生烟字 
<br>
<br>
<br>　　宋人小说谓刘禹赐《竹枝词》“瀼西春水縠文一作纹。生”，乃生熟之生，信是。《文选》谢朓诗：“远树暧芊芊，生烟纷漠漠。”亦然。小谢之句，实本灵运。灵运撰《征赋》云：“披宿莽以迷径，睹生烟而知墟。” 
<br>
<br>
<br>　　○文与句 
<br>
<br>
<br>　　坡公亟称文与可之诗，而世罕传。《丹渊集》余家有之，其五言律有韦苏州孟襄阳之风，信坡公不虚赏也。今录其数首於此。《咏闲乐》云：“昼睡欲过午，好风吹床。溪云生薄暮，山雨送微凉。粉袅衣裳润，兰薰枕席香。归来闲且乐，多谢墨君堂。”《过友人谿居》云：“篱巷隔菰蒲，闲扉掩自娱。水虫行插岸，林鸟过提壶。白浪摇秋艇，青烟盖晚厨。主人夸野饭，为我煮秋鲈。”《晚次江上》云：“宛转下江岸，霜风绕人衣。翩翩渚鸿压，闪闪林鸦归。前壑已重霭，远峰犹落晖。孤舟欲何向，擘浪去如飞。”《玉峰园避暑值雨》云：“南园避中伏，意适晚忘归。墙外谷云起，檐前山雨飞。兴饶思秉烛，坐久欲添衣。为爱东岩下，泉声通翠微。”《极寒》云：“灯火宜冬杪，图书称夜长。帘钩挂新月，窗纸漏飞霜。酒体惭孤宦，氈裘逐异乡。谁知旧山下，梅艳满东墙。”《江上主人》云：“客路逢江国，人家占画图。青林随远岸，白水满平湖。鱼小犹论尺，鸥轻欲问铢。何时遂休去，来此伴潜夫。”《咏梨花》云：“素质静相依，清香暖更飞。笑从风外歇，啼向雨中归。江令歌琼树，甄妃梦玉衣。画堂明月地，常此惜芳菲。”《咏杏花》云：“仙杏一番新，妖娆洗露晨。待妆嫌粉重，欲点要酥匀。月淡斜分影，池清倒写真。君须怜旧物，曾伴曲江春。”此八诗置之开元诸公集中，殆不可别，今曰宋无诗，岂其然乎！ 
<br>
<br>
<br>　　○文思迟速 
<br>
<br>
<br>　　“相如含笔而腐毫，枚皋应诏而奏赋。”言文思迟速之异也。唐人云：“潘纬十年吟古镜，何涓一夕赋潇湘。”书家亦云：“思训经年之力，道率一日之功。” 
<br>
<br>
<br>　　○天窥象纬逼 
<br>
<br>
<br>　　杜工部《龙门奉先寺》诗“天窥象纬逼”，或作“天阙”，殊为牵强。张表臣《诗话》据旧本作“天窥”，引《史记》“以管窥天”之语，其见卓矣。余又按《文选》潘岳《闲居赋》“窥天文之秘奥”，注引陆贾《新语》：“楚王作乾谿之台窥天文。”杜子美精熟《文选》者也。其用天窥字，正文此，况天文即象纬也，不但用其字，亦用其义矣。子美复生，必以余为知言。 
<br>
<br>
<br>　　○天风海涛 
<br>
<br>
<br>　　赵汝愚诗：“江月不随流水去，天风常送海涛来。”硃文公爱之，遂书“天风海涛”字於石，今人不知为赵公诗也。 
<br>
<br>
<br>　　○天马歌 
<br>
<br>
<br>　　《天马歌》：“天马徠，历无草。”“草”即“皁”字，从“[A06?]”从“早”，“草”字可染皁也，後借为“皁隶”之“皁”。“历”解为槽枥之“历”，言其性安驯，不烦控制也。师古解为水草之“草”，失之。 
<br>
<br>卷二 
<br>
<br>
<br>
<br>
<br>
<br>　　○夭邪 
<br>
<br>
<br>　　唐诗：“钱唐苏小小，人道最夭邪。”又：“长安女兒双髻鸦，随风趁蝶学夭邪。”夭音歪。 
<br>
<br>
<br>　　○不嫁惜娉婷 
<br>
<br>
<br>　　杜子美诗“不嫁惜娉婷”，此句有妙理，读者忽之耳。陈後山衍之云：“当年不嫁惜娉婷，傅粉施硃学後生。不惜卷帘通一顾，怕君着眼未分明。”深得其解矣。盖士之仕也，犹女之嫁也，士不可轻於从仕，女不可轻於许人也。着眼未分明，相知之不深也。古人有相知之深，审而始出，以成其功者，伊尹孔明是也。有相知不深，确乎不出，以全其名者，严光苏云卿是也。有相知不深，闯然以出，身名俱失者，刘歆、荀彧是也。白乐天诗：“寄言痴小人家女，慎勿将身轻许人。”亦子美之意乎？ 
<br>
<br>
<br>　　○不借军持 
<br>
<br>
<br>　　陆放翁诗：“游山双不借，取水一军持。”不借，草鞋也，言其价贱不须借也。《古今注》：“汉文帝履不借以临朝。”汉时已有此名矣。军持，净瓶也，出佛经。贾岛《送僧》诗云：“我有军持凭弟子，岳阳江里汲寒流。” 
<br>
<br>
<br>　　○太白怀乡句 
<br>
<br>
<br>　　太白《渡金门》诗：“仍怜故乡水，万里送行舟。”《送人之罗浮》诗：“尔去之罗浮，余还憩峨眉。”又《淮南卧病怀寄蜀中赵徵君蕤》诗云：“国门遥天外，乡路远山隔。朝忆相如台，夜梦子云宅。”皆寓怀乡之意。赵蕤，梓州人，字云卿，精於数学，李白齐名。苏颋《荐西蜀人才疏》云：“赵蕤术数，李白文章。”宋人注李诗遗其事，并附见焉。《图经》云：“蕤，汉儒赵宾之後，盐亭人，屡徵不就，所蓍有《长短经》。” 
<br>
<br>
<br>　　○太白句法 
<br>
<br>
<br>　　太白诗：“天山三丈雪，岂是远行时。”又云：“水国秋风夜，殊非远别时。”“岂是”“殊非”，变幻二字，愈出愈奇。孟蜀韩琮诗：“晚日低霞绮，晴山远画眉。青青河畔草，不是望乡时。”亦祖太白句法。 
<br>
<br>
<br>　　○太白用徐陵诗徐陵诗：“竹密山斋冷，荷开水殿香。”太白诗：“风动荷花水殿香。”全用其语。 
<br>
<br>
<br>　　○太白梁甫吟 
<br>
<br>
<br>　　李太白《梁甫吟》：“手接飞猱搏彫虎，侧足焦原未言苦。”盖用《尸子》载中黄伯及莒国勇夫事，而杨子见萧粹可，皆不能注，今录其全文于此。《尸子》曰：“中黄伯曰：‘余左执太行之猱，而右搏彫虎。夫贫穷者，太行之猱也，疏贱者，义之彫虎也，而吾日遇之，亦足以试矣。’”又曰：“莒国有石焦原者，广五十步，临百仞之谿，莒国莫敢近也。有以勇见莒子者，独却行齐踵焉。所以称于世。夫义之为焦原也，亦高矣。贤者之於义，必且齐踵，所以服一时也。” 
<br>
<br>
<br>　　○太白用古乐府 
<br>
<br>
<br>　　古乐府：“暂出白门前，杨柳可藏乌。欢作沉水香，侬作博山炉。”李白用其意，衍为《杨叛兒》，歌曰：“君歌杨叛兒，妾劝新丰酒。何许最关情，乌啼白门柳。乌啼隐杨花，君醉留妾家。博山炉中沉香火，双烟一气凌紫霞。”古乐府：“朝见黄牛，暮见黄牛。三朝三暮，黄牛如故。”李白则云：“三朝见黄牛，三暮行太迟。三朝又三暮，不觉鬓成丝。”古乐府云：“郎今欲渡畏风波。”李白云：“郎今欲渡缘何事，如此风波不可行。”古乐府云：“春风复多情，吹我罗裳开。”李反其意云：“春风复无情，吹我梦魂散。”古人谓李诗出自乐府古选，信矣。其《杨叛兒》一篇，即“暂出白门前”之郑笺也。因其拈用，而古乐府之意益显，其妙益见。如李光弼将子仪军，旗帜益精明。又如神僧拈佛祖语，信口无非妙道，岂生吞义山拆洗杜诗者比乎？ 
<br>
<br>
<br>　　○五云太中 
<br>
<br>
<br>　　杜诗：“五云高太甲，六月旷抟扶。”注不解五云之义，尝观王勃《益州夫子庙碑》云：“帝车南指，遁七曜于中阶；华盖西临，藏五云于太甲。”《西阳杂俎》谓“燕公读碑，自‘帝军’至‘太甲’四句，悉不解。访之一公，一公言北斗建午，七曜在南方，有是之祥，无位圣人当出，华盖以下，卒不可悉”。愚谓老杜读书破万卷，自有所据，或入蜀见此碑而用此语也。《晋天文志》：华盖在旁六星曰六甲，分阴阳而配节候。太甲恐是六甲一星之名，然未有考证，以一行之邃於星历，张燕公段柯古之殚见洽闻，而犹未知焉，姑阙疑以俟博识。 
<br>
<br>
<br>　　○五言律起句 
<br>
<br>
<br>　　五言律起句最难，六朝人称谢朓工於发端。如“大江流日夜，客心悲未央”，雄压千古矣。唐人多以对偶起，虽森严，而乏高古。宋周伯弜选唐三体诗，取起句之工者二：“酒渴爱江清，馀酣漱晚汀。”又“江天清更愁，风柳入江楼”是也。语诚工，而气衰飒。余爱柳恽“汀洲采白苹，日落江南春”；吴均“咸阳春草芳，秦帝卷衣裳”，又“春从何处来，拂水复惊梅”；梁元帝“山高巫峡长，垂柳复垂杨”；唐苏颋“北风吹早雁，日日渡河飞”；张柬之“淮南有小山，嬴女隐其间”；王维“风劲角弓鸣，将军猎渭城”；杜子美“将军胆气雄，臂悬两角弓”；孟浩然“八月湖水平，涵虚混太清”。虽律也，而含古意，皆起句之妙，可以为法，何必效晚唐哉？伯弜之见，诚小兒也。 
<br>
<br>
<br>　　○五言律八句不对 
<br>
<br>
<br>　　五言律，八句不对，太白浩然集有之，乃是平仄稳贴古诗也。僧皎然有《访陆鸿渐不遇》一首云：“移家虽带郭，野径入桑麻。近种篱连菊，秋来未著花。到门无犬吠，欲去问西家。报道山中去，归来每日斜。”虽不及李白之雄丽，亦清致可喜。 
<br>
<br>
<br>　　○五字 
<br>
<br>
<br>　　郭颁《世语》曰：“司马景王命中书郎虞松作表，再呈不可意。锺会取草，为定五字，松悦服，以呈景王。景王曰：‘不当尔耶？’松曰：‘锺会也。’景王曰：‘如此可大用。’”沈佺期诗“五字擢英才”，用此事也。解者以五字为诗，误矣。 
<br>
<br>
<br>　　○元载韩侂胄 
<br>
<br>
<br>　　杜牧之《河湟》诗曰：“元载相公曾下箸，宪宗皇帝亦留神。旋见衣冠就东市，忽遗弓剑不西巡。”观此，则载曾谋复河湟，史亦不言其事。愚谓元载欲复河湟，韩侂胄欲伐金虏，近日夏言欲取河套，其事则是，其时则非，其人尤非也。力小任重，鲜不仆，信哉！况三人者，取死之罪多矣，一节乌足掩之。 
<br>
<br>
<br>　　○元微之第三岁日咏春风凭杨员外寄长安柳 
<br>
<br>
<br>　　“三日春风已有情，拂人头面稍轻盈。殷勤为报长安柳，莫惜枝条动软声。”第三岁日，正月初三日也。杨员外名汝士，亦诗人。此诗题甚奇，可作诗家故事。 
<br>
<br>
<br>　　○元微之唐宪宗挽词 
<br>
<br>
<br>　　“天宝遗馀事，元和盛圣功。二凶枭帐下，三叛斩都中。始服沙陀虏，方吞逻逤戎。狼星如要射，犹有鼎湖弓。”二凶谓杨惠琳李师道，传首京师，三叛谓刘辟李锜吴元济，斩於都市，斯亦近诗史矣。 
<br>
<br>
<br>　　○元朝番书 
<br>
<br>
<br>　　元朝主中国日，用羊皮写诏，谓之“羊皮圣旨”。其字用蒙古书，中国人亦习之。张孟诗云：“鸿濛再剖一天地，书契复见科斗文。”张光弼《辇下曲》云：“和宁沙中扑遫笔，史臣以代铅椠事。百司译写高昌，龙蛇复见古文字。”侏亻离犬羊之俗，而以科斗龙蛇称之，盖春秋多微辞之义也。 
<br>
<br>
<br>　　○元次山好奇 
<br>
<br>
<br>　　文章好奇，自是一病，好奇之过，反不奇矣。元次山集凡十一卷，《大唐中兴颂》一篇，足名世矣。诗如欸乃一绝已入选，《舂陵行》及《贼退示官吏》，虽为杜公所称，取其志，非取其辞也。其馀如《洄溪》诗：“松膏乳水田肥良，稻苗如蒲米粒长。糜色如珈玉液酒，酒熟犹闻松节香。”又：“修竹多夹路，扁舟皆到门。”东坡常书之，然此外亦无留良矣。 
<br>
<br>
<br>　　○元洪二子题山诗 
<br>
<br>
<br>　　元遗山《北岳》诗：“东州死爱华不注，向在陋邦何足数。敬宁不着谢定量城，断岸何缘比天姥。”言山水在通都，易得名也。洪震老，元人，淳安《东泉山》诗：“通都大邑人争驰，一泉一石小亦奇。云深路绝无人处，纵有佳山谁得知？”言山水在僻远，人不知也。二诗意绝相类，亦名言也。 
<br>
<br>
<br>　　○王季友诗 
<br>
<br>
<br>　　王季友《观于舍人壁山水画》云：“野人宿在人家少。”《唐音》误“人家”作“山家”。既云野人，何得少宿山家邪？ 
<br>
<br>
<br>　　○王融诗 
<br>
<br>
<br>　　“游禽暮知返，行人独不归。坐销芳草气，空度明月辉。矉容入朝镜，思泪点春衣。巫山彩云合，淇上绿条稀。待君竟不至，双双秋雁飞。”“想像巫山高，薄暮阳台曲。烟云乍卷舒，蘅芳时断续。彼美如可期，晤言纷在瞩。怃然坐相望，秋风下庭绿。”此计多误字，以《乐府》及《英华玉台新咏初学记》参对定之。 
<br>
<br>
<br>　　○王褒渡河 
<br>
<br>
<br>　　“秋风吹木叶，还似洞庭波。常山临代郡，亭绕黄河。心悲异方乐，肠断《陇头歌》。薄暮疲征马，失道北山阿。”首二句警绝。 
<br>
<br>
<br>　　○王邱东山诗 
<br>
<br>
<br>　　“高洁非养正，盛名亦险艰。智哉谢安石，携妓入东山。云岩响金奏，空水滟硃颜。兰露滋香泽，松风鸣珮环。歌声入空尽，舞影到池闲。杳眇同天上，繁华非世间。卷舒混名迹，纵诞无忧患。何必苏门啸，冥然闭清关。”王邱，初唐人，《省鼠谷应制》诗出沈宋上。此诗清新俊逸，太白之先鞭也。 
<br>
<br>
<br>　　○王绩赠学仙者 
<br>
<br>
<br>　　“采药层城远，寻师海路赊。玉壶横日月，金国霞。仙人何处在，道士未还家。谁知彭泽也，更觅步兵邪？春酿煎松叶，秋杯泛菊花。相逢宁可醉，定不学丹砂。”此诗深有风谕於世之妄意长生者，比之硃子脱屣非难，殊为正论，无愧文中子之友于矣。 
<br>
<br>
<br>　　○王摩诘遗诗 
<br>
<br>
<br>　　王摩诘诗，今所传仅六卷。如“轻阴阁小雨，深院昼慵开。坐看苍苔色，欲上人衣来”一首，见於洪觉范《天厨禁脔》；“人家在仙掌，云气欲生衣”二句，见於《董逌画跋》。而本集不载，则知其诗遗落多矣。 
<br>
<br>
<br>　　○王少伯赠张荆州 
<br>
<br>
<br>　　“祝融之峰紫翠衔，岁如何其雪崭岩。邑西有路缘石壁，我欲从之愁嵌。鱼有心兮脱网罟，江无人兮鸣枫杉。王君飞舄仍未去，苏躭宅中意遥缄。”险韵奇句，韩文公所谓“横空盘硬语，妥帖力排奡”也。 
<br>
<br>
<br>　　○王周嘉陵江 
<br>
<br>
<br>　　“嘉陵江水色，一带柔蓝碧。天女瑟瑟衣，风梭晚来织。”晚唐绝句，此殆为冠，而洪氏唐绝不收。 
<br>
<br>
<br>　　○王奂惆怅词 
<br>
<br>
<br>　　“梦里分明入汉宫，觉来灯背锦屏空。紫台月落关山晓，肠断君王信画工。”“李夫人病已经秋，武帝来看不举头。修嫮穠华消歇尽，玉墀罗袂一生愁。”汉武帝思李夫人赋曰：“美连娟以修嫮兮，命剿绝而不长。”《西京杂记》武帝《落叶哀蝉曲》云：“罗袂兮无声，玉墀兮尘生。”亦思李夫人所作也。剪裁之妙，可谓佳绝。旧本“德所穠华”，误谬不通，刘珥江见元人刻本，定为“修嫮”字，诚一快也。余又见陈子高演此诗为《太平时》填词，易旧句“楚云湘血”为“玉墀罗袂”，始为全美，今从之。 
<br>
<br>
<br>　　○王绩野望诗 
<br>
<br>
<br>　　“东皋薄暮望，徙倚欲何依。树树皆秋色，山山惟落晖。牧人驱犊返，猎马带禽归。相顾无相识，长歌怀采薇。”王无功，隋人，入唐，隐节既高，诗律又盛，盖王杨卢骆之滥觞，陈杜沈宋之先鞭也，而人罕知之，况文中子之道德乎？乃知名亦有幸不幸，古云盖棺事乃定，若此者，千年犹未定也。 
<br>
<br>
<br>　　○王粲用刘歆赋语 
<br>
<br>
<br>　　刘歆《遂初赋》：“望亭隧之皦皦兮，飞旗帜之翩翩。”王粲《七哀》诗：“登城望亭隧，翩翩飞羽旗。”实用刘歆语。 
<br>
<br>
<br>　　○王筠咏边衣 
<br>
<br>
<br>　　王筠《咏征妇裁衣行路难》，其略云：“裲裆双心共一抹，衵腹两边作八撮。衤攀带虽安不忍缝，开孔才穿犹未达。胸前却月两相连，本照君心不照天。”数句叙裁衣曲折纤微，如出缝妇之口。诗至此可谓细密矣。 
<br>
<br>
<br>　　○王建宫词 
<br>
<br>
<br>　　王建宫词一百首，至宋南渡後推动七首，好事者妄取唐人绝句补入之。“泪尽罗巾梦不成”，白乐天诗也。“鸳鸯瓦上忽然声”，花蕊夫人诗也。“宝帐平明金殿开”，王少伯诗也。“日晚长秋帘外报”，又“日映西夫松柏枝”二首，乃乐府《铜雀台》诗也。“银烛秋光冷画屏”及“闲吹玉殿昭华管”二首，杜牧之诗也。余在滇南见一古本，七首特全，今绿於左：“忽地金舆向月陂，内人接著便相随。却回龙武军前过，当殿教看卧鸭兒。”唐著作佐郎崔令钦《教坊记》云：“左右两教坊，左多善歌，右多工舞，外有水泊，俗号月陂，形如偃月也。”又云：“妓女入宜春苑，谓之内人，亦曰前头人，言常在驾前也。其家在教坊，四季给米。得幸者，谓之十家。”“画作天河刻作牛，玉梭金镊采桥头。每年宫女穿针夜，敕赐新恩乞巧楼。”“春来嬾困不梳头，嬾逐君王苑北游。暂向玉阶花下立，簸钱赢得两三筹。”“弹棋玉指两参差，阶局临虚斗着危。先打角头红子落，上三金子半连垂。”“宛转黄金白柄长，青荷叶子画鸳鸯。把来不是呈新样，欲进微风到御床。”“供御香方加减频，水沉山麝每回新。内中不许相传出，已被医家写与人。”“药童食後进云浆，高殿无风扇小凉。每到日中重掠鬓，衩衣骑马绕宫廊。” 
<br>
<br>
<br>　　○王适诗 
<br>
<br>
<br>　　“忽见寒梅树，开花汉水滨。不知春色早，疑是弄珠人。”此王适《梅花》诗也。《唐音》选之，一首足传矣。适，唐初人。《陈子昂列传》云：幽人王适见《感遇》诗曰：是必为海内文宗矣。即其人也。予见《蜀志》载王适《蜀中旅怀》一首云：“有时须问影，无事则书空。弃置如天外，平生似梦中。别离同夜月，愁思隔秋风。老少悲颜驷，盈虚悟翟公。”盖因旅游入蜀而见子昂也。近注《唐音》以王适为韩退之铭其墓者，不知开元以後安得此句法哉。不惟胸中无书，又且目中无珠，妄浅如此，何以注为？ 
<br>
<br>
<br>　　○王阳明纪梦诗 
<br>
<br>
<br>　　慎尝反复《晋书》，目王导为叛臣，颇为世所骇异。後见崔後渠《松窗杂录》，亦同余见。近读阳明《纪梦》诗，尤为卓识真见，自信鄙说之有稽而非谬也。其自序曰：“正德庚辰八月廿八夕，卧小阁，忽梦晋忠臣郭景纯氏以诗示予，且极言王导之奸，谓世之人徒知王敦之逆，而不知王导实阴主之。其言甚长，不能尽录，觉而书其所示诗於壁，复为诗以纪其略。嗟乎！今距景纯若干年矣，非有实恶深冤，郁结而未暴，宁有数千载之下，尚怀愤不平若是者耶！”诗云：“秋夜卧小阁，梦游沧海滨。海上神仙不可到，金银宫阙尚嶙峋。中有仙人芙蓉巾，顾我宛若平生亲。欣然就语下烟雾，自言姓名郭景纯。携手历历诉衷曲，义愤感激难具陈。切齿尤深怨王导，深奸老猾长欺人。当年王敦觊神器，导实阴主相缘夤。不然三问三不答，胡忍使敦杀伯仁。寄书欲拔太真舌，不相为谋敢尔云。敦病已笃事已去，临哭嫁祸复卖敦。事成同享帝王贵，事败仍为顾命臣。几微隐约亦可见，世史掩覆多失真。袖出长篇再三说，觉来字字能书绅。开窗试抽晋史阅，中间事迹颇有因。因思景纯有道者，世移事往千馀春。若非精诚果有激，岂得到今犹愤嗔。不成之语以筮戒，敦实气沮竟殒身。人生生死亦不易，谁能视死如轻尘。烛微先几炳《易》道，多能馀事非所论。取义成仁忠晋室，龙逢龚胜心可伦。是非颠倒多有，吁嗟景纯终见伸。御风骑气游八垠，彼敦之徒草木粪土臭腐同沉沦。”郭景纯梦中诗：“我昔明《易》道，故知未来事。时人不我识，遂传躭一技。一思王导徒，神器良久觊。诸谢岂不力，伯仁见其底。所以敦者仇，罔顾天经与地义。不然百口未负托，何忍置之於死地！我於斯时知有分，日中斩柴市。我死何足悲，我生良有以。九天一人拊膺悲，恶室诸公亦可耻。举目山河徒叹非，携手登亭空洒泪。王导真奸雄，千哉人未议。偶感君子谈中及，重与写真记。固知仓卒不成文，自今当与频谑戏。傥其为我一表扬，万世万世万万世。” 
<br>
<br>
<br>　　○王昌龄长信秋词 
<br>
<br>
<br>　　“芙蓉不及美人妆，水殿风来珠翠香。却恨含情掩秋扇，空悬明月待君王。”司马相如《长门赋》：“悬明月以自照兮，徂清夜於洞房。”此用其语，如李光弼将义之师，精神十倍矣。作诗者其可不熟《文选》乎？ 
<br>
<br>
<br>　　○王昌龄殿前曲 
<br>
<br>
<br>　　“昨夜风开露井桃，未央前殿月轮高。平阳歌舞新承宠，帘外春寒赐锦袍。”此咏赵飞燕事，亦开元末纳玉环事，借汉为喻也。 
<br>
<br>
<br>　　○王昌龄从军行 
<br>
<br>
<br>　　“秦时明月汉时关，万里长征人未还。但得龙庭飞将在，不教胡马度阴山。”此诗可入神品，“秦时明月”四字，横空盘硬语也，人所难解。李中溪侍御尝问余，余曰：扬子云赋“欃枪为闉，明月为堠”，此诗借用其字，而用意深矣。盖言秦时虽远征，而未设关，但在明月之地，犹有行役不逾时之意。汉则设关而戍守之，征人无有还期矣，所赖飞将御边而已，虽然，亦异乎守在四夷之世矣。 
<br>
<br>
<br>　　○王之涣梁州歌 
<br>
<br>
<br>　　“黄河远上白云间，一片孤城万仞山。羌笛何须怨《杨柳》，春光不渡玉门关。”此诗言恩泽不及於边塞，所谓君门远於万里也。薛能《柳枝词》“和花香雪九重城”，亦此意。 
<br>
<br>
<br>　　○王雪山论诗 
<br>
<br>
<br>　　王雪山云：“诗人偶见鹊有空巢，而鸠来居，谈诗者，便谓鸠性拙不能为巢，而恆居鹊之巢，此谈诗之病也。”今按诗人兴况之言，鸠居鹊巢，犹时曲云“乌鸦夺凤巢”耳，非实事也。今便谓乌性恶，能夺凤巢，可乎？“食我桑葚，怀我好音”，亦美其地也，而注者便谓桑葚美味，鸮食之而变其音。鸮不食葚，试养一鸮，经年以葚食之，亦岂能变其音哉！今俗谚云“蚂蚁戴笼头”，例此言，亦可言蚁著辔可驾乎！宋人不知比兴，遂谬解若此，儒生白首诵之，而不敢非，可怪也。王雪山，南宋人。 
<br>
<br>
<br>　　○方泽杜常 
<br>
<br>
<br>　　诗话云：杜常方泽，在唐诗人中，名姓不显，而诗句惊人，今惟存《华清宫》一首。《孙公谈圃》亦以为宋人，近注《唐诗三体》者，亦引《谈圃》而不正指其非唐人，盖不欲显选者之失耳。予又见范蜀公文集中有《手记》一卷，记其一时交游名流，中有杜常名姓，下注曰：“诗学。”又《宋史》有《杜常传》云：杜常，太后之侄，能诗。以史与《谈圃手记》参之，为宋人无肄矣。如唐霅《鼓吹》以宋胡宿诗入唐选。宿在《宋史》有传，文集今行於世，所选诸诗在焉，观者不知其误，何耶？《鼓吹》之选，皆晚唐之最下者，或疑非遗仙，观此益知其伪也。按此节与卷五杜常《华清宫》条小异，并存之。 
<br>
<br>
<br>　　○丹的 
<br>
<br>
<br>　　潘岳《芙蓉》赋：“丹辉拂红，飞须垂的。斐披赩吓，散焕熠爚。”的，子药切，妇人以丹注面也。吴才老解为“指的”，非。 
<br>
<br>
<br>　　○平楚 
<br>
<br>
<br>　　谢朓诗：“寒城一以眺，平楚正苍然。”楚，丛木也。登高望远，见木杪如平地，故云平楚，犹诗所谓平林也。陆机诗“安辔遵平莽”，谢语本此。唐诗“燕掠平芜去”，又“游丝荡平绿”，又因谢诗而衍之也。 
<br>
<br>
<br>　　○北走 
<br>
<br>
<br>　　李文正尝与让人论诗曰：“杜子美诗‘北走关山开雨雪’与‘胡骑中宵堪北走’，两‘北走’字同乎？”慎对曰：“按字书，疾趋曰走，上声，驱之走曰春天，去声。北走关山，疾走之走也，如《汉书》‘北走邯郸道’之走。胡骑北走，驱而走之也，如《汉书》‘季布北走胡’之走是，疑不同。”先生曰：“尔言甚辨，然吾初无此意。”卢师邵侍御在侧曰：“恐杜公亦未必有此意。”盖如此解诗，似涉於太凿耳。 
<br>
<br>
<br>　　○甘泉歌 
<br>
<br>
<br>　　秦始皇作骊山陵，周回跨阴盘县，界水背陵，使东西流，运大石於渭北，诸民怨之，作《甘泉之歌》云：“运石甘泉口，渭水不敢流。千人唱，万人讴，金陵馀石大如塸。”此歌见《三秦记》。余编《风雅逸编》，秦以前古歌谣，搜括无遗，而乃复遗此。刻梓已行，不容窜入，遂笔於此，信乎纂录之难周也。 
<br>
<br>卷三 
<br>
<br>
<br>
<br>
<br>
<br>　　○打油诗 
<br>
<br>
<br>　　小市水涨，妓居北岩寺，黠少年作诗曰：“水涨倡家住得高，北岩和尚得松腰。丢开《般若经》千卷，且说风流话几条。最喜枕连添耍笑，由他岸上涌波涛。师徒大小齐声祝，愿得明年又一遭。”亦可笑。 
<br>
<br>
<br>　　○皮日休馆娃宫怀古 
<br>
<br>
<br>　　“响屟廊中金玉步，采香径里绮罗身。不知水葬归何处，溪月弯弯欲效颦。”杜牧之诗：“西子下姑苏，一舸逐鸱夷。”後人遂谓范蠡载西施以去，然不见其所据。余按《墨子》云：“西施之沉，其美也。”盖勾践平吴後，沉之於江也，又兼此诗可证。李义山《景阳井》一首，亦叶此意。 
<br>
<br>
<br>　　○令狐楚塞上曲 
<br>
<br>
<br>　　“阴碛茫茫塞草排，桔槔烽上暮烟飞。交河北望天连海，苏武曾将汉节归。”令狐楚与王涯张仲素同时为中书省舍人，其诗长于绝句，号“三舍人诗”，同为一集。 
<br>
<br>
<br>　　○仙女湘妃庙 
<br>
<br>
<br>　　“碧杜红衡缥渺香，冰丝弹月弄新凉。峰峦到晓浑相似，九处堪疑九断肠。”此诗出尘绝欲主非食烟火人语也。 
<br>
<br>
<br>　　○戎昱霁雪诗 
<br>
<br>
<br>　　“风卷残云暮雪晴，江烟洗尽柳条青。檐前数片无人扫，又得书窗一夜明。”暗用孙康事，妙。 
<br>
<br>
<br>　　○玉华仙子歌 
<br>
<br>
<br>　　李康成《玉华仙子歌》：“璇阶电绮阁，碧题霜罗★。”蔡孚《打球篇》：“红鬣锦鬟风骤骥，黄骆丝鞭电紫骝。”以电霜风雷实字为眼，工不可言，惟初唐有此句法。 
<br>
<br>
<br>　　○玉瑕锦类 
<br>
<br>
<br>　　杜诗七言律，如《玉台观》第三句“遂有冯夷来击鼓”，第七句“更有红颜生羽翼”，《寄马巴州》首句“勋业终归马伏波”，第五句“独把渔竿终远去”，犹王右军书帖多误字，皆玉瑕锦类，不可效尤也。今之临文荒率者，动以二公为口实，是寿学邯郸之步，良可笑哉！ 
<br>
<br>
<br>　　○半山用字 
<br>
<br>
<br>　　王半山文：“梁王坠马，贾傅自伤；门人泔鱼，曾子垂涕。”又诗曰：“泔鱼已发年事，搏虎方惊此日身。”泔鱼事出《荀子》，云：“曾子食鱼，有馀，曰：‘泔之。’门人曰：‘泔之伤人，不若奥之。’曾子泣涕曰：‘有异心乎哉！’伤其闻这晚也。“《左传》：”林楚怒焉，及衢而骋。”《庄子》“草木怒生”，又说“大鹏怒而飞，其翼若垂天之云”。林希逸曰：“庄子好用一怒字。”王介甫诗“山木悲鸣水怒流”，此老善用苦人好字面。 
<br>
<br>
<br>　　○半山用王右丞诗 
<br>
<br>
<br>　　王维《书事》诗：“轻阴阁小雨，深院昼慵开。坐看苍苔色，欲上人衣来。”洪觉范《天厨禁脔》云：“此诗含不尽之意，子由所谓不带声色者也。”王半山亦有绝句，诗意颇相类。按半山诗云：“山中十日雨，雨晴门始开。坐看苍苔文，欲上人衣来。”蔡正孙编《诗林广记》，乃以“若耶溪上踏莓苔”一首当之，谬矣。 
<br>
<br>
<br>　　○半江 
<br>
<br>
<br>　　近传邵文敬“半江帆影落樽前”之句，以为奇绝，遂号为邵半江。然唐赵嘏诗“半江帆尽见分流”之句，宋米元章亦云“六朝山色落樽前”，已落前人第二矣。 
<br>
<br>
<br>　　○半豹 
<br>
<br>
<br>　　郭颁《世语》云：“殷仲文读书，若半袁豹，则笔端不减陆士衡。”盖惜其有才而寡学也。李商隐《四六》启云：“学殊半豹，艺愧全牛。” 
<br>
<br>
<br>　　○右丞诗用字 
<br>
<br>
<br>　　王右丞诗：“暢以沙际鹤，兼之云外山。”孟浩然云：“重以观鱼乐，因之鼓枻歌。”虽用助语辞，而无头巾气。宋人黄陈辈效之，如：“且然聊尔耳，得也自知之。”又如：“命也岂终否，时乎不暂留。”岂止学步邯郸，效颦西子，乃是丑妇生疮，雪上再霜也。 
<br>
<br>
<br>　　○石湖妙句 
<br>
<br>
<br>　　范石湖《初夏》诗：“雪白荼コ红宝相，尚携春色见薰风。”灵岩诗：“雪浪长风三万顷，苍烟古木二千秋。”《白玉楼步诗序》甚工，类《画记》。 
<br>
<br>
<br>　　○石碣阳镌额 
<br>
<br>
<br>　　《东皋杂录》云：“汉碑，额多篆，身多隶，隶多凹，篆多凸，惟张平子碑则额与身皆篆也。”慎按：三代锺鼎文有款识，隐起而凸曰款，以象阳；中陷而凹曰识，以象阴。刻之印章，则阳文曰硃文，阴文曰白文，盖古今金石同一例也。刘禹锡《宜城歌》云：“花台侧生树，石碣阳镌额。”不见汉碑，不知此句为何说也。 
<br>
<br>
<br>　　○石去卸亭 
<br>
<br>
<br>　　唐人《送元中丞江淮转运》诗一首，王维钱起集皆有之，其云：“去问珠官俗，来经石去春。东南卸亭上，莫使使或作问。有风尘。”用事颇隐僻。石去，用《荀子》“紫去鱼盐”及《文选》“石去应节而扬葩”事也。卸亭，吴大帝驻辇所憩，後人建卸亭，在晋陵，庾信诗“卸亭一回望，风尘千里昏”是也。今刻本或改“石去”作“右却”，“卸亭”或改作“衍亭”，转刻转误，漫一正之。 
<br>
<br>
<br>　　○石苔可践 
<br>
<br>
<br>　　隋王无功诗：“石苔应可践，丛枝幸易攀。清溪归路直，乘月醉歌还。”闲咏此诗，有疑难者曰：“石苔之滑，践之岂不颠？”余曰：“非也，观诗中一幸字，便得其解，盖言石苔本难践，幸有丛枝可攀援耳。”古人用意，须三思乃得之。谢灵运诗：“苔滑谁能步，葛弱岂可扪？”此反其意。唐杜审言诗：“攀崖践苔易，迷路出花难。”又顺用无功诗意也。章後斋闻予此言，所见略同，因成一绝，见本集。 
<br>
<br>
<br>　　○石尤风 
<br>
<br>
<br>　　郎士元《留卢秦卿》诗云：“知有前期在，难分此夜中。无将故人酒，不及石尤风。”石尤风，打头逆风也。行舟遇之，则不行。此诗意谓行舟遇逆风则住，故人置酒而以前期为辞，是故人酒不及石尤风矣，语意甚工。近人吴中刻唐诗，不解石尤风为何语，遂改作古淳风，可笑又可恨也。 
<br>
<br>
<br>　　○石城乐 
<br>
<br>
<br>　　《石城乐》，宋臧质作。《碧玉歌》一名《千金意》，晋孙绰作。《慕容攀墙视》，慕容垂作。乐府皆失其名，当表出之。胡应麟曰：“按《慕容攀视》三首，殊不类垂作，盖当时童谣耳。” 
<br>
<br>
<br>　　○石屏奇句 
<br>
<br>
<br>　　宋人诗话称戴石屏“春水渡傍渡，夕阳山外山”，以为奇句。余观唐韩君平“夕阳山向背，春草水东西”，意同而语尤工。 
<br>
<br>
<br>　　○四言诗 
<br>
<br>
<br>　　刘彦和云：“四言正体，雅润为本；五言流调，清丽居宗。”锺嵘云：“四言文约义广，取效《风雅》，便可多得，每苦文繁而意少，故世罕习焉。”刘潜夫云：“四言尤难，《三百篇》在前故也。”叶水心云：“五言而上，世人往往极其才之所至，而四言诗，虽文辞巨伯，辄不能工。”合数公之说论之，所谓易者，易成也；所谓难者，难工也。方元善取韦孟《讽谏》云“谁谓华高，企其齐而。谁谓德难，厉其庶而”，以为使经圣笔，亦不能删，过矣。此不过步骤《河广》一章耳。予独爱公孙乘《月赋》“月出皎兮，君子之光。君有礼乐，我有衣裳。”张平子《西京赋》：“岂伊不虔，思放天衢。岂伊不怀，归于枌榆。天命不慆，畴畴敢以渝。”《隶释》载汉碑《唐扶颂》：“如山如岱，嵩如不倾。如江如河，澹如不盈。”其句法意味，真可继《三百篇》矣。或曰：“唐山夫人《房中乐歌》何如？”曰：“是真可以继《关睢》，不当以章句摘也。”曰：“然则曹孟德‘月明星稀’，稽叔夜‘目送归鸿’，何如？”曰：“此直後世四言耻，工则工矣，比之《三百篇》，尚隔寻丈也。” 
<br>
<br>
<br>　　○四言诗自然句 
<br>
<br>
<br>　　江淹《别赋》：“春草碧色，春水绿波。送君南浦，伤如之何。”取诸目前，不雕琢而自工，可谓天然之句。他如梁元帝：“秋水文波，秋云似罗。”唐罗昭谏《蟋蟀赋》：“美人在何？夜影流波。与伫立，徘徊思多。”抑其次也。近世知学六朝初唐，而以饾饤生涩为工，渐流于不通，有改“莺啼”曰“莺呼”，“猿啸”曰“猿唳”，为士林传笑，安知此趣耶？ 
<br>
<br>
<br>　　○四婵娟 
<br>
<br>
<br>　　孟东野诗：“花婵娟，泛春泉。竹婵娟，笼晓烟。雪婵娟，不长妍。月婵娟，真可怜。”其辞风华秀艳，有古乐府之意。雪婵娟，今本或作妓婵娟，非也。余尝令绘工荟此为四时婵娟图，以花当春，以竹当夏，以月当秋，以雪当冬也。 
<br>
<br>
<br>　　○白渠歌 
<br>
<br>
<br>　　“田于何所？池阳谷口。郑国在前，白渠在後。举锸成云，决渠为雨。水流灶下，鱼跃入釜。泾水一石，其泥数斗。且溉且粪，长我禾黍。衣食京师，百万余口。”《汉纪》所载比《汉书》多“水流”“鱼跳”二句。 
<br>
<br>
<br>　　○白苎 
<br>
<br>
<br>　　《韵语阳秋》曰：“《宋书乐志》有《白苎舞》。”《乐府解题》誉《白苎曰：“质如轻云色如银，制以为袍馀作巾，袍以光躯巾拂尘。”王建云：“新缝白苎舞衣腻，来迟要得吴辽。”元稹云：“西施自舞王自管，《白苎》翩翩鹤翎散。”则白苎，舞衣也。王建云：“新换霓裳月色裙。”岂《霓裳羽衣舞》亦用白邪？《柘枝舞》起於南蛮诸国，而盛於李唐，传於今者，尚其遗制也。章孝标云：“柘枝初出鼓声招，花钿罗裙耸细腰。”言当招之以鼓。张承云：“《白雪》慢回抛旧曲，黄莺娇转唱新词。”言当杂之以歌，今制亦尔。而郑在德诗云：“三敲画鼓声催急，一朵红莲出水迟。”则所用者一人而已。法振诗云：“画鼓催来锦臂攘，小娥双起整霓裳。”则所用又二人。按乐苑用一女童，帽施金铃，抃转有声，其来也於莲花中藏花折而後见，则当以一人为正，今或用五人，与古小异矣。 
<br>
<br>
<br>　　○白头乌 
<br>
<br>
<br>　　《三国典略》曰：“侯景篡位，令饰硃雀门，其日有白头乌万计，集于门楼。童谣曰：‘白头乌拂硃雀，还与吴。’”杜工部诗：“长安城头头白乌，夜上延秋门上呼。”盖用其事，以侯景比禄山也。而《千家注》不知引此。 
<br>
<br>
<br>　　○白莲诗 
<br>
<br>
<br>　　陆鲁望《白莲诗》：“素花多蒙别艳欺，此花端合在瑶池。无情有恨何人见，月晓风清欲堕时。”观东坡与子帖，则此诗之妙可见。然陆此诗祖李长吉，长吉《咏竹》诗云：“斫取青光写楚辞，腻香春粉黑离离。无情有恨何人见，露压烟笼千万枝。”或疑无情有恨不可咏竹，非也。竹亦自妩媚，孟东野诗云：“竹婵娟，笼晓烟。”左太冲《吴都赋》咏竹云：“婵娟檀栾，玉润碧鲜。”合而观之，始知长吉之诗之工也。 
<br>
<br>
<br>　　○白乐天酬严给事玉蕊花 
<br>
<br>
<br>　　“嬴女偷乘凤去时，洞中潜歇弄琼枝。不缘啼鸟春饶舌，青琐仙郎可得知。”此岂老姥能解者。 
<br>
<br>
<br>　　○白乐天暮江吟 
<br>
<br>
<br>　　“一道残阳铺水中，半江瑟瑟半江红。可怜九月初三夜，露似真珠月似弓。”诗有丰韵，言残阳铺水，半江之碧，如瑟瑟之色。半江红，日所映也，可谓工致入画。 
<br>
<br>
<br>　　○司空图论诗 
<br>
<br>
<br>　　“陈杜滥觞之馀，沈宋始兴之後，杰出於江宁，宏思於李杜，极矣！右丞、苏州趣味澄夐，若清沇之贯达。大历十数公，抑又其次，元白力劲而气孱，乃都市豪估耳。刘公梦得、杨公巨源，亦各有胜。刘德仁时得佳致，亦足涤烦。”又曰：“王右丞韦苏州，澄澹精緻，格在其中，岂妨於遒举哉？贾浪仙诚有警句，观其全篇，意思殊馁，大抵於蹇涩，方可致才，亦为体之不备也。”其论皆是。而推尊右丞、苏州，尤见卓识，宜其一鸣於晚唐也。其文集罕传，余家有之，特标其论诗一节。又有韵语云：“自知非诗，诗未为奇。奇研昏练，爽戛魄凄。神而不知，知而难状。挥之八垠，卷之万象。河浑沇清，放恣从横。涛怒霆蹴，掀鰲倒鲸。镵空擢壁，琤冰掷戟。鼓煦呵春，霞深露滴。邻女自嬉，补袖而舞。色丝屡空，续以麻絇。鼠革丁丁，焮之则穴。蚁聚汲汲，积而隤凸。上有日星，下有《风雅》。历诋自是，非吾心也。”其目曰《诗赋》，首句言“自知非诗”，乃是诗也；谓“未为奇”，乃是奇也。句法亦险怪。胡致堂评其清节高致，为晚唐第一流人物，信矣。图字表圣，避乱居王官谷。 
<br>
<br>
<br>　　○司空图狂歌 
<br>
<br>
<br>　　“昨日流莺今日蝉，起来又是夕阳天。六龙飞辔长相窘，何忍临歧更着鞭。”此戒人之嗜欲伤生者也。申包胥曰：“人生实难，有不获其死者乎？”蔡洪曰：“六龙非我马，白晶非我烛。”亦是此意。 
<br>
<br>
<br>　　○司空图听雨 
<br>
<br>
<br>　　“半夜思家睡里愁，雨声落落屋檐头。照泥星出依前黑，淹烂庭花不肯休。”古谚云：“乾星照湿土，来日依旧雨。” 
<br>
<br>
<br>　　○司空图重阳阻雨 
<br>
<br>
<br>　　“重阳阻雨独衔杯，移得山家菊未开。犹胜登高闲望断，孤烟残照马嘶回。”亦得闭户静中之趣。 
<br>
<br>
<br>　　○司空图冯燕歌 
<br>
<br>
<br>　　“魏中义士有冯燕，游侠幽并最少年。避★偶作滑台客，嘶风跃马来翩翩。此时恰遇莺花月，堤上轩车昼不绝。两面高楼笑语声，指点行人情暗结。掷果潘郎谁不慕，硃门别见红妆露。故故推门掩不开，似教欧轧传言语。冯生敲镫袖笼鞭，半拂垂杨半惹烟。树间青鸟知人意，的的心期暗与传。传道张婴偏嗜酒，从此春闺为我有。梁间客燕正相欺，屋上鸣鸠空自斗。婴归醉卧非★汝，岂知负过人怀惧。燕依户扇欲潜逃，巾在枕傍指令取。谁言狼戾心能一作难。忍，待我情深情不隐。回身本为取巾难，倒柄方知授霜刃。冯君拊否则剑即持一作迟。疑，自顾平生心不欺。尔能负彼必相负，假手他人谁在谁。窗间红艳犹可掬，熟视花钿情不足。唯将大义断胸襟，粉颈初回如切玉。凤皇钗碎各分飞，怨魄娇魂何处归？凌波若唤游金谷，羞被捓揄泪满衣。新人藏匿旧人起，白昼喧呼骇邻里。诬执张婴不自明，贵免生前遭拷捶。官将赴市拥红尘，掉臂人来擗看人。传声莫遣有冤滥，盗杀婴家即我身。初闻僚吏翻忧叹，集作忧，疑非。呵叱风狂词不变。缧囚解缚自犹疑，疑是梦中方集作云。脱免。未死劝君莫浪言，临危不顾始知难。已为不平能割爱，更将身命救深冤。白马贤侯贾相公，长悬金帛才雄。拜章朗读集作请赎。冯燕罪，千古三河激义风。黄河东注无时歇，注尽波澜名不灭。为感词人沈下贤，长歌更与分明说。此君精爽知犹在，长与人间留炯戒。铸作金燕香作堆，焚香酹酒听歌来。”《丽情集》作《浓亚之歌》，中亦云“为感词人”云云。下贤，亚之字也。 
<br>
<br>
<br>　　○古诗二言至十一言 
<br>
<br>
<br>　　黄帝《弹歌》“断竹，[C08?]木，飞土，逐肉”，二言之始也。《诗颂》“振振鹭，鹭于飞。鼓咽咽，醉言归”，三言之始也。“郁陶乎予心”，“颜厚有忸怩”，五言之始也。《诗雅》“我不敢效我友自逸”，八言之始也。杜诗“男兒生不成名身已老”，九言也。李太白“黄帝铸鼎於荆山炼丹砂，凡砂成骑龙飞上太清家”，十言也。东坡诗“山中故人应有招我归来篇”，十一言也。“我不敢效我友自逸”，亦可作两句，若长吉“酒不到刘伶坟上土”八言，一句浑全。 
<br>
<br>
<br>　　○古诗 
<br>
<br>
<br>　　“客从北方来，言欲到交阯。远行无他货，惟有凤皇子。百金我不欲，千金难为市。久在笼中居，羽仪纷不理。放之飞翱翔，何时到故里。”此汉无名氏诗也。以为王羲之，非也。 
<br>
<br>
<br>　　○又 
<br>
<br>
<br>　　古诗：“文彩双鸳鸯，裁为合欢被。著以长相思，缘以结不解。”著，昌虑切。郑玄《仪礼注》：“著，充之以絮也。”缘以绢也，郑玄《礼记注》：“缘，饰边也。”长相思，谓以丝缕络绵交互网之，使不断，长相思之义也。结不解，按《说文》结而可解曰纽，结不解曰缔。缔谓以针缕交锁连结，混合其缝，如古人结绸缪，同心制，取结不解之义也。既取其义以著爱而结好，又美其名曰相思，曰不解云。合欢被，宋赵德麟《侯鲭录》有解。会而观之，可见古人咏物托意之工矣。 
<br>
<br>
<br>　　○古诗十九首拾遗 
<br>
<br>
<br>　　“闺中有一妇，捣衣寄远人。深夜不安寝，杵声闻四邻。夫婿从军久，别离无冬春。欲寄向何处，边塞多风尘。兰茝徒芬香，无由近君身。”此《古诗十九首》之遗也。锺嵘云“古诗凡四十馀首”，陆机所拟十馀首，至梁昭明选十九首，其馀有见於《乐府》及《玉台新咏》者，若“上山采蘼芜”，“橘柚垂华实”，“红尘蔽天地”，“十五从军征”，“四坐且莫喧”，“悲与亲友别”，“穆穆清风至”，“兰若生春阳”，“步出城东门”，“白杨初生时”，凡十首，皆首尾全。近又阅《类要》及《北堂书钞修文殿御览》会合丛残得此首，其碎句无首尾者，载之於《诗话补遗》。 
<br>
<br>
<br>　　○古歌铜雀词 
<br>
<br>
<br>　　“长安震西双员阙，上有一双铜雀宿。一鸣五穀生，再鸣五穀熟。”此诗《文选注》所引有缺字，今考《太平御览》足之。刘禹锡诗：“铜雀应丰年。” 
<br>
<br>
<br>　　○古诗用古韵 
<br>
<br>
<br>　　南平王刘铄《过历山湛长史草堂》诗云：“兹山蕴灵诡，凭览趣亦赡。九峰相接连，五渚逆萦浸。层阿疲且引，绝嵓暢方禁。溜泉夏更寒，林交昼长廕。伊予久缁涅，复得味苦淡。愿逐安期生，於焉惬高枕。”“赡”音“慎”，“淡”“枕”与“浸”“廕”，皆相叶为韵，盖用古韵也。又庾信《喜晴应诏》诗云：“御辩诚膺箓，维皇称有建。柏梁骖四马，高陵驰六传。河堤崩故柳，秋水高新堰。王城水斗息，洛浦《河图》献。伏泉还习坎，阴风已回巽。桐枝长旧围，蒲节抽新寸。山薮欣藏疾，幽栖得无闷。有庆兆民同，论年天子万。”亦古韵也。吴才老《韵补》，自谓博极君书，而不引此，何邪？刘铄，字休玄，《文选》载其《拟古》二首，其别诗惟见此首耳。湛长史，名茂之，其《酬休玄》诗云：“闭户守玄漠，无复车马迹。衰废归邱樊，岁寒见松柏。身惭淮阳老，名忝梁园客。习隐非市朝，追赏在山泽。离离插天树，磊磊间云石。将此怡一生，伤哉驹过隙。”六朝诗今罕传，并纪於此。 
<br>
<br>
<br>　　○古今乐录 
<br>
<br>
<br>　　宋武帝出游锺山，幸何美人墓，硃硕仙歌曰：“为忆所欢时，缘山破芿荏。山神感侬意，盘石锐峰动。”帝不悦曰：“小人弄我。”时硃子尚亦善歌，复为一曲曰：“暧暧日欲暝，观骑立跺跦。太阳犹尚可，且愿停斯须。”於是并蒙赏。按“荏”音“冗”，盖方言也。 
<br>
<br>
<br>　　○古行路难 
<br>
<br>
<br>　　“千门皆闭夜何央，百忧俱集断人肠。探揣箱中取刀尺，拂拭机上断流黄。情人逐情虽可恨，伤畏边远乏衣裳。已缲一茧催衣缕，复扌寿百和熏衣香。犹怅旧时腰大小，不知今日身短长。裲裆双心共一抹，袙衤复两边作八撮。襻带虽安不忍缝，开孔才穿犹未达。胸前却月两相连，本照君心不照天。愿君分明得此意，勿复流荡不如先。含悲蓄怨判不死，封情忍思待明年。”此诗叙寄衣而细微曲折，如出缝妇之口，诗至此可谓细密矣。 
<br>
<br>
<br>　　○古镜诗 
<br>
<br>
<br>　　“我有古时镜，初自坏陵得。蛟龙犹泥涂，鬼魅幸月蚀。”无名氏作，见《梁书》。 
<br>
<br>
<br>　　○古胡无人行 
<br>
<br>
<br>　　“望胡地，何险侧。断胡头，脯胡臆。”此古词虽不全，然李太白作《胡无人》尾句全效，而注不知引。又郭氏《乐府》亦不载，盖止此四句，而馀亡矣。 
<br>
<br>
<br>　　○古字窥作闚 
<br>
<br>
<br>　　古字“窥”作“闚”。《论语》：“闚见室家之好。”《易》“闚观，利女贞。”《史记》：“以管闚天。”《庄》子：“上闚青天。”陆贾《新语》：“楚王作乾谿之台闚天文。”潘岳《闲居赋》：“闚天文之秘奥。”杜诗：“天闚象纬逼”，正用上数语，不识古字者，改为“天阙”。王安石云“天阅”，黄山谷亟赞其是，东坡云：“只是怕他。” 
<br>
<br>
<br>　　○古书不可妄改 
<br>
<br>
<br>　　古书不可妄改，聊举二端。如曹子建《名都篇》：“脍鲤臇胎虾，寒鳖炙熊膰。”此旧本也。五臣妄改作“炰鳖”。盖“炰鳖脍鲤”，《毛诗》旧句，浅识者孰不以为“寒”字误而从“炰”字邪？不思“寒”与“炰”字形相远，音呼又别，何得误至於此？《文选》李善注云：“今之时饷谓之寒，盖韩国馔用此法。”《盐铁论》“羊淹鸡寒”，《崔驷传》亦有“鸡寒”，曹植文“寒鸧蒸麑”，刘熙《释名》“韩鸡为正”，古字“寒”与“韩”通也。王维《老将行》“耻令越甲鸣吾君”，此旧本也。近刊本为不知者改作“吴军”，盖“越甲吾君”，似是连对，不思前韵已有“诏书五道出将军”，五言古诗有用重韵，未闻七言有重韵也。维岂谬至此邪！按刘向《说苑》：“越甲至齐，雍门子狄请死之，曰：‘昔者王田於囿，左毂鸣，车右请死之，曰：“吾见其鸣吾君也。”今越甲至，其鸣君，岂左毂之下哉！’”正其事也。见其事与字之所出，始知改者之妄。 
<br>
<br>
<br>　　○古蜡祝丁零威歌遗句 
<br>
<br>
<br>　　《礼记蜡祝辞》云：“土反其宅，水归其壑，昆虫无作，草木归其泽。”而蔡邕《独断》又有“丰年若土，岁取千百”。增此二句，义始足。丁零威歌：“城郭是，人民非，何不学仙冢累累？”而《修文御览》所引云：“何不学仙去，空伴冢累累。”增此三字，文义始明，书所以贯乎博考也。 
<br>
<br>
<br>　　○古赋形容丽情 
<br>
<br>
<br>　　《九歌》“满堂兮美人，忽独与予兮目成”，宋玉《招魂》“娭光眇视目曾波”，相如赋“色授魂与，心愉於侧”，枚乘《菟园赋》“神连未结，已诺不分”，陶渊明《闲情赋》“瞬美目以流盼，含言笑而不分”，曲尽丽情，深入冶态，裴硎《传奇》，元氏《会真》，又瞠乎其後矣，所谓“词人之赋丽以淫”也。 
<br>
<br>
<br>　　○古梅 
<br>
<br>
<br>　　萧东之《古梅》二绝云：“湘妃危立冻蛟背，海月冷挂珊瑚枝。丑怪惊人能妩媚，断魂只有晓寒知。”其二云：“百千年藓着枯树，一两点春供老枝。绝壁笛声那得到，只愁斜日冻蜂知。”甚有风裁。 
<br>
<br>
<br>　　○汃月朽月 
<br>
<br>
<br>　　蜀西南多雨，名曰漏天，杜子美诗“鼓角漏天东”，又“径欲诛云师，畴能补天漏”是也。自秋分後遇壬谓之入霑，吴下曰入液。宋黄仁杰《夔州苦雨》诗：“九月不虚为朽月，今年赖得是丰年。”汃音读为怕，平声。《东方传》谐语云：“令壶龃，老析涂。”涂与汃同，注云丈加切，其下解云：“涂者，渐洳径也。”亦雨湿泥泞之义。《尔雅》：“十二月为毕。”涂月汃月之谚虽俗，其音义字形，亦遐而尚矣。 
<br>
<br>
<br>　　○羊肠熊耳 
<br>
<br>
<br>　　庾开府诗：“羊肠连九坡，熊耳对双峰。”鲍照诗：“二崤虎口，九折羊肠。”可谓工矣。比之杜工部“高凤聚萤，骥子莺歌”之句，则杜觉偏枯矣。 
<br>
<br>
<br>　　○行道迟迟 
<br>
<br>
<br>　　诗“行道迟迟，中心有违”，思致微婉。《紫玉歌》所谓“身远心迩”，《洛神赋》所谓“足往神留”，皆祖其意。 
<br>
<br>
<br>　　○米元章 
<br>
<br>
<br>　　米元章之书法，人皆知之，其诗律之妙，人或不尽知也。予爱其《望海楼》一诗云：“云间铁甕近青天，缥缈飞楼百尺连。三峡江声流笔底，六朝帆影落樽前。几番画角催红日，无事沧洲起白烟。忽忆赏心何处是，春风秋月两茫然。”又《咏潮》云：“怒气号声迸海门，州人传是子胥魂。天排云阵千家吼，地拥银山万马奔。势与月轮齐朔望，信如壶漏报朝昏。吴亡越霸成何事，一唱渔歌过远村。”又《垂虹亭》一绝云：“断云一叶洞庭帆，玉破鲈鱼霜破柑。好作新诗继桑苎，垂虹秋色满东南。” 
<br>
<br>
<br>　　○托物起兴 
<br>
<br>
<br>　　昔崔延伯每临阵，则令田僧起为《壮士歌》，然後单马入阵，所向无前，至僧起死，则不复能战。宋子京修《唐书》，二椽烛，妾媵夹侍，望之如神仙。吴元中居翰苑，每草制诰，则使婢远山磨墨，运笔措词，宛右画，此所谓托物起兴，仗境生法也。 
<br>
<br>
<br>　　○百东坡 
<br>
<br>
<br>　　东坡《泛颍》诗：“散为百东坡，顷刻复在兹。”刘须溪谓本《传灯录》，按《传灯录》良价禅师因过水睹影而悟，有偈云：“切忌从他觅，迢迢与我疏。我今独自往，处处得逢渠。渠今正是我，我今不是渠。” 
<br>
<br>
<br>　　○竹香 
<br>
<br>
<br>　　杜子美《竹》诗：“雨洗娟娟净，风吹细细香。”李长吉《新笋》诗：“斫取青光写楚词，腻香春粉黑离离。”又昌谷诗：“竹香满凄寂，粉节涂生翠。”竹亦有香，细嗅之乃知。 
<br>
<br>卷四 
<br>
<br>
<br>
<br>
<br>
<br>　　○竹笋江鱼 
<br>
<br>
<br>　　杜子美《送人迎养》诗：“青青竹笋迎船出，白白江鱼入馔来。”用孟宗姜诗事。韦苏州《送人省觐》亦云：“沃野收红稻，长江钓白鱼。”又云：“洞庭摘硃果，松江献白鳞。”然杜不如韦多矣，青青字自好，白白近俗，有似兒童“白白一群鹅，被人趕下河”之谣也，岂大家语哉？ 
<br>
<br>
<br>　　○竹枝词 
<br>
<br>
<br>　　元杨廉夫《竹枝词》，一时和者五十馀人，诗百十馀首。余独爱徐延徽一首云：“习说卢家好莫愁，不知天上有牵牛。賸抛万斛胭脂水，溜向银河一色秋。” 
<br>
<br>
<br>　　○伏毒寺诗 
<br>
<br>
<br>　　杜诗：“郑国伏毒寺，潇洒在江心。”刘禹锡诗：“曾作关中客，频经伏毒岩。晴烟沙苑树，晓日渭川帆。” 
<br>
<br>
<br>　　○帆字音 
<br>
<br>
<br>　　帆字，符咸切，舟上幔也。又扶泛切，使风也。舟幔则平声，使风则去声，盖动静之异也。刘熙《释名》曰：“随风张幔曰帆。”注去声。《广韵》曰：“张巾风曰帆音与梵同。”《左传宣》十三年注：“拔旆投衡上，使不帆风。”谓车旆之受风，若舟帆之帆风也。舟帆之帆平声，帆风之帆去声。疏云：“帆是扇风之名。“孙绰子曰：”动不中理，若帆舟而无柁。”《南史》：“因风帆上，前後连烟。”《荆州记》云：“宫亭湖庙神能使湖中分风而帆南北。”晋湛方生有《帆入南湖》诗，又有《还都帆》诗，谢灵运有《游赤石进帆海》诗，刘孝威有《帆渡吉阳洲》诗。《选》诗“无因下征帆”；徐陵诗“南茨大麓，北帆清湘”；刘删诗“回舻乘派水，举帆逐分风”；张曲江诗“征鞍税北渚，归帆指南陲”；张燕公诗“离魂似征帆，常往秀飞”；赵冬曦诗“帝城驰梦想，归帆满风飚”；杜诗“浦帆晨初发”；韩退之诗“无因帆江水”；包何诗“锦帆乘风转，金装照地新”；孟浩然诗“岭北回征帆，巴东问故人”；徐安身诗“暮雨衣犹湿，春风帆正开”。近苏州刻孟诗，改“征帆”为“征棹”，何仲默笑曰：“征帆改征棹，锦帆亦改曰锦棹，可乎？”盖浅学妄改，非初误也。 
<br>
<br>
<br>　　○同能不如独胜 
<br>
<br>
<br>　　孙位画水，张南本画火，吴道玄画，杨绘塑，陈简斋诗，辛稼轩词，同能不如独胜也。太白见崔颢《黄鹤楼》诗，去而赋《金陵凤凰台》。 
<br>
<br>
<br>　　○劣唐诗 
<br>
<br>
<br>　　学诗者动辄言唐诗，便以为好，不思唐人有极恶劣者，如薛逢戎昱，乃盛唐之晚唐。晚唐亦有数等，如罗隐杜荀鹤，晚唐之下者；李山甫卢延逊，又其下下者，望罗杜又不及矣。其诗如“一个祢衡容不得”，又“一领青衫消不得”之句。其他如“我有心中事，不向韦三说。昨夜洛阳城，明月照张八”，又如“饿猫窥鼠穴，饥犬舐鱼砧”，又如“莫将闲话当闲话，往往事从闲话生”，又如“水牛浮鼻渡，沙鸟点头行”，此类皆下净优人口中语，而宋人方采以为诗法，入《全唐诗话》，使观者曰，是亦唐诗之一体也。如今称燕赵多佳人，其间有跛者，眇者，羝氲者，疥且痔者，乃专房龙之曰是变燕赵佳人之一种，可乎？ 
<br>
<br>
<br>　　○多景楼周繇 
<br>
<br>
<br>　　“盘江上几层，峭壁半垂藤。殿锁南朝像，龛禅外国僧。海涛舂砌槛，山雨洒窗灯。日暮疏钟起，声声彻陵。”又：“每日怜晴眺，闲吟只自娱。山从平地有，水到远天无。老树多封楚，轻烟暗染吴。虽居此廊下，入户亦踟蹰。”此二诗胜张祜《金山》诗，而人罕称之。 
<br>
<br>
<br>　　○任希古和七月七日临昆明池 
<br>
<br>
<br>　　“秋风始摇落，秋水正澄鲜。飞眺牵牛渚，激赏镂鲸川。岸珠沦晓魄，池灰敛曙烟。泛槎分写汉，仪星别构天。云光波处动，日影浪中悬。惊鸿结蒲弋，游鲤入庄筌。萍叶疑江上，菱花似镜前。长林代轻幄，细★即芳筵。文华开翠潋，笔海控清涟。不挹兰尊圣，空仰桂舟仙。”此诗工致严密，杜诗“石鲸鳞甲”之句实祖之，结句尤工。 
<br>
<br>
<br>　　○成文幹中秋月 
<br>
<br>
<br>　　“王母妆成镜未收，倚阑人在水精楼。笙歌莫占清光尽，留与溪翁下钓舟。”此厌繁华而乐清静之意。郑谷《春草》诗“香轮莫碾青春破，留与游人一醉眠”，亦此意也。 
<br>
<br>
<br>　　○吕用之 
<br>
<br>
<br>　　唐吕用之在维扬日，佐高骈专权擅政。有商人刘损妻裴氏，有国色，用之以阴事构取。损愤惋，因成诗三首，曰：“宝钗分股合无缘，鱼在深渊日在天。得意紫鸾休舞镜，断踪青鸟罢衔钱。金杯倾覆难收水，玉轸倾欹嬾续弦。从此蘼芜山下过，只应将泪比流泉。”“鸾辞旧伴知何止，凤得新梧想称心。红粉尚残休々，白云将散信沉沉。已休磨琢投期玉，嬾更经营买笑金。愿作山头似人石，丈夫衣上泪痕深。”“旧尝游处徧寻看，睹物伤情死一般。买笑楼前花已谢，画眉窗下月空残。云归巫峡音容断，路隔星河去住难。莫道诗成无泪下，泪如泉涌亦须乾。”诗成，吟咏不辍。一日晚，见一虬鬓老叟，行步迅疾，眸光射人，揖损曰：“子衷心有何不平之事？”损具对之，叟夜果入用之家，化形於斗拱之上，叱用之曰：“所取刘氏之妻并其宝货，速还之，否则随刃落矣。”用之惊惶，夜遗幹事赍金并裴氏还损，损夜从舟去，虬鬓亦无踪迹。 
<br>
<br>
<br>　　○吕温题阳人城 
<br>
<br>
<br>　　“忠驱义感即风雷，谁道南方乏武才。天下起兵诛董卓，长沙子弟最先来。”吕东莱《丽泽编》取此诗。伍子胥兵法云：“天无阴阳，地无险易，人无勇怯。将有智愚，算有多少，政有赏罚。”此言当矣。孔明屯五丈，魏人畏之如虎，所用蜀兵也。虞允文采石之战，殪逆亮於顷刻，所用者吴兵也。 
<br>
<br>
<br>　　○西郊诗 
<br>
<br>
<br>　　《韵语阳秋》杜子美《西郊》诗云“无人竞来往”，或云“无人与来往”，或云“无人觉来往”，“竞”“与”皆常谈，“觉”字非子美不能道也，盖炀者辟灶，有道之所惊，舍者争席，隐居者之所贵也。 
<br>
<br>
<br>　　○西施 
<br>
<br>
<br>　　刘长卿《题西施障子》曰：“窗风不举袖，但觉罗衣轻。”二语虽太白可颉颃也。 
<br>
<br>
<br>　　○硃鹭 
<br>
<br>
<br>　　古乐府有《硃鹭曲》，解云：“因饰鼓以鹭而名曲焉。”又云：“硃鹭咒鼓，飞於云末。”徐陵诗有“枭钟鹭鼓”之句，宋之问诗“稍看硃鹭转，尚识紫骝骄”，皆用此事。盖鹭色本白，汉初有硃鹭之瑞，故以鹭形饰鼓，又以硃鹭名《鼓吹曲》也。梁元帝《放生池碑》云：“元龟夜梦，终见取於宋王。硃鹭晨飞，尚张罗於汉后。”与硃鹭飞云末事相叶，可以互证，补《乐府解题》之缺。 
<br>
<br>
<br>　　○硃万初墨 
<br>
<br>
<br>　　元有硃万初，善制墨，纯用松烟，盖取三百年摧朽之馀，精英之不可泯者用之，非常松也。天历乙巳，开奎章阁，拣儒臣亲侍翰墨，荣公存初、康里公子山皆侍阁下，以硃万初所制墨进，大称旨，得禄食艺文馆。虞文靖公赠之诗曰：“霜雪摧残澖壑非，深根千岁斧斤违。寸心不逐飞烟化，还作玄云绕紫微。”盖纪兹事也。又跋其後曰：“近世墨，以油烟易松，姿媚而不深重。万初既以墨显，又得真定刘法造墨法於石刻中，以为刘之精艺深心，尽在於此，必无误後世，因覃思而得之。余尝谓松烟墨深重而不姿媚，油烟墨姿媚而不深重，若以松脂为炬取烟，二者兼之矣。若宋徽宗尝以苏合油搜烟为墨，至金章宗购之，一两墨价黄金一斤，欲仿为之不能，此谓之墨妖可也。” 
<br>
<br>
<br>　　○硃庆馀仙游寺 
<br>
<br>
<br>　　“云抱龙堂苏石乾，山遮白日寺门寒。长松瀑布饶奇状，曾有仙人驻鹤看。”末句切题，不然，是寺皆可用。 
<br>
<br>
<br>　　○硃庆馀闺意上张水部 
<br>
<br>
<br>　　“洞房昨夜停红烛，待晓堂前拜舅姑。妆罢低声问夫婿，画眉深浅入时无。”诗人多以美人自喻，薛能《吴姬》之诗，亦其一也。宋人诗话云“东坡如毛嫱西子洗妆，与天下妇人斗巧”，亦此意。洪容斋云：“此诗不言美丽，而味其词意，非绝色第一不足以当之。”其评良是。 
<br>
<br>
<br>　　○硃滔括兵丽情集 
<br>
<br>
<br>　　硃滔括兵，不择士族，悉令赴军，自阅於球场。有士子容止可观，进趋纯雅。滔问曰：“所业者何？”曰：“学为诗。”曰：“有妻否？”曰：“有。”即令作寄内诗，援笔立成，词曰：“握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛着，回日画眉看。”又令代妻作诗答曰：“蓬鬓荆钗世所稀，布裙犹是嫁时衣。胡麻好种无人种，合是归时底不归。”滔遗以束帛，放归。 
<br>
<br>
<br>　　○硃玄晦真人诗 
<br>
<br>
<br>　　“郭外西郊柳已芽，中流极目浩无涯。江明白白红红树，春在三三两两家。几度来游同社燕，一樽相属到昏鸦。此邦物色吟几尽，为谢山中好物华。”真迹在内江。 
<br>
<br>
<br>　　○江淹咏美人春游 
<br>
<br>
<br>　　“江南二月春，东风转绿苹。不知谁家子，看花桃李津。白雪凝琼貌，明珠点绛脣。行人咸叹息，争拟洛川神。”此诗见《文通外集》。点绛脣，後人以为曲名，以此知是诗脍炙人口久矣。 
<br>
<br>
<br>　　○江平不流 
<br>
<br>
<br>　　杜诗“江平不肯流”，意求工而语反拙，所谓凿混沌而画蛇足，必夭性命而失卮酒也。不若李群玉乐府云“人老自多愁，水深难急流”也。又不若巴渝《竹枝词》云：“大河水长漫悠悠，小河水长似箭流。”词愈俗愈工，意愈浅愈深。 
<br>
<br>
<br>　　○江蒲 
<br>
<br>
<br>　　《周礼》“汧浦”作“弦浦”。《左传》“萑浦”作“萑蒲”。杜诗：“侧生野岸及江蒲。”江蒲，江浦也。 
<br>
<br>
<br>　　○江南行 
<br>
<br>
<br>　　“江烟湿雨鲛绡软，漠漠远山眉黛浅。水国多愁又有情，夜槽压酒银船满。细柳摇烟凝晓空，吴王台榭春梦中。鸳鸯鸂鶒唤不起，平铺渌水眠东风。西陵路远月悄悄，油壁轻车苏小小。”“细柳摇烟”一作“绷丝采怨”。 
<br>
<br>
<br>　　○江乌海燕 
<br>
<br>
<br>　　余最爱乐府“桂殿江乌对，彫屏海燕重”之句，不知何人作也。 
<br>
<br>
<br>　　○江总长安九日诗 
<br>
<br>
<br>　　“心逐南云逝，身随北雁来。故园篱下菊，今日为谁开。”总为梁人，历梁陈隋至唐贞观中九十馀矣。此诗在唐时作，故编之。 
<br>
<br>
<br>　　○江总怨诗 
<br>
<br>
<br>　　“采桑归路河流深，忆昔相期柏树林。奈许新缣伤妾意，无由故剑动君心。”六朝之诗，多是乐府，绝句之体未绝，然高妙奇丽，良不可及。氵斥流而不穷其源，可乎？故特取数首於卷首，庶乎免於卖花担上看桃李之诮矣。古乐府“下山逢故夫”诗曰：“新人工织缣，旧人工织素。”故剑，用干将莫邪雌雄二剑离而复合事。 
<br>
<br>
<br>　　○沙海 
<br>
<br>
<br>　　《战国策》“晖台之下，沙海之上”，《九域志》有沙海，孟浩然《和张三自穰县还途中遇雪》诗：“风吹沙海雪，来作柳园春。”正是梁地事。 
<br>
<br>
<br>　　○冷朝阳送红线酒 
<br>
<br>
<br>　　“采菱歌怨木兰舟，送客魂销百尺楼。还似宓妃乘雾云，碧天无际水东流。”红线，薛蒿之青衣也。有剑术，夜飞入横海军解围，嵩留之不得，会幕下诗人送之，冷朝阳此诗为冠。酒阑，托以更衣，倏忽不见，亦异哉！ 
<br>
<br>
<br>　　○佛经似诗句 
<br>
<br>
<br>　　佛经有云：“乐行不如苦住，富客不如苦住，富客不如贫主。”又见《洞山语录》：“破镜不重照，落花难上枝。”绝似唐人乐府也。 
<br>
<br>
<br>　　○仲尼登泰山 
<br>
<br>
<br>　　宋景文公《笔记》云：“仲尼登泰山，见七十二家，字各不同。”其事甚新，但未详其所出。 
<br>
<br>
<br>　　○岑参蔟拍六州歌头 
<br>
<br>
<br>　　“西去轮台万里馀，也知音信日应疏。陇山鹦鹉能言语，为报家人数寄书。”伊州渭州梁州氐州甘州凉州，谓之六州。宋时大丧以《六州歌头》引之，本朝用《应天长》。 
<br>
<br>
<br>　　○吹蛊 
<br>
<br>
<br>　　鲍照《苦热行》：“含沙射流影，吹蛊痛行晖。”南中畜蛊之家，蛊昏夜飞出饮水，光如曳彗，所谓行晖也。《文选》注：“行晖，行旅之晖。”非也。 
<br>
<br>
<br>　　○近水楼台 
<br>
<br>
<br>　　范文正公镇钱塘，兵官皆被荐，独巡检苏麟不遇，乃上诗曰：“近水楼台先得月，向阳花木易为春。”公即荐之。 
<br>
<br>
<br>　　○沐继轩荔枝诗 
<br>
<br>
<br>　　国朝武将能诗者，洪武中孙炎，其後汤东谷允绩、广帅王一清、定襄郭登，人皆知之。云南都督继轩沐璘，字学皇象，画学米元章，诗学六朝盛唐，以僻远，人罕知之。余尝选其数绝句於《皇明诗抄》，其《咏临安荔枝》长篇云：“建水夫何如，厥土早而热。蛮花开佛桑，候禽罢鶗鴂。莽云覆溟濛，梅雨滋★翳。接地茂缃权，遮空舒黛叶。翠葆霞焜煌，锦幄风掀揭。香麝忌经过，飞★防盗窃。劲雏赤肤脱，肥奢琼穰凸。明珰怪可飧，冰丸讶许啮。真珠堆绿云，瑇瑁乘彩缬。凤爪天下奇，龙牙众中杰。饱食惭素飧，长吟望林樾。”奢，献、歇二音，盛貌，又肥大意。 
<br>
<br>
<br>　　○耳衣 
<br>
<br>
<br>　　唐人边塞曲：“金装腰带重，锦缝耳衣寒。”耳衣，今之暖耳也。 
<br>
<br>
<br>　　○卵色天 
<br>
<br>
<br>　　唐诗：“残霞蹙水鱼鳞浪，薄日烘云卵色天。”东坡诗：“笑把鸱夷一樽酒，相逢卵色五湖天。”正用其语。《花间词》“一方卵色楚南天”，注以卵为泖，非也。注东坡诗者，亦改卵色为柳色，王龟龄亦不及此邪？ 
<br>
<br>
<br>　　○阮何双 
<br>
<br>
<br>　　唐诗：“云仍王谢并，风貌阮何双。”《南史》：宋孝武选侍中四人，并以风貌，王彧、谢庄为一双，阮韬、何偃为一双。 
<br>
<br>
<br>　　○君攸桂楫泛中河 
<br>
<br>
<br>　　“黄河曲渚通千里，浊水分流引八川。仙槎逐源终未返，苏亭遗迹尚依然。眇眇云根侵远树，苍苍水气合遥天。波影杂霞无定色，湍文触岸不成圆。赤马青龙交出浦，飞云盖海远氵夌烟。莲舟渡沙转不碍，桂翟距浪弱难前。风重金乌翅自转，汀长锦缆影微悬。榜人欲歌先扣枻，津吏犹醉强持船。河堤极望今如此，行杯落叶讵虚传。”此六朝诗也。七言律未成而先有七言排律矣，雄浑工緻，固盛唐老杜之先鞭也。 
<br>
<br>
<br>　　○余延寿折杨柳 
<br>
<br>
<br>　　“大道连国门，东西种杨柳。葳蕤君不见，袅弱垂来久。绿枝栖暝禽，雄去雌独吟。馀花怨春尽，微月起秋阴。坐望窗中蝶，起攀枝上叶。好风吹长枝，婀娜何如妾。妾见柳园新，高楼四五春。莫吹胡塞曲，愁杀陇头人。” 
<br>
<br>
<br>　　○余知古论退之文 
<br>
<br>
<br>　　唐人余知古与欧阳生论文书云：“韩退之作《原道》，则崔豹《答牛亨书》；作《讳辩》，则张诏《论旧名》；作《毛颖传》，则袁淑《太兰王九锡》；作《送穷文》，则扬子云《逐贫赋》。” 
<br>
<br>
<br>　　○老泉诗 
<br>
<br>
<br>　　苏老泉诗：“佳节每从愁里过，壮心偶傍醉中来。”白乐天诗有“百年愁里过，万感醉中来”之句，老泉未必祖袭，盖偶同耳。 
<br>
<br>
<br>　　○老子论性 
<br>
<br>
<br>　　文子引《老子》曰：“人生而静，天之性也。感物而动，性之欲也。”汉儒取入《礼记》，遂为经矣。若知其出于老氏，宋儒必洗垢索瘢，曲为讥评，但知其出於经，则护持交赞，此亦矮人之观场也。文如“澹泊明志，宁静致远”，本出於《淮南子》，而诸葛称之。若儒者知其刘安语，将坐睡唾去也。 
<br>
<br>
<br>　　○狄香 
<br>
<br>
<br>　　张衡《同声歌》：“洒扫清枕席，鞮芬以狄香。”鞮，履也。狄香，外国之香也。谓以香薰履也。近刻《玉台新咏》及《乐府诗集》改“狄香”作“秋者”，大谬。吴中近日刻古书，妄改例如此，不能一一尽弹正之。 
<br>
<br>
<br>　　○串 
<br>
<br>
<br>　　《文选》谢惠连诗：“聊用布亲串。”注：“串，习也。”梁简文诗：“长颦串翠眉。”《南史》：“军人串敢粗食。” 
<br>
<br>
<br>　　○何兆玉蕊花 
<br>
<br>
<br>　　“羽车潜下玉龟山，尘世何缘睹蕣颜。惟有多情天上雪，好风吹上绿云鬟。”兆，蜀人。 
<br>
<br>
<br>　　○吾犹昔人 
<br>
<br>
<br>　　柳子厚《戏题石门长老东轩》诗曰：“坐来念念非昔人，万徧莲花为谁用？”《法苑珠林》：“梵志出家，白首而归，邻人见之曰：‘昔人尚存乎？’梵志曰：‘吾犹昔人，非昔人也。’”子厚正用此事，而注者不知引。 
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
