<HTML>
<HEAD>
<TITLE>升庵诗话（四） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 升庵诗话（四）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>升庵诗话（四）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=6008"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'升庵诗话（四）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[升庵诗话（四）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　○绿沉 
<br>
<br>
<br>　　杜少陵《游何山林》诗：“雨抛金锁甲，苔卧绿沉枪。”竹坡周少隐《诗话》云：“甲抛於雨，为金所锁。枪卧於苔，为绿所沉。有将军不好武之意。”此瞽者之言也。薛氏《补遗》云：“绿沉，精铁也。”引《隋书》文帝赐张渊绿沉之甲。赵德麟《侯鲭录》谓绿沉为竹，引陆龟蒙诗“一架三百竿，绿沉森杳冥”。虽少有据，然亦非也。予考“绿沉”乃画工设色之名。《鄴中记》云：“石虎造象牙桃枝扇，或绿沉色，或木兰色，或紫绀色，或郁金色。”王羲之《笔经》云：“有人以绿沉漆管见遗。”《南史》梁武帝西园食绿沉瓜，是绿沉即西瓜皮色也。梁简文诗：“吴戈夏服箭，骥马绿沉弓。”虞世南诗：“绿沉明月弦。”刘邵《赵都赋》：“弩有黄间绿沉。”若如薛与赵之说，铁与竹岂可为弓弦耶？杨巨源诗：“吟诗白羽扇，校猎绿沉枪。”与杜少陵之句同，皆谓以绿沉色为漆饰枪柄。 
<br>
<br>
<br>　　○碑生金 
<br>
<br>
<br>　　阴铿诗曰：“表柱应堪烛，碑书欲有金。”上句用张华燃烛化狐事。下句碑生金事，人鲜知之。考《水经注》：“魏受禅，碑六字生金，论者以为司马金行，故曹氏六世而晋代之也。”又《符子》曰：“木生蝎，石生金。”又贾逵祠前碑石生金，千宝以为晋中兴之瑞。《郭璞传》：“碑生金，庾氏祸至矣。”阴所用，盖出此。 
<br>
<br>
<br>　　○银烛 
<br>
<br>
<br>　　《穆天子传》：“天下之宝，璿珠烛银。”郭璞曰：“银有精光如烛也。”梁简文诗：“烛银逾汉女，宝铎迈昆吾。”江总《贞女峡赋》：“含照曜之烛银，氵斥潺湲之膏玉。”唐人诗用“银烛”字本此。 
<br>
<br>
<br>　　○复裙诗 
<br>
<br>
<br>　　陈萧邻《咏复裙》诗：“皛皛金沙净，离离宝缝分。纤腰非学楚，宽带为思君。” 
<br>
<br>
<br>　　○尔公尔侯 
<br>
<br>
<br>　　宋人经义云：“以尔为公，则夙夜在公；以尔为侯，则谨尔侯度。劳於王事，逸无期矣；职思其忧，豫无期矣。何如怡然处顺，慎哉尔之优游，确乎不拔，勉哉尔之遁思乎？”盖为国家计，则深惜贤者之去；为贤者计，则又深体其情之不容不去也。此深得诗人之旨，可补《诗传》之未备，故特录之。 
<br>
<br>
<br>　　○僧皎然冬日送客 
<br>
<br>
<br>　　“平明走马上村桥，花落梅溪雪未消。日短天寒愁送客，楚山无限路迢迢。”无酸馅气，佳甚。 
<br>
<br>
<br>　　○僧无鄴落叶诗 
<br>
<br>
<br>　　“绕巷夹溪红，萧条逐北风。别林遗宿鸟，浮水感鸣蛩。石小埋初尽，枝长叶未终。带霜书丽什，闲读白云中。”句虽太巧，亦建党思量不到也。 
<br>
<br>
<br>　　○褥纟急芙蓉 
<br>
<br>
<br>　　《集韵》：“缝衣曰纟急。”今俗云穿针纟急线是也。杜诗“褥纟急绣芙蓉”，而字借“隐”。 
<br>
<br>
<br>　　○铜虹晓虹 
<br>
<br>
<br>　　器物疑识有王氏铜虹烛锭，“虹”与“缸”同，如汉赋“金缸衔壁”、唐诗“银缸斜背解明珰”之类也。李贺诗：“飞燕上帘钩，晓虹屏中碧。”亦谓贵人晏眠而晓灯犹在缸也。 
<br>
<br>
<br>　　○朅来 
<br>
<br>
<br>　　今文语辞“朅来”“聿来”，不知所始。按《楚辞》：“车既驾兮朅而归，不得见兮心伤悲。”旧注：“朅，去也。”又按《吕氏春秋》：“胶鬲见武王于鲔水曰：‘西伯朅去？无欺我也。’武王曰：‘不子欺，将伐殷也。’胶鬲曰：‘朅至？’武王曰：‘将以甲子日至。’”注：“朅，何也。”若然，则“朅”之为言“盍”也。若以解《楚辞》，则谓“车既驾矣，盍而归乎”，以不得见而心伤悲也，意尤婉至。则今文所袭用“朅来”者，亦谓“盍来”也，非是发语之辞矣。《文选》注刘向七言曰“朅来归耕永自疏”，颜延年《秋胡妻》诗曰“朅来空复辞”，义皆谓“盍来”，始通。 
<br>
<br>
<br>　　○靺鞨 
<br>
<br>
<br>　　靺鞨，国名，古肃慎地也。其地产宝石，大如巨栗，中国谓之“靺鞨”。文与可《硃樱歌》云：“金衣珍禽弄深樾，禁籞硃樱斑若缬。上幸离宫促荐新，藤篮宝笼貂珰发。凝霞作丸珠尚软，油露成津蜜初割。君王午坐鼓《猗兰》，翡翠一盘红靺鞨。”葛鲁卿《西江月》词云：“靺鞨余红带柳，琉璃涨绿平桥。人间花月见新妖，不数江南苏小。恨寄飞花蔌蔌，情随流水迢迢。鲤鲁风送木兰桡，回棹荒鸡报晓。”二公诗词皆用靺鞨事，人罕知者，故特疏之。 
<br>
<br>
<br>　　○赋比兴 
<br>
<br>
<br>　　李仲蒙曰：“叙物以言情谓之赋，情物尽也。索物以托情谓之比，情附物也。触物以起情谓之兴，物动情也。” 
<br>
<br>
<br>　　○蔡孚打毯篇 
<br>
<br>
<br>　　“德阳宫北苑东陬，云作高台月作楼。金锤玉蓥千金地，宝杖琱纹七宝球。窦融一家三尚主，梁冀频封万户侯。容色从来荷恩顾，意气平生事侠游。共道用兵如断蔗，俱能走马入长楸。红鬣锦鬟风骤骥，黄络青丝电紫骝。奔星乱下花场里，初月飞来画杖头。自有长鸣须决胜，能驰迅足满先筹。曹王漫说弹棋妙，剧孟休矜六博投。薄暮汉宫愉泺罢，还归尧室晓垂旒。”七言排律，唐人亦不多见。初唐有此首及谢偃《新曲》、崔融《从军行》，可谓绝倡。其後则杜工部《清明》二首。此外何其寥寥乎？杨伯谦选《唐音》及取王建二首，丑恶之甚，观者自能识这。中唐则僧清江一首，温庭筠一首，皆隽永可诵。伯谦综不能取初唐三首，独不可取清江庭筠之二首乎？何所见之不同也。清江庭筠《诗品汇》忆收，兹不书。 
<br>
<br>
<br>　　○挚虞论诗赋四过 
<br>
<br>
<br>　　假象太过，则与类相远。命辞过壮，则与事相违。辨言过理，则与义相失。丽靡过美，则与情相悖。 
<br>
<br>
<br>　　○贱妾亦何为 
<br>
<br>
<br>　　古诗：“君亮执高节，贱妾亦何为。”《文选》范云《古意》诗注引之作“拟何为”，“拟”字胜“亦”字。 
<br>
<br>
<br>　　○选诗补注 
<br>
<br>
<br>　　刘履作《选诗补注》，效硃子注《三百篇》，其意良勤矣。然曲说强解，殊非作者之意。如郭璞《游仙》诗，附会於君臣治道，此何理耶？且所见寡陋，如储光羲诗：“格泽为君驾。”格泽，星名。《大人赋》“建格泽之长竿”是也。履乃云：“狮子名曰白泽。‘白’与‘格’相近，白泽即格泽也。”此何异村学究之欺小童耶？ 
<br>
<br>
<br>　　○剑门明皇诗 
<br>
<br>
<br>　　予往年过剑门关，绝壁上见有唐明皇诗云：“剑阁横空峻，銮舆出狩回。翠屏千仞合，丹伏五丁开。灌木萦旗转，仙云拂马来。乘时方在德，嗟尔勒铭才。”是诗《英华》及诸唐诗绵不载，故记於此。 
<br>
<br>
<br>　　○盘涡 
<br>
<br>
<br>　　蜀江三峡中，水波圆折者名曰盘。“盘”音“漩”。杜诗：“盘涡鹭浴底心性。”张蠙《黄牛峡》诗：“盘涡逆入嵌崆地，断壁高分缭绕天。” 
<br>
<br>
<br>　　○慧远诗 
<br>
<br>
<br>　　晋释慧远《游庐山》诗：“崇岩吐气清，幽岫栖神迹。希声春天君籁，响出山溜滴。有客独冥游，径然忘所适。挥手抚云门，灵关安足辟。留心叩玄扃，感至理弗隔。孰是腾九霄，不夺冲天翮。妙同趣自均，一悟超三益。”此霅世罕传，《弘明集》亦不载，独见於庐山古石刻耳。一作《东林寺志》。“孰是腾九霄”，与陶靖节“孰是都不营”之句同调，真晋人语也。杜子美诗：“得似庐山路，真随慧远游。”正用此事，字亦不虚。千家注杜，乃不知引此。 
<br>
<br>
<br>　　○乐曲名解 
<br>
<br>
<br>　　《古今乐录》云：“伧歌以一句为一解，中国以一章为一解。”王僧虔《启》曰：“古曰章，今曰解。解有多少，当是先诗而後声。诗叙事，声成文，必使志尽於诗，音尽於曲，是以作诗有丰约，制解有多少。又诸曲调皆有辞有声，而大曲又有‘艳’有‘趋’有‘乱’。辞者，其歌诗也。声者，若羊吾夷伊那何之类也。艳在曲之前，趋与乱在曲之後，亦犹《吴声西曲》前有和後有送也。”慎按：艳在曲之前，与《吴声》之和，若今之引子；趋与乱在曲之後，与《吴声》之送，若今之尾声。羊吾夷伊那何皆辞这馀音弱弱，有声无字，虽借字作谱而无义，若今之哩啰嗹唵吽也。知此可以读古乐府矣。 
<br>
<br>
<br>　　齐歌曰欧，吴歌曰歈，楚歌曰些，巴歌曰嬥。 
<br>
<br>
<br>　　○乐府误字 
<br>
<br>
<br>　　陕西近刻左克明《乐府》本，节郭茂倩《乐府诗集》，误字尤多，略举一二。如《读曲歌》云：“逋发不可料，憔悴为谁睹。欲知相忆时，但看裙带宽几许。”逋发谓发之散乱未料理也。“逋”字下得妙，今改作“通发”，何解也。今据郭本正之。又《乌栖曲》云：“宜城酘酒今行熟。”酘酒，重酿酒也。不知何人妄改作“投泊”。酘酒熟则有理，“投泊”岂能熟也？虽郭本亦误。按《北堂书钞》云“宜城九醖酒曰酘酒”，并引此句。晋《白纻舞》词“罗袿徐转红袖扬”，何承天《芳树曲》“微飙扬罗袿”，皆误“袿”作“鞋”。 
<br>
<br>
<br>　　○些乐城 
<br>
<br>
<br>　　《唐书》骠国之地，南尽溟海，即今滇海。北通南诏些乐城，东北距阳苴咩城六千八百。些乐，即杜诗所谓“和亲逻逤城”是也。今作摩些，其字虽异，地一也，音一也。 
<br>
<br>
<br>　　○滕王 
<br>
<br>
<br>　　杜子美《滕王亭子》诗：“民到于今歌出牧，来游此地不知还。”後人因子美之诗，注者遂谓滕王贤而有遗爱于民，今郡志亦以滕王为名宦。予考《新旧唐书》，并云元婴为荆州刺史，骄佚失度。太宗崩，集宦属燕饮歌舞，狎昵厮养。巡省部内，从民借狗求罝，所过为害，以丸弹人，观其走避则乐。及迁洪州都督，以贪闻。高宗给麻二车，助为钱缗。小说又载其召属宦妻于宫中而淫之。其恶如此。而少陵老子乃称之，所谓“诗史”者，盖亦不足信乎？未有暴于荆洪两州而仁于阆州者也。 
<br>
<br>
<br>　　○滕王此与前《民歌出牧》条说异。 
<br>
<br>
<br>　　杜工部有《滕王亭》诗，寺“揭得滕王《蛱蝶图》”，皆称滕王湛然，非元婴也。王勃记滕王阁，则是元婴耳。 
<br>
<br>
<br>　　○请急 
<br>
<br>
<br>　　杜工部《偪侧行》：“已令请急会。”黄山谷云：“晋令：急假者，五日一急，一岁则六十日。”《晋书》“车武子早急出，谒子敬，尽急而还”是也。 
<br>
<br>
<br>　　○刘贡父 
<br>
<br>
<br>　　“青袍也自公。”贡父《诗话》云：“‘也’字作‘夜’音，不可如字读也。白公云‘也向慈恩寺里游’是也。” 
<br>
<br>
<br>　　○刘须溪 
<br>
<br>
<br>　　庐陵刘辰翁会孟，号须溪，於唐人诸诗集及李杜苏黄大家，皆有批点。又有批评《三字口义》及《世说新语》，士林服其赏鉴之精博，然不知其节行之高也。余见元人张孟浩《赠须溪》诗云：“首阳饿夫甘一死，叩马何曾罪辛巳。渊明头上漉洒巾，义熙以後为全人。”盖宋亡之後，刘公竟不出仕也。噫，是与伯夷陶潜何异哉！须溪私印，古篆“三代人物”四字自许，良不为过。张孟浩盖亦同时合志者。他如闽中之谢皋羽，徽州之胡馀学，慈溪之黄东发，自以中国遗人，不屈夷狄者，不知其几。宋朝待士之厚，其效可验矣。 
<br>
<br>
<br>　　○刘须溪 
<br>
<br>
<br>　　世以刘须溪为能赏音，为其於《选》诗、李杜诸家皆有批点也。予以为须溪元不知诗，其批《选》诗首云：“诗至《文选》为一厄。五言盛於建安，而勃窣为甚。”此言大本已迷矣。须溪徒知尊李杜，而不知《选》诗又李杜之所自出。予尝谓须溪乃开剪截罗缎铺客人，元不曾到苏杭南京机坊也。 
<br>
<br>
<br>　　○刘静修跋王子端书“子端衰衣超辽海，後学一变争奇新。黄山惊叹竹谿泣，锺鼎《骚雅》潜精神。”默翁语也。“雪溪仙人诗骨清，画笔尚馀诗典刑。声光旧塞天壤破，议论今著兒曹轻。”遗山语也。二公之言必有能辨之者。东坡谓书至於颜柳，而锺王之法益微；诗至於李杜，而魏晋以来高风绝尘亦少衰矣。硃文公亦以为然。默翁盖知此者，是以不取於子端矣。子端名庭筠，号雪溪。黄山，赵秉文也。竹谿，党学士也。默翁，徒单修撰也。 
<br>
<br>
<br>　　○刘禹锡诗 
<br>
<br>
<br>　　元和以後，诗人之全集可观者数家，当以刘禹锡为第一。其诗入选及人所脍炙，不下百首矣。其未经选，全篇如《棼丝瀑》云：“飞流透嵌隙，喷洒如丝棼。含晕迎初旭，翻光破夕曛。馀波绕石去，碎响隔溪闻。却望琼沙际，逶迤见脉分。”乐府绝句云：“大め高帆一百尺，新声促柱十三弦。扬州市里商人女，来占西江明月天。”《咏砚》云：“烟岚馀斐亹，水墨两氤氲。好与陶贞白，松窗写紫文。”《咏莺杂体》云：“莺能语，多情。春将半，天欲明。始逢南陌，复集东城。林疏时见影，花密但闻声。营中缓催短笛，楼上欲定哀筝。千门万户垂杨里，百啭如簧烟景晴。”五言摘句，如：“桃花迷隐迹，椶叶慰忠魂。”又：“残兵疑鹤唳，空垒辨乌声。”又：“路尘高出树，山火远连霞。”又：“登台吸瑞景，飞步翼神飙。”《咏花》云：“香归荀一作陶令宅，艳入孝王家。”《园景》云：“傅粉琅玕节，薰香菡萏茎。榴花裙色好，桐子药丸成。”《妓席》云：“容华本南国，妆束学西京。月落方收鼓，天寒更炙笙。”七言，如：“中国书流让皇象，北朝文士重徐陵。”又：“桂岭雨馀多鹤迹，茗园晴望似龙鳞。”又：“连樯估客吹羌笛，荡桨巴童歌《竹枝》。”又：“眼前名利同春梦，醉里风情敌少年。”又：“野草芳菲红锦地，游丝撩乱碧罗天。”又：“青城三百九十桥，夹岸硃楼隔柳条。”又：“三花秀色通春幌，十字春波绕宅墙。”又：“海峤新辞永嘉守，夷门重见信陵君。”又：“水底远山云似雪，桥边平岸草如烟。”又《外集》有《观舞》一首云：“山鸡临清镜，石燕赴遥津。何如上客会，长袖入华裀。体轻若无骨，观者皆耸神。曲尽回身去，层波犹注人。”宛有六朝风致，尤可喜也。刘全集今多不传，予旧选之为句图，今录其尤著者於兹云。 
<br>
<br>
<br>　　○刘言史乐府杂词 
<br>
<br>
<br>　　“蝉翼红冠粉黛轻，云和新教羽衣成。月光如雪金阶上，迸却玻璃义甲声。”义甲，妓女弹筝护甲也，替指，或以银，或以玻璃，杜诗“银甲弹筝卸”是也。其曰“义甲”者，甲外有甲曰义，如假髻曰义髻，乐有义嘴笛，衣服有义栏，皆外也。项羽目所立楚王为义帝，以义男义女视之，其无道而猾贼甚矣，身死东城，讵非兆於此乎？ 
<br>
<br>
<br>　　○刘言史诗 
<br>
<br>
<br>　　刘言史《萧湘舟中听夷女唱暧乃歌》云：“夷女采山蕉，缉纱浸江水。野花满髻妆粉红，闲歌《暧乃》深峡里。《暧乃》知从何处生？当年泣舜断肠声。翠华寂寞婵娟没，绿筿空馀红泪情。青烟冥冥覆杉桂，崖壁凌天风雨细。昔人怨恨此地遗，碧杜缃蕤含怨姿。清猿未尽鼯鼠切，汨水流到湘妃祠。北人莫作萧湘游，九疑云入苍梧愁。”《暧乃》，楚人歌也。《元结集》作“款乃”，字不同而义一。此诗世亦罕传，且录之。 
<br>
<br>
<br>　　○刘驾绝句 
<br>
<br>
<br>　　刘驾，晚唐人。诗一卷，余家旧有之，今逸其本。尝记其四首，其一《春夜》云：“一别杜陵归未期，祇凭魂梦接亲知。近来欲睡浑难睡，夜夜夜深闻子规。”其二《秋怀》云：“岁岁干戈阻路歧，望山心切与心违。秋来何处开怀抱，日日日斜空醉归。”《望月》云：“清秋新霁与君同，江上高楼倚碧空。酒尽露零宾客散，更更更漏月明中。”《晚登成都迎春阁》云：“硃栉凭阑眺锦城，烟笼万井二江明。香风满阁花满树，树树树头啼晓莺。”诗颇新异，聊为笔之。近阅司马才仲《无题》二首云：“香梦依稀逐渐云，桃根渡口惜离分。春愁满纸无多句，句句句中多为君。”其二：“肌生香雪步生莲，一捻腰肢一捻年。频见樽前浑不语，心心心在阿谁边。”盖效之也。 
<br>
<br>
<br>　　○刘驾诗 
<br>
<br>
<br>　　刘驾诗体近插，无可采者，独“马上续残梦”一句，千古绝唱也。东坡改之作“瘦马兀残梦”，便觉无味矣。 
<br>
<br>
<br>　　○刘元济诗 
<br>
<br>
<br>　　近览《庐山旧志》，见唐人刘元济《经庐岳回望江州想洛阳有作》云：“龟山帝始营，龙门禹初凿。出入经变化，府仰凭寥廓。未若兹山功，连延并巫霍。东北流艮象，西南距坤络。宏阜自郁盘，高烟复回薄。热入紫桑渚，阴开彭蠡。九江杳无际，七泽纷相错。云霞散吴会，风波腾鄬鄀。迹随造化久，利与乾坤博。肹响积气通，纷纶潜怪作。石渠忽见践，金房安可托。地入天子都，岩有仙人药。二閟几迢递，三宫何儵爚。咫尺穷杳冥，跬步皆恬漠。才惊羽翰幽，居静龙蛇蠖。明牧振雄词，棣华殊灼烁。盛业匡西夏，深谋赞禹亳。黄云拂鼎飞，绛气横川跃。佐历符贤运，人期梦天爵。礼乐富垂髫，诗书成舞勺，清辉靖嵒电，利器腾霜锷。游圣挹衢樽，邻畿恭木铎。墙仞包武侯，波澜控文若。旋闻刈翘薪，遽睹折葵藿。稷卨序揆图，良平公辅略。重臣资出守，英籓谅求谟。豫樟观伟材，江洲访灵崿。阳岫晚氛氲，阴崖莫萧索。雌伏屡鲸奔，雄飞更鸷搏。惊垒透烟霞，腾猿乱枝格。故园有归梦，他山非行乐。他乡徒可游，湟涧终旋泊。景物观淮海，云霄望河洛。城阙紫微星，图书玄扈阁。神功多粉绘，元气犹斟酌。丞相下南宫，将军趋北洛。横簪并附蝉，列鼎俱调鹤。四野时迷路，五月先投仑。池榭宣琼管，风花乱珠箔。旧游劳寤寐，新知无悦乐。天寒欲赠言，岁暮期交约。夜琴清玉柱，秋灰变缇幕。风云动翰林，宫徵调文龠。言泉激为浪，思绪飞成缴。千里挥珠玑，五采含丹雘。锺鼓旋惊鷃，瑾瑜俄抵鹊。窃价惭庸怠，叨声逾寂寞。长望恨南溟，居然翳东郭。”此诗绮绘焕发，比兴温然，虽王杨卢骆，未能先也。然不甚流传，而王周李山甫林宽卢延逊周晏胡曾之徒鄙猥俚贱，优人羞道者，乃有集行世。噫，至言不出，俗言胜也，文亦有幸不幸哉！ 
<br>
<br>
<br>　　○刘後村三诗 
<br>
<br>
<br>　　刘後村集中三乐府效李长吉体，人罕知之，今录於此。其一《李夫人招魂歌》云：“秦王女兒吹凤箫，泪入星河翻鹊桥。索娥划袜踏玉兔，回望桂宫一点雾。粉红小堞没柳烟，白茅老仙方睡圆。寻愁不见入香髓，露花点衣碧成水。”其二《赵昭仪春浴行》：“花奴一双鬓垂耳，绿绳夜汲露桃蕊。青桂寒烟湿不飞，玉龙呵暖红薇水。翠靴踏云云帖妥，燕钗微卸香丝。小莲夹拥真天人，红梅犯雪放一朵。鸾锦屏风尽水月，抱颈唼兰叶。刘郎散却金饼归，笑引香绡护痴蝶。”其三《东阿王纪梦行》：“月青露紫罗衾白，相思一夜贯地脉。帝遗纤阿控紫鸾，昆仑低下海如席。曲房小幄双杏坡，玉凫吐麝董锦窠。软香蕙雨衩钗湿，矞云三尺生红靴。金蟾吞漏不入咽，柔情一点蔷薇雪。海山重结千年期，碧桃小核生孙枝，精移神骇屏山知。”三计皆佳，不可云宋无诗也。 
<br>
<br>
<br>　　○刘原父喜雨诗 
<br>
<br>
<br>　　刘原父《喜雨》诗云：“凉风响高树，清露坠明河。虽复夏夜短，已觉秋气多。艳肤丽华烛，皓齿扬清歌。临觞不肯醉，奈此粲者何。”此诗无愧唐人，不可云宋无诗也。 
<br>
<br>
<br>　　○刘绮庄扬州送人 
<br>
<br>
<br>　　“桂楫木兰舟，枫江竹箭流。故人从此去，远望不胜愁。落日低帆影，归风引翟讴。思君折杨柳，泪尽武昌楼。”龚明之《中兴纪闻》云：“唐人刘绮庄为昆山尉，研穷古今缃帙，所积甚富，尝分类应用事注释于下，如《六帖》之状，号《昆山编》，今其书尚存。” 
<br>
<br>
<br>　　○刘勰论文 
<br>
<br>
<br>　　刘勰云：“铅黛所以饰貌，而盼倩生於淑姿；文采所以饰言，而辩丽本於情性。”予尝戏云：“美人未尝不粉黛，粉黛未必皆美人。奇才未尝不读书，读书未必皆奇才。” 
<br>
<br>卷十三 
<br>
<br>
<br>
<br>
<br>
<br>　　○刘三娘光宅寺见少年头陀有感 
<br>
<br>
<br>　　“长廊欣目送，广殿悦逢迎。何当曲房里，幽隐无人声。两叶虽为赠，交情永未因。同心何处切，栀子最关人。”韩翃“槟榔满把能消酒，栀子同心好赠人”，正用此事。 
<br>
<br>
<br>　　○刘希夷江南曲 
<br>
<br>
<br>　　“暮宿南州草，晨行北岸林。日悬沧海阔，水隔洞庭深。烟景无留意，风波有异浔。岁游难极目，春戏易为心。朝夕无荣遇，芳菲已满襟。”“艳唱潮初落，江花露未晞。春洲惊翡翠，硃服弄芳菲。画舫烟中浅，青阳日际微。锦帆冲浪湿，罗袖拂行衣。含情罢所采，相叹惜流辉。”“君为陇西客，妾遇江南春。朝游舍灵果，夕采弄风苹。果气时不歇，苹花日以新。以此江南物，持赠陇西人。空盈万里怀，欲赠竟无因。”“皓如楚江月，霭若吴岫云。波中自皎洁，山上亦氤氲。明月留照妾，轻云持赠君。山川各离散，光气乃殊分。天涯一为别，江北不相闻。”“舣舟乘潮去，风帆振早凉。潮平见楚甸，天际望维扬。洄氵斥各千里，烟波接两乡。云明江屿出，日照海流长。此中逢岁晏，浦树落花芳。”“暮春三月晴，维扬吴楚城。城临大江汜，回映洞蒲清。晴云曲金阁，珠箔碧云里。月明芳树君鸟飞，风过长林杂花起。可怜离别谁家子，一至於此情何已。”“北堂红草盛丰茸，南湖碧水照芙蓉。朝游暮起金花尽，渐觉罗裳珠露浓。自惜铅华三五岁，已叹关山千万重。情人一去无还日，欲赠怀芳恨不逢。”“忆昔江南全盛时，平生怨在长洲曲。冠盖星繁江水上，冲风飘落洞庭绿。落花罥袖红纷纷，朝霞高阁洗晴云。谁言此处婵娟子，珠玉为心以奉君。”希夷八诗，柔情绮语，绝妙一时，宜乎招宋延清之妒也。 
<br>
<br>
<br>　　○刘文房诗 
<br>
<br>
<br>　　刘文房诗：“已是洞庭人，犹看灞陵月。”孟东野诗：“长安日下影，又落江湖中。”语意相似，皆寓恋阙之意。然总不若王仲宣云“南登灞陵岸，回首望长安”，涵蓄蕴藉，自然不可及也。 
<br>
<br>
<br>　　○刘之遴酬江总诗 
<br>
<br>
<br>　　“上位居崇礼，寺署邻栖息。忌闻晓驺唱，每畏晨光赩。高谈意未穷，晤对赏无极。探急共遨游，休沐忘退食。曷用消鄙吝，枉趾观颜色。下上数千载，扬确吐胸臆。”探急谓其请急也。古云请急，今曰给假。 
<br>
<br>
<br>　　○叚蟆陵 
<br>
<br>
<br>　　白乐天诗：“自言本是京城女，家在叚蟆陵下住。”叚蟆陵在长安。谢良辅诗：“取酒叚蟆陵下，家家守岁传卮。”齐己诗：“翠楼春酒虾蟆陵，长安少年皆共矜。” 
<br>
<br>
<br>　　○锒铛 
<br>
<br>
<br>　　《后汉书》：“崔烈以银铛锁。”上音当。锒铛，大锁也。今多讹作金银之“银”，至有“银锁三公脚，刀撞仆射头”之句。其传讹习舛如此。 
<br>
<br>
<br>　　○论诗画 
<br>
<br>
<br>　　东坡先生诗曰：“论画以形似，见与兒童邻。作诗必此诗，定知非诗人。”言画贵神，诗贵韵也。然其言有偏，非至论也。晁以道和公诗云：“画写物外形，要物形不改。诗传画外意，贵有画中态。”其论始为定，盖欲以补坡公之未备也。 
<br>
<br>
<br>　　○涩浪 
<br>
<br>
<br>　　蔡衡仲一日举温庭筠《华清宫》诗“涩浪浮琼砌，晴阳上彩斿”之句，问予曰：“涩浪，何语也？”予曰：“子不观营造法式乎？宫墙基，自地上一丈馀，叠石凹入如崖险状，谓之叠涩。石多作水文，谓之涩浪。”衡仲叹曰：“不通《水经》，知涩浪为何等语耶。”因语予曰：“古人赋《景福灵光含元》者，一一皆通水经，以郭熙界画楼阁知之耳。” 
<br>
<br>
<br>　　○萧遇诗 
<br>
<br>
<br>　　萧遇《春日》诗：“水堤烟报柳，山寺雪惊梅。”唐人赏之，谓不减庾子山。 
<br>
<br>
<br>　　○萧子显春别 
<br>
<br>
<br>　　“江东大道日华春，垂杨挂柳扫轻尘。淇水昨送泪沾巾，红妆宿昔已迎新。昨别下泪而送旧，今已红妆而迎新。”娼楼之本色也。六朝君臣，朝梁暮陈，何异於此。 
<br>
<br>
<br>　　○萧纪巫峡诗 
<br>
<br>
<br>　　巫峡七百里，巴水三回曲。黄牛隐复见，清猿断还续。 
<br>
<br>
<br>　　○萧悫春庭晚望 
<br>
<br>
<br>　　“春庭聊综望，春台自相引。窗梅落晚花，池竹间新。”“泉鸣知水急，云来觉山近。不愁花不飞，只畏花飞尽。”二诗载入《千里面谈》《寄张禺山》。 
<br>
<br>
<br>　　○学选诗 
<br>
<br>
<br>　　李太白终始学《选》诗。杜了美好者亦我是效《选》诗，後渐放手，初年甚精细，晚年横逸不可当。 
<br>
<br>
<br>　　○竖子 
<br>
<br>
<br>　　阮籍登广武而叹曰：“时无英雄，使竖子成名。”岂谓沛公为竖子乎？伤时无刘项也。竖子指晋魏间人耳。李太白诗：“沉醉呼竖子，狂言非至公。”亦误认嗣宗语也。东坡诗：“聊兴广武叹，不待雍门弹。” 
<br>
<br>
<br>　　○树如荠 
<br>
<br>
<br>　　《罗浮山记》云：“望平地树如荠。”自是俊语。梁戴暠诗“长安树如荠”，用其语也。後人翻益工，薛道衡诗：“遥原树若荠，远水舟如叶。”孟浩然诗：“天边树若荠，江畔洲如月。” 
<br>
<br>
<br>　　○卫象吴宫怨 
<br>
<br>
<br>　　“吴王宫阙临江起，不卷珠帘见江水。晓气晴来双阙间，潮声夜落千门里。句践城中非旧春，姑苏台上起黄尘。只今惟有西江月，曾照吴王宫里人。”此诗与王子安《滕王阁》诗相似，少诵之，知为初唐人无疑，而未有明证。偶阅《李峤集》，有《咏卫象饧丝结》，知为巨山。同时高棅选唐诗，乃收之晚唐，不考之甚矣。 
<br>
<br>
<br>　　○横浦论诗 
<br>
<br>
<br>　　横浦张九成谓王粲《赠蔡子笃》诗大有变风之思，嵇叔夜《送秀才从军》诗有古诗人之风，刘公幹《赠从弟诗》，有《国风》馀法。 
<br>
<br>
<br>　　○避贤 
<br>
<br>
<br>　　杜诗“衔杯乐圣称避贤”，用李适之“避贤初罢相，乐圣且衔杯”句也。今本作“世贤”，非。“更取楸花媚远天”，今本作“椒花”，非。椒花色绿，与叶无辨，不可言媚。 
<br>
<br>
<br>　　○锦衣夜不襞 
<br>
<br>
<br>　　王子安《临高台》云：“锦衣夜不襞，罗帷昼未空。歌屏朝掩翠，妆镜晚窥红。”“锦衣夜不襞”应“妆镜晚窥红”，“罗帷昼未空”应“歌屏朝掩翠”，形容富室豪家恣情极乐，反易昼夜，最有深意。今本为妄人改窜作“锦衣昼不襞，罗帷夕未空”，此乃常事，不足咏也。 
<br>
<br>
<br>　　○双鲤 
<br>
<br>
<br>　　古乐府诗：“尺素如残雪，结成双鲤鱼。要知心里事，看取腹中书。”据此诗，古人尺素结为鲤鱼形即缄也，非如今人用蜡。《文选》：“客从远方来，遗我双鲤鱼。”即此事也。下云烹鱼得书，亦譬况之言耳，非真烹也。五臣及刘履谓古人多於鱼腹寄书，引陈涉罩鱼倡祸事证之，何异痴人说梦邪！ 
<br>
<br>
<br>　　○萤诗 
<br>
<br>
<br>　　唐刘禹锡《秋萤引》云：“汉陵秦苑遥苍苍，陈根腐叶秋萤光。夜空寂寥金气净，千门九陌飞悠扬。纷纶辉映半明灭，金炉星喷灯花发。露华洗濯清风吹，攒茅不定招摇垂。高丽罘罳过蛛网，斜历璇题舞罗幌。曝衣楼上拂香裙，承露台前转仙掌。槐市诸生夜对书，北窗分明辨鲁鱼。行子东山起征思，中郎骑省悲秋气。铜雀人归自入帘，长门帐空来照泪。谁言向晦常自明，见童走步娇女争。天生有光非自衒，远近低昂暗中见。撮蚊妖鸟亦夜飞，翅如车轮人不见。”宋张文潜《熠熠行》云：“碧梧含风夏夜清，林塘五月初飞萤。翠屏玉簟起凉意，一点秋心从此生。方池水深凉雨集，上下辉辉乱凝碧。幸因帘卷到华堂，不畏人惊照凉夕。汉宫千门连万户，夜夜荧煌暗中度。光流太液池上波，影落金盘月中露。银阙茫茫玉漏迟，年年为尔足愁思。长门怨妾不成寐，团扇美人还赋计。避暑风廊人语悄，阑下扑来罗扇小。已投幽室夜分明，更伴残星天未晓。君不见建章宫殿洛阳西，破瓦颓垣今古悲。荒榛芜草无人迹，只有秋来熠熠飞。”刘禹锡张文潜二集今不传，余家有之，兼爱二诗之工，故录之於此。昔年余寓居大理三塔寺，榛莽满目，飞萤数万如白昼。余戏相从诸生曰：“车胤见此，不必囊萤。隋炀帝见此，不必下诏搜索矣。”因作《流萤篇》。何仲默枕藉杜诗，不观馀家，其於六朝初唐未数数然也。与予及薛君采言及六朝初唐，始恍然自失，乃作《明月流萤》二篇拟之，然终不若其效杜诸作也。如予此篇，明珠按剑及鲲鹏斥鷃，皆与流萤无效涉，可以知诗之难矣。 
<br>
<br>
<br>　　○数回细写愁仍破 
<br>
<br>
<br>　　杜诗：“数回细写愁仍破。”写，洗野切。《礼记》：“器之溉者不写，其馀皆写。”注谓传之器中，《史记》：“始皇三十五年，写蜀荆地材，皆至关中。三十六年，每破诸侯，写放其宫室，作之咸阳。”《左传》注：“写器令空。”《东观汉记》：“封车载货，写之权门。”晋郤夫人语二弟云：“倾筐倒写。”又四夜切。《石鼓》文：“宫车其写。”义与“卸”通。舍车解马曰写，舟车出载亦曰写。 
<br>
<br>
<br>　　○艛冓 
<br>
<br>
<br>　　艛冓，小船名，音“搂构”，见《吕蒙传》。白乐天诗：“两片红旗数声鼓，使君艛冓上巴东。”又：“箳篂州乘送，艛冓骚船迎。”又：“还乘小艛艓，却到古湓城。”“艓”当作“冓”字之误也。 
<br>
<br>
<br>　　○锦城丝管 
<br>
<br>
<br>　　唐人乐府多唱诗人绝句，王少伯李太白为多。杜子美七言绝近百，锦城妓女独唱其《赠花卿》一首，所谓“锦城丝管日纷纷，半入江风半入云。此曲只应天上有，人间能得几回闻”也。盖花卿在蜀，颇僭用天子礼乐，子美作此讽之，而意在言外，最得诗人之旨。当时妓女独以此诗入歌，亦有见哉。杜子美诗，诸体皆有绝妙者，独绝句本无所解。而近世乃效之而废诸家，是其真识冥契，犹在唐世妓人之下乎？ 
<br>
<br>
<br>　　○钱珝咏史珝音许。 
<br>
<br>
<br>　　“负罪将军在北朝，秦淮芳草绿迢迢。高台爱妾魂应断，始拟邱迟一为招。”此咏梁将军陈伯玉之事。伯玉负罪，自梁奔魏，其後邱迟以书招之，有云：“江南三月，草长莺啼，杂花乱开。”又曰：“高台未倾，爱妾犹在。”诗皆用书中语，括书咏史如此，射雕手也。如胡曾汪遵，不堪为奴仆矣。 
<br>
<br>
<br>　　○险诨句 
<br>
<br>
<br>　　吴均诗：“秋风泷白水，雁足印黄沙。”为沈约所笑。唐人以此句为险诨句，传奇诗多有之，沈青箱“夜月琉璃水，春风卵色天”是也。韩退之“水作青罗带，山如碧玉簪。”杜牧诗：“钱塘鹦鹉绿，吴岫鹧鸪斑。”东坡诗：“山为翠浪涌，水作玉虹流。”大家亦时有之也。 
<br>
<br>
<br>　　○草 
<br>
<br>
<br>　　杜工部有《除草》诗云：“草有害於人。”“”音“燅”，蜀名麻，或作“荨”，非。 
<br>
<br>
<br>　　○濂溪诗 
<br>
<br>
<br>　　《濂溪集和费令游山》诗云：“是处尘劳皆可息，时清终未忍辞官。”此乃由衷之语，有道之言，所以不可及也。今之人，口为怀山之言，暗行媚灶之计，良可恶也。唐僧昙秀云：“住山人少说山多。”杜牧云：“尽道青山归去好，青山曾有几人归。” 
<br>
<br>
<br>　　○蕃马胡兒 
<br>
<br>
<br>　　宋柳如京《塞上》诗：“鸣骹直上一千丈，天静无风声正乾。碧眼胡兒三百骑，尽提金勒向云看。”其诗宋人盛称之，好事者多图于屏障，今犹有其稿本。唐人好画蕃马于屏，《花间》词云“细草平沙，蕃马小屏风”是也。又曲有《伊州》、《凉州》、《氏州》，後卒有禄山吐蕃之变。宋人爱图鸣骹胡兒，卒有金元之祸。元人曲有“入破”“急煞”之名，未几而乱。 
<br>
<br>
<br>　　○邻舍诗 
<br>
<br>
<br>　　陈张正见《邻舍》诗曰：“檐高同落照，巷小共飞花。”符载诗：“绿迸穿篱笋，红飘隔户花。”于鹄诗：“蒸藜尝共灶，浇薤亦同渠。传屐朝寻药，分灯夜读书。”刘长卿：‘鸡声共林巷，烛影隔茅茨。“徐锴诗：”井泉分地脉，碪杵共秋声。“梅圣俞诗：’篱根分井口，壁隙透灯光。”总不如杜工部《赠硃山人》云：“相近竹参差，相过人不知。幽花欹满树，曲水细通池。归客村非远，残樽席更移。看君多道气，从此数相随。”浑成不见剞劂，而句句切题。 
<br>
<br>
<br>　　○邻舟诗 
<br>
<br>
<br>　　括苍鲍钦止诗集，余旧见之，其中《与荣子阳郑公华白朐山邻舟行》一首，颇得邻舟江行之趣，余爱而诵之，今录於此：“舟行有後先，相去能几许。铿轰金鼓声，见面不得语。水花来幽香，岸柳过疏雨。登舻各乘流，解帆会联浦。携我小龙团，睡起就君煮。” 
<br>
<br>
<br>　　○凝音佞 
<br>
<br>
<br>　　《诗》：“肤如凝脂。”“凝”音“佞”。唐诗：“日照凝红香。”白乐天诗：“落絮无风凝不飞。”又：“舞繁红袖凝，歌切翠眉愁。”又：“舞急红腰凝，歌迟翠黛低。”徐幹臣词：“重省别时，泪渍罗巾犹凝。”张了野词：“莲台香烛残痕凝。”高宾王词：“想莼汀水云愁凝，闲蕙帐猿鹤悲吟。”柳耆卿词：“爱把歌喉当筵逞，遏天边乱云愁凝。”今多作平音，失之，音律亦不协也。 
<br>
<br>
<br>　　○凝笳叠鼓 
<br>
<br>
<br>　　谢玄晖《鼓吹曲》：“凝笳翼高盖，叠鼓送华辀。”李善注：“徐引声谓之凝，小击鼓谓之叠。”岑参《凯歌》：“鸣笳攂鼓拥回军。”急引声谓之鸣，疾击鼓谓之攂。凝笳叠鼓，吉行之文仪也。鸣笳攂鼓，师行之武备也。诗人之用字不苟如此，观者不可草草。 
<br>
<br>
<br>　　○谚语有文理 
<br>
<br>
<br>　　谚语云：“三九二十七，篱头吹觱栗。”言冬至後寒风吹篱落，有声如觱栗也。合于《庄子》“万窍怒号”之说，而可以为《豳风》“一之日觱发”之解矣。贾人之铎，可以谐黄锺。田夫之谚，而契周公之诗。信乎六律之音出于天籁，五性之文发於天章，有不待思索勉强者，此非自然之诗乎？余尝戏集谚语为古人诗词中所引者数条，今附于此。“月如弯弓，少雨多风。中仰瓦，不求自下。”罗景纶诗用之。“朝霞不出市，暮霞走千里。”范石湖诗用之。“乾星照湿土，来日依旧雨。”王建诗用之。“照泥星出依然黑，烂漫庭花不肯休。”“砲车云”。东坡诗用之。“今日江头风势恶，砲车云起雨欲作。”“风花云起，下散四野，如烟雾也。”晁无咎诗用之。“明日扬帆应复驶，蒸云散乱作风花。”“日没胭脂红，无雨也有风。”梅圣俞诗用之。“日脚射空金镂直，西望千山万山赤。野老先知雨又风，明日望此重云黑。”“东晴，丁雨”，则《诗》所谓“朝隮于西，崇朝其雨”也。“霜淞打雪淞，贫兒备饭甕”，则东坡诗所谓“敢怨行役劳，助尔歌饭甕”也。“日晕主雨，月晕主风”，则梅圣俞所谓“月晕每多风，灯花先作喜。明日挂归帆，春湖能几里”也。“天河中有黑云，谓之黑猪渡河，主雨”，则萧冰崖所谓“黑猪渡河天不风，苍龙衔烛不敢红”也。“秋甲子雨，禾头生耳”，则杜工部所谓“禾头生耳禾穗黑”也。他如“雨洒上元灯，云掩中秋月”，又“黄梅寒，井底乾”，又云“河射角，好夜作。犁星没，水生骨”，又云“春寒四十五，贫兒市上舞。贫兒且莫夸，且过桐子花”，又云“黄梅雨未过，冬青花未破。冬青花已开，黄梅再不来”，又云“舶棹风云起，旱魃深欢喜”，又云：“商陆子熟，杜鹃不哭”，皆为唐宋诗人引用。若陆玑《诗疏》引谚云“黄栗留，看我麦黄椹黑否”，《诗疏》引“蜻蛚鸣，衣裘成。蟋蟀鸣，懒妇惊”，夏小正注引“天河东西，浆洗寒衣”，《国语》注引古语“上长冒橛，陈根可拔，耕者急发”，《四民月令》引农谣“三月昏，参星夕。杏叶盛，桑叶白”，又云“杏子开花，可耕白沙”，又“贷我东墙，偿我白梁”，先儒皆以解经，不但诗词之资而已。诗询刍尧，舜察迩言，良有以哉？ 
<br>
<br>
<br>　　○颜谢诗评 
<br>
<br>
<br>　　沈约云：“延年体裁明密，灵运兴会标举。” 
<br>
<br>
<br>　　○薰风啜茗 
<br>
<br>
<br>　　杜子美《何将军山庄》诗：“薰风啜茗时。”今本作“春风”，非。此诗十首，皆一时作。其曰“千章夏木清”，又曰“红绽雨肥梅”，皆是夏景可证。 
<br>
<br>
<br>　　○攂鼓 
<br>
<br>
<br>　　岑参《凯歌》：“鸣笳攂鼓拥回军。”今本“攂”作“叠”，非。近制启明定昏，鼓三通曰发攂，当用此字，俗作“擂”，非。“攂”亦俗字，然差善於“擂”。古乐府：“官家出游雷大鼓。”“雷”转作去声用。 
<br>
<br>
<br>　　○聂夷中公子行 
<br>
<br>
<br>　　“花枝满墙头，花里谁家楼。美人楼上歌，不是古梁州。”伤新声日繁，古调日微也。 
<br>
<br>
<br>　　○○ 
<br>
<br>
<br>　　沈佺期有《夜泊越州》诗云：“萦海若，霹雳耿天吴。”“”盖指风也，字书不载此二字。 
<br>
<br>
<br>　　○薄音婆 
<br>
<br>
<br>　　王昌龄《塞上》诗：“故瓶落膊紫薄寒，碑叶城西秋月圆。明敕星驰封宝剑，辞君一夜斩楼兰。” 
<br>
<br>
<br>　　○储光羲七言律 
<br>
<br>
<br>　　储光羲诗五卷，五言古诗过半，七言律止《田家即事》一首而已。“桑柘悠悠水蘸堤，晚风晴景不妨犁。高机犹织卧蚕子，下坂饥逢饷馌妻。杏色满林羊酷熟，麦凉浮陇雉媒低。生时乐死皆由命事在蠊天迥不迷。” 
<br>
<br>
<br>　　○储诗 
<br>
<br>
<br>　　储光羲诗：“落日烧雾明，农夫知雨止。”耿湋诗：“向人微月在，报雨早霞生。”此即谚所谓“朝霞不出市，暮霞走千里”也。刘禹锡《武陵》诗：“积阴春暗度，将霁雾先昏。”耿湋诗：“晚雷期稔岁，重雾报晴天。”皆用老农占验语。予旧日《秋成》诗云：“草头占月晕，米价问天河。”亦用谚语“月晕长江水，日晕草头空”，又“七月七夕，视天河显晦，卜米价丰歉”，盖老农有验之占云。 
<br>
<br>
<br>　　○谣作[B11?] 
<br>
<br>
<br>　　《尔雅》曰：“徒歌曰谣。”《说文》“谣”作“[B11?]”，注云：“[B11?]，从肉言。”今按徒歌不谓者，用丝竹相和也。肉言歌者，人声也，出自胸臆，故曰肉言。童子歌曰童[B11?]，以其言出自其胸臆，不由人教也。晋孟嘉云：“丝不如竹，竹不如肉。”唐人谓徒歌曰肉声，即《说文》肉言之义也。 
<br>
<br>
<br>　　○衡州 
<br>
<br>
<br>　　《衡州诗》云：“悠悠委薄俗，郁郁回刚肠。”此语甚悲。许彦周《诗话》云：“昔蒯通读《乐毅传》而涕，後之人亦当有味此而泣者也。” 
<br>
<br>
<br>　　○簏簌 
<br>
<br>
<br>　　唐李郢诗：“薄雪燕蓊紫燕钗，钗垂簏簌抱香怀。一声歌罢刘郎醉，脱取明金压绣鞋。”簏簌，下垂之貌。又作“Λ”。李贺《春坊正字剑子歌》：“挼丝团金悬Λ。”其义一也。薛君采语予云。 
<br>
<br>
<br>　　○烛剪诗 
<br>
<br>
<br>　　元武伯英《咏烛剪》诗：“啼残瘦玉兰心吐，蹴落春红燕尾香。”为一时所赏。国朝古廉李公时勉《咏剪刀》诗：’吴绫剪处鱼吞浪，蜀锦裁时燕掠霞。深院响传春昼静，小楼工罢夕阳斜。“公之直节清声，而诗妩媚如此，信乎赋梅花者不独宋广平也。 
<br>
<br>卷十四 
<br>
<br>
<br>
<br>
<br>
<br>　　○锺常侍诗话 
<br>
<br>
<br>　　刘绘字士章。“抱玉者联肩，握珠者踵武。”言文士之多。“骨气奇高，词彩华茂，情兼雅怨，体被文质。”曹子建诗“陶性灵，发幽思。言在耳目之内，情寄八荒之表”。评阮籍“咀嚼英华，厌饫膏泽，文章之渊泉也。”陆机“词彩葱蒨，音韵铿锵。”张协“名章迥句，处处间起；丽兴新声，络绎奔会。”谢灵运“托谕清远，良有凿裁。”嵇康“凿”音“蔟”。“善为凄悷之词，自有清拔之气。”刘越石“得景阳之诡諔，含茂先之靡嫚。骨节强於谢混，驱迈疾於颜延。总四家而擅美，跨两代而孤出。”鲍照“奇章秀句，往往警遒。足使叔源失步，明远变色。”谢朓“诗体总杂，善於摹拟，筋力于王微，成就於谢朓。”江淹范云“清便宛转，如流风回雪。”丘迟“点缀映媚，似落花依草。”孔雅圭“生於封谿，而文为彫饰。”封谿，今之广东出猩猩处。 
<br>
<br>
<br>　　○龙池春游曲 
<br>
<br>
<br>　　“红心草茁红桃开，龙池淼淼春水来，春鸟蹄不歇，春燕语更切。少妇踏青游，伤春无限愁。红蕖蹀曳罗袜，罗袜尘生暗香发。密意难传陌上郎，含羞折花空断肠，跺伫路侧盻斜阳。”永昌张含诗也。 
<br>
<br>
<br>　　○龙衮羊裘 
<br>
<br>
<br>　　宋人题钓台诗曰：“龙衮新天子，羊裘老故人。”陈白沙窃为己句云：“七尺羊裘几铢两，千秋龙衮共低昂。”子陵岂有意与龙衮较低昂乎？句法亦赘，不及宋人。 
<br>
<br>
<br>　　○简文枫叶诗 
<br>
<br>
<br>　　梁简文帝《枫叶》诗云：“萎绿映葭青，疏红分浪白。落叶洒行舟，仍持送远客。”此诗情景婉丽，本集亦不载。 
<br>
<br>
<br>　　○薛涛诗 
<br>
<br>
<br>　　“闻说边城苦，如今到始知。好将筵上曲，唱与陇头兒。”此恭涛在高骈宴上闻边报乐府也。有讽谕而不露，得诗人之妙。使李白见之，亦当叩首。元白流纷纷停笔，不亦宜乎？涛有诗集，此首不载。 
<br>
<br>
<br>　　○薛能柳枝词 
<br>
<br>
<br>　　“和花香雪九重城，夹路春阴十万营。惟向边头不堪望，一株憔悴少人行。”此诗意言粉饰太平於京都，而废弛防守於边塞也。本集作“和花烟絮”，赵松雪作“和花香雪”。《唐诗三体》作“和风烟雨”，非也。当从本集及松雪所书始有味。 
<br>
<br>
<br>　　○薛道衡和许给事善心戏场转韵 
<br>
<br>
<br>　　“京洛重新年，复属化圆。云间璧犹转，空里镜孤悬。万方皆集会，百戏尽来前。临衢车不绝，夹道阁相连。惊鸿出洛水，翔鹤下伊川。艳质回风雪，笙歌韵管弦。佳丽俨成行，相携入戏场。衣类何平叔，人同张子房。高高城里髻，峨峨楼上妆。罗裙飞孔雀，绮带垂鸳鸯。月映班姬扇，风飘韩寿香。竟夕鱼负灯，彻夜龙衔烛。欢笑无穷已，歌吹还相续。羌笛《陇头吟》，胡舞龟北曲。假面饰金银，盛服摇珠玉。宵深戏木兰，竞为人所欢。卧驰飞玉勒，立骑转银鞍。从衡既跃剑，挥霍复跳丸。抑扬百兽舞，盘珊五禽戏。狻猊弄斑足，炬象垂长鼻。青羊跪复跳，白马回旋驷。忽见罗浮起，俄看郁岛至 
<br>
<br>
<br>　　。峰领既崔嵬，林丛亦青翠。麏下腾倚，猴猿或跂企。金徒列旧刻，玉律动新灰。甲荑垂陌柳，残花散苑梅。繁星渐寥落，斜月尚徘徊。王孙犹劳戏，公子未归来。共酌琼酥酒，同倾鹦鹉杯。普天逢圣日，兆庶喜康哉。”按《隋柳彧传》有《请禁正月十五日角牴戏奏》云：“就邑内外，每以正月望夜，鸣鼓聒天，燎炬照地，人戴兽面，男为女服，倡优杂会，诡状异形，高棚跨路，广幕凌云，肴醑肆陈，丝竹繁奏。以秽嫚为欢娱，用鄙亵为笑乐，淫行因此而生，盗贼由兹而起。请分攵行天下，并即禁断。”即此时事也。 
<br>
<br>
<br>　　○鸿嘶猿唳 
<br>
<br>
<br>　　周贺诗“鸿嘶荒垒闭”，鸿未闻嘶也。近日一士夫诗“枕上闻猿唳”，余弟叙庵戏之曰：“猿变为鹤矣。” 
<br>
<br>
<br>　　○鸿篆 
<br>
<br>
<br>　　谢庄诗“义标鸿篆”，宋诏“嘉篆缺文”，皆谓书也。王融诗：“金滕开碧篆。”又云：“彩标紫毫，华垂丹篆。”文人用往篆皆同。《南史》：“青箱起焰，素篆从风。”言焚书也。 
<br>
<br>
<br>　　○谢皋羽诗 
<br>
<br>
<br>　　谢皋羽《晞》发集诗皆精致奇峭，有唐人风，未可例於宋视之也。予尤爱其《鸿门燕》一篇：“天云属地汗流宇，杯影龙蛇分汉楚。楚人起舞本为楚，中有楚人为汉舞。鹈淬光雌不语，楚国孤臣泣俘虏。君看楚舞如楚何，楚舞未终闻楚歌。”此诗虽使李贺复生，亦当心服。李贺集中亦有《鸿门燕》一篇，不及此远甚，可谓青出於蓝矣。元杨廉夫乐府力追李贺，亦有此篇，愈不及皋羽矣。其他如《短歌行》：“秦淮没日如没鹘，白波漾空湿弦月。舟人倚棹商声发，洞庭脱木如脱发。”《建业水》云：“太白八月鱼脑减，武昌城头鼓紞紞。”《海上曲》云：“水花生云起如葑，神龙下宿藕丝孔。”《明河篇》云：“牵牛夜入明河道，泪滴相思作秋草。婺女城头玩月华，星君冢上无啼鸟。”《侠客歌》云：“潮动西风吹杜荆，离歌入夜斗西倾。佽飞庙下蛇含草，青拭吴钩入匣鸣。”《效孟郊体》云：“牵牛秋正中，海白夜疑曙。野风吹空巢，波涛在孤树。”律诗如“骚花残楚水，烽火到交州”：“夜气浮秋井，阴花冷碧田”；“山鬼下茅屋，野鸡啼苎萝”；“戍近凤鸣柝，江空雨送船”；“邻逋灯下索，乡梦戍边回”；“柴关当太白，药气近樵青”；“暗光珠母徙，秋影石花消”；“下方闻夕磬，南斗挂秋河”。虽未足望开元天宝之萧墙，而可以据长庆宝历之上座矣。 
<br>
<br>
<br>　　○谢诗 
<br>
<br>
<br>　　谢朓《酬王晋安诗》：“南中荣橘柚，宁知鸿雁飞。”後人不解此句之妙。晋安即闽泉州也。“南中荣橘柚”，即谚云“树蛮不落叶”也。“宁知鸿雁飞”，即谚云“雁飞不到处”也。树不凋，雁不到，本是瘴乡，乃以美言之，此是隐句之妙。 
<br>
<br>
<br>　　○谢灵运逸诗 
<br>
<br>
<br>　　谢灵运有集，今亡。其诗独《文选》及《乐府》《艺文类聚》所载数十首耳。余见《永嘉记》所引断章，诸选不收者，今录於此。《温州楠溪》诗曰：“澹潋结寒波，檀栾秀霜质。洞合水屡迷，林回岩愈密。”《登石室★僧》诗曰：“迎旭凌绝巘，映弦归椒浦。结架非丹楹，藉田资宿莽。”又《泉山》诗曰：“清旦索幽异，方舟越坰郊。石室穿林陬，飞泉发树梢。”《丹山》诗曰：“遨游碧沙渚，坦荡丹山峰。” 
<br>
<br>
<br>　　○谢灵运逸句 
<br>
<br>
<br>　　谢灵运诗：“明月入绮窗，想蕙质。”“消忧非萱草，永怀宁梦寐。”寐，叶音密。上二句乃杜工部“落月满屋梁”之所祖。 
<br>
<br>
<br>　　○谢自然升仙 
<br>
<br>
<br>　　谢自然，女仙，白日飞升，当时盛传其事。至长安，韩昌黎作《谢自然诗》，纪其迹甚著，盖亦得於传闻也。予近见唐诗人刘商集有《谢自然却还旧居》一诗云：“仙侣招邀自有期，九天升降五云随。不知辞罢虚皇日，更向人间住几时？”观此诗，其事可知矣。盖谢氏为妖道士所惑，以幻术贸迁他所而淫之，久而厌之，又反旧居。观商诗中所云“仙侣招邀”，意在言外，惜乎昌黎不闻也。然则世之所谓女仙者，皆此类耳。 
<br>
<br>
<br>　　○谢偃新曲 
<br>
<br>
<br>　　青楼绮阁已含春，凝妆艳粉复如神。细细香裙全漏影，离离薄扇讵障尘。樽中酒色恆宜满，曲里歌声不厌新。紫燕欲飞先栋，黄莺始弄即娇人，撩乱丝垂昏柳陌，参差浓叶暗桑津。上客莫畏斜光晚，自有西园明月轮。 
<br>
<br>
<br>　　○宛与涴同 
<br>
<br>
<br>　　韦庄《应天长》词云：“想得此时情切，泪沾红袖宛。”“宛”字义与“涴”同，而字则读如“涴”字入声始得其叶。然《说文玉篇》俱无“宛”字，惟元词中“马骤宛人语喧”，北音作平声，四转作入声正叶。 
<br>
<br>
<br>　　○覆窠俳体打油钉铰 
<br>
<br>
<br>　　《太平广记》有仙人伊周昌，号伊风子，有《题茶陵县诗》云：“茶陵一道好长街，两边栽柳不栽槐。夜後不闻更漏鼓，只听槌芒织草鞋。”时谓之“覆窠体”。江南呼浅俗之词曰“覆窠”，犹今云“打油”也。杜公谓之“俳谐体”。唐人有张打油作《雪》诗云：“江山一笼统，井上黑窟笼。黄狗身上白，白狗身上肿。”《北梦琐言》有胡钉铰诗。 
<br>
<br>
<br>　　○滤水罗诗 
<br>
<br>
<br>　　唐人白行简以《水罗赋》得名，其警句云：“焦螟之生必全，有以小为贵者；江汉之流虽大，盖可一以贯之。”灵一诗曰：“滤泉侵月起，扫径避虫行。”滤水盖僧家戒律有此，欲全水虫之命，故滤而後饮。今蜀中深山古寺犹有此规。白居易《送文暢》诗：“山宿台溪虎，江行滤水虫。” 
<br>
<br>
<br>　　○关山一点 
<br>
<br>
<br>　　杜诗：“关山同一点。”“点”字绝妙。东坡亦极爱之，作《洞仙歌》云“一点明月窥人”，用其语也；《赤壁赋》云“山高月小”，用其意也。今书坊本改“点”作“照”，语意索然。且“关山同一照”，小兒亦能之，何必杜公也。幸《草堂诗馀》注可证。 
<br>
<br>
<br>　　○韩退之别盈上人 
<br>
<br>
<br>　　“山人爱山出无期，俗士牵俗来何迟。祝融峰下一回首，便是此生长别离。”宋人诗话取韩退之“一间茅屋祭昭王”一首，以为唐人万首之冠。今观其诗只平平，岂能冠唐人万首？而高棅《唐诗品汇》取其说，甚矣，世人这有耳而无目也！ 
<br>
<br>
<br>　　○韩退之同张水部籍游曲江寄白二十二舍人 
<br>
<br>
<br>　　“漠漠轻阴晚自开，青天白日映楼台。曲江水满花千树，有底忙时不肯来。”“城中车马应无数，能解闲行有几人。”亦是此意。 
<br>
<br>
<br>　　○韩退之诗 
<br>
<br>
<br>　　韩文公《赠张曙》诗云：“久钦江总文才妙，自叹虞翻骨相屯。”以忠直自比，而以奸佞待人，岂圣贤谦己恕人之意哉！考曙之为人，亦无奸佞似江总者。若曰以文才论，何不以鲍照何逊为比，而必曰江总乎？此乃韩公平生之病处，而宋人我学之，谓之占地步。心术先坏矣，何地步之有？ 
<br>
<br>
<br>　　○韩翃赠李冀 
<br>
<br>
<br>　　“王孙别舍拥硃轮，不羡空名乐此身。户外碧潭春洗马，楼前红烛夜迎人。”今本“别舍”作“别上”，“空名”作“名公”，皆谬。此据善本改之。 
<br>
<br>
<br>　　○韩翃诗 
<br>
<br>
<br>　　唐人评韩翃诗，谓“比兴深於刘长卿，筋节减於皇甫冉”。比兴，景也。筋节，情也。 
<br>
<br>
<br>　　○韩滉晦日呈诸判官 
<br>
<br>
<br>　　“晦日新晴春意饶，万家攀折度长桥。年年老向江城寺，不觉东风换柳条。”唐人以正月三十日为晦日，君臣宴饮，应制赋计。此诗在池州作也。滉又有《病中遣妓》一首，见《三体》，姓名误作司空图。图，王屋山隐士，岂有妓可遗乎？ 
<br>
<br>
<br>　　○韩琮杨柳枝 
<br>
<br>
<br>　　“梁苑隋堤事已空，万条犹舞旧春风。那堪更想千年後，谁见杨花入汉宫。”韩琮在蜀作此，以讽王宗衍，亦有古意。 
<br>
<br>
<br>　　○颠当 
<br>
<br>
<br>　　颠当窝深如蚓穴，纲丝其中，土盖与地平，大如榆荚，常仰早其盖，伺蝇蠖过辄翻盖捕之，才入复闭，与地一色，并无丝障可寻也。《尔雅》谓之王蛈蜴，《鬼谷子》谓之蛈母。秦中兒童戏曰：“颠当颠当牢守门，蠮螉寇汝无处奔。”范成大六言诗曰：“恐妨胡蝶同梦，笑倩颠当守门。”唐刘崇远《金华子》云：“就师兒童以草临此虫穴呼之，谓之钓骆驼。须臾此虫出穴。有明经刘寡辞曰：‘此即《尔雅》王蛈易也。’时人服其博识。浙中谓之驼背虫，其形酷似骆驼也。”蛈母，一作蛈鬼。 
<br>
<br>
<br>　　○丽人行逸句 
<br>
<br>
<br>　　松江陆三汀深语予：“杜诗《丽人行》，古本‘珠压腰衱称称身’下有‘足下何所着，红渠罗袜穿镫银’二句，今本亡之。”淮南蔡衡仲昂闻之击节：“非惟乐府《鼓吹》，兼是周昉美人画谱也。” 
<br>
<br>
<br>　　○铙歌曲 
<br>
<br>
<br>　　汉《铙歌曲》多不可句。沈约云：“乐人以音声相传，训诂不可复解。凡古乐录，皆大字是辞，细字是声，声辞合写，故致然尔。”此说卓矣。近日有好古者效之，殆可发笑。 
<br>
<br>
<br>　　○韵语阳秋 
<br>
<br>
<br>　　书生作文，务强此弱彼，谓之尊题。至於品藻高下，亦略存公论可也。白乐天在江州闻商妇琵琶，则曰：“岂无山歌与村曲，呕哑嘲哳难为听。今夜闻君琵琶语，如听仙乐耳暂明。”在巴峡闻琵琶云：“弦清拨利语铮铮，背却残灯就有。赖是无心惆怅事，不然争柰子弦声。”至其後作《霓裳羽衣歌》，乃曰：“湓城但听山魈语，巴峡唯闻杜鹃哭。”乍贤乍佞，何至如此之甚乎？韩昌黎美石鼓之篆，至有“羲之俗书逞妍媚”，亦强此弱彼之过也。 
<br>
<br>
<br>　　○魏收挟瑟歌 
<br>
<br>
<br>　　“春风宛转入曲房，兼送小苑百花香。白马金鞍去未返，红妆玉箸下成行。”此诗缘情绮靡，渐入唐调。李太白王少伯崔国辅诸家皆效法之。 
<br>
<br>
<br>　　○魏收赠裴伯茂诗 
<br>
<br>
<br>　　“临风想元度，对酒思公荣。”诚秀句也。惜不见全篇。 
<br>
<br>
<br>　　○魏文帝蒲桃诏东坡橄榄诗 
<br>
<br>
<br>　　魏文帝示君臣诏曰：“中国珍果甚多，蒲桃当其硃夏涉秋，尚有馀暑，醉酒宿酲，掩露而食，甘而不饣肙，脆而不酸，冷而不寒，味厚汁多，除烦解渴。酿以为酒，甘於曲糵，善醉而易醒。道之固已流氵羡咽唾，况亲食之耶？南方有橘，醋正裂人牙，时有甜耳。他方之果宁有匹者。”东坡《橄榄》诗：“待得馀甘回齿颊，已输崖蜜十分甜。”俗谚传南人说橄榄回味清甘，北人云：“待他回味时，我枣兒已甜了半日矣。”坡诗盖用此意。今观魏文帝以蒲桃压橘２，亦相类，可入《笑林》也。 
<br>
<br>
<br>　　○罗隐红梅诗 
<br>
<br>
<br>　　罗隐《咏红梅》诗云：“天赐燕脂一抹腮，盘中风味笛中哀。虽然未得和羹用，曾与将军止渴来。”此却似军官宿娼谜也。 
<br>
<br>
<br>　　○罗鄴嘉陵江 
<br>
<br>
<br>　　“嘉陵南岸雨初收，江似秋岚不煞流。此地终朝有行客，无人一为棹扁舟。”不煞流，不甚流也。“煞”音近“厦”，今京中谚犹然，谓痴曰煞瓜，肥曰煞大。宋孝宗见《容斋随笔》云“煞有好处”是也。 
<br>
<br>
<br>　　○镜听 
<br>
<br>
<br>　　李廓王建皆有《镜听词》。镜听，今之向卜也。 
<br>
<br>
<br>　　○宝袜腰彩 
<br>
<br>
<br>　　袜，女人胁衣也。隋炀帝诗“锦袖淮南舞，宝袜楚宫腰”，卢照邻诗“倡家宝袜蛟龙被”是也。或谓起自杨妃，出于小说伪书，不可信也。崔豹《古今注》谓之腰彩，注引《左传》“袒服”，谓日日近身衣也。是春秋之世已有之，岂始于唐乎？沈约诗：“领上蒲桃绣，腰中合欢绮。”谢偃诗：“细风吹宝袜，轻露显红纱。” 
<br>
<br>
<br>　　○兰廷瑞诗 
<br>
<br>
<br>　　滇中诗人兰廷瑞，杨林人也。予过其家，访其稿，仅得数十首。如《夏日》云：“终日凭阑对水鸥，园林长夏似深秋。槐龙细洒鹅黄雪，凉意萧萧风满楼。”《冬夜》云：“枕上诗成喜不胜，起寻笔砚旋呼灯。银瓶取浸梅花水，已被霜风冻作水。”《题嫦娥奔月》图曰：“窃药私奔计已穷，藁砧应恨洞房空。当时射日弓犹在，何事无能近月中。”三诗皆可喜。 
<br>
<br>
<br>　　○兰草 
<br>
<br>
<br>　　古乐府：“兰草自然香，生於大道傍。腰鎌八九月，俱在束薪中。”孟郊诗“昧者理芳草，蒿兰同一锄”，实本古乐府意。 
<br>
<br>
<br>　　○半亭杜诗 
<br>
<br>
<br>　　近有士人熟读杜诗，余闻之曰：“此人计必不佳，所记是棋势残着，元无金鹏变起手局也。”因记宋章子厚日临《兰亭》一本，东坡曰：“章七终不高，从门入者非宝也。”此可与知者道。 
<br>
<br>
<br>　　○苏颋公主宅夜宴 
<br>
<br>
<br>　　“车如流水马如龙，仙史高台十二重。天上初移衡汉匹，可怜歌舞夜相从。”初唐绝句多为对偶所累，成半律诗，此首独脱洒可诵。 
<br>
<br>
<br>　　○苏堤始末 
<br>
<br>
<br>　　东坡先生在杭州颍州许州，皆开西湖，而杭湖之功尤伟。其诗云：“我在钱塘拓湖渌，大堤士女争昌丰。六桥横绝天汉上，北山始与南山通。忽惊二十五万丈，老葑席卷苍云空。”此诗史也，而注殊略。今按宁长编云：“杭本江海之地，水泉碱苦。唐刺史李泌始引西湖水作六井，故井邑日富。及白居易复浚西湖，所溉千馀顷。然湖多葑，近岁废而不理，湖中葑田积二十五万馀丈，而水无几矣。运河失湖水之利，则取给於江潮。潮浑多淤，河行阛阓中，三年一淘，为市井大患，而六井亦几废。公始至，浚茅山盐桥二河，以茅山一河专受江潮，以盐桥一河专受湖水。复造堰闸以为湖水蓄泄之限，然後潮不入市间。至湖上周视良久曰：‘今愿去葑。葑田如云，将安所置之？湖南北三十里，环湖往来，终日不达。若取葑田，积之湖中为长堤以通南北，则葑田去而行者更矣。’堤成，杭人名之曰苏公堤云。”合是观之，则公之有功於杭人大矣。予昔在京曰，问之杭之士夫，亦不知。今阅公诗注亦略，故详注之。呜呼！治水之难久矣。宋之世，修六塔河三股河，安石以范子渊李仲昌专其事，听小人李公义、宦官黄怀忠之言，用铁龙爪濬川杷，天下皆笑其兒戏。积以数年，糜费百十万之钱穀，漂没数十万之丁夫，迄无成功，而犹不肯止。其绩败功圮，而奸臣李清臣为考官，犹以修河问策欲掩护之。甚矣宋之君臣愚且戆也。视东坡杭湖颍湖之役，不数月之间，无糜百金而成百世之功，其政事之才，岂止十倍时流乎！公又欲凿石门山运河以避浮山之险，当时妒者尽力排之。又欲於苏州以东凿挽蹃为千桥，以迅江势，亦不果用，人皆恨之。噫，难平者事，古今同一慨矣！ 
<br>
<br>
<br>　　○苏李五言诗 
<br>
<br>
<br>　　苏文忠公云：“苏武李陵之诗，乃六朝人拟作。”宋人遂谓在长安而言“江汉”，“盈卮酒”之句又犯惠帝讳，疑非本作。予考之，殆不然。班固《艺文志》有《苏武集李陵集》之目。挚虞，晋初人也。其《文章流别志》云：“李陵众作，总杂不类，殆是假托，非尽陵志。至其善篇，有足悲者。”以此考之，其来古矣。即使假托，亦是东汉及魏人张衡曹植之流始能之耳。杜子美云：“李陵苏武是吾师。”子美岂无见哉！东坡《跋黄子思诗》云“苏李之天成”，尊之亦至矣。其曰“六朝拟作”者，一时鄙薄萧统之偏辞耳。 
<br>
<br>
<br>　　○苏子卿梅花诗後周人。 
<br>
<br>
<br>　　中庭一树梅，寒多叶未开。只言花是雪，不悟有香来。上郡春恆晚，高楼年易催。织书偏有意，教逐锦文回。 
<br>
<br>
<br>　　○苏子由四绝句 
<br>
<br>
<br>　　“泉流逢石缺，脉散成宝网。水作璎珞看，山是如来想。”《璎珞岩》“岩花不可攀，翔蕊久未堕。忽坠幽人前，知了观空坐。”《雨花岩》“白龙昼饮潭，修尾挂石壁。幽人欲下看，雨雹晴相射。”《白龙潭》“苍壁立积铁，悬泉泻天绅。行山见已久，指与未来人。”《陈鼓漈》此四诗，泉既奇，诗亦称，何异王右丞。 
<br>
<br>
<br>　　○劝农诗 
<br>
<br>
<br>　　“仕宦之身，南州北县。商贾之人，天涯海岸。争如农夫，六亲对面。门无官府，身即强健。夏绢新衣，秋米白饭。不知金贵，惟闻杰贱。鹅鹅成群，猪羊满圈。官税早了，逍遥用诞。安眠称睡，直千直万。”此诗词旨平易，足以谕俗。程沙随跋云：“不知何人作。汪圣锡书于进贤，其门人程迥授邑得之，高季安刻于石。近蜀中亦刻之，竟不知其名氏。”余按：此乃谢艮斋《劝农》诗也。《鹤林玉露》亦载这，而缺数句。今据其集录之。 
<br>
<br>
<br>　　○莺啼修竹 
<br>
<br>
<br>　　杜子美《滕王亭》诗：“春日啼修竹里，仙家犬吠白云间。”修竹用梁孝王事，犬吠云中用淮南王中，人皆知之矣。予尝怪修竹本无莺啼字也，後见孙绰《兰亭诗》“啼莺吟修竹，游鳞戏澜涛”，乃知杜老用此也。读书不多，未可轻议古人。 
<br>
<br>
<br>　　○铁马汗常趋 
<br>
<br>
<br>　　安禄山之乱，歌舒翰与贼将崔乾祐战，见黄旗军数百队，官军以为贼，贼以为官军，相持久之，忽不见。是日昭陵内石马皆汗流。杜诗：“玉衣晨自举，铁马汗长趋。”李义山亦云：“天教李令心如日，可待昭陵石马来。” 
<br>
<br>
<br>　　○驱雁 
<br>
<br>
<br>　　鲍照诗：“秋霜晓驱雁，春雨暗成虹。”佳句也。杜子美诗“朔风驱胡雁，惨淡带沙砾”之句本此。又阳休之《洛阳伽蓝记》，有“北风驱雁，千里飞云”之语。庾信诗“秋风驱乱萤”，句亦奇甚。 
<br>
<br>
<br>　　○顾况诗句 
<br>
<br>
<br>　　顾况诗：“远寺吐硃阁，春潮浮绿烟。”二句情景绝妙，虽入《文选》可也。然况集不载，因知古人诗文，虽全集亦有遗者。如张文昌《白鼍行》有汉魏歌谣之风，《长干行》有《国风》《河广》之意，集中不载。李德裕《鸳鸯篇》有自无诗，而《唐诗纪事》幸载之。 
<br>
<br>
<br>　　○顾野王芳树诗 
<br>
<br>
<br>　　“上林通建章，杂树徧林芳。日影桃蹊色，风吹梅迳香。幽山桂叶落，驰道柳条长。折荣疑路远，用表莫相忘。”咏芳树，而中四句用桃梅桂柳，不觉其冗。若宋人则以为忌矣。在古人则多多益善，与宗懔《春望》诗相似。 
<br>
<br>
<br>　　○顾非熊 
<br>
<br>
<br>　　非熊《天洞阁到啼猿阁即事》诗：“万壑褒中路，何曾不架虚。湿云和我起，燋枿带馀涂。岩狖啼垂果，湍禽接迸鱼。每逢维艇处，坞里有人居。” 
<br>
<br>
<br>　　○鹭丝谜 
<br>
<br>
<br>　　杜牧之《咏鹭丝》诗：“霜衣雪发青玉嘴，群捕鱼兒溪影中。惊飞远映碧山去，一树梨花落晚风。”分明鹭丝谜也。 
<br>
<br>
<br>　　○惊泷 
<br>
<br>
<br>　　唐张泌诗：“溪风送雨过秋寺，涧石惊泷落夜潭。”泷，奔湍也。今本作“龙”，非。 
<br>
<br>
<br>　　○读书万卷 
<br>
<br>
<br>　　杜子美云：“读书破万卷，下笔如有神。”此子美自言其所得也。读书虽不为作诗设，然胸中有万卷书，则笔下自无一点尘矣。近日士夫争学杜诗，不知读书果曾破万卷乎？如其未也，不过拾《离骚》之香草，丐杜陵之残膏而已。又尝记宋宣政间，文人称翠汝文叶梦得汪藻孙觌四人。孙尝自评曰：“吾之视浮溪，浮溪之视石林，各少十年书。石林视翟忠惠亦然。”识者以为确论。今之学文者，果有十年书乎？不过抄《玉篇》之难字，效红勒之轧辞而已，乃反峻其门墙，高自标榜，必欲晚古人而薄前辈，何异蜉蝣撼大树乎！ 
<br>
<br>
<br>　　○鹧鸪歌词 
<br>
<br>
<br>　　许浑《韶州夜燕》诗云：“鸲鹆未知狂客醉，鹧鸪先听美人歌。”《听歌鹧鸪》词云：“南国多情多艳词云《鹧鸪》清怨绕梁飞。”又有《听吹鹧鸪》一绝，知其为当时新声，而未知其所以。及观李白《云》诗云：“客有杜阳至，能吹《山鹧鸪》。清风动窗竹，越鸟起相呼。”郑谷亦有“佳人才唱翠眉低”之句，而继之以“相呼相应湘江阔”，则知《鹧鸪曲》效鹧鸪之声，故能使鸟相呼矣。 
<br>
<br>
<br>　　○艳雪 
<br>
<br>
<br>　　韦应物《答徐秀才》诗云：“清诗舞艳雪，孤抱莹玄冰。”极其工緻，而“艳雪”二字尤新。又《五弦行》云：“如伴流风萦艳雪，更逐落花飘御园。”又《乐燕行》云：“艳雪凌空散，舞罗起徘徊。”屡用“艳雪”字，而不厌其复也。或问予：“雪可言艳乎？”予曰：“曹子建《洛神赋》以‘流风回雪’比美人之飘雪摇，雪固自有艳也。然雪之艳，非韦不能道；柳花这香，非太白不能道；竹之香，非子美不能道也。” 
<br>
<br>
<br>　　○灵彻诗 
<br>
<br>
<br>　　僧灵彻有诗名於中唐。《古暮诗》云：“松树有死枝，冢墓惟莓苔。石门无人入，古木花不开。”《天台山》云：“天台众山外，岁晚当寒空。有时半不见，崔嵬在云中。”《九日》云：“山僧不记重阳节，因见茱萸忆去年。”诸篇为刘长卿皇甫冉所称，予独取《天台山》一绝，真绝唱也。 
<br>
<br>
<br>　　○衢州断碑诗 
<br>
<br>
<br>　　衢州烂柯桥断碑诗不全，中有句云：“薄烟冪远郊，遥峰没归翼。”可谓奇绝，盖六朝人语，唐人罕及也。又传为古仙句也。 
<br>
<br>
<br>　　○滟滪 
<br>
<br>
<br>　　《滟滪歌》云：“《滟滪》大如朴，瞿唐不可触。金沙浮转多，桂浦忌经过。”此舟人商估刺水行舟之歌，乐府以为梁简文所作，非也。蜀江有瞿唐之患，桂江有桂蒲之险，故涉瞿唐者则准滟滪，涉桂浦者则准金沙。今乐府桂浦作“桂楫”，非也。 
<br>
<br>附录 
<br>
<br>
<br>
<br>
<br>
<br>　　 以下诸条是这次点校时补入的。“杜工部诗”至“杜牧弄水亭诗”据杨慎《诗话补遗》补，“陆士衡诗”至“贯休题兰江言上人院”，据《函海》本《升庵诗话》补。 
<br>
<br>
<br>　　○杜工部诗 
<br>
<br>
<br>　　《燕子》诗“穿花落水益沾巾”，范德机善本作“帖水”。“一笑正坠双飞翼”，黄山谷云：“一笑，俗作一箭，非。”“纷纷戏蝶过闲幔”，张文潜本作“开幔”。 
<br>
<br>
<br>　　○王霞卿 
<br>
<br>
<br>　　进士郑殷彝旅游会稽，寓唐安寺，见粉壁有题云：“郎琊王氏霞卿，光启三年阳春二月登於是阁，临轩转恨，睹物增悲，虽看焕烂之花，但比凄凉之色。时有轻绡捧砚，小玉观题，诗曰：‘春来引步暂寻幽，愁见风光倚寺楼。正好不对烟月，双眉不展自如钩。’”郑生和曰：“题诗仙子此曾游，应是寻春别凤楼。赖得从来未相识，免教锦帐对银钩。”霞卿乃色邑宰韩嵩自京师挈之任所，嵩遇暴寇而卒，郑生欣然谒之，时王霞卿竟辞以疾而不见焉，但令总角婢子轻绡持诗答曰：“君是烟霄折桂身，圣朝方切用儒珍。正堪西上文场战，空向途中泥妇人。”郑得诗大惭而退。唐会昌中三乡有女子题诗於壁曰：“西逐良人西入关，良人身殁妾空还。谢娘卫女不相待，为雨为云过此山。”进士陆真洞王祝刘谷王条李昌凿王面李傐张绮高衢韦冰贾驰十一人和之，曰“三乡略。”未闻谒之而不内，恧而退者也。 
<br>
<br>
<br>　　○李芳仪《续丽情集》 
<br>
<br>
<br>　　芳仪，江南国主李景女也。纳土後住京师，初嫁供奉官孙某，为武疆都监妻，生女，皆为辽中圣宗所获，封芳仪，生公主一人。赵至忠虞部自北虏归朝，尝仕辽为翰林学士，修国史，著《虏庭杂记》，载其事。时晁补之为北都教官，览其书而悲之，与颜复长道作《芳仪曲》云：“金陵宫殿春霏微，江南花发鹧鸪飞。风流国主家千口，十五吹箫粉黛稀。满堂诗酒皆词客，夺锦挥毫在瑶席。後庭一曲风景致，收泪临江悲故国。令公献籍朝未央，敕书筑第优降王。魏俘曾不输织室，供奉一官奔武疆。秦淮潮水锺山树，塞北江南易怀土。双燕清秋梦柏梁，吹落天涯犹并羽。相随未是断肠悲，黄河应有却还时。宁知翻手明朝事，咫尺山河不可期。仓皇三鼓滹沱岸，良人白马人谁见？国亡家破一身存，薄命如云信流转。芳仪如我名字新，教歌遗舞不由人。采珠拾翠衣裳好，深红暗尽警胡尘。阴山射虎边风急，嘈杂琵琶酒阑泣。无言数遍天河星，只有南箕近乡邑。当年千指渡江来，十指不知身独哀。中原骨肉又零落，黄鹄寄意何当回。生男自有四方志，女子那知出门事？君不见李陵椎髻泣穷年，丈夫漂泊犹堪怜。”江州庐山真风观，李主有国日施财修之，刊姓名於石，有太宁公主永嘉公主，皆李景女，不知芳仪者孰是也？ 
<br>
<br>
<br>　　○秦少游女 
<br>
<br>
<br>　　靖康间，有女子为民掠，自称秦学士女，道中题诗云：“眼前虽有还乡路，马上曾无放我情。”读者凄然。曾裘父为作《秦女行》云：“妾家家世居淮海，淮海文名喧宇内。自从贬死古藤州，门户凋零三十载。可怜生长深闺里，耳濡目染知文字。亦尝强学谢娘诗，女子未嫌称博士。年长来来逢世乱，□□不堪回首看。一身漂荡逐胡兒，被驱不异犬与鸡。奔驰万里向沙漠，天长地久无还期。北风萧萧易水寒，雪花满地经燕山。千杯虏酒愁中醉，一曲琵琶泪里弹。吞声饮恨从谁诉，偶然信口题诗句。眼前有路可还乡，马上迷魂不知处。诗成吟罢更茫然，岂意叹地能流传。当时情绪亦可念，至今闻者为悲酸。忆昔中郎有女子，亦虏中垂一纪。暮年多幸逢阿瞒，厚币赎之归故里。惜哉此女不得如，终竟老死留穷庐。空馀诗话传凄恻，不减《胡笳十八拍》。” 
<br>
<br>
<br>　　○苏云卿 
<br>
<br>
<br>　　云卿与张浚魏公友，魏公既相，云卿隐豫章东湖，鬻蔬自给。公托帅漕聘之，微服乃得见。诘朝再至，则闭关矣。启之，惟书与金在，不启封。曾茶山作歌云：“东湖湖面波涉瀰，东湖岸上春土肥。先生锄云明月晓，种来蔬甲今成畦。把茅萧萧环四壁，此身不愿人间识。乾坤清夷那复知，寸心香缈２黄尘隔。故人子方今九云，交情不断江湖滨。江西使漕却驺骑，故作敲门问字人。黄金百镒笺一幅，多谢春风到茅屋。君为使者吾邦民，见君容我更樵服。故人与我情重哉，君且归矣明当来。明朝启扉人不见，黄金不动书不开。使者持书三太息，封书径上黄扉侧，翩翩鹤驭云冥冥，空向湖山访行迹。向来桐山严子陵，曾得故人双眼青。芒鞋却踏金华路，太史惊夸说客星。先生得书掉头去，并此湖光不回顾。梦夫孀妇截鬓鬟，亦有老大闺中女。”茶山此歌可激贪鄙。张世南《游宦纪闻》载宋隐逸，记苏翁本末甚详。宋得翁东湖遗址，北面挹湖山筑庵，以寄仰高之思，章泉先生名曰灌园庵。 
<br>
<br>
<br>　　○张千载 
<br>
<br>
<br>　　千载字毅甫，庐陵人，文山友也。文山贵显，屡以官辟，皆不就。文山自广还至吉州城下。千载来见曰：“丞相赴北，某亦往。”遂以故宋官营求江西省资之北，寓于文山囚所侧近，日以美食奉之。文山知是千载，义焉。凡留燕三年，潜造一椟，文山受刑後，即藏其首，仍寻访文山妻欧阳夫人於俘虏中，俾出火其尸。千载拾骨置囊，并椟南归，付其家葬之。次日，其子梦父文山怒云：“绳矩未断。”其子心动，毅然启视之，则有绳束其发。当其云云梦尔，且发尔何足计？又万无绳系理。绳见，众服公英爽可畏。刘须溪纪其事，赞于文像後曰：“问居忽忽，万古咄咄。天风惨然，如动生发。如何寻约，亦念续刍。岂其英爽，犹累形躯。同时之人，能不类此。昔忌其生，今石其死。” 
<br>
<br>
<br>　　○镜殿 
<br>
<br>
<br>　　唐高宗造镜殿，武后意也。四壁皆安镜，为白昼移戏之需。帝一日独坐其中，刘仁轨奏事入，惊走下阶曰：“天无二日，上无二王。臣见四壁有数天子，不祥莫大焉。”帝立命撤去，后闻之不悦。帝崩後，复建立。杨廉夫诗：“镜殿青春移戏多，玉肌相照影相摩。六郎酣战明空笑，队队鸳鸯漾绿波。” 
<br>
<br>
<br>　　○琼花 
<br>
<br>
<br>　　扬州有蕃釐观，观中有琼花，即陈後主所谓《玉树後庭花》曲中云“琼树朝新”也。其花後萎，好奇者云“琼花无种”，过矣。宋傅子容诗云：“比易加矾总未嘉，要须博物似张华。因看异代前贤帖，知是唐昌玉蕊花。”注云：“唐杨汝士云：‘唐昌观玉蕊以少故贵。’”王汝玉名为玉蕊，王介甫名为杨花，取其色白也。山谷名曰山矾，以其可以供染也，即今栀化。佛经名薝卜花。《本草》名越桃。刘禹锡计：“玉女来看玉树花，异香先行七香车。攀枝弄雪频回首，惊怪人间日易斜。”张籍诗：“五色云中紫凤车，寻仙来到洞仙家。飞轮回首无踪迹，惟见斑斑满地花。”王建诗：“一树珑璁玉刻成，飘廊点地色轻轻。女冠夜觅香来处，惟见阶前碎月明。”注云：“唐元和中，唐昌观中玉蕊花盛开，有仙女来游，取数枝飘然而去。”余谓此诗未必然，盖目刘张诗有“玉女”“云车”“飞轮”“回首”之句，遂傅会其说。又目仙女飘然而去，遂傅会天下无种之说，不知诗人咏物托言也。滇云处处有之，村姑来插盈路，仙女一何多也。 
<br>
<br>
<br>　　○草书枯涩 
<br>
<br>
<br>　　徐浩真书多渴笔，怀素草书多枯涩，在书法以为妙品。戴幼公《赠怀素诗》曰：“忽为壮丽就枯涩，龙蛇盘腾兽屹立。”曾收《怀素草书歌》：“连拂数竹势不绝，藤悬槎蹙生其节。”窦★亦云：“殊彤诡状不易说，中含枯燥充惊绝。”任华云：“时复枯燥何衤离褷，忽觉阴山突兀横翠微。”盖深知怀素之三昧者。姜白石云：“徐季海之渴笔，譬如绮筵之素馔，美人这淡妆。”倪思以痴重笔迹，谓之墨猪。元班彦功之字，评者以为死猪肠，可以喻矣。 
<br>
<br>
<br>　　○阮籍诗 
<br>
<br>
<br>　　“昔余游大梁，登于黄华颠。应龙沉冀州，妖女不得眠。”按《赵国策》，赵武灵西至河，登黄华之上，梦处女鼓琴歌诗，因纳吴广女娃嬴孟姚。其先亡世而兆于简子之梦，及入宫而夺嫡乱国，岂非妖女乎？张平子《应问》曰：“女魃北而应龙翔，而合观之，可见其微意。”盖当是时魏明帝郭后毛后妒宠相杀，正类武灵王事，故隐语怪说，亦《春秋》定哀多微辞意也。颜延年曰：“阮公身事乱朝，常恐遇祸，因兹咏怀，虽志在讥刺，而文多隐避，百代之下，难以情恻，故粗明大意，略其幽旨也。”信哉！ 
<br>
<br>
<br>　　○多根树 
<br>
<br>
<br>　　《佛经》云：“西城多根树，蔽芾而婆娑。东西南北中，五方不相见。国中有媱女，求偶者众多。初有一男求女，约中枝会。复有四男子亦欲求之宿，女亦以言许东西与南北，各各抱被去。至晚，女不来。东枝郎唱曰：‘旭日光已出，农夫向田去。妄语既不来，可舍多根树。’西枝郎吟曰：‘彼妙必然来，定是下妄语。如何旭日光，急速现下土。’南枝郎叹曰：‘旭日光已出，农夫早向田。我等如痴羊，一夜受冻眠。’北枝郎赓曰：‘我等没巴鼻，只为求他妻。今遭寒与冻，各各被他迷。’中枝郎泣曰：‘我不忧己身，一夜寒冻情。但恐多根树，枝叶不复生。’神树闻而笑曰：‘汝勿忧外事，但忧身事急。树枯生有时，欲苦无停息。’” 
<br>
<br>
<br>　　○冫各凙 
<br>
<br>
<br>　　三都尉居塞上，一治曰勒凙索谷，一治居延，一治番和。泽，大洛切，从★。冫各凙，冰著树如索，故曰凙索也。北方寒夜，冰华著树如絮。《春秋》谓之“雨木冰”。《五行志》曰：“树介，言冰封如介胄也。”讹作树稼。谚曰：“木若稼，达官怕。”《集韵》：“冫松，冻冫各也。”又液雨也，曾南丰集云：“齐地寒甚，务凝於木上，日出飘满庭 
<br>
<br>
<br>　　，充为可爱，遂作诗云：‘园林日出净无风，雾冫松花开树树同。记得集英深殿里，舞人齐插玉珑松。’又曰：‘香销一榻氍毹暖，月映千门雾冫松寒。’”又以为年登之兆。谚云：“霜冫松打雾冫松，贫兒备饭甕。”余旧有诗云：“怪得天鸡误晓光，青腰玉试银妆。琼敷缀叶齐如剪，端树花开冷不香。月白讵谜三里雾，去黄先兆万家。贫兒饭甕歌声好，亦出何须贺谢庄？” 
<br>
<br>
<br>　　○赏梅悬灯升庵《卮言闰集》 
<br>
<br>
<br>　　余少年与恆忱二弟赏梅世耕庄，悬挂灯于梅枝上，赋诗云：“疏梅悬高灯，照此花下酌。只疑梅枝燃，不觉灯花落。”王浚川见而赏之曰：“此奇事奇句，古今未有也。”近阅赵德庄《眼兒媚》词云：“黄昏小宴到君家，梅粉试春华。暗香素蕊，横枝疏影，月淡风斜。更饶红烛枝头挂，粉蜡闻香夺得。元宵近也，小园先试，火树银花。”则昔人亦有此兴矣。 
<br>
<br>
<br>　　○齼字音升庵《艺林伐山》 
<br>
<br>
<br>　　齼字，《玉篇》不载，齿怯也，音楚，去声。今京师谓怯皆曰齼，不独齿怯也。曾茶山《和曾宏父饷柑》诗云：“莫向君家樊素口，瓠犀微齼初举切，齿伤醋也，《寺音类聚》。远山颦。”黄山谷《和人送梅子》云：“相如病渴应须此，莫与文君蹙远山。”茶山之诗全效之。方秋崖《杨梅诗》：“并与文园消午渴，不禁越女春山。” 
<br>
<br>
<br>　　○杜牧弄水亭诗 
<br>
<br>
<br>　　弄水亭前溪，飐艳翠绡舞。绮席草芊芊，紫峰岚伍伍。槛前汀雁栖，枕上巴帆去。停樽迟晚月，咽咽上幽渚。断霓天帔垂，狂烧汉旗怒。塍泉落环珮，畦苗差纂组。不能自免去，但愧来何暮。 
<br>
<br>
<br>　　○子山诗用古韵 
<br>
<br>
<br>　　庾子山《喜晴》诗：“王城水斗息，洛浦河图献。伏泉还习坎，阴风已回巽。桐枝长旧围，蒲节抽新雨。山薮欣藏疾，幽栖得无闷。有庆兆民同，论年天子万。”巽音旋，雨音断，闷音慢，皆古韵也。补失引，今著之于此。 
<br>
<br>
<br>　　○古诗文宜改定字 
<br>
<br>
<br>　　颜延年《赭白马赋》：“戒出豕之败驾，惕飞鸟之跱衡。”“出”字不如“突”字。白居易诗：“千呼万唤始出来。”“始”字不如“才”字。诗文有作者未工而後人改定者胜，如此类多有之。使作者复生，亦必心服也。 
<br>
<br>
<br>　　○唐卢中读庾信集 
<br>
<br>
<br>　　“四朝十帝尽风流，建业长安两醉游。惟有一篇《杨柳曲》，江南江北为君愁。”庾信字子山，本梁这臣，後入东魏，又西魏，历後周，凡四朝十帝。其《杨柳曲》云：“君言丈夫无意气，试问燕山那得碑？”盖欲自比班固从窦宪。又云：“定是怀王作计误，无事翻覆用张仪。”盖指硃异酿成侯景之乱也。後之议者，悲其失节而愍其非当事权，此诗云“为君愁”是也。庾信不足责，若冯道身为宰相，而视改朝易姓若弈棋，王安石以为合于伊尹五就桀之意。呜呼！为此言，其心可知矣。使其老寿不死，遇靖康之乱，其有不舍残骸事兀术斡离卜乎？而宋之大儒编之名臣这例，吾不知其何见也？
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
