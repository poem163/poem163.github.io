<HTML>
<HEAD>
<TITLE>乐府古题要解 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 乐府古题要解</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>乐府古题要解</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=5980"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'乐府古题要解')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[乐府古题要解]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 [唐] 吴兢 
<br>
<br>--------------------------------------------------------------------------------
<br>
<br>卷上 
<br>　　○序
<br>
<br>　　乐府之兴，肇於汉魏。历代文士，篇咏实繁。或不睹於本章，便断题取义。赠夫利涉，则述《公无度河》；庆彼载诞，乃引《乌生八九子》；赋雉斑者，但美绣锦臆；歌天马者，唯叙骄驰乱蹋。类皆若兹，不可胜载。递相祖习，积用为常，欲令後生，何以取正？余顷因涉阅传记，用诸家文集，每有所得，辄疏记之。岁月积深，以成卷轴，向编次之，目为《古题要解》云尔。
<br>
<br>　　○江南曲
<br>
<br>　　右《江南曲》古词云：“江南可采莲，莲叶何田田。”又云：“鱼戏莲叶东，鱼戏莲叶西，鱼戏莲叶南，鱼戏莲叶北。”盖美其芳晨丽景，嬉游得时。若梁简文“桂楫晚应旋”，唯歌游戏也。又有《采菱曲》等，疑皆出於此。
<br>
<br>　　○度关山
<br>
<br>　　右《关山》古词，曹魏乐奏武帝所赋“天地间，人为贵”，言人君当自勤劳，省方黜陟，省刑薄赋也。若梁戴暠云“昔听《陇头吟》，平居已流涕”，但叙征人行役之思焉。
<br>
<br>　　○长歌行
<br>
<br>　　右古词：“青青园中葵，朝露待日晞。”言荣华不久，当努力为乐，无至老大乃伤悲也。曹魏改奏文帝所赋“西山一何高”，言仙道洪濛不可识，如王乔赤松，皆空言虚辞，迂怪难信，当观圣道而已。若晋陆士衡“逝矣经天日”，复言人运短促，当乘闲长歌，不与古文合。
<br>
<br>　　○薤露歌亦曰《薤露行》。蒿里传亦曰《蒿里什》。亦曰泰山吟行
<br>
<br>　　右丧歌。旧曲本出於田横门人，歌以葬横。一章言人命奄忽如葬上之露，易晞灭也。词云：“葬上露，何易晞。露晞明朝已复落，人死一去何时归！”二章言人死精魄归於蒿里。词云：“蒿里谁家地，聚敛魂魄无贤愚。鬼伯一何相催促，今乃不得少踟蹰。”至汉武帝时，李延年分为二曲，《薤露》送王公贵人，《蒿里》送士大夫庶人，挽柩者歌之，亦呼为《挽柩歌》。《左氏春秋》：“齐将与吴战於艾陵，公孙夏使其徒歌《虞殡》。”杜预注云：“送葬歌也。”即丧歌不自田横始矣。复有《泰山吟行》，亦言人死精魄归于泰山，《葬露》、《蒿里》之类也。
<br>
<br>　　○鸡鸣
<br>
<br>　　右古词：“鸡鸣高树颠，狗吠深宫中。”初言天下方太平，荡子何所之。次言黄金为门，白玉为堂，置酒作倡乐为乐，兄弟三人近侍，荣耀道路，其文与《相逢狭路间行》同。终言桃伤而李仆，谕兄弟当相为表里。若梁刘孝威《鸡鸣篇》，但咏鸡而已。
<br>
<br>　　○对酒行
<br>
<br>　　右阙古词。曹魏乐奏武帝所赋“对酒歌太平”。其旨言王者德泽广被，政理人和，万物咸遂。若梁范云“对酒心自足”，则言但当为乐，勿殉名自欺也。
<br>
<br>　　○乌生八九子
<br>
<br>　　右古词：“乌生八九子，端坐秦氏桂树间。”言乌母生子，本在南山岩石间，而来为秦氏丸所杀；白鹿在苑中，人得以脯；黄鹄摩天，鲤鱼在深渊，人可得而烹煮之。则寿命各有定分，死生驻前後也。若梁刘孝威“城上乌，一年生九雏”，但咏乌而已，不言本事。
<br>
<br>　　○平陵东
<br>
<br>　　右古词：“平陵东，松柏桐，不知何人劫义公。”此汉翠义门人所作也。义，丞相方进之少子，字文中，为东郡太守。以王莽篡汉，起兵诛之，不克而见害。门人作歌以怨之。
<br>
<br>　　○陌上桑
<br>
<br>　　右古词：“日出东南隅，照我秦氏楼。”旧说邯郸女子秦姓名罗敷，为邑人千乘王仁妻。仁後为赵五家令。罗敷出采桑陌上，赵五登台见而悦之，置酒欲夺焉。罗敷善弹筝，作《陌上桑》以自明，不从。案其歌词，称罗敷采桑陌上，为使君所邀，罗敷盛夸其夫为侍中郎以拒之，与旧说不同。若晋陆士衡“扶桑升朝晖”等，但歌佳人好会，与古调始同而末异。
<br>
<br>　　○短歌行
<br>
<br>　　右魏武帝“对酒当歌，人生几何”，晋陆士衡“置酒高堂，悲歌临觞”，皆言当及时为乐。又旧说《长歌短歌》，大率言人寿命长短分定，不可妄求也。
<br>
<br>　　○燕歌行
<br>
<br>　　右晋乐奏魏文帝“秋风萧瑟天气凉”、“别日何易会日难”二篇，言时序迁换而行役不归，佳人怨旷无所诉也。
<br>
<br>　　○秋胡行
<br>
<br>　　右旧说：鲁有秋胡子，纳妻五日而宦於陈，五年乃归。未至家，於路傍见妇人采桑，美，悦之。下车谓曰：“力田不如逢丰年，力耕不如见公卿。吾今有金，愿以与夫人。”妇曰：“妇人当采桑力作，以养舅姑，不愿人之金。”秋胡归至家，奉金遗母。母使人呼妇，妇至，乃向采桑者妇也。妇恶其行，因东走投河而死。後人哀而赋焉。
<br>
<br>　　○苦寒行
<br>
<br>　　右晋乐奏魏武帝“北上太行山”，备言冰雪溪谷之苦。或谓《北上行》，盖因魏武帝作此词，今人效之。
<br>
<br>　　○董桃行
<br>
<br>　　右古词：“吾欲上谒从高山，山头危险大难言。”言五岳之上，皆以黄金为宫阙，而多灵兽仙草，可以求长生不死之术，令天神拥护人君以寿考也。旧说《董桃行》，後汉游婵和，终有董卓作乱，卒以逃亡。後人习之为歌章，乐府春天之，以为炯戒焉。陆士衡“和风习习薄林”，宋谢灵运“春虹散采银河”，但言节物芳华，可及时行乐，无使徂龄坐徙而已。晋传休奕著《历九秋篇》十二章，具叙夫妇别离之思，亦题云《拟董桃行》，未详也。
<br>
<br>　　○塘上行
<br>
<br>　　右前志云晋乐奏魏武帝“蒲生我池中”，而诸集录皆言其词魏文帝甄后所作，叹以谗诉见弃，犹幸得新好不遗故恶焉。
<br>
<br>　　○善哉行
<br>
<br>　　右古词：“来日大难，口燥脣乾。”言人命不可保，当乐见亲友，且求长生术，与王乔八公游焉。又魏文帝词云：“有美一人，婉如清扬。”言其妍丽，知音识曲，善为乐方，令人忘忧。此篇诸集所出，不入《乐志》。
<br>
<br>　　○东门行
<br>
<br>　　右古词云：“出东门，不顾归。”言士有贫不安其居者，拔剑将去，妻子牵衣留之，愿共餔共餔糜，不求富贵，且曰：“今时清，不可为非也！”若鲍照“伤禽恶弦惊”，但伤离别而已。
<br>
<br>　　○西门行
<br>
<br>　　右古词云：“出西门，步念之。”始言醇酒肥牛，及时为乐，次言“人生不满百，常怀千载忧。昼短苦夜长，何不秉烛游”，末言无贪财惜费，为後世所嗤。诸家乐府诗又有《顺东西门行》，为三七言，亦伤时顾阴，有类於此也。
<br>
<br>　　○煌煌京洛行
<br>
<br>　　右晋乐奏魏文帝“夭夭桃园，无子空长”，言虚美者多败。又有“韩信鸟尽弓藏；子房保身全名；苏秦倾侧卖主；陈轸忠而有谋，楚怀不纳；吴起智小谋大；郭生古之雅人，燕昭臣之”及“仲连高士，不受千金”等语。若宋鲍照“凤楼二十重”，梁戴暠“欲知佳丽地”，始则盛夸帝京之美，而末言君恩歇薄，有怨旷沈沦之叹也。
<br>
<br>　　○艳歌何尝行亦曰《飞鹤行》。
<br>
<br>　　右古词：“飞来双白鹤，乃从西北来。”言雌病，雄不能负之而去，“五里一反顾，六里一徘徊”，虽遇新相知，终伤生别离也。又云“何尝快，独无忧”，不复为後人所拟也。
<br>
<br>　　○步出夏门行亦曰《陇西行》。
<br>
<br>　　右古词云：“天上何所有，历历种白榆。”此篇出诸集，不入《乐志》。始言妇有容色，能应门承的，次言善於主馈，终言送迎皆合於礼。若梁简文“陇西四战地”，但言辛苦战，佳人怨思而已。
<br>
<br>　　○野田黄雀行
<br>
<br>　　右晋乐奏魏曹植“置酒高殿上”，始言丰膳乐饮，盛宾主之献酬；中言欢乐极而悲，嗟盛时不再；终归於知命而不复忧焉。
<br>
<br>　　○满歌行
<br>
<br>　　右古词：“为乐未几时，遭世险巇。”其始言逢此百罹，零丁荼毒，古人逊位躬耕，遂我取愿；次言穷达天命，智者不忧，庄周遗名，名垂千载；终方言命如凿石见火，当自娱以颐养，保此百年也。
<br>
<br>　　○棹歌行
<br>
<br>　　右晋乐奏魏明帝辞云“王者布大化”，备言平吴之熏。若陆士衡“迟迟春欲暮”，又如梁简文帝“妾信在湘川”，但言乘舟鼓棹而已。
<br>
<br>　　○雁门太守行
<br>
<br>　　右古词云：“汉孝和帝时，洛阳令王君。”当时广汉郪人王涣，字稚子，父顺，安定太守。涣少好侠，尚气力，数通轻剽少年。晚改节博学，通於法律。举茂才，除温令，政化大行。人畜牧於野，辄云以付稚子，终无失盗。迁兗州刺史，一年，除拜侍御史。转洛阳令，狱讼止息，发擿奸伏如神。元兴初病卒。老少咨嗟，奠酬以千数。及丧西归，至弘农，人多设祭於路。吏问其故，言我平常持租诣洛阳，有司钞截，恆亡其半，自王君在事，不复见侵枉，故来报耳。人思其德，立祠在安阳亭。有食酒肉，辄往弦歌而祭之。後邓太后下诏褒美，拜其子石为郎。帝事黄老之道，悉毁诸祠庙，惟涣及卓茂庙存焉。按其歌词历述涣本末，与本传合，而题云《雁门大守行》，所未详也。若梁简文帝“轻霜中夜下”，备言边城征战之思。及皇甫规雁门之问，盖依题焉。
<br>
<br>　　○白头吟
<br>
<br>　　右古词：“皑如山上雪，皎若云间月。”又云：“愿得一心人，白头不相离。”始言良人有两意，故来与之相决绝；次言别于沟水之上，叙其本情；终言男兒当重意气，何用于钱刀也。一说司马相如将聘茂陵人女为妾，文君作《白头吟》以自绝，相如乃止。若宋鲍照“直如硃丝绳”，陈张正见“平生怀直道”，唐虞世南“叶如幽径兰”，皆自伤清直芬馥，而遭铄金点玉之谤，君恩似薄，与古文近焉。
<br>
<br>　　以上乐府《相和歌》。案相和而歌，并汉世街陌讴谣之词，丝竹更相和，执节者歌之。本一部，魏明帝分为二部，更递夜宿。本十七曲，後为十三曲，今所载之外，复有《气出唱精列东光引》等三篇。自《短歌行》以下，晋荀勖采择旧词施用，以代汉魏，故其数广焉。
<br>
<br>　　○殿前生桂树
<br>
<br>　　古乐府《鞞舞歌》。按《鞞舞歌》，汉代燕享用之，不详所起。其歌又有《关东有贤女》、章帝所造《章和二年中》、《乐久长》、《四方皇》共五篇，其词皆亡。近史亡，《鞞舞》本汉《巴渝舞》。高祖自蜀汉伐楚，其人勇而善斗，好为歌舞，帝观之曰：“武王伐纣之歌。”使工习之，号曰《巴渝》。渝，美也。或云其地有渝水，因以取名，未详也。
<br>
<br>　　○白鸠篇
<br>
<br>　　右其词首章曰：“翩翩白鸠，载飞载鸣。怀我君德，来集君庭。”按晋杨泓《舞序》云：“自到江南，见有《白符舞》，或言《白凫鸠舞》，察其词旨，乃吴人患孙皓虐政，思从晋也。”《济史》载其本歌云：“平平白符，思我君惠，集我金堂。”言晋为金德，“符”与“鸠”皆“合”也。则上“翩翩白鸠”之词，盖後晋人改也。
<br>
<br>　　○碣石篇
<br>
<br>　　右晋乐奏魏武帝词。首章言东临碣石，见沧海之广，日月出入其中。二章言农功毕而商贾往来。三章言乡土不同，人性各异。四章言“老骥伏枥，志在千里。烈士暮年，壮心不已”也。
<br>
<br>　　○淮南王篇
<br>
<br>　　右古词：“淮南王，自言尊。”淮南小山所作也。旧说汉淮南王安服食求仙，遍礼方士，遂与八公相携俱去，莫知所适。小山之徒，思恋不已，乃作《淮南王歌》。其词实言安仙去。
<br>
<br>　　以上乐府《拂舞歌》。按《拂舞》，前史云出自江右。复有《济济》、《独禄》等共五篇。今读其词，除《白鸠》一篇，馀并非吴歌，未知所起。
<br>
<br>　　○折纻歌
<br>
<br>　　右古词盛称舞者之美，宜及芳时为乐。其誉白纻曰：“质如轻云色如银，制以为袍馀作巾，袍以光躯巾拂尘。”
<br>
<br>　　以上乐府曰《白纻歌》。按旧史称白绽吴地所出，《白纻舞》本吴舞也。梁武帝令沈约改其词为四时之歌，若“兰叶参差桃半红”即其春歌也。周处《风土记》云：“吴黄龙中，童谣云：‘行白者，君追汝，句骊马。’後孙权征公孙渊，海浮乘舶。舶，白也。时和歌犹云行白纻。”盖出于此。ＢT３上之回
<br>
<br>　　右汉武帝元封初因至雍，遂通回中道，後数出游幸焉。其歌称帝“游石关，望诸国，月支臣，匈奴服”，皆美当时事也。
<br>
<br>　　○战城南
<br>
<br>　　右其词大略言“战城南，死郭北”，野死不得葬，为乌鸟所食，愿为忠臣，朝出攻战而暮不得归也。
<br>
<br>　　○巫山高
<br>
<br>　　右其词大略言江淮水深，无梁可度，临水远望，思归而已。若齐王融“想像巫山高”、梁范云“巫山高不极”，杂以阳台神女之事，无复远望思归之意也。
<br>
<br>　　○君马黄
<br>
<br>　　右初言“君马黄，臣马苍，二马同逐臣马良”，终言美人归以南，归以北，驾车驰马，令我心伤。
<br>
<br>　　○芳树
<br>
<br>　　右古词，中有云：“妒人之子愁杀人，君有他心，乐不可禁。”若齐王融“相思早春日”、谢朓“早玩华池阴”，但言时暮众芳歇绝而已。
<br>
<br>　　○有所思
<br>
<br>　　右其辞大略言“有所思，乃在大海南，何用问遗君？双珠毒瑁簪。闻君有他心，烧之当风扬其灰。从今已往，勿复相思，而与君绝”也。若齐王融“如何有所思”、梁刘绘“别离安可再”，但言离思而已。
<br>
<br>　　○雉子斑
<br>
<br>　　右古词，中有云：“雉子高飞止，黄秸飞之以千里。雄来飞，从雌视。”若梁简文帝“妒场时向陇”，但咏雉而已。
<br>
<br>　　○临高台
<br>
<br>　　右古词，大略言“临高台，下有清水清且寒。江有香草目以兰，黄秸高飞离哉翻。开弓射鹄，令吾主寿万年”。若齐谢朓“千里常思归”，但言归望伤情而已。一作古词言“临高台，下见清水中有黄鹄飞翻，关弓射之，令我主万年”。
<br>
<br>　　○钓竿
<br>
<br>　　右旧说有伯常子避仇河滨为渔者，其妻思之而为《钓竿歌》。每至河侧辄歌之。後司马相如作《钓竿》诗，遂传以为乐曲。若刘孝威“钓舟画彩鹢”，但称纶钓嬉游而已。
<br>
<br>　　以上乐府《铙歌》。案汉明帝定乐有四品，最末曰《短箫铙歌》，军中鼓吹之曲。旧说黄帝所造，以建武扬德。《周礼》所谓“王大捷则恺乐，军大献则恺歌”是也。自《上之回》皆汉曲。又有《硃鹭》、《思悲翁艾如张》、《拥离》、《战城南》、《巫山高》、《上陵》、《将进酒》、《君马黄》、《芳树》、《有所思》、《鸡子斑圣人出》、《上邪》、《临高台》、《远如期》、《石留》等十八曲，字多纰缪不可晓。《钓竿》一篇，晋代亦称为汉止于十八，恐非是也。铙如铃而有舌，执柄而鸣之，周礼以止也。
<br>
<br>　　《黄鹤吟》一曰《黄鹄》。
<br>
<br>　　《陇头吟》一曰《陇头水》。《出关》
<br>
<br>　　《入关》《出塞》《入塞》一本阙上四曲。
<br>
<br>　　《折黄柳》《黄覃子》
<br>
<br>　　《赤之扬》一本阙上二曲。
<br>
<br>　　《望行人》魏晋已来，惟传十曲。《关山月》《洛阳道》
<br>
<br>　　《长安道》《梅花落》
<br>
<br>　　《紫骝马》
<br>
<br>　　《马》《雨雪》《刘生》合一十八曲。一本多《豪侠行》、《古剑行》、《洛阳公子行》三题，误。
<br>
<br>　　○刘生
<br>
<br>　　右刘生不知何代人，观齐梁已来所为《刘生》词者，皆称其任侠豪放，周游五陵三秦之地。或云抱剑专征为符节官，所未详也。
<br>
<br>　　以上乐府横吹曲，有鼓角。《周礼》：“以鼓鼓军事用角。”旧说云，蚩尢氏帅魍魅与黄帝战于汲鹿之野，帝始命吹角为龙鸣以御之。其後魏武北征乌丸，越涉沙漠，军士闻之，悲而思归。於是减为中鸣，尤更悲矣。又有胡角者，本以应胡笳之声，後渐用之，有双角，即胡乐也。汉博望侯张骞入西域，传其法，唯得《摩诃兜勒》一曲。李延年因胡曲更造新声二十八解，一本多“其法”二字。乘舆以为武乐。东汉以给边将。又有《出关》、《入关》、《出塞》、《入塞》、《黄覃子》《赤之扬》、《黄鹄吟》、《陇头吟》、《折杨柳》、《望行人》等十曲，皆无其词。若《关山月》已下八曲，後代所加也。
<br>
<br>　　○王昭君
<br>
<br>　　右旧史五嫱字昭君，汉元帝时，匈奴入朝，诏以嫱配之，号胡阏氏。一说汉元帝後宫既多，不得常见，乃使画工图其形，案图召幸。宫人皆赂画工，多者十万，少者亦不减五万。昭君自恃容貌，独不肯与。工人乃丑图之，遂不得见。及後匈奴入朝，选美人配之，昭君之图当行。及入辞，光彩射人，悚动左右。天子方重失信外国，悔恨不及，穷案其事，画工有杜陵毛延寿，为人形，丑好老少，必得其真。安陵陈敞，新丰刘白龚宽，并工狗马，人形不逮延寿。下杜阳望樊青，尤善布众色。皆同日弃市，籍其资财。汉人怜昭君远嫁，为作歌诗。始武帝以江都王建女细君为公主，嫁乌孙王昆莫，令琵琶马上作乐，以慰其道路之思。其送明君亦然。晋文王讳“昭”，故晋人改为“明君”。石崇有妓曰绿珠，善歌舞。以此曲教之，而自制《王明君歌》，其文悲雅，“我本汉家子”是也。《琴操》载：昭君，齐国王穰女。端正闲丽，未尝窥看门户。穰以其有异于人，求之者皆不与。年十七，献之元帝。元帝以地远不之幸，以备後宫。积五六年。帝每游後宫，昭君常恐不出。後单于遗使朝贺，帝宴之，尽召後宫，昭君乃盛饰而至。帝问：“欲以一女赐单于，谁能行者？”昭君乃越席请往。时单于使在旁，帝惊恨不及。昭君至匈奴，单于大悦，以为汉与我厚，纵酒作乐。遗使者报汉，送白璧一双，骏马十疋，胡地珠宝之类。昭君恨帝始不见遇，乃作怨思之歌。单于死，子世达立。昭君谓之曰：“为胡者妻母，为秦者更娶。”世达曰：“欲作胡礼。”昭君乃吞药而死。
<br>
<br>　　○子夜
<br>
<br>　　右旧史云晋有女子曰子夜所作，声至哀。晋武帝太元中，琅琊王轲家有鬼歌之。後人依四时行乐之词，谓之《子夜四时歌》，吴声也。
<br>
<br>　　○前溪歌
<br>
<br>　　右晋车骑将军沈玩所造舞曲也。
<br>
<br>　　○乌夜啼
<br>
<br>　　右宋临川王义庆造也。宋元嘉中，徙彭城王义康於豫章郡。义庆时为江州，相见而哭。文帝闻而怪之，徵还宅。义庆大惧，妓妾闻乌夜啼，叩斋阁云：“明日应有赦。”及旦，改南兗州刺史，因作此歌。故其和云：“笼窗窗不开，夜夜望郎来。”亦有《乌栖曲》，不知与此同否。
<br>
<br>　　○石城乐
<br>
<br>　　右宋臧质所作也。石城在竟陵。质为竟陵守，於城上眺瞩，见群少年歌谣通暢，因而为之词云：“生长石城下，开窗对城楼。城中美少年，出入相依投。”
<br>
<br>　　○莫愁
<br>
<br>　　右出於《石城乐》。石城有女子名莫愁，善歌谣，故《石城乐》和中复有莫愁声。其辞曰：“莫愁在何处？莫愁石城西。艇子打两桨，催送莫愁来。”古歌亦有莫愁，洛阳女，与此不同。
<br>
<br>　　○襄阳
<br>
<br>　　右宋随王诞始为襄阳郡，元嘉末仍为雍州刺史。夜闻诸女歌谣，因为之词曰：“朝发襄阳城，暮至大隄宿。大阳诸女兒，花艳惊郎目。”若裴子野《宋略》称：“晋安侯刘道彦为雍州，有惠化，百姓歌之，谓之《襄阳乐》。”盖非此也。
<br>
<br>　　以上乐府清商曲也。按蔡邑云：“清商曲，其词不足采著。”其曲名有《出郭西门》、《陆地行车》、《夹锺》、《硃堂寝》、《奉法》等五曲，非止《王昭君》等。一说清商曲，南朝旧乐也。永嘉之乱，中朝旧曲散落江右，无复宋梁新声。元魏孝文帝篡汉，收其所复南音，谓之清商乐，即此等是也。隋平陈，因置酒清商署，若《巴渝》、《白纻》等曲皆在焉。
<br>
<br>卷下 
<br>　　○日重光 月重轮
<br>
<br>　　右为汉明帝乐人所作也。明帝为太子时，乐人作歌诗四章，以赞太子之德。一曰《日重光》，二曰《月重轮》，三曰《星重辉》，四曰《海重润》。汉末丧乱，後二章亡。旧说云，天子之德，光明如日，规轮如月，光耀如星，霑润如海。太子比德，故云重焉。
<br>
<br>　　○上留田行《古今注》云“上苗田”，此云“上留”，盖传说之误。未知孰是。
<br>
<br>　　右旧说上留田，地名，此地人有父母死，不字其孤弟者。邻人为弟作悲歌，以讽其兄，因以地名为曲。盖汉代人也。
<br>
<br>　　○相逢狭路间行亦曰《长安有狭斜行》。
<br>
<br>　　右古词：“相逢狭路间，道隘不容车。”其说已具《鸡鸣篇》。
<br>
<br>　　○艳歌行
<br>
<br>　　右古词：“翩翩堂前燕，冬藏夏来见。”言燕尚冬藏夏来，兄弟乃流宕在他县，主人妇为绽衣服，其夫见而疑之。
<br>
<br>　　○怨歌行一曰《怨诗行》。
<br>
<br>　　右古词：“为君既不易，为臣良独难。”言周公推心辅政，二叔流言，致有雷雨拔木之变。梁简文帝“十五颇有馀”，自言姝艳，而以谗见毁。又曰：“持此倾城貌，翻为不肖躯。”与古文意同辞异。班婕妤《纟丸扇诗》亦云《怨歌行》，不知与此同否。
<br>
<br>　　○饮马长城窟行
<br>
<br>　　右古词：“青青河边草，绵绵思远道。”伤良人流宕不归。或云蔡邕之词。若陈琳“水寒伤马骨”，则言秦人苦长城之役也。
<br>
<br>　　○君子行
<br>
<br>　　右古词云：“君子防未然，不处嫌疑间。”言君子虽瓜田不纳履，李下不正冠，以远嫌疑也。
<br>
<br>　　○君子有所思行
<br>
<br>　　右陆机“命贺登北山”、鲍照“西山登雀台”、沈约“晨策终南首”，其旨言雕室丽色，不足为久欢，晏安酖毒，满盈所宜敬忌，与《君子行》异也。
<br>
<br>　　○朝歌行
<br>
<br>　　右古词三七言。言虽甚奇宝器，不遇知己，终不见重，愿逢知己以托意焉。
<br>
<br>　　○豫章行
<br>
<br>　　右机“泛舟清川渚”、谢灵运“出宿告密亲”，皆伤离别。言寿短景驰，容华不久。傅玄《苦相篇》“苦相身为女”，言尽力於人，终以华洛见弃，亦题曰《豫章行》。
<br>
<br>　　○门有车马客行
<br>
<br>　　右曹植等皆言问讯其客，或得故旧乡里，或驾自京师，备叙市朝迁谢，亲戚彫丧之意也。
<br>
<br>　　○猛虎行
<br>
<br>　　右陆士衡“渴不饮盗泉水”，言从远役犹耿介，不以艰险改节也。
<br>
<br>　　○齐讴行
<br>
<br>　　右旧说齐人以歌其地。陆士衡“营丘负海曲”，述齐地之美。
<br>
<br>　　○吴趋行
<br>
<br>　　右旧说吴人以歌其地。陆士衡“楚妃且勿叹”是也。
<br>
<br>　　○会吟行
<br>
<br>　　右谢灵运“六引缓清唱”，其致与《吴趋行》同也。
<br>
<br>　　○从军行
<br>
<br>　　右皆述军旅苦辛之词也。
<br>
<br>　　○出自蓟北门行
<br>
<br>　　右其词与《从军行》同，而兼言燕蓟风物及突骑悍勇之状，与《吴趋行》同也。
<br>
<br>　　○结客少年场行
<br>
<br>　　右言轻生重义，慷慨以立功名也。
<br>
<br>　　○东武吟行或无“行”字。
<br>
<br>　　右鲍照“主人且勿喧”、沈约“天德深且旷”，伤时移世异，芳华但谢而已。
<br>
<br>　　○苦热行
<br>
<br>　　右备言流金铄石火山炎海之艰难也。亦有《苦寒行》，在前相和曲。
<br>
<br>　　○放歌行
<br>
<br>　　右鲍照“蓼虫邂葵堇”之类，言朝廷方盛，君上爱才，何为临路相将而去也。
<br>
<br>　　○西长安行
<br>
<br>　　右傅休奕：“所思兮何方？乃在西长安。”其下因叙别离之思。
<br>
<br>　　○怨歌行
<br>
<br>　　右傅休奕：“昭昭朝时日，皎皎最明月。”盖伤十五入君门，一别终华发，望不及偕老，犹望死而同枕之义。
<br>
<br>　　○昇天行
<br>
<br>　　右曹植“日月何肯留”、鲍照“家世宅关辅”。曹植又有《飞龙》、《仙人》、《上仙录》与《神游》、《五游》、《远游》、《龙欲昇天》等七篇。如陆士衡《缓声歌》，皆伤人世不永，俗情险艰，当求神仙翱翔六合之外。其词盖出楚歌《远游篇》也。
<br>
<br>　　○凤将雏
<br>
<br>　　右旧说汉世乐曲名也。若晋应璩《百一诗》云“言是《凤将雏》”，非魏晋曲明矣。
<br>
<br>　　○楚妃叹
<br>
<br>　　右陆士衡《吴趋行》云：“楚妃且勿叹。”明非近题也。非关晋曲明矣。
<br>
<br>　　○白马篇
<br>
<br>　　右曹植“白马饰金羁”、鲍照“白马骍角弓”、沈约“白马紫金鞍”，皆言边塞征战之状。
<br>
<br>　　○空城雀
<br>
<br>　　右鲍照：“雀乳四鷇，空城之隅。”言轻飞近集，免伤网罗而已。
<br>
<br>　　○半度溪
<br>
<br>　　右言战而半涉溪水见迫，所言皆岭南地。又有《武溪深》，亦此类也。
<br>
<br>　　○起夜来
<br>
<br>　　右其词意常念畴昔，思君之来也。
<br>
<br>　　○独不见
<br>
<br>　　右皆言思而不得见也。
<br>
<br>　　○夜夜曲
<br>
<br>　　右皆言独处自伤之意也。
<br>
<br>　　○携手曲
<br>
<br>　　右言携手行乐，恐芳时不留，君恩将歇也。
<br>
<br>　　○阳春曲右伤时也。
<br>
<br>　　○关山月
<br>
<br>　　右皆言伤离别也。
<br>
<br>　　○博陵王官侠曲
<br>
<br>　　右见《陈琳集》。云云
<br>
<br>　　○新城长乐宫行
<br>
<br>　　右备言彫饰刻镂之美也。
<br>
<br>　　○大垂手
<br>
<br>　　右言舞而垂其手。亦有《小垂手》及《独垂手》也。
<br>
<br>　　○行路难
<br>
<br>　　右备言世路艰难及离别悲伤之意，多以“君不见”为首。
<br>
<br>　　○蜀道难
<br>
<br>　　右备方铜梁玉垒之险。又有《蜀国篇》，与此颇同。
<br>
<br>　　○秦王衣曲
<br>
<br>　　右言咸阳春景及宫阙之美，秦王卷衣以赠所欢也。
<br>
<br>　　○轻薄篇
<br>
<br>　　右言乘肥衣轻，驰逐经过为乐。与《少年行》同意。ＢT３妾薄命篇
<br>
<br>　　右曹植“日月既逝西藏”，盖恨宴私之欢不久。如梁简文“名都多丽质”，伤良人不返，王嫱远聘，卢姬嫁迟。嫱即王昭君也。
<br>
<br>　　○苦哉行
<br>
<br>　　右魏文帝：“上山采薇，日暮苦饥。”伤役艰辛也。
<br>
<br>　　○悲哉行
<br>
<br>　　右陆士衡“游客芳春林，春芳伤客心”、谢惠连“羁人感淑节，缘感欲回沆”，皆感时伤别而已。
<br>
<br>　　以上乐府杂题。案自《相逢狭路间行》已下，皆不知所起。自《君子有所思行》已下，又无本词。仲尼称不知则阙之，以俟知者。今但据後人所拟，采其意而注之。如曹植《鸳鸯》、《种葛》、《胡君》、《箜篌》、《蒲生》、《吾》、《生作安乐》、《少年行》《东海》、《人生》、《欢坐玉殿》、《阊阖》、《日与月》、《日月既逝》、《日月》、《只翼》、《太极》、《白马名都盘石驱车东岳弁歌》、《结客》、《大南寺》，拟《气出唱》为《惟乾》，《对酒行》为《於穆》，《精列行》为《两仪》，《陌生桑》为《望云》，《有所思》为《嗟佳人》，《善哉行》为《日苦短》，《短长歌》为《虾蛆》，一作《拟长歌行》为《虾蛆》。出为《尺蠖》，《出东门》为《惟汉》，《苦寒行》为《吁嗟》，《饮马长城窟》为《扶桑嗟生》，《豫章行》为《穷达》，《葬露行》为《天地》，《秋胡行》为《在昔》，《妾薄命》为《日月》，《齐吟行》为《美女》，《泰山梁父吟》为《八方》等篇。虽《□禹行》以上亦多是拟古所作，後人不复继作，故并不录。若傅休奕《有女秋兰》、《车遥遥燕美人》，谢灵运《却东西门行》、《前有樽酒行》、《陈歌越谣》等行《前後声代後移歌》等歌，诸家集後有《城上麻》、《携手雍台》、《送归》、《夹树》、《度易水》、《胡无人行桐柏山华阴山》、《老年行》，近吴均辈多拟此等，并自为乐府，皆不见古词，亦并阙之，以俟知者。
<br>
<br>　　○思归分一曰《离拘操》。
<br>
<br>　　右旧说卫有贤女，邵王闻其美，请聘之，未至而王薨。太子曰：“吾闻齐桓公得卫女而霸，今卫女贤者，欲留之。”大夫曰：“不可。若贤女必不我听，若听必不贤，则不足取也。”太子遂留之，果不听。拘於深宫，思归不得，援琴而歌，曲终，益而死。晋石崇亦有《思归引》，但归河阳取居。若刘孝威“胡地凭良马”，备言思归之状而已。
<br>
<br>　　○雉朝飞
<br>
<br>　　右旧说齐宣王时，处士犊沐子所作也。年七十无妻，出采薪於野，见雉雄雌相随而飞，意动心悲，乃仰天而叹曰：“圣王在上，恩及草木鸟兽，而我独不获！”因援琴而歌以自伤。其声中绝。魏武帝宫人有卢女者，故将军阴淑之妹。七岁入汉宫，学鼓琴，特异於馀妓，善为新声，能传此曲。至魏明帝崩，出降为尹更生妻。若梁简文帝“晨光照麦畿”，但咏雉而已。
<br>
<br>　　○走马引
<br>
<br>　　右樗里牧恭所造也。为父报雠，杀人而藏匿山谷之中。有天马夜降，鸣于其室。奔逃入沂泽中，援琴而弹之，为天马之声，因以为引焉。
<br>
<br>　　○别鹤操
<br>
<br>　　右旧说商陵牧子所作也。娶妻五年无子，父兄将为之改娶，妻闻之，中夜起，倚户而悲啸。牧子闻之，怆然而悲，乃援琴而歌曰：“将乖比翼兮隔天端，山川悠远兮路漫漫，揽衣不寐兮食忘餐。”後人因传以为曲焉。
<br>
<br>　　○水仙操
<br>
<br>　　右旧说伯牙学鼓琴於成连先生，三年而成。至於精神寂寞，情志专一，尚未能也。成连云“吾理由子春在海中，能移人情。”乃与伯牙延望，无人。至蓬莱山，留伯牙曰：“吾将迎吾师。”刺船而去，旬时不返，但闻海上水汩汲漰澌之声。山林窅冥，群鸟悲号，怆然叹曰：“先生将移我情。”乃援琴而歌之。曲终，成连刺船而还。伯牙遂为天下妙手。
<br>
<br>　　○公无渡河本《箜篌引》。
<br>
<br>　　右旧说朝鲜津卒霍里子高妻丽玉所作也。子高晨起刺船，有一白首狂夫，被发携壶，乱流而渡，其妻随呼止之，不及，遂溺死。于是其妻援箜篌而鼓之，作歌曰：“公无渡河，公竟渡河，公堕而死当奈何！”声甚凄怆。曲终，亦投河而死。子高还，以其声语丽玉。丽玉伤之，乃引箜篌写其声。闻者莫不堕泪饮泣。丽玉以其声传邻女丽容，名曰《箜篌引》。旧史称汉武帝灭南越，祠太乙后土，令乐人侯晖依琴造坎言，坎坎节应也。侯，工人之姓。後语讹“坎”为“空”也。
<br>
<br>　　以上乐府琴曲。案上诸语说多出《琴操》等书，《琴操》纪事好与本传相违，今两存者，以广异闻也。
<br>
<br>　　○长门怨
<br>
<br>　　右为汉武帝陈皇后作也。后，长公主嫖女，字阿娇。及卫子夫得幸，后退居长门宫，愁闷悲思。闻司马相如工文章，奉黄金百斤，令灵解愁之辞。相如作《长门赋》，帝见而伤之，复得亲幸者数年。後人因其赋为《长门怨》焉。
<br>
<br>　　○婕妤怨
<br>
<br>　　右为汉成帝班婕妤作也。婕妤，徐令彪之姑，况之女，美而能文。初为帝所宠爱，後幸赵飞燕姊娣，冠于後宫，婕妤自知恩薄，惧得罪，求供养皇太后于长信宫，因为赋及《纨扇诗》以自伤。後人伤之，为《婕妤怨》及拟其诗。
<br>
<br>　　○铜雀台一曰《铜雀妓》。
<br>
<br>　　右旧说魏武帝遗命令其诸子曰：“吾婕妤妓人，皆著铜雀台中。于台上施八尺繐帐，朝晡上酒脯粻Я之属，每月朝十五，辄向帐前作妓乐。汝等时时登铜雀台望吾西陵墓田。”後人悲其意而为之咏也。铸铜雀置於台上，因名为铜雀台。
<br>
<br>　　○四愁 七哀
<br>
<br>　　右《四愁》，汉张衡所作，伤时之文也。其皆以所思之处方朝廷，美之为君子，珍玩为义，岩险雪霜为谗谄。其流本出於《楚辞》、《离骚》。《七哀》起於汉末。如曹植《明月照高楼》、王仲宣“南登霸陵岸”，皆《七哀》之一也。
<br>
<br>　　○同声歌行
<br>
<br>　　右汉张衡所作也。妇人自言幸得充闺房，愿勉供妇职，不离君子。思为筦簟，在下以蔽匡床；思为衾帱，在上以卫霜露。缱绻枕席，没齿不忘焉。盖以喻当时士君子事君之心焉。ＢT３定情篇
<br>
<br>　　右汉繁钦所作也。言妇人不能以礼从人，而自相说媚，乃解衣服玩好致之，用叙绸缪之志。若臂环致拳拳，指环致殷勤，耳珠致区区，香囊致扣扣，跳脱致契阔，佩玉结恩情，自以为志而期於山隅、山阳、山西、山北，终而不答，乃自伤悔焉。
<br>
<br>　　○合欢诗
<br>
<br>　　右晋杨方所作也。妇人言虎啸风起，龙跃云浮，磁石引针，阳燧致火，皆以同声相应，同气相求，我情与君，亦犹形影宫商之不离也。常愿食共并根穗，饮共连理杯，衣共双丝绢，寝共无缝裯，坐必接膝，行必携手，如鸟同心，如鱼比目，利断金石，密逾胶漆焉。
<br>
<br>　　○招隐 反招隐
<br>
<br>　　右《招隐》本《楚词》，汉淮南王安小山所作也。言山中不可以久留。後人改以为五言。若晋左思“杖策招隐士”等数篇，最为首出。晋王康居反其致，谓之《反招隐》。旧说《淮南》书有《小山》，亦有《大山》，政有大小，犹诗之有《大雅》、《小雅》焉。
<br>
<br>　　○砧藁今何在
<br>
<br>　　右古词。“砧藁今何在”，藁砧，趺也，问夫何处也；“山上复有山”，重“山”为“出”字，言夫不在也；“何当大刀头”，刀头有环，问夫何时当还也；“破镜飞上天”，言月半当还也。
<br>
<br>　　○连句
<br>
<br>　　右起汉武帝柏梁冥作。人为一句，连以成文，本七言诗。诗有七言，始於此也。
<br>
<br>　　○爱妾换马
<br>
<br>　　右其词有淮南王，作者不知是刘安否。
<br>
<br>　　○自君之出矣
<br>
<br>　　右出汉徐幹《室思诗》。其第三章云：“自君之出矣，明镜暗不治。思君如流水，无有穷已时。”
<br>
<br>　　○离合诗
<br>
<br>　　右起汉孔融，合其字以成文也。
<br>
<br>　　○盘中诗
<br>
<br>　　右盘屈书之。傅休奕云：“山树高鸟悲。”末云“当从中央周四角”提也。
<br>
<br>　　○回文诗
<br>
<br>　　右回复读之，皆歌而成文也。
<br>
<br>　　○百年诗
<br>
<br>　　右起“总角”至“百年”，历述其幼小丁壮耆耄之状。十岁为一首。陆士衡至百二十时也。
<br>
<br>　　○步虚词
<br>
<br>　　右道观所唱，备言众仙缥缈轻举之美。
<br>
<br>　　○道里名诗
<br>
<br>　　右“道”谓汉孝文帝称“北走邯郸道”，“里”谓高祖中阳里之类，集以为诗也。
<br>
<br>　　○星名
<br>
<br>　　右据《天文志》所载也。
<br>
<br>　　○郡县名
<br>
<br>　　右据《地理志》所载也。
<br>
<br>　　○卦名
<br>
<br>　　右据《周易》所载也。
<br>
<br>　　○药名
<br>
<br>　　右据《本草》所载。
<br>
<br>　　○姓名
<br>
<br>　　右据古人之知名者。
<br>
<br>　　○相名
<br>
<br>　　右据相书所载，若“山庭”“月角”是也。
<br>
<br>　　○宫殿名
<br>
<br>　　右若《三辅黄图》等所载。
<br>
<br>　　○草树鸟兽名
<br>
<br>　　右见於记录者，皆可用也。
<br>
<br>　　○歌曲名
<br>
<br>　　右据乐府所载。
<br>
<br>　　○针穴名
<br>
<br>　　右据医家《明堂》所载。
<br>
<br>　　○将军名
<br>
<br>　　右据职官所载。
<br>
<br>　　○车名
<br>
<br>　　右据《周礼》、《汉官仪》所载。
<br>
<br>　　○船名
<br>
<br>　　右若《左氏传》吴艅艎之类也。
<br>
<br>　　○无名
<br>
<br>　　右言本无名氏，若“无是公”“乌有先生”。
<br>
<br>　　○寺名
<br>
<br>　　右若白马青龙之类也。
<br>
<br>　　○数
<br>
<br>　　右从一至十也。
<br>
<br>　　○八音
<br>
<br>　　右金、石、丝、竹、匏、土、革、木。
<br>
<br>　　○六甲
<br>
<br>　　右十二辰是也。
<br>
<br>　　○十二属
<br>
<br>　　右十二辰所配，若子鼠、丑牛之类。
<br>
<br>　　○六府
<br>
<br>　　右水、火、金、木、土、穀。
<br>
<br>　　汉武帝时乃立乐府，以李延年为协律都尉，举司马相如等数十人，造为诗赋，略论律吕，以合八音之调，盖乐府之所肇也。自汉迄唐，作者焱起云合，从未有汇成一编者。惟唐史臣吴兢纂采汉魏以来古乐府词，分为十卷，惜乎不传。传者仅《古题要解》二卷，于传记及诸文集中，采其命名缘起，令後人知所祖习。又有《乐府解题》，不著撰人名氏，与吴兢所撰差异。今人混为一书，谬矣。但太原郭氏诸叙中辄引《乐府题解》，不及《古题要解》，不知何故。余家藏是书凡三本，一得之虞山杨氏，一得之锡山顾氏。二氏素称藏书家，不意施硃傅墨，较订数遍，其间脱简讹字，尚多于几上凝尘。既得元版，颇善，但《会吟行》俱误作《吴吟行》。按“会”谓会稽，谢灵运诗“咸共聆《会吟》”，故云“其致与《吴趋行》同”也。如《采薇操》亦曰《晨游高举》，《琴曲》注中引吴兢云云。兹集中不载，岂逸文尚多耶？海隅毛晋识。
<br>
<br>　　吴兢，汴州人。少励志，贯知经史，方直寡谐。比魏元忠荐其才堪论撰，诏直史馆，修国史。私撰《唐书》、《唐春秋》，叙事简核，人以董孤目之。其捃摭乐府故实，与正史互有异同，真堪与《国史补》并垂不朽云。晋又识。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
