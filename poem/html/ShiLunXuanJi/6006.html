<HTML>
<HEAD>
<TITLE>升庵诗话（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 升庵诗话（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>升庵诗话（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=6006"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'升庵诗话（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[升庵诗话（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　○坐猿坐莺 
<br>
<br>
<br>　　杜诗“枫树坐猿深”，又“黄莺并坐交愁湿”，“坐”字奇崛。张说诗：“树坐参猿啸，沙行入鹭群。”前人已云矣。 
<br>
<br>
<br>　　○估客乐 
<br>
<br>
<br>　　《估客乐》，齐武帝之所作也。其辞曰：“昔经樊邓役，阻潮梅根渚。感意追往事，意满辞不叙。”阻潮，一本作“假楫”。武帝作此曲，令释宝月被之管弦，帝遂数乘龙舟游江中，以纴越布为帆，绿丝为帆纤，鍮石为篙足。篙傍者，悉着郁林布作淡黄袴，舞此曲，用十六人云。按史称齐武帝节俭，常自言朕治天下十年，当使黄金与土同价，然其从流忘返之奢如此，贻厥孙谋，何怪乎金莲布地也。 
<br>
<br>
<br>　　○邢象玉古意 
<br>
<br>
<br>　　“家中新酒熟，园里木初荣。伫杯欲取醉，悒然思友生。忽闻有奇客，何姓复何名？嗜酒陶彭泽，能琴阮步兵。何须问寒暑，迳坐共山亭。举袂袪飞鸟，持巾扫落英。心神无俗累，歌咏有新声。新声是何曲，沧浪之水清。”象玉，初唐人，与王无功为友，此诗脱洒而含古意。 
<br>
<br>
<br>　　○邵公批语 
<br>
<br>
<br>　　先太师戊戌试卷，出举子蹊迳之外，考官邵公名晖批云：“奇寓于纯粹之中，巧藏於和易之内。”当时以为名言。後观《龙川集》，乃知是陈同甫作论法也。先辈读书博且精，不似後生之束书不观，游谈无根也，因书之家乘。 
<br>
<br>
<br>　　○角妓垂螺 
<br>
<br>
<br>　　张子野词：“垂螺近额，走上红裀初趁拍。”晏小山词：“双螺未学同心绾，已占歌名。月白风清，长倚昭华笛里声。”又云：“红窗碧玉新名旧，犹绾双螺。一寸秋波，千斛明珠觉未多。”“垂螺”“双螺”，盖当时角妓未破瓜时额饰，今搬演淡色，犹有此制。 
<br>
<br>
<br>　　○吴趋趋非平声 
<br>
<br>
<br>　　《庄子》有“不任其声而趋举其诗焉”，崔注云：“不任其声，惫也；趋举其诗，无音曲也。”刘会孟曰：“趋者，情惬而词迫也。”与《吴趋》之趋当音七注切。 
<br>
<br>
<br>　　○吴二娘 
<br>
<br>
<br>　　吴二娘，杭州名妓也。有《长相思》一词云：“深花枝，浅花枝，深浅花枝相间时，花枝难似伊。巫山高，巫山低，暮雨潇潇郎不归，空房独守时。”白乐天诗：“吴娘暮雨潇潇曲，自别江南久不闻。”又：“夜舞吴娘袖，春歌蛮子词。”自注：“吴二娘歌词有‘暮雨潇潇郎不归’之句。”《绝妙词选》以此为白乐天词，误矣。吴二娘亦杜公之黄四娘也，聊表出之。 
<br>
<br>
<br>　　○秃节 
<br>
<br>
<br>　　晁以道家有宋子京手书《杜少陵诗》一卷，“握节汉臣归”乃是“秃节”，“新炊间黄粱”乃是“闻黄粱”。以道跋云：“前辈见书自多，不似晚生但以印本为正也。”慎按：《後汉书张衡传》云：“苏武以秃节效贞。”杜公正用此语，後人不知，改“秃”为“握”。晁以道徒知宋子京之旧本，亦不知秃节之字所出也，况今之浅学乎？ 
<br>
<br>
<br>　　○巫山曲 
<br>
<br>
<br>　　“下压重泉上千仞，香去结梦西风紧。纵有英灵得往来，猊轭鼯轩亦颠陨。岚光双々雷隐隐，愁为衣裳恨为鬓。莫洒朝行何所之，江边日月情无尽。珠零冷露丹堕枫，细腰长脸愁满宫。人生对面犹异同，何况千岩万壑中。”罗隐诗多鄙俗，此诗不类其平生，见《固陵文类》，其集不收。 
<br>
<br>
<br>　　○巫峡江陵 
<br>
<br>
<br>　　盛弘之《荆州记》巫峡江水之迅云：“朝发白帝，暮到江陵，其间千二百里，虽乘奔御风，不以疾也。”杜子美诗：“朝发白帝暮江陵，顷来目击信有徵。”李太白：“朝辞白帝彩云间，千里江陵一日还。两岸猿声啼不尽，扁舟已过万重山。”虽同用盛弘之语，而优劣自别。今人谓李杜不可以优劣论，此语亦太愦愦。白帝至江陵，春水盛时行舟，朝发夕至，云飞乌逝不是过也。太白述之为韵语，惊风寸而泣鬼神矣。太白娶江陵许氏，以江陵为还，盖室家所在。 
<br>
<br>
<br>　　○回颿挝 
<br>
<br>
<br>　　《语林》云：“王敦尝坐武昌钓台，闻行船打鼓，嗟称其能。俄而一槌小异，敦以扇柄撞几曰：‘可恨。’时王应侍侧，曰：‘不然，此是回颿挝。’使视之，云船人入夹口。应知鼓又善於敦也。”予旧有《江行》诗云：“回颿移鼓掺，策杖送拏音。”盖用此事，下句用《庄子渔父》事。 
<br>
<br>
<br>　　○宋人绝句 
<br>
<br>
<br>　　宋诗信不及唐，然其中岂无可匹体者，在选者之眼力耳。如苏舜钦《吴江》诗：“月从洞庭来，光映寒湖凸。四顾无纤尘，鱼跃明镜裂。”王半山《雨》诗云：“山中十日雨，雨晴门始开。坐看苍苔纹，欲上人衣来。”孔文仲《早行》云：“客行谓已旦，出视见落月。瘦马入荒陂，霜花重如雪。”崔鶠《春日》云：“落日不可尽，丹林紫谷开。明明远色里，历历暝鸦回。”寇平仲《南浦》云：“春风入垂杨，烟波涨南浦。落日动离魂，江花泣微雨。”郭功甫《水车岭》云：“千丈水车岭，悬空九叠屏。北风来不断，六月亦生冰。”苏子由《中秋夕》云：“巧转上人衣，徐行度楼角。河汉冷无云，冥冥独飞鹊。”《旅行》云：“猿狖号枯木，鱼龙泣夜潭。行人已天北，思妇隔江南。”硃文公《雨》诗云：“孤灯耿寒焰，照此一窗幽。卧听檐前雨，浪浪殊未休。”张南轩《题南城》云：“坡头望西山，秋意已如许。云影渡江来，霏霏半空雨。”《东渚》云：“团团陵风桂，宛在水之东。月色穿林影，郤下碧波中。”《丽泽》云：“长吟《伐木诗》，停立以望子。日暮飞鸟归，门前长春水。”《西屿》云：“系舟西岸边，幅巾自来去。岛屿花木深，蝉鸣不知处。”《采菱舟》云：“散策下舸亭，水清鱼可数。郤上采菱舟，乘风过南浦。”五诗有王维辋川遗意，谁谓宋无诗乎？ 
<br>
<br>
<br>卷五 
<br>
<br>
<br>
<br>
<br>
<br>　　 ○何兆章仇公席上咏真珠姬 
<br>
<br>
<br>　　“神女初离碧玉阶，彤一一作彩。云犹拥牡丹鞋。应知子建怜罗袜，顾步徘徊拾翠钗。”章仇兼琼时为成都节度使。 
<br>
<br>
<br>　　○宋人论诗 
<br>
<br>
<br>　　宋人论诗云：“今人论诗，往往要出处，‘关关睢鸠’出在何处？”此语似高而实卑也。何以言之？圣人之心如化工，然後矢口成文，吐辞为经，自圣人以下，必须则古昔，称先王矣。若以无出处之语皆可为诗，则凡道听涂说，街谈巷语，酗徒之骂坐，里媪之詈鸡，皆诗也。亦何必读书哉？此论既立，而村学究从而演之曰：“寻常言语口头话，便是诗家绝妙辞。”噫！《三百篇》中，如《国风》之微婉，二《雅》之委蛇，三《颂》之简奥，岂建党语口头话哉？或举宋人语问予曰：“‘关关睢鸠’，出在何处？”予答曰：“‘在河之洲’，便是出处。”此言虽戏，亦自有理。盖诗之为教，多识於鸟兽草木之名。关关，状鸟之声；睢鸠，举鸟之名。河洲指鸟之地，即是出处也。岂必祖述前言，而後为出处乎？然古诗祖述前言者，亦多矣。如云“先民有言”，又云“人亦有言”，或称“先民有作”，或称“我思古人”。《五子之歌》述皇祖有训，《礼》引逸计称：“昔吾有先正，其言明且清。”《小旻》刺厉王而错举《洪范》之五事，《大东》伤赋敛，而历陈保章之诸星，此即古诗述前言援引典故之实也，岂可谓无出处哉？必以无出处之言为诗，是杜子美所谓伪体也。 
<br>
<br>
<br>　　○宋人多议论可厌 
<br>
<br>
<br>　　宋人议论多而成功少，元人评之当矣。且以一事言之。张君房谓艺祖受禅岁在庚申，庚者金也，申亦金位，当为金德。谢绛谓作京于汴，天下中枢，当为土德。程伊川谓唐为土德，故无河患，宋为火德，故多水患。甚矣宋人之饶舌也，其君之厌听也宜哉。 
<br>
<br>
<br>　　○宋之问嵩山歌 
<br>
<br>
<br>　　“登天门兮坐盘石之嶙峋，前淙淙兮未半，下漠漠兮无垠。纷窈窕兮岩倚披以鹏翅，洞胶葛兮峰稜层以龙鳞。松移岫转，左变而右易；风生云起，出鬼而入神。吾不知其若此灵怪，愿游杳冥兮见羽人。”重曰：“天门兮穹崇 
<br>
<br>
<br>　　，回合兮攒丛。松万仞兮拄日，石千寻兮倚空。晚阴兮足风，夕阳兮赩红。试一望兮兑攵魄，况众妙之无穷。下嵩山兮多所思，携佳人兮步迟迟。松间明月常如此，君再游兮复何时。”此诗本集不收，嵩山有石刻，今但传後四句耳。 
<br>
<br>
<br>　　○宋子虚咏史 
<br>
<br>
<br>　　宋子虚咏史凡三百馀首，其佳者如《咏甘罗》云：“函谷关中富列倨，黄童亦僭上卿谋。当年园绮犹年少，甘隐商山到白头。”《咏绿珠》云：“红粉捐躯为主家，明珠一斛委泥沙。年年金谷园中燕，衔取香泥葬落花。”《咏张果》云：“沧溟几度见扬尘，曾醉尧家丙子春。近日喜无天使至，蹇驴留得载闲身。”《徐佐卿化鹤》云：“化作辽东羽翼回，适逢沙苑猎弦开。宁知万里青城客，直待他年箭主来。”《咏陆贽》云：“诏下山东感泣来，谪归门巷锁苍苔。奉天以後谁持笔，不用当时陆九才。”《咏宋宫人王婉容》云：“贞烈那堪黠虏求，玉颜甘没塞垣秋。孤坟若上邻青冢，地下昭君见亦羞。”王婉容随徽钦北去，粘罕见之，求为子妇，婉容自刎车中，虏人葬之道旁，可谓英烈矣。 
<br>
<br>
<br>　　○批颊 
<br>
<br>
<br>　　唐卢延逊诗：“树上谘诹批颊鸟，窗间壁剥叩头虫。”王半山诗：“翳林窥搏黍，藉草听批颊。”元人《送春》诗：“批颊穿林叫新绿。”韩致光《春恨》诗云：“残梦依依酒力馀，城头批颊伴啼乌。平明乍卷西楼幕，院静初闻放辘轳。”批颊盖鸟名，但不关为何形状耳。或曰即鹎鵊也，催明之鸟，一名夏鸡，俗名隔隥鸡。 
<br>
<br>
<br>　　○沈君攸薄暮动弦歌 
<br>
<br>
<br>　　柳谷向晚沉馀日，蕙楼临暝徙斜光。金户半入丛林影，兰径时移落蕊香。丝绳玉壶传绮席，秦筝赵瑟响高堂。舞裙拂履喧珠珮，歌音出扇绕尘梁。云边雪飞弦柱促，留宾但须罗袖长。日暮邀欢恆不倦，处处行乐为时康。 
<br>
<br>
<br>　　○沈氏竹火笼诗 
<br>
<br>
<br>　　陈范静妻沈满愿《竹火笼》诗曰：“剖出楚山筠，织成湘水纹。寒消九微火，香传百和薰。氤氲拥翠被，出入随缃裙。徒悲今丽质，岂念昔凌雪。”此诗言外之意，以讽士之以富贵改节者，即孟子所云“乡为身死而不受，今为宫室之美妻妾之奉而为之”者，而含蓄蕴藉如此。“徒悲”“岂念”四字，尤见其意，上薄《风雅》，下掩唐人矣。宋人称李易安“所以嵇中散，至死薄殷周”之句，以为妇人有此大议论，然太浅露。比之沈氏此诗，当在门墙之外矣。 
<br>
<br>
<br>　　○沈彬吊边人 
<br>
<br>
<br>　　“杀声沉後野风悲，汉月肮时望不归。白骨已枯沙上草，佳人犹自寄寒衣。”此诗亦陈陶之意，仁人君子观此，何忍开边以流毒万姓乎！ 
<br>
<br>
<br>　　○沈彬入塞诗 
<br>
<br>
<br>　　唐沈彬有诗二卷，旧藏有之。其《入塞》诗云：“年少辞乡事冠军，戍楼闲上望星文。生希沙漠擒骄虏，死夺河源答圣君。鸢觑败兵眠血草，马惊冤鬼哭愁云。功多地远无人纪，汉阁笙歌日又曛。”此言尽边塞之苦。郭茂倩《乐府》亦载之，而句字不同，其本集所载为胜，特具录之。 
<br>
<br>
<br>　　○李太白论诗 
<br>
<br>
<br>　　李太白论诗云：“兴寄深微，五言不如四言，七言又其靡也，况使束於声调俳优哉？”故其赠杜甫诗有“饭颗”之奂，盖讥其拘束也。余观李太白七言律绝少，以此言之，未窥六甲，先制七言者，视此可省矣。 
<br>
<br>
<br>　　○李太白相逢行 
<br>
<br>
<br>　　太白《相逢行》云：“朝骑五花马，谒帝出银台。秀色谁家子，云中珠箔开。金鞭遥指点，玉勒乍迟回。夹毂相借问，知从天上来。怜肠愁欲断，斜日复相催。下车何轻盈，飘飘似落梅。娇羞初解佩，语笑共衔杯。衔杯映歌扇，似云月中见。相见不相亲，不如不相见。相见情已深，未语可知心。胡为守空闺，孤眠愁锦衾。锦衾与罗帏，缠绵会有时。春风正澹荡，暮雨来何迟。愿言三青鸟，却寄长相思。光景不待人，须臾发成丝。壮年不行乐，老大徒伤悲。持此道密意，无令旷佳期。”此诗予家藏乐史本最善，今本无“怜肠愁欲断”四句，他句亦不同数字，故备录之。太白号斗酒百篇，而其诗精练若此，所以不可及也。 
<br>
<br>
<br>　　○李白帖 
<br>
<br>
<br>　　眉州象耳山有李白留题云：“夜来月下卧醒，花影零乱，满人襟袖，疑如濯魄於冰壶也。李白书。”今有石刻存，又见《甲秀堂帖》。 
<br>
<br>
<br>　　○李白横江词 
<br>
<br>
<br>　　“横江馆前津吏迎，向余东指海云生。郎今欲渡缘何事，如此风波不可行。”古乐府《乌栖曲》：“采菱渡头拟黄河，郎今欲渡畏风波。”太白以一句衍作二句，绝妙。 
<br>
<br>
<br>　　○李陵诗 
<br>
<br>
<br>　　《修文殿御览》载李陵诗云：“红尘蔽天地，白日何冥冥。微阴盛杀气，凄风从此兴。招摇西北指，天汉东南倾。嗟尔穷庐子，独行如履冰。裋褐中无绪，带断续以绳。写水置瓶中，焉辨淄与渑。巢父不洗耳，後世有何称。”此诗《古文苑》只载首二句，见于《修文殿御览》。锺嵘所谓“惊心动魄，一字千金”，信不诬也。当补入之，以传好古者。 
<br>
<br>
<br>　　○李育飞骑桥诗 
<br>
<br>
<br>　　《吴志》孙权征合淝，为魏将张辽所袭，乘骏马，上津桥，板撤丈馀，超度得免，故以名桥。在今庐州境中。诗本逸云，略追记之附於此：“魏人野战如鹰扬，吴人水战如龙骧。气吞魏主惟吴王，建旗敢到新城傍。霸主心当万夫敌，麾下苍黄无羽翼。涂穷事变接短兵，生死之间不容息。马奔津桥桥半撤，光光有声如地裂。蛟骇横飞秋水空，鹗惊径度秋云缺。奋迅金羁汗霑臆，济主艰难天借力。艰难始是报主时，平日主君谁爱惜。”此诗五七岁时先君口授，小子识之。张飞当阳阪，曹操不敢逼，而逍遥津甘宁凌统不能御张辽，则宁统之将略，下张飞远甚矣。 
<br>
<br>
<br>　　○李益诗 
<br>
<br>
<br>　　李益集有《乐府杂体》一首云：“蓝叶郁重重，蓝花石榴色。少女归少年，光华自相得。爱如寒炉火，弃若秋风扇。山岳起面前，相看不相见。春至草亦生，谁能无别情。殷勤展心素，见新莫忘故。遥望孟门山，殷勤报君子。既为随阳雁，勿学西流水。”此诗比兴有古乐府之风，唐人鲜及。或云非益诗，乃无名氏代霍小玉寄益之诗也。 
<br>
<br>
<br>　　○又 
<br>
<br>
<br>　　尤延之《诗话》云：“《会真记》‘隔墙花影动，疑是玉人来’，本于李益‘开门风动竹，疑是故人来’。”然古乐府“风吹窗帘动，疑是所欢来”，其词乃齐梁人语，又在益先矣。近世刻李益集不见此诗，惟曾慥《诗囿》载其全篇，今录於此：“微风惊暮坐，临牖思悠哉。开门复动竹，疑是故人来。时滴枝上露，稍沾阶下苔。幸当一入幌，为拂绿琴埃。”题云《竹窗闻风寄苗发司空曙》。 
<br>
<br>
<br>　　○李郢酬王舍人雪中风寄 
<br>
<br>
<br>　　“三日柴门拥不开，阶庭平满白皑皑。今朝踏作琼瑶迹，为有诗从凤沼来。”後人或妄改“诗从”作“诗仙”，语意索然。 
<br>
<br>
<br>　　○李郢宿杭州虚白堂 
<br>
<br>
<br>　　“秋月斜明虚白堂，寒蛩唧唧树苍苍。江风彻晓不得寐，二十五声秋点长。”《唐语林》盛称此诗。 
<br>
<br>
<br>　　○李贺昌谷北园新笋 
<br>
<br>
<br>　　“斫取青光写《楚辞》，腻香春粉黑离离。无情有恨何人见，露压烟啼千万枝。”汗青写《楚辞》，既是奇事，腻香春粉，形容竹尤妙。结句以情恨咏竹，似是不类。然观孟郊《竹诗》“婵娟笼晓烟”，竹可言婵娟，情恨亦可言矣，然终不若《咏白莲》之妙。李长吉在前，陆鲁望诗句非相蹈袭，盖著题不得避耳。胜棋所用，败棋之著也，良庖所宰，族庖之刀也，而工拙则相远矣。 
<br>
<br>
<br>　　○李端古别离诗 
<br>
<br>
<br>　　李端《古别离》诗云：“水国叶黄时，洞庭霜落夜。行舟闻商贾，宿在枫林下。此地送君还，茫茫似梦间。後期知几日，前路转多艰一作山。巫峡通湘浦，迢迢隔云寸。天晴见海樯，月落闻钟一作津鼓。人老自多愁，水深难急流。清宵歌一曲，白首对汀洲。与君桂阳别，令君岳阳待。後事忽差池，前期日空在。水落雁嗷嗷，洞庭波浪高。远山云似盖，极浦树如毫。朝发能几里，暮来风又起。如何两处愁，皆在孤舟里。昨夜天月明，长川寒且清。菊花开欲尽，荠菜泊来生。下江帆势速，五两遥相逐。欲问去时人，知投何处宿。空冷猿啸时，泣对湘潭竹。”此诗端集不载，古乐府有之，然题曰二首，非也，本一首耳。其诗真景实情，婉转惆怅，求之徐庾之间且罕，况晚唐乎？大历以後，五言古诗可选者，惟端此篇与刘禹锡《捣衣曲》、陆龟蒙“茱萸匣中镜”、温飞卿“悠悠复悠悠”四首耳。 
<br>
<br>
<br>　　○李耆卿评文 
<br>
<br>
<br>　　李耆卿评文云：“韩如海，柳如泉，欧如澜，苏如潮。”余谓此评极当，但谓柳如泉未允，易泉以江可也。耆卿名涂，临川人，硃子门人之门人也。所著有《古今文章精义》，与陈骙《文则》识趣相仿佛云。 
<br>
<br>
<br>　　○李馀寒食诗 
<br>
<br>
<br>　　“玉轮江上雨丝丝，公子游春醉不知。翦渡归来风正急，水溅鞍帕嫩鹅兒。”元徵之称蜀士李馀刘猛工为新乐府。馀诗传者，仅此二首。 
<br>
<br>
<br>　　○李馀临邛怨 
<br>
<br>
<br>　　“藕花衫子柳花裙，多蓍沉香慢火薰。惆怅妆成君不见，空教绿绮伴文君。”李馀，成都人文宗太和八年状元。蜀士在唐居首选者九人，谢洪陈伯玉，内江范金卿，阆州九枢，枢弟尹极，夔州李远，巴州张曙，绵州于环。 
<br>
<br>
<br>　　○李嘉祐王舍人竹楼 
<br>
<br>
<br>　　“傲吏身闲笑五侯，西江取竹起高楼。南风不用蒲葵扇，纱帽闲眠对水鸥。”长夏之景，清丽潇洒，读之使人神爽。镜川杨文懿公爱此诗，尝以“对鸥”名其阁，先师李文正公为作赋云。 
<br>
<br>
<br>　　○李义山萤诗 
<br>
<br>
<br>　　“水殿风清玉户开，飞光千点去还来。无风无月长门夜，偏到阶前点绿苔。“似是萤谜，不书题可知也。 
<br>
<br>
<br>　　○李义山柳诗 
<br>
<br>
<br>　　“曾逐东风拂舞筵，乐游春苑断肠天。如何肯到清秋日，已带斜阳又带蝉。”宋庐陵陈模《诗话》云：”前日春风舞筵，何其富盛，今日斜阳蝉声，何其凄凉，不如望秋先零也。形容先荣後悴之意。“ 
<br>
<br>
<br>　　○李义山景阳井 
<br>
<br>
<br>　　”景阳宫井剩堪悲，不尽龙鸾誓死期。惆怅吴王宫外水，浊泥犹得葬西施。“观此，西施之沉信矣。杜牧所云逐鸱夷者，安知不谓沉江而殉子胥乎？“鸱革浮胥骸”，亦子胥事也。 
<br>
<br>
<br>　　○李约观祈雨 
<br>
<br>
<br>　　“桑条无叶土生烟，箫管迎龙水庙前。硃门几处躭歌舞，犹恨春阴咽管弦。”与聂夷中“二丝五穀”之诗并观，有《三百篇》意。 
<br>
<br>
<br>　　○抛[A12?]击壤 
<br>
<br>
<br>　　宋世，寒食有抛[A12?]之戏，兒童飞瓦石之戏，若今之打瓦也。梅都官《禁烟》诗：“窈窕踏歌相把袂，轻浮赌胜各飞[A12?]。”[A12?]，七禾切。或云起於尧民之击壤。 
<br>
<br>
<br>　　○杜少陵论诗 
<br>
<br>
<br>　　杜少陵诗曰：”不及前人更勿疑，递相祖述竟先谁。别裁伪体亲《风雅》，转益多师是汝师。“此少陵示後人以学诗之法。前二句，戒後人之愈趋愈下。後二句，勉後人之学乎其上也。盖谓後人不及前人者，以递相祖述，日趋日下也。必也区别裁正浮伪之体，而上亲《风雅》，则诸公之上，转益多师，而汝师端在是矣。此说精妙。杜公复生，必蒙印可，然非予之说也。须溪语罗履泰之说，而予衍之耳。 
<br>
<br>
<br>　　○杜诗本选 
<br>
<br>
<br>　　谢定量远诗“离会虽相杂”，杜子美“忽漫相逢是别筵”之句实祖之。颜延年诗“春江壮风涛”，杜子美“春江不可渡，二月已风涛”之句实衍之。故子美谕兒诗曰“熟精《文选》理”。 
<br>
<br>
<br>　　○杜诗夺胎之妙 
<br>
<br>
<br>　　陈僧丰盛标《咏水》诗：“舟如空里泛，人似镜中行。”沈佺期《钓竿》篇：“人如天上坐，鱼似镜中悬。”杜诗：“春水船如天上坐，老年花似雾中看。”虽用二子之句，而壮丽倍之，可谓得夺胎之妙矣。 
<br>
<br>
<br>　　○杜诗步檐字 
<br>
<br>
<br>　　杜子美诗：“步檐倚杖看牛斗。”檐，古字。《楚辞大招》：“曲屋步櫩。”《注》：“曲屋，周阁也。步櫩，长砌也。”司马相如赋：“步櫩周流，长途中宿。”“櫩”亦古“”字也。又梁陆垂《锺山寺》诗：“步檐时中宿，飞阶或上征。”沈氏满愿诗：“步檐随新月，挑灯惜落花。”杜公盖袭用其字，後人不知，妄改作“步蟾”，且前句有“新月”字，而结句又云“步蟾”，复矣。况“步蟾”乃举子坊牌字，杜公诗宁有此恶字耶？甚矣，士俗不可不医也。 
<br>
<br>
<br>　　○杜诗数目字 
<br>
<br>
<br>　　“汉宫一百四十五，多下珠帘闭锁窗。何处巢夏将半，茅檐烟寺语双双。”此杜牧《燕子》诗也。“一百四十五”见《文选》注。大抵牧之诗好用数目垛积，如“南朝四百八十寺”、“二十四桥明月夜”、“故乡七十五长亭”是也。 
<br>
<br>
<br>　　○杜诗与包佶同意 
<br>
<br>
<br>　　包佶诗“波影倒江枫”，与杜诗“石出倒听枫叶下”同意，二句并工，未易优劣也。 
<br>
<br>
<br>　　○杜诗左担之句 
<br>
<br>
<br>　　杜子美《愁坐》诗曰：“高斋常见野，愁坐更临门。十月山寒重，孤城水气昏。葭萌氐种回，左担犬戎存。终日忧奔走，归期未敢论。”葭萌左担，皆地名也。葭萌人知之，左担人罕知也。注者不知，或改作“武担”，又改作“立担”，皆可笑。按《太平御览》引李克蜀记云：“蜀山自绵谷葭萌道径险窄，北来担负者不知不容易肩，谓之左担道。”又李公胤《益州记》云：“阴平县有左肩道，其路至险，自北来者，担在左肩，不得度右肩。”常璩《南中志》云：“自僰道至硃提，有水步道九道，有黑水及羊官水道，度三津，至险难行，故行者谣曰：‘楢溪赤水，盘蛇七曲。盘羊乌栊，气与天通。庲降贾子，左担七里。’又有牛叩头、马搏坂，其险如此。”据此三书，左担道有三，绵谷一也，阴平二也，硃提三也，义则一而已。硃提今之乌撒，云贵往来之西路也。 
<br>
<br>
<br>　　○杜诗野艇字 
<br>
<br>
<br>　　杜诗古本“野艇恰受两三人”，浅者不知“艇”字有平音，乃妄改作“航”字，以便於读，谬矣。古乐府云：“沿江有百丈，一濡多一艇。上水郎担篙，何时至江陵。”艇音廷，杜诗盖用此音也。故曰：胸中无国子监，不可读杜诗。彼胸中无杜学，乃欲订改杜诗乎？ 
<br>
<br>
<br>　　○杜诗讹字 
<br>
<br>
<br>　　《燕子》诗“穿花落水益沾巾”，范德机善本作“帖本”。“一笑正坠双飞翼”，黄山谷云“一笑”俗作“一箭”，非。“纷纷戏蝶过闲幔”，张文潜本作“开幔”。 
<br>
<br>
<br>　　○杜诗天棘 
<br>
<br>
<br>　　杜诗：“江莲摇白羽，天棘蔓青丝。”郑樵云：“天棘，柳也。”此无所据，杜撰欺人耳。且柳可言丝，祇在初春，若茶瓜留客之日，江莲白羽之辰，必是深夏，柳已老叶浓阴，不可方言丝矣。若夫蔓云者，可方言兔丝、王瓜，不可言柳。此俗所易知，天棘非柳明矣。按《本草索隐》云：“天门冬，在东岳名淫羊藿，在南岳名百部，在西岳名管松，在北岳名颠棘。”颠与天，声相近而互名也。此解近之。 
<br>
<br>
<br>　　○杜工部荔枝诗 
<br>
<br>
<br>　　杜子美诗：“侧生野岸及江蒲，不熟丹宫满玉壶。云壑布衣鲐背死，劳生害马翠眉须。”杜公此诗，盖纪明皇为贵妃取荔枝事也。其用“侧生”字，盖为瘦文隐语，以避时忌，《春秋》定哀多微辞之意，非如西昆用僻事也。末二句盖昌黎感二鸟之意，言布衣抱道，有老死云壑而不徵者，乃劳生害马以给翠眉之须，何为者耶？其旨可谓隐而彰矣。山谷谓“云壑布衣”，指後汉临武长唐羌谏止荔枝貣者，此俗所谓厚皮馒头，夹纸灯笼矣。山谷尚如此，又何以责黄鹤蔡梦弼辈乎？ 
<br>
<br>
<br>　　○杜鹃花 
<br>
<br>
<br>　　“蜀国曾闻子规鸟，定量城还见杜鹃花。一叫一回肠一断，三春三月忆三巴。”此太白寓宣州怀西蜀故乡之诗也。在白为蜀人，见於《刘全白志铭》、《曾南丰集序》、魏杨遂《故宅祠记》及自叙书，不一而足，此诗又一证也。近日吾乡一士夫，为山东人作诗序，云太白非蜀人，乃山东人也。余以前所引证诘之，答曰：“且谄山东人，祈绰楔赀，何暇核实。” 
<br>
<br>
<br>　　○杜审言诗 
<br>
<br>
<br>　　杜审言《早春游望》诗，《唐诗三体》选为第一首是也。首句“独有宦游人”，第七句“忽闻歌古调”，妙在“独有”“忽闻”四虚字。《文选》殷仲文诗“独有清秋日”，审言祖之，盖虽二字，亦不苟也。诗家言子美无一字无来处，其祖家法也。 
<br>
<br>
<br>　　○杜逸诗 
<br>
<br>
<br>　　《合璧事类》载杜工部诗云：“三月雪连夜，未应伤物华。只缘春欲尽，留着伴梨花。”此诗旧集不载。又：“寒食少天气，春风多柳花。”又：“小桃知客意，春尽始开花。”则今之全集遗逸多矣。 
<br>
<br>
<br>　　○杜牧柳诗 
<br>
<br>
<br>　　“嫩树新开翠影齐，倚风情态被春迷。依依故国樊川恨，半掩村桥半拂溪。”杜牧之，樊川人，集名《樊川集》。 
<br>
<br>
<br>　　○杜牧池州别孟迟先辈 
<br>
<br>
<br>　　“昔子来陵阳，时常苦炎热。寺楼最褰轩，坐见飞鸟没。一樽中夜酒，半破前峰月。烟院松飘萧，风廊竹交戛。好鸟响丁丁，小溪光汃汃。离袖飐应劳，恨粉啼还咽。慵忧长者来，病怯长术喝。呼兒旋供衫，走门空踏袜。手把一枝物，桂花香带雪。喜极至无言，笑馀翻不悦。人生直作百岁翁，亦是万古一瞬中。我欲东召龙伯翁，水尽到底看海空。酌君一杯酒，与君狂且歌。离别岂足更关意，衰老相随可奈何。”二诗奇崛，而用韵古，旧见石刻，多磨灭，节而书之。 
<br>
<br>
<br>　　○杜牧诗 
<br>
<br>
<br>　　“尽道青山归去好，青山能有几人归。”比之“林下何曾见一人”之句，殊有含蓄。 
<br>
<br>
<br>　　○杜牧连上闻胡笳 
<br>
<br>
<br>　　“何处吹笳薄暮天，塞垣高鸟没狼烟。游人一听头先白，苏武争禁十九年。”苏武之苦节如此，而归来只为典属国，汉之寡恩，霍光之罪也。王维诗：“苏武才为典属国，节旄空尽海西头。” 
<br>
<br>
<br>　　○杜牧登乐游原 
<br>
<br>
<br>　　“长空澹澹没孤鸿，万古消沉在此中。看取汉家何事业，五陵无树起秋风。”此诗诸家皆选，而首句误作“孤鸟没”，不成句，今据善本正之。 
<br>
<br>
<br>　　○杜牧之律诗至晚唐，李义山而下，惟杜牧之为最。宋人评其诗豪而艳，宕而丽，於律诗中特寓拗峭，以矫时弊，信然。 
<br>
<br>
<br>　　○牧之屏风美人 
<br>
<br>
<br>　　屏风周昉画纤腰，岁久丹青色渐凋。斜倚玉窗鸾发女，拂尘犹自妒娇娆。 
<br>
<br>
<br>　　○杜常华清宫 
<br>
<br>
<br>　　“行尽江南数十程，晓星残月入华清。朝元阁上西风急，都入长杨作雨声。”宋周伯弜《唐诗三体》以此首为压卷第一。诗话云：“杜常方泽姓名不显，而诗句惊人如此。”按杜常乃宋人，杜太后之侄，《宋史文苑》有传。孙公《谈圃》亦以为宋人。《范蜀公文集》有《笏记》一卷，纪时贤姓名，而杜常在其列，下注“诗学”二字，其为宋人无疑，周伯弜误矣，然诗极佳。“晓星”，今本作“晓风”，重下句“西风”字，或改作“晓乘”，亦不佳。余见宋敏求《长安志》，乃是“星”字。敏求又云：“长杨非宫名，朝元阁去长杨五百馀里，此乃风入长杨树叶似雨声也。”深得作者之意。此诗姓名时代误，“晓风”字误，“长杨”意误，特为正之。 
<br>
<br>
<br>　　○社南社北 
<br>
<br>
<br>　　韦述《开元谱》云：“倡优之人取媚酒食，居於社南者，呼之谓社南氏，居於北者，呼之谓社北氏。”杜子美诗“社南社北皆春水”，正用此事，後人不知，乃改“社”作“舍”。 
<br>
<br>
<br>　　○门外猧兒 
<br>
<br>
<br>　　“门外猧兒吠，知是萧郎至。刬袜下香阶，冤家今夜醉。扶得入罗帏，不肯脱罗衣。醉则从他醉，犹胜独睡时。”此唐人小辞。前辈言，观此可知诗法，或以问子苍，曰：“只是转折多。”盖八句而四转折也。 
<br>
<br>
<br>　　○姑苏台 
<br>
<br>
<br>　　“无端春色上苏台，郁郁芊芊草不开。无风自偃君知否，西子裙裾拂过来。”此初唐人诗也。白乐天诗“草绿裙腰一道斜”，祖其意也。 
<br>
<br>卷六 
<br>
<br>
<br>
<br>
<br>
<br>　　 ○忠简武穆诗名 
<br>
<br>
<br>　　宗岳二公，以忠节战功冠於南宋，戎马倥偬，笔砚想无暇也。余尝见宗忠简石刻《华阴道》二绝云：“烟遮晃白初疑雪，日映斓斑卻是花。马渡急流行小崦，柳丝如织映人家。”又云：“菅茅作屋几家居，云碓风帘路不纡。坡侧杏花溪畔柳，分明摩诘《辋川图》。”岳公《湖南僧寺》诗有“潭水寒生月，松风夜带秋”之句，唐之名家，不过如此。呜呼，二公其可谓全才乎！ 
<br>
<br>
<br>　　○两女郎诗 
<br>
<br>
<br>　　女郎李月素《赠情人》诗云：“感郎千金意，含娇抱郎宿。试作帐中音，羞开灯前目。”张碧兰《寄阮郎》云：“君似洛阳花，妾似武昌柳。两地惜春风，何时一携手。”真花月之妖也。 
<br>
<br>
<br>　　○雨粟鬼哭 
<br>
<br>
<br>　　王充尝辩雨粟鬼哭之妄云：“《河图洛书》，圣明之瑞应也。仓颉之制文字，天地之出图书，何非何恶，而令天雨粟鬼夜哭哉！使天地鬼神，恶人有书，则其出图书非也。”此乃正论。《汉书纬书》又云：“兔夜哭，谓忧其毫将为笔也。”堪一笑。 
<br>
<br>
<br>　　○含笑花谜 
<br>
<br>
<br>　　施宜生《含笑花》诗：“百步清香透玉肌，满堂皓齿围明眉。褰帷跛客相迎处，射雉春风得意时。” 
<br>
<br>
<br>　　○京师易春晚 
<br>
<br>
<br>　　杜审言诗：“始出凤凰池，京师易春晚。”奇句也。盖言繁华之地，流景易迈。李颀诗：“好在长安行乐地，空令岁月易蹉跎。”亦此意耳。近刻本改作“阳春晚”，非也。 
<br>
<br>
<br>　　○轧轧鸦 
<br>
<br>
<br>　　杜牧《登九峰楼》诗：“白头搔杀倚柱遍，归棹何时轧轧鸦。”轧轧鸦，棹声也。按《樊川集》，“归棹”句实作“归棹何时闻轧鸦。” 
<br>
<br>
<br>　　○咄唶歌 
<br>
<br>
<br>　　“枣下何纂纂，荣华各有时。枣初欲赤时，人从四方来。枣适今日罄，谁当仰视之。”“咄唶”，《晋书》作“咄嗟”。《鲁灵光殿赋》作“窋咤”。 
<br>
<br>
<br>　　○河州王司马诗 
<br>
<br>
<br>　　司马王公竑，陕西河州人。其直节英名，人皆知之，而不知其文藻也。余同年太史玉垒王公元正，为余诵其八诗，今记其五：《回澜阁》云：“不成亭馆不成楼，矮屋重棚立水头。非拟金梁横巨海，也为砥柱屹中流。座中爽气消三伏，槛外飞湍肃九秋。几度登临仰前哲，昌黎古作邈难俦。”《醒心亭》云：“鉴池池上结茅亭，卸却烦襟任独醒。云影散来无外物，天光澄处是虚灵。青青草色开窗见，飒飒松声隔座听。尘虑不干真境绝，焚香兀坐理《黄庭》。”《秋香径》云：“归老溪园径未荒，径边黄菊有馀芳。芒鞋踏处濡朝露，藜杖携来带晚香。清景且宜供笑傲，高年何必问行藏。渊明把酒来篱下，我亦随缘醉此傍。”《丹霞坞》云：“不学逋仙学董仙，杏花开徧石墙边。浑疑日下朝云界，半是人间也老天。晚景催人虽潦倒，春光在眼且留连。村翁携酒来相访，憩此徜徉共醉眠。”《水竹居》云：“水绕柴门竹绕阑，归来寓此足盘桓。一溪冰玉涵春意，万个琅玕耐岁寒。对景只求诗兴好，临流肯放酒杯乾。衰迟幸入康庄境，一任红尘蜀道难。”王公诗，人罕传，今特录之。 
<br>
<br>
<br>　　○芳梅诗 
<br>
<br>
<br>　　“新岁芳梅树，繁苞四面同。春风吹渐落，一夜几枝空。小妇今如此，长城恨不穷。莫将辽海雪，来比後庭中。”此刘方平《梅花》诗也。既不用事，又不拘对偶，而工緻天然，虽太白未易先後也。《梅花》诗被宋人作坏，令人见梅枝条可憎，而香影无味，安得诵此诗及梁元帝徐陵阴铿江总诸咏，一洗梅花之辱乎？ 
<br>
<br>
<br>　　○岳阳楼诗 
<br>
<br>
<br>　　余昔过岳阳楼，见一诗云：“楼上元龙气不除，湖中范蠡意何如。西风万里一黄鹄，秋水半江双白鱼。鼓瑟至今悲二女，沉沙何处吊三闾。朗吟仙子无人识，骑鹤吹箫上碧虚。”乃视其姓名，则元人张翔，字雄飞，不知何地人也。雄飞在元不著诗名，然此诗实可传。同时虞伯生范德机皆有岳阳楼诗，远不及也，故特表出之。 
<br>
<br>
<br>　　○明驼使 
<br>
<br>
<br>　　《木兰辞》：“愿借明驼千里足，送兒还故乡。”今本或改“明”作“鸣”，非也。驼卧，腹不帖地，屈足漏明，则走千里，故曰明驼。唐制，驿置有明驼使，非边塞军机，不得擅发。杨妃私发明驼使赐安禄山荔枝，见小说。 
<br>
<br>
<br>　　○明月可中 
<br>
<br>
<br>　　刘禹锡《生公讲堂》诗：“高坐寂寥尘漠漠，一方明月可中庭。”山谷须溪皆称其“可”字之妙。按《佛祖统纪》载宋文帝大会沙门，亲御地筵，食至良久，众疑日过中，僧律不当食。帝曰：“始可中耳。”生公乃曰：“白日丽天，天言可中，何得非中。”遂举箸而食。禹锡用“可中”字本此，盖即以生公事咏生公堂，非杜撰也。彼言白日可中，变言明月可中，尤见其妙。 
<br>
<br>
<br>　　○采莲曲 
<br>
<br>
<br>　　“锦带杂花钿，罗衣垂绿川。问子今何去，出采江南莲。辽西三千里，欲寄无因缘。愿君早旋反，及此荷花鲜。”八句不对，太白浩然皆有此体。 
<br>
<br>
<br>　　○芬月 
<br>
<br>
<br>　　沈佺期诗“芬月期来过”，又称“芳月”。 
<br>
<br>
<br>　　○妖浮 
<br>
<br>
<br>　　羊孚曰：“吴声妖而浮。” 
<br>
<br>
<br>　　○所钦《韵语阳秋》 
<br>
<br>
<br>　　嵇康《赠弟秀才》四言诗云“感悟驰情，思我所钦”，则以所钦为弟。陆机《赠从兄车骑》诗云“寤寐靡安豫，愿言思所钦”，则以所钦为兄。又《赠冯罴》诗云“慷慨为谁感，愿言怀所钦”，则以所钦为友。 
<br>
<br>
<br>　　○青精饭 
<br>
<br>
<br>　　杜诗：“岂无青精饭，使我颜色好。”青精饭，一名南天烛，又曰墨饭草，以其可染黑饭也，道家谓之青精饭，故《仙经》云“服草木之正，气与神通。食青烛之津，命不复陨”，谓此也。 
<br>
<br>
<br>　　○青楼曲 
<br>
<br>
<br>　　“白马金鞍从武皇，旌旗十万宿长杨。楼头小妇鸣筝坐，遥见飞尘入建章。”此咏游侠恩幸，有如此之夫，有如此之妇，含讽感时，意在言表。 
<br>
<br>
<br>　　○青岚帚 
<br>
<br>
<br>　　陈陶《咏竹》诗：“青岚帚亚思君祖，绿润偏多忆蔡邕。”陈张君祖《竹赋》：“青岚运帚，碧空扫烟。”蔡邕《竹赞》云：“绿润碧鲜，绀文紫钱。” 
<br>
<br>
<br>　　○长安贫兒镂臂文 
<br>
<br>
<br>　　“昔日已前家未贫，苦将钱物结交亲。如今失路寻知己，行尽关山无一人。”镂臂，或谓之劄青，狭斜游人与倡狎多为此态。 
<br>
<br>
<br>　　○长颈高结 
<br>
<br>
<br>　　韩文《石鼎联句序》：“长颈高结，喉中作楚语。”结字断句，结音髻，义亦同。《西汉书》“髻”皆作“结”，文公正用此，今多作“结喉”，误矣。且“中作楚语”，成何文理。 
<br>
<br>
<br>　　○长河既已萦 
<br>
<br>
<br>　　《古文苑》王融《游仙》诗：“长河既已萦，层山方可砺。”“萦”今本误作“荣”，解者遂谬云荣如草木之荣华，犹言海变桑田，可笑。不思萦，萦带也。带河砺山眼前事，何必远引。 
<br>
<br>
<br>　　○妾鱼 
<br>
<br>
<br>　　古者一国嫁女，同姓二国媵之。《仪礼》有媵爵，谓先饮一爵，後二爵从之也。《楚辞》“鱼鳞鳞兮媵予”，江海间有鱼，游民三，如媵随妻先一後二，人号为婢妾鱼。唐诗：“江鱼群从称妻妾，塞雁联行号弟兄。” 
<br>
<br>
<br>　　○弦超赠神女诗 
<br>
<br>
<br>　　“今日何日辰良，今夕何夕夜长。琅疏琼牖沿房，中有美女齐姜。参差匏管笙簧，歌声含宫反商。萧晖窈窕芬芳，明灯朗炬煌煌。卸巾解珮褫裳，愿言与了偕臧。”此诗甚佳而罕传，余尝选古今六言诗，刻忆成，偶遇此诗，谩记於此。 
<br>
<br>
<br>　　○帛道猷诗 
<br>
<br>
<br>　　晋世释子帛道猷，有《陵峰采药》诗曰：“连峰数千里，修林带平津。茅茨隐不见。鸡鸣知有人。”此四句古今绝唱也，有石刻在沃州岩。按《弘明集》亦载此诗，本八句，其後四句不称，独刻此四句，道猷自删之耶，抑别有高人定之耶？宋秦少游诗：“菰蒲深处疑无地，忽有人家笑语声。”道潜诗：“隔林仿佛闻机杼，知有人家在翠微。”虽祖道猷语意而不及。庚溪作诗话，谓少游道潜比道猷尤为精练，所谓“苏烘壤以充帏，谓申椒其不芳”也。 
<br>
<br>
<br>　　○阿亸回 
<br>
<br>
<br>　　太白诗“羌笛横吹《阿亸回》”，番曲名。张祜集有《阿滥堆》，盖飞禽名，明皇御玉笛采其声翻为曲子，即此也。番人无字，止以声传，故随中国所书，人各不同耳，难以意求也。 
<br>
<br>
<br>　　○泥人娇 
<br>
<br>
<br>　　俗谓柔言索物曰泥，乃计切，谚所谓软缠也。杜子美诗“忽忽穷愁泥杀人”，元微之《忆内》诗“顾我无衣搜画匣，泥他沽酒拔金钗”，《非烟传》诗曰“郎心应以琴心怨，脉脉春情更泥谁”，杨乘诗“昼泥琴声夜泥书”，元邓文原《赠妓》诗“银灯影里泥人娇”，柳耆卿词“泥欢邀宠最难禁”。字又作讠尼，《花间集》“黄莺娇啭讠尼芳妍”，又“记得泥人微敛黛”。字又作妮，王通叟诗“十三妮子绿窗中”，今山东目婢曰小妮子，其语亦古矣。 
<br>
<br>
<br>　　○松下 
<br>
<br>
<br>　　古人诗句，不知其用意用事，妄改一字，便不佳。孟蜀牛峤《杨柳枝词》：“吴王宫里色偏深，一簇烟条万缕金。不分钱唐苏小小，引郎松下结同心。”按古乐府《小小歌》有云：“妾乘油壁车，郎乘青骢马。何处结同心，西陵松柏下。”牛诗用此意咏柳而贬松，唐人所谓尊题格也。後人改“松下”作“枝下”，语意索然矣。 
<br>
<br>
<br>　　○周舍还田舍诗 
<br>
<br>
<br>　　“旧游久已倦，归来多暇日。未凿武陵嵓，先开仲长室。松篁日月长，蓬麻岁时密。心存野人趣，贵使容吾膝。况兹薄春晴，高秋正萧瑟。”真得田家之意。 
<br>
<br>
<br>　　○周焘诗 
<br>
<br>
<br>　　周焘有《观天竺寺激水》诗云：“拳石耆婆色两青，竹龙驱水转山鸣。夜深不见跳珠碎，疑是檐间滴雨声。” 
<br>
<br>
<br>　　○武后如意曲 
<br>
<br>
<br>　　“看硃成碧思纷纷，憔悴支离为忆君。不信比来长下泪，开箱验取石榴裙。”张君房《脞说》云：“千金公主进洛阳男子，淫毒异常，武后爱幸之，改明年为如意元年。是年，淫毒男子亦以情殚疾死，後思之作此曲，被于管弦。呜呼，武后之淫虐极矣！杀唐子孙殆尽。其後武三思之乱，武氏无少长，皆诛斩绝焉。虽武攸绪之贤，而不能免也。使其不入宫闱，恣其情欲於北里教坊，岂不为才色一名伎，与刘采春薛洪度相辉映乎？”鲁三江《咏史》诗云：“唐代宗风本杂夷，周家又见结龙漦。不如放配河间传，免使摧残仙李枝。” 
<br>
<br>
<br>　　○武侯祠诗 
<br>
<br>
<br>　　正德戊寅，予访余方池编修于武侯祠，见壁间有诗云：“剑江春水绿沄沄，五丈原头日又曛。旧业未能归後主，大星先已落前军。南阳祠宇空秋草，西蜀关山阳隔暮云。正统不慙传万古，莫将成败论三分。”後有题云：“此诗始终皆武侯事，子美或未过之。”方池不以为然。予曰：“此亦微显阐幽，不随人观场者也，惜不知其名氏。” 
<br>
<br>
<br>　　○坡诗 
<br>
<br>
<br>　　东坡“春事阑珊芳草歇”，或疑“歇”字似趁韵，非也。唐刘瑶诗“瑶草歇芳心耿耿”，传奇女郎王真诗“燕折莺离芳草歇”，皆有出处，一字不苟如此。谢康乐“芳草今未歇”。 
<br>
<br>
<br>　　○坡诗月明看露上 
<br>
<br>
<br>　　苏东坡诗八首，大率皆田中语，其第四首云“种稻清明前，乐事我能数。毛空暗春泽，针水闻好语。分秧及初夏，渐喜风叶举。月明看露上，一一珠垂缕。秋来霜穗重，颠倒相撑拄。但闻畦垅间，蚱蜢如风雨。新舂便入甑，玉粒照筐筥”云云。此诗叙田家自清明至成熟，曲尽其趣。注未能尽发其妙，今补之於後。“渐喜风叶举”，秧初立苗後，得风则长。《吕氏春秋》所谓“禾心中央，疏为冷风”是也。“月明看露上”，农夫云秧苗得露，皆先润其根。由根上节至叶，稍垂一点，月明窥见其上。洪舜俞《平斋集》有《魏城晚凉倚窗观稼》二绝云：”晚风不动稻苗平，叶叶头边沆瀣明。井养不穷功用在，谁将易象细推评。”其二云：“飞明一点上苗端，难作建党露雨看。碧眼道人参解得，黄河夜半氵斥昆湍。”以此补坡诗注，真妙也。此事奇，坡诗咏之奇，《平斋》二诗注之又奇，特表出之。 
<br>
<br>
<br>　　○宗懔荆州泊 
<br>
<br>
<br>　　“南楼西下时，月里闻来棹。桂水舳舻回，荆州津济闹。移帷向星汉，引带思容貌。今夜一江人，惟应妾身觉。”有《国风》之意，怨而不怒，艳而不淫。 
<br>
<br>
<br>　　○宗懔春望 
<br>
<br>
<br>　　“日暮春台望，徙倚爱馀光。都尉新移枣，司空始种杨。一枝犹桂馥，十步有兰香。望望无萱草，沉忧竟不忘。”此诗用事奇崛工緻。汉人尹都尉著书，名《种杨法》，中有云“枣鼠耳，槐兔目”之语。《淮南子》：“二月之官司空，其树杨。”用事颇僻，故须略释。枣杨桂兰，所见也，兴也。萱草，所怀也，比也。八句之中，草木居其五焉，在後人不胜其堆垛矣。用之不觉者，以意胜也。与顾野王《芳树》诗相似。 
<br>
<br>
<br>　　○昔昔盐 
<br>
<br>
<br>　　梁乐府《夜夜曲》，或名《昔昔盐》，昔即夜也。《列子》：“昔昔梦为君。”盐亦曲之别名。 
<br>
<br>
<br>　　○波漂菰米 
<br>
<br>
<br>　　客有见予拈“波漂菰米”之句而问曰：“杜诗此首中四句，亦有所本乎？”予曰：“有本，但变化之极其妙耳。”隋任希古《昆明池应制》诗曰：“回眺牵牛渚，激赏镂鲸川。”便见太平宴乐气象。今一变云：“织女机丝虚夜月，石鲸鳞甲动秋风。”读之则荒烟野草之悲见於言外矣。《西京杂记》云：“太液池中有雕菰，紫箨绿节，凫雏雁子，唼喋其间。”《三黄旧图》云：“宫人泛舟采莲，为巴人棹歌。”便见人物游嬉，宫沼富贵。今一变云：“波漂菰米沉云黑，露冷莲房坠粉红。”读之则菰米不收而任其沉，莲房不采而任其坠，兵戈乱离之状具见矣。杜诗之妙，在翻古语，《千家注》无有引此者，虽万家注何用哉？因悟杜诗之妙。如此四句，直上与《三百篇》“牂羊羵者，三星在罶”同，比之晚唐“乱杀平人不怕天”、“抽旗乱插死人堆”，岂但天壤之隔。 
<br>
<br>
<br>　　○孟浩然诗句 
<br>
<br>
<br>　　孟集有“到得重阳日，还来就菊花”之句，刻本脱一“就”字，有拟补者，或作“醉”，或作“赏”，或作“泛”，或作“对”，皆不同，後得善本是“就”字，乃知其妙。唐诗亦有之，崔颢“玉壶清酒就君家”，李郢诗：“闻说故园香稻熟，片帆归去就鲈鱼。”杜工部诗题有《秋日泛江就黄家亭子》。而古乐府冯子都诗有“就我求清酒，青丝系玉壶。就我求珍肴，金盘鲙鲤鱼”，则前人已道破矣。 
<br>
<br>
<br>　　○孟东野感怀 
<br>
<br>
<br>　　“晨登洛阳陌，目极天茫茫。君物归大化，六龙颓西羌。豺狼日已多，草木日已霜。饥年无遗粟，众鸟去空场。路傍谁家子，白首离故乡。含酸望松柏，仰面诉穹苍。去去勿复道，苦饥离故乡。”此诗似阮嗣宗。 
<br>
<br>
<br>　　○孟迟旅望阐幽 
<br>
<br>
<br>　　“青山历历水悠悠，望远伤离独倚楼。日暮风吹官渡柳，白鸦飞出古城头。”此诗题又作“芜城”，或作“孟简”，未知孰是。 
<br>
<br>
<br>　　○金雌诗 
<br>
<br>
<br>　　晋末桓玄之乱，有《金雌诗谶》曰：“云出而雨渐欲举，短如之何乃相阻。交哉乱也当何所，惟有隐岩植禾黍，西南之朋困桓父。”雨云者，“玄”字也。短者，祚短也。盖桓玄灭亡之兆。又云：“大火有心水抱之，悠悠百年是其时。”火，宋之分野；水，宋之德也。金雌不知何语，亦如赤伏符之类耳。後考《隋书》《经籍志》郭文著《金雄记》《金雌诗》。 
<br>
<br>
<br>　　○金山寺诗 
<br>
<br>
<br>　　“灵山一峰秀，岌然殊众山。盘根大江底，插影浮云间。雷霆常间作，风雨时往还。象外悬清景，千载长跻攀。”此唐人韩垂《题金山寺》诗也，当为第一。张祜诗虽佳，而结句“终晶醉醺醺”，已入“张打油，胡钉铰”矣。 
<br>
<br>
<br>　　○金鱼金龟 
<br>
<br>
<br>　　佩鱼，始于唐永徽二年，以鲤为李也。武后天授元年，改佩龟，以玄武为龟也。杜诗“金鱼换酒来”，盖开元中复佩鱼也。李白《忆贺知章》诗“金龟换酒处”，盖白弱冠遇贺知章，尚在中宗朝，未改武后之制。 
<br>
<br>
<br>　　○金人咏物诗 
<br>
<br>
<br>　　《中州集》金羽士王予可《咏西瓜》云：“一片冷沉潭底月，半湾斜卷陇头云。”孙铎《咏玉簪花》云：“披拂西风如有待，徘徊凉月更多情。”郑子聃《咏酴醿》诗云：“玉斧无人解修月，珠裙有意欲留仙。”皆极体物之工。 
<br>
<br>
<br>　　○金潾 
<br>
<br>
<br>　　张籍《蛮中》诗：“铜柱南边毒草春，行人几日到金潾。”金潾，交阯地名，《水经注》所谓“金潾清渚”也。今刻本作“麟”，非。 
<br>
<br>
<br>　　○季札墓碑 
<br>
<br>
<br>　　陶潜《季札赞》曰：“夫人戾止，爰诏作铭。”谓题季子有《吴延陵君碑》也。此可证其为古无疑。秦观疑其出于唐人，未考《陶集》乎？ 
<br>
<br>
<br>　　○季随 
<br>
<br>
<br>　　萧颖士《蒙山》诗：“予尚捐俗纷，季随蹑遐轨。”季随即周八士中一人也。蒙山有季随隐迹事，未知所出，亦奇闻也。 
<br>
<br>
<br>　　○东坡评陶诗 
<br>
<br>
<br>　　陶诗质而实绮，癯而实腴。 
<br>
<br>
<br>　　○东坡梅诗 
<br>
<br>
<br>　　禅宗公布古唐僧《古梅》诗云：“雪虐风饕水浸根，石边尚有古苔痕。天公未肯随寒暑，又孽清香与返魂。”东坡《梅花》诗：“蕙死兰枯菊已摧，返魂香八陇头梅。”正用此事，而注者亦不之知也。 
<br>
<br>
<br>　　○东山李白 
<br>
<br>
<br>　　杜子美诗：“近来海内为长句，汝与东山李白好。”流俗本妄改作“山东李白”。按乐史序《李白集》云：“白客游天下，以声妓自随，效谢安石风流，自号东山，时人遂以东山李白称之。”子美诗句，正因其自号而称之耳，流俗不知而妄改。近世作《大明一统志》，遂以李白入山东人物类，而引杜诗为证，近於郢书燕说矣。噫，寡陋一至此哉！ 
<br>
<br>
<br>　　○东阁官梅 
<br>
<br>
<br>　　杜工部《和裴迪登州东亭送客逢早梅相忆见寄》诗云：“东阁官梅动诗兴，还如何逊在扬州。”按逊传无扬州事，而逊集亦无《扬州梅花诗》，但有《早梅》诗云：“菟园标节序，惊时最是梅。衔霜当路发，映雪凝寒开。枝横却月观，花绕凌风台。应知早飘落，故逐上春来。”杜公以裴迪逢早梅而作诗，故用何逊比之。又以却月凌风，皆扬州台观名耳。所谓东阁官梅者，乃新津之地也，非扬州有东阁也。宋世有妄人，假东坡名作杜诗注一卷刻之，一时争尚杜诗，而坡公名重天下，人争传之，而不知其伪也。其注此诗云：“逊作扬州法曹，廨舍有梅一株，逊吟咏其下。後居洛思之，因请再任，及抵扬州，梅花盛开，相对知识化终日。”按何逊未尝为扬州法曹，是时南北分裂，逊为梁臣，何得复居洛阳？洛阳乃魏地也，既居魏，何得又请再任，请於梁乎？请於魏乎？其说之脱空无稽如此，略晓史册者，知其伪矣。近日邵文庄宝乃手抄其注，入杜诗七言律刻行，岂不误後学耶？伪苏注之谬，宋世洪容斋严沧浪，刘须溪父子，马端临《经籍考》，皆力辨其谬，而文章钜公如邵文庄者，乃独信之，亦尺有所短也。伪苏注中，如谓“不分桃花红胜锦”为李夫人之语，“十年厌见旋旗红”为四皓语，皆架空妄说，如妄人风汉之言，然犹借古人名也。又谓碧山学士为梁章褒，又“昏黑应须到上头”为隋常琮语，并人名亦杜撰之。又妄撰景差五言律一联，尤可笑。苏李始有五言古诗，而楚襄王时乃有五言律乎？其人信白丁也。而读者不之悟，其奈之何！ 
<br>
<br>
<br>　　○东丹王千角鹿图 
<br>
<br>
<br>　　辽太祖阿保机二子，长曰突欲，《辽史》名倍。次曰尧骨。後改名德光。唐明宗天成元年丙戊，辽主灭渤海，渤海，北海之地，今哈密扶馀也。中国之沧州景州名渤海者，盖侨称以张休盛。改为东丹国，以倍为东丹王。其後述律后立次子德光，东丹王曰：“我其危哉，不如适他国以成泰伯之名。”遂立石海上，刻诗曰：“小山压大山，大山全无力。羞见故乡人，从此投外国。”遂越海归中国，唐明宗长兴六年也。明宗赐予甚厚，赐姓李，名赞华，以庄宗妃夏氏妻之，拜怀化军节度使。东丹王有文才，博古今，其泛海归华，载书数千卷，尤好画。世传东丹王《千角鹿图》，李伯时临之，董北苑有跋，《宣和画谱》列其目焉。东丹王事见《辽志》及《宣和画谱》、董逌画跋、陈桎《通鉴续编》梓之以便览考。 
<br>
<br>
<br>　　○亚枝花 
<br>
<br>
<br>　　白居易集有“亚枝”，谓临水低枝也。孟东野诗：“南浦桃花亚水红，水边柳絮由春风。”白诗又云“亚竹乱藤多照岸”，亦佳句也。 
<br>
<br>
<br>　　○桂子 
<br>
<br>
<br>　　刘绩《霏雪录》载杭州灵隐寺月中坠桂子事，似涉怪异。余按《本草图经》云：“江东诸处多于衢路间拾得桂子，破之辛香，古老相传，是月中下也。”不知当地何以独无焉，宁非月路耶！馀杭灵隐寺僧云种得一株，近代诗人多所论述。《汉武洞冥记》云有远飞鸡，朝往夕还。常衔桂实，归于南土，所以北方无之。南方月路，固宜有也。月路之说尤怪异，漫志之。白乐天诗：“偃蹇月中桂，结根依青天。天风绕月起，吹子下人间。”自注云：“杭州天竺寺有月中桂子。” 
<br>
<br>
<br>　　○洞宫 
<br>
<br>
<br>　　仙传燕昭王得洞光之珠以饰宫，王母三其地，名曰洞宫。刘沧有《宿洞》诗：“沐发清斋宿洞宫。”又唐人称道院曰洞宫，杨巨源诗：“洞宫曾向龙连宿，云径应从鸟外还。” 
<br>
<br>
<br>　　○珊瑚钩诗话 
<br>
<br>
<br>　　张表臣云：“刺美风化，缓而不迫，谓之风。采摭事物，摛华布体，谓之赋。推明政治，庄语得失，谓之雅。形容盛德，扬励休功，谓之公布。幽忧愤悱，寓之比兴，谓之骚。感触事物，托於文章，谓之辞。程事较功，考实定名，谓之铭。援古刺今，箴戒得失，谓之箴。猗裁迁抑，以扬永言，谓之歌。非鼓非钟，徒歌谓之谣。步骤驰，骋，斐然成章，谓之行。品秩先後而推之，谓之引。声音杂比，高下短长，谓之曲。吁嗟慨叹，悲忧深思，谓之吟。吟咏性情，总合而言志，谓之诗。苏李而上，高古简淡，谓之古。沈宋而下，法律精切，谓之律。”此诗之语众体也。 
<br>
<br>
<br>　　○侯夫人梅诗 
<br>
<br>
<br>　　侯夫人《看梅》诗云：“砌雪无消日，卷帘时自颦。庭梅对我有娇意，先露枝头一点春。香清寒艳好，谁惜是天真。玉梅谢後青阳至，散与君芳自在春。”亦是一体。 
<br>
<br>
<br>　　○星桥 
<br>
<br>
<br>　　苏味道诗“星桥铁锁开”，本陈张正见诗“天路横秋水，星桥转夜流”之句。 
<br>
<br>
<br>　　○津阳门诗全见《诗林振秀》。 
<br>
<br>
<br>　　曾子固云：“白乐天《长恨歌》，元微之《连昌宫词》，郑嵎《津阳门》诗，皆以韵语纪常事。”郑嵎诗世多不传，余因子固言，访求得之。其诗长句七言，凡一千四百字，一百韵，止以门题为名，其实叙开元陈迹也。其叙五王游猎云：“五王扈游夹城路，转声校猎渭水湄。或作”滨“，误。彫弓绣纬不知数，翻身灭没皆蛾眉。赤鹰黄鹘云中来，妖狐狡兔无所依。”自注：“申王有高丽赤鹰，岐王有北山黄鹘，逸翮奇姿特异。”其叙《赐浴》云：“暖山度腊东风微，宫娃赐浴长汤池。刻成玉莲喷香液，漱回烟浪深逶迤。犀屏象荐杂罗列，锦凫绣雁相追随。”注与王建“池底铺锦”事相合。其叙三国姣淫云：“上皇宽容易承事，十家三国争光辉。鸣鞭後骑何蹀躞，宫妆禁袖皆仙姿。”其叙教坊歌舞云：“瑶光楼南皆紫禁，梨园仙宴临花枝。迎娘歌喉玉，蛮兒舞带金葳蕤。”自注：“迎娘蛮兒，乃梨园子弟之闻名者。”其叙离宫之盛云：“饮鹿泉边春露唏，粉梅檀杏飘硃墀。金沙洞口长生殿，玉蕊峰头王母祠。蓬莱池上望秋月，无云万里悬清辉。上皇夜半月中去，三十六宫愁不归。”末四句，则世所传游月宫事也。其叙幸蜀归复至华清云：“銮舆卻入华清宫，满山红实垂相思。飞霜殿前霜悄悄，迎风亭下风飔飔。雪衣女失玉笼在，长生鹿瘦铜牌垂。象床尘凝★飒被，画檐虫网玻瓈碑。烟中劈破摩诘画，云间自失玄宗诗。孔雀松残赤琥珀，鸳鸯瓦碎青璢璃。”其叙舞马羽裳云：“马知舞彻下珠榻，人惜曲终更羽衣。”自注：“宫妓梳九妓仙髻，衣孔雀翠羽。七宝缨络，为《霓裳羽衣》之舞。舞罢，珠翠可扫焉。”其事皆与杂录小说符合。然其诗则警策清越，不及元白多矣。聊举其略云。 
<br>
<br>
<br>　　○郝仙女庙词 
<br>
<br>
<br>　　博陵县有郝仙女庙。仙女，魏青龙中山人，年及笄，姿色姝丽，采苹水中，苍烟白雾，俄失其所在。母哀求水滨，愿言一见。良久，异香袭人，隐约于波渚间，曰：“兒以灵契，托迹绡宫，阴主是水府。世缘已断，毋用悲悒。而今而後，使乡梓田蚕岁宜，有感而通，乃为吾验。”後人立庙焉。而有题《喜迁莺》词于壁云：“汀州苹满，记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远，但清溪如镜，野花留靥。情睠惊变现。身後神功，绕就吴蚕茧。汉女菱歌，湘妃瑶瑟，春动倚云层殿。彤车载花一色，醉尽碧桃清宴。故山晚，叹流年一笑，人间飞电。” 
<br>
<br>
<br>　　○郝经论书 
<br>
<br>
<br>　　郝陵川论书云：“太严则伤意，太放则伤法。”又云：“心正则气定，气定则腕活，腕活则笔端，笔端则墨注，墨注则神凝，神凝则象滋。无意而皆意，不法而皆法。”皆名言也。凡元人评书画皆精当，远胜宋人。 
<br>
<br>
<br>　　○挂胡林 
<br>
<br>
<br>　　魏裴潜为衮州太守，尝作一胡床，及其去，留以挂柱。梁简文帝诗：“不学胡威绢，宁挂裴潜床。”太白诗：“去时无一物，东壁挂胡床。” 
<br>
<br>
<br>　　○幽州台诗 
<br>
<br>
<br>　　陈子昂《登幽州台歌》云：“前不见古人，後不见来者。念天地之悠悠，独怆然而涕下。”其辞简直，有汉魏之风，而文集不载。 
<br>
<br>
<br>　　○幽阳 
<br>
<br>
<br>　　陈子昂诗：“微月生《西海》，幽阳始化升。”月本阴也，而谓之幽阳。三五阳也，而平明已缺，此语亦道家说，坎为月而中满。女本阴也，而为婴兒之理也。《国语》亦云：“女阳物而晦时。” 
<br>
<br>卷七 
<br>
<br>
<br>
<br>
<br>
<br>　　○神弦曲 
<br>
<br>
<br>　　“中庭有树自语，梧桐摧枝布叶。”陈後山诗“庭梧尽黄陨，风过自成语”，又“冲风窗自语，涴壁蜗成字”，皆用此事。 
<br>
<br>
<br>　　○神氵粪 
<br>
<br>
<br>　　陈希夷诗：“倏尔火轮煎地脉，愕然神氵粪涌山椒。”“神氵粪”出《列子》，即《易》所谓“山泽通气”，《参同契》所谓“山泽气相蒸，兴云而为雨”是也，地理书，沃焦尾闾，皆此理耳。 
<br>
<br>
<br>　　○为善最乐 
<br>
<br>
<br>　　《书》云：“民讫自若是多盘。”注云：“民之行已尽用善道，是多乐也。”东平王苍曰：“为善最乐。”周公曰：“心逸日休。”《内典》云：“为善若熟，种种快乐。”亦是此意。 
<br>
<br>
<br>　　○律诗当句对 
<br>
<br>
<br>　　王维诗：“门外青山如屋里，东家流水入西邻。”严维诗：“木奴花映桐庐县，青雀舟随白鹭涛。”谓之当句对。 
<br>
<br>
<br>　　○泉明 
<br>
<br>
<br>　　李太白诗：“昔日绣衣何足荣，今朝贳酒与君倾。且就东山赊月色，酣歌一夜送泉明。”泉明即渊明，唐人避高祖讳，改渊为泉也。今人不知，改泉明作泉声，可笑。 
<br>
<br>
<br>　　○洪容斋唐人绝句 
<br>
<br>
<br>　　洪容斋集录唐人绝句五十馀卷，诗近万首。然予观之，犹有不尽，随即书於简端二十馀首。近又得二首，其一无名氏《咏姑苏台》云：“无端春色上苏台，郁郁芊芊草不开。无风自偃君知否，西子裙裾拂过来。”其二柳公绰《题梓州牛头寺》云：“一出西城第二桥，两连山木晚萧萧。井花净洗行人耳，留听溪声入夜潮。” 
<br>
<br>
<br>　　○香球金缕 
<br>
<br>
<br>　　白乐天诗：“《柘枝》随画鼓，调笑从香球。”又云：“香球趁拍回环匝，花盏抛巡取次飞。”皆纪管弦酒席中事，但不知“香球”何用，如今人词中用“金缕”字，亦竟不知金缕於歌何关？ 
<br>
<br>
<br>　　○香云香雨 
<br>
<br>
<br>　　雨未尝有香也，而李贺诗“衣微香雨青氛氲”，元微之诗“雨香云淡觉微和”，云未尝有香，而卢象诗云“云气香流水”。 
<br>
<br>
<br>　　○若光嵫景 
<br>
<br>
<br>　　江淹诗：“属我嵫景半，党尔若光初。”嵫景，崦嵫之景；若光，若木之光。一喻老，一喻少也。 
<br>
<br>
<br>　　○苻坚诗 
<br>
<br>
<br>　　“商风陨秋箨”，苻坚诗也，何让汉魏。 
<br>
<br>
<br>　　○风筝诗 
<br>
<br>
<br>　　古人殿阁，檐棱间有风琴、风筝，皆因风动成音，自谐宫商。元微之诗：“为啄风筝碎珠玉。”高骈有《夜听风筝》诗云：“夜静弦声响碧空，宫商信任往来风。依稀似曲才堪听，又被风吹别调中。”僧齐己有《风琴引》云：“按吴丝，雕楚竹，高托天风拂为曲。一一宫商在素空，鸾鸣凤语翘梧桐。夜深天碧松风多，孤窗寒梦惊流波。愁魂傍枕不肯去，翻疑住处邻湘娥。金风声尽薰风发，冷泛虚堂韵难歇。常恐听多耳渐烦，清音不绝知音绝。”王半山有《风琴》诗云：“风铁相敲固可鸣，朔兵行夜响行营。如何清世容高枕，翻作幽窗枕上声。”此乃檐下铁马也，今名纸鸢曰风筝，亦非也。 
<br>
<br>
<br>　　○屏风牒 
<br>
<br>
<br>　　梁萧子云上飞白书屏风十二牒。李白诗“屏风九叠云锦张”，牒即叠也。唐诗“山屏六叠郎归夜”，宋词“屏风叠叠开红牙”，今改“叠”作“曲”，非。 
<br>
<br>
<br>　　○军门曰和 
<br>
<br>
<br>　　《孙子兵法》：“两君相对曰和。”《战国策》：“章子为齐将，与秦军交和而舍。”又《楚策》：“开西和门。”注：“军门曰和。”唐郑培诗“戎垒三和夕”，《文苑英华》改作“秋”，误矣。 
<br>
<br>
<br>　　○飞霜殿 
<br>
<br>
<br>　　范元实《诗话》：“白乐天《长恨歌》工矣，而用事犹误。‘峨眉山下少人行。’明皇幸蜀，不行峨眉山也，当改云剑门山。‘七月七日长生殿，夜半无人私语时。’长生殿乃斋戒之所，非私语地也。华清宫自有飞霜殿，乃寝殿也，当改‘长生’为‘飞霜’则尽矣。”按郑嵎《津阳门》诗：“金沙洞口长生殿，玉蕊峰头王母祠。”则长生殿乃在骊山之上，夜半亦非上山时也。又云：“飞霜殿前月悄悄，迎风亭下风飔飔。”据此，元实之所评信矣。 
<br>
<br>
<br>　　○洛阳花雪 
<br>
<br>
<br>　　何逊《与范云联句》诗云：“洛阳城东西，却作经年别。昔去雪如花，今来花似雪。”李商隐《送王校书分司》诗云：“多少分曹掌秘文，洛阳花雪梦随君。定知何逊缘联句，每到城东忆范云。”又漫成一绝云：“不妨何范尽诗家，未解当年重物华。远把龙山千里雪，将来拟并洛阳花。”二诗皆用此事，若不究其原，不知为何说也。 
<br>
<br>
<br>　　○洛春谣 
<br>
<br>
<br>　　刘须溪所选《古今诗统》，亡其辛集一册，诸藏书家皆然。予於滇南偶得其全集，然其所选，多不惬人意，可传者止十之一耳。辛集中皆宋人诗，无足采取，独司马才仲《洛春谣》，曹元宠《夜归曲》，尚有长吉义山之遗意，今录於此。《洛春谣》云：“洛阳碧水扬春风，铜驼陌上桃花红。商楼叠柳绿相向，绡帐金鸾香雾浓。龙裘公了五陵家，拳毛赤兔双蹄白。金钩宝玦逐飞香，醉人花丛恼花魄。青蛾皓齿别吴倡，梅粉妆成半额黄。罗屏绣幕围寒玉，帐里吹笙学凤皇。细绿团。红晓烟泾，车马騑騑云栉栉。琼蕊杯深琥珀浓，鸳鸯枕镂珊瑚涩。吹龙笛，歌白纻，兰席淋漓日将暮。君不见灞陵岸上杨柳枝，青青送别伤南浦。”《夜归曲》云：“饥乌哑哑啼暮寒，回风急雪飘硃阑。锁窗乡阁艳红兽，画幕金泥摇彩鸾。吴妆秀色攒眉绿，能唱襄阳《大堤曲》。酒酣横管咽孤吹，吹裂柯亭傲霜竹。远空寒云浑不动，老狐应渡黄河冻。暗回微暖入江梅，何处荒榛挂么凤。归来稳跨青连钱，貂茸拥鼻行翩翩。笼纱蜜炬照飞霰，十二玉楼人未眠。” 
<br>
<br>
<br>　　○後山诗话 
<br>
<br>
<br>　　鲍明远《行路难》壮丽豪放，若决江河，诗中不可比拟，大似贾谊《过秦论》。 
<br>
<br>
<br>　　○冷朝光越溪怨 
<br>
<br>
<br>　　“越王宫里如花人，越水溪头采白苹。白苹未尽人先尽，谁见江南春复春。”朝光诗仅此一首，亦奇作也。 
<br>
<br>
<br>　　○哀曼 
<br>
<br>
<br>　　晋钲滔母孙氏《箜篌赋》曰：“乐操则寒条反荣，哀曼则晨华朝灭。”“曼”与“慢”通，亦曲名。 
<br>
<br>
<br>　　○马戴诗 
<br>
<br>
<br>　　严羽卿云：马戴之计，为晚唐之冠。信哉。其《蓟门怀古》云：“荆卿西去不复返，易水东流无尽时。日暮萧条蓟城北，黄沙白草任风吹。”雅有古调。至如“猿啼洞庭树，人在木兰舟”。虽柳吴兴，无以过也。 
<br>
<br>
<br>　　○马戴楚江怀古 
<br>
<br>
<br>　　“露气寒光集，微阳下楚邱。猿啼洞庭树，人在木兰舟。广泽生明月，苍山夹乱流。云中君不见，竟夕自悲秋。”前联虽柳恽不是过也，晚唐有此，亦希声乎！严羽卿称戴诗为晚唐第一，信非溢美。 
<br>
<br>
<br>　　○马戴喻凫诗句 
<br>
<br>
<br>　　“积霭沉斜月，孤灯照落泉。”喻凫诗也。“积悴含微月，遥泉韵细风。”马戴诗也。二诗幽思同而句法亦相似。 
<br>
<br>
<br>　　○南浦诗 
<br>
<br>
<br>　　寇准《南浦》：“春风入垂杨，烟波涨南浦。落日动离魂，江花泣微雨。”妙处不减唐人。 
<br>
<br>
<br>　　○南云 
<br>
<br>
<br>　　诗人多用“南云”字，不知所出，或以江总“心逐南云去，身随北雁来”为始，非也。陆机《思亲赋》云：“指南云以寄钦，望归风而效诚。”陆云《九愍》云：“眷南云以兴悲，蒙东雨而涕零。”盖又先于江总矣。 
<br>
<br>
<br>　　○南裔志 
<br>
<br>
<br>　　蚺惟大蛇，既洪且长。采色駮映，其文锦章。食象吞鹿，腴成养疮。宾飨嘉食，是豆是觞。 
<br>
<br>
<br>　　○南州行 
<br>
<br>
<br>　　“挺艇至南国，国门连大江。中洲两边岸，数步一垂杨。金钏越溪女，罗衣胡粉香。织缣春卷幔，采蕨暝提筐。弄瑟娇垂幌，迎人笑下堂。河头浣衣处，无数紫鸳鸯。”此二诗，一见《英华》，一见《乐府》。盖初唐人作也。所谓暗中摸索，亦可知者。高秉乃编之於中唐，真无见哉。 
<br>
<br>
<br>　　○庭珪赝墨 
<br>
<br>
<br>　　“庭珪赝墨出苏家，麝煤添泽纹乌靴。柳枝瘦龙印香字，十袭一日三摩挲。”此山谷《题庭珪赝墨》诗，然其制可见，今赝者亦希见矣。 
<br>
<br>
<br>　　○胡唐论诗 
<br>
<br>
<br>　　胡子厚与予论诗曰：“人有恆言曰：唐以诗取士，故诗盛；今代以经义选举，故诗衰。此论非也。诗之盛衰，系於人之才与学，不因上之所取也。汉以射策取士，而苏李之诗、班马之赋出焉，此岂系於上乎？屈原之《骚》，争光日月，楚岂以骚取人耶？况唐人所取五言八韵之律，今所传省题诗，多不工。今传世者，非省题诗也。姑以画论，晋有顾凯之，唐有吴道玄，晋唐未尝以画取士也。至宋则马远、夏珪，不足为顾、吴之衙官，近代吴小仙、林良，又不足为马、夏之奴仆。画既有之，诗亦宜然，谓之时代可也。”余深服其言。唐子元荐与予书，论本朝之诗：“洪武初，高季迪袁可潜一变元风，首开大雅，卓乎冠矣。二公而下，又有林子羽、刘子高、孙炎、孙蕡、黄元之、杨孟载辈羽翼之。近日好高论者曰沿习元体，其失也瞽。又曰国初无诗，其失也聋。一代之文，曷可诬哉！永乐之末至成化之初，则微乎矣。弘治间，文明中天，古学焕日：艺苑则李怀麓张沧洲为赤帜，而和之者多失於流易；山林则陈白沙庄定山称白眉，而识者皆以为傍门。至李何二子一出，变而学杜，壮乎伟矣。然正变云扰而剽袭雷同，比兴渐微而风骚稍远，唐子应德箴其偏焉。嘉靖初，稍稍厌弃，更为六朝之调。初唐之体，蔚乎盛矣，而纤艳不逞，阐缓无当，作非神解，传同耳食。陈子约之议其後焉。”张子愈光，滇之诗人也。以二子之论为的，故蓍之。 
<br>
<br>
<br>　　○胡燕 
<br>
<br>
<br>　　《玄中记》：“胡燕斑胸声小，越燕红襟声大。”李贺诗：“劳劳胡燕怨酣春。”《吴越春秋》：“越燕向日而熙。”丁仙芝诗：“晓幕红襟燕。” 
<br>
<br>
<br>　　○胡曾咏史 
<br>
<br>
<br>　　“漠漠黄沙际碧天，问人云此是居延。停骖一顾犹魂断，苏武争销十九年。”此诗全用杜牧之句。慎少侍先师李文正公，公曰：“近日兒童村学教以胡曾《咏史诗》，入门先坏了声口矣。”慎曰：“如《咏苏武》一首亦好。”公曰：“全是偷杜牧之《闻胡笳》诗。”退而阅之，诚然。曾之诗，此外无留良者。 
<br>
<br>
<br>　　○胡琴婢胜兒 
<br>
<br>
<br>　　吴泰伯祠在阊门之东。每春秋，市人相率牲醴，多图善马彩舆美女以献之。时金银行以轻绡画侍婢捧胡琴以从，其貌胜於旧绘者，名为胜兒，盖他献者无以匹也。女巫方舞，有进士刘景复送客之金陵，置酒於庙东通波馆，忽欠伸思寝，梦紫衣冠者言襄王奉屈。刘生随至庙，周旋揖让而坐，王语刘生曰：“适纳一胡琴妓，艺精而色丽，知吾子善歌，故奉邀作胡琴一曲以宠之。”生初颇不酣，命酌人间酒一杯，已醉，乃作歌曰：“繁弦已停杂吹歇，胜兒调弄逻婆拨。四弦拢撚三五声，唤起边风驼明月。大声嘈嘈奔淈淈，浪蹙波间倒溟渤。小弦切切怨飔飔，鬼哭神悲秋悉窣。倒腕斜挑掣流电，春雷直戛腾秋鹘。汉妃徒得端正名，秦女虚夸有仙骨。我闻天宝十年前，凉州未作西戎窟。麻衣右衤任皆汉民，不省胡尘暂蓬勃。太平之末狂胡乱，犬豕奔腾恣唐突。玄宗未到万里桥，东洛西京一时没。海内汉民皆入虏，饮恨吞声空咽嗢。时看汉月望汉天，怨气冲星成彗孛。国门之西八九镇，高城深垒闭闲卒。河湟咫尺不能收，輓粟推车徒兀兀。今朝闻拨《凉州曲》，使我心神暗超忽。胜兒若向边塞弹，征人泪血应阑干。”吟毕以献，王召胜兒授之。王之侍兒有妒者，以金如意击胜兒，刘生惊而寤，歌传於吴中。 
<br>
<br>
<br>　　○音韵之原 
<br>
<br>
<br>　　或问余音韵之原，余曰：唐虞之世已有之矣，《舜典》曰“声依永，律和声”是也。“股肱喜哉，元首起哉，百工熙哉。”又：“元首明哉，股肱良哉，庶事康哉。”熙之叶“喜”“起”，明之叶“良”“康”，即吴才老韵之祖也。“日出而作，日入而息，凿井而饮，耕田而食，帝於我有何力哉。”即沈约韵之祖也。王充《论衡》作“帝於我有何力哉”，力与上文“息”“食”为韵。《列子》作“帝力於我何有哉”，恐是传写之倒。大凡作古文赋公布，当用吴才老古韵，作近代诗词，当用沈约韵。近世有倔强好异者，既不用古韵，又不屑用今韵，惟取口吻之便，乡音之叶，而著之诗焉，良为後人一笑资尔。 
<br>
<br>
<br>　　○柳公绰梓州牛头寺诗 
<br>
<br>
<br>　　“才出城西第一桥，两边山木晚萧萧。井花莫洗行人耳，留听溪声入夜潮。”此诗今刻於乐至县涌泉寺。与前洪容斋《唐人绝句》条下所载略异，并录之。 
<br>
<br>
<br>　　○柳花香 
<br>
<br>
<br>　　李太白诗：“风吹柳花满店香。”温庭筠《咏柳》诗：“香随静婉歌尘起，影伴娇娆舞袖垂。”传奇诗：“莫唱踏春阳，令人离肠结。郎行久不归，柳自飘香雪。”其实柳花亦有微者，诗人之言非诬也。李又有“瑶台雪花数千点，片片吹落春风香”之句。 
<br>
<br>
<br>　　○柳枝词 
<br>
<br>
<br>　　《丽情集》载湖州妓周德华者，刘采春女也，唱刘禹锡《柳枝词》云：“春江一曲柳千条，二十年前旧板桥。曾与美人桥上别，恨无消息到今朝。”此诗甚佳，而刘集不载，然此诗隐括白香山古诗为一绝，而其妙如此。 
<br>
<br>
<br>　　○洵美且都 
<br>
<br>
<br>　　《诗》：“有女同车，颜如舜华。将翱将翔，佩玉琼琚。彼美孟姜，洵美且都。”孟姜，世族贵女也。美，质之佳丽也。都，饰之闲雅也。“颜如舜华”，可以言美矣。“佩玉琼琚”，可以言都矣。盖冶容艳态，多出於膏腴甲族薰醲含浸之下。彼山姬野妇，虽美而不都，纵有舜华之颜，加以琼琚之佩，所谓婢作夫人，鼠披荷叶。故曰三代仕宦，方会穿衣吃饮，苟非习惯，则举止羞涩，乌有闲雅乎？汉宫尹夫人之见邢夫人，贾充家郭氏之见李氏，亦可证也。譬则士之有所卓立，必藉国家教养，父兄渊源，师友讲习，三者备而後可。采薪之女，教之容止，七日而倾吴宫。钓渭之夫，立之尚父，三年而集周统，岂理之常也哉。 
<br>
<br>
<br>　　○逐子 
<br>
<br>
<br>　　杜诗：“大家东征逐子回。”刘须溪云：“‘逐’字不佳。”予思之，杜诗无一字无来处，所以佳，此“逐”字无来处，所以不佳也。今称人之母随子就养曰逐子，可乎？然亦未有他好字易之。近有语予以“将”字易之，《诗》云“不遑将母”，盖反言见义，若春秋杞伯姬以其子来朝，而书巳伯姬来朝其子之例也。为文富於万篇，贫於一字，其难如此。古乐府有“一母将九雏”之句，则“将”字其惬，当试与知音订之。 
<br>
<br>
<br>　　○卿云歌 
<br>
<br>
<br>　　《太平御览》引《卿云歌》：“卿云烂兮，糺漫漫兮。”“糺”，今诸书所引误作“札”。 
<br>
<br>
<br>　　○陈同甫与硃子书 
<br>
<br>
<br>　　同甫《与硃子书》略云：“因吾眼之偶开，便以为得不传之绝学，三三两两，附耳而语，有同告密，画界而立，一似结坛，尽绝一世之人於门外，而谓二千年之君子，皆盲眼不可点洗，二千年之天地日月，若有若无，世界皆是利欲，亦过矣。”予喜其言，有切於士病，故书之以自警。刘安世尝云：“愿士夫有此名节，不愿士夫立此门户。”此元祐之士病。黄履翁云：“愿士夫务道学之实，不愿士夫立道学之名。”则淳熙以後士病也。党籍伪学之禁，虽小人无忌惮，亦君子有以招之也。 
<br>
<br>
<br>　　○陈子昂诗 
<br>
<br>
<br>　　陈子昂《送客》诗云：“故人洞庭去，杨柳春风生。相送河州晚，苍茫别思盈。白苹已堪采，绿芷复含荣。江南多桂树，归客赠生平。”今本作“平生”，非。书所以贵旧本也。余见新本，疑其误而思之未得，一见旧本释然。 
<br>
<br>
<br>　　○陈白沙诗 
<br>
<br>
<br>　　白沙之诗，五言冲淡，有陶靖节遗意，然赏者少。徒见其七言近体，效简斋康节之渣滓，至於筋斗、样子、打乖、个里，如禅家呵佛骂祖之语。殆是《传灯录》偈子，非诗也。若其古诗之美，何可掩哉？然谬解者，篇篇皆附於心学性理，则是痴人说梦矣。 
<br>
<br>
<br>　　○陈孚远诗 
<br>
<br>
<br>　　元陈孚远《归帆》绝句云：“日落牛羊归，渡头动津鼓。烟昏不见人，隐隐数声橹。”识者以为不减王维。 
<br>
<br>
<br>　　○陈文惠公诗 
<br>
<br>
<br>　　陈文惠公尧佐《吴江》诗云：“平波渺渺烟苍苍，菰蒲才熟杨柳黄。扁舟系岸不忍去，西风斜日鲈鱼香。”後人於其地立鲈香亭，和者计百馀人，皆不及也。噫，此诗尚敢和耶！又《碧澜堂》诗云：“苕溪清浅霅溪斜，碧玉光涵一万古／家。谁向月明中夜听，洞庭渔笛隔芦花。”二诗曲尽东南之景，後之作者，无复措手。 
<br>
<br>
<br>　　○荀子解诗 
<br>
<br>
<br>　　予尝爱荀子解《诗卷耳》云：“卷耳，易得也，顷筐，易盈也，而不可贰以周行。”深得诗人之心矣。小序以为“求贤审官”，似戾於荀旨，硃子直以为文王朝会征代，而后妃思之是也。但“陟彼崔嵬”下三章，以为托言，亦有病妇人思夫，而却陟冈饮酒，携仆望岨，虽托言之，亦伤於大义矣。原诗人之旨，以后妃思文王之行役而云也。“陟冈”者，文王陟之也。“马玄黄”者，文王之马也。“仆痡”者，文王之仆也。“金罍”“兕觥”者，冀文王酌以消忧也。盖身在闺门，而思在道途，若後世诗词，所谓“计程应说到梁州”，“计程应说到常山”之意耳。曾与何仲默说及此，仲默大称赏，以为千古之奇。又语予曰：“宋人尚不能解唐人诗，以之解《三百篇》，真是枉事，不若直从毛郑可也。” 
<br>
<br>
<br>　　○鸟夜啼 
<br>
<br>
<br>　　“芳草二三月，草与水同色。攀条摘香花，言是欢气息。”唐刘禹锡诗：“烟波与春草，千里同一色。”温飞卿诗：“蛮水扬光色如草。”杨孟载诗：“春草春江相妒绿。” 
<br>
<br>
<br>　　○怪石诗 
<br>
<br>
<br>　　黄庶，字亚夫，尝有《怪石》一绝传于世云：“山鬼水怪著薛荔，天禄辟邪昵莓苔。钩帘坐对心语口，曾见汉家池馆来。”人士脍炙，以为奇作。唐张碧诗亦不多见，尝有《池上怪石》诗云：“寒姿数片奇突兀，曾作秋江秋水骨。先生应是厌风雷，著向池边塞垅窟。我来池上倾酒樽，半酣书破青烟痕。参差翠缕摆不落，笔头惊怪黏秋云。我闻吴中项容水墨有高贾，邀得将来倚松下。铺却双缯直道难，掉首空归不成画。”二诗殆未易甲乙也。 
<br>
<br>
<br>　　○酒龙 
<br>
<br>
<br>　　陆龟蒙诗：“花匠碍寒应束手，酒龙多病尚垂头。”又《咏茶》诗：“思量北海徐刘辈，枉向人间号酒龙。”北海谓孔融，徐邈及刘伶也。 
<br>
<br>
<br>　　○连臂间地 
<br>
<br>
<br>　　戚夫人侍兒贾佩兰《歌上灵之曲》：“连臂间地以为节。”间，以足踏地而歌也，丑犯切。扬雄《蜀都赋》：“间凄秋，发阳春。” 
<br>
<br>
<br>　　○康浪 
<br>
<br>
<br>　　甯戚《饭牛歌》：“康浪之水白石烂。”康浪水在今山东，见《一统志》，可考。今《乐府》误作沧浪之水。沧浪在楚，与齐何干涉也。骆宾王文云：“观梁父之曲，识卧龙於孔明；听康浪之歌，得饭牛於甯戚。”此可以证。近书坊刻骆集，又妄改“康浪”作“康衢”，自是尧时事，与甯戚何干涉也。 
<br>
<br>
<br>　　○席箕 
<br>
<br>
<br>　　李贺《塞上》诗：“天远席箕愁。”刘会孟注“席箕”如箕踞坐。予按秦韬玉《塞上曲》云“席箕风紧马燹豪”，此岂箕踞义哉？“席箕”恐是塞上地名，书之以俟知者。李本宁太史云：席箕是草名，出《太平广记》。燹音延。 
<br>
<br>
<br>　　○晋沈琉前溪歌 
<br>
<br>
<br>　　前溪沧浪映，通波澄渌清。声弦传不绝，寄汝千载名。 
<br>
<br>
<br>　　○荔枝六言 
<br>
<br>
<br>　　曾吉甫《荔子》六言二首，其一云：“蕉子定成哙伍，梅丸应愧卢前。金谷危楼魂断，白州旧井名传。”其二云：“红皱解罗襦处，清香开玉肌时。绣岭堪怜妃子，苎萝不数西施。” 
<br>
<br>
<br>　　○浮渲梳头 
<br>
<br>
<br>　　《本事诗》载刘禹锡《李司空席上赠妓》诗云：“浮渲梳头宫样妆，春风一曲《杜韦娘》。”今本“浮渲梳头”作“高髻云鬟”，又以为韦应物诗者，误也。盖韦与刘皆尝为苏州刺史，是以传疑。“浮渲”字妙，画家以墨饰美人鬓发，谓之渲染。 
<br>
<br>
<br>　　○范季随评诗 
<br>
<br>
<br>　　宋范季随云：“唐末诗人，虽格致卑浅，然谓其非诗则不可。今人作诗，虽句语轩昂，但可远听，其理则不可究。” 
<br>
<br>
<br>　　○高棅选唐诗正声 
<br>
<br>
<br>　　“五言古诗，汉魏而下，其响绝矣。六朝至初唐，止可谓之半格。”又曰：“近体，作者本自分晓，吕者亦能区别。”高棅选《唐诗正声》，首以五言古诗，而其所取，如陈子昂“故人江北去，杨柳春风生”，李太白“去国登兹楼，怀归伤莫秋”，刘昚虚“沧溟千万里，日夜一孤舟”，崔曙“空色不映水，秋声多在山”，皆律也。而谓之古诗，可乎？璧之新寡之文君，屡醮之夏姬，美则美矣，谓之初笄室女，则不可。於此有盲妁，取损罐而充完璧，以白练而为黄花，苟有孱婿，必售其欺。高棅之选，诚盲妁也。近见苏刻本某公之序，乃谓“正声”，其格浑，其选严。噫！是其孱婿乎！ 
<br>
<br>
<br>　　○高宗过温汤 
<br>
<br>
<br>　　“温渚停仙跸，丰郊驻晓旌。路曲回轮影，岩虚传漏声。暖溜惊湍驶，寒空碧雾轻。林黄疏叶下，野白曙霜明。眺听良无已，烟霞断续生。”此篇《文苑英华》作太宗。按骊山石刻年纪麟德十月朔日，为高宗无疑。应制和者，王德贞杨思玄郑夔真，又皆高宗朝士也。 
<br>
<br>
<br>　　○夏侯湛补亡诗 
<br>
<br>
<br>　　夏侯湛《补亡诗》曰：“既殷斯虔，仰说洪恩。名定匡省，奉朝侍昏。宵中告退，鸡鸣在门。孳孳温恭，夙夜是敦。” 
<br>
<br>
<br>　　○徐凝宫词 
<br>
<br>
<br>　　“水色帘前流玉霜，汉家飞燕在昭阳。掌中舞罢箫声绝，三十六宫秋夜长。”徐凝诗多浅俗，《瀑布》诗为东坡所鄙，独此诗有盛唐风格。 
<br>
<br>
<br>　　○连绵字 
<br>
<br>
<br>　　左太冲《招隐》诗：“峭蒨青葱间，竹柏得其真。”五言诗用四连绵字，前无古，後无今。 
<br>
<br>
<br>　　○海鱼空鸟 
<br>
<br>
<br>　　“大海从鱼跃，长空任鸟飞。”唐荆州陟巳寺僧玄览诗也。硃文公尝书之，且跋之曰：“大丈夫处世，不可无此气象。”盖亦取之。玄览斋壁有张璪画松，符载赞之，卫象诗之，览悉加垩焉。曰：“无事疥吾壁也。”异哉，此髡奴能知鱼鸟任其飞跃，又何必介意於三才子之笔乎？ 
<br>
<br>
<br>　　○海红 
<br>
<br>
<br>　　刘长卿集有《夏中崔中丞宅见海红摇落一花独开》诗，海红未详为何花。後见李白诗注云：“新罗国多海红，唐人多尚之，亦戎王子之类也。”又柑有名海红者，见《橘谱》。 
<br>
<br>卷八 
<br>
<br>
<br>
<br>
<br>
<br>　　○蚌盘 
<br>
<br>
<br>　　“金翠丝簧略不舒，蚌盘清宴意何如。岂知三阁繁华主，解为君王妙破除。”孙元晏有咏史百首，胡曾汪遵之比也，惟此一首，差强人意。 
<br>
<br>
<br>　　○桃花诗 
<br>
<br>
<br>　　唐自贞观至景龙，诗人之作，尽是应制。命题既同，体制复一，其绮绘有馀，而微乏韵度，独苏颋“东望望春春可怜”一篇，迥出君英矣。予又见中宗赏桃花，应制凡十馀人，最後一小臣一绝云：“源水丛花无数开，丹会红萼间青梅。从今结子三千岁，预喜仙游复摘来。”此诗一出，君作皆废中宗令宫女唱之，号“桃红竹”，惜不知作者名。然宋元近时选唐诗者将百家，无有选此者。未之见耶？不之识耶？ 
<br>
<br>
<br>　　○冻冫各 
<br>
<br>
<br>　　《集韵》：“淞，冻冫各也。”《三苍解诘》：“液雨也。其字音送，俗曰雾淞。”《汉书五行志》：“雨木冰，亦曰树介，又曰木稼，稼即介之讹耳，寒甚而木冰，如树著介胄也。”曾南丰集云：“齐地寒甚，夜如雾凝於木上，日出飘满庭阶，尤为可爱，遂作诗云：‘园林初日净无风，雾淞花开树树同。记得集英深殿里，舞人齐插玉笼。’”齐地以为丰年之兆，谚云：“霜淞如雾淞，穷汉备饭甕。”然淞之极，则以为树介冰木，谚云：“木若稼，达官怕。”盖寒浅则为雾淞，寒极则为木冰。雾淞召丰，而木冰召凶也。李献吉诗：“大寒冰雨何纷纷，晓行日临江吐云。”盖咏木冰也。又云：“今朝走白露，南枝参差开。此宫散花女，骑龙下瑶陔。”盖咏雾淞也。各极体物之妙云。 
<br>
<br>
<br>　　○韦应物萤火诗 
<br>
<br>
<br>　　“月暗竹亭幽，萤光拂席流。还如故园夜，又度一年秋。”“暂惬观书兴，何惭秉烛游。府中徒冉冉，明发好归休。”此二诗绝佳，予爱之。比之杜子美，则杜似太露。 
<br>
<br>
<br>　　○韦应物苏州郡斋燕集诗 
<br>
<br>
<br>　　诗话称韦苏州《郡斋燕集》诗首句“兵卫森画戟，燕寝凝清香。海上风雨至，逍遥池阁凉”为一代绝倡。余读其全篇，每恨其结句云：“吴中盛文史，群彦今汪洋。方知大籓地，岂曰财赋强。”乃类张打油胡钉铰之语，虽村教督食死牛肉烧酒，亦不至是缪戾也。後见宋人《丽泽编》无後四句。又阅韦集，此诗止十六句，附顾况和篇亦止十六句，乃知後四句乃吴中浅学所增，以美其风土，而不知释迦佛脚下不可着粪也。三十年之疑，一旦释之，是日中秋，与弘山杨从龙饮，读之以为千古之一快，几欲如贯休之撞锺矣。 
<br>
<br>
<br>　　○韦应物寄淮上綦毋三 
<br>
<br>
<br>　　“满城怜傲吏，终日赋新诗。请报淮南客，春帆浪作期。”“请”字当作去声。白乐天诗：“当时绮季不请钱。”自注：“请，平声。” 
<br>
<br>
<br>　　○韦应物浣纱女 
<br>
<br>
<br>　　“钱塘江畔是谁家，江上女兒全胜花。吴王在时不得出，今日公然来浣纱。”有风调。 
<br>
<br>
<br>　　○韦庄古别离 
<br>
<br>
<br>　　“晴烟漠漠柳毵毵，不那离情酒半酣。遥把玉鞭云外指，断肠春色在江南。”韦端己送别诗多佳，经诸家选者不载。《赠进士》诗：“新马杏花色，绿袍春草香。” 
<br>
<br>
<br>　　○韦庄江行西望寄友 
<br>
<br>
<br>　　“西望长安白日遥，半年无事驻兰桡。欲将张翰松江雨，画作屏风寄鲍昭。”用事新奇可爱。鲍照，唐人，避武后讳，改曰昭。 
<br>
<br>
<br>　　○韦诗误字 
<br>
<br>
<br>　　韦苏州诗“独怜幽草涧边生”，古本“生”作“行”，“行”字胜“生”字十倍。 
<br>
<br>
<br>　　○孙器之评诗 
<br>
<br>
<br>　　定陶孙器之评诗曰：“魏武帝如幽燕老将，气韵沉雄。曹子建如三河少年，风流自赏。鲍明远如饥鹰独出，奇矫无前。谢康乐如东海扬帆，风日流现，陶彭泽如绛云在霄，舒卷自如。王右丞如秋水芙蓉，倚风自笑。韦苏州如园客独茧，暗合音徽。孟浩然如洞庭始波，木叶微落。杜牧之如铜丸走坂，骏马注坡。白乐天如山东父老，课农桑，事事言言皆着实。元微之如李龟年说天定遗事，貌悴而神不伤。刘梦得如镂冰雕琼，流光自照。李太白如刘安鸡犬，遗响白云，覈其归存，恍无定处。韩退之如囊沙背水，惟韩信独能。李长吉如武帝食露盘，无补多欲。孟东野如埋泉断剑，卧壑寒松。张籍如优工行乡饮，酬献秩如，时有诙气。柳子厚如高秋独眺，霁晚孤吹。李义山如百宝流苏，千丝铁网，绮密环妍，要非适用。宋朝苏东坡如屈注天潢，倒连沧海，变眩百怪，终归雄浑。欧公如四瑚八琏，正可施之宗庙。荆公如邓艾缒兵入蜀，要以险绝为功。山谷如陶弘景入官，析理谭玄，而松风之梦故在。梅圣俞如关河放溜，瞬息无声。秦少游如时女步春，终伤婉弱。後山如九皋独唳，深林孤芳，冲寂自妍，不求识赏。韩子苍如梨园按乐，排比得仑。吕居仁如散圣安禅，自能奇逸。其他作者，未易殚陈，独唐杜工部如周公制作，後世莫能拟议。” 
<br>
<br>
<br>　　○孙逖诗 
<br>
<br>
<br>　　“渔父歌金洞，江妃舞翠房。”最为秀句，今本作“渔火”，非。 
<br>
<br>
<br>　　○孙思邈诗 
<br>
<br>
<br>　　孙思邈四言诗曰：“取金之精，合石之液。列为夫妇，结为魂魄。一体混沌，两精感激。河车覆载，鼎候无忒。洪炉列火，煤焰翕赫。烟未及点，焰不假碧。如畜扶桑，若藏霹雳。姹女气索，婴鬼声寂。透出两仪，丽於四极。壁立几多，马驰一驿。宛其死矣，适然从革。恶黜善迁，情回性易。紫色内达，赤芒外射。熠若火生，乍疑血滴。号曰中还，退藏於密。雾散五内，川流百脉。骨变金植，颜驻玉泽。阳德乃敷，阴功乃积。南宫度名，北斗落籍。”此诗词高古类魏伯阳，而世传者少，录於此云。 
<br>
<br>
<br>　　○茸母孟婆 
<br>
<br>
<br>　　宋徽宗在北虏，清明日诗曰：“茸母初生认禁烟，茸母，草名，北地寒食茸母生。无家对景倍凄然。帝城春色谁为主，遥指乡关涕泪连。”又《戏作小词》云：“孟婆孟婆，你做些方便，吹个船兒倒转。”孟婆，宋汴京勾栏语，谓风也。“茸母”“孟婆”，正是的对。邵桂子《甕天解语别天会录》。 
<br>
<br>
<br>　　○袁伯文诗 
<br>
<br>
<br>　　“玉墀滴清露，罗幌已依霜。逢春每先绝，争秋欲几芳。”袁伯文《楚妃引》也。“风闺晚翻霭，月殿夜凝明。愿君早流盼，无令春草生。”徐孝嗣《白雪曲》也。“泪滴珠难尽，容残玉易消。倘随明月去，莫道梦魂遥。”张文收《酺乐》也。“罗敷初总髻，蕙芳正娇小。月落始归船，春眠恆著晓。”又：“别前花照露，别後露垂叶。歌舞须及时，如何坐悲妾。”李嘏《怨诗》也。数诗，少时爱而诵之。然诸选皆不收，何见耶？ 
<br>
<br>
<br>　　○袁绍杯 
<br>
<br>
<br>　　《後汉郑玄传》：“袁绍总兵冀州，遗使要玄，大会宾客。玄最後至，乃延升上坐，饮酒一斛。绍客多豪俊，并有才说，玄依方辨对，咸出问表，莫不嗟服。”杜诗“江上徒逢袁绍杯”，公以玄自比为儒而逢世乱也。须溪批云：“如此引袁绍事不晓。”噫！须溪眯目之言不晓，真不晓也。王洙注引河朔饮事，尤无干涉。不读万卷书，不能解读杜诗，信哉。 
<br>
<br>
<br>　　○袁崧山川记 
<br>
<br>
<br>　　高山嵯峨，岩石磊落。倾侧萦回，下临峭过于。行者攀缘，牵援带索。 
<br>
<br>
<br>　　○素足女 
<br>
<br>
<br>　　李白诗：“东阳素足女，会稽素舸郎。相看月未堕，白地断肝肠。”按谢灵运有《东阳江中赠答》二首云：“可怜谁家妇，缘流洗素足。明月在云间，迢迢不可得。”答诗云：“可怜谁家郎，缘流乘素舸。但问情若为，月就云中堕。”太白盖全祖之也，而注不知引。 
<br>
<br>
<br>　　○书贵旧本 
<br>
<br>
<br>　　观乐生爱收古书，尝言古书有一种古香可爱。余谓此言未矣，古书无讹字，转刻转讹，莫可考证。余於滇南见故家收《唐诗纪事》抄本甚多，近见杭州刻本，则十分去其九矣。刻《陶渊明集》，遗《季札赞》。《草堂诗馀》旧本，书坊射利，欲速售，减去九十馀首，兼多讹字，余抄为《拾遗辩误》一卷。先太师收唐百家诗，皆全集，近苏州刻则每本减去十之一，如《张籍集》本十二卷，今只三四卷，又傍取他人之作入之；王维诗取王涯绝句一卷入之，诧於人曰此维之全集，以图速售，今王涯绝句一卷，在《三舍人集》之中，将谁欺乎？此其大关系者。若一句一字之误尤多。略举数条，如王涣《李夫人歌》“修嫮穠华销歇尽”，“修嫮”讹作“德所”；武元衡诗“刘琨坐啸风清塞”，讹作“生苑”，琨在边城，则“清塞”字为是，焉得有苑乎？杜牧诗“长空澹澹没孤鸿”，今妄改作“孤鸟没”，平仄亦拗矣；杜诗“七月六日苦炎蒸”，俗本“蒸”作“热”；“纷纷戏蝶过开幔”，俗本“开”作“闲”，不知子美父名闲，诗中无“闲”字；“邀欢上夜关”，今俗本作“卜夜间”；“曾闪硃旗北斗殷”，妄改“殷”作“闲”，成何文理？前人已辩之矣。刘巨济收许浑诗“湘潭云尽暮烟出”，今俗本“烟”作“山”，亦是浅人妄改。湘水多烟，唐诗“中流欲暮见湘烟”是也。“烟”字大胜“山”字。李义山诗：“瑶池宴罢留王母，金屋妆成贮阿娇。”俗本作“玉桃偷得怜方朔”，直似小兒语耳。陆龟蒙《宫人斜》诗“章着愁烟似不春”，俗本作“草树如烟似不春”，尤谬。小词如周美成“忄音忄音坊曲人家”，“坊曲”妓女所居，俗改“曲”作“陌”。张仲宗词“东风如许恶”，俗改“如许”作“妒花”，平仄亦失贴。孙夫人词“日边消息空沉沉”，俗改“日”作“耳”。东坡“玉如纤手嗅梅花”，俗改“玉如”作“玉奴”，其馀不可胜数也。书所以贵旧本者，可以订讹，不独古香可爱而已。 
<br>
<br>
<br>　　○书堂饮散复邀李尚书下马赋 
<br>
<br>
<br>　　杜云：“湖月林风相与清，残樽下马复同倾。久拚野鹤如双鬓，遮莫邻鸡下五更。”湖上林中，地已清矣。湖有月，林有风，景益清矣。故着“相与清”字。俗本作“湖上”，或作“湖水”，皆浅。既有湖，不须着“水”字，若云“湖上林风”，不得着“相与清”字，此工緻细润，味之自知。“遮莫”，犹言假说教也，，当时谚语。 
<br>
<br>
<br>　　○梁宫人前溪歌 
<br>
<br>
<br>　　“池曙与未曙，百鸟啼前窗。独眠抱被叹，忆我怀中侬，单情何时双。”用韵甚古。窗，粗丛切，双，阙工切。今《乐府》刻倒其字作“窗前”，失其音矣。 
<br>
<br>
<br>　　○梁元帝阳云馆柳诗 
<br>
<br>
<br>　　“杨柳非花树，依楼自觉春。枝边通粉色，叶底映红巾。带日交窗影，西风扫隙尘。入帘应有意，偏宜桃李人。”此诗诸本所载不同，以定本正之。 
<br>
<br>
<br>　　○梁元帝登百花亭怀荆楚此诗又以为邵陵王纶作。 
<br>
<br>
<br>　　“极目才千里，何由望楚津。落花洒行路，垂杨拂砌尘。柳絮飘春雪，荷珠漾水银。试酌新清酒，遥劝阳台人。”见江州石本。 
<br>
<br>
<br>　　○梁元帝萤火诗 
<br>
<br>
<br>　　本随秋草并，今与夕风清。萦空若星陨，拂树似花生。屏疑神火照，帘似夜珠明。逢君拾光彩，不吝此身轻。 
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
