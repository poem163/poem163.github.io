<HTML>
<HEAD>
<TITLE>四溟诗话（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/ShiLunXuanJi/">诗论选集</a> <FONT color=#BCB6A0>&gt;&gt;</font> 四溟诗话（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>四溟诗话（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:诗论选集&nbsp;&nbsp;阅读次数:<script language=javascript src="../../hits.php?articleid=6015"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'四溟诗话（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[四溟诗话（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　李商隐作《无题》诗五首，格新意杂，托寓不一，难於命题，故曰“无题”。本朝何李二公，各拟一首，惜未完美。鄴下杜约夫亦拟四首，皆佳。然太清则寒，气薄不寿。附其诗云：一“内家标格破时妆，万引千呼出洞房。楚曲风烟愁倩女，武陵花月梦仙郎。故开金索飞鹦鹉，偶弄琼箫下凤凰。恩怨自思成底事，坐看疏雨湿丁香。”二“月明独立桂花阴，惆怅恩多怨亦深。并逐鸳鸯真有意，双开菡萏本无心。班姬苦思题团扇，卓女幽情托素琴。天畔彩云休散却，凤台此夜会知音。”三“杨柳遥遮百尺楼，水晶帘箔护娇羞。邻姬斗巧输琼佩，公子听歌赠玉钩。青鸟暗随明月落，彩云虚傍碧天流。庭花烂熳春无限，不信卢郎负莫愁。”四“美人初试石榴裙，缥缈飞香别院闻。玉笛临风吹《折柳》，锦机向月织回文。花残金谷莺声寂，天断湘江雁影分。凭仗陇梅将信息，蓬山遥隔万重云。”
<br>
<br>　　大梁田深甫从李献吉游，嗜酒躭诗，十三科不第，终於兵部司务。尝拟少陵《秋兴》诗，得盛唐气骨，眼中不多见也。附诗二首云：一“宫梧陨翠翠下承明，御水流寒绕帝京。北极天连鳷鹊观，西山云起凤凰城。露凝双阙开金掌，月照千门锁玉衡。惟有伶俜梁苑客，旅魂零落不胜情。”二“西山龙藏五云团，闻说先皇此銮。百道泉光飞宝地，万年松影静瑶坛。绮罗香寝幽花闭，剑珮声沉曙月寒。玉蕊琼枝长不老，空馀辇路石漫漫。”
<br>
<br>　　昔予尝游京西玉岩山兰若，松下拂石而坐，微作吟哦声。适来一叟，问曰：“子何为邪？”曰：“赋诗遗兴尔。”予时挥扇，叟曰：“偶得一句，请对之：‘山寺风凉何用扇？’”予应声曰：“江楼月朗不须灯。”叟曰：“真一诗人也。”曳杖而去，问诸僧：“此为论证？”曰：“山下刘都督也。”翌日，诸缙绅闻之曰：“彼村叟以童子对而考一诗人，可笑！”
<br>
<br>　　濬人卢浮邱，豪俊士也，负才傲物，人多忌之。曾以诗忤蒋令，令枉以疑狱，几十五年不决。余爱其才，且悯其非罪，遂之都下，历於公卿间，暴白而出之。因《感怀》诗云：“长存排难意，遂有泛交情。”以示比部李沧溟。沧溟曰：“数年常闻高论，皆古人所未发，余每心服，可谓知己，而亦以为泛交之流耶？”指其诗而颔之者再。大司徒张龙冈过南都，谓诸缙绅曰：“四溟子以我辈为泛交，可讶也。”余闻二公之言，心甚歉然。夫卢生得免，予愿少遂，作诗自况，偶得之耳。二公讥之，其亦孟子所谓“固哉”者欤？附沧溟寄余诗云：“向来燕市饮，此意独飞扬。把袂看人过，论诗到尔长。世情摇白首，吾道指沧浪。去信俱贫病，风尘动涉茫。”
<br>
<br>　　予客京师，有一缙绅相善，尝谓予曰：“每见人恶诗，予意憎之而不乐交也。”曰：“予则异於是。若以诗定交，海内宁几人邪？或有不读书者，知我为诗人而加礼，岂可沮其诚乎？譬如郊外古刹，凡田翁村妪，往往焚香礼佛，惟恐竭诚不逮，安知有三乘五蕴之妙？使如来复生，亦不鄙其愚也。夫作诗才有不同，各由工拙。爱憎系乎为人，诗何与焉？”缙绅笑而然之。吴僧道潜嗜诗，憎凡子如雠，此性褊尤甚。附诗云：“数声柔橹沧浪外，何处江村人夜归。”
<br>
<br>　　嘉靖戊午岁夏日，余偕浙东莫子明游嵩山少林，及至芦岩，观泉奔流界壁，泠然洒心，因得“飞泉漏河汉”之句。子明曰：“此全袭太白‘飞流直下三千尺，疑是银河落九天’，略无点化。”予曰：“约繁为简，乃方士缩银法也。”附诗云：“才探二室胜，又过一禅家。净爱莓苔色，香怜薝葡花。飞泉漏河汉，叠嶂拥烟霞。心自有天竺，西方行路赊。”
<br>
<br>　　成皋王传易及子玄易问作诗有“缩银法”，何如？予因举李建熏诗“未有一夜梦，不归千里家”，此联字繁辞拙，能为一句，即缩银法也。限以米香。香及半，玄易曰：“归梦无虚夜。”香几尽，传易曰：“夜夜乡山梦寐中。”予曰：“一速而简切，一迟而流暢。其悟如池中见月，清影可掬。若益之以勤，如大海息波，则天光无际。悟不可恃，勤不可间。悟以见心，勤以尽力。此学诗之梯航，当循其所由而极其所至也。”翌日，传易复问余曰：“昨所谈建徠之作，句稳意切，莫辨其疵，无乃虚字多邪？”予曰：“晚唐人多用虚字，若司空曙‘以我独沉久，愧君相见频’，戴叔伦‘此别又万里，少年能几时’；张籍‘旅泊今已远，此行殊未归’，马戴‘此境可长往，浮生自不能’，此皆一句一意，虽瘦而健，虽粗而雅。盖建徠两句一意，则流於议论，乃书生讲章，未尝有一夜之梦而不归乎千里之家也。欧阳永叔亦有此病。《明妃曲》：‘耳目所及尚如此，万里焉能制夷狄。’夫‘耳目’之‘所及’者‘尚’然‘如此’，况‘万里’之外，‘焉能制’其‘夷狄’也哉！”传易曰：“然。”
<br>
<br>　　秋夕予过北园宗禅师精舍，邻有硃道人亦来，因谈及虎溪三笑事。宗乃诵皇甫曾送邕上人诗：“晚与门人别，依依出虎溪。”予曰：“此结用事太泛，趁韵而已。”宗曰：“今夕与公继此故事，若不各一诗，我辈幸矣。”时皎月在天，凉飙振木，清景可爱。徘徊於露草之间，漫成一律云：“二高多道气，吾欲共岩栖。瑶草元无种，青莲不染泥。鹤鸣丹鼎外，月在法云西。相送真成笑，分明过虎溪。”硃曰：“此时三笑虽同，吾辈愧远公静修多矣。”相送园西而别。
<br>
<br>　　嘉靖甲寅春，予之京，游好饯於郭北申幼川园亭。赵王枕易遗中使留予曰：“适徐左史致政归楚，欲命诸王缙绅辈赋诗志别，急不能就，子盍代作诸体二十篇，以见鄴下有建安风，何如？”予曰：“诺。明午应教毕，北首路矣。”幼川曰：“果哉斯言！有才固敏，何兴能长。况诗备诸体，焉得寸心立意，而卒应纷然，以臻精妙，信乎不易。昔江文通拟古诸作，岂在一朝一夕而振藻思哉？”曰：“予试扩公输子之法，遽造宫殿、楼阁、台馆、亭榭，并筑基址，齐构梁栋，及其妙转心机，诘旦历观落成，则轮奂一新，丹碧相耀，此见作手变化也。夫欲成若干诗，须造若干句，皆用紧要者，定其所主，景出想像，情在体巾，能以兴为衡，以思为权，情景相因，自不失重轻也。如十成六七，或前後缺略，句字未稳，皆沓於案，息灯而卧；晓起，复检诸作，更益之；所思少窒，仍放过，且阅他篇，不可执定，复酌酒酣卧；迨心思稍清，起而裁之，三复探颐，统归於浑成。若必次第而成，则兴易衰而思易疲矣。愚见是否？”幼川曰：“吾见难其易者得其一，未见易基俊者得其多。以一为难则工，以多为易而能工邪？梁周兴嗣帝命以千字限一夕成文，盖击乎生死。子与之不同，何苦乃尔？”曰：“予用背水阵法，颇类兴嗣。既言不愆行期，自不容缓。惬知己之意，折妒者之心，使异地则不能也。”迨午，中徵诗，付以全稿转上。幼川曰：“子才如此，王左右恶得无忌。昔闻卢生楠以诗获罪蒋令，子为遍陈当道，始脱其狱，由此人皆称重。若不虚己，是亦卢楠而救卢楠，其不免夫？”予谢曰：“知我者鲍子也。”
<br>
<br>　　嘉靖戊申岁，曾总制铣以复河套事，及夏阁老言，俱被奸谀陷於刑戮。上以科道不言，命锦衣卫遍加捶楚，其蔓连多矣。辛丑岁，李赞画尚伦预有此议，竟不果。予赋诗慰之曰：“献策金门空自归，马头西向逐云飞。长城夜月催刁斗，青海严霜犯铁衣。秋到连庭能御虏，古来功业在知机。百年几欲收河套，多少英雄有是非。”夏公婚吴郎中舂，以是诗达公所，公慨然和之，其诗不传。此闻之李鸿胪宝云。壬戌岁，严阁老嵩罢归江南，会诸缙绅谈及河套不可复取，曰：“谢四溟山人独有先见。”此闻之邹处士伦云。嵩论与鄙见略同，然借此成曾夏二公狱，另有史氏之评。
<br>
<br>　　予初秋游都下韦园，暮归值雨，遂留殷太史正夫书斋，秉烛独酌。正夫曰：“闻子能针唐诗之病，勿秘其法。”予因检宋之问《宴山亭》诗“攀岩践苔易，迷路出花难”，不及骆宾王《咏雁》“带月凌空易，迷烟逗浦难”，用韵妥帖。复检刘长卿《雨中过灵光寺》诗“向人寒烛静，带月夜钟深”，不及皇甫曾《晚至华阴》“云霞仙掌出，松柏古祠深”，韵亦妥帖。正夫曰：“前二韵欠稳，子试定之。”曰：“攀岩践苔滑，迷路出花迟。”“向人寒烛静，隔寸夜钟微。”正夫曰：“宋刘二诗，譬犹高堂大厦，梁栋不加华藻，未为完美。子虽斗良材，惜未结构，但筑楼阁之基尔，劳思何益。凡阅古人之诗，辄有采取，或因拙致工，因繁为简，其珠玉归囊，便是自家物，不愈乎六朝蹈袭以成风？此作者秘法，但不滞其机尔。”予曰：“闻此确论，知其无妒也。”
<br>
<br>　　木玄虚《海赋》：“阴火潜然。”顾况《送从兄使新罗》诗：“阴火暝潜烧。”张祜《送徐彦夫南迁》诗：“阴火夜长然。”王初《南中》诗：“阴火雨中生。”凡作诗不惟专尚新奇，虽雷同必求独胜。王能链句，晚唐亦知此邪？
<br>
<br>　　《太玄经》《剧卦》：“海水群飞。”庾信《和张侍郎》诗：“成群海水飞。”吕温《诸葛武侯庙原先》：“四海飞水。”然庾吕沿袭，两拙并见，不若陆云《答平原》全用无议也。有客益为七言，曰：“海水群飞天混茫。”尤为警策。譬如冶人能接伏波铜柱，为插天之标，而不见其迹也。
<br>
<br>　　学《选》诗不免乎套子，去套子则语新而句奇。务新奇则太工，辞不流动，气乏浑厚。如辞胜气，气胜辞，套子用否之间，善作者不堕於一隅也。
<br>
<br>　　一夕，硃驾部伯邻招饮官舍，因阅《雅音会编》，予笑曰：“此康生偶尔集次，始为近体泄机也。且如东韵几二百字，其稳当可用者，应题得句，大抵不出十馀字，但前後错综不同尔。统观诸家之作，其文势句法，判然在目，若品汇诸韵相间，不露痕迹，而妙於藏用也。或得其捷要而易入，或窥其浅近而深求。夫百篇同韵，当度古人押字不苟处，能造奇语於众妙之中，非透悟弗能也。或才思稍窘，但搜字以补其缺，则非浑成气格，此作近体之弊也。”伯邻曰：“观其排律，或百韵，或三一十韵，意思繁衍，句法变化，众险迭出而益胜，但择稳当者，信乎不多也。”予曰：“短律贵乎精工，长律宜浩瀚奇崛，其法不可并论。”
<br>
<br>　　作诗有专用学问而堆垛者，或不用学问而匀净者，二者悟不悟之间耳。惟神会以定取舍，自趋乎大道，不涉於歧路矣。譬如杨升庵状元谪戍滇南，犹尚夺得侈，其粳、糯、黍、稷、脯、臡、殽、鲙种种罗於前，而箸不周品，此乃用学问之癖也。又如客游五台山访禅侣，厨下见一胡僧执爨，但以清泉注釜，不用粒米，沸则自成饘粥。此无中生有，暗合古人出处。此不专於学问，又非无学问者所能到也。予因六祖惠能不识一字，参禅入道成佛，遂在难处用工，定想头，链心机，乃得无米粥之法。诗中难者，莫过於情诗，然乐府尤盛於元，千万人口中咀嚼，外无遗景，内无遗情，虽有作者，罕得新意。姑借六祖之悟，以示後学，诚以六祖之心为心，而入悟也弗难矣。因拟《别调曲》三首：“家信鄴城门向西，青楼上与鄴城齐。郎行好记门前柳，春梦南来路不迷。”“夜深别酒见微醺，赵舞灯前犹向君。从此腰肢瘦无力，床头间杀石榴裙。”“木落天寒郎欲行，樽前离怨一鸣筝。燕姬纤手调新曲，不是西楼今夜声。”《怨歌行》二首：“澹妆寂寞妾愁深，若个浓妆欢至今。郎到蓟门传尺素，论证知浓澹在郎心。”“长夜寒生翠幕低，琵琶别调为谁凄？君心无定如明月，才照楼东复转西。”《远别曲》一首：“阿郎几载客三秦，长忆侬家汉水滨。门外两株乌臼树，叮咛说向寄书人。”《捣衣曲》一首：“秦关昨寄一书归，百战郎从刘武威。见说平安收涕泪，梧桐树下捣寒衣。”
<br>
<br>　　陈一庵太守因徽籓诬春天，谪戍琼州，寓邱文庄别墅，日躭诗酒。每闻缙绅间盛称苏舜泽总制《雪》诗：“初随鸣雨喧相续，转入飘风静不闻。”写景入微，非老手不能也。若杨诚斋“筛瓦巧从疏处透，跳阶误到暖边融”，便是宋人本色。
<br>
<br>　　凡字异而意同者，不可概用之，宜分乎彼此，此先声律而後义意，用之中的，尤见精工。然禽不如鸟，翔不如飞，莎不如草，凉不如寒，此皆声律中之细微。作者审而用之，勿专於义意而忽於声律也。
<br>
<br>　　◎补
<br>
<br>　　古乐府云：“有所思，□□□江□。□□□遗君，双珠玳瑁簪。”此承□三□□□□□□□□难因学此句发端云：奉□□卮□□□，□□□□之雕琴”，元微之《金当玉珮歌》云：“□□□□□□之玉珮，金锁禹步之流珠。”欧阳永叔《□□原□》云：“酌君以荆州鱼枕之蕉，赠君以定量城鼠须之管。”黄山谷《送王郎》云：“酌君以蒲城桑落之酒，泛君以湘累秋菊之英。”明远不以古乐府为法，而起语突出，诸公转相效尤，何也？
<br>
<br>　　◎卷四
<br>
<br>　　白乐天《画竹歌》云：“西业七茎劲而健，省向天竺寺前石上见。东丛七茎劲而健，省向天竺寺前石上见。东丛八茎疏且寒，忆曾湘妃庙里雨中看。”此作造语清润，读者襟抱洒然，能发万里之兴，所谓淘沙拣金，难得之句也。释景云《画松》诗云：“画松一似真松树，且待思量记得无？忆在天台山上见，石桥南畔第三株。”此诗全袭乐天，未见超绝。皎然所论“三偷”，云公可当一二。
<br>
<br>　　《世说新语》：徐孺子九岁时，尝月下戏。或云：“若令月中无物，当极明邪？”子美诗：“斫却月中桂，清光应更多。”意祖於此。造句奇拔，观者不觉用事，所谓“读书破万卷，下笔如有神”，杜老不欺人也。
<br>
<br>　　岑参《寄左省杜拾遗》诗云：“联步趋丹陛，分曹限紫微。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。“杜甫《答岑补阙见赠》云：“窈窕清禁阙，罢朝归不同。君归丞相後，我往日华东。冉冉柳枝碧，娟娟花蕊红。故人得佳句，独赠白头翁。”岑诗警绝，杜作殊不惬意。譬如善弈者，偶尔轻敌，输此一着。
<br>
<br>　　岑嘉州《初至犍为作》云：“山色轩楹内，滩声枕席间。草生公府静，花落讼庭闲。云雨连三峡，风尘接百蛮。到来能几日，不觉鬓毛斑。”此结突如起句，谓之“两头蛇”。予因以完造物首尾声自具，更炼中联，不失格律。然论文贵严，亦不免吹毛求疵之诮。附云：“之官能几日，两鬓易成斑。雷雨低三峡，风尘暗百蛮。鸟啼公府静，花落讼庭闲。独夜饶诗思，滩声枕席间。”
<br>
<br>　　渖王西屏道人《寄怀大司马郭公》二首：“忆昔论交即见知，几年良晤信难期。停云北极频回首，落木西风独赋诗。金鼎盐梅殷相业，玉阶剑履汉官仪，。君今选将清边徼，画省忧心退食迟。”“征骖别後几登楼，极目山川忆旧游。皛皛霜华寒已沍，冥冥云物夕仍留。九关甲士图功日，三辅丁男习战秋。闻道天骄还北遁，万年佳气绕皇州。”二诗辞雅气暢，造诣不凡。前联典重，不减少陵：後联假对干支，极妙。许用晦“年长每劳推甲子，夜寒初共守庚申”，实对干支，殊欠浑厚，无乃晚唐本色欤？
<br>
<br>　　许用晦释清塞皆以“甲子”“庚申”为的对，予病其粗直，且非正格。因次用晦之韵，聊寄兴尔。附《赠王山人》诗：“丹侣相期贳酒频，飞来野鹤老於人。世轻俗物非关傲，庭有仙芝未是贫。半岭餐霞延甲子，孤灯照夜守庚申。碧桃又发花千树，谁向深山共好春？”
<br>
<br>　　诗中罕用“血”字，用则流於粗恶。李长吉《白虎行》云：“衮龙衣点荆卿血。”顾逋翁《露青竹鞭歌》云：“碧鲜似染苌弘血。”二公妙於句法，不假调和，野蔬何以有味。
<br>
<br>　　诗有至易之句，或从极难中来，虽非紧关处，亦不可忽。若使一句龃龉，则损一篇元气矣。
<br>
<br>　　梁简文《怨歌行》云：“十五颇有馀，日照杏梁初。”起句似相承者。譬诸丛花缺处，半出美人绣襦，不见螓首蛾眉，可能无恨，况袭《陌上桑》而用之突然，或易为《窈窕谁家姝》，庶得平稳，不失起语格式。
<br>
<br>　　凡作诗要情景俱工，虽名家亦不易得。联必相配，健弱不单力，燥润无两色。能用此法，则不堕歧路矣。少陵状景极妙，巨细入玄，无可指掷者。写情失之疏漏，若“读书难字过，对酒满壶频”，上句真率自然，下句为韵所拘尔。昌黎写情亦有佳者，若“饮中相顾色，别後独归情”，辞澹意浓，读者靡不慨然。每拙於写景，若“露排四岸草，风约半池苹”，下句清新有格，上句声调龃龉，使无完篇，则血脉不周，病在一譬故尔。
<br>
<br>　　甲子岁秋日，予赴晋阳故人之招，栗晋川留饯园亭，以诗志别，分韵得“秋”字，援笔立就，一气浑成。涌若长江大河，滔滔拍天，而划然中断，其意见於言表，清雅不减刘文房，气格过之。附诗云：“盍簪方宴晤，引辔复西游。草白晋阳路，霜清汾水秋。诗名无去信，客计有淹留。心在浮云外，飘然不系舟。”
<br>
<br>　　诗赋各有体制，两汉赋多使难字，堆垛联绵，意思重叠，不害於大义也。诗自苏李五言暨《十九首》，格古调高，句平意远，不尚难字，而自然过人矣。诗用难韵，起自六朝，若庾开府“长代手中兴衰”，沈东阳“愿言反鱼★”，从此流於艰沚。唐陆龟蒙“织作中流百尺葓”，韦庄“浅薄不悠悠去似絣”，“葓”、“絣”二字，近体尤不宜用。譬若王羲之偕诸贤於兰亭脩禊，适高丽使者至，遂延之席末，流觞赋诗，文雅虽同，加此眼生者，便非诸贤气象。韩昌黎柳子厚长篇联句，字难韵险，然夸多斗靡，或不可解。拘於险韵，无乃庾沈启之邪？
<br>
<br>　　陈思王《白马篇》：“俯身散马蹄。”此能尽驰马之状。《斗鸡》诗：“觜落轻毛散。”善形容斗难之势。“俯”、“落”二字有力，一“散”字相应。然造语太工，六朝之渐也。
<br>
<br>　　渖宪王南山《和懒云上人韵》曰：“幽径断行路人踪，浮图对远峰。结冰坚碧沼，凝雪老青松。双树下开讲，千灯中现容。天空雨花遍，门有白云封。”此作妙於禅语，使王摩诘见之，亦当心服。若宁献王癯仙周宪王诚斋，虽皆嗜诗，相去悬绝矣。
<br>
<br>　　嘉靖壬子春，予游都下，比部李于鳞王元美徐子与梁公实、考功宗子相诸君延入诗社。一日，署中命李画士绘《六子图》，列座於竹林之间，颜貌风神，皆得虎头之妙。自戏为赞曰：“我是真汝，汝非真我。”因拘於哿韵，不能成章。迄今丙寅春，旅寓上党，偶用古韵，乃成曰：“两鬓鬖，一身么麽。（上声。）我是真汝，汝非真我。我啸我歌，汝声汝哑。人生多愆，真不如假。循迹山中，忘言月下。嗟哉暮年，何时愿果？”或谓吻合禅机，前身亦缁流中人也。
<br>
<br>　　或曰：“江韵不附於阳韵之後，而附於东、冬之後，何哉？”曰：“江韵之字，皆出於东、冬二韵，若金傍着工为‘釭’，木傍着‘舂’为‘桩’，馀类此。凡作古诗三韵互用，谢康乐《田南谢园》诗曰：“樵隐俱在山，由来事不同。卜室倚北阜，启扉面南江。”汉魏诸贤如此尤多。
<br>
<br>　　凡“山河”“郎庙”之类，颠倒通用，若“天地”不可倒用，倒则为泰卦。曹子建《桂之树行》曰：“下下乃穷极地夫。”岂别有见耶？又如“诗酒”“兒女”，皆两物也，倒则为一矣。
<br>
<br>　　贾谊上疏曰：“高帝瓜分天下，王功臣也。”鲍昭《芜城赋》曰：“出入三代，五百馀载，竟瓜剖而豆分。”此自我作古之法也。沈氏《咏五色火笼》曰：“可怜润霜质，纤剖复毫分。”妇人亦知此邪？
<br>
<br>　　刘长卿《送道标上人归南岳》诗曰：“悠然倚孤棹，却忆卧中林。江草将归远，湘山独往深。白云留不信，绿水去无心。衡岳千峰乱，禅房何处寻？”此作雅淡有味，但虚字太多，体格稍弱。安庆王《西池送月泉上人归南海》，得“帆”字，曰：“闲身无所系，江海信孤帆。石上留金偈，人间秘玉函。天开达摩井，云护普陀岩。论证复为禅侣，相依松与杉。”此篇多使实字，奇崛有骨，善用险韵，譬如栈道驰马，无异康衢。唐人不多见也。又《赠别玉峰上人》诗曰：“关山去迢递，飞锡有谁同？行苦三乘里，心开万法中。定回云满榻，偈後月低空。相忆听锺磬，泠然度晓风。”此作乃见超司，禅家之正宗也。
<br>
<br>　　元和初，王生梦侍吴王，命作西施挽词，曰：“西望吴王阙，云书凤字牌。连江起珠帐，择土葬金钗。铺地红心草，三层碧玉阶。春风无处所。姜恨不胜怀。”此韵狭而险，唐人以来罕用之。王生所作，虽涉粗浅，然梦中成章，亦奇矣。若陆龟蒙皮日休以佳韵赓和，乃七言近体。使作五言，远过王生矣。予客晋阳，亦用佳韵二首。《秋怀》诗曰：“东望太行路，巉岩几断崖。易归千里梦，难遣九秋怀。夜色霜明树，寒声叶满阶。著书思赵邸，静掩旧茅斋。”《秋日自遣》诗曰：“甘向清时，无令素愿乖。存虚饶气色，拨累缓形骸。叶响风前树，苔青雨後阶。何须学宋玉，登眺苦秋怀。”
<br>
<br>　　严沧浪谓：“作诗譬诸刽子手杀人，直取心肝。”此说虽不雅，喻得极妙。凡作诗，须知道紧要下手处，便了当得快也。其法有三：曰事，曰情，曰景。若得紧要一句，则全篇立成。熟味唐诗，其枢机自见矣。
<br>
<br>　　江淹《贻袁常侍》诗曰：“昔我别秋水，秋月丽秋天。今君客吴坂，春日媚春泉。”子美《哭苏少监》诗曰：“得罪台州去，时违弃硕儒。移官蓬阁後，穀贵殁潜夫。”此皆隔句对，亦谓之“扇对格”。然祖於《采薇》诗：“昔我往矣，杨柳依依。今我来思，雨雪霏霏。”予《赠纪丞》诗曰：“谢庄曾授简，月白见秋毫。崔立能吟句，松寒起夜涛。”僭附於名篇之末，亦见余一体尔。
<br>
<br>　　潘岳《永逝文》曰：“子之承亲，孝齐闵参；子之友悌，和如瑟琴。事君直道，与朋信心。虽实唱高，犹赏尔音。弱冠厉翼，羽仪初升。公弓既招，皇舆乃徵。内赞两宫，外宰黎蒸。忠节允著，清风载兴。”此岳文中用韵已严，岂独沈约定之也。
<br>
<br>　　阮卓《游鱼》诗曰：“相忘自有乐，庄惠岂能知？”此出《南华经》：“惠子曰：‘尔非鱼，安知鱼之乐耶？’曰：‘尔非我，安知我不知鱼之乐耶？’”阮生翻案尤妙。古诗曰：“胡马依北风，越鸟巢南枝。”此感寓自然。范云《赠沈左卫》诗曰：“越鸟憎北树，胡马畏南风。”此虽翻案，殊觉费力。
<br>
<br>　　曹唐《拟汉武帝忆李夫人》诗曰：“白玉帐寒鸳梦绝，紫阳宫远雁书稀。”全篇稼丽，其风致可想。然用“雁书”误矣。予考汉史及《武帝内传》，方士少翁能致鬼，帝命招李夫人之魂，见而哀之，因为歌曰：“是邪非邪？”元狩四年，方士文成将军少翁伏诛。天汉元年，遣苏武使匈奴。昭帝始元五年，苏武还自匈奴。“雁书”事当在子卿将归之时。曹，羽流也，随兴赋成，不及详考尔。
<br>
<br>　　鲍明远《白头吟》曰：“申黜褒女进，班去赵姬升。周王日沦惑，汉帝益嗟称。”沈休文《怨歌行》曰：“坎壈元叔赋，顿挫敬通文。遽论班姬宠，夙窆贾生坟。”二诗多用姓名，自不害为古作。今人忌之，是矣。
<br>
<br>　　镇康王西岩《四月八日过昭觉禅院同诸宗丈赋得松字》诗曰：“石龛幡影闪金容，此日曾闻浴九龙。心印始归香象迹，法轮更断野狐宗。风传锤磬流空谷，天落云霞拂古松。杰阁还登一丁望，万年佳气暧诸峰。”此题最难。其格律精工，气象浑厚，深得禅家宗旨。若与远公同时，亦当推莲社之长矣。
<br>
<br>　　作诗有三等语：堂上语，堂下语，阶下语。知此三者，可以言诗矣。凡上官临下官，动有昂然气象，开口自别。若李太白“黄鹤楼中吹玉笛，江城五月落梅花”，此堂上语也。凡下官见上官，所言殊有条理，不免局促之状。若刘禹锡“旧时王谢堂前燕，飞入寻常百姓家”，此堂下语也。凡讼者说得颠末详尽，犹恐不能胜人。若王介甫“茅檐长扫净无苔，花木成蹊手自栽”，此阶下语也。有学晚唐者，再变可跻上乘。学宋者，则堕下乘而变之难矣。
<br>
<br>　　沈氏《彩毫怨》曰：“叶下洞庭初，思君万里馀。露浓香被冷，月落锦屏虚。欲春天江南曲，贪封蓟北书。书中无别意，帷帐久离居。”杨升庵所选《五言律祖》六卷，独此一篇平妥匀净，颇异六朝气格。
<br>
<br>　　岑嘉州《送王司马》诗：“海树青官舍，江云黑郡楼。”何仲言《下方山》诗：“繁霜白晓岸，苦雾黑晨流。”谢惠连《捣衣》诗：“宵月皓空闺。”李嘉祐《送王收》诗：“细草绿汀洲。”此皆以声色字为虚活用者。盖有所祖：《春秋》“丹桓宫楹”，《周颂》“亦白其马”，《史鉴》“秦始皇伐其木，赭其山”，《汉书》“二千石硃两幡”，班孟坚《燕山铭》“硃旗绛天”，扬子云《解嘲》“客徒硃丹吾毂，将赤吾之族也”，《华元歌》“皤其腹”，韦昭《天命》诗“乌赤其色”，陆士龙《灵邱竹赋》“硃明俯而丹野，炎晖仰而绛天”，《南史》“梁武帝曰：‘不还我陈保印，吾当白汝。’”江文通《灵邱竹赋》“赩夏彩於沙汀”，柳子厚《贺王参元失火书》“黔其庐，赭其垣”。此法用者多矣，非文之宗匠弗知也。
<br>
<br>　　诗韵罕用“腥”字，胡曾《洞庭湖》绝句：“鱼龙吹浪水云腥。”造句尽佳。渖宪王《夜雨》颈联：“树湿鸦君重，云低龙气腥。”格律尢胜。杜子美《索居》三十韵：“宇宙一膻腥。”此句非不能工，盖长律牵於韵尔。
<br>
<br>　　栗太行曰：“诗贵解悟，识有偏全，斯作有高下。古人成家者如得道，故拈来皆合，拘拘於迹者末矣。”又曰：“诗莫古於《风雅》，皆可解。汉乐府有不可读者，声词杂写之诬由谱录尔。”又曰：“宋诗偏於浊而不潇洒；元诗偏於清而不沉郁；国朝定量德以前是元，弘治以前是宋，正德嘉靖间浸浸有古义。”又曰：“李献吉何仲默，古体可追古人，近体尚隔一尘。”
<br>
<br>　　古《三坟书》：“长杀顺性。”传曰：“圣人以尽物寿。”予《赠贫士》诗，暗合此义：“敝裘扪虱尽，生杀自天机。”
<br>
<br>　　赋诗要有英雄气象，人不敢道，我则道之；人不肯为，我则为之。厉鬼不能夺其正，利剑不能折其刚。古人制作，各有奇处，观者自当甄别。
<br>
<br>　　德平王南岑《赠别素愚上人》：“释子来何处？庐山复太行。翻经淹岁月，补衲犯冰霜。浩劫尘缘尽，弥天觉路长。智珠元不染，好去照迷方。”此作甚佳，其来有源。宪王南山素嗜谈禅，诗亦妙悟，信乎伯仲齐名，岂非寒山拾得化身邪？
<br>
<br>　　作诗先以一联为主，更思一联配之，俾其相称，纵不佳，姑存以为“筌句”。筌者，意在得鱼也。然佳句多从庸句中来，能用“取鱼弃筌”之法，辞意两美，久则浑成，造名家不难矣。释皎然《赋得啼猿送客》云：“万里江外，三声月峡深。何年有此路，几客共沾襟？断壁分垂影，流泉入苦吟。凄凉离别後，闻此更伤心。”观其前联平澹意长，馀皆筌句，予皆削疵强半，稍变气格。髡翁复起，可能心服否乎？乃附於後：“听尔江夕，愁人巫峡深。何年有此路？几客共沾襟？倒影回清涧，衮声出远林。东西无定处，偏感宦游心。”此所谓假古人之作为己稿是也。
<br>
<br>　　刘孝绰妹诗：“落花扫更合，丛兰摘复生。”孟浩然：“林花扫更合，径草踏还生。”此联岂出自刘欤？二作清丽，各有优劣。
<br>
<br>　　吕居仁《春日即事》：“雪消池馆初春後，人倚阑干欲暮时。”或云：“清景入画，答之情意，物之容态，二意尽之。”予观此作，宛然一美人图也。
<br>
<br>　　韩翃《秋夜即事》：“星河秋一雁，砧杵夜千家。”安庆王西池《重九前一夜》：“树声喧一枕，秋色冷千家。”此联与韩出一机杼，织组自别。
<br>
<br>　　凡诗用“恩”字，不粗则俗，难於造句。陈思王“恩纪旷不接”，梁武帝“笼鸟易为恩”，谢玄晖“恩变龙庭长”，张正见“谗新恩易尽”，苏廷硕“戈甲为恩轻”，杜子美“漏网辱殊恩”，窦叔向“恩深犬马知”，高蟾“君恩秋後叶，日日向人疏”，李义山“但保红颜莫保恩”，此皆句法新奇，变俗为雅，名家自能吻合。作文亦然，若陆士衡“广树恩不足以敌怨”是也。予《悼徽籓》诗：“抚膺臣妾泪，葬骨死生恩。”《器沈参军链》诗：“今日孔融留二子，应知生死感馀恩。”此二作易於措词，由其悲感故尔。
<br>
<br>　　栗道甫自弱冠工诗，与兄仁甫齐名。《游五龙山》诗云：“岩壑古留迹，藤萝春可扪。游人历世代，零露越朝昏。鹤梦通云岛，猿啼下石门。浮沉只自异，感念复何言。”《一楼夜眺》诗云：“微月照空林，悠然姜我心。人声四壁静，夜色一川阴。野寺看灯远，山堂入雾深。村边歌吹发，听罢更萧森。”《大行山中》诗云：“山中风候别，况复是秋天。雨脚当门变，溪声隔屿传。峡深饥虎啸，潭古毒龙眠。中霤惟躭隐，萧条世外玄。”观此诸作，含英咀华，风调夐别，其盛唐之流欤？
<br>
<br>　　比喻多而失於难解，嗟怨频而流於不平；过称誉岂其中心，专模拟非其本色；愁苦甚则有感，欢喜多则无味；熟字千用自弗觉，难字几出人易见；貌然想头，工乎作手，诗造极处，悟而且精，李杜不可及也。
<br>
<br>　　《老子》曰：“五音令人耳聋。”张景阳《七命》：“百籁群鸣聋其山。”此“聋”字太奇，虽有所祖而费讲。
<br>
<br>　　黎城懒云上人了悟禅蕴，亦能诗。《都门除夕》云：“早眠轻节序，垂老倦精神。半夜两年梦，孤灯千里身。钵分新岁饭，衣拂旧时尘。後饮屠苏者，其如感叹频。”《题山水便面》：“携筇小步踏苍苔，遥指青山云正开。涧水松风听不绝，又教童子抱琴来。”二作体格匀净，颇振唐声，使与皎然辈同赋，孰为擅场？嗟其身殁神存，宁不以我为知己邪？
<br>
<br>　　人物志：“一国之政，以无味和五味。”注曰：“水以无味，故五味得其和。犹君体平澹，则百官施其用。”《隆庆改元望京都有感》云：“盐梅无水不成味，宰辅得君方尽才。”因翻用《说命》和羹事，又被古人道破，此即“无米粥”之法，学者心会可也。
<br>
<br>　　诗中用虚活字，时有难易：易若剖蚌得珠，难如破石求玉。且工且易，愈苦愈难。此通塞不同故也。纵尔冥搜，徒劳心思。当主乎可否之间，信口道出，必有奇字，偶然浑成，而无龃龉之患。譬人急买帽子入市，出其若干，一一试之，必有个恰好者。能用戴帽之法，则诗眼靡不工矣。
<br>
<br>　　凡作诗以“青”字为韵，鲜有佳者。杜子美《不离西阁》云：“江云飘素练，石壁断空青。”下句奇特有骨。钱仲文《省试湘灵鼓瑟》云：“曲终人不见，江上数峰青。”摘出末句平平语尔，合两句味之，殊有含蓄。诸葛腾甫《渝城人日柬李给事》，前联辞意并佳，天造奇景，宛如披四川图，使人兴不可遏，但神驰於梦寐耳。其诗附後：“访旧来何晚，轻帆落驿亭。江回剑外白，山拥汉中青。万里逢人日，孤城感客星。知君怀谏草，翘首望明廷。”（腾甫名鲸，别号问华，诸葛武侯四十二代孙。）
<br>
<br>　　镇康王西岩《题宋参政瞻远楼》：“江楼悬树杪，山色到窗中。”精拔有骨，上句尤奇。王右丞《登辨觉诗》：“窗中三楚尽，林上九江平。”旷阔有气，但“上”字声律未妥。又西岩《陪国主谒茔途中有感》：“仗划浮烟破，旗冲过鸟翻。”句法森严，何异沈宋应制。崔氵是《题唐都尉山池》：“雁翻蒲叶起，鱼拨荇花游。”联虽全美，但晚唐纤巧之渐，若与陪驾之作并论，譬诸艳姬从命妇升阶，气象自别。韩偓《晚春旅舍》：“树头蜂抱花须落，池面鱼吹柳絮行。”祖於氵是而敷演七言，斯又下矣。
<br>
<br>　　子美诗：“仰蜂黏落絮，行蚁上枯梨。”“芹泥随燕觜，花蕊上蜂须。”“悲翠鸣衣桁，蜻蜓立钓丝。”“鱼吹细浪摇歌扇，燕蹴飞花落舞筵。”诸联绮丽，颇宗陈隋。然句工气浑，不失为大家。譬如上官公服，而有黼黻絺绣，其文彩照人，乃朝端之伟观也。晚唐此类尢多。又如五色罗縠，织花盈匹，裁为少姬之襦宜矣。宋人亦有巧句，宛如村妇盛涂脂粉，学徐步以自媚，不免为傍观者一笑耳。
<br>
<br>　　嘉靖乙巳岁因访西林禅侣，谈及庞居士涅槃，代作偈子云：“来时忽堕，去时不躲。我归太空，太空即我。”《南华经》曰：“适来，夫子时也，适去，夫子顺也。安时以处顺，哀乐不能入也。”李东冈谓予有悟禅旨，故与庄子默契焉。
<br>
<br>　　子美《秋野》诗：“水深鱼极乐，林茂鸟知归。”此适会物情，殊有天趣。然本於子建《离思赋》：“水重深而鱼悦，林脩茂而鸟喜。”二家辞同工异，则老杜之苦心可见矣。
<br>
<br>　　陆士衡《为周夫人寄车骑》云：“昔者得君书，闻君在高平。今者得君书，闻君在京城。”及观刘采春《啰唝曲》云：“那年离别日，只道往桐庐。桐庐人不见，今得广州书。”此二绝同意，作者粗直，述者深婉。然将种临敌而不胜女兵，所谓小战则怯是也。
<br>
<br>　　宗约敬轩《次栗太行枉顾韵》曰：“城隅葺小轩，车马不闻喧。邱壑元规兴，蓬蒿仲蔚园。君诗清可挹，吾道拙能存。何似岁星隐，常依金马门。”此作工於押韵，而冲澹自然，其刘长卿之亚欤？乃弟诚轩《灸背》诗曰：“昨夜清霜重，晴檐灸背初。宁言工我赋，兼得课兒书。锺鼎形骸外，溪山梦寐馀。角巾庭际影，坐惜鬓毛疏。”俨然写一负暄障子。老成之语，旷达之气，此造少陵之渐也。又《咏石山子》曰：“累石壮精舍，凭虚无古今。悠然倚杖兴，重以爱山心。地转仇池穴，天移王屋岑。主人得幽趣，何处更登临？”後联翻用杜句，愈觉出奇。《秦州杂》诗：“万古仇池穴，潜通小有天。”起句平直，但写其神异尔。
<br>
<br>　　《孺子歌》：“沧浪之水清兮，可以濯我缨。”孟子屈原，两用此语，各有所寓。李陵《与苏武》诗：“临河濯长缨，念子恨悠悠。”此偶然写意尔。沈约《渡新安江贻游好》诗：“愿以潺湲水，沾君缨上尘。”所谓袭故而弥新，意更婉切。柳宗元《衡阳别刘禹锡》诗：“今朝不用临河别，垂泪千行便濯缨。”至怨至悲，太不雅矣。
<br>
<br>　　庾信《咏荷》诗：“若有千年蔡，须巢但见随。”梁简文《纳凉》诗：“游鱼吹水沫，神蔡上荷心。”“蔡”虽大龟，然字面入诗，殊欠明爽。包佶《秋日园林》诗：“鸟窥新罅栗，龟上半欹莲。”晚唐虽下六朝，由其不用“蔡”字，乃佳。
<br>
<br>　　孔文谷曰：“陈子昂之古风，尚矣，其含光飞文，怀幽吐奇，郎庙而有江山之致，烟霞而兼黼黻之裁。着色成文，吹气从律，则燕公曲江高矣，美矣，擅其宗矣。杜子美称李太白诗，清新俊逸，然却太快。太白谓子美诗苦，然却沉郁，缘其性褊躁婞直，而多忧愁愤厉之气。其用字之法，则老将之用兵也。王摩诘孟浩然韦应物，典雅冲穆，入妙通玄，观宝玉於东序，听广乐於钧天，三家其选也。过此以往，不能遍观而尽识矣。”又曰：“长篇是赋之变体，而去。一‘兮’字；近体则研链精切，隐括谐俪，如文锦之有尺幅，绝句皆乐府也。长篇当以李峤《汾阴行》为第一，近体当以张说《待宴隆庆池应制》为第一。杜甫《秋兴》则“闻道长安似弈棋”一篇，尤胜。绝句如王摩诘：“广武城边逢暮春，汶阳归客泪沾巾。落花寂寂啼山鸟，杨柳青青渡水人。”与“渭城朝雨”一篇。韦应物：“雨中禁火空斋冷，江上流莺独坐听，把酒看花想诸弟，杜陵寒食草青青。”皆风人之绝响也。
<br>
<br>　　予夜观李长吉孟东野诗集，皆能造语奇古，正偏相半，豁然有得，并夺搜奇想头，去其二偏。险怪如夜壑风生，暝岩月堕，时时山精鬼火出焉；苦涩如枯林朔吹，阴崖冻雪，见者靡不惨然。予以奇古为骨，平和为体，兼以初唐盛唐诸家，合而为一，高其格调，充其气魄，则不失正宗矣。若蜜蜂历采百花，自成一种佳味与芳馨，殊不相同，使人莫知所蕴。作诗有学酿蜜法者，要在想头别尔。是夜枕上勉成数诗，以示同好，始知予言不谬也。《暮秋寄怀徐子与时宦长芦》云：⑴“理郡双旌转，皇畿亦壮游。海鹾天下味，案牍汝南忧。风笛姜寒署，霜林照夜楼。还思濯缨处，御水正涵秋。”⑵“官舍披书坐，萧然且独醒。沙烟秋漠漠，海雨昼冥冥。妒久金增色，才孤剑养灵。梦归何所见，天目乱峰青。”⑶“未满躭诗意，南来几日闲。一愁萦马上，万役走人间。署敞怜风物，城高见海山。不知谪宦久，（先守汝宁被谪。）犹是旧容颜。”⑷“铁网拔珊瑚，惊人不可无。才今兼二陆，格古变三吴。登眺秋光迥，浮沉老气孤。因思《采菱曲》，客至话西湖。”⑸“数卷从幽事，官闲祇自怜。阮公悲感日，蘧伯是非年。海赋知华国，乡书问税田。更忧吴饷晚，长望浙西船。”⑹“宦辙有难易，忧中名独完。山高偏气色，河广自波澜。文字豹斑老，冰霜孤白寒。凤兮不言馁，天许碧琅玕。”⑺七“候虫吟暗壁，秋兴起徐陵。宦味澹於水，羁怀清夺冰。夜喧风里树，寒翳雨中灯。竞谒金张第，疏慵独未曾。”⑻“何处转游宦，河亭坐夕晖。乱帆鳞次泊，众鸟尾声衔归。地胜闲堪赋，杯清闷可挥。风烟是京甸，宁复羡鱼矶。”⑼“宦邸长芦静，中怀自出尘。鉴光一秋水，瑟调几阳春。终古盈虚月，流年感慨人。竹林馀裂素，可复写谁真。”⑽“词人非傲物，名著自堪嗟。官冷棋应进，怀高酒更赊。鹤为闲处伴，菊是澹中花。同赋上林者，秋风天一涯。”⑾“正变关骚雅，深宵谁与论？吴歌惟片月，燕俗且孤樽。旧侣青云冷，秋怀黄叶繁。寄书故乡使，风雨亦过门。”⑿“旧社名相累，艰虞偏在君。世憎骚雅盛，天任死生分。并失龙珠影，长垂凤藻文。（社友梁公实宗子相相继而殁。）相知论往事，南北共愁云。”
<br>
<br>　　有客问曰：“夫作诗者，立意易，措辞难，然辞意相属而不离。若专乎意，或涉议论而失於宋体；工乎辞，或伤气格而流於晚唐。窃尝病之，盍以教我？”四溟子曰：“今人作诗，忽立许大意思，束之以句则窘，辞不能达，意不能愁。譬如凿池贮青天，则所得不多；举杯收甘露，则被泽不广。此乃内出者有限，所谓‘辞前意’也。或造句弗就，勿令疲其神思，且阅书醒心，忽然有得，意随笔生，而兴不可遏，入乎神化，殊非思虑所及。或恩字得句，句由韵成，出乎天然，句意双美。若接竹引泉而潺浮动之声在耳，登城望海而浩荡之色盈目。此乃外来者无穷，所谓‘辞後意’也。”客曰：“适闻内外二说，能发古人未发者。愿以盛唐诸家，直指内外秘蕴，令人频悟，以归正宗，不落傍门小径也。”四溟子曰：“予虽历举唐诗引证，毕竟难晓。况尔心非我心，焉知我心之有得也？以我之心，置於尔心，俾其得我之得，虽两而一矣。请出一字为韵，以试心思。”乃得“天”字，遂成若干句云：“‘兵气截胡天’，‘鸱号月黑天’，‘长阴梦里天’，‘斜阳禾黍天’，‘灵聚洞中天’，‘荷影乱湖天’，‘星摇海底天’，‘千江各贮天’，‘道在混茫天’，‘帆影落江天’，‘云萝隐洞天’，‘神龙穴海天’，‘雕横朔漠天’，‘明河半在天’，‘心空定里天’，‘气惨战场天’，‘波明日本天’，‘江清鱼在天’，‘山锺落半天’，‘湖清镜里天’，‘鹤梦不离天’，‘江波不定天’，‘百越瘴浮天’，‘帆尽五湖天’，‘人老醉乡天’，‘丹气夜薰天’，‘微茫画里天’，‘登岳上扪天’，‘陇树插秦天’，‘地展日南天’，此乃句由韵成也。‘天马行无迹’，‘天覆空青色’，‘天冷饶边气’，‘天阴鬼火乱’，‘天寒鹰力健’，‘天聚峨嵋雪’，‘天势海相吞’，‘天闲收骏马’，‘天羁旷达才’，‘天许百年狂’，‘井天开地镜’，‘仰天心贮月’，‘倚天云护剑’，‘木天通夜鼠’，‘楚天三峡断’，‘海天无际色’，‘诸天空色界’，‘通天鸟道寒’，‘江天月两分’，‘霜天红树老’，‘井平天影出’，‘虎斗天风合’，‘隐见天河影’，‘峡开天一线’，‘漠北天常雪’，‘笼鸟天相隔’，‘日高天更青’，‘霞明天姥峰’，‘禅林天雨花’，‘长河截天影’，‘风响参天树’，‘混沌是天胚’，‘万物各天机’，‘一法通天竺’，‘龙斗海天翻’，‘雨暗江天色’，‘雁得楚天春’，‘蹄涔缩天影’，‘王气浮天阙’，此乃因字得句也。夫人妙悟有因，自能作古。然文字起於鸟迹，草书精於舞剑，尔独不能因人之悟，以开己之悟邪？”客谢而去，顾予笑曰：“子何太泄天机也？”
<br>
<br>　　作诗得之多寡迟速，统系於心，因分内外二说，俾人易晓。此作近体之法，然古体亦有异同处，学者权宜用之。
<br>
<br>　　或曰：“子谓作古体、近体概同一法，宁不有误後学邪？”四溟子曰：“古体起语比少而赋兴多，贵乎平直，不可立意涵蓄。若一句道尽，馀复何言？或兀坐冥搜，求声於寂寥，写真於无象，忽生一意，则句法萌於心，含毫转思，而色愈惨澹，犹恐入於律调，则太费点检斗削而後古。或中有主意，则辞意相称，而发言得体，与夫工於链句者何异。汉魏诗纯正，然未有六朝唐宋诸体萦心故尔。若论体制，则大异而小同，及论作手，则大同小异也。未必篇篇从头叙去，如写家书然，毕竟有何警拔？或以一句发端，则随笔意生，顺流直下，浑成无迹，此出於偶然，不多得也。凡作近体，但命意措词一苦心，则成章可逼盛唐矣。作古体不可兼律，非两倍其工，则气格不纯。今之作者，譬诸宫女，虽善学古妆，亦不免微有时态。”
<br>
<br>　　诗乃模写情景之具，情融乎内而深且长，景耀乎外而远且大。当知神龙变化之妙，小则入乎微罅，大则腾乎天宇。此惟李杜二老知之。古人论诗，举其大要，未尝喋喋以泄真机，但恐人小其道尔。诗固有定体，人各有悟性。夫有一字之悟，一篇之悟，或由小以扩乎大，因著以入乎微，虽小大不同，至於浑化则一也。或学力未全，而骤欲大之，若登高台而摘星，则廓然无着手处。若能用小而大之之法，当如行深洞中，扪壁尽处，豁然见天，则心有所主，而夺盛唐律髓，追建安古调，殊不难矣。予著诗说犹如孙武子作《兵法》，虽不自用神奇，以平列国，能使习之者，戡乱策熏，不无补於世也。
<br>
<br>　　诗贵乎远而近。然思不可偏，偏则不能无弊。陆士衡《文赋》曰：“其始也收视反听，躭思傍讯，精骛八极，心游万仞。”此但写冥搜之状尔。唐刘昭禹诗云：“句向夜深得，心从天外归。”此作祖於士衡，尤知远近相应之法。凡静室索诗，心神渺然，西游天竺国，仍归上党昭觉寺，此所谓“远而近”之法也。若经天竺，又向扶桑，此远而又远，终何归宿？或造语艰深奇涩，殊不可解，抑樊宗师之类欤？
<br>
<br>　　“若妙识所难，其易也将至；忽之为易，其难也方来。”此刘勰明诗至要，非老於作者不能发。凡构思当於难处用工，艰涩一通，新奇迭出，此所以难而易也。若求之容易中，虽十脱稿而无一警策，此所以易而难也。独谪仙思无难易，而语自超绝，此硃考亭所谓“圣於诗者”是也。
<br>
<br>　　上党李之茂，工举子业，亦能诗。元日过柏堠僧舍，因忆予有作云：“索居无岁事，骑马入禅林。胜地堪逃俗，名香可净心。偶思灵运句，暂与惠休吟。庭树来山鸟，当春多好音。”《雪中再过僧舍少憩》云：“俗累便幽寂，禅房喜再临。午斋经罢熟，积雪梦回深。四野偏同色，纤尘不染心。冲寒有馀兴，犹胜访山阴。”此二作宛有刘随州风致，而细润过之。
<br>
<br>　　孙轩子曰：“凡作诗贵识锋犯，而最忌偏执。偏执不惟有焦劳之患，且失诗人优柔之旨。如贾岛‘独行潭底影’，其词意闲雅，必偶然得之，而难以句匹。当入五言古体，或入仄韵绝句，方见作手。而岛积思三年，局於声律，卒以‘数息树边身’为对，不知反为前句之累。其所为‘一句三年得，吟成双泪流’，虽曰自惜，实自许也。不识锋犯，偏执不回至於如此。唐人中识锋犯者，莫如子美，其‘落日在帘钩’之作，亦难以句匹者也，故置之首句，俊丽可爱；使束於联中，未必若首句之妙。学者观其全篇起结雄健，颈颔微弱可见矣。因拟阆仟，勉成一绝，附之末简：‘杂树已秋风，空山又斜景。杖策不逢人，独行潭底影。’”
<br>
<br>　　逊轩子博学嗜诗，志在古雅，且得论诗之法。及拟阆仙一绝，不下唐调。其顿悟也如此。
<br>
<br>　　凡链句妙在浑然。一字不工，乃造物之不完，愚论已详首卷。许浑《原上居》诗：“山春南去棹，楚夜北归鸿。”此亦上一字欠工，因易为“江春南去棹，关夜北归鸿”。刘长卿《别张南史》诗：“流水朝还暮，行人东复西。”此上二字欠工，因易为“旅思朝还暮，生涯东复西”。周朴《塞上行》诗：“巷有千家月，人无万里心。”此中二字欠工，因易为“巷冷几家月，人孤千里心”。诸作完其造物，以俟後之赏鉴者。
<br>
<br>　　九佳韵窄而险，虽五言造句亦难，况七言近体。押韵稳，措词工，而两不易得。自唐以来，罕有赋者。皮日休陆龟蒙《馆娃宫》之作，虽吊古得体，而无浑然气格，窘於难韵故尔。容轩子《送邹逸人归洞庭山》得“淮”字，亦用此韵，其平妥匀净，因难以见工，致能追古人於太华万仞之颠，翩翩然了无难色。使遇宽韵而愈加思索，则他日造诣，示见其止也。其诗云：“离筵太促愧茅柴，羡尔吴歌壮旅怀。几赋纵横千气象，半生飘泊老形骸。草青驱马春辞晋，月白扬帆夜渡淮。三径已荒逢旧侣，一樽风雨共山斋。”附日休诗云：“艳骨已成茧麝土，宫墙依旧压层崖。弩台雨坏逢金镞，香径泥消露玉钗。砚沼祇留溪鸟浴，屟廊空信野花埋。姑苏麋鹿真闲事，须为当时一怆怀。”附龟蒙次韵：“镂楣悄落濯春雨，苍翠无言空断崖。草碧未能忘帝女，燕轻犹自识宫钗。江山只有愁容在，剑珮应和丑气埋。赖有伍员骚思少，吴王才免似荆怀。”
<br>
<br>　　夫情景相触而成诗，此作家之常也。或有时不拘形胜，面西言东，但假山川以发豪兴尔。譬若倚太行而咏峨嵋，见衡漳而赋沧海，即近以彻远，犹夫兵法之出奇也。予客晋阳，《对西山》诗云：“好山俱在目，楼上坐移时。碧树亦佳侣，白云非远期心闲聊对景，兴转别成诗。操笔有常变，兵家韩信知。”冯少洲评曰：“老子每每自负。”
<br>
<br>　　凡五七言造句，以情会景，可长者工而健，可短者简而妙，若良匠选材，长短各适其用尔。
<br>
<br>　　七言近体，起自初唐应制，句法严整。或实字叠用，虚字单使，自无敷演之病。如沈云卿《兴庆池侍宴》：“汉家城关疑天上，秦地山川似镜中。”杜必简《守岁侍宴》：“弹弦春天节梅风入，对局探钩柏酒传。”宋延清《奉和幸太平公主南庄》：“文移北斗成天象，酒近南山献寿杯。”观此三联，底蕴自见。暨少陵《怀古》：“一去紫台连朔漠，独留青冢向黄昏。”此上二字虽虚，而措辞稳帖。《九日蓝田崔氏庄》：“蓝水远从千涧落，玉山高并两峰寒。”此中二字亦虚，工而有力。中唐诗虚字愈多，则异乎少陵气象。刘文房七言律，《品汇》所取十九首，上四字虚者亦强半。如“不知凤沼霖初霁，但觉尧天日转明”，“鸳衾久别难为梦，凤管遥闻更起愁”之类。凡多用虚字便是讲，讲则宋调之根，岂独始於元白！高棅所选，以正宗大家为主，兼之羽翼接武，亦不免三二滥觞者。
<br>
<br>　　雪夜过恕庵主人，诸子列坐，因评钱刘七言近体两联多用虚字，声口虽好，而格调渐下，此文随世变故尔。敏轩子曰：“予观钱仲文《送李评事赴潭州》一首，瘦而不健，虚病使然。子但言脉理入微，盍与之良药，以复元气？使予辈得窥枢机，以跻少陵阶也。”予遂约为五言云：“自适宦游情，湖南有杜蘅。简书催物役，心赏缓王程。山寺披云入，江帆带月行。应怀幕下策，谈笑静苍生。”孙轩子曰：“子尝言链句之法有二忌：如冶人当造五寸之钉，而强之七雨，虽长而细，不利於用也；如圬者筑七尺之墙，五尺以砖，二尺以坯，然遭久雨，砖则无恙，而坯自颓矣。此二忌钱刘亦有之，再一隐括以示三昧。”予亦效邯郸之步，则不失故态尔，遂以钱诗“不知凤沼霖初齐，但觉尧天日转明”，去上二字，可为五言。又以“鸳衾久别难为梦，凤管遥闻更起愁”，约为“鸳枕虚惊梦，鸾箫远递愁”。又以刘诗“暮雨不知涢口处，春风只到穆陵西”，亦约为“雨昏涢口处，春到穆陵西”。逊轩子曰：“予得这矣。”因以罗隐诗“别岸客帆和雁落，晚程霜叶向人飞”，亦约为“暮帆和雁落，霜叶向人飞”。然句无冗字，则工而健矣。附《送李评事》诗云：“湖南远去有馀情，苹叶初齐白芷生。谩说简书催物役，遥知心赏缓王程。兴过山寺先云到，笑引江帆带月行。幕下由来贵无事，伫闻谈笑静黎。”
<br>
<br>　　凡造句已就，而复改削求工，及示诸朋好，各有去取，或兼爱不能自定，可两弃之，再加沉思，必有警句。譬泅者入海，舍蚌珠而获珠，自不失重轻也。予《元日有感》诗後联：“神会徐陈侣，心从屈宋师。”复改“神会应徐在，心通屈宋知”。因众论不同，难为优劣，遂别造一联，所谓割爱之法也。附诗云：“七十尚躭诗，闲来命酒卮。隔宵增一岁，耐老慰群兒。糟粕求新味，云霄入苦思。嗟哉世无补，花鸟日相期。”
<br>
<br>　　镇康王西岩《寄怀刘紫山侍御回自滇南》诗云：“桄榔几度感花开，乡国传书不易来。曾醉离亭牵我梦，因思佐郡识君才。滇南风壤三年尽，天畔星槎万里回。遥望旧知秋欲杪，月明何处是行台？”《寄赠杨二山中丞以关内巡抚移任山右》诗云：“紫宸一旦尔书催，早岁秦城棨戟开。二华曾留标胜赋，三关更见折冲才。荒沙落日间戎垒，古木飞霜凛宪台。壮士应看射雕处，不教胡骑暮南来。”此二作最得盛唐格律，严而不刻，顺而不直。较之献吉则平妥，较之仲默则老健。其脍灸人口也宜哉。
<br>
<br>　　作诗亦有权宜，或行法而後体制。譬匠氏选材，虽有巨细长短，而各致其用，可堂则堂，不可则亭矣。于濆《塞下曲》，先得“乌鸢已相贺”之句，出自《淮南子》“大厦成而燕雀相贺”。此“贺”字尤有味，如赋一绝则不孤此句，流於敷演，格斯下矣。诗云：“紫塞晓屯兵，黄沙披甲卧。战鼓声未齐，乌鸢已相贺。燕然山上云，半是离乡魂。卫霍待富贵，岂能无乾坤？”予拟一绝云：“汉将讨楼兰，旗荡朔云破。战鼓半天声，乌鸢已相贺。”
<br>
<br>　　裨谌草创，世叔讨论，子羽修饰，子产润色。郑国凡作辞命，必经四贤之手，故见重於列国。予因之以为诗法。每有疑字，示诸社友定正，工而後已，能受万元益而不受一损，其立心何如也。或者过於服善，不思可否，欲求完美，反臻气格不纯。昔陈王称丁敬礼服善，恐异地则不然。惟贱士人得而指摘，其虚心请教，惟言是从，或有一二不合调者，当自详审而无偏听之弊，求其纯，亦不难矣。或曰：“夫少陵之作，气格浑雄，虽有微疵，不伤大体。譬之沧海，无所不容。适闻斯论，何其不广也？”四溟子曰：“予诗如幽溟寒泉，湛然一鉴，自不少容渣滓，务浑净则易纯，使百代之下，知予苦心若是，安敢望於少陵也？”
<br>
<br>　　凡作诗要知变俗为雅，易浅为深，则不失正宗矣。因观于濆《沙场》诗：“士卒浣征衣，交河水流血。”施肩吾《及第後过江》诗：“江神亦世情，为我风色好。”二作如此。胡不云“战士浣征衣，忽变交河色”，“尚忆布衣归，江神亦风浪”，庶得稳帖。
<br>
<br>　　诗中“火”言“寒”者罕见。庾子山诗：“络纬无机织，流萤带火寒。”下句甚奇，惜其对不称尔。予得一联：“人烟隔水静，鬼火照沙寒。”状其沙寒荒凉，宛然销魂矣。附《忆雁门》诗云：“昔年雁门路，霜气逼征鞍。野望天何惨，山行老更难。人烟隔水静，鬼火照沙寒。战伐空悲感，风姜戍角残。”
<br>
<br>　　孙太初《收菊花贮枕》诗云：“呼童收落英，晨起晞清露。满囊賸贮秋，寒香散庭户。夜来梦东篱，枕上得佳句。”好个题目，唐人未之有也。前五句清雅，惜末句殊无深意，若更为“陶潜宛相遇”，则清而纯矣。
<br>
<br>　　正月晦日，集晋川园亭，因韩退之段成式曾於是日皆作《送穷文》，予赋《留穷》诗，以述其志云：“送穷何所往？托寓岂无由？易使世情薄，难期天意周。路艰妨骥足，岁旱涸龙湫。辛苦幽人味，侵凌逆旅雠。圣贤不异辙，愚昧更深谋。志定无他梦，身安宁复忧。残灯抱膝夜，落叶闭门秋。老矣惟孤杖，萧然一敝裘。病馀清似鹤，懒极拙於鸠。著述因谁力？饥寒为尔愁。相依各隐见，百事共沉浮。穷自有离合，心何偏去留。踟蹰兼晦朔，寂寞且林邱。莫洒步兵泪，花时足胜游。”予因古人送穷二作，即於切要处思得一联：“穷自有离合，心何偏去留。”借此为发兴之端，遂以尤韵择其当用者若干，则意随字生，便得如许好联。及错综成篇，工而能浑，气如贯珠，此作长律之法，久而自熟，无不立成。心中本无些子意思，率皆出於偶然，此不专於立意明矣。其中一联：“才屈骄为蠹，名归苦是。”初以为奇，不免咬君之病，一割爱务求平顺，复造一联：“辛苦幽人味，侵凌逆旅雠。”吟诵间，忽岔出想头，因“味”字得一绝，云：“道味在无味，咀之偏到心。犹言水有迹，暝坐万松深。”正所谓思无定位。甫临沧海，复造瑶池。其神游两间，无适不可。此亦变通之法。古人秘而不泄，无乃自重其道欤？
<br>
<br>　　扬子云《逐贫赋》曰：“人皆文绣，予褐不完；人皆稻粱，我独藜餮。贫无宝玩，予何为欢。”此作辞虽古老，意则鄙俗，其心急於富贵，所以终仕新莽，见笑於穷鬼多矣。韩昌黎作《送穷文》，其文势变化，辞意平婉，虽言送而复留。段成式所作，效韩之题，反扬之意，虽流於奇涩，而不失典雅。较之扬子，笔力不同，扬乃尺有所短，段乃寸有所长。惟韩子无得而议焉。
<br>
<br>　　自然妙者为上，精工者次之，此着力不着力之分，学之者不必专一而逼真也。专於陶者失之浅易，专於谢者失之饾饤。孰能处於陶谢之间，易其貌，换其骨，而神存千古。子美云：“安得思如陶谢手？”此老犹以为难，况其他者乎？
<br>
<br>　　作诗有相因之法，出於偶然。因所见而得句，转其思而为文。先作而後命题，乃笔下之权衡也。一夕，读《道德经》：“大巧若拙。”“巧”“拙”二字，触其心思，遂成《自拙叹》云：“出门何所营？萧条掩柴荆。中除不洒扫，积雨莓苔生。感时倚孤杖，屋角鸠正鸣。千拙养气根，一巧丧心萌。巢由亦偶尔，焉知身後名？不尽太古色，天末青山横。”《漫书野语》云：“太古之气浑而厚，中古之风纯而朴。”夫因朴生文，因拙生巧，相因相生，以至今日。其大也无垠，其深也叵测，孰能返朴复拙，以全其真，而老於一邱也邪？
<br>
<br>　　余读柳子厚《掩役夫张进骸》诗，至“但愿我心安，不为尔有知”，诚仁人之言也。夫子厚一代文宗，故其摛词振藻，能占地步如此。镇康王西岩每於春间，命校人於郊外举白骨之暴露者，拾而瘗之，能不自以为功，人见之以为常。殊不知周文泽及枯骨，遗俗尚存；比之子厚自文其事者远矣。余伟是举，因赋诗颂之，今附於左云：“清明野柳摇晴烟，家家坟头烧纸钱。岁增黄土掩宿莽，还生芳草相新鲜。复见白骨交加暴风日，但逢阴雨多姜然。欲问无言隔冥漠，不睹面貌焉知年？死也何辜？生也何愆？肉饱几乌鸢，余腥蝼蚁缠。有灵无定处徒尔为飙旋。镇康王者感念切，命人俯拾陌与阡。万骨同埋邻黑水，更酹椒浆达九泉。地下衔恩皆欲报，百代愿为耕福田。每葬枯骨拟周俗，未枯之骨犹可怜。俯仰自知心有天，山人赋此阴骘篇。”
<br>
<br>　　◎补
<br>
<br>　　予赋《唐生胗脉歌》，中四句云：“命若悬丝生死间，系之造物宁愁颜？古今来往一朝暮，圣贤不见惟□山。”予因生死二字，偶成数语：“世不生我，莫知有天地焉。人虽知有天地，非我知也。夫有知归无知，天地有无之间尔。生死天地之机，天地生死之舍，孰能逃其舍而夺其机乎？”此刘勰所谓“思无定位”是也。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
