<HTML>
<HEAD>
<TITLE>晋诗 卷07-09 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangQian/">唐前诗选</a> <font color=4C4C4C>&gt;&gt; </font><a href="../../html/JinChao/">晋朝诗选</a> <FONT color=#BCB6A0>&gt;&gt;</font> 晋诗 卷07-09</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>晋诗 卷07-09</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-11&nbsp;&nbsp;文章类别:晋朝诗选&nbsp;&nbsp;阅读次数:<script language=javascript src="../../hits.php?articleid=6526"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'晋诗 卷07-09')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[晋诗 卷07-09]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷七】
<br>
<br>　　☆嵇绍
<br>
<br>　　〈绍。字延祖。谯国钅至人。嵇康子。十岁而孤。事母孝谨。累迁散骑常侍。永兴元年。惠帝大军败於荡阴。绍以身卫帝。遂见害。有集二卷。〉
<br>
<br>　　【赠石季伦诗】
<br>
<br>　　人生禀五常。中和为至德。嗜欲虽不同。伐生所不识。仁者安其身。不为外物惑。事故诚多端。未若酒之贼。内以损性命。烦辞伤轨则。屡饮致疲怠。清和自否塞。阳坚败楚军。长夜倾宗国。诗书著明戒。量体节饮食。远希彭聃寿。虚心处冲默。茹芝味醴泉。何为昏酒色。
<br>
<br>　　☆嵇含
<br>
<br>　　〈含。字君道。绍从子。家巩县毫丘。自号毫丘子。举秀才。除郎中。惠帝朝历任征西参军、中书侍郎。范阳王为征南将军镇许昌。以为从事中郎、襄阳太守。後奔镇南将军刘弘於襄阳。永兴三年弘卒。含为弘将郭励所杀。有集十卷。〉
<br>
<br>　　【悦晴诗】
<br>
<br>　　劲风归巽林。玄云起重基。朝霞炙琼树。夕影映玉芝。翔凤轻翮。应龙曝纤。百谷偃而立。大木颠复持。
<br>
<br>　　【伉俪诗】
<br>
<br>　　余执百两辔。之子咏采蘩。我怜圣善色。尔悦慈姑颜。裁彼双丝绢。著以同功绵。夏摇比翼扇。冬卧蛩蛩毡。饥食并根粒。渴饮一流泉。朝蒸同心羹。暮庖比目鲜。挹用合卺。受以连理盘。朝采同本芝。夕掇骈穗兰。临轩树萱草。中庭植合欢。
<br>
<br>　　【登高诗】
<br>
<br>　　七月有七日。蠢动思登高。显首稀乾精。方类自相招。
<br>
<br>　　【台中宴会诗】
<br>
<br>　　殿中曰□□□□。炜炜群龙吐芳兰。谦谦君子美曾颜。
<br>
<br>　　☆牵秀
<br>
<br>　　〈秀。字成叔。武邑观津人。太康中为新安令。迁司空从事中郎。後为司空张华长史。惠帝时。进尚书。河间王以为平北将军。镇冯翊。永兴三年。为杨腾所杀。有集四卷。〉
<br>
<br>　　【宴曜武堂诗】
<br>
<br>　　沐浴洪流。饮服清芳。将结微根。永朝阳。恭承渥惠。庶无怠荒。
<br>
<br>　　【祖孙楚诗】
<br>
<br>　　受兹明命。作守西疆。
<br>
<br>　　【四言诗】
<br>
<br>　　乾道辅仁。坤德尚冲。
<br>
<br>　　【诗】
<br>
<br>　　高宗梦严穴。姬文兆渭滨。群分邈十里。感应用形神。
<br>
<br>　　☆司马彪
<br>
<br>　　〈彪。字绍统。河内温县人。泰始中为秘书郎。後拜散骑侍郎。惠帝末卒。年六十馀。有续《汉书》八十三卷、九州春秋十卷、《庄子》注二十一卷、战略二十卷、集四卷。〉
<br>
<br>　　【赠山涛诗】
<br>
<br>　　苕苕椅桐树。寄生於南岳。上凌青云霓。下临千仞谷。处身孤且危。於何托余足。昔也植朝阳。倾枝俟鸾。今者绝世用。倥偬见迫束。班匠不我顾。牙旷不我录。焉得成琴瑟。何由扬妙曲。冉冉三光驰。逝者一何速。中夜不能寐。抚剑起踯躅。感彼孔圣叹。哀此年命促。卞和潜幽冥。谁能证奇璞。冀愿神龙来。扬光以见烛。
<br>
<br>　　【赠山涛诗】
<br>
<br>　　翩翩野青雀。受性孤且微。昔生三河侧。鼓翼帝王畿。
<br>
<br>　　【诗】
<br>
<br>　　百草应节生。含气有深浅。秋蓬独何辜。飘遥随风转。长飚一飞薄。吹我之四远。搔首望故株。邈然无由返。
<br>
<br>　　【诗】
<br>
<br>　　玉出阆风侧。珠生南海滨。奕奕不同阪。苏桂扬其芬。
<br>
<br>　　烈烈玄飚起。粲粲繁霜凝。劲风回白雪。长川激素冰。
<br>
<br>　　秋节良可悲。百华咸萎落。堂前柳随风。疏林树萧索。
<br>
<br>　　左揽又翠羁。右抚犀象鞍。
<br>
<br>　　泛泛江汉萍。飘荡永无根。
<br>
<br>　　☆阮修
<br>
<br>　　〈修。字宣子。陈留尉氏人。为鸿胪丞。转行军参军、太子洗马。永兴三年。避乱南行。被害。时年四十二。有集二卷。〉
<br>
<br>　　【上巳会诗】
<br>
<br>　　三春之季。岁惟嘉时。灵雨既零。风以散之。英华扇耀。翔鸟群嬉。澄澄绿水。澹澹其波。修岸逶迤。长川相过。聊且逍遥。其乐如何。坐此修筵。临彼素流。嘉肴既设。举爵献酬。弹筝弄琴。新声上浮。不有七德。知者所娱。清濑氵氵爵。菱葭芬敷。沈此芳钩。引彼潜鱼。委饵芳美。君子戒诸。
<br>
<br>　　☆左芬
<br>
<br>　　〈芬。齐国临淄人。左思妹。泰始八年拜修仪。後为贵嫔。咸宁中尚有撰作。有集四卷。〉
<br>
<br>　　【啄木诗】
<br>
<br>　　南山有鸟。自名啄木。饥则啄树。暮则巢宿。无干於人。唯志所欲。此盖禽兽。性清者荣。性浊者辱。
<br>
<br>　　【感离诗】
<br>
<br>　　自我去膝下。倏忽逾再期。邈邈浸弥远。拜奉将何时。披省所赐告。寻玩悼离词。仿佛想容仪。欷不自持。何时当奉面。娱目於书诗。何以诉辛苦。告情於文辞。
<br>
<br>　　☆左思
<br>
<br>　　〈思。字太冲。齐国临淄人。妹芬为武帝贵嫔。泰始中。思为秘书郎。永宁中。齐王ぁ召为记室督。辞疾不就。有集五卷。〉
<br>
<br>　　【悼离赠妹诗二首】
<br>
<br>　　郁郁岱青。海渎所经。阴精神灵。为祥为祯。峨峨令妹。应期挺生。如兰之秀。如芝之荣。总角岐嶷。龆龀夙成。比德古烈。异世同声。
<br>
<br>　　厥德伊何。塞渊其虑。厥声伊何。日新其誉。幽思泉涌。乃诗乃赋。飞翰云浮。擒藻星布。光曜邦族。名驰时路。翼翼群媛。是瞻是慕。
<br>
<br>　　匪惟见慕。善诱善导。斟酌诸姬。言成典语。匪唯辞章。多才多巧。黼黻文绣。几微要妙。积德弥高。用心弥奥。伊我之ウ。妹之曜。
<br>
<br>　　惟我惟妹。惟同生。早丧先妣。恩百常情。女子有行。实远父兄。骨肉之思。固有归宁。何悟离拆。隔以天庭。自我不见。於今二龄。
<br>
<br>　　岂唯二龄。相见未克。虽同京宇。殊邈异国。越鸟巢南。胡马仰北。自然之恋。禽兽罔革。仰瞻参商。沈忧内塞。何以抒怀。告情翰墨。
<br>
<br>　　穆穆令妹。有德有言。才丽汉班。明朗楚樊。默识若记。下笔成篇。行显中闺。名播八蕃。
<br>
<br>　　以兰之芳。以膏之明。永去骨肉。内充紫庭。至情至念。惟父惟兄。悲其生离。泣下交颈。
<br>
<br>　　桓山之鸟。四子同巢。将飞将散。悲鸣忉忉。惟彼禽鸟。犹有号兆。况我同生。载忧载劳。
<br>
<br>　　将离将别。置酒中堂。衔杯不饮。涕Д纵横。会日何短。隔日何长。仰瞻曜灵。爱此寸光。
<br>
<br>　　何以为赠。勉以列图。何以为诫。申以诗书。去去在近。上下欷。含辞满胸。郁愤不舒。
<br>
<br>　　燕燕之诗。伫立以泣。送尔涉涂。涕泗交集。云往雨绝。瞻望弗及。延伫中衢。忄忆呜邑。
<br>
<br>　　既乖既离。驰情仿佛。何寝不梦。何行不想。静言永念。形留神往。优思成疚。结在精爽。
<br>
<br>　　其思伊何。发言流泪。其伊何。寤寐惊悸。咏尔文辞。玩尔手笔。执书当面。聊以永日。
<br>
<br>　　【咏史诗八首】
<br>
<br>　　弱冠弄柔翰。卓荦观群书。著论准过秦。作赋拟子虚。边城苦鸣镝。羽檄飞京都。虽非甲胄士。畴昔览穰苴。长啸激清风。志若无东吴。铅刀贵一割。梦想骋良图。左眄澄江湘。右ツ定羌胡。功成不受爵。长揖归田庐。
<br>
<br>　　郁郁涧底松。离离山上苗。以彼径寸茎。荫此百尺条。世胄蹑高位。英俊沈下僚。地势使之然。由来非一朝。金张藉旧业。七叶珥汉貂。冯公岂不伟。白首不见招。
<br>
<br>　　吾希段干木。偃息藩魏君。吾慕鲁仲连。谈笑却秦军。当世贵不羁。遭难能解纷。功成耻受赏。高节卓不群。临组不肯绁。对宁肯分。连玺曜前庭。比之犹浮云。
<br>
<br>　　济济京城内。赫赫王侯居。冠盖荫四术。朱轮竟长衢。朝集金张馆。暮宿许史庐。南邻击钟磬。北里吹笙竽。寂寂杨子宅。门无卿相舆。寥寥空宇中。所讲在玄虚。言论准宣尼。辞赋拟相如。悠悠百世後。英名擅八区。
<br>
<br>　　皓天舒白日。灵景耀神州。列宅紫宫里。飞宇若云浮。峨峨高门内。蔼蔼皆王侯。自非攀龙客。何为来游。被褐出阊阖。高步追许由。振衣千仞冈。濯足万里流。
<br>
<br>　　荆轲饮燕市。酒酣气益震。哀歌和渐离。谓若傍无人。虽无壮士节。与世亦殊伦。高眄邈四海。豪石何足陈。贵者虽自贵。视之若埃尘。贱者虽自贱。重之若千钧。
<br>
<br>　　主父宦不达。骨肉还相薄。卖臣困樵采。伉俪不安宅。陈平无产业。归来医负郭。长卿还成都。壁立何寥廓。四贤岂不伟。遗烈光篇籍。当其未遇时。忧在填沟壑。英雄有。由来自古昔。何世无奇才。遗之在草泽。
<br>
<br>　　习习笼中鸟。举翮触四隅。落落穷巷士。抱影守空庐。出门无通路。枳棘塞中涂。计策弃不收。块若枯池鱼。外望无寸禄。内顾无斗储。亲戚还相蔑。朋友日夜疏。苏秦经游说。李斯西上书。俯仰生荣华。咄嗟复凋枯。饮河期满腹。贵足不愿馀。巢林栖一枝。可为达士模。
<br>
<br>　　【咏史诗】
<br>
<br>　　梁习持魏郎。秦兵不敢出。李牧为赵将。疆场得清谧。
<br>
<br>　　【招隐诗二首】
<br>
<br>　　杖策招隐士。荒涂横古今。严穴无结构。丘中有鸣琴。白雪停阴冈。丹葩曜阳林。石泉漱琼瑶。纤鳞或浮沈。非必丝与竹。山水有清音。何事待啸歌。灌木自悲吟。秋菊兼食侯粮。幽兰间重救。踌躇足力烦。聊欲投吾簪。
<br>
<br>　　经始东山庐。果下自成榛。前有寒泉井。聊可莹心神。峭茜青葱间。竹柏得其真。弱叶栖霜雪。飞荣流馀津。爵服无常玩。好恶有屈伸。结绶生缠牵。弹冠去埃尘。惠连非君屈。首阳非吾仁。相与观所尚。逍遥撰良辰。
<br>
<br>　　【杂诗】
<br>
<br>　　〖李善本《文选》曰：于时贾充徵为记室。不就。因感人年老。故作是诗。〗
<br>
<br>　　秋风何冽冽。白露为朝霜。柔条旦夕劲。绿叶日夜黄。明月出云崖。流素光。披轩临前庭。嗷嗷晨雁翔。高志局四海。块然守空堂。壮齿不恒居。岁暮常慨慷。
<br>
<br>　　【娇女诗】
<br>
<br>　　吾家有娇女。皎皎颇白皙。小字为纨素。口齿自清历。鬓发覆广额。双耳似连璧。明朝弄梳台。黛眉类扫迹。浓朱衍丹唇。黄吻澜漫赤。娇语若连琐。忿速乃明忄画。握笔利彤管。篆刻未期益。执书爱绨素。诵习矜所获。其姊字惠芳。面目灿如画。轻妆喜楼边。临镜忘纺绩。举觯拟京兆。立的成复易。玩弄眉颊间。剧兼机杼役。从容好赵舞。延袖象飞翮。上下弦柱际。文史辄卷襞。顾眄屏风画。如见已指レ。丹青日尘暗。明义为隐赜。驰鹜翔园林。果下皆生摘。红葩掇紫带。萍实骤抵掷。贪华风雨中。倏忽数百适。务蹑霜雪戏。重綦常累积。并心注肴馔。端坐理盘。翰墨戢函按。相与数离逖。动为炉钲屈。屣履任之适。心为荼Η剧。吹嘘对鼎钅历。脂腻漫白袖。烟薰染阿锡。衣被皆重池。难与沈水碧。任其孺子意。羞受长者责。瞥闻当与杖。掩泪俱向壁。
<br>
<br>　　☆张翰
<br>
<br>　　〈翰。字季鹰。吴郡人。吴大鸿胪俨之子。齐王辟为大司马东曹掾。弃官归。年五十七卒。有集二卷。〉
<br>
<br>　　【赠张弋阳诗】
<br>
<br>　　时道玄旷。阶轨难寻。散缨放冕。负剑长吟。昆弟等志。托兹幽林。玄墨澄气。虚静和心。
<br>
<br>　　惟我友爱。缠绵往昔。易尚去俗。携手林薄。轻露给朝。遗英饱夕。逍遥永日。何求何索。
<br>
<br>　　潜光重阴。抱悴如荣。绝路既续。舍我遐征。У带皇域。升降都城。爰赖爰慕。忡予中情。
<br>
<br>　　负薪弗克。耕者妨力。仲仪弹弦。顾瞻先职。遗其绵绵。忧心惨恻。乃抗乃拔。释我绕邑。
<br>
<br>　　将逝命驾。陟彼郊圻。和鸾摇响。载驱载驰。言告分别。言告言归。心怨辞苦。张高弦哀。
<br>
<br>　　杨柳可卷。去在斯时。流液可年。岂云旋归。行役必偕。伤我长离。借喻孤禽。矜翼翩栖。
<br>
<br>　　昔我惟乐。群居多寺。今我斯怀。缠绵万里。人亦有分。或通或否。行矣免致。我诚永已。
<br>
<br>　　【周小史诗】
<br>
<br>　　翩翩周生。婉娈幼童。年十有五。如日在东。香肤柔泽。素质参红。团辅圆颐。菡萏芙蓉。尔刑既淑。尔服亦鲜。轻车随风。飞雾流烟。转侧猗靡。顾ツ便妍。和颜善笑。美口善言。
<br>
<br>　　【杂诗三首】
<br>
<br>　　暮春和气应。白日照园林。青条若总翠。黄华如散金。嘉卉亮有观。顾此难久耽。延颈无良涂。顿足托幽深。荣与壮俱去。贱与老相寻。观乐不照颜。惨怆发讴吟。讴吟何嗟及。古人可慰心。
<br>
<br>　　东邻有一树。三纪裁可拱。无花复无实。亭亭云中竦。巢禽不为巢。短翮莫肯任。
<br>
<br>　　忽有一飞鸟。五杂英华华。一鸣众鸟至。再鸣众鸟罗。长鸣摇羽翼。百鸟互相和。
<br>
<br>　　【思吴江歌】
<br>
<br>　　〖晋文士传云。张翰有清名美望。大司马齐王辟为东曹掾。在洛见秋风起。思吴中菰饭莼羹鲈鱼。叹曰：人生贵得适意尔。何能羁官数千里以要名爵。因作此歌。遂命驾还。〗
<br>
<br>　　秋风起兮佳景时。吴江水兮鲈鱼肥。三千里兮安未归。恨难得兮仰天悲。
<br>
<br>　　☆张载
<br>
<br>　　〈载。字孟阳。安平灌津人。太康中为著作佐郎。转太子中舍人。迁乐安相、弘农太守。长沙王请为记督。拜中书侍郎。复领著作。称疾归。卒。有集七卷。〉
<br>
<br>　　【赠司隶傅咸诗】
<br>
<br>　　皇灵阐曜。流英敷醇。苞光含素。以授哲人。於赫洪烈。实子厥真。虑该道机。思穷妙神。汪穆其度。焕蔚其文。实茂成秋。华繁荣春。清藻既振。乃郁乃彬。德风云畅。休声响震。
<br>
<br>　　侔踪古昔。越轨曩朝。外骇方域。内冠皇僚。峨峨峻极。谁其能超。出莅宰守。播化丞苗。入毗帝猷。翼赞均陶。道殊颜孔。勋拟伊皋。
<br>
<br>　　太上立本。至虚是崇。猗欤清规。允迪斯冲。韬纳无方。以光徽融。嗟我昏蒙。怀贤仰风。
<br>
<br>　　思存豫属。厕于末徒。沐浴芳源。仪形训模。重仞幽秘。愿陟其涂。
<br>
<br>　　彼海汤汤。涓流所归。鳞宗龙翔。鸟慕凤飞。瞻顾高景。曷云能违。未见君子。载渴载饥。
<br>
<br>　　【诗】
<br>
<br>　　太谷石榴。木滋之最。肤如凝脂。汁如清濑。江南都蔗。张掖丰柿。三巴黄甘。瓜州素柰。凡此数品。殊美绝快。渴者所思。铭之裳带。
<br>
<br>　　【登成都白菟楼诗】
<br>
<br>　　重城结曲阿。飞宇起层楼。累栋出云表。｛山檗｝临太虚。高轩启朱扉。回望畅八隅。西瞻岷山领。嵯峨似荆巫。蹲鸱蔽地生。原隰殖嘉蔬。虽遇尧汤世。民食恒有馀。郁郁小城中。岌岌百族居。街术纷绮错。高甍夹长衢。借问杨子宅。想见长卿庐。程卓累千金。骄侈拟五侯。门有连骑客。翠带腰吴钩。鼎食随时进。百和妙且殊。披林采秋橘。临江钓春鱼。黑子过龙醢。果馔逾蟹胥。芳茶冠六清。溢味播九区。人生苟安乐。兹土聊可娱。
<br>
<br>　　【赠虞显度诗】
<br>
<br>　　畴昔协兰芳。缱绻在华年。嘉好结平素。分著寮友前。谓得终遐日。绸缪永周旋。吾子遭不造。遘闵丁忧艰。俾我失良朋。谁与吐话言。一日为三秋。岁况乃三年。离居一何阔。结思如回川。
<br>
<br>　　【招隐诗】
<br>
<br>　　出处虽殊途。居然有轻易。山林有悔恪。人间实多累。雏翔穹冥。蒲且不能视。鹳鹭遵皋渚。数为所系。隐显虽在心。彼我共一地。不见巫山火。芝艾岂相离。去来捐时俗。超然辞世伪。得意在丘中。安事愚与智。
<br>
<br>　　【七哀诗二首】
<br>
<br>　　北芒何垒垒。高陵有四五。借问谁家坟。皆云汉世主。恭遥相望。原陵郁无々。季世丧乱起。贼盗如豺虎。毁壤过一А。便房启幽户。珠柙离玉体。珍宝见剽虏。园寝化为墟。周墉无遗堵。蒙茏荆棘生。蹊迳登童竖。狐兔窟其中。芜秽不复扫。颓陇并垦发。萌隶营农圃。昔为万乘君。今为丘中土。感彼雍门言。凄怆哀今古。
<br>
<br>　　秋风吐商气。萧瑟扫前林。阳鸟收和响。寒蝉无馀音。白露中夜结。木落柯条森。先光驰北陆。浮景忽西沈。顾望无所见。唯睹松柏阴。肃肃高桐枝。翩翩栖孤禽。仰听离鸿鸣。俯闻蜻ㄇ吟。哀人易感伤。触物增悲心。丘陇日已远。缠绵弥思深。忧来令发白。谁云愁可任。徘徊向长风。泪下沾衣襟。
<br>
<br>　　【霖雨诗】
<br>
<br>　　霏雨馀旬朔。昧日夜坠。何以解愁怀。置酒招亲类。啾啾丝竹作。伶人奏奇秘。悲歌结流风。逸响回秋气。
<br>
<br>　　【拟四愁诗四首】
<br>
<br>　　我所思兮在南巢。欲往从之巫山高。登崖远望涕泗交。我之怀矣心伤劳。佳人遗我筒中布。何以赠之流黄素。愿因飘风超远路。终然莫致增永慕。
<br>
<br>　　我所思兮在朔湄。欲往从之白雪霏。登崖永眺涕泗颓。我之怀矣心伤悲。佳人遗我云中翮。何以赠之连城璧。愿因归鸿超遐隔。终然莫致增永积。
<br>
<br>　　我所思兮在陇原。欲往从之隔秦山。登崖远望涕泗连。我之怀矣心伤烦。佳人遗我双角端。何以赠之雕玉环。愿因行云超重峦。终然莫致增永叹。
<br>
<br>　　我所思兮在营州。欲往从之路阻修。登崖远望涕泗流。我之怀矣心伤忧。佳人遗我绿绮琴。何以赠之双南金。愿因流波超重深。终然莫致增永吟。
<br>
<br>　　【述怀诗】
<br>
<br>　　跋涉山川。千里告辞。杨了哭歧。墨氏感丝。云乖雨绝。心乎怆而。
<br>
<br>　　【诗】
<br>
<br>　　灵象运天机。日月如激电。秋风兼夜戒。微霜凄旧院。嘉木殒兰圃。芳草悴之菀。嘤嘤南翔雁。翩翩辞归燕。玉肌随爪素。嘘气应口见。敛襟思轻衣。出入忘华扇。睹物识时移。顾已知节变。
<br>
<br>　　【诗】
<br>
<br>　　白日随天回。圆如规。踊跃汤谷中。上登扶桑枝。
<br>
<br>　　【诗】
<br>
<br>　　十日出汤谷。弭节驰万里。经天曜四海。倏忽潜汜。
<br>
<br>　　【诗】
<br>
<br>　　气力渐衰损。鬓发终以皓。昔为春月华。今为秋日草。
<br>
<br>　　【送钟参军诗】
<br>
<br>　　善见理不拔。阐道播徽容。
<br>
<br>　　【赠棘子琰诗】
<br>
<br>　　车运在轮。飞骨须六翮。
<br>
<br>　　【泛湖诗】
<br>
<br>　　春菰芽露碧。水荇叶连青。
<br>
<br>　　【登台诗】
<br>
<br>　　远望涕泗流。
<br>
<br>　　☆张协
<br>
<br>　　〈协。字景阳。载弟。辟公府掾。转秘书郎。补华阴令。历征北从事中郎。入为中书侍郎。转河间内史。以乱屏居草泽。属咏自娱。永嘉初。征为黄门侍郎。不就。有集四卷。〉
<br>
<br>　　【咏史】
<br>
<br>　　昔在西京时。朝野多欢娱。蔼蔼东都门。群公祖二疏。朱轩曜金城。供帐临长衢。达人知止足。遗荣忽如无。抽簪解朝衣。散发归海隅。行人为陨涕。贤哉此大夫。挥金乐当年。岁暮不留储。顾谓四座宾。多财为累愚。清风激万代。名与天壤俱。咄此蝉冕客。君绅宜见书。
<br>
<br>　　【杂诗十首】
<br>
<br>　　秋夜凉风起。清气荡暄浊。蜻ㄇ吟阶下。飞蛾拂明烛。君子从远役。佳人守茕独。离居几何时。选购燧忽改木。房栊无行迹。庭草萋以绿。青苔依空墙。蜘蛛纲四屋。感物多所怀。沈忧结心曲。
<br>
<br>　　大火流坤维。白日驰西陆。浮阳映翠林。回飚扇绿竹。飞雨洒朝兰。轻露栖业菊。龙蛰暄气凝。天高万物肃。弱条不重结。芳蕤岂再馥。人生瀛海内。忽如鸟过目。川上之欢逝。前修以自勖。
<br>
<br>　　金风扇素节。丹霞启阴期。腾云似涌烟。密雨如散丝。寒花发黄采。秋草含录滋。间居玩万物。离群恋所思。案无萧氏牍。庭无贡公綦。高尚遗王侯。道积自成基。至人不婴物。馀风足染时。
<br>
<br>　　朝霞迎白日。丹气临谷。医医结繁云。森森散雨足。轻风摧劲草。凝霜竦高木。密叶日夜疏。业林森如束。畴昔欢时迟。晚节悲年促。岁暮怀百忧。将从季主卜。
<br>
<br>　　昔我资章甫。聊以适诸越。行行入幽荒。瓯骆从祝发。穷年非所用。此货将安设。瓴＜瓦＞夸。鱼目笑明月。不见郢中歌。能否居然别。阳春无和者。巴人皆下节。流俗多昏迷。此理谁能察。
<br>
<br>　　朝登鲁阳关。狭路峭且深。流涧万馀丈。围木数千寻。咆虎响穷山。鸣鹤聒空林。凄风为我啸。百籁坐自吟。感物多思情。在险易常心。劫来戒不虞。挺辔越飞岑。王阳驱九折。周文走岑。经阻贵勿迟。此理著来今。
<br>
<br>　　此乡非吾地。此郭非吾城。羁旅无定心。翩翩如悬旌。出睹军马阵。入闻な鼓声。常惧羽檄飞。神武一朝征。长铗鸣鞘中。烽火列边亭。舍我衡门衣。更被缦胡缨。畴昔怀微志。帷幕窍所经。何必操干戈。堂上有奇兵。折冲樽俎间。制胜在两楹。巧迟不足称。拙速乃垂名。
<br>
<br>　　述职投边城。羁束戎旅间。下车如昨日。望舒四五圆。借问此何时。胡蝶飞南园。流波恋旧浦。行云思故山。闽越衣文蛇。胡马愿度燕。风土安所习。由来有固然。
<br>
<br>　　结宇穷冈曲。耦耕幽薮阴。荒庭寂以间。幽岫峭且深。凄风起东谷。有氵兴南岑。虽无箕毕期。肤寸自成霖。泽雉登垄ず。寒猿拥条吟。溪壑无人迹。荒楚郁萧森。投耒循岸垂。时闻樵采音。重基可拟志。回渊可比心。养真尚我为。道胜贵陆沈。游思竹素园。寄辞翰墨林。
<br>
<br>　　墨戾跃重渊。商羊亻舞野庭。飞廉应南箕。丰隆迎号屏。云根临八极。雨足洒四溟。霖沥过二旬。散漫亚九龄。阶下伏拉涌。堂上水衣生。洪潦浩方割。人怀昏垫情。沈液漱陈根。绿叶腐秋茎。里无曲突烟。路无行轮声。环堵自颓毁。垣闾不隐形。尺烬重寻桂。红粒贵瑶琼。君子守固穷。在约不爽贞。虽荣田方赠。惭为沟壑名。取志於陵子。比足黔娄生。
<br>
<br>　　【杂诗】
<br>
<br>　　太昊启东节。春郊礼青祗。鹰化日夜分。雷动寒暑离。飞泽洗冬条。浮飚解春澌。采虹缨高云。文虬鸣阴池。冲气扇九垠。苍生衍四垂。时至万实成。化周天地移。
<br>
<br>　　【游仙诗】
<br>
<br>　　峥嵘玄圃深。嵯峨天领峭。亭馆笼云构。修梁流三曜。兰葩盖领披。清风绿巢啸。
<br>
<br>　　【诗】
<br>
<br>　　天气清和。野有甘瓜。
<br>
<br>　　【采菱鸿】
<br>
<br>　　乘舟兮为水嬉。临芳洲兮拔灵芝。
<br>
<br>
<br>
<br>
<br>
<br>
<br>
<br>
<br>
<br>【卷八】
<br>
<br>　　☆闾丘冲
<br>
<br>　　〈冲。字宾卿。高平人。为太傅长史。怀帝初为光禄勋。有集二卷。〉
<br>
<br>　　【三月三日应诏诗二首】
<br>
<br>　　暮春之月。春服既成。阳升土润。冰涣川盈。馀萌达壤。嘉木敷荣。后皇宣游。既宴且宁。光光华辇。诜诜从臣。微风扇秽。朝露医尘。上荫丹幄。下藉文茵。临川挹盥。濯故洁新。俯镜清流。仰睇天津。蔼蔼华林。严严景阳。业业峻宇。奕奕飞梁。垂荫倒景。若沈若翔。
<br>
<br>　　浩浩白水。泛泛龙舟。皇在灵沼百辟同游。击棹清歌。鼓行酬。闻乐咸和。具醉斯柔。在昔帝虞。德被遐荒。干戚在庭。苗民来王。今我哲后。古圣齐芳。惠此中国。以绥四方。元首既明。股肱惟良。乐酒今日。君子惟康。
<br>
<br>　　【招隐诗】
<br>
<br>　　大道旷且夷。蹊路安足寻。经世有险易。隐显处存心。嗟哉严岫士。归来从所钦。
<br>
<br>　　☆曹摅
<br>
<br>　　〈摅。字颜远。谯国人。初补临淄令。转洛阳令。齐王ぁ辅政。摅与左思俱为记室。惠帝末。起为襄城太守。永嘉二年为征南司马。讨流人王回。败死。有集三卷。〉
<br>
<br>　　【赠韩德真诗四章】
<br>
<br>　　赫赫显族。冠盖峨峨。葛延王室。如地之岳。如天之河。爰有韩生。体德逶迤。玉质含章。白无瑕。庇岳之崇。荫林之华。朝游龙泉。夕栖凤柯。同宿望舒。参辔羲和。弘曜日月。不荣若何。
<br>
<br>　　时不久留。日月其除。玄景嗟跎。忽沦桑榆。惜此寸阴。念彼白驹。昔齐骥踪。今则异涂。我顿吴坂。子亨天衢。尔足既骏。尔御亦殊。顾我驽蹇。能不踟蹰。取譬草木。假喻龙鱼。
<br>
<br>　　松以冬凋。兰以春芳。龙升在云。鱼沈于梁。大地未缀。华秀梓旁。倾质惠风。采朝阳。烬微难炽。根朽不长。烂不自烛。荣於何望。幽室谁照。冀子馀光。
<br>
<br>　　馀光不照。怨在贫妇。谷风遗旧。伐木敦友。嗟嗟人间。一薄一厚。时无展季。臧文何咎。萧生既没。谁与结绶。摄余衣冠。归守丘阜。平生之要。不忘在久。枉尔结驷。轼我垅亩。
<br>
<br>　　【赠石崇诗】〖四章〗
<br>
<br>　　昂昂我牧。德惟人豪。作镇方岳。有徽其高。英风远扇。峻迹遐招。攻璞荆。滋兰江皋。朝采芝蕙。夕玩琼瑶。岂乏民石。乃收艾萧。髦俊在位。多士盈朝。虽欣嘉愿。惧忝班僚。
<br>
<br>　　人亦有云。上明下直。菲唯具臣。谔谔在侧。谠言既奏。朝有正色。翰飞冲天。必假羽翼。咨余承管。与属备职。曾无补益。徒竭心力。龙旗反旆。鸾驾回轼。愿寻尘轨。以除其逼。
<br>
<br>　　美兹高会。凭城临川。峻墉亢阁。层楼辟轩。远望长州。近察重泉。郁郁繁林。荡荡洪源。津人思济。舟士戏公。得厕大欢。屡蒙宾延。饮必酃绿。肴则时鲜。仰接温颜。俯听话言。嘉我乃遇。遭彼频烦。浮萍依水。寄生附林。托根清流。委积重阴。愿树之茂。乐川之深。太阳移宿。葵藿倾心。至诚苟著。虽微难禁。况与夫子。利齐断金。敢敷中怀。贡之所钦。
<br>
<br>　　【赠王弘远诗】〖三章〗
<br>
<br>　　道贵无名。德尚寡欲。俗牧其华。我执其朴。人取其荣。余守其辱。穷巷湫隘。环堵浅局。肩墙弗暨。茅室不刘。潦必陵阶。雨则浸桷。仰惧濡首。俯惟涂足。妻孥之陋。如彼隶仆。布裳不衽。韦带三续。将乘白驹。归于空谷。隐士良苦。乐哉势族。
<br>
<br>　　尔乐伊何。志逸乐深。太府堂堂。闲房暗暗。旱不厌日。水不患霖。入欢卓氏。出玩秦针。宠妻怀目。劈子娱心。华屏列曜。藻帐垂阴。缨黻流芳。罗襦解衿。燕婉之求。一笑千金。忽彼苦诫。甘此所钦。言往不讠州。秘其德音。
<br>
<br>　　采石他山。攻璞南荆。虽无和璧。冀收瑶琼。日月愈久。曾无玉声。倾心注耳。寂焉靡听。桃李不报。徒劳我诚。瑾不匿华。兰不秘馨。何惜纤翰。莫慰予情。
<br>
<br>　　【赠欧阳建诗】〖四章〗
<br>
<br>　　嗟我良友。惟彦之选。弱冠参戎。既立南面。或踊而升。蔚焕其变。岂徒虚声。考绩畿甸。约政理繁。事省功辩。如何勿思。自我不见。乃命仆夫。北临其县。
<br>
<br>　　义阙三益。诫替离群。侧想谠言。愿同兰芬。谓芒盖高。载越其坟。涉境登朝。信惟惠君。烈烈威禁。肃如风云。谁言善蔽。在幽必闻。鹤鸣既和。好爵亦分。
<br>
<br>　　昔有豹产。实能魏郑。在汉黄邵。克堪敷政。著名上代。千载遗咏。仰瞻先踪。可不斯竞。方六七十。观化贤圣。分河跨土。於兹为盛。茂勉不堕。古人所病。
<br>
<br>　　汤汤洪川。朝宗于海。芒芒甫田。稼穑攸在。瞻彼南亩。勤血阝无殆。鉴此长流。朝夕莫改。念兹在兹。非孰肯□。慎终如始。今问遂倍。
<br>
<br>　　【答赵景猷诗】〖十一章〗
<br>
<br>　　於铄赵生。载德相绍。挺此令嶷。素质交交。投迹清规。研思至道。拟秋厉节。春振藻。
<br>
<br>　　厉节伊何。如霜之荣。怀玉匿采。抱兰秘馨。藏器俟贾。潜秀养英。
<br>
<br>　　海蓄其流。山积其壤。表崇望显。源深润广。仰惟我友。含光昧爽。谁谓未章。今将宣朗。
<br>
<br>　　守真良难。知德者鲜。贤不闷时。乐在为善。陟彼弥高。流川日远。无忧不至。敦尔攸践。
<br>
<br>　　道有夷险。遇有通否。骥不称力。士贵所履。识归要会。岂嫌涂轨。苟非德义。於我糠比。
<br>
<br>　　泉竭龙逝。树茂鸟聚。郁彼北林。招其侪侣。嗟我孤根。枝页胥胥。岁寒靡托。远播江渚。
<br>
<br>　　济济京华。俊并凑。悠悠遐裔。我独是赴。哀此离群。悲彼孤陋。非无新好。人则惟旧。
<br>
<br>　　义著往叶。分珍来裔。庶几与子。终兹不叙。岂如冬夏。寒暑易节。斯诚既者。信不待誓。
<br>
<br>　　实望嘉赠。披怀发中。直谅未闻。属致谦冲。投于幽谷。诫之已崇。客过行云。虚其旋风。
<br>
<br>　　导以水柔。示以火急。宽猛相济。孰能企及。古人难慕。洪流叵挹。躯小裁博。余将焉袭。
<br>
<br>　　翟氏载离。陈张终辱。交以时利。胡能不黩。窍怪吾子。自疑末俗。愧以沙砾。何言金玉。
<br>
<br>　　【同前】
<br>
<br>　　泛舟洛川。济彼黄河。乘流浮荡。忽经过。孤柏亭亭。回山峨峨。水卉发藻。陵木扬葩。白芷舒华。绿英垂柯。游鳞交跃。翔鸟相和。俯玩璇濑。仰看琼华。顾想风人。伐檀山阿。存彼鱼人。沧浪之歌。邈邈沦漪。滔滔洪波。大道孔长。人生几何。俟渎之清。徒婴百罗。今我不乐。时将蹉跎。荡心肆志。与物无瑕。欢以卒岁。孰知其他。
<br>
<br>　　【同前】〖九章〗
<br>
<br>　　季耿惟末。孟冬之初。大火颓流。日月其除。嗟我怀人。离群索居。山谷乖错。飞沈异涂。与尔同代。光景永殊。爱而不见。搔首踟蹰。出门仿佯。陟彼城隅。俯察绿水。仰瞻天衢。雍雍和雁。偏偏游凫。感物兴怀。愤思郁纡。
<br>
<br>　　修夜悠悠。寂寂闲处。情在心想。中宵寤语。有鸟自南。寄声谢汝。飞鸟难期。徒独延伫。
<br>
<br>　　精诚之至。崩城陨霜。韩凡丹青。化为鸳鸯。止必交颈。飞必双翔。愿言与汝。携手同行。情若比目。离如参商，遗梦想象。仿佛晖光。中心郁滞。伊怀永伤。
<br>
<br>　　素秋授终。玄节敬御。逝将离征。我整我车。命彼仆夫。驾言北徂。告别津裔。执手歧路。泛舟中流。□□载溯。临河叹逝。眷眷长顾。
<br>
<br>　　越登关阻。逾历山川。峻阜隆崇。流水泉泫。旷野冥莽。修涂泯绵。鸟鸣雍雍。木落缤翩。薄寒吹凄。微风交旋。惟时怆尔。悼物恻然。远思遥奕。近念因ぉ。良夜弗寐。嘉肴弗餐。停驾踟蹰。进路桓。心亦何为。顾怀所安。嗟行伊久。慨其永欢。气感异类。诚发心肝。离禽赴衡。偏鸟鸣轩。思如寻萦。莫知其端。
<br>
<br>　　古人罔极。今我不爽。愿言所钦。唯子靡两。情存口咏。心意目想。形游神还。身去意往。伫立不见。瞻望佛仿。婉娈西路。遗忧养养。
<br>
<br>　　人则惟旧。我好惟新。一日之隔。悠若三春。矧乃于别。越兼二旬。薄暮愁予。思亦终晨。耿耿不寐。媚兹良人。今也亡此。谁与独勤。夕宿路麋。朝发泽滨。良驷蹀足。轻车结轮。
<br>
<br>　　替脱俯仰。荏冉时驰。秋来冬及。节变岁移。蓁蓁之页。漂然去枝。蔽芾丰草。殒其黄萎。无生不化。我心匪亏。眷眷屈生。哀彼乖离。迟迟杨子。哭此路歧。缱绻之情。鄙我人斯。达者无累。内顾何为。
<br>
<br>　　【思友人诗】
<br>
<br>　　密云医阳景。霖潦淹庭除。严霜凋翠草。寒风振纤枯。凛凛天气清。落落卉木疏。感时歌蟋蟀。思贤咏白驹。情随玄阴滞。心与回飚俱。思心何所怀。怀我欧阳子。精义测神奥。清机发妙理。自我别旬朔。微言绝于耳。褰裳不足难。清扬未可俟。延首出阶檐。伫立增想似。
<br>
<br>　　【感旧诗】
<br>
<br>　　富贵他人合。贫贱亲戚离。廉蔺门易轨。田窦相夺称。晨风集茂林。栖鸟去枯枝。今我唯困蒙。群士所背驰。乡人敦懿义。济济荫光仪。对宾颂有客。举觞咏露斯。临乐何所叹。素丝与路歧。
<br>
<br>　　【赠石崇诗】
<br>
<br>　　涓涓谷中泉。郁郁严下林。泄泄群翟飞。咬咬春鸟吟。野次何索寞。薄暮愁人心。三军望稀盖。欢息有馀音。临肴忘肉味。对酒不能斟。人言重别离。斯情效於今。
<br>
<br>　　【赠石荆州诗】
<br>
<br>　　轲石行难。窈窕山道深。
<br>
<br>　　☆杜育
<br>
<br>　　〈育。字方叔。襄城邓陵人。永兴中。拜汝南太守。永嘉中。进右将军。后为国子祭酒。永嘉五年。洛阳将没。死于难。有集二卷。〉
<br>
<br>　　【赠挚仲洽诗】
<br>
<br>　　之子于归。言秣其驹。矧乃斯人。乃迈乃徂。虽非显甫。饯彼百壶。虽非张仲。将脍河鱼。人亦有言。贵在同音。虽曰翻飞。曾未异林。顾恋同枝。增其慨心。望尔不遐。无金玉音。
<br>
<br>　　【金谷诗】
<br>
<br>　　既而慨而。感此离析。
<br>
<br>　　【诗】
<br>
<br>　　临下览群动。
<br>
<br>　　☆挚虞
<br>
<br>　　〈虞。字仲洽。京兆长安人。泰始中。拜郎中。除闻喜令。元康中。迁吴王友。历秘书监。永嘉五年。遭乱饿死。有三辅决录注七卷、文章流别志论二卷、集十卷。〉
<br>
<br>　　【答伏武仲诗】〖四章〗
<br>
<br>　　崇山栖凤。广泉含螭。洋洋大府。俊德攸宜。用集群英。参翼弘规。皇晖增曜。明两作离。
<br>
<br>　　爰有伏生。东夏之秀。盛德如新。畜智如旧。储材积艺。待时而茂。九德殊涂。道将焉就。
<br>
<br>　　邂逅之遇。良愿是适。同比屋。笑语卒获。望宋谓近。曾不咫尺。一苇则杭。矧兹隔壁。
<br>
<br>　　既近其室。不远其心。齐此笃爱。惠予好音。金声玉振。文艳旨深。孰不歌咏。被之瑟琴。
<br>
<br>　　【赠褚武良以尚书出为安东诗】〖四章〗
<br>
<br>　　荡荡大晋。奄有八荒。畿服既宁。守在四疆。桓桓褚侯。镇彼遐方。变文膺武。武步龙骧。
<br>
<br>　　武有七德。众鲜克举。帝用是难。训咨既普。虽有周亲。唯能是与。大周之吉。归美于褚。
<br>
<br>　　褚侯之迈。人望实大。企彼江淮。眇焉如带。智名不彰。能功斯废。靡德而称。靡仁而赖。
<br>
<br>　　济济百辟。穆穆皇朝。虽则异事。谁非同寮。出者眷之。处者恋之。情发於中。用著斯诗。
<br>
<br>　　【赠李叔龙以尚书郎迁建平太守诗】〖四章〗
<br>
<br>　　我有良朋。时惟李生。拊翼岐蜀。翻飞上京。明试以功。聿骏有声。三载考绩。剖符建平。
<br>
<br>　　惟彼建平。居江之濑。明明在上。率下和会。谁谓水深。曾不浮芥。谁谓旷远。王道无外。
<br>
<br>　　亦既受命。作式南蕃。枢机之发。化流夷蛮。多见阙殆。以慎尔愆。无自立辟。而逾短垣。
<br>
<br>　　龙爱同泉。凤恋共林。之子云往。我劳弥深。既有行李。以通其音。南龟象齿。实将云心。
<br>
<br>　　【答杜育诗】
<br>
<br>　　越有杜生。既文且哲。龙跃颍豫。有声彰澈。赖兹三益。如琢如切。好以义结。友以文会。岂伊在高。分定倾盖。其人如玉。美彼生刍。钟鼓匪乐。安用百壶。老夫灌灌。离群索居。怀恋结好。心焉怅如。
<br>
<br>　　【雍州诗】
<br>
<br>　　於皇先王。经启九有。有州惟雍。居京之右。土载奥区。山包神薮。嘉生惟繁。庶类伊阜。悠悠州域。有华有戎。外接皮服。内含岐丰。周馀既没。夷德未终。莫不慕义。易俗移风。
<br>
<br>　　【逸骥诗】
<br>
<br>　　逸骥无镳辔。胜陆从长川。剪落就羁勺。飞轩蹑云烟。
<br>
<br>　　☆王赞
<br>
<br>　　〈赞。字正长。义阳人。太康中为太子舍人。惠帝时拜侍中。永嘉中为陈留内史。加散骑侍郎。有集五卷。〉
<br>
<br>　　【三月三日诗】
<br>
<br>　　招摇启运。寒暑代新。不舍。如彼行云。猗猗季月。穆穆和春。皇储降止。宴及嘉宾。嘉宾伊何。具惟姻族。如彼葛ぱ。衍于つ木。郁郁近侍。严严台狱。庶寮鳞次。以崇天禄。如彼昆山。列此琚玉。巍巍天阶。亦降列宿。右载元首。左光储副。大祚无穷。天地为寿。
<br>
<br>　　【侍皇太子宴始平王诗】
<br>
<br>　　圣胤。继明重体。乐此棠棣。其甘如荠。我有嘉宴。以洽百礼。煌煌同族。蔼蔼王僚。惟中惟外。如琼如瑶。湛湛朝云。德靡不覆。玄黄所缀。文成彩绣。政以神和。乐以安奏。一人有庆。万邦是佑。
<br>
<br>　　【侍皇太子祖道楚淮南二王诗】
<br>
<br>　　於明圣晋。仰统天绪。易以明险。简以识阻。研彼群虑。俾侯授土。郁郁二王。祗承皇命。睹离鉴亲。观礼知盛。皇储降会。延于公姓。瞻彼行役。并甜同林。分涂殊轨。靡不回心。
<br>
<br>　　【皇太子会诗】
<br>
<br>　　玄阴受谢。青阳启号。气以升新。光以永照。
<br>
<br>　　【杂诗】
<br>
<br>　　朔风动秋草。边马有归心。胡宁久分析。靡靡忽至今。王事离我志。殊隔过商参。昔往鸣。今来蟋蟀吟。人情怀旧乡。客鸟思故林。师涓久不奏。谁能宣我心。
<br>
<br>　　☆潘尼
<br>
<br>　　〈尼。字正叔。岳从子。太康中。举秀才。为太常博士。元康初。拜太子舍人。除宛令。入补尚书郎。赵王伦篡位。引疾去。齐王ぁ起义兵。引为参军。事平。封安昌公。历中书令。永嘉中。迁太常卿。五年。洛阳将没。携家属东出欲还乡里。病卒。年六十馀。有集十卷。〉
<br>
<br>　　【献长安君安仁诗】〖十章〗
<br>
<br>　　峨峨嵩岳。有严其峻。奕弈茂宗。载挺英俊。仍代垂芳。金声玉润。固天纵之。应期翼晋。
<br>
<br>　　翼晋伊何。惟国之桢。明理内照。流风外馨。出敷五教。入赞典刑。黎人既。庶狱既清。
<br>
<br>　　邦人宗德。朝野归真。乃铨国议。乃综彝伦。优劣冈差。褒贬齐均。九流顺序。百郡望尘。
<br>
<br>　　出不辞难。处不闷滞。望色斯听。温言则厉。志在恤人。损已济代。复宰旧都。三命而逝。
<br>
<br>　　赫矣旧都。实惟西京。人不安业。盗贼公行。帝用西顾。朝简英清。佥曰我君。勋绩维明。
<br>
<br>　　西京伊何。实实遐。右带湃陇。东接二华。我政既平。我化惟嘉。肃之斯威。绥之斯和。
<br>
<br>　　卓公化密。国侨相郑。名垂载籍。勋加百姓。今在潘后。实有惠政。岂羡在昔。於兹亦盛。
<br>
<br>　　仆夫授策。发轫皇都。亲戚鳞集。祖饯肥涂。嘉肴纷错。清酒百壶。饮者未酲。宴不及娱。
<br>
<br>　　曜灵速迈。王制难违。投觞即路。忧公忘私。衮职有阙。思君之归。将升皇极。入侍紫微。
<br>
<br>　　否泰靡常。变通有时。煌煌帝载。俟君而熙。愿崇大业。克俊良期。屏营怀慕。舒愤献诗。
<br>
<br>　　【赠司空掾安仁诗】〖十章〗
<br>
<br>　　桓桓上宰。穆穆四门。投纶沧海。结纲昆仑。迅翼争赴。游鳞竞奔。美哉逸轨。放辔无前。
<br>
<br>　　放辔伊何。杖策来游。颉颃将相。高揖王侯。华茂九春。实繁三秋。骋辞泉踊。敷藻云浮。
<br>
<br>　　表奇髫龀。成名弱冠。令德内光。文雅外焕。幽冥必探。凝滞必散。终贾杜口。杨班韬翰。
<br>
<br>　　我车既驾。我弓既招。既升尺木。将游云霄。纳言帝侧。正色皇朝。华组鸣佩。飞蝉曜貂。
<br>
<br>　　人亦有言。人恶其上。至乐贵和。大礼崇敬。泉不可凌。必也心竞。伐善施劳。称人所病。
<br>
<br>　　文侯焉轼。干木在庭。子奇何盛。车有老成。昔闻颜子。今也吾生。克己复礼。在贵不盈。
<br>
<br>　　杂采故乡。扬辉蓬宇。文绣煌煌。衣裳楚楚。何以会宾。荜门环堵。何以备肴。杀鸡为黍。
<br>
<br>　　伊余鄙夫。秩卑才朽。温温恭人。恂恂善诱。坐则接茵。行则携手。义惟诸父。好同朋友。
<br>
<br>　　年时易逝。进德苦晚。嘉彼骏逸。愧此疲蹇。虽欲望尘。前驱遂远。解衔散辔。徘徊吴阪。
<br>
<br>　　收迹衡门。旋轸上京。主事之殷。以君之明。缉熙台鼎。协济和羹。歧路多怀。赋诗赠行。
<br>
<br>　　【赠陆机出为吴王郎中令诗】〖六章〗
<br>
<br>　　东南之美。曩惟延州。显允陆生。於今俦。振鳞南海。濯翼清流。婆娑翰林。容与坟丘。
<br>
<br>　　玉以瑜润。随以光融。乃渐上京。羽仪储宫。玩尔清藻。味尔芳风。泳之弥广。挹之弥冲。
<br>
<br>　　昆山何有。有瑶有珉。及尔同僚。具惟近臣。予涉素秋。子登青春。愧无老成。厕彼日新。
<br>
<br>　　祁祁大邦。惟桑惟梓。穆穆伊人。南国之纪。帝曰尔谐。惟王卿士。俯楼从命。奚恤奚喜。我车既巾。我马既秣。星陈夙驾。载脂载辖。婉娈二宫。徘徊殿闼。醪澄莫飨。孰慰饥渴。
<br>
<br>　　昔子忝私。贻我蕙兰。今子徂东。何以赠旃。寸晷惟宝。岂无。彼美陆生。可与晤言。
<br>
<br>　　【答陆士衡诗】
<br>
<br>　　顾兹蓬蔚。厕根兰陂。膏泽虽均。华不足披。逮春不茂。未秋先萎。子濯鳞翼。我挫羽仪。愿言难常。载合载离。昔游禁闼。祗畏夕惕。今放丘园。纵心夷易。口咏新诗。目玩文迹。予志耕圃。尔勤王役。惭无琬琰。以讠州尺璧。
<br>
<br>　　【答傅咸诗并序】
<br>
<br>　　司徒左长史傅长虞。会定九品。左长宜得其才。屈为此职。执天下清议。宰割百国。而长虞性直而行。或有不堪。余与之亲。作诗以规焉。
<br>
<br>　　悠悠群吏。非子不整。嗷嗷众议。非子不靖。忽荷略纽。握网提领。矫矫贞臣。惟国之屏。
<br>
<br>　　【七月七日侍皇太子宴玄圃园诗】
<br>
<br>　　商风初授。辰火微流。朱明送夏。少昊迎秋。嘉禾茂园。方草被畴。於时我后。以豫以游。
<br>
<br>　　【上巳日帝会天渊池诗】
<br>
<br>　　青春暮月。六气和理。律应姑洗。日惟元巳。谷风散凝。微阳戒始。春服既成。明灵降祉。
<br>
<br>　　【皇太子上巳日诗】
<br>
<br>　　玉衡连极。招摇指辰。太昊司方。句芒御春。
<br>
<br>　　【巳日诗】
<br>
<br>　　霭霭疏圃。载繁载荣。淡淡天泉。载渌载清。
<br>
<br>　　【释奠诗】
<br>
<br>　　敦书请业。研几通理。尊师重道。释奠崇祀。德成教伦。孰云不祉。
<br>
<br>　　【诗】
<br>
<br>　　八珍代羞。六饭迭举。
<br>
<br>　　【皇太子集应令诗】
<br>
<br>　　圣朝命方岳。爪牙司北邻。皇储延笃爱。设饯送远宾。谁应今日宴。具惟廊庙臣。置酒宣猷庭。击鼓灵沼滨。沾恩洽明两。遭德会阳春。羽觞飞。芳馔备奇珍。巴渝二八奏。妙舞鼓铎振。长袂生回飚。曲裾扬轻尘。
<br>
<br>　　【皇太子社诗】
<br>
<br>　　太簇协青阳。履端发岁首。孟月涉初旬。吉日唯上酉。我后迩天休。设社祈遐。
<br>
<br>　　【三月三日洛水作诗】
<br>
<br>　　晷运无穷已。时逝焉可追。斗酒足为欢。临川胡独悲。暮春春服成。百草敷英蕤。聊为三日游。方驾结龙旗。廊庙多豪俊。都邑有艳姿。朱轩荫兰皋。翠幕映洛湄。临岸濯素手。涉水搴轻衣。沈钩出比目。举弋落双飞。羽觞乘波进。素卵随流归。
<br>
<br>　　【赠河阳诗】
<br>
<br>　　〖《诗纪》云。叔潘岳为河阳令。〗
<br>
<br>　　虑生化单父。子奇莅东阿。桐乡建遗烈。武城播弦歌。逸骥腾夷路。潜龙跃洪波。弱冠步鼎铉。既立宰三河。流声馥秋兰。擒藻艳春华。徒美天姿茂。岂谓人爵多。
<br>
<br>　　【赠侍御史王元贶诗】
<br>
<br>　　昆山积琼玉。广厦构众材。游鳞萃灵沼。抚翼希天阶。膏兰孰为消。济治由贤能。王侯厌崇礼。回迹清宪台。蠖屈固小往。龙翔乃大来。协心毗圣世。毕力赞康哉。
<br>
<br>　　【赠长安令刘正伯诗】
<br>
<br>　　游鸾凭太虚。腾鳞托浮霄。过蒙嘉时会。假翼陵扶瑶。疲惫充时管。及余再同僚。并迹侍储宫。携手登皇朝。刘侯无西都。迈绩参豹乔。德厚化必深。政明奸自消。万寻由积篑。千里一步超。尔其骋逸轨。远涂固可要。
<br>
<br>　　【赠陇西太守张仲治诗】〖仲治。广《文选》作正治。《诗纪》同。〗
<br>
<br>　　二八由唐显。财以多士隆。群灵感韶运。理翮应翔风。张生拔幽华。苹蘩登二宫。未几振朱锦。剖符抚西戎。及子仍同僚。赠言贻尔躬。威刑有时用。唯德可令终。
<br>
<br>　　【赠荥阳太守吴子仲诗】
<br>
<br>　　大晋盛得人。储宫畜髦士。吴侯降高质。剖符授千里。垂覆岂他乡。回光临桑梓。寮类感岐路。黎庶思知耻。老氏喻小鳞。曹参寄狱市。无谓敝邑陋。覆篑由兹起。
<br>
<br>　　【答杨士安诗】
<br>
<br>　　逝将辞储宫。栖迟集南畿。不误百里贱。徒惜年志衰。踌躇顾城阙。怨恋慕端闱。俊德贻妙诗。敷藻发甭徽。愧彼褒崇过。感此歧路悲。
<br>
<br>　　【送卢弋阳景宣诗】〖广《文选》、《诗纪》无弋阳二字。〗
<br>
<br>　　杨朱焉所哭。歧路重别离。屈原何伤悲。生离情独哀。知命虽无忧。仓卒意低回。欢气从中发。洒泪随襟颓。九重不常键。阊阖有时开。愧无贮衣献。贻言取储怀。
<br>
<br>　　【迎大驾诗】
<br>
<br>　　南山郁岑。洛川迅且急。青松荫修领。绿蘩被广隰。朝日顺长涂。夕暮无所集。归云乘浮。凄风寻帷入。道逢深识士。举手对吾揖。世故尚未夷。崤函万。狐狸夹两辕。豺狼当路立。翔凤婴笼槛。骐骥见维絷。俎豆昔尝闻。军旅素未习。且少停君驾。徐待干戈戢。
<br>
<br>　　【逸民吟】
<br>
<br>　　我顾傲世自遗。舒志六合。由巢是追。沐浴池洪迅羽衣。陟彼名山。采此芝薇。朝云。行露未。游鱼群戏。翔鸟双飞。逍遥博观。日晏忘归。嗟哉世士。从我者谁。
<br>
<br>　　【又】
<br>
<br>　　我愿遁居。隐身严穴。宠辱弗荣。谁能羁绁。
<br>
<br>　　【送大将军掾卢晏诗】
<br>
<br>　　赠物虽陋薄。识意在忘言。琼琚尚交好。桃李贵往还。萧艾苟见纳。贻我以芳兰。
<br>
<br>　　【赠汲郡太守李茂彦诗】
<br>
<br>　　〖潘尼赠二李郎诗序曰：元康六年。尚书吏部郎汝南李光彦迁汲郡太守。都亭侯江夏李茂间迁平阳太守。此二子皆弱冠知名。历职显要。旬月之间。继踵名郡。离俭剧之勤。就放旷之逸。枕鸣琴以俟远致。离别之际。各斐然赋诗。○逯案。此序见《御览》二百五十九。据序汲郡太守当作李光彦也。〗
<br>
<br>　　离索何惆怅。后会未可希。河朔贵相忘。歧路安足悲。
<br>
<br>　　【赠刘佐诗】
<br>
<br>　　要言将谁苦。聊以贻友生。念我二三贤。规我无隐情。
<br>
<br>　　【游西岳诗】
<br>
<br>　　驾言游西岳。寓目二华山。金楼虎珀阶。象榻毒瑁筵。中有神秀士。不知几何年。
<br>
<br>　　【长至诗】
<br>
<br>　　浑仪赋四气。玉衡运招摇。灵晷修期夕。日南始今朝。
<br>
<br>　　【诗】
<br>
<br>　　尺璧信易遗。寸晷难可逾。成名非我事。所玩琴与书。
<br>
<br>　　鸾鸟栖堂庑。不若翔寥廓。
<br>
<br>　　☆棘腆
<br>
<br>　　〈腆。字玄方。颍川长社人。以文章显。永嘉中为襄城太守。有集二卷。〉
<br>
<br>　　【答石崇诗】
<br>
<br>　　昔我不造。备尝颠沛。后土倾基。皇天陨盖。少怀蒙昧。长无耿介。遗训莫闻。出入靡赖。如彼泉流。不绝若带。终怀永思。感昔康泰。我舅敷命。于彼徐方。载咏陟岵。言念渭阳。乃溯洪流。泛身馀サ。宵寝晨逝。曷路之长。亦既至止。愿言以写。爰有石侯。作镇东夏。宽以抚戎。从容柔雅。兽啸幽严。翔风扇起。逸响既振。众听倾耳。恂恂善诱。大揖群士。宗道投意。结心万里。我固其终。人结其始。宗道伊何。英朗特俊。如彼凌高。日以增峻。隰朋有慕。颜生希舜。游志域外。涤除鄙吝。仰止晨风。豫登数仞。我闻有言。居安思危。位极则迁。势至必移。上德无欲。遗道不为。妙识先觉。通梦皇羲。窍睹党奥。钦蹈明规。
<br>
<br>　　【赠石季伦诗】
<br>
<br>　　深蒙君子眷。雅顾出群俗。受宝取诸怀。所赠非珠玉。凡我二三子。执手携玉腕。嘉言从所好。企予结云汉。望风整轻翮。因虚举双翰。朝游情渠侧。日夕登高馆。
<br>
<br>　　【赠石崇】
<br>
<br>　　翕如翔云会。忽若惊风散。分给怀离析。对乐增累叹。
<br>
<br>　　☆棘嵩
<br>
<br>　　〈嵩。字台彦。颍川长社人。腆这叔。历任太子中庶子、散骑常侍。建兴二年为石革所杀。有集一卷。〉
<br>
<br>　　【赠杜方叔诗】〖十章〗
<br>
<br>　　爰有良木。结基崇岸。孤根挺茂。艳此丰干。曜朝阳。接润辰汉。如彼芳松。繁华冬粲。
<br>
<br>　　厥艳伊何。重英累茂。厥粲伊何。既苗而秀。绰矣杜生。应期特授。人以位瞻。而能义富。
<br>
<br>　　浩浩万区。悠悠俗网。变化无际。谁鉴其象。慎微将来。积著在往。惟子居这。久而不爽。
<br>
<br>　　名以实显。形端景立。弘之匪他。唯我所执。文莫如人。瞻望弗及。若在闻一。其殆知十。
<br>
<br>　　肇允发纵。履霜这始。乃自童蒙。芳葩桑梓。鸣鹤在阴。縻爵君子。羽仪上京。弱冠来仕。
<br>
<br>　　在动能跃。处静思默。既宣厥文。亦茂其德。韫□蓬林。亢衡上国。洪音振朗。晖曜四塞。
<br>
<br>　　达节无累。贵彼修身。不求善己。而务得人。进替惟意。与时屈申。万物云云。飘若埃尘。
<br>
<br>　　假翼严阿。束翮景云。挫锐者易。鲜能解纷。德之休明。卓焉出群。岂独吴起。高谢田文。
<br>
<br>　　余与吾生。处非先后。神结倾盖。情固白首。推年下交。以文会友。忠焉之诲。望子善诱。
<br>
<br>　　积细靡队。一覆斯崇。训致以道。坚冰则终。虽小必大。无往不隆。嗟我良朋。敬承清风。
<br>
<br>　　【赠荀彦将诗】〖五章〗
<br>
<br>　　光光国宝。曰瑜曰瑾。济济清朝。曰髦曰俊。瑜瑾既琢。有温其润。髦俊既集。芳风其振。
<br>
<br>　　显允荀生。天挺厥真。沈识胁敏。温粹淑仁。初应宰命。徽音惟新。遂假蒲密。简在至神。
<br>
<br>　　时惟惠后。黎人攸绥。乃授明德。赋政近畿。戢翼太清。翻然凤飞。寻此遐跃。曜彼远晖。
<br>
<br>　　昔在豹产。显名当时。及尔祖公。播声于兹。赫赫显名。在尔扬之。穆穆播声。在尔光之。
<br>
<br>　　孰谓玉宝。匪我所珍。孰谓言轻。乃重千钧。勉树惠化。敬乃厥身。引领南望。望子清尘。
<br>
<br>　　【答杜育诗】
<br>
<br>　　矫矫骏足。繁缨朱就。
<br>
<br>　　☆王浚
<br>
<br>　　〈浚。字彭祖。太原晋阳人。太康三年。除员外散骑侍郎。元康初。转员外常侍。迁越骑校尉、右军将军。寻徙宁朔将军、持节、都督幽州诸军事。转骠骑将军、都督东夷河北诸军事。领幽州刺史。愍帝建兴二年。为石勒所杀。〉
<br>
<br>　　【从幸洛水饯王公归国诗】
<br>
<br>　　圣主应期运。至德敷彝伦。神道垂大教。玄化被无垠。钦若崇古制。建侯屏四邻。皇舆回羽盖。高会洛水滨。临川讲妙艺。纵酒钓潜鳞。八音以迭奏。兰羞备时珍。古人亦有言。为国不患贫。与蒙庙庭施。幸得厕太钧。群僚荷恩泽。朱颜感献春。赋诗尽下情。至感畅人神。长流无舍逝。白日入西津。奉辞慕华辇。侍卫路无因。驰情系帷幄。乃心恋轨尘。
<br>
<br>　　☆郭
<br>
<br>　　〈。石勒臣。〉
<br>
<br>　　【从弟别诗】
<br>
<br>　　乖索易永久。寻离觉月促。辽落隔修途。窈窕阂丘谷。
<br>
<br>　　【百舌鸟诗】
<br>
<br>　　百舌鸣高树。弄音无常则。借问声何烦。末俗不尚嘿。
<br>
<br>　　☆孙机
<br>
<br>　　〈机。石勒北苑市三老。〉
<br>
<br>　　【为刘曜进酒作】
<br>
<br>　　〖《晋书》曰：石勒幽曜于河南丞廨。曜疮甚。勒载以马舆。使李永与同载。北苑市三老孙机进酒于曜曰：〗
<br>
<br>　　仆谷王。关右称帝皇。当持重。保土疆。轻用兵。败洛阳。祁运穷。天所亡。开大分。持一觞。
<br>
<br>　　☆苏伯玉妻
<br>
<br>　　【盘中诗】
<br>
<br>　　〖玉台新咏考异曰：按沧浪诗话盘中诗为一体。注曰：玉台集有此诗。苏伯玉妻作。写之盘中。屈曲成文也。据此则此诗出处以玉台新咏为最古。当时旧本亦必明署苏伯玉妻之名。故沧浪云尔。宋刻于题上误佚其名。因而目录失载。冯氏校本遂改题傅玄之诗。殊为疏乖。又此诗列傅玄、张载之间。其为晋人无疑。《诗纪》、诗乘并列之汉诗。亦未详所据。○逯案。上说甚是。今列诗於此。〗
<br>
<br>　　山树高。鸟鸣悲。泉水深。鲤鱼肥。空仓雀。常苦饥。吏人妇。会夫希。出门望。见白衣。谓当是。而更非。还入门。中心悲。北上堂。西入阶。急机绞。杼声催。长叹息。当语谁。君有行。妾念之。出有日。还无期。结中带。长相思。君忘妾。天知之。妾忘君。罪当治。妾有行。宜知之。黄者金。白者玉。高者山。下者谷。姓为苏。字伯玉。作人才多智谋足。家居长安身在蜀。何惜马蹄归不数。羊肉千斤酒百斛。令君马肥麦与粟。今时人。智不足。与其书。不能读。当从中央周四角。
<br>
<br>
<br>
<br>
<br>
<br>
<br>
<br>
<br>
<br>
<br>【卷九】
<br>
<br>　　【杂歌谣辞】
<br>
<br>　　【歌辞】
<br>
<br>　　【会稽民为徐弘歌】
<br>
<br>　　〖《诗纪》云。艺文列晋人中。会稽典录曰：徐弘。字圣通。为汝阴令。诛鉏奸桀。路不拾遗。民乃歌之。〗
<br>
<br>　　徐圣通。政无双。平刑罚。奸宄空。（○《类聚》十九。《御览》二百六十八。《乐府诗集》八十五、《诗纪》四十三并作徐圣通歌。）
<br>
<br>　　【南土为杜预歌】
<br>
<br>　　〖《晋书》曰：杜预都督荆州。旧水道惟沔、汉达江陵千数百里。北无通路。又巴丘湖。沅、湘之会。表里山川。实为险固。荆蛮之所恃也。预乃开杨口。起夏水达巴陵千馀里。内泻长江之险。外通零桂之漕。南土歌之曰：〗
<br>
<br>　　后世无叛由杜翁。孰识智名与勇功。（○《晋书》杜预传。《御览》三百三十三、四百六十五。《诗纪》四十四作南土谣。）
<br>
<br>　　【阳平人为束皙歌】
<br>
<br>　　〖《晋书》曰：束皙。阳平元城人。太康中。郡界大旱。皙为邑人请两三日而雨注。众为皙作歌。〗
<br>
<br>　　束先生。通神明。请天三日甘雨零。我黍以育。我稷以生。何以畴之。报束长生。（○《晋书》束皙传。《类聚》十九。《御览》十一、四百六十五。《乐府诗集》八十五、《诗纪》四十三并作束皙歌。）
<br>
<br>　　【三郡民为应詹歌】
<br>
<br>　　〖《晋书》曰：王澄。惠帝末为荆州牧。假应詹督南平、天门、武陵三郡军事。天下大乱。詹境独全。百姓歌之。〗
<br>
<br>　　乱离既普。殆为灰朽。侥幸之运。赖兹应后。岁寒不凋。孤境独守。拯我涂炭。惠隆丘阜。润同江海。恩犹父母。（○《晋书》应詹传。《御览》五百七十。《乐府诗集》八十五、《诗纪》四十三并作应詹歌。又《御览》四百六十五引朽、后、阜、母四韵。）
<br>
<br>　　【襄阳儿童为山简歌】
<br>
<br>　　〖《晋书》曰：山简。字季伦。永嘉初为南征将军。出镇襄阳。于时四方寇乱。朝野危惧。简优游卒岁。惟酒是耽。诸习氏。荆土豪族。有佳园池。简每出嬉游。多之池上。置酒辄醉。名之曰高阳池。时有儿童歌曰：〗
<br>
<br>　　山公出何许。往至高阳池。日夕倒载归。酩酊无所知。时时能骑马。倒着白接篱。举鞭向葛强。何如并州儿。（强家在并州。简爱将也。○《晋书》山简传。《世说》新语任诞篇。《类聚》十九。《御览》六十七、一百六十八、四百六十五、四百九十七、五百七十、六百八十七、八百四十五。《乐府诗集》八十五、《诗纪》四十三并作襄阳儿童歌。又《水经注》二十八引池、知二韵。《类聚》九引池、知二韵。《白帖》五引四句。舆地纪胜八十二作古白铜鞮歌。引池、知、三韵。○逯案。上述类书或引襄阳耆旧记。或引襄阳耆旧传。或引《晋书》及《世说》。徵引匪一。故多异文。）
<br>
<br>　　【吴郡民为邓攸歌】
<br>
<br>　　〖《晋书》曰：邓攸。元帝时为吴郡太守。刑政清明。百姓欢悦。后称疾去。百姓数千人留牵攸船。不得进。攸乃少停。夜中发去。吴人歌之。〗
<br>
<br>　　紞如打五鼓。鸡鸣天欲曙。邓侯挽不留。谢令推不去。（○《晋书》邓攸传。自帖二十一。《御览》二百六十一、四百六十五。《乐府诗集》八十五、《诗纪》四十三并作吴人歌。○逯案。此歌既颂邓攸。又刺谢令。但不识谢令名字。）
<br>
<br>　　【豫州耆老为祖逖歌】
<br>
<br>　　〖《晋书》曰：祖逖。元帝时为豫州刺史。躬自俭约。督课农桑。克己务施。不畜资产。子弟耕耘。负担樵薪。又收葬枯骨。
<br>
<br>　　为之祭醊。百姓感悦。尝置酒大会。耆老中坐流涕曰：吾等老矣。更得父母。死将何慨。乃歌曰：〗
<br>
<br>　　幸哉遗黎免俘虏。三辰既朗遇慈父。玄酒忘劳甘瓠脯。何以咏思歌且舞。（○《晋书》祖逖传。《御览》九百七十九。《乐府诗集》八十五、《诗纪》四十三并作豫州歌。○逯案。《御览》二百五十八引祖逖别传童谣。与此略异。谣云。幸哉遗民免豺虎。三辰既明遇慈父。玄酒清醪甘瓠脯。亦何报恩歌且舞。）
<br>
<br>　　【时人为阮修歌】
<br>
<br>　　〖略出籝金曰：晋阮宣子好酒。长以百钱系杖头。入市。若遇士子。非是识故。便邀入店。乐饮而去。时人歌曰：〗
<br>
<br>　　长安教书罢。洛阳卖卜来。百钱系杖头。能使世人解。（○鸣沙石室古籍业残略出籝金县令子男之篇二十四。○逯案。此歌不类晋作。姑列此俟考。）
<br>
<br>　　【吏为郭颐刘聪歌】
<br>
<br>　　〖前赵录曰：刘聪。字玄明。年十四。究通往史。时有太守郭颐。辟为主簿。吏歌曰：〗
<br>
<br>　　我有贤后。能任玄明。政理人殷。（○《白帖》二十一。○逯案。此歌有脱误。）
<br>
<br>　　【京师为张轨歌】
<br>
<br>　　〖《晋书》曰：张轨。永宁初为凉州刺史。王弥寇洛阳。轨遣北宫纯张纂、马鲂、阴睿等率州军击破之。又败刘聪于河东。京师歌之曰：〗
<br>
<br>　　凉州大马。横行天下。凉州鸱苕寇贼消。鸱苕翩翩怖杀人。（○《晋书》张轨传。《诗纪》四十三作凉州大马歌。）
<br>
<br>　　【陇上为陈安歌】
<br>
<br>　　〖《晋书》载纪曰：刘曜围陈安于陇城。安败。南走陕中。曜使将军平先、丘中伯率劲骑追安。安与壮士十馀骑於陕中格战。安左手旧七尺大刀。右手执丈八蛇矛。近交则刀矛俱发。辄害五六。远则双带鞭服。左右驰射而走。平先亦壮健绝人。与安搏战。三交。夺其蛇矛而退。遂追斩于涧曲。安善於抚按。吉凶夷险。与众同之。及其死。陇上为之歌。曜闻而嘉伤。命乐府歌之。〗
<br>
<br>　　陇上壮士有陈安。躯干虽小腹中宽。爱养将士同心肝。<马聂>骢父马铁锻鞍。七尺大刀奋如湍。丈八蛇矛左右盘。十荡十决无当前。战如三交失蛇矛。弃我<马聂>骢窜严幽。为我外援而悬头。西流之水东流河。一去不还奈子何。（○《晋书》刘曜载记。《御览》二百八十。《乐府诗集》八十五、《诗纪》四十三并作陇上歌。又《御览》四百姓十五引和苞汉赵记作陇上语。引安、槃二韵。万花谷十五引安、鞍、湍、盘、前五韵。）
<br>
<br>　　【同前】〖见赵书。与前小异。〗
<br>
<br>　　陇上健儿曰陈安。躯干虽小腹中宽。爱养将士同心肝。騄骢骏马铁锻鞍。七尺大刀配齐镮。丈八蛇矛左右盘。十荡十决无当前。百骑俱出如云浮。追者千万骑悠悠。战始三交失蛇矛。十骑俱荡九骑留。弃我騄骢攀严幽。悲天降雨迨者休。阿呵鸣呼奈子何。鸣呼阿呵奈子何。（《御览》或作乎。○《御览》三百五十三、四百六十五并作谣。《诗纪》四十三。又《书钞》百二十四、《类聚》六十并引灵鬼志录安、宽、盘三韵。《类聚》十九引安、宽、肝三韵。《御览》三百五十四引灵鬼志录安、宽、盘三韵。）
<br>
<br>　　【谣辞】
<br>
<br>　　【泰始中谣】
<br>
<br>　　〖《晋书》曰：贾充与裴秀、王沈、羊祜、荀勖同受腹心之任。泰始中。人为充等谣曰云云。言亡魏而成晋也。〗
<br>
<br>　　贾裴王。乱纪纲。王裴贾。济天下。（○《晋书》贾充传。《御览》四百六十五。《乐府诗集》八十七。《诗纪》四十四。）
<br>
<br>　　【泰始中童谣】
<br>
<br>　　〖《晋书》曰：石苞镇抚淮南。士马强盛。苞既勤庶务。又以威惠服物。淮北监军王琛军王琛轻苞素微。又闻童谣曰云云。因是密表苞与吴人交通。武帝甚疑之。〗
<br>
<br>　　宫中大马几作驴。大石压之不得舒。（○《晋书》石苞传。《书钞》百六十引崔鸿后魏录。《御览》九百一。）
<br>
<br>　　【军中谣】
<br>
<br>　　〖《晋书》曰：杜预遣周旨等发伏兵随歆军而入。直至帐下。虏歆而还。故军中为之谣曰：〗
<br>
<br>　　以计代战。一当万。（○《晋书》杜预传。《书钞》百十九。《御览》二百八二六、四百六十五。《诗纪》四十四。）
<br>
<br>　　【蜀民为许逊谣】
<br>
<br>　　〖荆川左编曰：真君姓许氏。名逊。字敬之。世居许昌。晋武帝太康元年。起为蜀郡旌阳倒令。属岁大疫。死者十七八。真君以所授神方拯治之。符咒所及。登时而愈。蜀民为之谣曰：○逯案。此谣或伪托。姑列此备考。〗
<br>
<br>　　人无盗窍。吏无奸欺。我君活人。病无能为。（○荆川左编百四十二。古谣谚五二五。）
<br>
<br>　　【武帝太康后童谣三首】
<br>
<br>　　〖宋《书》曰：武帝太康后。江南童谣。于时吴人皆谓在孙氏子孙。故窍发为乱者相继。按横目者四字。自吴亡至晋元帝兴。几四十年。皆如童谣之言。元帝懦而少断。局缩肉。直斥之也。〗
<br>
<br>　　局缩肉。数横目。中国当败吴当复。（○《宋书》三十一。《晋书》二十八。《乐府诗集》八十八。《诗纪》四十四。）
<br>
<br>　　宫门柱。且莫朽。吴当复在三十年后。（○同上）
<br>
<br>　　鸡鸣不拊翼。吴复不用力。（○同上）
<br>
<br>　　【蜀人谣二首】
<br>
<br>　　〖《晋书》曰：罗尚。字敬之。一名钟。太康末为荆州刺史。及赵廞反于蜀。乃假尚节为平西将军、益州刺史。尚性贪少断。蜀人谣曰：〗
<br>
<br>　　尚之所爱。非邪则佞。尚之所憎。非忠则正。富拟鲁卫。家成市里。贪如豺狼。无复极已。（○《晋书》罗尚传。《诗纪》四十四。）
<br>
<br>　　蜀贼尚可。罗尚杀我。平西将军。反更为祸。（○《晋书》罗尚传。《诗纪》四十四。又《晋书》李特载记引起首二句。）
<br>
<br>　　【惠帝即位时儿童谣】
<br>
<br>　　〖襄阳耆旧传曰：晋惠帝即位。儿童谣云云。又河内温县有人如狂。造书云云。杨济以问蒯钦。钦垂泣曰：皇太后讳季兰。两火。武皇帝讳炎字也。此言武皇崩而太后失尊。罹大祸辱。终始不以道。不得附山陵。乃归於非所也。及太后之见灭。葬於街邮亭。皆如其言。《晋书》注曰：杨骏居内府。以戟为卫。死时又为戟所害伤。杨后被废。贾后绝其膳。八日而崩。崩葬街邮亭。百姓哀之也。〗
<br>
<br>　　两火没地。哀哉秋兰。归形街邮。终为人叹。（○襄阳耆旧记二。《晋书》五行志。《宋书》五行志。《诗纪》四十四。○逯案。此四句《晋书》、《宋书》并作永熙中河内温县有人如狂造《书》曰云云。与耆旧记不同。）
<br>
<br>　　【赵王伦为乱时谣】
<br>
<br>　　〖赵王伦为乱。谣曰云云。言小人在位者众。〗
<br>
<br>　　金章满箱。尚不可长。（○《文选》三十八为范尚书让吏部封侯第一表吕延济注。）
<br>
<br>　　【永熙中温县狂人书】
<br>
<br>　　〖《晋书》曰：永熙中。河内温县有人如狂。造《书》曰云云。又曰两火没地云云。〗
<br>
<br>　　光光文长。以戟为墙。毒药虽行。戟还自伤。（○襄阳耆旧记二。《晋书》五行志。《宋书》五行志。《诗纪》四十四。）
<br>
<br>　　【惠帝永熙中童谣】
<br>
<br>　　〖《晋书》曰：惠帝永熙中童谣。时杨骏专权。楚王用事。故言荆笔杨版。二人不诛。则君臣礼悖。故云几作驴也。〗
<br>
<br>　　二月末。三月初。桑生襄蕃柳叶舒。荆笔杨版行诏书。宫中大马几作驴。（○《御览》六百六引王隐《晋书》。《诗纪》四十四。又《晋书》五行志、《宋书》五行志并引初、书、驴三韵。《书钞》百四引初、舒、书三韵。）
<br>
<br>　　【元康三的蜀中童谣四首】
<br>
<br>　　〖《华阳国志》曰：蜀自太康至于太安。频有怪异。元康三年正月中。欻一夜有火光。地仍震。童谣曰云云。又曰云云。又曰云云。又曰云云。魏《书》曰：李势建国十年。司马蚺将桓温伐之。势降於温。先是频有怪异。童谣曰云云。又曰云云。卒如其言。〗
<br>
<br>　　郫城坚。盎底穿。郫城细子李持细。（○《华阳国志》八大同志。）
<br>
<br>　　江桥头。阙下市。城都北门十八子。（《华阳国志》作字。《御览》同。○《华阳国志》八大同志。魏书李势传。《御览》百二十三引崔鸿《十六国春秋》蜀录。太平寰宇记七十二引《十六国春秋》。）
<br>
<br>　　巴郡葛。当下美。（○《华阳国志》八大同志。）
<br>
<br>　　有客有客。来侵门陌。其气欲索。（○《华阳国志》八大同志。魏书李势传。）
<br>
<br>　　【元康中童谣】
<br>
<br>　　〖《晋书》曰：元康中。天下商农通著大鄣日。时童谣云云。及赵王伦篡位。其目实眇焉。〗
<br>
<br>　　屠苏鄣日覆两耳。当见<目曷>儿作天子。（○《晋书》五行志。《宋书》五行志。《御览》六百八十七引晋八王故事。《诗纪》四十四。）
<br>
<br>　　【元康中洛中童谣】
<br>
<br>　　〖《晋书》曰：晋元康中。赵王伦既篡。洛中有童谣。数月而齐王、成都、河间义兵同会诛伦。按成都西藩而在邺。故曰虎从北来。齐东藩而在许。故曰龙从南来。河间水区而在关中。故曰水从西来。齐留辅政。居于宫西。有无君之心。故曰登城看也。〗
<br>
<br>　　虎从北来鼻头汗。龙从南来登城看。水从西来河灌灌。（○《晋书》五行志。《宋书》五行志。《诗纪》四十四。）
<br>
<br>　　【惠帝元康中京洛童谣二首】
<br>
<br>　　〖《晋书》曰：惠帝元康中。京洛童谣。南风。贾后字也。白。晋行也。沙门。太子小字也。鲁。贾谧国也。言贾后将与谧为乱。以危太子。而赵王因虋咀嚼豪贤。以成篡夺也。宋《书》曰：是时愍怀颇失众望。卒以废黜。不得其死焉。〗
<br>
<br>　　南风起兮吹白沙。遥望鲁国何嵯峨。千岁髑髅生齿牙。（贾后传作前至三月灭汝家。○《晋书》五行志。《晋书》贾后传。《宋书》五行志。《乐府诗集》八十八。《诗纪》四十四。又《御览》三百六十八引干宝晋纪引沙、牙二韵。）
<br>
<br>　　城东马子莫咙哅。比至来年缠汝鬉。（《宋书》作鬃。《御览》作。○《晋书》五行志。《晋书》愍怀太子传。《宋书》五行志。《御览》一百四十领先引王隐《晋书》。《乐府诗集》八十八。《诗纪》四十四。）
<br>
<br>　　【惠帝大安中童谣】
<br>
<br>　　〖《晋书》曰：晋惠帝大安中童谣。其后中原大乱。宗藩多绝。唯琅琊、汝南、西阳、南顿、彭城同至江东。而元帝嗣统矣。〗
<br>
<br>　　五马浮渡江。一马化为龙。（○《晋书》元帝纪。《晋书》五行志。《宋书》五行志。为聚十三引晋阳秋。《御览》九十八引孙盛晋阳秋。《乐府诗集》八十八。《诗纪》四十四。）
<br>
<br>　　【著布谣】
<br>
<br>　　〖《晋书》曰：齐王冏字景治。赵王伦篡位。冏起义兵诛之。拜大司马。加九锡。政皆决之。而恣用群小。不复朝觐。时人谣曰云云。遂为长沙王所诛。〗
<br>
<br>　　著布袙腹。为齐持服。（○《晋书》齐王冏传。《诗纪》四十四。）
<br>
<br>　　【洛下谣】
<br>
<br>　　〖《晋书》曰：长沙王乂。武帝第六子也。三王举义。乂率国应这。后见冏专权。奉天子攻冏。斩之。河间王颙与成都王颖同伐京师。诏以乂为大都督以距颙。相持数月。东海王越虑事不济。潜收乂送金墉城。密告张方。方遣兵就金墉收乂。炙杀之。初乂执权之始。洛下谣曰云云。以正月二十五日废。后二日死。如谣言。〗
<br>
<br>　　草木萌牙杀长沙。（○《晋书》长沙王乂传。《诗纪》四十四。）
<br>
<br>　　【惠帝时洛阳童谣】
<br>
<br>　　〖《晋书》曰：惠帝时。洛阳童谣。明年而胡贼石勒刘曜反。〗
<br>
<br>　　邺中女子莫千妖。前至三月抱胡腰。（○玉台新咏九。《乐府诗集》八十八引《晋书》。《诗纪》四十四。）
<br>
<br>　　【怀帝永嘉初童谣】
<br>
<br>　　〖《晋书》曰：司马越还洛时童谣也。按列传越既与苟晞构怨。寻诏越为丞相。领兖州牧。督兖、豫、司、冀、幽、并六州。越辞丞相不受。自许迁於鄄城。移屯濮阳。又迁於荥阳。后自荥阳还洛。○帝纪曰：永嘉三年三月丁巳。东海王越归京师是也。〗
<br>
<br>　　洛中大鼠长尺二。若不早去天狗至。（○《晋书》五行志。《宋书》五行志。《乐府诗集》八十八。《诗纪》四十四。）
<br>
<br>　　【苟晞将破汲桑诗谣】
<br>
<br>　　〖《晋书》曰：苟晞将破汲桑时有此谣。司马越由是恶晞。夺其兖州。隙难遂构焉。按列传。东海孝献王越。字元超。怀帝永嘉初。出镇许昌。自许昌率苟晞及冀州刺史丁邵讨汲桑。破之。越还於许。长史潘滔说之曰：兖州天下枢要。公宜自牧。乃转苟兖为青州刺史。由是与兖有隙。〗
<br>
<br>　　元超兄弟大洛度。上桑打椹为苟作。（○《晋书》五行志。《宋书》五行志。金楼子说藩篇。《乐府诗集》八十八。《诗纪》四十四作怀帝永嘉初童谣。）
<br>
<br>　　【军中为汲桑谣】
<br>
<br>　　〖后赵录曰：汲桑尝事成都王司马颖。颖之死也。桑聚众劫掠郡县。自称大将军。尝六月盛暑。而重裘累茵。使人扇之。患不清凉。乃斩扇者。时军中为之谣曰云云。乐府广题曰：晋汲桑。清河贝丘人。力能扛鼎。残心少恩。六月盛暑。重裘累裀。使十馀人扇之。忽不清凉。便斩扇者。并州大姓田兰、薄盛斩於平原。士女庆贺。奔走道路而歌。〗
<br>
<br>　　士为将军何可羞。六月重茵披衲裘。不识寒暑断他头。雄儿田兰为报仇。中夜斩首谢并州。（○《御览》二十一、三十四、四百九十二、六百九十四并引赵书。《乐府诗集》八十五、《诗纪》四十三并作井州歌。又《十六国春秋》二十二后赵录引羞、裘、头三韵。《类聚》十九引赵书引羞、裘、头三韵。《御览》四百六十五引赵书引羞、裘、头三韵。）
<br>
<br>　　【王彭祖谣】
<br>
<br>　　〖《晋书》曰：王浚。永嘉中进大司马。加侍中、大都督。督幽、冀诸军事。会京洛倾覆。浚大树威令。专权横恣。时童谣曰：〗
<br>
<br>　　幽州城门似藏户。中有伏尸王彭祖。（○《晋书》王浚传。《书钞》七十二、《御览》五百四十九并引王隐《晋书》。《诗纪》四十四。）
<br>
<br>　　【北州为朱硕棘嵩谣】
<br>
<br>　　〖赵录曰：晋幽州牧王浚。矜豪日甚。不亲政事。所任皆苛刻小人。棘嵩、朱硕贪横尢甚。北州童谣曰：〗
<br>
<br>　　府中赫赫朱邱伯。十囊五囊入棘郎。（○《十六国春秋》十二。又《诗纪》四十四作棘郎谣。引郎一韵。《晋书》王浚传引郎一韵。《书钞》百三十六、《御览》七百四并引王隐《晋书》引郎一韵。）
<br>
<br>　　【愍帝初童谣】
<br>
<br>　　〖《晋书》曰：愍帝初童谣曰云云。至建兴四年。帝降刘曜。在城东豆田壁中。〗
<br>
<br>　　天子何在。豆田中。（○《晋书》愍帝纪。《晋书》二十八。《御览》九十八。）
<br>
<br>　　【同前】
<br>
<br>　　〖王隐《晋书》曰：时王浚称制边垂。潜使人问霍原。原不答。浚既衔之。又有辽东内徙三百馀人。依山为贼。意欲劫原为王。亦未能行。时有谣曰云云。豆者为霍。浚遂害原。悬其首。诸生悲哭其下。〗
<br>
<br>　　天子在何许。近在豆田中。（○《晋书》霍原传。《御览》八百四十一引王隐《晋书》。《诗纪》四十四。）
<br>
<br>　　【建兴中江南谣】
<br>
<br>　　〖《晋书》曰：建兴中。江南谣歌。按白者。晋行。坑器有口属瓮。瓦瓮质刚。亦金之类也。訇如白坑破者。言二都倾覆。王室大坏也。合集持作<无瓦>者。元帝鸠集遗馀。以主社稷。未能克复中原。但偏王江南。故其喻也。及石头之事。六军大溃。兵人抄掠京邑。爰及二宫。其后三年。钱凤复攻京邑。阻水而守。相持月馀日。焚烧城邑。井堙木刊矣。凤等败退。沈充将其党还吴兴。官军踵之。蹈藉郡县。充父子授首。党与诛者以百数。所谓扬州破换败。吴兴覆瓿甊。瓿甊瓦器。又小於<无瓦>也。〗
<br>
<br>　　訇如白坑破。合集持作<无瓦>。扬州破换败。吴兴覆瓿甊。（卢斗反。○《晋书》五行志。《宋书》五行志。《诗纪》四十四。）
<br>
<br>　　【王敦将灭时童谣】
<br>
<br>　　〖《晋书》曰：温峤灭王敦。先是童谣曰云云。以为贼如韭柳。寻得复生也。〗
<br>
<br>　　翦生翦韭。断阳柳。河东小子。令我与子。（○《御览》九百七十六。）
<br>
<br>　　【明帝太宁初童谣】
<br>
<br>　　〖《晋书》曰：明帝太宁初童谣云云。及明帝崩。成帝幼。为苏峻所逼。迁於石头。御膳不足。此大马死小马饿也。高山峻也。言峻寻死。峻弟苏石也。峻死后。石据石头。寻为诸公所破。是亦山崩石破之应也。〗
<br>
<br>　　恻力恻力。放马山侧。大马死。小马饿。高山崩。石自破。（○《晋书》五行志。《宋书》五行志。《世说》新语容止篇注引晋阳秋。《诗纪》四十四。）
<br>
<br>　　【永嘉中长安谣】
<br>
<br>　　〖《晋书》曰：张寔。轨之子也。轨卒。授寔凉州刺史。进大都督。刘曜逼迁天子。寔遣太府司马韩璞东赴国难。璞次南安。诸羌断军路。寔击破之。斩级数千。时焦崧、陈安寇陇右。东与刘曜相持。雍秦之人死者十八九。初永嘉中长安语云云。至是验矣。乐府云。三十国春秋曰永嘉中童谣也。〗
<br>
<br>　　秦川中。血没腕。唯有凉州倚柱观。（《御览》作看。《诗纪》云。一作看。○《晋书》张寔传。《御览》四百六十五引刘敬叔《异苑》。乐府计集八十八引三十国春秋。《诗纪》四十四。）
<br>
<br>　　【凉州民谣】
<br>
<br>　　〖魏《书》曰：于时天下丧乱。唯凉州独全。张寔自恃众强。转为骄恣。平文皇帝四年。寔为左右阎沙等所杀。先是谣曰云云。寔所住室。梁间有人象而无头。久之乃灭。寔恶之。示几见杀。〗
<br>
<br>　　蛇利炮。蛇利炮。公头坠地而不觉。（○魏书张寔传。）
<br>
<br>　　【西土谣】
<br>
<br>　　〖《晋书》曰：张茂。寔之弟。太兴三年。寔既遇害。州人推茂平西将军、凉州牧。凉州大姓贾摹。寔之妻弟也。势倾西土。先是谣云云，茂以为信。诱而杀之，于是豪右屏迹。威行凉城。〗
<br>
<br>　　手莫头。图凉州。（○《晋书》张茂传。《诗纪》四十四。）
<br>
<br>　　【姑臧谣】
<br>
<br>　　〖《晋书》曰：张骏。寔之子。茂卒。骏嗣位大都督、大将军、凉州牧、西平公。骏之立也。姑臧谣云云。至是而收复河南之地。〗
<br>
<br>　　鸿从南来雀不惊。谁谓孤雏尾翅（《晋书》作支。）生。高举六翮凤凰鸣。（○《晋书》张骏传。《诗纪》四十四。）
<br>
<br>　　【时人为张冲谣】
<br>
<br>　　〖前秦录曰：张冲。字长思。敦煌人。家财巨万。悉日散之乡闾。时人为之谣曰：〗
<br>
<br>　　推财不疑。张长思。（○《十六国春秋》七十五。《御览》四百七十七。）
<br>
<br>　　【冀州童谣】
<br>
<br>　　〖《晋书》曰：初童谣云云。古在左。月在右。胡字也。让去言。为襄也。或在口为国也。寻为石勒所都。〗
<br>
<br>　　古在左。月在右。让去言。或入口。（○《御览》百六十一引《晋书》。《十六国春秋》后赵录。）
<br>
<br>　　【临水人为张楼谣】
<br>
<br>　　〖后赵录曰：张楼。阳平人也。为临水长。严政酷刑。残忍无惠。时人苦之。为之谣曰：〗
<br>
<br>　　阳平张楼头如箱。见人切齿剧虎狼。（○《十六国春秋》二十二后赵录。《御览》四百六十五引后赵录。）
<br>
<br>　　【谚语】
<br>
<br>　　【南广郡行人语】
<br>
<br>　　〖《华阳国志》曰：自僰道至朱提。有水步道。水有黑水及羊官水。至险难。行步道至三津。亦艰阻。故行人为语曰：〗
<br>
<br>　　犹溪赤水。盘蛇七曲。盘羊乌栊。气与天通。看都护泚。伫柱呼伊。庲降贾子。左檐七里。（○《华阳国志》四南中志。《水经注》若水注。《诗纪》四十三作僰道谣。）
<br>
<br>　　【鱼谚】
<br>
<br>　　〖三辅决录注曰：鱼肥。炙甚美。谚曰：〗
<br>
<br>　　宁去累世宅。不去鱼额。（○三辅决录注。广博物志四十八。）
<br>
<br>　　【陆机引里语】
<br>
<br>　　〖毛诗草木虫鱼疏曰：檀木。皮正青。滑泽。与系迷相似。又似驳马。驳马。梓榆。其树皮青白驳荦。遥视似焉。故谓之驳马。故里语曰：〗
<br>
<br>　　斫檀不谛。得系迷。系迷尚可。得驳马。（○毛诗草木虫鱼疏上。）
<br>
<br>　　【陆机引齐人谚】
<br>
<br>　　〖毛诗草木虫鱼疏曰：系迷。一名挈榼。故齐人谚曰：〗
<br>
<br>　　上山斫檀。挈榼先殚。（○毛诗草木虫鱼疏上。《尔雅》释木郭注。）
<br>
<br>　　【陆机引里语】
<br>
<br>　　〖毛诗草木虫鱼疏曰：黄鸟。或谓之黄栗留。当葚熟时。来在桑间。故里语曰：〗
<br>
<br>　　黄栗留。看我麦。黄葚熟。（○毛诗草木虫鱼疏下。玉烛宝典二引《尔雅》孰璞注。）
<br>
<br>　　【陆机引辽东乡语】
<br>
<br>　　〖毛诗草木虫鱼疏曰：辽东梁水鲂。特肥而厚。尢美於中鲂。故其乡语曰：〗
<br>
<br>　　居就粮。梁水鲂。（○毛诗草木虫鱼疏下。《御览》九百三十七引毛诗疏。事类赋鱼赋注引诗疏义。王荆文公诗笺注四。）
<br>
<br>　　【陆机引里语】
<br>
<br>　　〖毛诗草木虫疏曰：鱮似鲂而大头。鱼之不美者。故里语曰：〗
<br>
<br>　　网鱼得鱮。不如啖茹。（○毛诗草木虫鱼疏下。《初学记》三十。《御览》九百三十七引诗义疏。）
<br>
<br>　　【陆机引里语】
<br>
<br>　　〖毛诗草木虫鱼疏曰：蟋蟀。幽州人谓之趣织。督促之言也。里语曰云云。是也。〗
<br>
<br>　　趣织鸣。懒妇惊。（○毛诗草木虫鱼疏下。《御览》九百四十九引诗疏义。）
<br>
<br>　　【杨济引谚】
<br>
<br>　　〖通鉴曰：永熙元年三月。帝疾笃。夏四月己酉。崩於含章殿。太子即皇帝位。大赦改元。五月。诏以杨骏马为太傅、大都督。傅咸谓骏曰：窍谓山陵既毕。明公当审思进退之宜。骏不从。咸数谏。骏渐不平。欲出咸为郡守。李斌曰：斥逐正人。将失人望。乃止。杨济遗咸《书》曰：谚云云云。官事未易了也。〗
<br>
<br>　　生子凝。了官事。（○通鉴八十二。）
<br>
<br>　　【成公绥引谚】
<br>
<br>　　〖钱神论曰：谚言云云。〗
<br>
<br>　　钱无耳。何可訚使。（○《御览》八百三十六。）
<br>
<br>　　【鲁褒引谚】
<br>
<br>　　〖《晋书》曰：褒伤时人贪鄙。乃著钱神论以刺之。谚曰云云。凡今之人。惟钱而已。〗
<br>
<br>　　钱无耳。可使鬼。（○《晋书》鲁褒传。）
<br>
<br>　　【傅玄引谚】
<br>
<br>　　〖傅子曰：丈夫重义如太山。轻利如鸿毛。可谓仁义也。谚曰：〗
<br>
<br>　　己是而彼非。不当与非争。彼是而己非。不当与非平。（意林作争。○《御览》九百十六。意林五魏子。）
<br>
<br>　　【驾循引谚】
<br>
<br>　　〖会稽记曰：山有石室。云是仙人射堂。东亭严有射的石。远望的的如射侯。形圆。视之如镜。土人常以占谷食贵贱。射的明则米贱。暗则米贵。谚曰：〗
<br>
<br>　　射的白。斛米百。射的玄斛米千。（○《水经注》江水注。《御览》四十一。《太平广记》三百九十七引洽闻记。舆地纪胜十。）
<br>
<br>　　【陆士衡引俗语】
<br>
<br>　　〖洛阳记曰：汉铸铜驼二枚在宫南四会道。夹路相对。俗语曰：〗
<br>
<br>　　金马门外聚群贤。铜驼陌上集少年。（○太平环宇记三。《御览》百五十八。）
<br>
<br>　　【杨泉引里语】
<br>
<br>　　〖《物理论》曰：里语曰云云。余虽无治丝之能。而悟闻诗之义。〗
<br>
<br>　　能理乱丝。乃可读诗。（○《类聚》五十五。《御览》六百十六。）
<br>
<br>　　【杨泉引语】
<br>
<br>　　〖《物理论》曰：语曰：〗
<br>
<br>　　黄金累千。不如一贤。（○《御览》四百二。）
<br>
<br>　　土非玉璧。谈者为价。（○《类聚》作十四。）
<br>
<br>　　上不正。下参差。（○意林五。）
<br>
<br>　　【卫展引谚】
<br>
<br>　　〖陈谚言表曰：谚言云云。此谚之起。死生之出于此法狱也。〗
<br>
<br>　　廷尉狱。平如砥。有钱生。无钱死。（○《初学记》二十。）
<br>
<br>　　【袁淮引谚】
<br>
<br>　　〖袁子正《书》曰：语曰云云。夫盛衰更代。丰荒相半。天之常道也。〗
<br>
<br>　　岁在申酉。乞浆得酒。岁在辰巳。嫁妻卖子。（○《书钞》百四十四。《御览》十七、八百六十一。又《书钞》百五十六、《御览》三十五并引上二句。）
<br>
<br>　　【时人为崔洪语】
<br>
<br>　　〖《晋书》曰：崔洪。字伯良。博陵安平人。以清厉显名武帝世。为御史治书。朝廷惮之。寻为尚书左丞。时人为之语曰：〗
<br>
<br>　　业生棘刺。来自博陵。在南为鹞。在北为鹰。（○《晋书》崔洪传。《御览》九百二十六、九百五十九。）
<br>
<br>　　【时人为石苞语】
<br>
<br>　　〖《晋书》曰：石苞。字仲容。渤海南皮人也。雅旷有知局。容仪伟丽。不修小节。时人为之语曰：〗
<br>
<br>　　石仲容。姣无双。（○《晋书》石苞传。《御览》三百七十九、四百九十五。《诗纪》四十四。）
<br>
<br>　　【时人为羊祜语】
<br>
<br>　　〖《晋书》曰：王衍尝诣祜陈事。辞甚俊辨。祜不然之。衍拂衣而起。祜顾谓宾客曰：王夷甫方以盛名和大位。然败俗伤化。必此他。步阐这役。祜以军法。将斩王戎。故戎、衍并憾之。每言论多毁祜。时人为之语曰：〗
<br>
<br>　　二王当国。羊公无德。（《世说》注作二王当朝。世人莫敢称羊公之有德。○《晋书》羊祜传。《世说》新语识监篇注引汉晋春秋。《御览》四百九十五。《诗纪》四十四。）
<br>
<br>　　【时人为杜预号】
<br>
<br>　　〖晋中兴《书》曰：杜预在内七年。损益不可胜数。朝野称之。号曰：〗
<br>
<br>　　杜武库言。无所不有。（○《御览》四百九十五。）
<br>
<br>　　【京师为刘舆刘琨语】
<br>
<br>　　〖《晋书》曰：刘舆。字庆孙。隽朗有才局。与弟琨并尚书郭奕之甥。名著当时。京都为之语曰：〗
<br>
<br>　　洛中奕奕。庆孙越石。（○《晋书》刘琨传。《御览》四百九十五、五百二十一。《诗纪》四十四。）
<br>
<br>　　【时人欧阳建语】
<br>
<br>　　〖《晋书》曰：欧阳建。字坚石。世为冀方硕族。雅有理思。才藻美赡。擅名北州。人为之语曰：〗
<br>
<br>　　渤海赫赫。欧阳坚石。（○《晋书》欧阳建传。《御览》四百九十五。《诗纪》四十四。）
<br>
<br>　　【时人为卫玠王澄语】
<br>
<br>　　〖《晋书》曰：琅琊王澄。有高名。少所推服。每闻卫玠言。辄欢息绝倒。故时人为之语曰：〗
<br>
<br>　　卫玠谈道。平子绝倒。（○《晋书》卫玠传。《御览》四百九十五。《诗纪》四十四。）
<br>
<br>　　【时人为乐广卫玠语】
<br>
<br>　　〖《白帖》曰：晋乐广。字彦辅。人谓之水镜。女婿卫玠。字叔宝。时号玉人。故时语曰：〗
<br>
<br>　　妇翁冰清。女婿玉润。（○《晋书》卫玠传作议者以为。《白帖》二十。）
<br>
<br>　　【时人为二陆三张语】
<br>
<br>　　〖太平寰宇主曰：冀州信都县三张宅。晋文士张协兄弟三人。喜属文。皆郡人也。语曰：〗
<br>
<br>　　二陆入洛。三张减价。（○太平环宇记六十三。）
<br>
<br>　　【蜀民为何随语】
<br>
<br>　　〖《华阳国志》曰：何随。字季业。蜀郡郫人也。除安汉令。蜀亡去官。时巴土饥荒。所在无谷。送吏行乏。辄取道侧民芋。随以绵系共处。使足所值。民视芋见绵。持绵追还之。终不受。因为语曰：〗
<br>
<br>　　安汉吏取粮。令为之偿。（《御览》或作闻何安汉清民取粮令为之偿。○《华阳国志》十一西州后贤志。《御览》四百二十六、九百七十五。）
<br>
<br>　　【时人为裴秀语】
<br>
<br>　　〖《晋书》曰：秀。字季彦。河东闻喜人。父潜。魏太常。秀有风操。八岁能著文。叔父徽。有声名。秀年十馀岁。有宾客诣徽。出则过秀。时人为之语曰：〗
<br>
<br>　　后进领袖。有裴秀。（○《晋书》裴秀传。《世说》新语识鉴篇、又注。《类聚》十九引王隐《晋书》作时人谣。《御览》四百六十五引王隐《晋书》、四百九二五。《诗纪》四十四作裴秀谣。）
<br>
<br>　　【时人为谢鲲语】
<br>
<br>　　〖《晋书》曰：谢鲲。字幼舆。陈国阳夏人。邻家高氏女。有美色。鲲尝挑之。女投梭。折其两齿。时人为之语曰云云。鲲闻之曰：犹不废我啸歌〗
<br>
<br>　　任达不已。幼舆折齿。（○《晋书》谢鲲传。《御览》三百六十八作谣。《诗纪》四十四作幼舆谣。）
<br>
<br>　　【时人为刘颂语】
<br>
<br>　　〖《晋书》曰：刘颂。字子雅。广陵人。世为名族。雷蒋谷鲁四姓。皆出其下。时人为之语曰：〗
<br>
<br>　　雷蒋谷鲁。刘为最祖。（○《晋书》刘颂传。）
<br>
<br>　　【世为卞氏语】
<br>
<br>　　〖《晋书》曰：卞壶父粹。以清立鉴察称。兄弟六人。并登宰府。世称云云。玄仁。粹字也。〗
<br>
<br>　　卞氏六龙。玄仁无双。（○《晋书》卞壶传。）
<br>
<br>　　【襄阳里人为庞焕语】
<br>
<br>　　〖襄阳耆旧记曰：焕。字世文。晋太康中为牂轲太守。去官还乡里。里人语曰云云。乡里仰其德让。少壮皆代老者担。〗
<br>
<br>　　我家池里。龙种来归。（○襄阳耆旧记一。）
<br>
<br>　　【三魏为刘毅语】
<br>
<br>　　〖《晋书》曰：刘毅。字仲雄。东莱掖人。侨居平阳。太平杜恕请为功。沙汰部吏百馀人。三魏称焉。为之语曰：〗
<br>
<br>　　但闻刘轼曹。不闻杜府君。（○《晋书》刘毅传。《御览》二百六十四引王隐《晋书》。）
<br>
<br>　　【巴蜀为谯登文石张罗语】
<br>
<br>　　〖《华阳国志》曰：永嘉元年三月。关中流民邓定訇氐等掠汉中。巴西太守张燕遣兵围之。氐求救於李雄。夏五月。雄遣李离救定。州军以破。四年。天水文石杀雄。雄太宰李国降梓潼、巴西还属。初。巴西谯登诣镇南请兵。镇南无兵。
<br>
<br>　　表为扬烈将军、梓潼内史。义募三巴蜀汉民为兵。克复州郡。先征宕渠。杀雄巴西太守马脱。还往涪。折冲将军张罗进据犍为之合水。巴蜀为语曰：〗
<br>
<br>　　谯登治涪城。文石在巴西。张罗守合水。巴氐那得前。（○《华阳国志》八大同志。）
<br>
<br>　　【洛中为刘氏兄弟语】
<br>
<br>　　〖《晋书》曰：刘宏。字终嘏。光禄勋。宏兄粹。字纯嘏。侍中宏弟潢。字冲嘏。吏部尚书。并有名中朝。时人语曰：〗
<br>
<br>　　洛中雅雅。有三嘏。（○《晋书》刘惔传。《世说》新语识鉴篇。《御览》四百九十五。《诗纪》四十四作洛中谚。）
<br>
<br>　　【洛中为荀闿语】
<br>
<br>　　〖《晋书》曰：闿。字道明。亦有名称。京都为之语曰：〗
<br>
<br>　　洛中英英。荀道明。（○《晋书》荀闿传。《世说》新语识鉴篇。《御览》四百九十五。《诗纪》四十四作洛中谚。）
<br>
<br>　　【洛中为冯荪语】
<br>
<br>　　〖《世说》曰云云。名荪。是播子。〗
<br>
<br>　　洛中铮铮。冯惠卿。（○《世说》新语赏誉篇。《诗纪》四十四作洛中谚。）
<br>
<br>　　【时人为冯荪邢乔李顺语】
<br>
<br>　　〖《世说》曰：冯荪与邢乔俱司徒李胤外孙。及胤子顺。并知名。时称。〗
<br>
<br>　　冯才清。李才明。纯粹邢。（○《世说》新语赏誉篇。）
<br>
<br>　　【时人为江统语】
<br>
<br>　　〖《晋书》曰：江统。字应元。陈留圉人也。静默有远志。时人为之语曰：〗
<br>
<br>　　嶷然稀言。江应元。（○《晋书》江统传。《御览》四百九十六引文士传。《诗纪》四十四。）
<br>
<br>　　【时人为赵王伦谚】
<br>
<br>　　〖《晋书》曰：赵王伦僣位。诸党皆登卿相。并列大封。其馀同谋者。咸超阶越序。不可胜纪。至於奴卒厮役亦加爵位。每朝会。貂蝉盈坐。时人谚曰：〗
<br>
<br>　　貂不足。狗尾续。（○《晋书》赵王伦传。《白帖》十二、七十。《御览》九十七、四百九十六百八十八。《诗纪》四十四。）
<br>
<br>　　【成都王颖盛时里语】
<br>
<br>　　〖魏略曰：成都王颖伐长沙王乂。募免奴为军。自称四部司马。市郭人素谬。语奴为尚。故里语曰：〗
<br>
<br>　　三部司马阶下兵。四部司马尚长明。欲知太平须石鳖鸣。（○《御览》四百九十五。《诗纪》四十四。）
<br>
<br>　　【成都王颖盛时义募将士谣语】
<br>
<br>　　〖《晋书》曰：留义募将士既久。咸怨思归。或有辄去者。乃题邺城站云。〗
<br>
<br>　　大事解。蚕欲遽。请且归。赴时务。昔以义来。今以义去。若复有急更相语。（○《晋书》成都王颖传。）
<br>
<br>　　【时人为王氏语】
<br>
<br>　　〖《晋书》曰：元帝以王敦为扬州刺史。加广武将军。寻进左将军、都督征讨诸军事、假节。帝初镇江东。威名未著。敦与从弟导，同心翼载。以隆中兴。时人为之语日〗王与马。共天下。（○《晋书》王敦传。《御览》四百九十五引晋中兴书。《诗纪》四十四。）
<br>
<br>　　【时人为邓攸语】
<br>
<br>　　〖《晋书》曰：永嘉末。攸以牛马负妻子而逃。又遇贼掠其牛马。步走担其儿及其弟子绥。度不能两全。乃谓其妻曰：吾弟早死。唯有一息。理不可绝。止应自弃我儿耳。幸而得存。我后当有子。妻泣而从之。乃弃之。攸弃子之后。妻不复孕。卒以无嗣。时人义而哀之。为之语曰云云。弟子绥服攸丧三年。〗
<br>
<br>　　天道无知。使邓伯道无儿。（○《晋书》邓攸传。《白帖》十八。）
<br>
<br>　　【樊氏陂谚】
<br>
<br>　　〖《水经注》曰：湖水枝分。东北为樊氏陂。陂东西十里。南北五里。亦谓之凡亭陂。陂东有樊氏故宅。樊氏既灭。庾氏取其陂。故谚曰：〗
<br>
<br>　　陂汪汪。下田良。樊子失业庾公昌。（○《水经注》淯水注。《后汉书》樊弘传注。《诗纪》四十三作樊氏陂谣。）
<br>
<br>　　【陈武引里语】
<br>
<br>　　〖陈武别传曰：武。胡人。育於临水令陈君。君奇之。起议欲易其故字。武长跪启曰：里语有之云云。往在乡里。久闻故老之说。称汉使苏武执忠守志。意窍慕之。陈氏嘉其志。遂名之曰武。又欲令字仲显。其本是胡人。而石勒、石虎讳胡曰国。故因字之曰国武。〗
<br>
<br>　　都亭鼠。数闻长者语。（○《御览》三百六十三。《十六国春秋》二十二后赵录。）
<br>
<br>　　【时人为权翼苻雅语】
<br>
<br>　　〖秦《书》曰：尚书令苻雅。为人乐施。乞人填门。尝曰：天下物何常。吾今日富后日贫耳。忽一日不施。则意不泰。时人为之语曰：〗
<br>
<br>　　不为权翼富。宁作苻雅贫。（○《御览》四百七十七。广博物志十六引《十六国春秋》前秦录。○杜文澜古谣谚云。按苻秦时有权翼。无权异。《御览》所引有误。）
<br>
<br>　　【石勒时谚】〖王隐《晋书》曰：石勒时有谚云。〗
<br>
<br>　　一杯食。有两匕。石勒死。人不知。（○《御览》七百六十。）
<br>
<br>　　【三秦记引谚】
<br>
<br>　　〖辛氏三秦记曰：敦煌西尽大秦。隔海。心无忧。遇善风。不经三十日得渡。心忧。数年不得渡。谚曰：〗
<br>
<br>　　心无忧患。不经二旬。心若忧患。远离三春。（○《御览》三百七十七、四百六十九。）
<br>
<br>　　【秦雍为辛氏语】
<br>
<br>　　〖崔鸿前凉录曰：辛攀。字怀远。陇西狄道人。父奭。尚书郎。兄鉴、旷。弟宝、迅。皆以才识知名。秦雍为之语曰：〗
<br>
<br>　　五龙一门。金友玉昆。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
