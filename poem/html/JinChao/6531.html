<HTML>
<HEAD>
<TITLE>晋诗 卷19-20 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangQian/">唐前诗选</a> <font color=4C4C4C>&gt;&gt; </font><a href="../../html/JinChao/">晋朝诗选</a> <FONT color=#BCB6A0>&gt;&gt;</font> 晋诗 卷19-20</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>晋诗 卷19-20</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-11&nbsp;&nbsp;文章类别:晋朝诗选&nbsp;&nbsp;阅读次数:<script language=javascript src="../../hits.php?articleid=6531"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'晋诗 卷19-20')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[晋诗 卷19-20]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷十九】
<br>
<br>　　【清商曲辞】
<br>
<br>　　〖清商乐。一曰清乐。清乐者。九代之遗声。其始即相和三调是也。并汉、魏已来旧曲。其辞皆古调。晋马南渡。其音亡散。宋武定关中。收其声伎。南朝文物。斯为最盛焉。后魏孝文宣武。相继南伐。得江左所传旧曲及江南吴歌荆楚西声。总谓之清商。至於殿庭响宴。则兼奏之。隋平陈。文帝听之。善其节奏。曰：此华夏正声也。乃微更损益。以新定律吕。因於太常置清商署以管之。谓之清乐。隋室丧乱。日益沦缺。唐贞观中。用十部乐。清乐亦在焉。至武后长安已后。朝廷不重古曲。工伎废弛於吴音转远矣。曲之存者。仅有子夜、上声、欢闻、前溪、阿子、丁督护、读曲、神弦等曲。俱列於吴声。而西曲则石城乐、乌夜啼、乌栖曲、估客、莫愁、襄阳、江陵、共戏、寿阳等曲。或舞曲。或倚歌。是杂出於荆、郢、樊、邓之间。以其方俗。故谓之西曲。及梁天监中。武帝改西曲。制江南弄为龙笛、采莲、采菱曲。沈约制凤笙等曲。与西曲总列於清商云。《诗纪》云。按清商曲古辞杂出各代。子夜为晋时人。故以系晋。其他如宋碧玉、华山畿、读曲、寿阳乐、齐共戏乐、杨叛儿、梁攀杨枝歌。有世代可考者。各从其世。无可考证。如黄生、黄鹄等曲。并附於晋。从其始也。〗
<br>
<br>　　【吴声歌曲】
<br>
<br>　　【子夜歌四十二首】〖晋、宋、齐辞。〗
<br>
<br>　　〖《唐书》乐志曰：子夜歌者。晋曲也。晋有女子名子夜。造此声。声过哀苦。乐府解题曰：后人更为四时行乐之词。谓之子夜四时歌。又有大子子夜歌、子夜警歌、子夜变歌。皆曲之变也。〗
<br>
<br>　　落日出前门。瞻瞩见子度。冶容多姿鬓。芳香已盈路。（○《乐府诗集》四十四。《诗纪》四十一。）
<br>
<br>　　芳是香所为。冶容不敢当。天不夺人愿。故使侬见郎。（○同上）
<br>
<br>　　宿昔不梳头。丝发被两肩。婉伸郎膝下。（乐府作上。）何处不可怜。（○同上）
<br>
<br>　　自从别欢来。奁器了不开。头乱不敢理。粉拂生黄衣。（○同上）
<br>
<br>　　崎岖相怨慕。始获风云通。玉林（《诗纪》云。一作床。）语石阙。悲思两心同。（《诗纪》云。石阙。汉碑名。○同上）
<br>
<br>　　见娘善（乐府作善。注云。一作善。《诗纪》云。一作喜。）容媚。愿得结金兰。空织无经纬。求区理自难。（○同上）
<br>
<br>　　始欲识郎时。两心望如一。理丝入残机。何悟不成匹。（○同上）
<br>
<br>　　前丝断缠绵。意欲结交情。春蚕易感化。丝子已复生。（○同上）
<br>
<br>　　今日已欢别。合会在何时。明灯照空局。悠然未有期。（○同上）
<br>
<br>　　自从别郎来。何日不咨嗟。黄蘗郁成林。当奈苦心多。（○同上）
<br>
<br>　　高山种芙蓉。复经黄蘗坞。果得一莲时。流离婴辛苦。（○同上）
<br>
<br>　　朝思出前门。暮思还后渚。语笑向谁道。腹中阴忆汝。（○同上）
<br>
<br>　　揽枕北窗卧。郎来就侬嬉。小喜多唐突。相怜能几时。（○同上）
<br>
<br>　　驻箸不能食。蹇蹇步闱里。投琼著局上。终日走博子。（○同上）
<br>
<br>　　郎为傍人取。负侬非一事。摛门不安横。无复相关意。（○同上）
<br>
<br>　　年少当及时。蹉跎日就老。若不信侬语。但看霜下草。（○同上）
<br>
<br>　　绿揽迮题锦。双裙今复开。已许腰中带。谁共解罗衣。（○同上）
<br>
<br>　　常虑有贰意。欢今果不齐。枯鱼就浊水。长与清流乖。（○同上）
<br>
<br>　　欢愁侬亦惨。郎笑我便喜。不见连理树。异根同条起。（○同上）
<br>
<br>　　感欢初殷勤。叹子后辽落。打金侧玳瑁。外艳里怀薄。（○同上）
<br>
<br>　　别后涕流连。相思情悲满。忆子腹糜烂。肝肠尺寸断。（○同上）
<br>
<br>　　道近不得数。遂致盛寒违。不见东流水。何时复西归。（○同上）
<br>
<br>　　谁能思不歌。谁能饥不食。日冥当户倚。惆怅底不忆。（○同上）
<br>
<br>　　揽裙未结带。约眉出前窗。罗裳易飘飏。小开骂春风。（○同上）
<br>
<br>　　举酒待相劝。酒还杯亦空。愿因微觞会。心感色亦同。（○同上）
<br>
<br>　　夜觉百思缠。忧叹涕流襟。徒怀倾筐情。郎谁明侬心。（○同上）
<br>
<br>　　侬年不及时。其於作乖离。素不知浮萍。转动春风移。（○同上）
<br>
<br>　　夜长不得眠。转侧听更鼓。无故欢相逢。使侬肝肠苦。（○同上）
<br>
<br>　　欢从何处来。端然有忧色。三唤不一应。有何比松柏。（○同上）
<br>
<br>　　念爱情慊慊。倾倒无所惜。重帘持自鄣。谁知许厚薄。（○同上）
<br>
<br>　　气清明月朗。夜与君共嬉。郎歌妙意曲。侬亦吐芳词。（○同上）
<br>
<br>　　惊风急素柯。白日渐微濛。郎怀幽闺性。侬亦恃春容。（○同上）
<br>
<br>　　夜长不得眠。明月何灼灼。想闻散唤声。虚应空中诺。（○同上）
<br>
<br>　　人各既畴匹。我志独乖违。风吹冬帘起。许时寒薄飞。（○同上）
<br>
<br>　　我念欢的的。子行由豫情。雾露隐芙蓉。见莲不分明。（○同上）
<br>
<br>　　侬作北辰星。千年无转移。欢行白日心。朝东暮还西。（○同上）
<br>
<br>　　怜欢好情怀。移居作乡里。桐树生门前。出入见梧子。（○同上）
<br>
<br>　　遣信欢不来。自往复不出。金桐作芙蓉。莲子何能实。（乐府作贵。○同上）
<br>
<br>　　初时非不密。其后日不如。回头批栉脱。转觉薄志疏。（○同上）
<br>
<br>　　寝食不相忘。同坐复俱起。玉藕金芙蓉。无称我莲子。（○同上）
<br>
<br>　　恃爱如欲进。含羞未肯前。朱口发艳歌。玉指弄娇弦。（《诗纪》云。亦见子夜惊歌。○同上）
<br>
<br>　　朝日照绮钱。光风动纨素。巧笑倩两犀。美目扬双蛾。（○同上）
<br>
<br>　　【子夜四时歌七十五首】〖晋、宋、齐辞〗
<br>
<br>　　【春歌二十首】
<br>
<br>　　春风动春心。流目瞩山林。山林多奇采。阳鸟吐清音。（○《乐府诗集》四十四。《诗纪》四十一。）
<br>
<br>　　绿荑带长路。丹椒重紫荆。流吹出郊外。共欢弄春英。（○同上）
<br>
<br>　　光风流月初。新林锦花舒。情人戏春月。窈窕曳罗裾。（○同上）
<br>
<br>　　妖冶颜荡骀。景色复多媚。温风入南牖。织妇怀春意。（○同上）
<br>
<br>　　碧楼冥初月。罗绮垂新风。含春未及歌。桂酒发清容。（○同上）
<br>
<br>　　杜鹃竹里鸣。梅花落满道。燕女游春月。罗裳曳芳草。（○同上）
<br>
<br>　　朱光照绿苑。丹华粲罗星。那能闺中绣。独无怀春情。（○同上）
<br>
<br>　　鲜云媚朱景。芳风散林花。佳人步春苑。绣带飞纷葩。（○同上）
<br>
<br>　　罗裳迮红袖。玉钗明月珰。冶游步春露。艳觅同心郎。（○同上）
<br>
<br>　　春林花多媚。春鸟意多哀。春风复多情。吹我罗裳开。（○同上）
<br>
<br>　　新燕弄初调。杜鹃竞晨鸣。画眉忘注口。游步散春情。（○同上）
<br>
<br>　　梅花落已尽。柳花随风散。叹我当春年。无人相要唤。（○同上）
<br>
<br>　　昔别雁集渚。今还燕巢梁。敢辞岁月久。但使逢春阳。（○同上）
<br>
<br>　　春园花就黄。阳池水方渌。酌酒初满杯。调弦始成曲。（○同上）
<br>
<br>　　娉婷扬袖舞。阿那曲身轻。照灼兰光在。容冶春风生。（○同上）
<br>
<br>　　阿那曜姿舞。逶迤唱新歌。翠衣发华洛。回情一见过。（○同上）
<br>
<br>　　明月照桂林。初花锦绣色。谁能不相思。独在机中织。（○玉台新咏十。《乐府诗集》四十四。）
<br>
<br>　　崎岖与时竞。不复自顾虑。春风振荣林。常恐华落去。（○《乐府诗集》四十四。）
<br>
<br>　　思见春花月。含笑当道路。逢侬多欲擿。可怜持自娱。（○同上）
<br>
<br>　　自从别欢后。叹昔不绝响。黄蘗向春生。苦心随日长。（○同上）
<br>
<br>　　【夏歌二十首】
<br>
<br>　　高堂不作壁。招取四面风。吹欢罗裳开。动侬含笑容。（○《乐府诗集》四十四。《诗纪》四十一。）
<br>
<br>　　反覆华簟上。屏帐了不施。郎君未可前。待我整容仪。（○同上）
<br>
<br>　　开春初无欢。秋冬更增凄。共戏炎暑月。还觉两情谐。（○同上）
<br>
<br>　　春别犹春恋。夏还情更久。罗帐为谁褰。双枕何时有。（○同上）
<br>
<br>　　叠扇放床上。企想远风来。轻袖拂华妆。窈窕登高台。（○同上）
<br>
<br>　　含桃已中食。郎赠合欢扇。深感同心意。兰室期相见。（○同上）
<br>
<br>　　田蚕事已毕。思妇犹苦身。当暑理絺服。持寄与行人。（○同上）
<br>
<br>　　朝登凉台上。夕宿兰池里。乘风采芙蓉。夜夜得莲子。（○同上）
<br>
<br>　　暑盛静无风。夏云薄暮起。携手密叶下。浮瓜沈朱李。（○同上）
<br>
<br>　　郁蒸仲暑月。长啸北湖边。芙蓉始结叶。抛艳未成莲。（○玉台新咏十。《乐府诗集》四十四。）
<br>
<br>　　适见载青幡。三春已复倾。林鹊改初调。林中夏蝉鸣。（○《乐府诗集》四十四。《诗纪》四十一。）
<br>
<br>　　春桃初发红。惜色恐侬擿。朱夏花落去。谁复相寻觅。（○同上）
<br>
<br>　　昔别春风起。今还夏云浮。路遥日月促。非是我淹留。（○同上）
<br>
<br>　　青荷盖渌水。芙蓉葩红鲜。郎见欲采我。我心欲怀莲。（○同上）
<br>
<br>　　四周芙蓉池。朱堂敞无壁。珍簟镂玉床。缱绻任怀适。（○同上）
<br>
<br>　　赫赫盛阳月。无侬不握扇。窈窕瑶台女。冶游戏凉殿。（○同上）
<br>
<br>　　春倾桑叶尽。夏开蚕务毕。昼夜理机丝。知欲早成匹。（○同上）
<br>
<br>　　情知三夏热。今日偏独甚。香巾拂玉席。共郎登楼寝。（○同上）
<br>
<br>　　轻衣不重彩。飚风故不凉。三伏何时过。许侬红粉妆。（○同上）
<br>
<br>　　盛暑非游节。百虑相缠绵。泛舟芙蓉湖。散思莲子间。（○同上）
<br>
<br>　　【秋歌十八首】
<br>
<br>　　风清觉时凉。明月天色高。佳人理寒服。万结砧杵劳。（○《乐府诗集》四十四。《诗纪》四十一。）
<br>
<br>　　清露凝如玉。凉风中夜发。情人不还卧。冶游步明月。（○同上）
<br>
<br>　　鸿雁搴南去。乳燕指北飞。征人难为思。愿逐秋风归。（○同上）
<br>
<br>　　开窗秋月光。灭烛解罗裳。含笑帷幌里。举体兰蕙香。（○同上）
<br>
<br>　　适忆三阳初。今已九秋暮。追逐泰始乐。不觉华年度。（○同上）
<br>
<br>　　飘飘初秋夕。明月耀秋辉。握腕同游戏。庭含媚素归。（○同上）
<br>
<br>　　秋夜凉风起。天高星月明。兰房竞妆饰。绮帐待双情。（○同上）
<br>
<br>　　凉风开窗寝。斜月垂光照。中宵无人语。罗幌有双笑。（○同上）
<br>
<br>　　金风扇素节。玉露凝成霜。登高去来雁。惆怅客心伤。（○同上）
<br>
<br>　　草木不常荣。憔悴为秋霜。今遇泰始世。年逢九春阳。（○同上）
<br>
<br>　　自从别欢来。何日不相思。常恐秋叶零。无复莲条时。（○同上）
<br>
<br>　　掘作九州池。尽是大宅里。处处种芙蓉。婉转得莲子。（○同上）
<br>
<br>　　初寒八九月。独缠自络丝。寒衣尚未了。郎唤侬底为。（○同上）
<br>
<br>　　秋爱两两雁。春感双双燕。兰鹰接野鸡。雉落谁当见。（○同上）
<br>
<br>　　仰头看桐树。桐花特可怜。愿天无霜雪。梧子解千年。（○同上）
<br>
<br>　　白露朝夕生。秋风凄长夜。忆郎须寒服。乘月捣白素。（○同上）
<br>
<br>　　秋风入窗里。罗帐起飘飏。仰头看明月。寄情千里光。（○玉台新咏十。《乐府诗集》四十四。《诗纪》四十一。）
<br>
<br>　　别在三阳初。望远九秋暮。恶见东流水。终年不西顾。（○《乐府诗集》四十四。《诗纪》四十一。）
<br>
<br>　　【冬歌十七首】
<br>
<br>　　渊冰厚三尺。素雪覆千里。我心如松柏。君情复何似。（○玉台新咏十。《乐府诗集》四十四。《诗纪》四十一。）
<br>
<br>　　途涩无人行。冒寒往相觅。若不信侬时。但看雪上迹。（○《乐府诗集》四十四。《诗纪》四十一。）
<br>
<br>　　寒鸟依高树。枯林鸣悲风。为欢憔悴尽。那得好颜容。（○同上）
<br>
<br>　　夜半冒霜来。见我辄怨唱。怀冰暗中倚。已寒不蒙亮。（○同上）
<br>
<br>　　蹑履步荒林。萧索悲人情。一唱泰始乐。枯草衔花生。（○同上）
<br>
<br>　　昔别春草绿。今还墀雪盈。谁知相思老。玄鬓白发生。（○同上）
<br>
<br>　　寒云浮天凝。积雪冰川波。连山结玉严。修庭振琼柯。（○同上）
<br>
<br>　　炭垆却夜寒。重袍坐叠褥。与郎对华榻。弦歌秉兰烛。（○同上）
<br>
<br>　　天寒岁欲暮。朔风舞飞雪。怀人重衾寝。故有三夏热。（○同上）
<br>
<br>　　冬林叶落尽。逢春已复曜。葵藿生谷底。倾心不蒙照。（○同上）
<br>
<br>　　朔风洒霰雨。绿池莲水结。愿欢攘皓腕。共弄初落雪。（○同上）
<br>
<br>　　严霜白草木。寒风昼夜起。感时为欢叹。霜鬓不可视。（○同上）
<br>
<br>　　何处结同心。西陵柏树下。晃荡无四壁。严霜冻杀我。（○同上）
<br>
<br>　　白雪停阴冈。丹华耀阳林。何必丝与竹。山水有清音。（○同上）
<br>
<br>　　未尝经辛苦。无故强相矜。欲知千里寒。但看井水冰。（○同上）
<br>
<br>　　果欲结金兰。但看松柏林。经霜不堕地。岁寒无异心。（《诗纪》云。此首一作梁武作。○同上）
<br>
<br>　　适见三阳日。寒蝉已复鸣。感时为欢叹。白发绿鬓生。（○同上）
<br>
<br>　　【大子夜歌二首】
<br>
<br>　　歌谣数百种。子夜最可怜。慷慨吐清音。明转出天然。（○《乐府诗集》四十五。《诗纪》四十一。）
<br>
<br>　　丝竹发歌响。假器扬清音。不知歌谣妙。声势出口心。（○同上）
<br>
<br>　　【子夜警歌二首】
<br>
<br>　　镂椀传绿酒。雕炉薰紫烟。谁知苦寒调。共作白雪弦。（○《乐府诗集》四十五。《诗纪》四十一。）
<br>
<br>　　恃爱如欲进。含羞出不前。朱口发艳歌。玉指弄娇弦。（○同上）
<br>
<br>　　【子夜变歌三首】
<br>
<br>　　〖《宋书》乐志曰：六变诸曲。皆因事制歌。古今乐录曰：子夜变歌。前作持子送。后作欢娱我送。子夜警歌无送声。仍作变。故呼为双头。谓六变之首也。〗
<br>
<br>　　人传欢负情。我自未尝见。三更开门去。始知子夜变。（○《乐府诗集》四十五。《诗纪》四十一。）
<br>
<br>　　岁月如流迈。春尽秋已至。荧荧条上花。零落何乃驶。（○同上）
<br>
<br>　　岁月如流迈。行已及素秋。蟋蟀吟堂前。惆怅使侬愁。（○同上）
<br>
<br>　　【上声歌八首】〖晋、宋、齐辞。〗
<br>
<br>　　〖古今乐录曰：上声歌者。此因上声促柱得名。或用一调。或用无调名。如古歌辞所言。谓哀思之音不及中和。梁武因之改辞。无复雅句。〗
<br>
<br>　　侬本是萧草。持作兰桂名。芬芳顿交盛。感郎为上声。（○《乐府诗集》四十五。《诗纪》四十一。）
<br>
<br>　　郎作上声曲。柱促使弦哀。譬如秋风急。触遇伤侬怀。（○同上）
<br>
<br>　　初歌子夜曲。改调促鸣筝。四座暂寂静。听我歌上声。（○同上）
<br>
<br>　　三鼓染乌头。闻鼓白门里。揽裳抱履走。保冥不轻纪。（○同上）
<br>
<br>　　三月寒暖适。杨柳可藏雀。未言涕交零。如何见君隔。（○同上）
<br>
<br>　　新衫绣两裆。迮著罗裙里。行步动微尘。罗裙随风起。（○玉台新咏十。《乐府诗集》四十五。《诗纪》四十一。）
<br>
<br>　　裲裆与郎著。反绣持贮里。汗汗莫溅浣。持许相存在。（○《乐府诗集》四十五。《诗纪》四十一。）
<br>
<br>　　春月<日耍>何太。生裙迮罗袜。暧暧日欲冥。从侬门前过。（○同上）
<br>
<br>　　【欢闻歌】
<br>
<br>　　〖古今乐录曰：欢闻歌者。晋穆帝升平初。歌毕辄呼欢闻不。以为送乐。后因此为曲名。今世用莎持乙子代之。语稍讹异也。〗
<br>
<br>　　遥遥天无柱。流漂萍无根。单身如荧火。持底报郎恩。（○玉台新咏十。《乐府诗集》四十五。《诗纪》四十一。）
<br>
<br>　　【欢闻变歌六首】
<br>
<br>　　〖古今乐录曰：欢变歌者。晋穆帝升平中。童子辈忽歌於道曰：阿子闻。曲终辄云阿子汝闻不。无几而穆帝崩。褚太后哭阿子汝闻不。声既凄苦。因以名之。〗
<br>
<br>　　金瓦九重墙。玉壁珊瑚柱。中夜来相寻。唤欢闻不顾。（○《乐府诗集》四十五。《诗纪》四十一。）
<br>
<br>　　欢来不徐徐。阳窗都锐户。耶尚未眠。肝心如椎橹。（○同上）
<br>
<br>　　张罾不得鱼。不橹罾空归。君非鸬鹚鸟。底为守空池。（○同上）
<br>
<br>　　刻木作班鹪。有翅不能飞。摇著帆樯上。望见千里矶。（○同上）
<br>
<br>　　锲臂饮清血。牛羊持祭天。没命成灰土。终不罢相怜。（○同上）
<br>
<br>　　驶风何曜曜。帆上牛渚矶。帆作繖子张。船如侣马驰。（○同上）
<br>
<br>　　【前溪歌七首】
<br>
<br>　　〖《宋书》乐志曰：前溪歌者。晋车骑将军沈玩所制。郗昂乐府解题曰：前溪。舞曲也。〗
<br>
<br>　　忧思出门倚。逢郎前溪度。莫作流水心。引新都舍故。（○《乐府诗集》四十五。《诗纪》四十一。）
<br>
<br>　　为家不凿井。担瓶下前溪。开穿乱漫下。但闻林鸟啼。（○同上）
<br>
<br>　　逍遥独桑头。北望东武亭。黄瓜被山侧。春风感郎情。（○同上）
<br>
<br>　　黄葛生烂熳。谁能断葛根。宁断娇儿乳。不断郎殷勤。（○同上）
<br>
<br>　　黄葛结蒙笼。生在洛溪边。花落逐水去。何当顺流还。还亦不复鲜。（玉台末一句。○玉台新咏十。《乐府诗集》四十五。《诗纪》四十一。）
<br>
<br>　　逍遥独桑头。东北广无亲。黄瓜是小草。春风何足叹。忆汝涕交零。（○同上）
<br>
<br>　　前溪沧浪映。通波澄渌清。声弦传不绝。千载寄汝名。永兴天地并。（○同上）
<br>
<br>　　【阿子歌三首】
<br>
<br>　　〖《宋书》乐志曰：阿子歌者。亦因升平初歌云。阿子汝闻不。后人演其声为阿子、欢闻二曲。乐苑曰：嘉兴人养鸭儿。鸭儿既死。因有此歌。未知孰是。〗
<br>
<br>　　阿子复阿子。念汝好颜容。风流世希有。窈窕无人双。（○《乐府诗集》四十五。《诗纪》四十一。）
<br>
<br>　　春月故鸭啼。独雄颠倒落。工知悦弦死。故来相寻博。（○同上）
<br>
<br>　　野田草欲尽。东流水又暴。念我双飞凫。饥渴常不饱。（○同上）
<br>
<br>　　【团扇郎六首】
<br>
<br>　　〖古今乐录曰：团扇郎歌者。晋中书令王珉捉白团扇。与嫂婢谢芳姿有爱。情好甚笃。嫂捶挞婢过苦。王东亭闻而止之。芳姿素善歌。嫂令歌一曲。当赦之。应声歌曰：白团扇。辛苦五流连。是郎眼所见。珉闻更问之。汝歌何遗。芳姿即改云。白团扇。憔悴非昔容。羞与郎相见。后人因而歌之。〗
<br>
<br>　　七宝画团扇。灿烂明月光。饷郎却暄暑。相忆莫相忘。（○玉台新咏十作桃叶答王团扇歌。《乐府诗集》四十五。《诗纪》四十一。）
<br>
<br>　　青青林中竹。可作白团扇。动摇郎玉手。因风托方便。（○玉台新咏十作桃叶答王团扇歌。《乐府诗集》四十五。《诗纪》四十一。）
<br>
<br>　　犊车薄不乘。步行耀玉颜。逢侬都共语。起欲著夜半。（○《乐府诗集》四十五。《诗纪》四十一。）
<br>
<br>　　团扇薄不摇。窈窕摇蒲葵。相怜中道罢。定是阿谁非。（○同上）
<br>
<br>　　御路薄不行。窈窕决横塘。团扇鄣白日。面作芙蓉光。（○同上）
<br>
<br>　　白练薄不著。趣欲著锦衣。异色都言好。清白为谁施。（○同上）
<br>
<br>　　【同前】
<br>
<br>　　团扇复团扇。诗许自遮面。憔悴无复理。羞与郎相见。（○玉台新咏十作桃叶答王团扇歌。《诗纪》四十一。《乐府诗集》四十五。）
<br>
<br>　　【七日夜女郎歌九首】
<br>
<br>　　三春怨离泣。九秋欣期歌。驾鸾行日时。月明济长河。（○《乐府诗集》四十五。《诗纪》四十一。）
<br>
<br>　　长河起秋云。汉渚风凉发。含欣出霄路。可笑向明月。（○同上）
<br>
<br>　　金风起汉曲。素月明河边。七章未成匹。飞燕（乐府云。一作鸾。《诗纪》同。）起长川。（○同上）
<br>
<br>　　春离隔寒暑。明秋暂一会。两叹别日长。双情苦（乐府作若。）饥渴。（○同上）
<br>
<br>　　婉娈不终夕。一别周年期。桑蚕不作茧。昼夜长悬丝。（○同上）
<br>
<br>　　灵匹怨离处。索居隔长河。玄云不应雷。是侬啼叹歌。（○同上）
<br>
<br>　　振玉下金阶。拭眼瞩星兰。惆怅登云轺。悲恨两情殚。（○同上）
<br>
<br>　　风骖不驾缨。翼人立中庭。箫管且停吹。展我叙离情。（○同上）
<br>
<br>　　紫霞烟翠盖。斜月照绮窗。衔悲握离袂。易尔还年容。（○同上）
<br>
<br>　　【长史变歌三首】
<br>
<br>　　〖《宋书》乐志曰：长史变歌者。晋司徒左长史王廞临败所制也。〗
<br>
<br>　　出侬吴昌门。清水绿碧色。徘徊戎马间。求罢不能得。（○《乐府诗集》四十五。《诗纪》四十一。）
<br>
<br>　　日和狂风扇。心故清白节。朱门前世荣。千载表忠烈。（○同上）
<br>
<br>　　朱桂结贞根。芬芳溢帝庭。陵霜不改色。枝叶永流荣。（○同上）
<br>
<br>　　【黄生曲三首】
<br>
<br>　　黄生无诚信。冥强将侬期。通夕出门望。至晚竟不来。（○《乐府诗集》四十五。《诗纪》四十一。）
<br>
<br>　　崔子信桑条。馁去多馁还。为欢复摧折。命生丝发间。（○同上）
<br>
<br>　　松柏叶青倩。石榴花葳蕤。迮置前后事。欢今定怜谁。（○同上）
<br>
<br>　　【黄鹄曲四首】
<br>
<br>　　〖《列女传》曰：鲁陶婴者。鲁陶明之女也。少寡。养幼孤。无强昆弟。鲁人或闻其义将求焉。婴乃作歌。明己之不更二庭也。鲁人闻之。不敢复求。按黄鹄本汉横吹曲名。〗
<br>
<br>　　黄鹄参天飞。半道郁徘徊。腹中车轮转。君知思忆谁。（○《乐府诗集》四十五。《诗纪》四十一。）
<br>
<br>　　黄鹄参天飞。半道还哀鸣。三年失群侣。生离伤人情。（○同上）
<br>
<br>　　黄鹄参天飞。凝翮争风回。高翔入率阙。时复乘云颓。（○同上）
<br>
<br>　　黄鹄参天飞。半道还后渚。欲飞复不飞。悲鸣觅群侣。（○同上○逯案。此歌似为汉代佚篇。）
<br>
<br>　　【桃叶歌三首】
<br>
<br>　　〖古今乐录曰：桃叶歌者。晋王子敬之所作也。桃叶。子敬妾名。缘於笃爱。所以歌之。〗
<br>
<br>　　桃叶映红枝。无风自婀娜。春花映何限。感郎独采我（○《乐府诗集》四十五。《诗纪》四十一。）
<br>
<br>　　桃叶复桃叶。桃树连桃根。相怜两乐事。独使我殷勤。（○玉台新咏十作王献之情人桃叶歌。《乐府诗集》四十五。）
<br>
<br>　　桃叶复桃叶。渡江不用楫。但渡无所苦。我自来迎接。（玉台作迎接汝。乐府云。一作我自迎接汝。《诗纪》同。○玉台新咏十。《乐府诗集》四十五）
<br>
<br>　　【同前】
<br>
<br>　　桃叶复桃叶。渡江不待橹。风波了无常。没命江南渡。（《诗纪》云。彤管新编作桃叶。○《乐府诗集》四十五。《诗纪》四十一。）
<br>
<br>　　【长乐佳七首】
<br>
<br>　　小庭春映日。四角佩琳琅。玉枕龙须席。郎瞑首何当。（○《乐府诗集》四十五。《诗纪》四十一。）
<br>
<br>　　雎鸠不集林。体洁好清流。贞节曜奇世。长乐戏汀洲。（○同上）
<br>
<br>　　鸳鸯翻碧树。皆以戏兰渚。寝食不相离。长莫过时许。（○同上）
<br>
<br>　　比翼交颈游。千载不相离。偕情欣欢念。长乐佳。（○同上）
<br>
<br>　　欲知长乐佳。中陵罗淑女。媚兰双情谐。（○同上）
<br>
<br>　　欲知长乐佳。中陵罗雎鸠。美死两心齐。（○同上）
<br>
<br>　　欲知长乐佳。中陵罗背林。前溪长相随。（○同上）
<br>
<br>　　【同前】
<br>
<br>　　红罗复斗帐。四角垂珠珰。玉枕龙须席。郎眠何处床。（○玉台新咏十。《乐府诗集》四十五。《诗纪》四十一。）
<br>
<br>　　【欢好曲三首】
<br>
<br>　　淑女总角时。唤作小姑子。容艳初春花。人见谁不爱。（○《乐府诗集》四十五《诗纪》四十一。）
<br>
<br>　　窈窕上头欢。那得及破瓜。但看脱叶莲。何如芙蓉花。（○同上）
<br>
<br>　　逶迤总角年。华艳星间月。遥见情倾处。不觉喉中哕。（○《乐府诗集》四十五。古乐府六。《诗纪》四十一。）
<br>
<br>　　【懊侬歌十四首】
<br>
<br>　　〖古今乐录曰：懊侬歌者。晋石崇绿珠所作。唯丝布涩难缝一曲而已。后皆隆安初民间讹谣之曲。〗
<br>
<br>　　丝布涩难缝。令侬十指穿。黄牛细犊车。游戏出孟津。（○《乐府诗集》四十五。《诗纪》四十一。）
<br>
<br>　　江中白布帆。乌布礼中帷。潭如陌上鼓。许是侬欢归。（○同上）
<br>
<br>　　江陵去扬州。三千三百里。已行一千三。所有二千在。（○同上）
<br>
<br>　　寡妇哭城颓。此情非虚假。相乐不相得。抱恨黄泉下。（○同上）
<br>
<br>　　内心百际起。外形空殷勤。既就颓城感。敢言浮花言。（○同上）
<br>
<br>　　我与欢相怜。约誓底言者。常叹负情人。郎今果成诈。（○同上）
<br>
<br>　　我有一所欢。安在深阖里。桐树不结花。何有得梧子。（○同上）
<br>
<br>　　长樯铁鹿子。布帆阿那起。诧侬安在间。一去三千里。（○同上）
<br>
<br>　　暂薄牛渚矶。欢不下延板。水深沾侬衣。白黑何在浣。（○同上）
<br>
<br>　　爱子好情怀。倾家料理乱。揽裳未结带。落托行人断。（○同上）
<br>
<br>　　月落天欲曙。能得几时眠。凄凄下床去。侬病不能言。（○同上）
<br>
<br>　　发乱谁料理。托侬言相思。还君华艳去。催送实情来。（○同上）
<br>
<br>　　山头草。欢少四面风。趋使侬颠倒。（○同上）
<br>
<br>　　懊恼奈何许。夜闻家中论。不得侬与汝。（○同上）
<br>
<br>　　【神弦歌十一首】
<br>
<br>　　〖古今乐录曰：神弦歌十一曲。一曰宿阿。二曰道君。三曰圣郎。四曰娇女。五曰白石郎。六曰清溪小姑。七曰湖就姑。八曰姑恩。九曰采菱童。十曰明下童。十一曰同生。〗
<br>
<br>　　【宿阿曲】
<br>
<br>　　苏林开天门。赵尊闭地户。神灵亦道同。真官今来下。（○《乐府诗集》四十七。《诗纪》四十一。）
<br>
<br>　　【道君曲】
<br>
<br>　　中庭有树自语。梧桐推枝布叶（○同上）
<br>
<br>　　【圣郎曲】
<br>
<br>　　左亦不佯佯。右亦不翼翼。仙人在郎傍。玉女在郎侧。酒无沙糖味。为他通颜色。（○同上）
<br>
<br>　　【娇女诗】〖二曲〗
<br>
<br>　　北游临河海。遥望中菰菱。芙蓉发盛华。渌水清且澄。弦歌奏声节。仿佛有馀音。
<br>
<br>　　蹀躞越桥上。河水东西流。上有神仙居。下有西流鱼。行不独自去。三三两两俱。（○《乐府诗集》四十七。《诗纪》四十一。）
<br>
<br>　　【白石郎曲】〖二曲〗
<br>
<br>　　白石郎。临江居。前导江伯后从鱼。
<br>
<br>　　积石如玉。列松如翠。郎艳得绝。世无其二。（《诗纪》无其二二字。○《乐府诗集》四十七。《诗纪》四十一。）
<br>
<br>　　【青溪小姑曲】
<br>
<br>　　〖按干宝《搜神记》曰：广陵蒋子文。尝为秣陵尉。因击贼伤而死。吴孙权时。封中都侯。立庙钟山。《异苑》曰：青溪小姑。蒋侯第三妹也。〗
<br>
<br>　　开门白水。侧近桥梁。小姑所居。独处无郎。（○《乐府诗集》四十七。《诗纪》四十一。）
<br>
<br>　　【湖就姑曲】〖二曲〗
<br>
<br>　　赤山湖就头。孟阳二三月。绿蔽贲荇薮。湖就赤山矶。大姑大湖东。仲姑居湖西。（○《乐府诗集》四十七。《诗纪》四十一。）
<br>
<br>　　【姑恩曲】〖二曲〗
<br>
<br>　　明姑遵八风。蕃谒云日中。前导陆离兽后从。朱鸟麟凤凰。
<br>
<br>　　苕苕山头柏。冬夏叶不衰。独当被天恩。枝叶华葳蕤。（○《乐府诗集》四十七。《诗纪》四十一。）
<br>
<br>　　【采莲童曲】〖二曲〗
<br>
<br>　　泛舟采菱叶。过摘芙蓉花。扣楫命童侣。齐声采莲歌。
<br>
<br>　　东湖扶菰童。西湖采菱芰。不持歌作乐。为持解愁思。（○《乐府诗集》四十七。《诗纪》四十一。）
<br>
<br>　　【明下童曲】〖二曲〗
<br>
<br>　　走马上前阪。石子弹马蹄。不惜弹马蹄。但惜马上儿。
<br>
<br>　　陈孔骄赭白。陆郎乘班骓。徘徊射堂头。望门不欲归。（○《乐府诗集》四十七。《诗纪》四十一。）
<br>
<br>　　【同生曲】〖二曲〗
<br>
<br>　　人生不满百。常抱千岁忧。早知人命促。秉烛夜行游。
<br>
<br>　　岁月如流迈。行已及素秋。蟋蟀鸣空堂。感怅令人忧。（○《乐府诗集》四十七。《诗纪》四十一。○逯按。子夜变歌第三首与此同。惟令人作令侬。此袭用文士之作。）
<br>
<br>　　【西曲歌】
<br>
<br>　　【三洲歌】〖三曲〗
<br>
<br>　　〖《唐书》乐志曰：三洲。商人歌也。古今乐录曰：三洲歌者。商客车数游巴陵三江口往还。因共作此歌。其旧辞云。啼将别共来。梁武帝问法云。闻法师善解音律。此歌何如。法云曰：应欢会而有别离啼将别。可改为欢将乐。故其歌和云。三洲断江口。水从窈窕河。傍流欢将乐。共来长相思。〗
<br>
<br>　　送欢板桥湾。相待三山头。遥见千幅帆。知是逐风流。
<br>
<br>　　风流不暂停。三山隐行舟。愿作比目鱼。随欢千里游。
<br>
<br>　　湘东醽醁酒。广州龙头铛。玉樽金镂椀。与郎双杯行。（○《乐府诗集》四十八。《诗纪》四十二。）
<br>
<br>　　【采桑度】〖七曲〗
<br>
<br>　　〖采桑度一曰采桑。《唐书》乐志曰：采桑因三洲曲而生此声苑也。采桑度。梁时作。水经曰：河水过屈县西南为采桑津。春秋僖公八年。晋里克败狄于采桑。是也。按古今乐录曰：采桑度。旧舞十六人。梁八人。即非梁时作矣。〗
<br>
<br>　　蚕生春三月。春桑正含绿。女儿采春桑。歌吹当春曲。
<br>
<br>　　冶游采桑女。尽有芳春色。姿容应春媚。粉黛不加饰。
<br>
<br>　　系条采春桑。采叶何纷纷。采桑不装钩。牵坏紫罗裙。
<br>
<br>　　语欢稍养蚕。一头养百塸。奈当黑瘦尽。桑叶常不周。
<br>
<br>　　春月采桑时。林下与欢俱。养蚕不满晨。那得罗绣褚。
<br>
<br>　　采桑盛阳月。绿叶何翩翩。攀条上树表。牵坏紫罗裙。
<br>
<br>　　伪蚕化作茧。烂熳不成丝。徒劳无所获。养蚕持底为。（○《乐府诗集》四十八。《诗纪》四十二。）
<br>
<br>　　【江陵乐】〖四曲〗
<br>
<br>　　〖古今乐录曰：江陵乐。旧舞十六人。梁八人。〗
<br>
<br>　　不复蹋踶人。踶地地欲穿。盆隘欢绳断。蹋坏绛罗裙。
<br>
<br>　　不复出场戏。踶场生青草。试作两三回。踶场方就好。
<br>
<br>　　阳春二三月。相将蹋百草。逢人驻上看。扬声皆言好。
<br>
<br>　　暂出后园看。见花多忆子。乌鸟双双飞。侬欢今何在。（○《乐府诗集》四十九。《诗纪》四十二。）
<br>
<br>　　【青阳度】〖三曲〗
<br>
<br>　　〖古今乐录曰：青阳度。倚歌。凡倚歌悉用铃鼓。无弦有吹。〗
<br>
<br>　　隐机倚不织。寻得烂熳丝。成匹郎莫断。忆侬经绞时。
<br>
<br>　　碧玉捣衣砧。七宝金莲杵。高举徐徐下。轻捣只为汝。
<br>
<br>　　青荷盖绿水。芙蓉披红鲜。下有并根藕。上生并头莲。（乐府作目连。○《乐府诗集》四十九。《诗纪》四十二。又玉台新咏十引末一曲作青阳歌。）
<br>
<br>　　【青骢白马】〖八曲〗
<br>
<br>　　〖古今乐录曰：青骢白马，旧舞十六人。〗
<br>
<br>　　青骢白马紫丝缰，可怜石桥根柏梁。
<br>
<br>　　汝忽千里去无常，愿得到头还故乡。
<br>
<br>　　系马可怜著长松，游戏徘徊五湖中。
<br>
<br>　　借问湖中采菱妇，莲子青荷可得否。
<br>
<br>　　可怜白马高缠騣，著地踯躅多徘徊。
<br>
<br>　　问君可怜六萌车，迎取窈窕西曲娘。
<br>
<br>　　问君可怜下都去，何得见君复西归。
<br>
<br>　　齐唱可怜使人惑，昼夜怀欢何时忘。（○《乐府诗集》四十九。《诗纪》四十二。○逯案。可怜白马曲以下。皆无韵歌词。）
<br>
<br>　　【安东平五曲】
<br>
<br>　　〖古今乐录曰：安东平。旧舞十六人。梁八人。〗
<br>
<br>　　凄凄烈烈。北风为雪。船道不通。步道断绝。
<br>
<br>　　吴中细布。阔幅长度。我有一端。与郎袴。
<br>
<br>　　微物虽轻。拙手所作。馀有三丈。为郎别厝。
<br>
<br>　　制为轻巾。以奉故人。不持作好。与郎拭尘。
<br>
<br>　　东平刘生。复感人情。与郎相知。当解千龄。（○《乐府诗集》四十九。《诗纪》四十二。）
<br>
<br>　　【女儿子】〖二曲〗
<br>
<br>　　〖古今乐录曰：女儿子。倚歌也。〗
<br>
<br>　　巴东三峡猿鸣悲。夜鸣三声泪沾衣。
<br>
<br>　　我欲上蜀蜀水难。蹋蹀珂头腰环环。（○《乐府诗集》四十九。《诗纪》四十二。）
<br>
<br>　　【来罗】〖四曲〗
<br>
<br>　　〖古今乐录曰：倚歌也。〗
<br>
<br>　　郁金黄花标。下有同心草。草生日已长。人生日就老。
<br>
<br>　　君子防示然。莫近嫌疑边。瓜田不蹑履。李下不正冠。
<br>
<br>　　故人何怨新。切少必求多。此事何足道。听我歌来罗。
<br>
<br>　　白头不忍死。心愁皆敖然。游戏泰始世。一日当千年。（○《乐府诗集》四十九。《诗纪》四十二。）
<br>
<br>　　【那呵滩】〖六曲〗
<br>
<br>　　〖古今乐录曰：那呵滩。旧舞十六人。梁八人。其和云途。郎去何当还。多叙江陵及扬州事。那呵。盖滩名也。〗
<br>
<br>　　我去只如还。终不在道边。我若在道边。良信寄书还。
<br>
<br>　　沿江引百丈。一濡多一艇。水上郎担篙。何时至江陵。
<br>
<br>　　江陵三千三。何足特作远。书疏数知闻。莫令信使断。
<br>
<br>　　闻欢下扬州。相送江津湾。愿得篙橹折。交郎到头还。
<br>
<br>　　篙折当更觅。橹折当更安。各自是官人。那得到头还。
<br>
<br>　　百思缠中心。憔悴为所欢。与子结终始。折约在金兰。（○《乐府诗集》四十九。《诗纪》四十二。）
<br>
<br>　　【孟珠】〖二曲。一曰丹阳孟珠歌。〗
<br>
<br>　　〖古今乐录曰：孟珠十曲。二曲倚歌。八曲旧舞十六人。梁八人。〗
<br>
<br>　　人言孟珠富。信实金满堂。龙头衔九花。玉钗明月珰。
<br>
<br>　　阳春二三月。草与水同色。攀条摘香花。言是欢气息。（○《乐府诗集》四十九。《诗纪》四十二。）
<br>
<br>　　【同前】〖八曲〗
<br>
<br>　　人言春复著。我言未渠央。暂出后湖看。蒲菰如许长。
<br>
<br>　　扬州石榴花。摘插双襟中。葳蕤当忆我。莫持艳他侬。
<br>
<br>　　阳春二三月。草与水同色。道逢游冶郎。恨不早相识。
<br>
<br>　　望欢四五年。实情将懊恼。愿得无人处。回身与郎抱。
<br>
<br>　　阳春二三月。正是养蚕时。那得不相怨。其再许侬来。
<br>
<br>　　将欢期三更。合冥欢如何。走马放苍鹰。飞驰赴郎期。
<br>
<br>　　适闻梅作花。花落已成子。杜鹃绕林啼。思从心下起。
<br>
<br>　　可怜景阳山。苕苕百尺楼。上有明天子。麟凤戏中州。（《诗纪》云。一作游。乐府作游。○《乐府诗集》四十九。《诗纪》四十二。）
<br>
<br>　　【翳乐】〖三曲〗
<br>
<br>　　〖古今乐录曰：翳乐。一曲倚歌。二曲旧舞十六人。梁八人。〗
<br>
<br>　　人生欢爱时。少年新得意。一旦不相见。辄作烦冤思。（○《乐府诗集》四十九。《诗纪》四十二。）
<br>
<br>　　【同前】〖二曲〗
<br>
<br>　　阳春二三月。相将舞翳乐。曲曲随时变。持许艳郎目。
<br>
<br>　　人言扬州乐。扬州信自乐。总角诸少年。歌舞自相逐。（○《乐府诗集》四十九。《诗纪》四十二。）
<br>
<br>　　【月节折杨柳歌十三首】
<br>
<br>　　【正月歌】
<br>
<br>　　春风尚萧条。去故来如新。苦心非一朝。折杨柳。愁思满腹中。历乱不可数。（○《乐府诗集》四十九。《诗纪》四十二。）
<br>
<br>　　【二月歌】
<br>
<br>　　翩翩乌入乡。道逢双燕飞。劳君看三阳。折杨柳。寄言语侬欢。寻还不复久。（○同上）
<br>
<br>　　【三月歌】
<br>
<br>　　泛舟临曲池。仰头看春花。杜鹃纬林啼。折杨柳。双下俱徘徊。我与欢共取。（○同上）
<br>
<br>　　【四月歌】
<br>
<br>　　芙蓉始怀莲。何处觅同心。俱生世尊前。折杨柳。捻香散名花。志得长相取。（○同上）
<br>
<br>　　【五月歌】
<br>
<br>　　菰生四五尺。素身为谁珍。盛年将可惜。折杨柳。作得九子粽。思想劳欢手。（○同上）
<br>
<br>　　【六月歌】
<br>
<br>　　三伏热如火。笼窗开北牖。与郎对榻坐。折杨柳。同塸贮蜜浆。不用水洗溴。（○同上）
<br>
<br>　　【七月歌】
<br>
<br>　　织女游河边。牵牛顾自叹。一会复周年。折杨柳。揽结长命草。同心不相负。（○同上）
<br>
<br>　　【八月歌】
<br>
<br>　　迎欢裁衣裳。日月如流水。白露凝庭霜。折杨柳。夜闻捣衣声。窈窕谁家妇。（○同上）
<br>
<br>　　【九月歌】
<br>
<br>　　甘菊吐黄花。非无杯觞用。当奈许寒何。折杨柳。授欢罗衣裳。含笑言不取。（○同上）
<br>
<br>　　【十月歌】
<br>
<br>　　大树转萧索。天阴不作雨。严霜半夜落。折杨柳。林中与松柏。岁寒不相负。（○同上）
<br>
<br>　　【十一月歌】
<br>
<br>　　素雪任风流。树木转枯悴。松柏无所忧。折杨柳。寒衣履薄冰。欢讵知侬否。（○同上）
<br>
<br>　　【十二月歌】
<br>
<br>　　天寒岁欲暮。春秋及冬夏。苦心停欲度。折杨柳。沉乱枕席间。缠绵不觉久。（○同上）
<br>
<br>　　【闰月歌】
<br>
<br>　　成闰暑与寒。春秋补小月。念子时无间。折杨柳。阴阳推我去。那得有定主。（○《乐府诗集》四十九。）
<br>
<br>　　【杂曲歌辞】
<br>
<br>　　【西洲曲】〖《诗纪》云。乐府作古辞。玉台新咏作江淹。非也。〗
<br>
<br>　　忆梅下西洲。折梅寄江北。单衫杏子红。双鬓鸦雏色。西洲在何处。两桨桥头渡。日暮伯劳飞。风吹乌臼树。树下即门前。门中露翠钿。开门郎不至。出门上采红莲。采莲南塘秋。莲花过人头。低头弄莲子。莲子青如水。置莲怀袖中。莲心彻底红。忆郎郎不至。仰首望飞鸿。鸿飞满西洲。望郎上青楼。楼高望不见。尽日栏干头。栏干十二曲。垂手明如玉。卷帘天自高。海水摇空绿。海水梦悠悠。君愁我亦愁。南风知我意。吹梦到西洲。（○《乐府诗集》七十二。《诗纪》四十三。广《文选》十二。）
<br>
<br>　　【长干曲】
<br>
<br>　　逆流故相邀。菱舟不怕摇。妾家杨子住。便弄广陵潮。（《诗纪》作朝。误。○《乐府诗集》七十二。《诗纪》四十三。）
<br>
<br>　　【休洗红二首】
<br>
<br>　　休洗红。洗多红色淡。不惜故缝衣。记得初按茜。人寿百年能几何。后来新妇今为婆。（○《诗纪》四十三。）
<br>
<br>　　休洗红。洗我红在水。新红裁作衣。旧红番作里。回黄转绿无定期。世事返复君所知。（○同上）
<br>
<br>　　【邯郸歌】〖《诗纪》云。以下二首。诗汇列在晋。〗
<br>
<br>　　回顾灞陵上。北指邯郸道。短衣妾不伤。南山为君老。（○《诗纪》四十三。）
<br>
<br>　　【杂诗】
<br>
<br>　　玉钗色未分。衫轻似露腕。举袖欲障羞。回持理发乱。（○玉台新咏十作近代杂诗。《诗纪》四十三。）
<br>
<br>　　【吴趋行】
<br>
<br>　　蠒满盖重帘。唯有远相思。藕叶清朝钏。何见早归（乐府云。一作还。）时。（○《乐府诗集》六十四次陆机诗后。《诗纪》二十四作陆机。）
<br>
<br>　　【曲池歌】
<br>
<br>　　曲池何淡澹。芙蓉蔽清源。荣华盛壮时。见者谁不欢。一朝光采落。见者不回颜。（○古乐苑三十五。）
<br>
<br>　　【郊庙歌辞】
<br>
<br>　　【晋江左宗庙歌十三首】曹毗
<br>
<br>　　〖《晋书》乐志曰：永嘉之乱。海内分崩。伶官乐器。皆没於刘、石。江左初立宗庙。以无雅乐器及伶人。省太乐并鼓吹令。是后颇得登歌、食举之乐。明帝又诏阮孚等增益之。成帝复置太乐官。鸠集遗逸。而尚未有金石也。庾亮为荆州。与谢尚修复雅乐。未具而亮薨。及慕容隽平冉闵。邺下乐人颇有来者。永和十一年。谢尚镇寿阳。采拾乐人。以备太乐。并制石磬。雅乐颇具。太元中。破苻坚。获其乐工杨蜀等。闲习旧乐。於是四厢金石始备。使曹毗、王珣等增造宗庙歌诗。然郊祀遂不设乐。〗
<br>
<br>　　【歌高祖宣皇帝】
<br>
<br>　　於赫高祖。德协灵符。应运扰乱。厘整天衢。勋格宇宙。化动八区。肃以典刑。陶以玄珠。神石吐瑞。灵芝自敷。肇基天命。道均唐虞。（○《宋书》乐志。《晋书》乐志。《乐府诗集》八。《诗纪》三十九。）
<br>
<br>　　【歌世宗景皇帝】
<br>
<br>　　景皇承运。纂隆洪绪。皇维重抗。天晖再举。蠢矣二寇。扰我扬楚。乃整元戎。以膏齐斧。亹亹神算。赫赫王旅。鲸鲵既平。功冠帝宇。（○同上）
<br>
<br>　　【歌太祖文皇帝】
<br>
<br>　　太祖齐圣。王猷诞融。仁教四塞。天基累崇。皇室多难。严清紫宫。威厉秋霜。惠过春风。平蜀夷楚。以文以戎。奄有参墟。声流无穷。（○同上）
<br>
<br>　　【歌世祖武皇帝】
<br>
<br>　　於穆武皇。允龚钦明。应期登禅。龙飞紫庭。百揆时序。听断以情。殊域既宾。伪吴亦平。晨流甘露。宵暎朗星。野有击壤。路垂颂声。（○同上）
<br>
<br>　　【歌中宗元皇帝】
<br>
<br>　　运屯百六。天罗解贯。元皇勃兴。网罗江汉。仰齐七政。俯平祸乱。化若风行。泽犹雨散。沦光更耀。（《宋书》、《晋书》作曜。）金辉复焕。德冠千载。蔚有馀粲。（○同上）
<br>
<br>　　【歌肃宗明皇帝】
<br>
<br>　　明明肃祖。阐弘帝祚。英风夙发。清晖载路。奸逆纵忒。罔式皇度。躬振朱旗。遂豁天步。宏猷渊塞。高罗云布。品物咸宁。洪基永固。（○同上）
<br>
<br>　　【歌显宗成皇帝】
<br>
<br>　　於休显宗。道泽玄播。式宣德音。畅物以和。迈德蹈仁。匪礼弗过。敷以纯风。濯以清波。连理映阜。鸣凤栖柯。同规放勋。义盖山河。（○同上）
<br>
<br>　　【歌康皇帝】
<br>
<br>　　康皇穆穆。仰嗣洪德。为而不宰。雅音四塞。闲邪以诚。镇物以默。威静区宇。道宣邦国。（○同上）
<br>
<br>　　【歌孝宗穆皇帝】
<br>
<br>　　孝宗夙哲。休音允臧。如彼晨离。曜景扶桑。垂训华幄。流润八荒。幽赞玄妙。爰该典章。西平僣蜀。北静旧疆。高猷远畅。朝有遗芳。（○《宋书》乐志。《乐府诗集》八。《诗纪》三十九。）
<br>
<br>　　【歌哀皇帝】
<br>
<br>　　於穆哀皇。圣心虚远。雅好玄古。大庭是践。道尚无为。治存易简。化若风行。民犹草偃。虽曰登遐。徽音弥阐。愔愔云韶。尽美尽善。（○《宋书》乐志。《晋书》乐志。《乐府诗集》八。《诗纪》三十九。）
<br>
<br>　　【歌太宗简文皇帝】王珣
<br>
<br>　　〖王珣。字元琳。丞相导之孙。少以清秀称。大司马桓温。辟为主簿。从讨袁真。封东亭侯。孝武时。累迁尚书令。〗
<br>
<br>　　皇矣简文。於昭于天。灵明若神。周淡如渊。冲应其来。实与其迁。亹亹心化。日用不言。易而有亲。简而可传。观流弥远。求本逾玄。（○《宋书》乐志。《晋书》乐志。《乐府诗集》八。《诗纪》三十九。）
<br>
<br>　　【歌烈宗孝武皇帝】王珣
<br>
<br>　　天鉴有晋。钦哉烈宗。同规文考。玄默允龚。威而不猛。约而能通。神钲一震。九域来同。道积淮海。雅颂自东。气陶淳露。化协时雍。（○同上）
<br>
<br>　　【四时祠祀歌】曹毗
<br>
<br>　　肃肃清庙。巍巍圣功。万国来宾。礼仪有容。钟鼓振。金石熙。宣兆祚。武开基。神斯乐兮。理管弦。有来斯和。说功德。神斯乐兮。洋洋玄化。润被九壤。民无不悦。道无不往。礼有仪。乐有式。咏九功。永无极。神斯乐兮。（○同上）
<br>
<br>
<br>
<br>
<br>
<br>
<br>【卷廿】
<br>
<br>　　◎释氏
<br>
<br>　　康僧渊
<br>
<br>　　〈西域人。生於长安。晋成帝时过江。后遇陈郡殷浩。由是改观。於豫章山立寺讲说。卒於寺中。〉
<br>
<br>　　【代答张君祖诗】〖《诗纪》据广弘明集编入陈诗。今改列於此。说见前。〗
<br>
<br>　　省赠法頵诗。经通妙远。亹亹清绮。虽云言不尽意。殆亦几矣。夫诗者。志之所之。意迹之所寄也。忘妙玄解。神无不畅。夫未能冥达玄通者。恶得不有仰钻之咏哉。吾想茂得之形容。虽栖守殊途。标寄玄同。仰代答之。未足尽美。亦各言其志也。其辞曰：
<br>
<br>　　真朴运既判。万象森已形。精灵感冥会。变化靡不经。波浪生死徒。弥纶始无名。舍本而逐末。悔吝生有情。胡不绝可欲。反宗归无生。达观均有无。蝉蜕豁朗明。逍遥众妙津。栖凝於玄冥。大慈顺变通。化育曷常停。幽闲自有所。岂与菩萨并。摩诘风微指。权遒多所成。悠悠满天下。孰识秋露情。（○广弘明集三十、《诗纪》一百七并作庾僧渊。）
<br>
<br>　　【又答张君祖诗】
<br>
<br>　　遥望华阳岭。紫霄笼三辰。琼严朗璧室。玉润洒灵津。丹谷挺樛树。季颖奋晖薪。融飚冲天籁。逸响互相因。鸾凤翔回仪。虬龙洒飞鳞。中有冲漠士。耽道玩妙均。高尚凝玄寂。万物息自宾。栖峙游方外。超世绝风尘。翘想晞眇踪。矫步寻若人。咏啸舍之去。荣丽何足珍。濯志八解渊。辽朗豁冥神。研几通长妙。遗觉忽忘身。居士成有党。顾盻非畴亲。借问守常徒。何以知反真。（○广弘明集三十、《诗纪》一百七并作庾僧渊。）
<br>
<br>　　佛图澄
<br>
<br>　　〈澄。西域人。本姓帛氏。少出家。清真务学。以晋永嘉四年来适洛阳。值刘曜寇洛。澄投石勒大将军郭黑略。勒登位已后。事澄弥笃。石虎迁都於邺。倾心事澄。晋永和四年卒。年一百一十七。〉
<br>
<br>　　【吟】
<br>
<br>　　〖《晋书》曰：石季龙大享群臣於太武前殿。澄吟曰云云。季龙令发殿石下视之。有棘生焉。冉闵。小字棘奴。○逯案。诸石灭於冉闵。〗
<br>
<br>　　殿乎殿乎。棘子成林。将坏人衣。（○《晋书》佛图澄传。高僧传竺佛图澄传。）
<br>
<br>　　支遁
<br>
<br>　　〈支遁。字道林。本姓关氏。陈留人。或云河东林虑人。隐居馀杭山。年二十五出家。后入剡。於沃州小岭立寺行道。晋哀帝即位。遣使徵请出都。止东安寺讲道。后归剡山。以晋太和元年终。有集三十卷。〉
<br>
<br>　　【四月八日赞佛诗】
<br>
<br>　　三春迭云谢。首夏含朱明。祥祥令日泰。朗朗玄夕清。菩萨彩灵和。眇然因化生。四王应期来。矫掌承玉形。飞天鼓弱罗。腾擢散芝英。绿澜颓龙首。缥蕊翳流泠。芙蕖育神葩。倾柯献朝荣。芬津霈四境。甘露凝玉瓶。珍祥盈四八。玄黄曜紫庭。感降非情想。恬怕无所营。玄根泯灵符。神条秀形名。圆光朗东旦。金姿艳春精。含和总八音。吐纳流芳馨。迹随因溜浪。心与太虚冥。六度启穷俗。八解濯世缨。慧泽融无外。空同忘化情。（○广弘明集三十。《诗纪》三十七。）
<br>
<br>　　【咏八日诗三首】
<br>
<br>　　大块挥冥枢。昭昭两仪映。万品诞游华。澄清凝玄圣。释迦乘虚会。圆神秀机正。交养卫恬和。灵知溜性命。动为务下尸。寂为无中镜。真人播神化。流渟良有因。龙潜兜术邑。漂景阎浮滨。伫驾三春谢。飞辔朱明旬。八维披重蔼。九霄落芳津。玄祗献万舞。般遮奏伶伦。淳白凝神宇。兰泉涣色身。投步三才泰。扬声五道泯。不为故为贵。忘奇故奇神。（○同上）
<br>
<br>　　缅哉玄古思。想托因事生。相与图灵器。像也像彼形。黄裳罗帕质。元服拖绯青。神为恭者惠。迹为动者行。虚堂陈药饵。蔚然起奇荣。疑似垂嚱微。我谅作者情。於焉遗所尚。肃心拟太清。（○同上）
<br>
<br>　　【五月长斋诗】
<br>
<br>　　炎精育仲气。朱离吐凝阳。广汉潜凉变。凯风乘和翔。令月肇清斋。德泽润无疆。四部钦嘉期。洁己升云堂。静晏和春晖。夕阳厉秋霜。萧条咏林泽。恬愉味城傍。逸容研冲赜。彩彩运宫商。匠者握神标。乘风吹玄芳。渊汪道行深。婉婉化理长。亹亹维摩虚。德音畅游方。罩窂妙倾玄。绝致由近藏。略略微容简。八言振道纲。掇烦练陈句。临危折婉章。浩若惊飙散。冏若挥夜光。寓言岂所托。意得筌自丧。沾洏妙习融。靡靡轻尘亡。萧索情牖颓。寥郎神轩张。谁谓冥津遐。一悟可以航。愿为游游师。棹柂入沧浪。腾波济漂客。玄归会道场。（○广弘明集三十。《诗纪》三十七。）
<br>
<br>　　【八关斋诗三首】〖并序〗
<br>
<br>　　间与何骠骑期。当为合八关斋。以十月二十二日。集同意者在吴县土山墓下。三日清晨为斋始。道士白衣凡二十四人。清和肃穆。莫不静畅。至四日朝。众贤各去。余既乐野室之寂。又有掘药之怀。遂便独住。於是乃挥手送归。有望路之想。静拱虚房。悟外身之真。登山采药。集严水之娱。遂援笔染翰。以慰二三之情。
<br>
<br>　　建意营法齐。里仁契朋俦。相与期良晨。沐浴造闲丘。穆穆程式堂贤。皎皎清心修。窈窕八关客。无楗自绸缪。寂默五习真。亹亹励心柔。法鼓进三劝。激切清训流。凄怆愿弘济。阖堂皆同舟。明明玄表圣。应此童蒙求。存诚夹室里。三界赞清休。嘉祥归宰相。蔼若庆云浮。（○广弘明集三十。《诗纪》三十七。）
<br>
<br>　　三悔启前朝。双忏暨中夕。鸣禽戒朗旦。备礼寝玄役。萧索庭宾离。飘遥随风适。踟蹰歧路嵎。挥手谢内析。轻轩驰中田。习习陵电击。息心投佯步。零零振金策。引领望征人。怅
<br>
<br>　　恨孤思积。咄矣形非我。物外固已寂。吟咏归虚房。守真玩幽赜。虽非一往游。且以闲自释。（○同上）
<br>
<br>　　靖一潜蓬庐。愔愔咏初九。广漠排林筱。流飙洒隙牖。从容遐想逸。采药登祟阜。崎岖升千寻。萧条临万亩。望山乐荣松。瞻泽哀素柳。解带长陵岥。婆娑清川右。泠风解烦怀。寒泉濯温手。寥寥神气畅。钦若盘春薮。达度冥三才。恍惚丧神偶。游观同隐丘。愧无连化肘。（○同上）
<br>
<br>　　【咏怀诗五首】
<br>
<br>　　傲兀乘尸素。日往复月旋。弱丧困风波。流浪逐物迁。中路高韵益。窈窕钦重玄。重玄在何许。采真游理间。苟简为我养。逍遥使我闲。寥亮心神莹。含虚映自然。亹亹沈情去。彩彩冲怀鲜。踟蹰观象物。未始见牛全。毛鳞有所贵。所贵在忘筌。（○广弘明集三十。《诗纪》三十七。）
<br>
<br>　　端坐邻孤影。眇罔玄思劬。偃蹇收神辔。领略综名书。涉老咍双玄。披庄玩太初。咏发清风集。触思皆恬愉。俯欣质文蔚。仰悲二匠徂。萧萧柱下迥。寂寂蒙邑虚。廓矣千载事。消液归空无。无矣复何伤。万殊归一涂。道会贵冥想。罔象掇玄珠。怅怏浊水际。几忘映清渠。反鉴归澄漠。容与含道符。心与理理密。形与物物疏。萧索人事去。独与神明居。（○同上）
<br>
<br>　　晞阳熙春圃。悠缅叹时往。感物思所托。萧条逸韵上。尚想天台峻。仿佛严阶仰。泠风洒兰林。管濑奏清响。霄崖育灵蔼。神蔬含润长。丹沙映翠濑。芳芝曜五爽。苕苕重岫深。寥寥石室朗。中有寻代士。外身解世网。抱朴镇有心。挥玄拂无想。隗隗形崖颓。冏冏神宇敞。宛转元造化。缥瞥邻大象。愿投若人踪。高步振策杖。（○同上）
<br>
<br>　　闲邪托静室。寂寥虚且真。逸想流严阿。朦胧望幽人。慨矣玄风济。皎皎离染纯。时无问道睡。行歌将何因。灵溪无惊浪。四岳无埃尘。余将游其嵎。解驾辍飞轮。芳泉代甘醴。山果兼时珍。修林畅轻迹。石宇庇微身。崇虚习本照。损无归昔神。暧暧烦情故。零零冲气新。近非域中客。远非世外臣。憺怕为无德。孤哉自有邻。（○同上）
<br>
<br>　　坤基葩简秀。乾光流易颖。神理远不疾。道会无陵骋。超超介石人。握玄揽机领。余生一何散。分不谘天挺。沈无冥到韵。变不扬蔚炳。冉冉年往逡。悠悠化期永。翘首希玄津。想登故未正。生途虽十三。日已造死境。愿得无身道。高栖冲默靖。（○同上）
<br>
<br>　　【述怀诗二首】
<br>
<br>　　翔鸾鸣昆崿。逸志腾冥虚。惚怳回灵翰。息肩栖南嵎。濯足戏流澜。采练衔神蔬。高吟漱芳醴。颉颃登神梧。萧萧猗明翩。眇眇育清躯。长想玄运夷。倾首俟灵符。河清诚可期。戢翼令人劬。（○广弘明集三十。《诗纪》三十七。）
<br>
<br>　　角敦大道。弱冠弄双玄。逡巡释长罗。高步寻帝先。妙损阶玄老。忘怀浪濠川。达观无不可。吹累皆自然。穷理增灵薪。昭昭神火传。熙怡安冲漠。优游乐静闲。膏腴无爽味。婉娈非雅弦。恢心委形度。亹亹随化迁。（○同上）
<br>
<br>　　【咏大德诗】
<br>
<br>　　遐想存玄哉。冲风一何敞。品物质缉荣熙。生途连惚恍。既丧大澄真。物诱则智荡。昔闻庖丁子。挥戈在神往。苟能嗣冲音。摄生犹指掌。乘彼来物间。投此默照朗。迈度推卷舒。忘怀附罔象。交乐盈胸襟。神会流俯仰。大同罗万殊。蔚若充甸网。寄旅海沤乡。委化同天壤。（○广弘明集三十。《诗纪》三十七。）
<br>
<br>　　【咏禅思道人诗】〖并序〗
<br>
<br>　　孙长乐作道士坐禅这像。并而赞之。可谓因俯对以寄诚心。求参焉於衡轭。图严林之绝势。想伊人之在兹。余精其制作。美其嘉文。不能默已。聊著计一首。以继于左。其辞曰：
<br>
<br>　　云岑竦太荒。落落英岊布。回壑伫兰泉。秀领攒嘉树。蔚薈微游禽。峥嵘绝蹊路。中有冲希子。端坐摹太素。自强敏天行。弱志欲无欲。玉质凌风霜。凄凄厉清趣。指心契寒松。绸缪谅岁暮。会衷两息间。绵绵进禅务。投一灭官知。摄二由神遇。承蜩累危丸。累十亦凝注。悬想元气地。研几革粗虑。冥怀夷震惊。怕然肆幽度。曾筌攀六净。空同浪七住。逝虚乘有来。永为有待驭。（○广弘明集三十。《诗纪》三十七。）
<br>
<br>　　【咏利城山居】
<br>
<br>　　五岳盘神基。四渎涌荡津。动求目方智。默守标静仁。苟不宴出处。托好有常因。寻元存终古。洞往想逸民。玉洁箕岩下。金声濑沂滨。掷华藏纷雾。振褐拂埃尘。迹从尺蠖屈。道与腾龙伸。峻无单豹伐。分非首阳真。长啸归林岭。广弘明集云。潇洒任陶钧。（广弘明集作均。注云。三本、宫本作钧。○广弘明集三十。《诗纪》三十七。）
<br>
<br>　　鸠罗摩什
<br>
<br>　　〈天竺人。秦苻坚遣将吕光伐龟兹致之。坚为姚苌所害。什留光所。姚兴西破吕隆。迎什至长安。晋义熙五年卒。〉
<br>
<br>　　【十喻诗】
<br>
<br>　　一喻以喻空。空必待此喻。借言以会意。意尽无会处。既得出长罗。住此无所住。若能映斯照。万象无来去。（○《类聚》七十六。《诗纪》三十七。）
<br>
<br>　　释道安
<br>
<br>　　〈道安。俗姓卫。常山扶柳人。年十二出家。历石虎、冉闵、慕容俊世。后避乱襄阳。撰集众经录目。襄阳陷入秦。居长安五里寺。苻坚建元二十一年卒。〉
<br>
<br>　　【答习凿齿嘲】
<br>
<br>　　〖《晋书》曰：道安曰：〗
<br>
<br>　　猛虎当道食。不觉蚊虻来。（○《御览》九百四十五。○逯案。习氏嘲道安曰：大鹏从南来。众鸟皆戢翼。何忽冻老鸱。腩腩低头食。则此乃道安答什。）
<br>
<br>　　释慧远
<br>
<br>　　〈慧远。雁门楼烦人。本姓贾氏。年二十一遇释道安。以为师。后随道安襄阳。孝武初。襄阳陷。移居庐山。江州刺史桓伊为起东林寺。义熙十二年卒。年八十三。有集十二卷。〉
<br>
<br>　　【庐山东林杂诗】〖《诗纪》云。一作游庐山。〗
<br>
<br>　　崇岩吐清气。幽岫栖神迹。希声奏群籁。响出山溜滴。有客独冥游。径然忘所适。挥金如土手抚云门。灵关安足辟。流心叩玄扃。感至理弗隔。孰是腾九霄。不奋冲一翮。妙同趣自均。一悟超三益。（○《庐山记》。升庵诗话。《诗纪》三十七。）
<br>
<br>　　庐山诸道人
<br>
<br>　　【游石门诗】〖并序〗
<br>
<br>　　石门在精舍南十馀里。一名障山。基连大岭。体绝众阜。辟三泉之会。并立则开流。倾严玄映其上。蒙形表於自然。故因以为名。此虽庐山之一隅。实斯地之奇观。皆传之於旧俗。而未睹者众。将由悬濑险峻。人兽迹绝。迳回曲阜。路阻行难。故罕经焉。释法师以隆安四年仲春之月。因咏山水。遂杖锡而游。于时交徒同趣三十馀人。咸拂衣晨征。怅然增兴。虽林壑幽邃。而开途竞进。虽乘危履石。并以所悦为安。既至则援木寻葛。历险穷崖。猿臂相引。仅乃造极。於是拥胜倚岩。详观其下。始知七岭之美蕴奇於此。双阙对峙其前。重岩映带其后。峦阜周回以为障。崇严四营而开宇。其中则有石台石池。宫馆之象。触类之形。致可乐也。清泉分流而合注。渌渊镜净於天池。文石发彩。焕若披面。柽松芳草。蔚然光目。其为神丽。亦已备矣。斯日也。众情奔悦。瞩览无厌。游观未久。而天气屡变。霄雾尘集。则万象隐形。流光回照。则众山倒影。开阖之际。状有灵焉。而不可测也。乃其将登。则翔禽拂翮。鸣猿厉响。归云回驾。想羽人之来仪。哀声相和。若玄音之有寄。虽仿佛犹闻。而神以之畅。虽乐不期欢。而欣以永日。当其冲豫自得。信有味焉。而未易言也。退而寻之。夫崖谷之间。会物无主。应不以情而开兴。引人致深若此。岂不以虚明朗其照。间邃笃其情耶。并三复斯谈。犹昧然未尽。俄而太阳告夕。所存已往。乃悟幽人之玄览。达恒物之大情。其为神趣。岂山水而已哉。於是徘徊崇岭。流目四瞩。九江如带。丘阜成垤。因此而推。形有世细。智亦宜然。乃喟然叹。宇宙虽遐。古今一契。灵鹫邈矣。荒途日隔。不有哲人。风迹谁存。应深悟远。慨焉长怀。各欣一遇之同欢。感良辰之难再。情发於中。遂共咏之云尔。
<br>
<br>　　超兴非有本。理感兴自生。忽闻石门游。奇唱发幽情。褰裳思云驾。望崖想曾城。驰步乘长岩。不觉质有轻。矫首登灵阙。眇若凌太清。端坐运虚论。转彼玄中经。神仙同物化。未若两俱冥。（○古诗类苑百二。《诗纪》三十七。）
<br>
<br>　　庐山诸沙弥
<br>
<br>　　【观化决疑诗】
<br>
<br>　　谋始创大业。问道叩玄篇。妙唱发幽蒙。观化悟自然。观化化已及。寻化无间然。生皆由化化。化化更相缠。宛转随化流。漂浪入化渊。五道化为海。孰为知化仙。万化同归尽。离化化乃玄。悲哉化中客。焉识化表年。（○古诗类苑百一。《诗纪》三十七。）
<br>
<br>　　史宗
<br>
<br>　　〈史宗。不知何许人。常着麻衣。世号麻衣道士。〉
<br>
<br>　　【咏怀诗】
<br>
<br>　　〖高僧传曰：宗常在广陵白土埭。凭埭讴唱。引纟乍以自欣畅。得直随以施人。时高平檀只为江都令。闻而召来。应对机捷。无所拘滞。博达稽古。辨说玄儒。乃赋咏怀诗一首。檀只知非常人。遣还所在。遗布二十疋。悉以乞人。〗
<br>
<br>　　有欲苦不足。无欲亦无忧。未若清虚者。带索被玄裘。浮游一世间。泛若不系舟。方当毕尘累。栖志老山丘。（○高僧传本传。诗话总龟四十五。《诗纪》三十七。）
<br>
<br>　　帛道猷
<br>
<br>　　〈本姓冯。山阴人。居若邪山。少以篇牍著称。性率素。好丘壑。一吟一咏。有濠上之风。〉
<br>
<br>　　【陵峰采药触兴为诗】
<br>
<br>　　〖释氏古诗题云。寄道壹。有相招之意。高僧传曰：猷与道壹经有讲筵之遇。后与一书。因赠《诗》云：〗
<br>
<br>　　连峰数千里。修林带平津。云过远山翳。风至梗荒榛。茅茨隐不见。鸡鸣知有人。间步践其径。处处见遗薪。始知百代下。故有上皇民。（○高僧传道壹传。《诗纪》三十七。）
<br>
<br>　　竺僧度
<br>
<br>　　〈本姓王。名晞。字玄宗。东莞人。〉
<br>
<br>　　【答苕华诗】
<br>
<br>　　〖高僧传曰：度少孤独。与母居。求同郡杨德慎女。女字苕华。未及成礼。苕父母继亡。度母亦卒。度睹世代无常。乃舍俗出家。改名僧度。苕华服毕。自惟三从之义。无独立之道。乃与度书并赠诗。於是专精佛法。后不知所终。〗
<br>
<br>　　机运无停住。倏忽岁时过。巨石会当竭。芥子岂云多。良由去不息。故令川上嗟。不闻荣启期。皓首发清歌。布衣可暖身。谁论饰绫罗。今世虽云乐。当奈后生何。罪福良由已。宁云已恤他。（○高僧传竺僧度传。《诗纪》三十七。）
<br>
<br>　　杨苕华
<br>
<br>　　【赠竺度诗】
<br>
<br>　　大道自无穷。天地长且久。巨石故叵消。芥子亦难数。人生一世间。飘若风过牖。荣华岂不茂。日夕就凋朽。川上有馀吟。日斜思鼓缶。清音可娱耳。滋味可适口。罗纨可饰躯。华冠可耀首。安事自剪削。耽空以害有。不道妾区区。但令君恤后。（○同上）
<br>
<br>　　释道宝
<br>
<br>　　〈本姓王。琅邪人。晋丞相导之弟。〉
<br>
<br>　　【咏诗】
<br>
<br>　　〖高僧传曰：弱年信悟。避世辞荣。亲旧谏止。莫之能制。香汤澡浴。将就下发。乃咏曰：〗
<br>
<br>　　安知万里水。初发滥觞时。（○高僧传竺法崇传。）
<br>
<br>　　竺法崇
<br>
<br>　　【咏诗】
<br>
<br>　　〖高僧传曰：后还剡之葛岘。茅庵饮涧。取欣东瓯。学者竞往凑焉。与隐士鲁国孔淳之相遇。每盘游极日。辄信宿忘归。后淳之别游。崇咏曰：〗
<br>
<br>　　皓然之气。犹在心目。山林之士。往而不反。（当作复。○高僧传竺法崇传。）
<br>
<br>　　竺昙林
<br>
<br>　　〈襄阳道人。〉
<br>
<br>　　【为桓玄作民谣诗二首】
<br>
<br>　　〖宋《书》曰：司马元显时民谣诗。此诗云襄阳道人竺昙林所作。多所道行於世。孟顗释之曰：十一口者。玄字象也。木亘。桓也。桓氏当悉走入关洛。故云浩浩乡也。金刀。刘也。倡义诸公多姓刘。娓娓。美盛貌也。〗
<br>
<br>　　当有十一口。当为兵所伤。木亘当北度。走入浩浩乡。（○《宋书》五行志。）
<br>
<br>　　金刀既以刻。娓娓金城中。（○同上）
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
