<HTML>
<HEAD>
<TITLE>晋诗 卷17-18 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangQian/">唐前诗选</a> <font color=4C4C4C>&gt;&gt; </font><a href="../../html/JinChao/">晋朝诗选</a> <FONT color=#BCB6A0>&gt;&gt;</font> 晋诗 卷17-18</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>晋诗 卷17-18</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-11&nbsp;&nbsp;文章类别:晋朝诗选&nbsp;&nbsp;阅读次数:<script language=javascript src="../../hits.php?articleid=6530"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'晋诗 卷17-18')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[晋诗 卷17-18]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷十七】
<br>
<br>　　☆陶渊明
<br>
<br>　　【形影神诗三首】〖逯案。实为三章。〗
<br>
<br>　　贵贱贤愚。莫不营营以惜生。斯甚惑焉。故极陈形影之苦。言神辨自然以释之。好事君子。共取其心焉。
<br>
<br>　　【形赠影】
<br>
<br>　　天地长不没。山川无改时。草木得常理。霜露荣悴之。谓人最灵智。独复不如兹。适见在世中。奄去靡归期。奚觉无一人。亲识岂相思。但馀平生物。举目情凄ㄝ。我无腾化术。必尔不复疑。愿君取君言。得酒莫苟辞。
<br>
<br>　　【影答形】
<br>
<br>　　存生不可言。卫生每苦拙。诚愿游昆华。邈然兹道绝。与子相遇来。未尝异悲悦。憩荫若暂乖。止日终不别。此同既难常。黯尔俱时灭。身没名亦尽。念之五情热。立善有遗爱。胡可不自竭。酒云能消忧。方此讵不劣。
<br>
<br>　　【神释】
<br>
<br>　　大钧无私力。万物自森著。人为三才中。岂不以我故。与君虽异物。生而相依附。结托既喜同。安得不相语。三皇大圣人。今复在何处。彭祖爱永年。欲留不得住。老少同一死。贤遇无复数。日醉或能忘。将非促龄具。立善常所欣。谁当为汝誉。甚念伤吾生。正宜委运去。纵浪大化中。不喜亦不惧。应尽便须尽。无复独多虑。
<br>
<br>　　【九日闲居】
<br>
<br>　　余闲居爱重九之名。秋菊盈园。而持醪靡由。空服九华。寄怀於言。
<br>
<br>　　世短意恒多。斯人乐久生。日月依辰至。举俗爱其名。露凄暄风息。气澈天象明。往燕无遗影。来雁有馀声。酒能祛百虑。菊为制颓龄。如何蓬庐士。空视时运倾。尘爵耻虚。寒华徒自荣。敛襟独闲谣。缅焉起深情。栖迟固多娱。淹留岂无成。
<br>
<br>　　【归园田居诗五首】
<br>
<br>　　少无适俗韵。性本爱丘山。误落尘网中。一去三十年。羁鸟恋旧林。池鱼思故渊。开荒南野际。守拙归园田。方宅十馀亩。草屋八九间。榆柳荫後檐。桃李罗堂前。暧暧远人村。依依墟里烟。狗吠深巷中。鸡鸣桑树巅。户庭无尘杂。虚室有馀闲。久在樊笼里。复得返自然。
<br>
<br>　　野外罕人事。穷巷寡轮鞅。白日掩荆扉。虚室绝尘想。时复墟里人。披草共来往。想见无杂言。但道桑麻长。桑麻日已长。我土日已广。常恐霜霰至。零落同草莽。
<br>
<br>　　种豆南山下。草盛豆苗稀。晨兴理荒秽。带月荷锄归。道狭草木长。夕露沾我衣。衣沾不足惜。但使愿无违。
<br>
<br>　　久去山泽游。浪莽林野娱。试携子侄辈。披榛步荒墟。徘徊丘垅间。依依昔人居。井灶有遗处。桑竹残朽株。借问采薪者。此人皆焉如。薪者向我言。死没无复馀。一世异朝市。此语真不虚。人生似幻化。终当归空无。
<br>
<br>　　怅恨独策还。崎岖历榛曲。山涧清且浅。遇以濯吾足。漉我新熟酒。只鸡招近局。日入室中暗。荆薪代明烛。欢来苦夕短。已复至天旭。
<br>
<br>　　【乞食诗】
<br>
<br>　　饥来驱我去。不知竟何之。行行至斯里。叩门拙言辞。主人解余意。遗赠岂虚来。谈谐终日夕。
<br>
<br>　　和陶本作久。）觞至辄倾杯。情欣新知欢。言咏遂赋诗。感子漂母惠。愧我非韩才。衔戢知何谢。冥报以相贻。
<br>
<br>　　【诸人共游周家墓柏下诗】
<br>
<br>　　今日天气佳。清吹与鸣弹。感彼柏下人。安得不为欢。清歌散新声。绿酒开芳颜。示知明日事。余襟良已殚。
<br>
<br>　　【连雨得饮诗】〖曾本云。一作连雨人绝独饮。〗
<br>
<br>　　运生会归心。终古为之然。世界有松乔。於今定何间。故老赠送余酒。乃言饮得仙。试酌百情远。重觞忽忘天。天岂去此哉。任真无所先。云鹤有奇翼。八表须臾还。自我抱兹独。黾勉四十年。形骸久已化。心在复何言。
<br>
<br>　　【移居诗二首】
<br>
<br>　　昔欲居南村。非为卜其宅。闻多素心人。乐与数晨夕。怀此颇有年。今日从兹役。弊
<br>
<br>　　庐何必广。取足蔽床席。邻曲时时来。抗言谈在昔。奇文共欣赏。疑义相与析。
<br>
<br>　　春秋多佳日。登高赋新诗。过门更相呼。有酒斟酌之。农务各自归。闲暇辄相思。相思则披衣。言笑无厌时。此理将不胜。无为忽去兹。衣食当须纪。力耕不吾欺。
<br>
<br>　　【癸卯岁始春怀古田舍诗二首】
<br>
<br>　　在昔闻南亩。当年竟未践。屡空既有人。春兴岂自免。夙晨装吾驾。启途情已缅。鸟弄欢新节。泠风送馀善。寒草被荒蹊。地为罕人远。是以植杖翁。悠然不复返。即理愧通识。所保讵乃浅。
<br>
<br>　　先师有遗训。忧道不忧贫。瞻望邈难逮。转欲患长勤。秉耒欢时务。解颜劝农人。平畴交远风。良苗亦怀新。虽未量几功。即事多所欣。耕种有时息。行者无问津。日入相与归。壶浆劳近邻。长吟掩柴门。聊为陇亩民。
<br>
<br>　　【还旧居诗】
<br>
<br>　　畴昔家上京。六载去还归。今日始复来。恻怆多所悲。阡陌不移旧。邑屋或时非。履历周故居。邻老罕复遗。步步寻往迹。有处特依依。流幻百年中。寒暑日相推。常恐大化尽。气力不及衰。拨置且莫念。一觞聊可挥。
<br>
<br>　　【戊申岁六月中遇火诗】
<br>
<br>　　草庐寄穷巷。甘以辞华轩。正夏长风急。林室顿烧燔。一宅无遗宇。舫舟荫门前。迢迢新秋夕。亭亭月将圆。果菜始复生。惊鸟尚未还。中宵伫遥念。一盼周九天。总发抱孤介。奄出四十年。形迹凭化往。灵府长独闲。贞刚自有质。玉石乃非坚。仰想东户时。馀粮宿中田。鼓腹无所思。朝起暮归眠。既已不遇兹。且遂灌西园。
<br>
<br>　　【己酉岁九月九日】〖岁时杂咏日下有作字。〗诗
<br>
<br>　　靡靡秋已夕。凄凄风露交。蔓草不复荣。园本
<br>
<br>　　又注。一作木。曾本云。一作林。）空自凋。清气澄馀滓。杳蝉无留响。业雁鸣云霄。万化相寻绎。人生岂不劳。从古皆有没。念之中心焦。何以称我情。浊酒且自陶。千载非所知。聊以永今朝。
<br>
<br>　　【庚戌岁九月中於西田获早稻诗】
<br>
<br>　　人生归有道。衣食固其端。孰是都不营。而以求自安。开春理常业。岁功聊可观。晨出肆微勤。日入负禾还。山中饶霜露。风气亦先寒。田家岂不苦。弗获辞此难。四体诚乃疲。庶无异患干。盥濯息檐下。斗酒散襟颜。遥遥沮溺心。千载乃相关。但愿长如此。躬耕非所叹。
<br>
<br>　　【丙辰岁八月中於下氵巽田舍获诗】〖《诗纪》云。溯。苏困切。〗
<br>
<br>　　贫居依稼穑。戮力东林隈。不言春作苦。常恐负所怀。司田眷有秋。寄声与我谐。饥者欢初饱。束带候鸣鸡。扬楫越平湖。泛随清壑回。郁郁荒山里。猿声闲且哀。悲风爱静夜。林鸟喜晨开。日余作此来。三四星火颓。姿年逝已老。其事未云乖。遥谢荷条翁。聊得从君栖。
<br>
<br>　　【饮酒诗二十首】
<br>
<br>　　余闲居寡欢。兼比夜已长。偶有名酒。无夕不饮。顾影独尽。忽焉复醉。既醉之後。辄题数句自娱。纸墨遂多。辞无诠次。聊命故人书之。以为欢笑尔。
<br>
<br>　　衰荣无定在。彼此更共之。邵生瓜田中。宁似东陵时。寒暑有代谢。人道每如兹。达人解其会。逝将不复疑。忽与一觞酒。日夕欢相持。
<br>
<br>　　积善云有报。夷叔在西山。善恶苟不应。何事空立言。九十行带索。饥寒况当年。不赖固穷节。百世当谁传。
<br>
<br>　　道丧向千载。人人惜其情。有酒不肯饮。但顾世间名。所以贵我身。岂不在一生。一生复能几。倏如流电惊。鼎鼎百年内。持此欲何成。
<br>
<br>　　栖栖失群鸟。日暮犹独飞。徘徊无定止。夜夜声转悲。厉响思清晨。远去何所依。因值孤生松。敛翮遥来归。劲风无荣木。此荫独不衰。托身已得所。千载不相违。
<br>
<br>　　结庐在人境。而无车马喧。问君何能尔。心远地自偏。采菊东篱下。悠然见南山。山气日夕佳。飞鸟相与还。此还有其意。欲辨已忘言。
<br>
<br>　　行止千万端。谁知非与是。是非苟相形。雷同共誉毁。三季多此事。达士似不尔。咄咄俗中愚。且当从黄绮。
<br>
<br>　　秋菊有佳色。露掇其英。泛此忘忧物。远我遗世情。一觞虽独进。杯尽壶自倾。日入群动息。归鸟趋林鸣。啸傲东轩下。聊复得此生。
<br>
<br>　　青松在东园。众草没其姿。凝霜殄异类。卓然见高枝。连林人不觉。独树众乃奇。吾生梦幻间。何事绁尘羁。
<br>
<br>　　清晨闻叩门。倒裳往自开。问子为谁欤。田父有好怀。壶浆远见候。疑我与时乖。褴缕茅檐下。未足为高栖。一世皆尚同。愿君汩其泥。深感父老言。禀气寡所谐。纡辔诚可学。违己讵非迷。且共欢此饮。吾驾不可回。
<br>
<br>　　在昔曾远游。直至东海隅。道路回且长。风波阻中途。此行谁使然。似为饥所驱。倾身营一饱。少许便有馀。恐此非名计。息驾归闲居。
<br>
<br>　　颜生称为仁。荣公言有道。屡空不获年。长饥至於老。虽留身後名。一生亦枯槁。死去何所知。称心固为好。客养千金躯。临化消其宝。裸葬何必恶。人当解意表。
<br>
<br>　　长公曾一仕。壮节忽失时。杜门不复出。终身与世辞。仲理归大泽。高风始在兹。一往便当已。何为复狐疑。去去当奚道。世俗久相欺。摆落悠悠谈。请从余所之。
<br>
<br>　　有客常同止。趣舍邈异境。一士长独醉。一夫终年醒。醒醉还相笑。发言各不领。规规一何愚。兀傲差若颖。寄言酣中客。日没烛当炳。
<br>
<br>　　故人赏我趣。挈壶相与至。班荆坐松下。数斟已复醉。父老杂乱言。觞酌失行次。不觉知有我。安知物为贵。悠悠迷所留。酒中有深味。
<br>
<br>　　贫居乏人工。灌木荒余宅。班班有翔鸟。寂寂无行迹。宇宙一何悠。人生少至百。岁月相催逼。鬓边早已白。若不委穷达。素抱深可惜。
<br>
<br>　　少年罕人事。游好在六经。行和向不惑。淹留遂无成。竟抱固穷节。饥寒饱所更。弊庐交悲风。荒草没前庭。披褐守长夜。晨鸡不肯鸣。孟公不在兹。终以翳吾情。
<br>
<br>　　幽兰生前庭。含薰待清风。清风脱然至。见别萧区中。行行失故路。任道或能通。觉悟当念还。鸟尽废良弓。
<br>
<br>　　子云性嗜酒。家贫无由得。时赖好事人。载醪祛所惑。觞来为之尽。是谘无不塞。有时不肯言。岂不在伐国。仁者用其心。何尝失显默。
<br>
<br>　　畴昔苦长饥。投耒去学仕。将养不得节。冻馁固缠己。是时向立年。志意多所耻。遂尽介然分。终死归田里。冉冉星气流。亭亭复一纪。世路廓悠悠。杨朱所以止。虽无挥金事。浊酒聊
<br>
<br>　　可恃。
<br>
<br>　　羲农去我久。举世少复真。汲汲鲁中叟。弥缝使其淳。凤鸟虽不至。礼乐暂得新。洙泗辍微响。漂流逮狂秦。诗书复何罪。一朝成灰尘。区区诸老翁。为事诚殷勤。如何绝世下。六籍无一亲。终日驰车走。不见所问津。若复不快饮。空负头上巾。但恨多谬误。君当恕醉人。
<br>
<br>　　【止酒】
<br>
<br>　　居止次城邑。逍遥自闲止。坐止高荫下。步止筚门里。好味止园葵。大欢止稚子。平生不止酒。止酒情无喜。暮止不安寝。晨止不能起。日日欲止之。营卫止不理。徒知止不乐。未知止利己。始觉止为善。今朝真止矣。从此一止去。将止扶桑。清颜止宿容。奚止千万祀。
<br>
<br>　　【述酒诗】〖仪狄造。杜康润色之。○以上小注。焦本、《诗纪》无。〗
<br>
<br>　　重离照南陆。鸣鸟声相闻。秋草虽未黄。融风久已分。素砾修渚。南岳无馀云。豫章抗高门。重华固灵坟。流泪抱中叹。倾耳听司晨。神州献嘉粟。西灵为我驯。诸梁董师旅。芊胜丧其身。山阳归下国。成名犹不勤。卜生善斯牧。安乐不为君。平生去旧京。峡中纳遗薰。双阳甫云育。三趾显奇文。王子爱清吹。日中翔河汾。朱公练九齿。闲居离世纷。峨峨西领内。偃息常所亲。天容自永固。彭殇非等伦。
<br>
<br>　　【责子诗】
<br>
<br>　　〖曾本、苏写本题下有注云。舒俨、宣俟、雍份、端佚、通佟。凡五人。舒、宣、雍、端、通皆小名。《诗纪》同。又曾本注。俟。一作俣。一作俗。苏写本云。俟。一作俣。〗
<br>
<br>　　白发被两鬓。肌肤不复实。虽有五男儿。总不好纸笔。阿舒已二八。懒惰故无匹。阿宣行志学。而不好文术。雍端年十三。不识六与七。通子垂九龄。但觅梨与栗。天运苟如此。且进杯中物。
<br>
<br>　　【有会而作诗】
<br>
<br>　　旧谷既没。新谷未登。颇为老农。而值年灾。日月尚悠。为患未已。登岁之功。既不可希。朝夕所资。烟火裁通。旬日已来。始念饥乏。岁云夕矣。慨然永怀。今我不述。後生何闻哉。
<br>
<br>　　弱年逢家乏。老至更长饥。菽麦实所羡。孰敢慕甘肥。如亚九饭。当暑厌寒衣。岁月将欲暮。如何辛苦悲。常善粥者心。深恨蒙袂非。嗟来何足吝。徒没空自遗。斯滥岂攸志。固穷夙所归。馁也已矣夫。在昔余多师。
<br>
<br>　　【蜡日】
<br>
<br>　　风云送馀运。无妨时已和。梅柳夹门植。一条有佳花。我唱尔言得。酒中适何多。未能明多少。章山有奇歌。
<br>
<br>　　【拟古诗九首】
<br>
<br>　　荣荣窗下兰。密密堂前柳。初与君别时。不谓行当久。出门万里客。中道逢嘉友。未言心先醉。不在接杯酒。兰枯柳亦衰。遂令此言负。多谢诸少年。相知不中厚。意气倾人命。离隔复何有。
<br>
<br>　　辞家夙严驾。当往志无终。问君今何行。非商复非戎。闻有田子泰。节义为士雄。斯人久已死。乡里习其风。生有高世名。既没传无穷。不学狂驰子。直在百年中。
<br>
<br>　　仲春遘时雨。始雷发东隅。众蛰各潜骇。草木从横舒。翩翩新来燕。双双入我庐。先巢故尚在。相将还旧居。自从分别来。门庭日荒芜。我心固匪石。君情定何如。
<br>
<br>　　迢迢百尺楼。分明望四荒。暮作归云宅。朝为飞鸟堂。山河满目中。平原独茫茫。古时功名士。慷慨争此场。一旦百岁後。相与还北邙。松柏为人伐。高坟互低昂。颓基无遗主。游魂在何方。荣华诚足贵。亦复可怜伤。
<br>
<br>　　东方有一士。被服常不完。三旬九遇食。十年著一冠。辛苦无此比。常有好容颜。我欲观其人。晨去越河关。青松夹路生。白云宿檐端。知我故来意。取琴为我弹。上弦惊别鹤。下弦操孤鸾。愿留就君住。从今至岁寒。
<br>
<br>　　苍苍谷中树。冬夏常如兹。年年见霜雪。谁谓不知时。厌闻世上语。结友到临淄。
<br>
<br>　　稷下多谈士。指彼决吾疑。装束既有日。已与家人辞。行行停出门。还坐更自思。不怨道里长。但畏人我欺。万一不合意。永为世笑之。伊怀难具道。为君作此诗。
<br>
<br>　　日暮天无云。春风扇微和。佳人美清夜。达曙酣且歌。歌竟长叹息。特此感人多。皎皎云间月。灼灼叶中华。岂无一时好。不久当如何。
<br>
<br>　　少时壮且厉。抚剑独行游。谁言行游近。张掖至幽州。饥食首阳薇。渴饮易水流。不见相知人。惟见古时丘。路边两高坟。伯牙与庄周。此士难再得。吾行欲何求。
<br>
<br>　　种桑长江边。三年望当采。枝条始欲茂。忽值山河改。柯叶自摧折。根株浮沧海。春蚕既无食。寒衣欲谁待。本不植高原。今日复何悔。
<br>
<br>　　【杂诗十二首】
<br>
<br>　　人生无根蒂。飘如陌上尘。分散逐风转。此已非常身。落地为兄弟。何必骨肉亲。得欢当作乐。斗酒聚比邻。盛年不重来。一日难再晨。及时当勉励。岁月不待人。
<br>
<br>　　白日沦西河。素月出东岭。遥遥万里晖。荡荡空中景。风来入房户。夜中枕席冷。气变悟时易。不眠知夕永。欲当无予和。挥杯劝孤影。日月掷人去。有志不获骋。念此怀悲凄。终晓不能静。
<br>
<br>　　荣华难久居。盛衰不可量。昔为三春蕖。今作秋莲房。严霜结野草。枯悴示遽央。日月有环周。我去不再阳。眷眷往昔时。忆此断人肠。
<br>
<br>　　丈夫志四海。我愿不知老。亲戚共一处。子孙还相保。觞弦肆朝日。樽中酒不燥。缓带心起晚眠常早。孰若当世士。冰炭满怀抱。百年归丘垄。用此空名道。
<br>
<br>　　忆我少壮时。无乐自欣豫。猛志逸四海。骞翮思远翥。荏苒岁月颓。此心稍已去。值欢无复娱。每每多忧虑。气力渐衰损。转觉悟日不如。壑舟无须臾。引我不得住。前途当几许。未知止泊处。古人惜寸阴。念此使人惧。
<br>
<br>　　昔闻长者言。掩耳每不喜。砂何五十年。忽已亲此事。求我盛年欢。一毫无复意。去去转欲远。此生岂再值。倾家持作乐。竟此岁月驶。有子不留金。何用身後置。
<br>
<br>　　日月不肯迟。四时相催迫。寒风拂枯条。落页掩长陌。弱质与运颓。玄鬓早已白。素标插人头。前途渐就窄。家为逆旅舍。我如当去客。去去欲何之。南山有旧宅。
<br>
<br>　　代耕本非望。所业在田桑。躬亲未曾替。寒馁常糟糠。岂期过满腹。但愿饱粳粮。御冬足大布。粗以应阳。正尔不能得。哀哉亦可伤。人皆尽获宜。拙生失其方。理也可奈何。且为陶一觞。
<br>
<br>　　遥遥从羁役。一心处两端。掩泪泛东逝。顺流追时迁。日没星与昴。势翳西山巅。萧条隔天涯。惆怅念常餐。慷慨思南归。路遐无由缘。关梁难亏替。绝音寄斯篇。
<br>
<br>　　闲居执荡志。时驶不可稽。驱役无停息。轩裳逝东崖。泛舟拟董司。寒气激我怀。岁月有常御。我来淹已弥。慷慨忆绸缪。此情久已离。荏苒经十载。暂为人所羁。庭宇翳馀木。倏忽日月亏。
<br>
<br>　　我行未云远。回顾惨同凉。春燕应节起。高飞拂尘梁。边雁悲无所。代谢归北乡。离鸣清池。涉暑经秋霜。愁人难为辞。遥遥春夜长。
<br>
<br>　　袅袅松标崖。婉娈柔童子。年始三五间。乔柯何可倚。养色含精气。粲然有心理。
<br>
<br>　　【咏贫士诗七首】
<br>
<br>　　万族各有托。孤云独无依。暧暧空中灭。何时见馀晖。朝霞开宿雾。众鸟相与飞。迟迟出林翮。未夕复来归。量力守故辙。岂不寒与饥。知音苟不存。已矣何所悲。
<br>
<br>　　凄厉岁云暮。拥褐曝前轩。南圃无遗秀。枯条盈北园。倾壶绝馀沥。窥灶不见烟。诗书塞座外。日昃不遑研。闲居非陈厄。窍有愠见言。何以慰吾怀。赖古多此贤。
<br>
<br>　　荣叟老带索。欣然方弹琴。原生纳决履。清歌畅商音。重华去我久。贫士世相寻。弊襟不掩肘。藜羹常乏斟。岂忘袭轻裘。苟得非所钦。赐也徒能辨。乃不见吾心。
<br>
<br>　　安贫守贱者。自古有黔娄。好爵吾不萦。厚馈吾不酬。一旦寿命尽。蔽覆仍不周。岂不知其极。非道故无忧。从来将千载。未复见斯俦。朝与仁义生。夕死复何求。
<br>
<br>　　袁安困积雪。邈然不可干。阮公见钱入。即日弃其官。刍藁有常温。采莒足朝餐。岂不实辛苦。所惧非饥寒。贫富常交战。道胜无戚颜。至德冠邦闾。清节映西关。
<br>
<br>　　仲蔚爱穷居。绕宅生蒿蓬。翳然绝交游。赋诗颇能工。举世无知者。止有一刘龚。此士胡独然。实由罕所同。介焉安其业。所乐非穷通。人事固以拙。聊得长相从。
<br>
<br>　　昔在黄子廉。弹冠佐名州。一朝辞吏归。清贫略难俦。年饥感仁妻。泣涕向我流。丈夫虽有志。固为儿女忧。惠孙一晤叹。腆赠竟莫酬。谁云固穷难。邈哉此前修。
<br>
<br>　　【读《山海经》诗十三首】
<br>
<br>　　孟夏草木长。绕屋树扶疏。众鸟欣有托。吾亦爱吾庐。既耕亦已种。时还读我书。穷巷隔深辙。颇回故人车。欢然酌春酒。摘我园中蔬。微雨从东来。好风与之俱。泛览周王传。流观山海图。俯仰终宇宙。不乐复何如。
<br>
<br>　　玉台凌霞秀。王母怡妙颜。天地共俱生。不知几何年。灵化无穷已。馆宇非一山。高酣发新谣。宁效俗中言。
<br>
<br>　　迢遁槐江岭。是谓玄圃丘。西南望昆墟。光气难与俦。亭亭明照。落落清瑶流。恨不及周穆。托乘一来游。
<br>
<br>　　丹木生何许。乃在密山阳。黄花复朱实。食之寿命长。白玉凝素液。瑾瑜发奇光。岂伊君子宝。见重我轩黄。
<br>
<br>　　翩翩三青鸟。毛色奇可怜。朝为王母使。暮归三危山。我欲因此鸟。具向王母言。在世无所须。唯酒与长年。
<br>
<br>　　逍遥芜皋上。杳然望扶木。洪柯百万寻。森散覆谷。灵人侍丹池。朝朝为日浴。神景一登天。何幽不见烛。
<br>
<br>　　粲粲三株树。寄生赤水阴。亭亭凌风桂。八干共成林。灵凤抚云舞。神鸾调玉音。虽非世上宝。爰得王母心。
<br>
<br>　　自古皆有没。何人得灵长。不死复不老。万岁如平常。赤泉给我饮。员丘足我粮。方与三辰游。寿考岂渠央。
<br>
<br>　　夸父诞宏志。乃与日竞走。俱至虞渊下。似若无胜负。神力既殊妙。倾河焉足有。馀迹寄邓林。功竟在身後。
<br>
<br>　　精卫衔微木。将以填沧海。形夭无干戚。猛志故常在。同物既无虑。化去不复悔。徒设在昔心。良晨讵可待。
<br>
<br>　　臣危肆威暴。钦丕岂足恃。
<br>
<br>　　舟鹅见城邑。其国有放士。念彼怀王世。当时数来止。青丘有奇鸟。自言独见尔。本为迷者生。不以喻君子。
<br>
<br>　　严严显朝市。帝者慎用才。何以废共玄。重华为之来。仲父献诚言。姜公乃见猜。临没告饥渴。当复何及哉。
<br>
<br>　　【悲从弟仲】〖苏写本作敬。〗德诗
<br>
<br>　　衔哀过旧宅。悲泪应心零。借问为谁悲。怀人在九冥。礼服名群从。恩爱若同生。门前执手时。何意尔先倾。在数竟不免。为山不及成。慈母沈哀疚。二胤才数龄。双位委空馆。朝夕无哭声。流尘集虚坐。宿草旅前庭。阶除旷游迹。园林独馀情。翳然乘化去。终天不复形。迟迟将回步。恻恻悲襟盈。
<br>
<br>　　【拟挽歌辞三首】
<br>
<br>　　有生必有死。早终非命促。昨暮同为人。今旦在鬼录。魂气散何之。枯形寄空木。娇儿索父啼。良友抚我哭。得失不复知。是非安能觉。千秋万岁後。谁知荣与辱。但恨在世时。饮酒不得足。
<br>
<br>　　在昔无酒饮。今但湛空觞。春醪生浮蚁。何时更能尝。肴案盈我前。亲旧哭我傍。欲语口无音。欲视眼无光。昔在高堂寝。今宿荒草乡。一朝出门去。归来夜未央。
<br>
<br>　　荒草何茫茫。白杨亦萧萧。严霜九月中。送我出远郊。四面无人居。高坟正焦。马为仰天鸣。风为自萧条。幽室一已闭。千年不复朝。千年不复朝。贤达无奈何。向来相送人。各自还共家。亲戚或馀悲。他人亦已歌。死去何所道。托体同山阿。
<br>
<br>　　【联句】
<br>
<br>　　鸣雁乘风飞。去去当何极。念彼穷居士。如何不叹息。虽欲腾九万。扶摇竟何力。远招王子乔。云驾庶可饬。顾侣正徘徊。离离翔天侧。霜露岂不切。徒爱双飞翼。高柯擢条干。远眺同天色。思绝庆未看。徒使生迷惑。
<br>
<br>
<br>
<br>
<br>
<br>
<br>
<br>
<br>
<br>【卷十八】
<br>
<br>　　【杂歌谣辞】
<br>
<br>　　【歌辞】
<br>
<br>　　【宣城民为陶汪歌】
<br>
<br>　　〖陶氏家传曰：陶注。咸康中为宣城内史。君从父猷先为之。君到郡。乃招隐逸。广开学舍。以此教民。民有向方者。则辟为掾史。百姓歌之曰：〗
<br>
<br>　　人当勤学得主簿。谁使为之陶明府。
<br>
<br>　　【石头民为庾亮歌二首】
<br>
<br>　　〖《晋书》曰：庾亮。初镇武昌。出至石头。百姓於岸上歌之。後连徵不入。及薨於镇。以丧还都葬。皆如谣言。〗
<br>
<br>　　庾公上武昌。翩翩如飞鸟。庾公还扬州。白马牵旒。
<br>
<br>　　庾公初上时。翩翩如飞鸟。庾公还扬州。白马牵流苏。
<br>
<br>　　【升平中童歌】
<br>
<br>　　〖《晋书》曰：穆帝升平中。儿童辈忽歌於道曰阿子闻。曲终辄云云。无几而帝崩。太後哭之曰云。〗
<br>
<br>　　阿子汝闻不。
<br>
<br>　　【升平末民歌】
<br>
<br>　　〖《晋书》曰：升平末。俗间忽作廉歌。有扈谦者闻之曰：廉者。临也。歌云云。内外悉临。国家其大讳乎。少时而穆帝晏驾。〗
<br>
<br>　　白门廉。宫庭廉。
<br>
<br>　　【太和中百姓歌】
<br>
<br>　　〖《晋书》曰：晋海西公太和中。民为此歌。白者。金行。马者。国族。紫为夺正之色。明以紫间朱也。海西公寻废。三子非海西公之子。缢以马鞭。死之明日。南方献甘露焉。〗
<br>
<br>　　青青御路杨。白马紫游鞭。汝非皇太子。那得甘露浆。
<br>
<br>　　【凤凰歌】
<br>
<br>　　〖宋《书》曰：晋海四公生皇子。百姓歌之。其歌甚美。其旨甚微。海西公不男。使左右向龙与内侍接。生子。以为己子。〗
<br>
<br>　　凤凰生一雏。天下莫不喜。本言是马驹。今定成龙子。
<br>
<br>　　【荆州百姓歌】
<br>
<br>　　〖《晋书》曰：桓石民为荆州。镇上明。百姓忽歌曰：黄昙子。曲终又云云。顷之而桓石民死。王忱为荆州。黄昙子乃是王忱字也。忱小字佛大。是大佛来上明也。〗
<br>
<br>　　黄昙英。扬州大佛来上明。
<br>
<br>　　【历阳百姓歌】
<br>
<br>　　〖《晋书》曰：庾楷镇历阳。百姓歌之。後楷南奔桓玄。为玄所杀。〗
<br>
<br>　　重罗黎。重罗黎。使君南上无还时。
<br>
<br>　　【桓玄篡时小儿歌】
<br>
<br>　　〖吴均续齐谐记曰：桓玄篡痊後。朱雀门中忽见两小儿。通身如墨。相和作笼歌云云。路边小儿从而和之者数十人。声甚哀楚。日既夕。二小儿入建康县。至阖下。遂成双漆鼓槌。明年春而桓败。车无轴。倚孤木。桓字也。荆州送玄首。用败笼茵包之。又芒绳束缚其尸。沉诸江中。悉如所歌焉。〗
<br>
<br>　　芒笼菌。绳缚腹。车无轴。倚孤木。
<br>
<br>　　【司马休之从者歌】
<br>
<br>　　〖续安帝纪曰：司马休之兄尚为桓玄所败。休之奔淮泗。颇得彼之人。从者为之歌曰：〗
<br>
<br>　　可怜司马公。作性甚温良。忆昔水边戏。使我不能忘。
<br>
<br>　　【苻坚时关陇人歌】
<br>
<br>　　〖《晋书》曰：苻坚时。关陇清宴。百姓丰乐。自长安至於诸州。皆夹路树槐柳。二十里一亭。四十里一驿。旅行者取给於途。工商留贩认道。百姓歌之。崔鸿前秦录曰：王猛化洽六州。人移风变。百姓歌之。〗
<br>
<br>　　长安大街。夹树杨槐。下走朱轮。上有鸾栖。英彦云集。诲我萌黎。
<br>
<br>　　【苻坚时凤凰歌】
<br>
<br>　　〖前秦录曰：苻坚时。凤凰集于东阙、歌之曰：〗
<br>
<br>　　凤凰于飞。其羽翼翼。渊哉圣後。龄万亿。
<br>
<br>　　【苻坚时长安为慕容冲歌】
<br>
<br>　　〖《晋书》曰：苻坚既灭燕。慕容冲姊。伪清河公主。年十四。有殊色。坚纳之。宠冠後庭。冲年十二。亦有龙阳之姿。坚又幸之。姊弟专宠。宫人莫进。长安歌之。咸惧为乱。王猛切谏。坚乃出冲。後竟为冲所败。〗
<br>
<br>　　一雌复一雄。双飞入紫宫。
<br>
<br>　　【平原为太守索棱歌】
<br>
<br>　　〖後秦录曰：索棱。字孟则。敦煌人。好学博闻。姚苌甚重之。委以机密。文章诏檄皆稚之文也。後为平原太守。以德化民。民畏而爱之。歌曰：〗
<br>
<br>　　懿矣明守。庶绩允厘。剖符作宰。实获民思。
<br>
<br>　　【越谣歌】
<br>
<br>　　〖《风土记》曰：越俗性率朴。意亲好合。即脱头上手巾。解腰间五尺刀以与之。为交拜亲跪妻。定交有礼。俗皆尝於山间大树下封土为坛。祭以白犬一、丹鸡一、鸡子三。名曰木下鸡。犬五。其坛地人畏不敢犯也。祝曰云。○此祝。《乐府诗集》、《诗纪》皆作越谣歌。编入先秦。逯案。《风土记》。晋周处著。其所谓越。指当时山越。非春秋时代越人也。今编之晋杂歌谣辞中。〗
<br>
<br>　　卿虽乘车我戴笠。後日相逢下车揖。我虽步行卿乘马。他日相逢卿当下。
<br>
<br>　　【陇头歌】
<br>
<br>　　〖郭仲产秦州记曰：陇山东西百八十里。登陇。东望秦川四王百里。极目泯然。墟宇桑梓。与云霞一色。其上有悬溜。吐于山中。汇为澄潭。名曰万石潭。流溢散下皆注乎渭。山东人行役升此而瞻顾者。莫不悲思。故其歌曰：〗
<br>
<br>　　陇头流水。流离四下。念我行役。飘然旷野。登高望远。涕零双堕。
<br>
<br>　　【同前】
<br>
<br>　　〖辛氏三秦记曰：陇渭西关。其阪九回。不知高几许。欲上者七回。上有水。可容百馀家。上有清水四注下。俗歌云。〗
<br>
<br>　　陇头流水。鸣声幽咽。遥望秦川。肝肠断绝。（逯案。郭仲产。晋人。辛氏较郭氏更晚。列入汉诗似不妥。今依著者时代列此俟考。）
<br>
<br>　　【淫豫歌】
<br>
<br>　　〖《诗纪》云。以下世代莫详。古今乐录曰：晋、宋以後有淫预歌。乐府云。郦道元《水经注》曰：白帝山城水门之西。江中有孤石。名淫豫石。水冬出二十馀丈。夏则没。亦有裁出焉。江水东迳广溪峡。乃三峡之首也。峡中有瞿塘、黄龛二
<br>
<br>　　滩。夏水回复。沿溯所忌。国史补曰：蜀之三峡。最号峻急。四月五月尤险。故行者歌之。淫或作滟。预或作豫。〗
<br>
<br>　　滟预大如马。瞿塘不可下。滟预大如牛。瞿塘不可流。
<br>
<br>　　【同前】
<br>
<br>　　淫预大如马。瞿唐不可下。淫预大如象。瞿唐不可上。
<br>
<br>　　【巴东三峡歌二首】
<br>
<br>　　〖郦道元《水经注》曰：巴东三峡。谓广溪峡、巫峡、西陵峡也。三峡七百里中。两岸连山。略无阙处。重严叠嶂。隐蔽天日。非亭午夜分。不见曦月。宜都山川记曰：自黄牛滩东入西陵界。至峡口。一百许里。山水纡曲。林木高茂。猿鸣至清。山谷传响。冷冷不绝。行者闻之。莫不怀土。故渔者歌曰：〗
<br>
<br>　　巴东三峡巫峡长。猿鸣三声泪沾裳。
<br>
<br>　　巴东三峡猿鸣悲。猿鸣三声泪沾衣。
<br>
<br>　　【同前】〖见《水经注》〗
<br>
<br>　　滩头白勃坚相持。倏忽沦没别无期。
<br>
<br>　　【武陵人歌】
<br>
<br>　　〖黄闵武陵记曰：有绿萝山。侧严垂水。悬萝百里许。得明月池。碧潭镜澈。百尺见底。素严若雪。松如插翠。流风叩阿。有丝桐之韵。土人为之歌曰：〗
<br>
<br>　　仰兹山兮迢迢。层石构兮嵯峨。朝日丽兮阳严。落景梁兮阴阿。鄣壑兮生音。吟籁兮相和。敷芳兮绿林。恬淡兮润波。乐兹潭兮安流。缓尔棹兮咏歌。
<br>
<br>　　【闾里为消肠酒歌】
<br>
<br>　　〖拾遗记曰：张华为九酝酒。若大醉。不可叫笑摇荡。令人肝肠消烂。俗人谓为消肠酒。或云醇酒可为长宵之乐。两说同则事异也。闾里歌曰云云。言耽此美酒。以悦一时。何用保守灵而取长久。〗
<br>
<br>　　宁得醇酒消肠。不与日月齐光。
<br>
<br>　　【谣辞】
<br>
<br>　　【咸康二年童谣】
<br>
<br>　　〖《晋书》曰：咸康二年十二月。河北谣言。後如其言。〗
<br>
<br>　　麦入土。杀石虎。
<br>
<br>　　【成帝末童谣】
<br>
<br>　　〖《晋书》曰：成帝之末喜谣。少日而宫车宴驾。〗
<br>
<br>　　磕磕何隆隆。驾车入梓宫。
<br>
<br>　　【荆楚谣】
<br>
<br>　　〖莲社高贤传曰：寻阳陶侃刺广州。渔人见海中有神光。网之。得金像文殊。志云。阿育王所造。侃以关武昌寒溪寺。主僧珍常住夏口。夜梦寺焚。而此像室独有神护。驰还。寺果焚。像室果存。及侃移督江州。迎像将还。至舟而溺。荆楚为之谣曰：〗
<br>
<br>　　陶惟剑雄。像以神标。云翔泥宿。邈何遥遥。可以诚致。难以力招。
<br>
<br>　　【吴中童谣】
<br>
<br>　　〖宋《书》曰：晋庾义在吴郡时。吴中童谣。无几而庾义、王洽相继亡。按晋史。穆帝时。庾羲为吴兴内史。王洽为为吴郡内史。徵拜领军後。皆卒於官。义疑即羲也。〗
<br>
<br>　　宁食下湖荇。不食湖上甘莼。庾吴没命丧。复杀王领军。
<br>
<br>　　【哀帝隆和初童谣】
<br>
<br>　　〖《晋书》曰：哀帝隆和初童谣曰云云。朝廷闻而恶之。改年曰兴宁。民复歌曰：虽复改兴宁。亦复无聊生。哀帝寻崩。升平五年。而穆帝崩。不满斗。不至十年也。〗
<br>
<br>　　升平不满斗。隆和那得久。桓公入石头。陛下徒跣走。
<br>
<br>　　【太和末童谣】
<br>
<br>　　〖《晋书》曰：太和末童谣云云。及海西公被废。百姓耕其门。以种小麦。〗
<br>
<br>　　犁牛耕御路。白门种小麦。
<br>
<br>　　【京口民间谣二首】
<br>
<br>　　〖《晋书》曰：王恭在京口。民间忽有此谣。按黄字上恭字头也。小字恭字下也。寻如谣言。〗
<br>
<br>　　黄头小人欲作贼。阿公在城下指缚得。
<br>
<br>　　黄头小人欲作乱。赖得金刀作蕃。
<br>
<br>　　【京口谣】
<br>
<br>　　〖《晋书》曰：王恭镇京口。诛王国宝。百姓为此谣。按昔年食白饭。言得志也。今年食麦麸。麦麸尘秽。其精已去。明将败也。天公将加谴谪而诛之也。捻咙喉。气不通。死之祥也。败复败。丁宁之辞也。恭寻死。京都人行咳疾。而喉并喝焉。〗
<br>
<br>　　昔年食白饭。今年食麦麸。天公诛谪汝。教汝捻咙喉。咙喉喝复喝。京口败复败。
<br>
<br>　　【同前】
<br>
<br>　　〖刘谦之晋纪曰：王恭诛。童谣曰：〗
<br>
<br>　　昔年食麦屑。今年食［B17G］豆。［B17G］豆不可食。使我枯咙喉
<br>
<br>　　【孝武帝太元末京口谣】
<br>
<br>　　〖《晋书》曰：孝武帝太元末。京口谣。寻王恭起兵诛王国宝。旋为刘牢之所败。故言拉飒栖也。〗
<br>
<br>　　黄雌鸡。莫作雄父啼。一旦去毛衣。衣被拉飒栖。
<br>
<br>　　【荆州童谣】
<br>
<br>　　〖《晋书》曰：殷仲堪在荆州时。童谣。未几而仲堪败。桓率遂有荆州。〗
<br>
<br>　　芒笼目。绳缚腹。殷当败。桓当复。
<br>
<br>　　【洪水谣】
<br>
<br>　　〖亦见崔鸿前秦录。《晋书》曰：苻洪。字广世。略阳临渭氐人也。先是陇右大雨。百姓苦之。谣云云。故因名洪。自称大单于三秦王。死伪谥惠武帝。〗
<br>
<br>　　雨若不止。洪水必起。
<br>
<br>　　【陇上童谣】
<br>
<br>　　〖前秦录曰：苻健皇始二年十二月。丞相雄攻王擢於陇上。败之。擢单马奔凉州。雄还屯陇东。初有童谣曰云云。至于而擢败。〗
<br>
<br>　　十斗二升沙。谁为王擢家。
<br>
<br>　　【苻生时长安谣二首】
<br>
<br>　　〖《晋书》曰：苻生。洪之孙。嗣父健位。僭称帝。初。生梦大鱼食蒲。又长安谣云云。东海。苻坚封地。时为龙骧将军。第在洛门之东。生不知是坚。以谣言之故。诛其侍中鱼遵及其子孙。时又谣云云。於是悉坏空城以禳也。〗
<br>
<br>　　东海大鱼化为龙。男便为王女为公。问在何所洛门东。
<br>
<br>　　百里望空城。郁郁何青青。瞎儿不知法。仰不见天星。
<br>
<br>　　【苻坚时长安谣】
<br>
<br>　　〖《晋书》曰：苻坚时长安有此谣。坚以凤凰非梧桐不栖。非竹实不食。乃植桐竹数十万株于阿房城以待之。冲小字凤凰。至是。终为坚贼。入止阿房城焉。〗
<br>
<br>　　凤凰凤凰止阿房。
<br>
<br>　　【苻坚初童谣】
<br>
<br>　　〖《晋书》曰：苻坚初有此童谣。及坚败於淝水。为姚苌所杀。在伪位凡三十年。〗
<br>
<br>　　阿坚连牵。三十年。後若欲败时。当在江湖边
<br>
<br>　　【苻坚时童谣】
<br>
<br>　　〖《晋书》载记曰：苻坚强盛之时。国有童谣云云。坚闻而恶之。每征伐。戒军候云。地有名新城者。避之。後因寿阳之败。其国大乱。竟死於新城佛寺。〗
<br>
<br>　　河水清复清。苻诏死新城。
<br>
<br>　　【同前】
<br>
<br>　　〖《晋书》曰：有谣云云。鱼。羊鲜也。田。斗卑也。坚自号秦。言灭之者鲜卑矣。其群臣谏坚。令尽诛鲜卑。坚不从。及淮南初学者慕容冲所攻。又为姚苌所杀。身死国灭。〗
<br>
<br>　　鱼羊田斗当灭秦。
<br>
<br>　　【苻坚时长安谣】
<br>
<br>　　〖《晋书》曰：秦之未乱也。长安谣云云。秦人呼鲜卑为白虏。慕容垂之起於关东。岁在癸未。〗
<br>
<br>　　长鞘马鞭击左股。太岁南行当复虏。
<br>
<br>　　【凉州为张氏谣】
<br>
<br>　　〖魏《书》曰：昭成末。苻坚遣将苟苌伐凉州。破之。天锡降於苌。初骏时。谣曰云云。是时姑臧及诸郡国童儿皆歌之。谓刘曜、石虎并伐凉州不克。至坚而降之也。〗
<br>
<br>　　刘新妇簸米。石新妇吹羝。荡涤簸张儿。张儿食之口正披。
<br>
<br>　　【长安民谣】
<br>
<br>　　〖《晋书》曰：时长安大饥。坚与冲战。各有胜负。城中有《书》曰古符传贾录。载帝出五将久长得。先是。又谣曰云云。坚大信之。告其太子宏曰：脱如此言。天或导予。今留汝兼总戎政。朕当出陇收兵运粮以给汝。於是率骑数百出如五将。坚至五将山。姚苌遣将军吴忠围之。执坚以归新平。苌乃缢坚新平佛寺中。〗
<br>
<br>　　坚入五将山长得。
<br>
<br>　　【苻坚国中谣】
<br>
<br>　　〖《晋书》曰：初。桓豁闻苻坚国中谣云云。有子二十人皆以石为名。《御览》引《晋书》曰：谢玄破坚於淮淝。先是有童谣云云。〗
<br>
<br>　　谁谓尔坚。石打碎。
<br>
<br>　　【朔马谣】
<br>
<br>　　〖《晋书》曰：孝武太元十四年。苻坚故将吕光僭即三河王位。光徙西海郡人於诸郡。至是谣云云。顷之。遂相扇动。复徙之於西河。〗
<br>
<br>　　朔马心何悲。念旧中心劳。燕雀何徘徊。意欲还故巢。
<br>
<br>　　【燕童谣】
<br>
<br>　　〖《晋书》曰：慕容熙为政暴虐。其将冯跋、张兴。皆坐事奔亡。结盟推慕容云为主。因熙出城。闭门距守。熙夜至龙城。〗
<br>
<br>　　攻北门不克。为云所执。弑之。时义熙二年也。初童谣云云。藁字上有草。下有禾。两头然。则禾草俱尽而成高字。云父名披。小字秃头。三子。而云季也。熙竟为云所灭。）
<br>
<br>　　一束藁。两头然。秃头小儿来灭燕。
<br>
<br>　　【大风谣】
<br>
<br>　　〖《晋书》曰：慕容宝嗣位。以慕容德为都督冀、兖六州诸军事。镇邺。会魏师入中山。宝山奔於蓟。时有谣云云。於是德之群臣劝德僭号称元。〗
<br>
<br>　　大风蓬勃扬尘埃。八井三刀卒起来。四海鼎沸中山颓。惟有德人据三台。
<br>
<br>　　【安帝元兴初童谣】
<br>
<br>　　〖宋《书》曰：晋桓玄既篡。有此童谣。及玄败。走至江陵。五月中。诛如其期焉。按帝纪。桓玄篡位在安帝元兴二年十二月也。〗
<br>
<br>　　草生及马腹。乌啄桓玄目。
<br>
<br>　　【同前】
<br>
<br>　　〖又曰：桓玄时民谣语云云。征钟至秽之服。桓四体之下称。玄目下居上。犹征钟之厕歌谣。下体之咏民口也。而云落地。坠地之祥。迸走之言。其验明矣。〗
<br>
<br>　　征钟落地桓迸走。
<br>
<br>　　【安帝元兴中童谣】
<br>
<br>　　〖宋《书》曰：晋安帝地兴中。桓玄既得志。而有童谣。及玄败走。诸桓悉诛焉。郎君。司马元显也。〗
<br>
<br>　　长干巷。巷长干。今年杀郎君。明年斩诸桓。
<br>
<br>　　【安帝义熙初童谣】
<br>
<br>　　〖《晋书》曰：安帝义熙初。童谣曰云云。时官养卢龙。宠以金紫。奉以名州。养之已极。而龙不能怀我好音。举兵内伐。遂成仇敌也。及败。斩伐其党。如草木之成积焉。按列传。卢循。小字元龙。元兴二年。寇广州。逐刺史吴隐。自摄州事。号平南将军。安帝乃假循征虏将军。广州刺史。义熙中。刘裕破循於豫章。循走交州。为刺史杜慧度所杀。〗
<br>
<br>　　官家养芦化成荻。芦生不止自成积。
<br>
<br>　　【安帝义熙初谣二首】
<br>
<br>　　〖《晋书》曰：卢龙据有广州。民间有谣云云。後拥上流数州之地。内逼京辇。应天半之言。时复有谣云云。龙後果败。不得入石头。〗
<br>
<br>　　芦生漫漫竟天半。
<br>
<br>　　芦橙橙。逐水流。东风忽如起。那得入石头。
<br>
<br>　　【晋世京师谣】
<br>
<br>　　〖《异苑》曰：卢龙将寇乱。京师谣言曰云云。未几而败。〗
<br>
<br>　　十丈瓦屋八九间。芦作柱。薤作栏。
<br>
<br>　　【义熙中童谣】
<br>
<br>　　〖《异苑》曰：义熙中童谣云云。及十一年晋大军至洛。修复园林。时封琅琊王也。〗
<br>
<br>　　长有扫帚枢作杷。扫除洛中迎琅琊。
<br>
<br>　　【时人为庞世谣】
<br>
<br>　　〖赵《书》曰：燕人庞世为光禄勋。案奏豪强。苛克人物。咸惧疾之。及卒。门无吊客。时人为之谣曰：〗
<br>
<br>　　庞家之巷。车马辚辚。泥丸之日无吊宾。吊宾不来何所因。由性苛克寡所亲。
<br>
<br>　　【三峡谣】
<br>
<br>　　〖《水经注》曰：峡中有滩名曰黄牛滩。南岸重岭叠起。最外高崖间。有色。如人负刀牵牛。人黑牛黄。成就分明。既人迹所绝。莫得究焉。此严既高。加江湍纡回。虽途迳信宿。犹望见此物。故行者谣云云。言水路行深。回望如一矣。〗
<br>
<br>　　朝发黄牛。暮宿黄牛。三朝三暮。黄牛如故。
<br>
<br>　　【葛洪引谚】
<br>
<br>　　〖《抱朴子》曰：凡为道。合药及避乱隐居者。入山不知法者。多遇祸害。故谚有之曰：〗
<br>
<br>　　太华之下。白骨狼藉。
<br>
<br>　　【葛洪引谚】
<br>
<br>　　〖《抱朴子》曰：书字人知之。犹尚写之多误。故谚曰云云。此之谓也。〗
<br>
<br>　　书三写。鱼成鲁帝成虎。
<br>
<br>　　【干宝引语】
<br>
<br>　　〖《搜神记》曰：南阳宗定伯。夜行逢鬼。定伯诳之。化为一羊。便卖之。恐其变化。唾之。得钱千五百乃去。时人语曰：〗
<br>
<br>　　宗定伯卖鬼。得钱千五百。
<br>
<br>　　【时人为习主簿语】
<br>
<br>　　〖《晋书》曰：习凿齿。字彦威。为桓温荆州主簿。亲遇隆密。时语曰：〗
<br>
<br>　　徒三十年看儒书。不如一诣习主簿。
<br>
<br>　　【桓温府为郗超王语】
<br>
<br>　　〖《晋书》曰：桓温与超言。常谓不能测。倾意礼待。超亦深自结纳。时王为温主簿。亦为温所重。府中语曰云云。超髯短故也。〗
<br>
<br>　　髯参军。短主簿。能令公喜。能令公怒。
<br>
<br>　　【时人为谢安郗超王坦之语】
<br>
<br>　　〖续晋阳秋曰：超少有才气。越世负俗。不循常检。为一代盛誉。时人语曰：〗
<br>
<br>　　大才。谢安家。江东独步。王文度。盛德日新。郗嘉宾。
<br>
<br>　　【时人为郗超王坦之语】
<br>
<br>　　〖《晋书》曰：王坦之。字文度。弱冠与郗超俱有重名。时人为之语云云。嘉宾。超小字也。〗
<br>
<br>　　盛德绝伦。郗嘉宾。江东独步。王文度。
<br>
<br>　　【同前】
<br>
<br>　　〖《世说》曰：谚曰：〗
<br>
<br>　　扬州独步。王文度。後来出人。郗嘉宾。
<br>
<br>　　【时人为王е语】
<br>
<br>　　张怀书断曰：王е。字世将。琅邪临沂人。逸少之叔父。工於草隶飞白。祖述张卫遗法。自过江。右军之前。世将书与荀勖画为明帝师。其飞白志气极古。垂雕鹗之翅羽。类旌旗之卷舒。时人云云云。永昌元年卒。年四十七。
<br>
<br>　　王е飞白。右军之亚。
<br>
<br>　　【时人为王珉王语】
<br>
<br>　　〖《晋书》曰：王。字元琳。法护。小字也。弟珉。字季琰。少有才艺。善行书。名出右。时人为之语曰云云。僧弥。珉小字也。〗
<br>
<br>　　法护非不佳。僧弥难为兄。
<br>
<br>　　【时人为李始语】
<br>
<br>　　〖《十六国春秋》蜀李雄录曰：异母兄始。字敬伯。为太保。善抚士众。众多归之。时人为之语曰：〗
<br>
<br>　　欲养老。属太保。
<br>
<br>　　【长安为苻坚语】
<br>
<br>　　〖《晋书》曰：坚每令百姓有怨者举烟于城北。观而录之。长安为之语曰：〗
<br>
<br>　　欲得必存。当举烟。
<br>
<br>　　【时人世间梁氏兄弟语】
<br>
<br>　　〖崔鸿前秦录曰：梁谠。字伯言。博学有隽才。与弟熙。俱以文藻清丽见重一时。人为之语曰：〗
<br>
<br>　　关东堂堂。二申两房。未若二梁。环文绮章。
<br>
<br>　　【祈嘉夜闻人呼语】
<br>
<br>　　〖《晋书》曰：嘉。字孔宾。酒泉人也。少清贫。好学。年二十馀。夜闻窗中有声呼曰云云。旦而逃去。西至敦煌。遂西游海渚。〗
<br>
<br>　　祈孔宾。祈孔宾。隐去来。隐去来。修饰人间。甚苦不可谐。所得未毛铢。所丧如山崖。
<br>
<br>　　【南燕人为公孙氏语】
<br>
<br>　　〖《晋书》曰：慕容超时。公孙五楼为侍中、尚书。专总朝政。王公内外。无不惮之。尚书都令史王俨。谄事五楼。迁尚书郎。出为济南太守。入为尚书左丞。时人为之语曰：〗
<br>
<br>　　欲得侯。事五楼。
<br>
<br>　　【西州为鞠氏游氏语】
<br>
<br>　　〖《晋书》曰：鞠允。金城人也。与游氏世豪族。西州为之语曰：〗
<br>
<br>　　鞠与游。牛羊不数头。南开朱门。北望青楼。
<br>
<br>　　【西州谚】
<br>
<br>　　〖《晋书》曰：尹氏。李玄盛後。玄盛之创业也。谋谟经略。多所毗赞。故西州谚曰：〗
<br>
<br>　　李尹主敦煌。
<br>
<br>　　【释道安引谚】
<br>
<br>　　〖二教论曰：谚曰：〗
<br>
<br>　　紫实昧朱。狂斯滥哲。
<br>
<br>　　【时人为释道安语】
<br>
<br>　　〖高僧传曰：释道安遇佛图澄。澄讲安覆。疑难锋起。安挫锐解纷。行有馀力。时人语云。〗
<br>
<br>　　漆道人。惊四邻。
<br>
<br>　　【东山谚】
<br>
<br>　　〖高僧传曰：于法开有弟子法威。清悟有枢辨。开尝使威出都。经过山阴。支遁正讲小品。往复多番。遁遂屈。故东山谚云。〗
<br>
<br>　　深量深思。林谈识记。
<br>
<br>　　【时人为卑罗语】
<br>
<br>　　〖高僧传曰：卑摩罗义。宾人。以伪秦弘始八年达自关中。及罗什弃世。南适江陵。於新寺夏坐。开讲十诵。道阳慧观。深括宗旨。记其所制内禁轻重。撰为二卷。送闻京师。僧尼披习。竞相传写。时闻者谚曰云云。今犹行主世。为後生法矣。〗
<br>
<br>　　卑罗鄙语。慧观才录。都人缮写。纸贵如玉。
<br>
<br>　　【王子年引世语】
<br>
<br>　　〖拾遗记曰：帝尧在位。圣德光洽。羽山之北。有善鸣之禽。人面鸟喙。八翼一足。毛色如雉。行不践地。名曰青翟。其声似钟磬笙竽也。世语曰：〗
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
