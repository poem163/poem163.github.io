<HTML>
<HEAD>
<TITLE>花间集 卷六 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongQian/">宋前词选</a> <font color=4C4C4C>&gt;&gt; </font><a href="../../html/WuDai/">唐五代词</a> <FONT color=#BCB6A0>&gt;&gt;</font> 花间集 卷六</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>花间集 卷六</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-20&nbsp;&nbsp;文章类别:唐五代词&nbsp;&nbsp;阅读次数:<script language=javascript src="../../hits.php?articleid=7077"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'花间集 卷六')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[花间集 卷六]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷六　五十一首
<br>
<br>　　欧阳舍人烱　十三首
<br>
<br>　　南乡子八首　献衷心一首　贺明朝二首　江城子一首　凤楼春一首
<br>
<br>　　和学士凝　二十首
<br>
<br>　　小重山二首　临江仙二首　菩萨蛮一首　山花子二首　河满子二首　薄命女一首　梅花一首　天仙子一首　春光好二首　采桑子一首　柳枝三首　渔父一首
<br>
<br>　　顾敻　十八首
<br>
<br>　　虞美人六首　河传三首　甘州子五首　玉楼春四首
<br>
<br>　　南乡子　　欧阳舍人炯
<br>
<br>　　其一
<br>
<br>　　嫩草如烟，石榴花发海南天。日暮江亭春影绿，鸳鸯浴，水远山长看不足。
<br>
<br>　　其二
<br>
<br>　　画舸停桡，槿花篱外竹横桥。水上游人沙上女，回顾，笑指芭蕉林里住。
<br>
<br>　　其三
<br>
<br>　　岸远沙平，日斜归路晚霞明。孔雀自怜金翠尾，临水，认得行人惊不起。
<br>
<br>　　其四
<br>
<br>　　洞口谁家，木兰船系木兰花？红袖女郎相引去，游南浦，笑倚春风相对语。
<br>
<br>　　其五
<br>
<br>　　二八花钿，胸前如雪脸如莲。耳坠金镮穿瑟瑟，霞衣窄，笑倚江头招远客。
<br>
<br>　　其六
<br>
<br>　　路入南中，桄榔叶暗蓼花红。两岸人家微雨后，收红豆，树底纤纤抬素手。
<br>
<br>　　其七
<br>
<br>　　袖敛鲛绡，采香深洞笑相邀。藤杖枝头芦酒滴，铺葵席，豆蔻花间趖晚日。
<br>
<br>　　其八
<br>
<br>　　翡翠鵁鶄，白苹香里小沙汀。岛上阴阴秋雨色，芦花扑，数只渔船何处宿？
<br>
<br>　　献衷心
<br>
<br>　　见好花颜色，争笑东风。双脸上，晚妆同。闭小楼深阁，春景重重。三五夜，偏有恨，月明中。　　情未已，信曾通，满衣犹自染檀红。恨不如双燕，飞舞帘栊。春欲暮，残絮尽，柳条空。
<br>
<br>　　贺明朝
<br>
<br>　　其一
<br>
<br>　　忆昔花间初识面，红袖半遮，妆脸轻转。石榴裙带，故将纤纤玉指偷捻，双凤金线。　　碧梧桐鎻深深院，谁料得两情，何日教缱绻？羡春来双燕，飞到玉楼，朝暮相见。
<br>
<br>　　其二
<br>
<br>　　忆昔花间相见后，只凭纤手，暗抛红豆。人前不解，巧传心事。别来依旧，辜负春昼。　　碧罗衣上蹙金绣，覩对对鸳鸯，空裛泪痕透。想韶颜非久，终是为伊，只恁偷瘦。
<br>
<br>　　江城子
<br>
<br>　　晚日金陵岸草平，落霞明，水无情。六代繁华，暗逐逝波声，空有姑苏台上月，如西子镜，照江城。
<br>
<br>　　凤楼春
<br>
<br>　　凤髻绿云丛，深掩房栊。锦书通，梦中相见觉来慵。匀面泪脸珠融。因想玉郎何处去？对淑景谁同？　　小楼中，春思无穷。倚栏颙望，暗牵愁绪，柳花飞起东风。斜日照帘，罗幌香冷粉屏空。海棠零落，莺语残红。
<br>
<br>　　小重山　　和学士凝
<br>
<br>　　其一
<br>
<br>　　春入神京万木芳，禁林莺语滑，蝶飞狂。晓花擎露妬啼妆。红日永，风和百花香。　　烟鎻柳丝长，御沟澄碧水，转池塘。时时微雨洗风光。天衢远，到处引笙簧。
<br>
<br>　　其二
<br>
<br>　　正是神京烂熳时，羣仙初折得，郄诜枝。乌犀白纻最相宜，精神出，御陌袖鞭垂。　　柳色展愁眉，管弦分响亮，探花期。光阴占断曲江池，新牓上，名姓彻丹墀。
<br>
<br>　　临江仙
<br>
<br>　　其一
<br>
<br>　　海棠香老春江晚，小楼雾縠涳蒙。翠鬟初出绣帘中，麝烟鸾佩惹苹风。　　碾玉钗摇鸂鶒战，雪肌云鬓将融。含情遥指碧波东，越王台殿蓼花红。
<br>
<br>　　其二
<br>
<br>　　披袍窣地红宫锦，莺语时啭轻音。碧罗冠子稳犀簪，凤凰双飐步摇金。　　肌骨细匀红玉软，脸波微送春心。娇羞不肯入鸳衾，兰膏光里两深情。
<br>
<br>　　菩萨蛮
<br>
<br>　　越梅半坼轻寒里，冰清淡薄笼蓝水。暖觉杏梢红，游丝惹狂风。　　闲阶莎径碧，远梦犹堪惜。离恨又迎春，相思难重陈。
<br>
<br>　　山花子
<br>
<br>　　其一
<br>
<br>　　莺锦蝉縠馥麝脐，轻裾花早晓烟迷。鸂鶒战金红掌坠，翠云低。　　星靥笑偎霞脸畔，蹙金开襜衬银泥。春思半和芳草嫩，碧萋萋。
<br>
<br>　　其二
<br>
<br>　　银字笙寒调正长，水纹簟冷画屏凉。玉腕重金扼臂，淡梳妆。　　几度试香纤手暖，一回尝酒绛唇光。佯弄红丝蝇拂子，打檀郎。
<br>
<br>　　河满子
<br>
<br>　　其一
<br>
<br>　　正是破瓜年几，含情惯得人饶。桃李精神鹦鹉舌，可堪虚度良宵。却爱蓝罗裙子，羡他长束纤腰。
<br>
<br>　　其二
<br>
<br>　　写得鱼笺无限，其如花鎻春晖。目断巫山云雨，空教残梦依依。却爱熏香小鸭，羡他长在屏帷。
<br>
<br>　　薄命女
<br>
<br>　　天欲晓，宫漏穿花声缭绕，窗里星光少。冷霞寒侵帐额，残月光沉树杪。梦断锦帷空悄悄，强起愁眉小。
<br>
<br>　　望梅花
<br>
<br>　　春草全无消息，腊雪犹余踪迹。越岭寒枝香自坼，冷艳奇芳堪惜。何事寿阳无处觅，吹入谁家横笛？
<br>
<br>　　天仙子
<br>
<br>　　其一
<br>
<br>　　柳色披衫金缕凤，纤手轻拈红豆弄。翠蛾双敛正含情，桃花洞，瑶台梦，一片春愁与谁共？
<br>
<br>　　其二
<br>
<br>　　洞口春红飞蔌蔌，仙子含愁眉黛绿。阮郎何事不归来？懒烧金，慵篆玉，流水桃花空断续。
<br>
<br>　　春光好
<br>
<br>　　其一
<br>
<br>　　纱窗暖，画屏间，亸云鬟。睡起四肢无力，半春闲。　　玉指剪裁罗胜，金盘点缀酥山。窥宋深心无限事，小眉弯。
<br>
<br>　　其二
<br>
<br>　　苹叶软，杏花明，画船轻。双浴鸳鸯出绿汀，棹歌声。　　春水无风无浪，春天半雨半晴。红粉相随南浦晚，几含情。
<br>
<br>　　采桑子
<br>
<br>　　蝤蛴领上诃梨子，绣带双垂。椒户闲时，竞学樗蒲赌荔枝。　　丛头鞋子红编细，裙窣金丝。无事颦眉，春思翻教阿母疑。
<br>
<br>　　柳枝
<br>
<br>　　其一
<br>
<br>　　软碧摇烟似送人，映花时把翠蛾颦。青青自是风流主，慢飐金丝待洛神。
<br>
<br>　　其二
<br>
<br>　　瑟瑟罗裙金缕腰，黛眉偎破未重描。醉来咬损新花子，拽住仙郎尽放娇。
<br>
<br>　　其三
<br>
<br>　　雀桥初就咽银河，今夜仙郎自姓和。不是昔年攀桂树，岂能月里索嫦娥？
<br>
<br>　　渔父
<br>
<br>　　白芷汀寒立鹭鸶，苹风轻剪浪花时。烟羃羃，日迟迟，香引芙蓉惹钓丝。
<br>
<br>　　虞美人　　顾太尉敻
<br>
<br>　　其一
<br>
<br>　　晓莺啼破相思梦，帘卷金泥凤。宿妆犹在酒初醒，翠翘慵整倚云屏，转娉婷。　　香檀细画侵桃脸，罗袂轻轻敛。佳期堪恨再难寻，绿芜满院柳成阴，负春心。
<br>
<br>　　其二
<br>
<br>　　触帘风送景阳钟，鸳被绣花重。晓帷初卷冷烟浓，翠匀粉黛好仪容，思娇慵。　　起来无语理朝妆，宝匣镜凝光。绿荷相倚满池塘，露清枕簟藕花香，恨悠扬。
<br>
<br>　　其三
<br>
<br>　　翠屏闲掩垂珠箔，丝雨笼池阁。露沾红藕咽清香，谢娘娇极不成狂，罢朝妆。　　小金鸂鶒沉烟细，腻枕堆云髻。浅眉微敛注檀轻，旧欢时有梦魂惊，悔多情。
<br>
<br>　　其四
<br>
<br>　　碧梧桐映纱窗晚，花谢莺声懒。小屏屈曲掩青山，翠帷香粉玉炉寒，两蛾攒。　　颠狂少年轻离别，辜负春时节。画罗红袂有啼痕，魂消无语倚闺门，欲黄昏。
<br>
<br>　　其五
<br>
<br>　　深闺春色劳思想，恨共春芜长。黄鹂娇啭呢芳妍，杏枝如画倚轻烟，鎻窗前。　　凭栏愁立双蛾细，柳影斜摇砌。玉郎还是不还家，教人魂梦逐杨花，绕天涯。
<br>
<br>　　其六
<br>
<br>　　少年艳质胜琼英，早晚别三清。莲冠稳簪钿篦横，飘飘罗袖碧云轻，画难成。　　迟迟少转腰身袅，翠靥眉心小。醮坛风急杏花香，此时恨不驾鸾凤，访刘郎。
<br>
<br>　　河传
<br>
<br>　　其一
<br>
<br>　　燕扬，晴景，小窗屏暖，鸳鸯交颈。菱花掩却翠鬟欹，慵整，海棠帘外影。　　绣帷香断金鸂鶒，无消息，心事空相忆。倚东风，春正浓。愁红，泪痕衣上重。
<br>
<br>　　其二
<br>
<br>　　曲槛，春晚，碧流纹细，绿杨丝软。露花鲜，杏枝繁，莺啭，野芜平似剪。　　直是人间到天上，堪游赏，醉眼疑屏障。对池塘，惜韶光，断肠，为花须尽狂。
<br>
<br>　　其三
<br>
<br>　　棹举，舟去，波光渺渺，不知何处。岸花汀草共依依，雨微，鹧鸪相逐飞。　　天涯离恨江声咽，啼猿切，此意向谁说？倚兰桡，独无聊，魂消，小炉香欲焦。
<br>
<br>　　甘州子
<br>
<br>　　其一
<br>
<br>　　一炉龙麝锦帷傍，屏掩映，烛荧煌。禁楼刁斗喜初长，罗荐绣鸳鸯。山枕上，私语口脂香。
<br>
<br>　　其二
<br>
<br>　　每逢清夜与良晨，多怅望，足伤神。云迷水隔意中人，寂寞绣罗茵。山枕上，几点泪痕新。
<br>
<br>　　其三
<br>
<br>　　曾如刘阮访仙踪，深洞客，此时逢。绮筵散后绣衾同，款曲见韶容。山枕上，长是怯晨钟。
<br>
<br>　　其四
<br>
<br>　　露桃花里小楼深，持玉盏，听瑶琴。醉归青琐入鸳衾，月色照衣襟。山枕上，翠钿镇眉心。
<br>
<br>　　其五
<br>
<br>　　红炉深夜醉调笙，敲拍处，玉纤轻。小屏古画岸低平，烟月满闲庭。山枕上，灯背脸波横。
<br>
<br>　　玉楼春
<br>
<br>　　其一
<br>
<br>　　月照玉楼春漏促，飒飒风摇庭砌竹。梦惊鸳被觉来时，何处管弦声断续？　　惆怅少年游冶去，枕上两蛾攒细绿。晓莺帘外语花枝，背帐犹残红蜡烛。
<br>
<br>　　其二
<br>
<br>　　柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。　　香灭绣帷人寂寂，倚槛无言愁思远。恨郎何处纵疎狂，长使含啼眉不展。
<br>
<br>　　其三
<br>
<br>　　月皎露华窗影细，风送菊香沾绣袂。博山炉冷水沉微，惆怅金闺终日闭。　　懒展罗衾垂玉箸，羞对菱花簪宝髻。良宵好事枉教休，无计奈他狂耍壻。
<br>
<br>　　其四
<br>
<br>　　拂水双飞来去燕，曲槛小屏山六扇。春愁凝思结眉心，绿绮懒调红锦荐。　　话别情多声欲战，玉箸痕留红粉面。镇长独立到黄昏，却怕良宵频梦见。&nbsp;&nbsp;
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
