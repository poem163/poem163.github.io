<HTML>
<HEAD>
<TITLE>花间集 卷四 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongQian/">宋前词选</a> <font color=4C4C4C>&gt;&gt; </font><a href="../../html/WuDai/">唐五代词</a> <FONT color=#BCB6A0>&gt;&gt;</font> 花间集 卷四</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>花间集 卷四</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-20&nbsp;&nbsp;文章类别:唐五代词&nbsp;&nbsp;阅读次数:<script language=javascript src="../../hits.php?articleid=7075"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'花间集 卷四')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[花间集 卷四]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷四　五十首
<br>
<br>　　牛给事峤　五首
<br>
<br>　　女冠子四首　梦江南二首　感恩多二首　应天长二首　更漏子三首　望江怨一首　菩萨蛮七首　酒泉子一首　定西番一首　玉楼春一首　西溪子一首　江城子二首
<br>
<br>　　张舍人泌　二十三首
<br>
<br>　　浣溪沙十首　临江仙一首　女冠子一首　河传二首　酒泉子二首　生查子一首　思越人一首　满宫花一首　柳枝一首　南歌子三首
<br>
<br>　　女冠子　　牛给事峤
<br>
<br>　　其一
<br>
<br>　　绿云高髻，点翠匀红时世。月如眉，浅笑含双靥，低声唱小词。　　眼看唯恐化，魂荡欲相随。玉趾回娇步，约佳期。
<br>
<br>　　其二
<br>
<br>　　锦江烟水，卓女烧春浓美。小檀霞，绣带芙蓉帐，金钗芍药花。　　额黄侵腻发，臂钏透红纱。柳暗莺啼处，认郎家。
<br>
<br>　　其三
<br>
<br>　　星冠霞帔，住在蕊珠宫里。佩玎珰，明翠摇蝉翼，纤珪理宿妆。　　醮坛春草绿，药院杏花香。青鸟传心事，寄刘郎。
<br>
<br>　　其四
<br>
<br>　　双飞双舞，春昼后园莺语。卷罗帷，锦字书封了，银河雁过迟。　　鸳鸯排宝帐，荳蔻绣连枝。不语匀珠泪，落花时。
<br>
<br>　　梦江南
<br>
<br>　　其一
<br>
<br>　　含泥燕，飞到画堂前。占得杏梁安稳处，体轻唯有主人怜，堪羡好因缘。
<br>
<br>　　其二
<br>
<br>　　红绣被，两两间莺鸯。不是鸟中偏爱尔，为缘交颈睡南塘，全胜薄幸郎。
<br>
<br>　　感恩多
<br>
<br>　　其一
<br>
<br>　　两条红粉泪，多少香闺意。强攀桃李枝，敛愁眉。　　陌上莺啼蝶舞，柳花飞，柳花飞。愿得郎心，忆家还早归。
<br>
<br>　　其二
<br>
<br>　　自从南浦别，愁见丁香结。近来情转深，忆鸳衾。　　几度将书托烟雁，泪盈襟，泪盈襟。礼月求天，愿君知我心。
<br>
<br>　　应天长
<br>
<br>　　其一
<br>
<br>　　玉楼春望晴烟灭，舞衫斜卷金条脱。黄鹂娇啭声初歇，杏花飘尽龙山雪。　　凤钗低赴节，筵上王孙愁绝。鸳鸯对含罗结，两情深夜月。
<br>
<br>　　其二
<br>
<br>　　双眉淡薄藏心事，清夜背灯娇又醉。玉钗横，山枕腻，宝帐鸳鸯春睡美。　　别经时，无限意，虚道相思憔悴。莫信彩笺书里，赚人肠断字。
<br>
<br>　　更漏子
<br>
<br>　　其一
<br>
<br>　　星渐稀，漏频转，何处轮台声怨？香阁掩，杏花红，月明杨柳风。　　挑锦字，记情事，惟愿两心相似。收泪语，背灯眠，玉钗横枕边。
<br>
<br>　　其二
<br>
<br>　　春夜阑，更漏促，金烬暗挑残烛。惊梦断，锦屏深，两乡明月心。　　闺草碧，望归客，还是不知消息。辜负我，悔怜君，告天天不闻。
<br>
<br>　　其三
<br>
<br>　　南浦情，红粉泪，怎奈两人深意。低翠黛，卷征衣，马嘶霜叶飞。　　招手别，寸肠结，还是去年时节。书托雁，梦归家，觉来江月斜。
<br>
<br>　　望江怨
<br>
<br>　　东风急，惜别花时手频执。罗帷愁独入，马嘶残雨春芜湿。倚门立，寄语薄情郎，粉香和泪泣。
<br>
<br>　　菩萨蛮
<br>
<br>　　其一
<br>
<br>　　舞裙香暖金泥凤，画梁语燕惊残梦。门外柳花飞，玉郎犹未归。　　愁匀红粉泪，眉剪春山翠。何处是辽阳？锦屏春昼长。
<br>
<br>　　其二
<br>
<br>　　柳花飞处莺声急，晴街春色香车立。金凤小帘开，脸波和恨来。　　今宵求梦想，难到青楼上。赢得一场愁，鸳衾谁并头？
<br>
<br>　　其三
<br>
<br>　　玉钗风动春幡急，交枝红杏笼烟泣。楼上望卿卿，窗寒新雨晴。　　熏炉蒙翠被，绣帐鸳鸯睡。何处有相知？羡他初画眉。
<br>
<br>　　其四
<br>
<br>　　画屏重迭巫阳翠，楚神尚有行云意。朝暮几般心，向他情漫深。　　风流今古隔，虚作瞿塘客。山月照山花，梦回灯影斜。
<br>
<br>　　其五
<br>
<br>　　风帘燕舞莺啼柳，妆台约鬓低纤手。钗重髻盘珊，一枝红牡丹。　　门前行乐客，白马嘶春色。故故坠金鞭，回头应眼穿。
<br>
<br>　　其六
<br>
<br>　　绿云鬓上飞金雀，愁眉敛翠春烟薄。香阁掩芙蓉，画屏山几重？　　窗寒天欲曙，犹结同心苣。啼粉污罗衣，问郎何日归？
<br>
<br>　　其七
<br>
<br>　　玉楼冰簟鸳鸯锦，粉融香汗流山枕。帘外辘轳声，敛眉含笑惊。　　柳阴烟漠漠，低鬓蝉钗落。须作一生拚，尽君今日欢。
<br>
<br>　　酒泉子
<br>
<br>　　记得去年，烟暖杏园花正发，雪飘香。江草绿，柳丝长。　　钿车纤手卷帘望，眉学春山样，凤钗低袅翠鬟上，落梅妆。
<br>
<br>　　定西番
<br>
<br>　　紫塞月明千里，金甲冷，戍楼寒，梦长安。　　乡思望中天阔，漏残星亦残。画角数声呜咽，雪漫漫。
<br>
<br>　　玉楼春
<br>
<br>　　春入横塘摇浅浪，花落小园空惆怅。此情谁信为狂夫，恨翠愁红流枕上。　　小玉窗前嗔燕语，红泪滴穿金线缕。雁归不见报郎归，织成锦字封过与。
<br>
<br>　　西溪子
<br>
<br>　　捍拨双盘金凤，蝉鬓玉钗摇动。画堂前，人不语，弦解语。弹到昭君怨处，翠蛾愁，不抬头。
<br>
<br>　　江城子
<br>
<br>　　其一
<br>
<br>　　鵁鶄飞起郡城东，碧江空，半滩风。越王宫殿，苹叶藕花中。帘卷水楼鱼浪起，千片雪，雨蒙蒙。
<br>
<br>　　其二
<br>
<br>　　极浦烟消水鸟飞，离筵分首时，送金巵。渡口杨花，狂雪任风吹。日暮天空波浪急，芳草岸，雨如丝。
<br>
<br>　　浣溪沙　　张舍人泌
<br>
<br>　　其一
<br>
<br>　　钿毂香车过柳堤，桦烟分处马频嘶。为他沉醉不成泥。　　花满驿亭香露细，杜鹃声断玉蟾低，含情无语倚楼西。
<br>
<br>　　其二
<br>
<br>　　马上凝情忆旧游，照花淹竹小溪流，钿筝罗幕玉搔头。　　早是出门长带月，可堪分袂又经秋，晚风斜日不胜愁。
<br>
<br>　　其三
<br>
<br>　　独立寒阶望月华，露浓香泛小庭花，绣屏愁背一灯斜。　　云雨自从分散后，人间无路到仙家，但凭魂梦访天涯。
<br>
<br>　　其四
<br>
<br>　　依约残眉理旧黄，翠鬟抛掷一簪长，暖风晴日罢朝妆。　　闲折海棠看又捻，玉纤无力惹余香，此情谁会倚斜阳？
<br>
<br>　　其五
<br>
<br>　　翡翠屏开绣幄红，谢娥无力晓妆慵，锦帷鸳被宿香浓。　　微雨小庭春寂寞，燕飞莺语隔帘栊，杏花凝恨倚东风。
<br>
<br>　　其六
<br>
<br>　　枕障熏炉隔绣帷，二年终日两相思，杏花明月始应知。　　天上人间何处去？旧欢新梦觉来时，黄昏微雨画帘垂。
<br>
<br>　　其七
<br>
<br>　　花月香寒悄长尘，绮筵幽会暗伤神，婵娟依约画屏人。　　人不见时还暂语，令纔抛后爱微颦，越罗巴锦不胜春。
<br>
<br>　　其八
<br>
<br>　　偏戴花冠白玉簪，睡容新起意沉吟，翠钿金缕镇眉心。　　小槛日斜风悄悄，隔帘零落杏花阴，断香轻碧鎻愁深。
<br>
<br>　　其九
<br>
<br>　　晚逐香车入凤城，东风斜揭绣帘轻，慢回娇眼笑盈盈。　　消息未通何计是？便须佯醉且随行，依稀闻道太狂生。
<br>
<br>　　其十
<br>
<br>　　小市东门欲雪天，众中依约见神仙，蕊黄香画贴金蝉。　　饮散黄昏人草草，醉容无语立门前，马嘶尘烘一街烟。
<br>
<br>　　临江仙
<br>
<br>　　烟收湘渚秋江静，蕉花露泣愁红。五云双鹤去无踪。几回魂断，凝望向长空。　　翠竹暗留珠泪怨，闲调宝瑟波中。花鬟月鬓绿云重。古祠深殿，香冷雨和风。
<br>
<br>　　女冠子
<br>
<br>　　露花烟草，寂寞五云三岛。正春深，貌减潜消玉，香残尚惹襟。　　竹疎虚槛静，松密醮坛阴，何事刘郎去，信沉沉？
<br>
<br>　　河传
<br>
<br>　　其一
<br>
<br>　　渺莽云水，惆怅暮帆，去程迢递，夕阳芳草千里，万里，雁声无限起。　　梦魂悄断烟波里，心如醉，相见何处是？锦屏香冷，无睡，被头多少泪。
<br>
<br>　　其二
<br>
<br>　　红杏，交枝相映。密密蒙蒙，一庭浓艳倚东风。香融，透帘栊。　　斜阳似共春光语，蝶争舞，更引流莺妬。魂销千片玉樽前，神仙，瑶池醉暮天。
<br>
<br>　　酒泉子
<br>
<br>　　其一
<br>
<br>　　春雨打窗，惊梦觉来天气晓。画堂深，红焰小，背兰釭。　　酒香喷鼻懒开缸，惆怅更无人共醉。旧巢中，新燕子，语双双。
<br>
<br>　　其二
<br>
<br>　　紫陌青门，三十六宫春色，御沟辇路暗相通，杏园风。　　咸阳沽酒宝钗空，笑指未央归去，插花走马落残红，月明中。
<br>
<br>　　生查子
<br>
<br>　　相见稀，喜相见，相见还相远。檀画荔枝红，金蔓蜻蜓软。　　鱼雁疎，芳信断，花落庭阴晚。可惜玉肌肤，消瘦成慵懒。
<br>
<br>　　思越人
<br>
<br>　　燕双飞，莺百啭，越波堤下长桥。斗钿花筐金匣恰，舞衣罗薄纤腰。　　东风淡荡慵无力，黛眉愁聚春碧。满地落花无消息，月明肠断空忆。
<br>
<br>　　满宫花
<br>
<br>　　花正芳，楼似绮，寂寞上阳宫里。钿笼金鎻睡鸳鸯，帘冷露华珠翠。　　娇艳轻盈香雪腻，细雨黄莺双起。东风惆怅欲清明，公子桥边沉醉。
<br>
<br>　　柳枝
<br>
<br>　　腻粉琼妆透碧纱，雪休夸，金凤搔头堕鬓斜，发交加。　　倚着云屏新睡觉，思梦笑，红腮隐出枕函花，有些些。
<br>
<br>　　南歌子
<br>
<br>　　其一
<br>
<br>　　柳色遮楼暗，桐花落砌香，画堂开处远风凉。高卷水晶帘额，衬斜阳。
<br>
<br>　　其二
<br>
<br>　　岸柳拖烟绿，庭花照日红，数声蜀魄入帘栊。惊断碧窗残梦，画屏空。
<br>
<br>　　其三
<br>
<br>　　锦荐红鸂鶒，罗衣绣凤凰，绮疎飘雪北风狂。帘幕尽垂无事，郁金香。&nbsp;&nbsp;
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
