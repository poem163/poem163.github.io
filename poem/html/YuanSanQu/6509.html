<HTML>
<HEAD>
<TITLE>元散曲 卷009 张可久（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SanQu/">散曲杂剧</a> <font color=4C4C4C>&gt;&gt; </font><a href="../../html/YuanSanQu/">散曲选集</a> <FONT color=#BCB6A0>&gt;&gt;</font> 元散曲 卷009 张可久（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>元散曲 卷009 张可久（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:散曲选集&nbsp;&nbsp;阅读次数:<script language=javascript src="../../hits.php?articleid=6509"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'元散曲 卷009 张可久（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[元散曲 卷009 张可久（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【张可久】
<br>
<br>张可久（约一二七Ｏ--一三四八以后），字小山，庆元（治所在今浙江宁波市）人，以路吏转首领官（以上见曹楝亭本《录鬼簿》）。钱惟善《江月松风集》中有《送张小山之桐庐典史》诗，可知其又曾为桐庐典史。至正初年七十余，尚为昆山幕僚（见李祁《云阳集·跋贺元忠遗墨卷后》），至正八年（一三四八）犹在世。其散曲，元世已有《今乐府》、《苏堤渔唱》、《吴盐》三种行于世（见曹本《录鬼簿》），且胡正臣子胡有善已编有《小山乐府》（同上）。今存散曲，据隋树森《全元散曲》所辑，共小令八百五十五首，套数九套，其数量为元人之冠。小山亦能诗，见于《元诗选》癸集，然以散曲盛称于世。元·高栻〔双调·殿前欢〕《题小山苏堤渔唱》称其"才华压尽香奁句，字字清殊"，"价等连城玉，名重《长门赋》"；大食惟寅〔双调·燕引雏〕《奉寄小山先辈》称其"声传南国，名播中州"。明·贾仲明补《录鬼簿》挽词，称"照耀乾坤《今乐府》，《苏堤渔唱》文相助，又《吴盐》余意续"，"荆山玉，合浦珠，压倒群儒"（天一阁本《录鬼簿》）。明·朱权《太和正音谱》评其词"如瑶天笙鹤"又称"其词清而且丽，华而不艳，有不吃烟火食气，真可谓不羁之才。若被太华之仙风，招蓬莱之海月，诚词林之宗匠也，当以九方皋之眼相之"。明·李开先序乔吉、张可久二家小令，谓"乐府之有乔张，犹诗家之有李杜"，王骥德《曲律》则辩云："李则（王）实甫，杜则（马）东篱，始当；乔、张，盖长吉、义山之流"。清·刘熙载《艺概》称乔、张"两家固同一骚雅，不落徘语，惟张允翛然独远耳"。今人或有以为小山曲风雅丽，其曲作有"不脱词境"、"词曲间几乎一致"者，但亦肯定"小山一人造境，亦散曲中清华一派之所由立也"（任讷《曲谐》）。附：名号，异说颇多，上引《录鬼簿》外，一说名伯远，字可久，号小山（《尧山堂外纪》）；一说名可久，字伯远，号小山（《词综》）；又一说字仲远，号小山（《四库全书总目提要》）。
<br>
<br>小令
<br>
<br>【黄钟】人月圆
<br>
<br>山中书事
<br>
<br>兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事？松花酿酒，春水煎茶。
<br>
<br>秋日湖上
<br>
<br>笙歌苏小楼前路，杨柳尚青青。画船来往，总相宜处，浓淡阴晴。杖藜闲暇，孤坟梅影，半岭松声。老猿留坐，白云洞口，红叶山亭。
<br>
<br>春晚次韵
<br>
<br>萋萋芳草春云乱，愁在夕阳中、短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在？门掩残红。
<br>
<br>雪中游虎丘
<br>
<br>梅花潭似真真面，留我倚阑干。雪晴天气，松腰玉瘦，泉眼冰寒。兴亡遗恨，一丘黄土，千古青山。老僧同醉，残碑休打，宝剑羞看。
<br>
<br>会稽怀古
<br>
<br>林深藏却云门寺，回首若耶溪。苎萝人去，蓬莱山在，老树荒碑。神仙何处？炼丹傍井，试墨临池。荷花十里，清风鉴水，明月天衣。
<br>
<br>客垂虹
<br>
<br>三高祠下天如镜，山色浸空涤。莼羹张翰，渔舟范蠡，茶灶龟蒙。故人何在？前程那里？心事谁同？黄花庭院，青灯夜雨，白发秋风！
<br>
<br>吴门怀古
<br>
<br>山藏白虎云藏寺，池上老梅枝。洞庭归兴，香柑红树，鲈鲙银丝。白家池馆，吴王花草，长似坡诗。可人怜处，啼乌夜月，犹怨西施。
<br>
<br>春日湖上二首
<br>
<br>东风西子湖边路，白发强寻春。尽教年少，金鞭俊影，罗帕香尘。蹇驴破帽，荒地废苑，流水闲云。恼余归思，花前燕子，墙里佳人。
<br>
<br>小楼还被青山碍，隔断楚天遥。昨宵入梦，那人如玉，何处吹箫？门前朝暮，无情秋月，有信春潮。看看憔悴，飞花心事，残柳眉梢。
<br>
<br>开吴湘江遇雪
<br>
<br>一冬不见梅花面，天意可怜人。晓来如画，残枝缀粉，老树生春。山僧高卧，松炉细火，茅屋衡门。冻河堤上，玉龙战倒，百万愁鳞。
<br>
<br>寄璩源芝田禅师
<br>
<br>龙湫山上云屯寺，别是一乾坤。僧参百丈，雪深半尺，梅瘦三分。几时亲到？松边弄水，月下敲门。相思无奈，烟萝洞口，立尽黄昏。
<br>
<br>三两道中有怀会稽
<br>
<br>松风十里云门路，破帽醉骑驴。小桥流水，残梅剩雪，清似西湖。而今杖履，青霞洞府，白发樵夫。不如归去，香炉峰下，吾爱吾庐。
<br>
<br>【双调】水仙子
<br>
<br>西湖秋夜
<br>
<br>今宵争奈月明何，此地那堪秋意多。舟移万顷冰田破，白鸥还笑我，拚余生诗酒消磨。云子舟中饭，雪儿湖上歌，老子婆婆。
<br>
<br>吴山秋夜。
<br>
<br>山头老树起秋声，沙嘴残潮荡月明。倚阑不尽登临兴，骨毛寒环佩轻，桂香飘两袖风生。携手乘鸾去，吹箫作凤鸣，回首江城。
<br>
<br>次韵
<br>
<br>蝇头老子五千言，鹤背扬州十万钱。白云两袖吟魂健，赋庄生《秋水》篇，布袍宽风月无边。名不上琼林殿，梦不到金谷园，海上神仙。
<br>
<br>秋思二首
<br>
<br>天边白雁写寒云，镜里青驾瘦五人。秋风昨夜愁成阵，思君不见君，缓歌独自开樽。灯挑尽，酒半醺，如此黄昏。
<br>
<br>海风吹梦破衡茅，山月勾吟挂柳梢。百年风月供谈笑，可怜人易老，乐陶陶尘世飘飘。醉白酒眠牛背，对黄花持蟹螫，散诞逍遥。
<br>
<br>鉴湖春行
<br>
<br>清光湖面镜新磨，乐意船头酒既多。舟移杨柳阴中过，流莺还笑我，可怜春事蹉跎。玉板笋银丝鲙，红衫儿金缕歌，不醉如何？
<br>
<br>西湖启用
<br>
<br>夕阳芳草废歌台，老村寒鸦静御街。神仙环佩今何在？荒基生暮霭，叹英雄白骨苍苔。花已飘零去，山曾富贵来，俯仰伤怀。
<br>
<br>可侍郎奉使日南
<br>
<br>波澄太液泛龙舟，帘卷披香出凤楼。绣衣直指新除授，宫花淹御酒，玉花骢锦带吴钩。白雪关山暮，黄云海树秋，一彖诗愁。
<br>
<br>春晚三首
<br>
<br>茧黄旧纸试银钩，蚁绿新篘泛玉舟。龙香古饼熏金兽，蔷薇小院幽，春光为我迟留。东用寻芳去，西园秉烛游，醉倚南楼。
<br>
<br>西山暮雨暗苍烟，南浦春风舣画船。水流云去人空恋，伤心思去年，可怜景物依然。海棠鸜鹆，岩花杜鹃，杨柳秋千。
<br>
<br>相思诗句满苔墙，合唱歌声静锦堂。合欢裙带闲罗帐，无言倚绣床，怎生人不成双？花间翡翠，钗头凤凰，梅子鸳鸯。
<br>
<br>元夜小集
<br>
<br>停杯献曲紫云娘，走笔成章白面郎。移宫换羽青楼上，招邀入醉乡，彩云深灯月交光。琉璃界笙歌闹，水晶宫罗绮香，一曲《霓裳》。
<br>
<br>湖上即事
<br>
<br>盈盈娇步小金莲，潋潋春波暖玉船。行行草字轻罗扇，诗魂殢酒边，水光花貌婵娟。眉淡淡初三月，手掺掺第四弦，为我留连。
<br>
<br>重过西湖
<br>
<br>席间谈笑欠嘉宾，湖上风流想季真。梅边才思无何逊，可怜孤负春，孤山谁吊逋魂？彩扇留新句，青楼非故人，两袖红尘。
<br>
<br>湖上
<br>
<br>金鞭袅醉动花梢，翠袖植香赠柳条。玉波流暖迎兰棹，西湖春事好，相逢酒圣诗豪。醉墨洒龙香剂，新弦调凤尾槽，草色裙腰。
<br>
<br>春日郊行
<br>
<br>藏鸦新柳缕金衣，困蝶浓花织锦机。乘鸾仙子飞琼佩，寻春携手归，吟诗马上分题。苍烟乔木，残阳翠微，茅店疏篱。
<br>
<br>春衣洞天
<br>
<br>兔毫浮雪煮茶香，鹤羽携风采药忙。兽壶敲玉悲歌壮，蓬莱云水乡，群仙容我疏狂。即景诗千韵，飞空剑一双，月满秋江。
<br>
<br>春思
<br>
<br>山花红雨鹧鸪啼，院柳苍云燕子飞。池萍绿水鸳鸯睡，春残犹未归，掩妆台懒画蛾眉。绣床人困，玉关梦回，锦字书迟。
<br>
<br>红指甲
<br>
<br>玉纤弹泪血痕封，丹髓调酥鹤顶浓。金炉拨火香云动，风流千万种，捻胭脂娇晕重重。拂海棠梢头露，按桃花扇底风，托香腮数点残红。
<br>
<br>【双调】折桂令
<br>
<br>村庵即事
<br>
<br>掩柴门啸傲烟霞，隐隐林峦，小小仙家。楼外白云，窗前翠竹，井底朱砂。五亩宅无人种瓜，一村庵有客分茶。春色无多，开到蔷薇，落尽梨花。
<br>
<br>崔闲斋元帅席上
<br>
<br>绣帘开语燕呢喃，柳眼青娇，杏脸红酣。春日迟迟，香风淡淡，相府潭潭。环粉黛犀梳玉辔，引儿孙竹马青衫。坐客江南，妙舞清歌，阔论高谈。
<br>
<br>九日
<br>
<br>对青山强整乌纱，归雁横秋，倦容思家。翠袖殷勤，金杯错落，玉手琵琶。人老去西风白发，蝶愁来明日黄花。回首天涯，一抹斜阳，数点寒鸦。
<br>
<br>梅友元帅席间
<br>
<br>拂冰弦慢拈轻拢，一种天姿，占断芳丛。额点宫黄，眉横晚翠，脸晕春红。歌夜月琉璃酒钟，隔香风翡翠帘栊。殢杀吟翁，柳暗花浓，玉暖香融。
<br>
<br>读史有感二首
<br>
<br>剑空弹月下高歌，说到知音，自古无多。白发箫疏，青灯寂寞，老子婆娑。故纸上前贤坎坷，醉乡中壮士磨跎。富贵由他，谩想廉颇，谁效常何？沧浪可以濯缨，叹千里波波，两鬓星星。遁迹林泉，甘心畎亩，罢念功名。青门外芸瓜邵平，白云边垂钩严陵。潮落沙汀，月转林坰，午醉方醒。
<br>
<br>秋夜闺思
<br>
<br>剔残灯数尽寒更，自别了鸳鸯，谁更卿卿？竹影疏棂，蛩声废井，桂子闲庭。淹泪眼羞看画屏，瘦人儿不似丹青。盼杀多情，远信休凭，好梦难成。
<br>
<br>进歌者秀英
<br>
<br>海棠娇杨柳纤腰，眼转秋波，睑晕春潮。檀板轻敲，冰弦初奏，彩扇低招。倾城倾国越西子梨梨枣枣，行云行雨楚巫娥暮暮朝朝。橙剖并刀，酒捧金蕉。烂醉东风，受用良宵。
<br>
<br>疏斋学士自长沙归
<br>
<br>望仙华十二芙蓉，夜醉长沙，晓过吴松。税驾星坛，题诗玉井，挂剑琳宫。鹤唳黄云半空，雁来红叶西风。秋兴谁同？绝唱仙童，相伴疏翁。
<br>
<br>湖上怀古，次疏斋学土韵
<br>
<br>柳驼腰系我舟差，趁夜雪归鸿，暮苑啼鸦。绿树秋千，青山钟鼓，画防琵琶。铜雀台边破瓦，金鱼池上残花。谁见繁华？采药仙翁，卖酒人家。
<br>
<br>秋思
<br>
<br>菊花枝还为谁黄？数尽归期，过了重阳。锦字传情，琼簪留恨，绣枕遗香。夜月冷金钗凤凰，晓霜寒翠被鸳鸯。想像高唐，萦损柔肠，梦见才郎。
<br>
<br>春伯
<br>
<br>托香腮微困春纤，绣线慵拈，宝篆羞添。往事墙头，情人梦里，旧恨眉尖。梨花谢春光荏苒，晓莺啼酒病淹渐。燕语雕檐，满院杨花，不卷珠帘。
<br>
<br>红梅次试斋学士韵
<br>
<br>寿阳妆何似环儿？快传语花神，换却南枝。血点冰梢，丹涂玉脸，酒晕琼姿。拼花下何郎醉死，误庄前崔护题诗。倚树多时，长笛声中，万点胭脂。
<br>
<br>秋日海棠一
<br>
<br>沉香亭上幽欢，甚陶令篱边，月惨风酸。燕子来时，梧桐老去，锦树花攒。照银烛春宵苦短，惜疏林秋夜漫漫。樽俎团圞，破帽西风，华屋金盘。
<br>
<br>次韵秋怀
<br>
<br>问山人索价何高？岁晚江空，兴动书巢。古桂寒香，残芦老絮，病叶红绡。愁倦容呜呜洞箫，对西风恋恋绨袍。往事徒劳，两鬓秋霜，万里云涛。
<br>
<br>西湖怀古
<br>
<br>飞来何处奇峰？笑引吟翁，醉倒诗筒。古寺啼猿，晴山舞风，废井藏龙。人已去梅花旧家，客重来柳树西风。一笑相逢，天竺门前，合涧桥东。
<br>
<br>王一山席上题壁二首
<br>
<br>扫诗愁满壁龙蛇，壮气凭陵，醉眼横斜。脱帽临风，停杯问月，往事伤嗟。范蠡归湖是也，子牙发迹迟些、笑杀豪杰，花谢还开，酒尽重赊。醉厌厌良夜迢迢，记席上樽前，酒令诗条。锦树围香，花灯夺昼，金屋藏娇。碧水冷西施弄瓢，紫云深秦女吹箫。占得春饶，莺怕歌喉，柳妒蛮腰。
<br>
<br>湖上即事叠韵
<br>
<br>锦江头一掬清愁，回首盟鸥，杨柳汀洲。俊友吴钩，晴秋楚岫，退叟齐丘。赋远游黄州竹楼，泛中流翠袖兰舟。檀口歌讴，玉手藏阄诗酒觥筹，邂逅绸缎，醉后相留。
<br>
<br>桃花菊
<br>
<br>怪黄花厌我清贫，老圃秋容，丹脸偷匀。前度刘郎，东篱陶令，邂逅寒温。延寿客秋凤酒樽，想佳人春日庄门。笑问东君：费尽金钱，占醉红裙。
<br>
<br>鉴湖小集
<br>
<br>写《黄庭》换得白鹅，旧酒犹香，小玉能歌。命友南山，怀人北海，遁世东坡。昨日春今日秋清闲在我，百年人千年调烦恼由他！乐事无多，良夜如何？去了朱颜，还再来么？
<br>
<br>酸斋学士席上
<br>
<br>岸风吹裂江云，迸一缕斜阳，照我离樽。倚徙西楼，留连北海，断送东君。传酒令金杯玉笋，傲诗坛羽扇纶巾。惊起波神，唤醒梅魂，翠袖佳人，白雪阳春。
<br>
<br>石塘道中
<br>
<br>雨依微天淡云阴，有客徜徉，缓辔登临。老树危亭，平津短棹，远店疏砧。傲尘世山无古今，避风波鸥自浮沉。霜后园林，万绿枝头，一点黄金。
<br>
<br>松江怀古
<br>
<br>解征衣便可濯缨，小小西湖，总是诗情。天际浮图，云间旧隐，水上新亭。负重名陆家弟兄，泛轻舟何处高僧？老鹤长鸣，翠柳堤边，白苎风生。
<br>
<br>肃斋赵使君致仕归
<br>
<br>杏花村酒满葫芦，记竹马相迎，郊外先驱。清献家风，渊明归兴，尽自欢娱。荣故里名香二疏，播廉声恩在三衢。教子读书，黄卷青灯，玉带金鱼。
<br>
<br>三衢平山亭
<br>
<br>倚阑于云与山平，一勺甘泉，四面虚亭。隐隐浮图，层层罨画，小小蓬瀛。随月去长空雁影，唤秋来高树蝉声。客路飘零，天宇澄清，剑气峰峰。
<br>
<br>海棠
<br>
<br>看佳人富贵天姿，点染胭脂，消得新诗。笑倚红妆，轻弹银烛，满引金卮。伴庭院黄昏燕子，叹风流天宝环儿。老过花时，谁恨无香？我爱垂丝。
<br>
<br>次韵
<br>
<br>唤西施伴我西游，客路依依，烟水悠悠。翠树啼鹃，青天旅雁，白雪盟鸥。人倚梨花病酒，月明杨柳维舟。试上层楼，绿满江南，红褪春愁。
<br>
<br>湖上即事
<br>
<br>倚高寒渺渺愁余，昨夜南楼，今日西湖。柳影浮图，岩阿杜宇，酒病相如。留客醉山花解舞，寄离愁云雁能书。笑倩谁扶？风动瑶筝，月满冰壶。
<br>
<br>元夜宴集
<br>
<br>绿窗纱银烛梅花，有美人兮，不御铅华。妆镜羞鸾，娇眉敛翠，巧髻盘鸦。可喜娘春纤过茶，风流煞真字续麻。共饮流霞，月转西楼，不记还家。
<br>
<br>游龙源寺
<br>
<br>问行人何处龙源？古路萦幡，细水蜿蜒。柳耳垂阴，花心困雨，树顶摩天。借居士蒲团坐禅，对幽人松麈谈玄。诗债留连，百巧黄鹏，一曲新蝉。
<br>
<br>莲花道中
<br>
<br>洗黄尘照眼沧浪，古道依依，暮色苍苍。远寺松篁，谁家桃李？旧日柴桑。红袖倚低低院墙，白莲开小小林塘。过客徜徉，题罢新诗，立尽斜阳。
<br>
<br>【中吕】满庭芳
<br>
<br>山中杂兴二首
<br>
<br>人生可怜，流光一瞬，华表千年。江山好处追游遍，古意翛然。琵琶恨青衫乐天，洞箫寒赤壁坡仙。村酒好溪鱼贱，芙蓉岸边，醉上钓鱼船。风波几场，急疏利锁，顿解名缰。故园老树应无恙，梦绕沧浪。伴赤松归欤子房，赋寒梅瘦却何郎。溪桥上，东风暗香，浮动月昏黄。
<br>
<br>次韵二首
<br>
<br>寻思几般，围腰玉瘦，约腕金宽。怕春归又是春将半，信杳青鸾。赋离恨花笺短短，散清愁柳絮漫漫。阑干畔，芳枝绿满，梅子替心酸。
<br>
<br>相思故人，钗分恨股，粉印娇痕。数归期屈得春纤困，两地销魂。楼外青山隐隐，花前红雨纷纷。天涯近，回头楚云，新月破黄昏。
<br>
<br>野梅
<br>
<br>风姿澹然，琼酥点点，翠羽翩翩。罗浮旧日春风面，邂逅神仙。花自老青山路边，梦不到白玉堂前。空嗟羡，伤心故园，何日是归年？
<br>
<br>望仙子诗卷
<br>
<br>沧浪小龙，翩翩桂旗，隐隐莲峰。歌尘隔断蓬莱洞，此夜相逢。羽衣曲蟾华月宫，紫箫声鹤背天风。游仙梦，青山万重，云冷玉芙蓉。
<br>
<br>湖上酸斋索赋
<br>
<br>寻春底忙，金鞭弄影，翠袖藏香。彩笺诗满西湖上，误入平康。到处莺花醉乡，当家风月排场。贪游荡，马嘶绿杨，占断紫云娘。
<br>
<br>送别二首
<br>
<br>分飞断肠，花笺写恨，粉腕留香。临行体倚危楼望，总是凄凉。人去去寒烟树苍，马箫箫落日沙黄。牙床上，相思夜长，翠被梦鸳鸯。
<br>
<br>愁春未醒，芳心可可，旧友卿卿。乍分飞早是相思病，几度伤情。思往事银瓶坠井，赋离怀象管呵冰。人孤另，梅花月明，熬尽短学灯。
<br>
<br>湖上
<br>
<br>通仙旧冢，西施淡妆，坡老衰翁。香云一枕繁华梦，流水光中。暮霭钟声故宫，夕阳塔影高峰。桃源洞，花开乱红，无树著春风。
<br>
<br>过钓台
<br>
<br>穷通异乡，故人别后，短棹沧浪。相寻下榻云霄上，旧日疏狂。魂梦远不知汉光，脚头睡只记刘郎。山无恙，归耕富阳，千古占桐江。
<br>
<br>金华道中二首
<br>
<br>西风瘦马，遥天去鸿，落日昏鸦。数前程掐得个归藏卦，梦到山家。柳下纶竿钓槎，水边篱落梅花。渔樵话，从头儿听他，白发耐乌纱。
<br>
<br>营营苟苟，纷纷扰扰，莫莫休休。厌红尘拂断归山袖，明月扁舟。留几册梅诗占手，盖三间茅屋遮头。还能够，牧羊儿肯留，相伴赤松游。
<br>
<br>题位
<br>
<br>朱门半掩，花笺自检，绣线慵拈。相思有债前生欠，今日新添。弹旧曲徒劳玉纤，遣春愁不离眉尖。黄昏渐，青山一点，新月挂冰蟾。
<br>
<br>客中九日
<br>
<br>乾坤俯仰，贤愚醉醒，今古兴亡。剑花寒夜坐归心壮，又是他乡。九日明朝酒香，一年好景橙黄。龙山上，西风树响，吹老鬓毛霜。
<br>
<br>【中吕】普天乐
<br>
<br>西湖即事
<br>
<br>蕊珠宫，蓬莱洞，青松影里，红藕香中。千机云锦重，一片银河冻。缥缈佳人双飞凤，紫箫寒月满长空。阑干晚风，菱歌上下，渔火西东。
<br>
<br>队别
<br>
<br>凤钗分，鸳衾另，轻轻别离，小小前程。花开渭水秋，酒尽阳关令。不管佳人愁成病，载琴书画舸无情。今宵月明，声沉玉笙，影淡银灯。
<br>
<br>次韵《归去来》
<br>
<br>草堂空，柴门闭，放闲柳枝，伴老山妻。谁传红锦词，自说白云偈。照下渊明休官例，和一篇归去来兮。瓜田后溪，梅泉下竺，菊圃东篱。
<br>
<br>胡容斋使君席间
<br>
<br>白头新，黄花瘦，长天北斗，明月南楼。吹残碧玉箫，泪满青衫袖。唤起姮娥为君寿，舞西风桂子凉秋。百年故侯，千钟美酒，一片闲愁。
<br>
<br>秋怀
<br>
<br>会真诗，相思债，花笺象管，钿盒金钗。雁啼明月中，人在青山外。独上危楼愁无奈，起西风一片离怀。白衣未来，东篱好在，黄菊先开。
<br>
<br>湖上废圃
<br>
<br>古苔苍，题痕旧，疏花照水，老叶沉沟。蜂黄点绣屏，蝶粉沾罗袖。困倚东风垂杨瘦，翠眉攒似带春愁。寻村问酒，无人倚楼，有树维舟。
<br>
<br>晚归湖上
<br>
<br>翠藤枝，生绡扇，初三月上，第四桥边。东坡旧赏心，西子新妆面。万顷波光澄如练，不尘埃便是神仙。谁家画船？冷冷玉筝，渺渺哀弦。
<br>
<br>鹤林观夜坐
<br>
<br>鹤归来，云飞去，仙山玉芝，秋水芙蕖。瑶台挂月奁，宝瑟移冰柱。一架寒香婆罗树，小阑干花影扶疏。凉生院宇，人闲洞府，客至蓬壶。
<br>
<br>【越调】寨儿个
<br>
<br>道士王中山操琴
<br>
<br>傍翠阴，解尘襟，婆娑小亭深又深。轸玉徽金，霞佩琼簪，一操《醉翁吟》。野猿啼雪满遥岑，玄鹤鸣风过乔林。休弹山水兴，难洗利名心。寻，何处有知音？
<br>
<br>鉴湖即事
<br>
<br>枕绿莎，盼庭柯，门外鉴湖春始波。白发禅和，墨本东坡，相伴住山阿。问太平风景如何，叹贞元朝士无多。追陪新令尹，邂逅老宫娥。歌，〔骤雨打新荷〕。
<br>
<br>次韵怀古
<br>
<br>写旧游，换新愁，玉箫寒酒醒江上楼。黄鹤矶头，白鹭汀洲，烟水共悠悠。人何在七国春秋？浪淘尽千古风流。隋堤犹翠柳，汉土自鸿沟。休，来往愧沙鸥。
<br>
<br>山中分韵得声字
<br>
<br>犯帝星，动山灵，怪当年钓鱼严子陵。尘世逃名，清水灌缨，笑我问长生。驾青牛自取丹经，换白鹅谁写《黄庭》？烟笼烧药火，月伴看书灯。听，林外起秋声。
<br>
<br>西湖秋夜
<br>
<br>九里松，二高峰，破白云一声烟寺钟。花外嘶骢，柳下吟篷，笑语散西东。举头夜色濛濛，赏心归兴匆匆。青山衔好月，丹桂吐香风。中，人在广寒宫。
<br>
<br>湖上春晚
<br>
<br>怕酒樽，殢诗魂，帕罗轻粉香揉泪痕。细雨纷纷，绿水粼粼，湖上马蹄尘。世间有万古青春，花前换几度游人。醉煞刘伯伦，瘦损沈休文。红杏村，杜宇怨黄昏。
<br>
<br>鉴湖上寻梅
<br>
<br>贺监宅，放翁斋，梅花老夫亲自栽。路近蓬莱，地远尘埃，清事恼幽怀。雪模糊小树莓苔，月朦陇近水楼台。竹篱边沽酒去，驴背上载诗来。猜，昨夜一枝开。
<br>
<br>春晓
<br>
<br>点落英，掩闲庭，海棠轩半帘红日影。纤手琼琼，娇语莺莺，睡起对银筝。柳花笺闲写芳情，荔枝浆微破春醒。浅斟白玉杯，低唱《紫云亭》。轻，弹一曲〔卖花声〕。
<br>
<br>忆鉴湖
<br>
<br>画鼓鸣，紫箫声，记年年贺家湖上景。竞渡人争，载酒船行，罗绩越王城。风风雨雨清明，莺莺燕燕关情。柳擎和泪眼，花坠断肠英。望海亭，何处越山青？
<br>
<br>舟行感兴
<br>
<br>愁鬓斑，怕春残，锦衣买臣何日还？好梦邯郸，别泪阳关，几度盼征鞍。为虚名消尽朱颜，掩孤篷羞见青山。矾头烟树暖，鸥外野云闲。难，能够钓鱼竿。
<br>
<br>春思二首
<br>
<br>曲未终，酒方浓，云收楚台十二峰。洗雨梳风，怨玉啼红，别意恨匆匆。话相思鹦鹉金笼，载离愁騕褭花骢。长天秋水远，落日暮山重。空，帘卷画堂中。喜又惊，笑相迎，倚湖山露华罗袖冷。谁惯私行？怕负深盟，偷步锦香亭。寻寻觅觅风声。潜潜等等芳情。粉墙边花弄影，朱帘下月笼明。轻，吹灭短檠灯。
<br>
<br>次韵
<br>
<br>你见么？我愁他，青门几年不种瓜。世味嚼蜡，尘事抟沙，聚散树头鸦。自休官清煞陶家，为调羹俗了梅花。饮一杯金谷酒，分七碗玉川茶，嗏，不强如坐三日县官衙？
<br>
<br>题昭君出塞国
<br>
<br>辞凤阁，盼滦河，别离此情将奈何？羽盖峨峨，虎皮驮驮，雁远暮云阔。建旌旗五百沙陀，送琵琶三两宫娥。翠车前白橐驼，雕笼内锦鹦哥。他，强似马克坡。
<br>
<br>小隐
<br>
<br>种药田，小壶天，伴陈抟野云闲处眠。学会神仙，老向林泉，今日是归年。芦花絮暖胜绒毡，木香亭大似渔船。曲栏边莺睍目完，小池上鹭婵娟。先，收拾下买山钱。
<br>
<br>湖上避暑
<br>
<br>新雨晴，晚凉生，照芙蓉玉壶秋水冷。殢酒余醒，题扇才情，避暑小红亭。雁云低银甲弹筝，蔗浆寒素手调冰。鸳鸯情未减，胡蝶梦初醒。惊，何处棹歌声？
<br>
<br>三月三日书所见
<br>
<br>舣画船，驻丝鞭，问谁家丽人簇管弦？柳媚芳妍，花比婵娟，风韵出天然。牡丹亭畔秋千，蕊珠宫里神仙。三月三日曲水边，一步一朵小金莲。穿，芳径坠花钿。
<br>
<br>春思
<br>
<br>想故人，暗销魂，阑干旧时无限春。笑语云云，图画真真，一朵楚台云。怪桃根翠袖罗裙，伴梅花檀板金樽。瘦惊腰四指，愁堕泪双痕。嗔，风雨送黄昏。
<br>
<br>红叶
<br>
<br>远树重，晓霜浓，染千林夜来何处风？笑我衰翁，酒借春容，暮景叹匆匆。锦模糊费尽天工，字殷勤流出皇宫。箫箫秋雨后，片片夕阳中。空，留得绣芙蓉。
<br>
<br>送别
<br>
<br>鸾镜单，凤箫闲，褰衣问君何日还？白玉连环，斑竹阑于，回首泪偷弹。翠模糊十二巫山，玉娉婷一曲《阳关》。芙蓉城残月落，杨柳岸晓风寒。赸，愁上宝雕鞍。
<br>
<br>【双调】殿前欢
<br>
<br>秋日湖上
<br>
<br>倚吟篷，障西风十里锦芙蓉。照沧浪似入桃源桐，欠个渔翁。冰泉泻翠筒，玉液浮银瓮，罗袖擎金凤。团香弄粉，泛绿依红。
<br>
<br>次酸斋韵二首
<br>
<br>钓鱼台，十年不上野鸥猜。白云来往青山在，对酒开怀。欠伊周济世才，犯刘阮贪杯戒，还李杜吟诗债。酸斋笑我，我笑酸斋。
<br>
<br>唤归来，西湖山上野猪哀。二十年多少风流怪，花落花开。望云霄拜将台，袖星斗安邦策，破烟月迷魂寨。酸斋笑我，我笑酸斋。
<br>
<br>离思二首
<br>
<br>夜啼乌，柳枝和月翠扶疏。绣鞋香染莓苔露，搔首蜘厨。灯残瘦影孤，花落流年度，春去佳期误。离鸾有恨，过雁无书。
<br>
<br>月笼沙，十年心事付琵琶。相思懒看帏屏画，人在天涯。春残豆蔻花，情寄鸳鸯帕，香冷荼蘼架。旧游台谢，晓梦窗纱。
<br>
<br>西湖晚晴
<br>
<br>总宜船，绿情红意雨余天。盈盈皓月明如练，棹举冰田。神仙太乙莲，图画崔徽面，才思班姬扇。新诗象管，古调冰弦。
<br>
<br>客中二首
<br>
<br>望长安，前程渺渺鬓斑斑。南来北往随征雁，行路艰难。青泥小剑关，红叶湓江岸，白草连云栈。功名半纸，风雪千山。
<br>
<br>锦缠头，粉筝低按舞〔凉州）。佳人一去春残后，香冷云兜。晴山翠黛愁，绿水罗裙皱，细柳宫腰瘦。梨花暮雨，燕子空楼。
<br>
<br>【双调】清江引
<br>
<br>秋思
<br>
<br>自从玉关人去也，寂寞银屏夜。风寒白藕花，露冷青桐叶，雁儿未来书再写。
<br>
<br>幽居
<br>
<br>红尘是非不到我，茅屋秋风破。山村小过活，老砚闲工课，疏篱外玉梅三四朵。
<br>
<br>桐柏山中
<br>
<br>松风小楼香缥缈，一曲寻仙操。秋风玉兔寒，野树金猿啸，白云半天山月小。
<br>
<br>湖山避暑
<br>
<br>好山尽将图画写，诗会白云社、桃笙卷浪花，茶乳翻冰叶，荷香月明人散也。
<br>
<br>春思二首
<br>
<br>杜鹃几声烟树暖，风雨相撺断。梨花月未圆，柳絮春将半，夜长可怜归梦短。
<br>
<br>绣针懒拈闲素手，倦枕金钗溜。莺啼绿柳春，燕舞红帘昼，东风院落人病酒。
<br>
<br>九日湖上
<br>
<br>西风又吹湖上柳，画肪携红袖。鸥眠野水闲，蝶舞秋花瘦，风流醉翁不在酒。
<br>
<br>山居春枕
<br>
<br>门前好山云占了，尽日无人到。松风响翠涛，槲叶烧丹灶，先生醉眠春自老。
<br>
<br>春晚二首
<br>
<br>黄昏闭门谁笑语，燕子飞不去。珠帘溅雨花，翠坞埋烟树，酒醒五更闻杜宇。
<br>
<br>离愁困人帘未卷，上下飞双燕。孤云带雨痕，暗水流花片，湖边日长春去远。
<br>
<br>湖上晚望
<br>
<br>东西往来船斗蚁，拍手胡姬醉。歌声落照边，塔影孤云际，荷风夜凉大似水。
<br>
<br>秋怀
<br>
<br>西风信来家万里，问我归期未？雁啼红叶天，人醉黄花地，芭蕉雨声秋梦里。
<br>
<br>【越调】小桃红
<br>
<br>寄鉴湖诸友
<br>
<br>一城秋雨豆花凉，闲倚平山望。不似年时鉴湖上，锦云香，采莲人语荷花荡。西风雁行，清溪渔唱，吹恨入沧浪。
<br>
<br>赠琵琶妓王氏
<br>
<br>舞腰回雪脸舒霞，席上人如画。压柳欺梅旧声价，弄琵琶．风流不似明妃嫁。金樽翠斝，玉纤罗帕，同醉凤城花。
<br>
<br>忆疏斋学士郊行
<br>
<br>飞梅和雪洒林梢，花落春颠倒。驴背敲诗暮寒峭，路迢迢，相逢不满疏翁笑。寒郊瘦岛，尘衣风帽，诗在灞陵桥。
<br>
<br>春思
<br>
<br>倚阑花影背东风，暗解清宵梦。舞扇歌衫与谁共？恨忡忡，一春愁压眉山重。灯花玉虫，罗屏金凤，残月小帘栊。
<br>
<br>鉴湖夜泊
<br>
<br>鉴湖一曲水云宽，鸳锦秋成段。醉舞花间影零乱，夜漫漫，小舟只向西林唤。仙山梦短，长天月满，玉女驾青鸾。
<br>
<br>离情
<br>
<br>几场秋雨老黄花，不管离人怕。一曲哀弦泪双下，放琵琶，挑灯羞看围屏画。声悲玉马，愁新罗帕，恨不到天涯。
<br>
<br>山中
<br>
<br>一方明月杏花坛，剑气霞光烂。回首蓬莱自长叹，佩秋兰，黄精已够山中饭。劳心又懒，干名不惯，归伴野云闲。
<br>
<br>夜宴二首
<br>
<br>砑金罗扇当花笺，醉草湘妃怨。曲曲阑干锦屏面，小壶天，花花按舞六幺遍。寒玉响泉，香风深院，明月十三弦。
<br>
<br>翩翩白鹭伴诗癯，船系青山暮。一曲瑶筝写幽素，夜何如？飞吟亭上神仙路。琼楼玉宇，白云红树，月冷洞庭湖。
<br>
<br>【中吕】朝天子
<br>
<br>山中杂书三首
<br>
<br>罢手，去休，已落在渊明后。百年心事付沙鸥，更谁是忘机友。洞口渔舟，桥边村酒，这清闲何处有？树头，锦鸠，花外啼春昼。
<br>
<br>夜长，未央，盼杀鸡三唱。东华听漏满靴霜，却笑渊明强。月朗禅床，风清鹤帐，梦不到名利场。草堂，暗香，春已到梅梢上。
<br>
<br>醉馀，草书，李愿盘谷序。青山一片范宽图，怪我来何暮？鹤骨清瘦，蜗壳蘧庐，得安闲心自足。蹇驴，和酒壶，风雪梅花路。
<br>
<br>野景亭
<br>
<br>瓜田邵平，草堂杜陵，五柳庄彭泽令。牵牛篱落掩柴荆，犬吠林塘静。树顶蟾明，水面风生，听渔歌三四声。小亭，野景，动著我莼鲈兴。
<br>
<br>酸斋席上听胡琴
<br>
<br>玉鞭，翠钿，记马上昭君面。一梭银线解冰泉，碎拆俪珠串。雁舞秋烟，莺啼春院，伤心塞草边。醉仙，彩笺，写万里关山怨。
<br>
<br>春思
<br>
<br>见他，问咱，怎忘了当初话？东风残梦小窗纱，月冷秋千架。自把琵琶，灯前弹罢，春深不到家。五花，骏马，何处垂杨下。
<br>
<br>梅友元帅席上
<br>
<br>老夫，病余，尚草《长门赋》。阿莲娇吻贯骊珠，试听《莺啼序》。玉露冰壶，香风琼树，醉归来不用扶。小奴，按舞，看了梅花去。
<br>
<br>【中吕】红绣鞋
<br>
<br>次韵
<br>
<br>剑击西风鬼啸，琴弹夜月猿号，半醉渊明可人招。南来山隐隐，东去浪淘淘，浙江归路杳。
<br>
<br>春日湖上二首
<br>
<br>百五日清明节假，两三攒绿暗人家，客子飘零尚天涯。春风轻柳絮，夜雨瘦梨花，绿杨阴谁系马？
<br>
<br>绿树当门酒肆，红妆映水鬟儿，眼底殷勤座间诗。尘埃三五字，杨柳万千丝，记年时曾到此。
<br>
<br>春夜
<br>
<br>燕子来时酒病，牡丹开处诗情，庭院黄昏雨初晴。镜心闲挂月，筝手碎弹冰，樽前春夜永。
<br>
<br>湖上
<br>
<br>无是无非心事，不寒不暖花时，妆点西湖似西施。控青丝玉面马，歌《金缕》粉团儿，信人生行乐耳。
<br>
<br>圣水寺山亭
<br>
<br>佛国清凉境界，壶天金碧楼台，照眼的山画屏开。海云推月上，江水带潮来，醉嫌天地窄。
<br>
<br>越山即事
<br>
<br>山拥玉皇香案，烟笼翠羽仙鬟，两袖天风倚高寒。鹤归苍树杪，犬吠白云间，蓬莱迷望眼。
<br>
<br>天台瀑布寺
<br>
<br>绝顶峰攒雪剑，悬崖水挂冰帘，倚树哀猿弄云尖。血华啼杜宇，阴洞吼孔飞廉，比人心山未险。
<br>
<br>次归去来韵
<br>
<br>东舍西邻酒债，春花秋月诗才，两字功名困尘埃。青山依旧好，黄菊近新栽，没商量归去来。
<br>
<br>洞庭道中二首
<br>
<br>白鹭荒堤老葑，黄云远水长空，百尺蒲帆饱西风。酒旗花影里，钓艇树阴中，好山千万重。
<br>
<br>逐名利长安日下，望乡关倦客天涯，孤雁南来倍思家。乱山云掩翠，老树雪生花，冻吟诗骑瘦马。
<br>
<br>天台桐柏山中
<br>
<br>谈世事渔樵闲问，洗征尘麋鹿相亲，步入蓬莱误寻真。竹声摇翠雨，山影护苍云，神仙深处隐。
<br>
<br>雪芳亭
<br>
<br>金错落樽前酒令，玉娉婷乐府新声，夜深花睡嫩寒生。一围云锦树，四面雪芳亭，月斜时人未醒。
<br>
<br>春晚
<br>
<br>圆旧梦衾闲锦绣，按新声弦断箜篌，满襟离思倦登楼。花寒鹦鹉病，春去杜鹃愁，倚栏人困酒。
<br>
<br>岁暮二首
<br>
<br>金莲步苍苔小径，玉钩垂翠竹闲亭，物换星移暗伤情。游鱼翻冻影，啼鸟泛春声，落梅香暮景。
<br>
<br>竞酒争花公事，吟风弄月神思，好春能有几何时？玲珑心似锦，积渐鬓成丝，落一张闲故纸。
<br>
<br>山中
<br>
<br>黄叶青烟丹灶，曲阑明月诗巢，绿波亭下小红桥。老梅盘鹤膝，新柳舞蛮腰，嫩茶舒凤爪。
<br>
<br>鉴湖
<br>
<br>落叶山容消瘦，题诗人物风流，一片闲云驻行舟。月寒清镜晓，花淡碧壶秋，谪仙同载酒。
<br>
<br>三衡山中
<br>
<br>白酒黄柑山郡，短衣瘦马诗人，袖手观棋度青春。仙桥藏老树，石笋瘗苍云，松花飘瑞粉。
<br>
<br>【双调】沉醉东风
<br>
<br>钓台
<br>
<br>貂裘敝谁怜倦客，锦笺寒难写秋怀。野水边，闲云外，尽教他鸥鹭惊猜。溪上良田得数顷来，也敢上严陵钓台。
<br>
<br>湖上
<br>
<br>垂杨柳无人自舞，提葫芦有意相呼。酒醒时，花深处，插花枝满头归去。莫惜千金倒玉壶，春已近梨花暮雨。
<br>
<br>元夜
<br>
<br>明月无心紫箫，夕阳何处蓝桥？蕙帐寒，梅花落，故人稀渐疏谈笑。看见鹅黄上柳条，等闲放元宵过了。
<br>
<br>幽居二首
<br>
<br>脚到处青山绿水，兴来时白酒黄鸡。远是非，绝名利，腹便便午窗酣睡。鹦鹉杯中昼日迟，到强似麒麟画里。
<br>
<br>笑白发犹缠利锁，喜红尘不到渔蓑。八咏诗，三闾些，收拾下晚春工课。茅舍疏篱小过活，有情分沙鸥伴我。
<br>
<br>【越调】天净沙
<br>
<br>书怀二首
<br>
<br>香奁名满青楼，羽衣人在黄州，罗帕春寒素手。壮怀依旧，水声淘尽诗愁。
<br>
<br>白头多病维摩，青大孤影姮娥，相对良宵几何？玉人留坐，莺花十二行窝。
<br>
<br>元夕
<br>
<br>金莲万炬花开．玉海千树香来，灯中东风暮霭。彩云天外，紫箫人倚瑶台。
<br>
<br>闺怨
<br>
<br>檀郎何处忘归？玉楼小样别离，十二阑干偏倚。犬儿空吠，看看月上荼蘼。
<br>
<br>春夜
<br>
<br>深怀香捧金橙，哀弦声断银筝，宝鼎沉香火冷。主人留听，紫云娘白雪新声。
<br>
<br>梅轩席上
<br>
<br>琼琼分外横枝，真真月下吟诗，谁寄东风半纸？为传心事，梅花雪气多时。
<br>
<br>梅友元帅席上
<br>
<br>玉人笑拈琼枝，白头醉写乌丝，帘外新来燕子。海棠春思，倚阑睡醒环儿。
<br>
<br>赤松道宫
<br>
<br>松边香煮雷芽，杯中饭糁胡麻，云掩山房几家？弟兄仙话，水流玉洞桃花。
<br>
<br>浮雪楼夜坐
<br>
<br>月明今夜阑干，云深何处关山？万里青天醉眼。倚楼长叹，柳阴闲杀渔竿。
<br>
<br>清明日郊行
<br>
<br>碧桃花下帘旌，绿杨影里旗亭，几处莺呼燕请。马嘶芳径，典衣索做清明。
<br>
<br>江上
<br>
<br>嗈嗈落雁平沙，依依孤鹜残霞，隔水疏林几家。小舟如画，渔歌唱入芦花。
<br>
<br>湖上分得诗字韵
<br>
<br>月香水影梅枝，晴光雨色坡诗，点检千红万紫。年年春事，西湖强似的施。
<br>
<br>月夜
<br>
<br>倚阑月到天心，隔墙风动花阴，一刻良宵万金。宝筝闲枕，可怜少个知音。
<br>
<br>鲁卿度中
<br>
<br>青苔古木箫箫，苍云秋水迢迢，红叶山斋小小。有谁曾到？探梅人过溪桥。
<br>
<br>【双调】庆东原
<br>
<br>次马致远先辈韵九篇九首
<br>
<br>烧丹灶，洗药瓢，乐清闲几个人知道。闲吹凤箫，闷拈兔毫，焉用牛刀。他得志笑闲人，他失脚闲人笑。
<br>
<br>门长闭，客任敲，山童不唤陈抟觉。袖中《六韬》，鬓边二毛，家里箪瓢。他得志笑闲人，他失脚闲人笑。
<br>
<br>杀三士，因二桃，不如五柳庄前傲。文魔贾岛，诗穷孟郊，酒困山涛。他得志笑闲人，他失脚闲人笑。
<br>
<br>繁华梦，贫贱交，唐尧不改巢由凋。纷纷紫袍，区区绿袍，恋恋锦绨。他得志笑闲人，他失脚闲人笑。
<br>
<br>诗情放，剑气豪，英雄不把穷通较。江中斩蛟，云间射雕，席上挥毫。他得志笑闲人，他失脚闲人笑。
<br>
<br>难开眼，懒折腰，白云不应蒲轮召。解组汉朝，寻诗灞桥，策杖临皋。他得志笑闲人，他失脚闲人笑。
<br>
<br>依山洞，结把茅，清风两袖长舒啸。问江边老樵，访山中故交，伴云外孤鹤。他得志笑闲人，他失脚闲人笑。
<br>
<br>苍头哨，骢马骄，放辔头也只到长安道。说家门尽教，守虀盐慢熬，请荆布休焦。他得志笑闲人，他失脚闲人笑。
<br>
<br>山容瘦，木叶凋，对的窗尽是诗材料。苍烟树杪，残雪柳条，红日花梢。他得志笑闲人，他失脚闲人笑。
<br>
<br>越山即事二首
<br>
<br>庭前树，篱下菊，老渔樵相伴闲鸥鹭。听道士步虚，教稚子读书，引吟客携壶。借贺老鉴湖船，访谢傅东山去。
<br>
<br>云轻散，月易残，女箫何成败了些风流汉。冯魁硬铲，出生紧赶，小姐先赸。今夜惜花心，明日伤春叹。
<br>
<br>【正宫】醉太平
<br>
<br>春情
<br>
<br>乌云髻松，金凤钗横。伯劳飞燕自西东，恼离愁万种。碧溶溶满溪绿水桃源洞，淡濛濛半窗白月梨云梦，恨匆匆一帘红雨杏花风，把青春断送。
<br>
<br>席上有赠
<br>
<br>风流地仙，体态天然。画图谁敢斗婵娟？相逢酒边。当楼皓月姮娥面，倚栏翠袖琵琶怨，满林红叶鹧鸪天，惜花人未眠。
<br>
<br>怀古
<br>
<br>翩翩野舟，泛泛沙鸥。登临不尽古今愁，白云去留。凤凰台上青山旧，秋千墙里垂杨瘦，琵琶亭畔野花秋，长江自流。
<br>
<br>【中吕】迎仙客
<br>
<br>感旧
<br>
<br>鹦鹉洲，凤凰楼，十年故人怀旧游。杜陵花，陶令酒，酒病花愁，不觉的今春瘦。
<br>
<br>湖上送别
<br>
<br>钓锦鳞，棹红云，西湖画船三月春。正思家，还送人，绿满前村，烟雨江南恨。
<br>
<br>春日湖上二首
<br>
<br>雨亦奇，锦成围，笙歌满城莺燕飞。紫霞杯，金缕衣，倒著接篱，湖上山翁醉。
<br>
<br>舞绛纱，扣红牙，耳边玉人催上马。雪儿歌，苏小家，月淡梨花，醉倚秋千架。
<br>
<br>春晚
<br>
<br>看牡丹，倚阑干，宿酒乍醒攲髻鬟。燕初忙，莺正懒，帘卷轻寒，玉手调筝雁。
<br>
<br>秋夜
<br>
<br>雨乍晴，月笼明，秋香院落砧杵鸣。二三更，千万声，捣碎离情，不管愁人听。
<br>
<br>黄桂
<br>
<br>近玉阶，映瑶台，婆婆小丛岩畔栽。雁初飞，花正开，金粟如来，望月佳人拜。
<br>
<br>【越调】凭阑人
<br>
<br>湖上二首
<br>
<br>远水晴天明落霞，古岸渔村横钓槎。翠帘沽酒家，画桥吹柳花。
<br>
<br>二客同游过虎溪，一径无尘穿翠微。寸心流水知，小窗明月归。
<br>
<br>春夜
<br>
<br>灯下愁春愁未醒，枕上吟诗吟未成。杏花残月明，竹根流水声。
<br>
<br>春思三首
<br>
<br>莺羽金衣舒晚风，燕嘴香泥沾乱红。翠帘花影重，五人春睡浓。
<br>
<br>春柳长亭倾酒樽，秋菊东篱洒泪痕。思君不见君，倚门空闭门。
<br>
<br>帘外轻寒归燕忙，桥下残红流水香。游人窥粉墙，玉骢嘶绿杨。
<br>
<br>【双调】落梅风
<br>
<br>天宝补遗
<br>
<br>姮娥面，天宝年，闹渔阳鼓声一片。马嵬坡袜儿得了看钱，太真妃死而无怨。
<br>
<br>西湖
<br>
<br>湖光静，山影孤，载斜阳小舟横渡。正花开玉梅千万株，鹤飞来老逋归与。
<br>
<br>冷泉亭小集
<br>
<br>弹初罢，酒暂歇，醉诗人满山红叶。问山中许由何处也，老猿啼冷泉秋月。
<br>
<br>春日湖上
<br>
<br>担春胜，问酒家，绿杨阴列仙图画。下秋千玉容强似花，汗溶溶借人罗帕。
<br>
<br>春晚次韵二首
<br>
<br>莺莺恨，燕燕愁，惜春归玉容添瘦。东君可人人病酒，怯东风海棠红皱。
<br>
<br>金樽尽，玉漏迟，月明天柳阴无地。杜鹃怕将愁唤起，困东风夜深花睡。
<br>
<br>蜡梅花
<br>
<br>学宫样，改玉容，列金钗主人情重。撼疏林夜来窗外风，蜜蜂儿带香吹冻。
<br>
<br>寒夜
<br>
<br>寒斋静，瑞雪多，冻吟诗起来孤坐。芦花絮衾江纸也似薄，问袁安怎生高卧？
<br>
<br>题扇面小景
<br>
<br>人何处？不寄书，一声声雁将秋去。月明中情闹情正苦，玉波寒粉莲啼露。
<br>
<br>湖上
<br>
<br>羽扇尘埃外，杖藜图画间，野人来海鸥惊散。四十年绕湖赊看山，买山钱更教谁办？
<br>
<br>越城春雪
<br>
<br>朱帘上，皓齿歌，柳梢青野梅开过。倚阑干醉眸天地阔，雪山寒玉龙高卧。
<br>
<br>离情
<br>
<br>人孤另，愁万结，南楼上雁声拖拽、别离有情无处写，洞箫寒满天明月。
<br>
<br>江上寄越中诸友
<br>
<br>江村路，水墨图，不知名野花无数。离愁满怀难寄书，付残潮落红流去。
<br>
<br>春情
<br>
<br>秋千院，拜扫天，柳阴中躲莺藏燕。掩霜纨递将诗半篇，怕帘外卖花人见。
<br>
<br>【仙吕】一半儿
<br>
<br>寄情二首
<br>
<br>寄情虚把彩笺缄，排砌偷将底句搀，隔帘怪他娇眼馋。话儿口斩，一半儿佯羞一半儿敢。
<br>
<br>臂销问把玉纤掐，髻袒慵拈金凤插，粉淡偷临青镜搽。劣冤家。一半儿真情一半儿假。
<br>
<br>落花
<br>
<br>酒边红树啐珊瑚，楼下名姬坠绿珠，枝上翠阴啼鹧鸪。谩嗟吁，一半儿因风一半儿雨。
<br>
<br>酒醒
<br>
<br>罗衣香渗酒初阑，锦帐烟消月又残，翠被梦回人正寒。唤蛮蛮，一半儿依随一半儿懒。
<br>
<br>【中吕】山坡羊
<br>
<br>春日二首
<br>
<br>芙蓉春帐，葡萄新酿，一声《金缕》槽前唱。锦生香，翠成行，醒来犹问春无恙，花边醉来能几场？妆，黄四娘。狂，白侍郎。
<br>
<br>西湖沉醉，东风得意，玉骢骤响黄金辔。赏春归，看花四，宝香已暖鸳鸯被，萝绕绿窗初睡起。痴，人未知。噫，春去矣。
<br>
<br>雪夜
<br>
<br>扁舟乘兴，读书相映，不如高卧柴门静。唾壶冰，短檠灯，隔窗孤月是秋镜，长笛不知何处声？惊，人睡醒。清，梅弄影。
<br>
<br>别怀
<br>
<br>梨花都谢，在衫初卸，绿阴空锁闲台讲。远山叠，暮云遮，青青杨柳连官舍。此景此情难弃舍，车，且慢些。别，人去也。
<br>
<br>【商调】梧叶儿
<br>
<br>春日郊行
<br>
<br>长空雁，老树鸦，离思满烟沙。墨淡淡王维画。柳疏疏陶令家，春脉脉武陵花，何处游人驻马？
<br>
<br>探梅即事
<br>
<br>诗囊寄，酒旆招，在事动梅梢。小肪携红袖，阿琼横玉箫，太白解金貂，雪满长安灞桥。
<br>
<br>鉴湖宴集
<br>
<br>柳影迷歌扇，苔痕满钓矶，仙客领蛾眉。背写兰亭字，熟读秦望碑，懒对谢安模，人醉在红香镜里。
<br>
<br>寻梅
<br>
<br>提清事，放客怀，残雪小楼台。郊外寻花去，湖东载酒来，马上见梅开，不负青霞倦客。
<br>
<br>感旧
<br>
<br>肘后黄金印，港前白玉卮，跃马少年时。巧手穿杨叶，新声付柳枝，信笔和梅诗，谁换却何郎鬓丝？
<br>
<br>夜坐
<br>
<br>湖山外，杨柳边，歌舞镜中天。云亸横珠凤，花寒怯绣鸳，露冷湿金蝉，爱月佳人未眠。
<br>
<br>席上有赠
<br>
<br>芙蓉面，杨柳腰，无物比妖娆。粉纸鸳鸯字，花钿翡翠毛，绣阎凤凰巢，良夜永春风玉箫。
<br>
<br>夜坐即事
<br>
<br>余韵悠扬唱，哀弦取次弹，灯上酒将残。花暗珠樱珞，风清玉珮环，月冷翠琅玕，谁倚西搂画阑？
<br>
<br>灵隐寺
<br>
<br>僧居胜，俗客稀，山色四周回。香树生金地，青莲出宝池，贝叶渍银泥，明月冷双猿弄水。
<br>
<br>即事
<br>
<br>竹槛敲苍玉，蕉窗映绿纱，笑语间琵琶。月淡娑婆树，风香富贵花，俏人家，小小仙鬟过茶。
<br>
<br>山阴道中
<br>
<br>丹共长松树，青山小洞庭，吟啸寄幽情。花外神仙路，天边处士星，月下醉翁亭，听一曲何人玉筝。
<br>
<br>湖上晚兴
<br>
<br>频频醉，浩浩歌，明月涌沧波。岸草嘶骢马，山花压翠螺，雪柳闹银蛾，灯下佳人看我。
<br>
<br>【南吕】金字经
<br>
<br>稽山春晚
<br>
<br>若耶溪边路，四山环翠微，春去人间总不知。莺乱啼，满川烟树迷。先生醉，葛洪丹井西。
<br>
<br>春晚
<br>
<br>惜花人何处？落红春又残，倚遍危楼十二阑。弹，泪痕罗袖斑。江南岸，夕阳山外山。
<br>
<br>醒吟斋
<br>
<br>老翁独醒处，半云高卧斋，雨过松根长嫩苔、栽，菊花依旧开。青山怪，白云归去来。
<br>
<br>偕王公实寻梅
<br>
<br>浩然英雄气，塞乎天地间，破帽西风雪满山。顽，探梅千百番。家童懒，灞桥驴背叛。
<br>
<br>秋望二首
<br>
<br>杨柳沙头树，琵琶江上舟，雁去衡阳水自流。愁，玉人休倚楼。黄花瘦，晓霜红叶秋。
<br>
<br>信远江南雁，望穷云外山，罗帕香残粉泪干。闲，倚遍十二阑。黄花慢，桂香秋雨寒。
<br>
<br>雪夜
<br>
<br>犬吠村居静，鹤眠诗梦清，老树冰花结水精。明，月临不夜城。扁舟兴，小窗何处灯？
<br>
<br>金华洞中
<br>
<br>竹暖鹤梳翅，树香鹿养茸，好景神仙图画中。通，好山无数重。桃源洞，绿波随落红。
<br>
<br>佛会二首
<br>
<br>水月观音相，海云狮子床，讲下飞花古树苍。凉，紫檀小殿香。天仙降，对骑金凤凰。
<br>
<br>舞月狮王喜，献花猿臂长，何处青山不道场？凉，宝瓶甘露浆。方池上，白莲秋水香。
<br>
<br>湖上书事三首
<br>
<br>玉手银丝鲙，翠裙金缕纱，席上相逢可喜煞。插，一枝茉莉花。题诗罢，醉眠沽酒家。
<br>
<br>六月芭蕉雨，两湖杨柳风，茶灶诗瓢随老翁。红，藕花香座中。笛三弄，鹤鸣来半空。
<br>
<br>竹枕芦花被，草衣荷叶巾，一棹烟波湖上春。真，神仙身外身。蓬莱近，紫箫吹风云。
<br>
<br>春思
<br>
<br>象管鸳鸯字，锦筝搭凤丝，何处风流马上儿？思，那回春幕时。别离事，带花折柳枝。
<br>
<br>游仙
<br>
<br>桂影黄金树，帝乡白玉京，梦断钧大月正明。听，粉筝江上声。游仙兴，落花香洞庭。
<br>
<br>别后
<br>
<br>翠被梦中梦，雁书来处来，秋水芙蓉花又开。猜，瘦云憁玉钗。人何在？月明闲风台。
<br>
<br>感兴
<br>
<br>野唱敲牛角，大功悬虎头，一剑能成万户侯。愁，黄沙白髑髅。成名后，五湖寻钓舟。
<br>
<br>阅武为李正则赋
<br>
<br>雁翅银枪队，虎皮铁马群，画鼓三声江上村。屯，半千存孝军。梅花引，绣旗杨柳春。
<br>
<br>闰怨
<br>
<br>宝鉴残妆景，帕罗新泪痕，又见梨花雨打门。因，玉奴心上人。无音信，倚阑看暮云。
<br>
<br>【南吕】四块玉
<br>
<br>闲居
<br>
<br>胜事添，殿尘减，玉洞仙书带云缄，金华羽士登门探。酒一坛，药几篮，经半龛。
<br>
<br>春情
<br>
<br>洒易阑，愁难解，杏脸香销玉妆台，柳腰宽褪罗裙带。春已归，花又开，人未来。
<br>
<br>乐闲
<br>
<br>远是非，寻滞洒，地暖江南燕宜家，人闲水北春无价。一品茶，五色瓜，四季花。
<br>
<br>【中吕】喜春来
<br>
<br>鉴湖春日
<br>
<br>雁啼秋水移冰柱，蚁泛春波倒玉壶，绿杨花谢燕将雏。人笑语，游遍贺家湖。
<br>
<br>金华客舍
<br>
<br>落红小雨苍苔径，飞絮东风细柳营，可怜客里过清明。不待听，昨夜杜鹃声。
<br>
<br>永康驿中
<br>
<br>荷盘敲丽珠千颗，山背披云玉一蓑，半篇诗景费吟哦。芳草坡，松外采茶歌。
<br>
<br>春夜
<br>
<br>收云敛雨销金帐，望月瞻星傅粉郎，欢天喜地小红娘。来要赏，花影过东墙。
<br>
<br>【中吕】卖花声
<br>
<br>席上
<br>
<br>半泓秋水金星砚，一幅寒云玉版笺，美人索赋《鹧鸪天》。琼杯争劝，珠帘高卷，燕归来海棠庭院。
<br>
<br>偶题
<br>
<br>落花露冷苍苔径，纤手风生白玉筝，夜香谁立紫云亭？知音谁听？雕阑独凭，柳阴中月明人静。
<br>
<br>怀古二首
<br>
<br>阿房舞殿翻罗袖，金谷名园起玉楼，隋堤古柳缆龙舟。不堪回首，东风还又，野花开暮春时候。
<br>
<br>美人自刎乌江岸，战火曾烧赤壁山，将军空老玉门关。伤心秦汉，生民涂炭，读书人一声长叹！
<br>
<br>春
<br>
<br>冬冬箫鼓东风暖，是处园林景物妍，一春常费买花钱。东郊游玩，西湖筵宴，乐醄醄满斟频劝。
<br>
<br>夏
<br>
<br>澄澄碧照添波浪，青杏园林煮酒香，浮瓜沉李雪冰凉。纱吸藤簟，旋篘新酿，乐醄醄浅斟低唱。
<br>
<br>秋
<br>
<br>箫箫鞍马秋云冷，一带西山锦画屏，功名两字几飘零。东篱满酒，渊明归去，乐醄醄故园三径。
<br>
<br>冬
<br>
<br>阴风四野彤云密，缭绕长空瑞雪飞，销金帐里笑相偎。毡帘低放，满斟琼液，乐醄醄醉了还醉。
<br>
<br>客况三首
<br>
<br>绿波南浦人怀旧，黄叶西风染鬓秋，暮云归兴仲宣楼。天南地北，尘衣风帽，漫无成数年驰骤。
<br>
<br>十年落魄江滨客，几度雷轰荐福碑，男儿未遇暗伤怀。忆淮阴年少，灭楚为帅，气昂昂汉坛三拜。
<br>
<br>登楼北望思王粲，高卧东山忆谢安，闷来长铗为谁弹？当年射虎，将军何在，冷凄凄霜凌古岸。
<br>
<br>【中吕】齐天乐过红衫儿
<br>
<br>道情二首
<br>
<br>人生底事辛苦，枉被儒冠误。读书，图，驷马高车，但沾著者也之乎。区区，牢落江湖，奔走在仕途。半纸虚名，十载功夫。人传《梁甫吟》，自献《长门赋》，谁三顾茅庐？白鹭洲边住，黄鹤矶头去。唤奚奴，鲙鲈鱼，何必谋诸妇？酒葫芦，醉模糊，也有安排我处。
<br>
<br>浮生扰扰红尘，名利君休问。闲人，贫，富贵浮云。乐林泉远害全身。将军，举鼎拔山，只落得自刎。学范蠡归湖，张翰思莼，田园富子孙。玉帛萦方寸，争如醉里乾坤？曾与高人论，不羡元戎印。浣花村，掩柴门，倒大无忧闷。共开樽，细论文，快活清闲道本。
<br>
<br>元夜书所见
<br>
<br>红妆邂逅花前，眼挫秋波转。相怜，天，愿长夜如年，看鳌山从意儿留连。俄延，翠袖相扶，朱帘尽卷。妙舞清歌，亸袖垂肩。香尘暗绮罗，小径闲庭院，回步金莲。半掩芙容面，慢拈桃花扇。月团圆，共婵娟，无计相留恋。遇神仙，短因缘，回首蓬莱路远。
<br>
<br>湖上书所见
<br>
<br>春风院落窗纱，见一个堪描画。娇娃，他，知是谁家？鬓云松半亸宫鸦。无暇，玉骨冰肌，年纪儿二八。六幅湘裙，半折罗袜。闲游杨柳边，因倚秋千下，更不御铅华。笑指梅香骂，檀口些娘大。可怜咱，肯承搭，羞弄香罗帕。小桃花，鬓边插，即世儿风流俊煞。
<br>
<br>【南吕】骂玉郎过感皇恩采茶歌
<br>
<br>为酸斋解嘲
<br>
<br>君王曾赐琼林宴，三斗始朝天，文章懒入编修院。红锦笺，白苎篇，黄柑传。
<br>
<br>学会神仙，参透诗禅。厌尘口嚣，绝名利，近林泉。天台洞口，地肺山前。
<br>
<br>学炼丹，同货墨，共谈玄。兴飘然，酒家眠。洞花溪鸟结姻缘，被我瞒他四十年，海天秋月一般圆。
<br>
<br>杨驹儿墓园
<br>
<br>莓苔生满苍云径，人去小红亭，题情犹是酸斋赠。我把那诗韵赓，书画评，栏干凭。
<br>
<br>茶灶尘凝，墨水冰生。掩幽扃，悬瘦影，伴孤灯。琴已亡伯牙，酒不到刘伶。
<br>
<br>策短藤，乘景，放吟情。写新声，寄春莺。明年来此赏清明，窗掩梨花庭院静，小楼风雨共谁听？
<br>
<br>【双调】水仙子
<br>
<br>访梅孤山
<br>
<br>苍苔封了岁寒枝，翠袖闲来日暮时，黄昏说尽平生事。西湖林处士，想当年鹤骨松姿。花下孤山寺，水边新月儿，慰我相思。
<br>
<br>湖上晚归二首
<br>
<br>桃花马上石榴裙，竹叶樽前玉树春，荔枝香里江梅韵。风流比太真，索新词缠住诗人。醉眼中银汉，歌声度锦云，凉月黄昏。
<br>
<br>佳人微醉脱金钗，恶客佯狂饮绣鞋，小鬟催去褰罗带。花寒月满街，荡湖光影转楼台。未了鸳鸯债，枉教鸥鹭猜，明日重来。
<br>
<br>清明小集
<br>
<br>红香缭绕柳围花，翠柏殷勤酒当茶，游春三月清明假。香尘随去马，小帘栊绿水人家。弹仙百六幺遍，笑女童双髻丫，纤手琵琶。
<br>
<br>苏堤晚兴
<br>
<br>翠帘堤上小肩舆，乌帽风前醉老夫，浸冰壶云锦高低树。笑王维作画图，步凌波红粉相扶。罗裙酒污，兰舟棹举，月上西湖。
<br>
<br>湖上小隐二首
<br>
<br>自由湖上水云身，烂漫花前莺燕春，箫疏命里功名分。乐琴七桑苎村，掩柴门长日无人。蕉叶权歌扇，榴花当舞裙，一笑对樽。
<br>
<br>梦随流水过的滩，卖地闲云山故山，倚筇和靖坟前看。把梅花多处拣，志深深茅屋三间。歌白石烂，赋行路难，紧闭柴关。
<br>
<br>春行即事
<br>
<br>绿笺香露洒蕉花，翠线晴风绽柳芽，游人三月湖山下。大桥边争系马，江南第一所繁华。金碧王维画，管弦苏小家，酒船回落日归鸦。
<br>
<br>孤山宴集
<br>
<br>长桥卧柳枕苍烟，远水揉蓝洗暮天，画图千古西施面。相逢越少年，问孤山何处通仙？否与二三子，来游六一泉，载酒梅边。
<br>
<br>【双调】折桂令
<br>
<br>湖上寒食
<br>
<br>雨霏霏店舍无烟，榆荚飞钱，柳线搓绵。绿水人家，残花院落，美女秋千。沽酒春衣自典，思家客子谁怜？第一桥边，恋住流莺，不信啼鹃。
<br>
<br>湖上道院
<br>
<br>鹤飞来一缕青霞，笑富贵飞蚊，名利争蜗。古砚玄香，名琴绿绮，土釜黄芽。双井先春采茶，孤山带月锄花。童子谁家？贪看西湖，懒诵南华。
<br>
<br>酒边即事
<br>
<br>莺莺燕燕相亲，幸有名园，著我闲身。竹点诗痕，花消酒困，柳拂歌尘。锦帐里团香弄粉，画楼前访雨寻云。不负青春，谁共佳人，相约黄昏？
<br>
<br>避暑醉题
<br>
<br>俯沧波楼观烟霞，胜览方舆，独占繁华。彩舰轻帘，银鞍骏马，翠袖娇娃。十里香风酒家，一川凉雨荷花。醉墨涂鸦，题遍红楼，倒裹乌纱。
<br>
<br>【中吕】满庭芳
<br>
<br>湖景
<br>
<br>丝竹管弦，花围富贵，柳阵蝉娟。绿阴红影藏莺燕，醉客金鞭。锦步障长安上苑，玉浮图极乐西天。一步一个屏风面，孤山寺前，无数采莲船。
<br>
<br>【中吕】普天乐
<br>
<br>重过西湖
<br>
<br>面图中，红尘外，妆台方钗，芳径罗鞋。金瓶带酒携，纨扇和诗卖。一枕清风扁舟快，碧桃香两岸花开。刘郎再来，西施好客，东阁怜才。
<br>
<br>暮春即事
<br>
<br>老海边，孤山下，晴桥螮蝀，小舫琵琶。春残杜宇声．香冷荼蘼架。淡抹浓妆山如画，酒旗儿三两人家。斜阳落霞，娇二嫩水，剩柳残花。
<br>
<br>【越调】寨儿令
<br>
<br>九日登高
<br>
<br>过柳洲，唤兰舟，长空雁声啼暮愁。樽俎风流，笑语温柔，乘兴的三瓯。带黄花人质红楼，整乌纱自笑白头。归期何太晚，醉舞老来羞。幽，谁唱楚天秋？
<br>
<br>游春即景二首
<br>
<br>蔌绛纱，按红牙，金鞍半攲玉面马。仙洞青霞，老树乌鸦，山一点暮天涯。翠交加夹竹桃花，锦模糊照水山茶。闹竿儿乔傀儡，舰船上小琵琶。他，醉卧美人家。锦水笺，绣鞍鞯，曲江醉题三坠鞭。帘底婵娟，月下姻缘，此地遇神仙。有花有酒梁园，无风无雨春天。盈盈小玉梅，稳稳戗金船。偏，收向断桥边。
<br>
<br>湖上春行
<br>
<br>桃雨晴，柳风轻，西湖六桥如画屏。岩溜冷冷，樵斧丁丁，松下倚山僧。陈朝老桧重荣，苏堤渔唱新声。竹阑金琐碎，花貌玉娉婷。行，同上冷泉亭。
<br>
<br>晚凉即席
<br>
<br>玳瑁筵，鹧鸪天，一篇六幺十四弦。石漱冰泉，且满琼田，歌舞斗婵娟。并头湖上白莲，双飞花下红鹓。画图金地山，粉黛玉天仙。船，移向柳阴边。
<br>
<br>【双调】殿前欢
<br>
<br>春晚
<br>
<br>怨春迟，夜来风雨妒芳菲。西湖云锦吴山翠，正好传杯。兰舟画桨催，柳外莺声碎，花底佳人醉。携将酒去，载得诗归。
<br>
<br>湖上宴集二首
<br>
<br>宴瑶池，莲花白酒绿荷杯。鸳鸯惊起歌声沸，云锦离披。山空濛雨亦奇，水潋滟天无际，船荡漾人皆醉。孤山鹤唳，仙井龙归。
<br>
<br>叹诗癯，十年香梦老江湖。笙歌又是钱塘路，往事何如？青鸾写恨书，红锦题情疏，翠馆酬春句。桃花结子，乳燕将雏。
<br>
<br>雪晴泛舟
<br>
<br>凭阑干，销金锅熔出烂银山。白模糊不见芦花岸，空倚高寒。把西施比玉环，樽前看，素淡家常扮。新声象板，清兴驴鞍。
<br>
<br>【双调】清江引
<br>
<br>独酌
<br>
<br>玉笛一声天地愁，便觉梅花瘦。寒流清浅时，明月黄昏后，独醉一蹲桑落酒。
<br>
<br>夜景
<br>
<br>醺醺绮罗欢笑彻，檀板歌声歇。宝鼎串香绝，银烛灯花谢，玳筵前酒阑人散也。
<br>
<br>情
<br>
<br>描金翠钿侵鬓贴，满口儿喷兰麝。檀板撒红牙，皓齿歌白雪，定不定百般娇又怯。
<br>
<br>【越调】小桃红
<br>
<br>湖亭秋夜
<br>
<br>锦鸳偷占藕花汀，花影涵秋镜。人倚阑干叹孤另，掩围屏，伤心眼见秋成病。月明吊影，风清遣兴，玉手寄银筝。
<br>
<br>【中吕】朝天子
<br>
<br>湖上
<br>
<br>瘿杯，玉醅，梦冷芦花被。风清月白总相宜，乐在其中矣。寿过颜回。饱似伯夷，闲如越范蠡。问谁，是非，且向西湖醉。
<br>
<br>【中吕】红绣鞋
<br>
<br>怀古
<br>
<br>金字淡桥空柳浪，翠微深门掩苔墙，两袖波光钓斜阳。孤山花已老，双井水犹香，记神仙诗句响。
<br>
<br>西湖雨
<br>
<br>删抹了东坡诗句，湖涂了西子妆梳，山色空濛水模糊。行云神女梦，泼墨范宽图，挂黑龙天外雨。
<br>
<br>简吕实夫理问
<br>
<br>挥翰墨雪车冰柱，列神仙玉珮琼琚，一舸红香占西湖。云山频管领，莺燕任追呼，别是个风月所。
<br>
<br>【双调】沉醉东风
<br>
<br>湖上晚眺
<br>
<br>林君复先生故居，苏子瞻学士西湖。六月天，孤山路，载笙歌画船无数。万顷玻璃浸玉壶，夕阳外荷花带雨。
<br>
<br>晚春席上
<br>
<br>客坐松根看水，鹤来庭下观棋。小砚香，残红坠，竹珊珊野亭交翠。相伴闲云出岫迟，题诗在呼猿洞里。
<br>
<br>【越调】天净沙
<br>
<br>孤山雪夜
<br>
<br>淡妆人在罗浮，黄昏月上西湖，翠袖翩翩起舞。倚阑索句，雪中树老山孤。
<br>
<br>湖上送别
<br>
<br>红蕉隐隐窗纱，朱帘小小人家，绿柳匆匆去马。断桥西下，满湖烟雨愁花。
<br>
<br>重游感旧
<br>
<br>迷香小洞维舟，题红老叶沉沟，濯锦寒花对酒。六桥依旧，游人两鬓经秋。
<br>
<br>晚步
<br>
<br>吟诗人老天涯，闭门春在谁家？破帽深衣瘦马。晚来堪画，小桥风雪梅花。
<br>
<br>忆西湖
<br>
<br>灯寒夜雪孤篷，山空晓雾疏钟，花暖春风瘦筇。六桥香梦，景题留与吟翁。
<br>
<br>【正宫】醉太平
<br>
<br>湖上
<br>
<br>洗荷花过雨，浴明月平湖，暮云楼观景模糊。兰舟棹举，溯凉波似泛银河去，对清风不放金杯住，上雕鞍谁记玉人扶？听新声乐府。
<br>
<br>无题
<br>
<br>尘蒙了镜台，粉淡了香腮，不提防今夜故人来。你将我左猜，小冤家怕不道心儿里爱，老妖精拘管的人来煞，村冯魁割舍得柱儿颏，远乡了秀才。人皆嫌命窘，谁不见钱亲？水晶环入面糊盆，才沾粘便滚。文章糊了盛钱囤，门庭改做迷魂阵，清廉贬入睡馄饨，胡芦提倒稳。
<br>
<br>陶朱公钓船，晋处上田园，潜居水陆脱尘缘，比别人虑远。贤愚参杂随时变，醉醒和哄迷歌宴，清浊混沌待残年，休呆波屈原！
<br>
<br>【双调】落梅风
<br>
<br>月明归兴
<br>
<br>松梢月，桂子香，又诗成冷泉亭上。醉归来晚风生嫩凉，戗金船玉人低唱。
<br>
<br>春晚二首
<br>
<br>银江暗，翠袖遮，麝煤销露萤明灭。下西湖美人忺次过也，打梨花雨声昨夜。东风景，西子湖，湿冥冥柳烟花雾。黄莺乱啼胡蝶舞，几秋千打将春去。
<br>
<br>书所见
<br>
<br>柳叶微风闹，荷花落日酣，拂晴空远山云淡。红妆女儿十二三，采莲归小舟轻缆。
<br>
<br>忆西湖
<br>
<br>青鸾信，白雁书，望江南梦飞不去。西湖锦云谁是主？拍阑干满空烟树。
<br>
<br>【商调】梧叶儿
<br>
<br>夏夜即席
<br>
<br>溯月兰舟便，歌云翠袖勤，湖上绝纤尘。瓜剖玻璃瓮，酒倾白玉盆，鲙切水晶鳞，醉倒羲皇上人。
<br>
<br>春晓堤上
<br>
<br>花垂露，柳散烟烟，苏小酒楼前。舞队飞琼珮，游人碾玉鞭，诗句缕金笺，懒上苏堤画船。
<br>
<br>湖山夜景
<br>
<br>猿啸黄昏后，人行画卷中，箫寺罢疏钟。湿翠横千嶂，清风响万松，寒玉奏孤桐，身在秋香月宫。
<br>
<br>第一楼醉书
<br>
<br>梨云褪，柳絮飞，歌敛翠峨眉。月澹冰蟾印，花浓金凤鹓，酒滟玉螺杯，醉写湖山第一。
<br>
<br>【双调】风入松
<br>
<br>九日
<br>
<br>哀筝一抹十三弦，飞雁隔秋烟。携壶莫道登临晚，蝶双双为我留连。仙客玲珑玉树，佳人窄索金莲。琅琅新雨洗湖天，小景六桥边。西风泼眼山如画，有黄花休恨无钱。细看茱萸一笑，诗翁健似常年。
<br>
<br>【正宫】小梁州
<br>
<br>春游晚归
<br>
<br>玉壶春水浸晴霞，景物奢华。彩船歌管间琵琶，青旗挂，沽酒是谁家？【幺】夕阳一带山如画，数投林万点寒鸦。曲水边，孤山下，游人归去，明月管梅花。
<br>
<br>分得金字
<br>
<br>涌金门外小壶天，骏马金鞭。屏山金翠画龙眠，金莲啭，金柳曲阑边。【幺】金波满捧金杯劝，舞春风半趄金莲。金缕衣，金罗扇，五人金钏，醉上戗金船。
<br>
<br>避暑即事
<br>
<br>两峰晴翠插波光，十里横塘。画楼帘影挂斜阳，谁凝望，纨扇掩红妆。【幺】莲舟撑入荷花荡，拂天风两袖清香。酒醉归，月明上，棹歌齐唱，惊起锦鸳鸯。
<br>
<br>访杜高士
<br>
<br>杖藜十里听松声，隐隐相迎。飞来峰下树青青，添清兴，流水玉琴横。【幺】拂云同坐苔花磴，桂飘香满地金星。山影寒，天光净，野猿啼月，诗在冷泉亭。
<br>
<br>雪晴诗兴
<br>
<br>冰壶光浸水精寒，好景人间。暗香来处是孤山，寻梅惯，诗思压驴鞍。【幺】琼姬争卷珠帘看，画船中歌舞吹弹。明月残，白石烂，宝花楼阁，十二玉阑干。
<br>
<br>湖山堂上醉题
<br>
<br>渔翁蓑笠钓船孤，棹入蓬壶。湖山堂上柳千株，芭蕉绿，凉影翠扶疏。【幺】东坡旧日题诗处，喜无人任我歌呼。半醉时，秋山暮，一行白鹭，万朵锦芙蕖。
<br>
<br>【南吕】金字经
<br>
<br>湖上小隐
<br>
<br>老翁婆娑处，清风安乐窝，十二阑干锦绣坡。多，好山横翠蛾。兰舟过，月明闻棹歌。
<br>
<br>采莲女
<br>
<br>小玉移莲棹，阿琼横玉箫，贪看荷花过断桥。摇，柳枝学弄瓢。人争笑，翠丝抓凤翘。
<br>
<br>秋望
<br>
<br>白发三千丈，画楼十二阑，鸥鹭翩翩逐往还。山，淡云秋树间。芦花岸，钓船沙上滩。
<br>
<br>湖堤春日
<br>
<br>院宇绿杨树，酒旗红杏村，一片棠梨苏小坟。春，水边多丽人。莺花阵，玉骢嘶锦云。
<br>
<br>【商调】秦楼月
<br>
<br>寻芳屦，出门便是西湖路。西湖路，旁花行到，旧题诗处。瑞芝峰下杨梅坞，看松未了催归去。催归去，吴山云暗，又商量雨。
<br>
<br>【正宫】汉东山
<br>
<br>骑鲸沧海汲，高枕白云窝。人生梦南柯，睡觉来也未哥，积玉堆金待如何？田地阔，儿女多，惹争夺。西村小过活，老子自婆娑。千家饭一钵，饱了人也未哥，紫绶金章闹呵呵。不如我，芳草坡，钓鱼蓑。绿袍翻败荷，醉后自磨跎。市上小儿多，要钱也未哥，暮四朝三笑呵呵。蓝采和，没奈何，假风魔。红妆间翠娥，罗绮列笙歌。重重金玉多，受用也未哥，二鬼无常上门呵。怎地躲？索共他，见阎罗。香风瑞锦窠，凉月素银波。兰舟夜如何？晚凉也未哥．万顷湖光镜新磨。小玉娥，隔翠荷，采莲歌。黄沙白橐驼，玉勒紫金珂。一簇小宫娥，送了他也未哥，马上琵琶为谁拨？到黑河，将奈何，泪痕多。霓裳舞月娥，野鹿起干戈。百年长恨歌，闹了也未哥，万马千军早屯合。走不脱，那一埚，马嵬坡。烟花暗绮罗，车马闹鸣珂。值前皓齿歌，醉杀人也未哥，闭月羞花赛姮娥。那老婆，送了他，郑元和。神仙张志和，一棹鼓沧波。中流扣舷歌，快活也未哥，什酒新篘鳜鱼活。湖海阔，烟雨多，暗渔蓑。《黄庭》换白鹅，夜冷饭牛歌。湖上月明多，受用也未哥，纸帐梅花病维摩。奈老何？学坐钵，做工课。
<br>
<br>【黄钟】人月圆
<br>
<br>春日次韵
<br>
<br>罗衣还怯东风瘦，不似少年游。匆匆尘世，看看镜里，白了人头。片时春梦，十年往事，一点诗愁。海棠开后，梨花暮雨，燕子空搂。
<br>
<br>中秋书事
<br>
<br>西风吹得闲云去，飞出烂银盘。桐阴淡淡，荷香冉冉，桂影团团。鸿都人远，霓裳露冷，鹤羽天宽。文生何处，琼台夜永，谁驾青鸾？
<br>
<br>子昂学士小景
<br>
<br>西风曾放蓝溪棹，月冷玉壶秋。粼粼浅水，丝丝老柳，点点盟鸥。翰林新画，云山古色，老我清愁。淡烟浑似，三高祠下，七里滩头。
<br>
<br>【双调】水仙子
<br>
<br>梅边即事
<br>
<br>好花多向雨中开，佳客新从云外来。清诗未了年前债，相逢且放怀，曲阑干碾玉亭台。小树纷蝶翅，苍苦点鹿胎，踏碎青鞋。
<br>
<br>次韵还京乐
<br>
<br>朝回天上紫宸班，笑倚云边白玉阑。醉飞柳外黄金弹，莺啼春又晚，绿云堆舞扇歌鬓。蕉叶杯葡萄酿，桃花马柞木鞍，娇客长安。
<br>
<br>山斋小集
<br>
<br>玉笙吹老碧桃花，名鼎烹来紫笋芽。山斋看了黄土画，荼蘼香满把，自然不尚奢华。醉李白名千载，富陶朱能几家？贫不了诗酒生涯。
<br>
<br>山庄即事
<br>
<br>清泉翠碗茯苓香，暖雾晴丝杨柳庄。微风小扇芭蕉样，兴不到名利场，将息他九十韶光。夜雨花无恙，邻墙蝶自忙，笑我疏狂。
<br>
<br>归来次韵
<br>
<br>燕昭台下朔风寒，孙楚楼前明月残。严陵滩上白石烂，伤心行路难，得归来倒大清闲。睡菊枕双头梦，对草堂三面山，爱投林倦羽知还。
<br>
<br>梅轩即事
<br>
<br>清风枕上梦仙蝶，绿酒杯中影画蛇。新诗笔下喷香麝，玉楼人醉也，水迢遥山更重叠。春归何处？愁来那些，小窗纱梅影横斜。
<br>
<br>别怀
<br>
<br>飞花和雨送兰舟，细柳垂烟掩画楼。啼痕带酒淹罗袖，换金杯劳玉手，大江流不尽诗愁。象牙床上，鲛绡枕头，梦到并州。
<br>
<br>和逍遥韵
<br>
<br>新诗装卷束牛腰，大字钞书损兔毫。远红尘自有闲中乐，乐清闲须到老，近芭蕉一座团标。槲叶袍筇枝杖，松花酿瘿木瓢，散诞逍遥。
<br>
<br>春愁
<br>
<br>落花燕口点香泥，飞絮蜂房惹蜜脾。残妆凤枕流清泪，景中情谁唤起？听西园恰恰莺啼。万里书难到，三春人未归：此恨谁知？
<br>
<br>春晚
<br>
<br>情牵柳下燕莺期，醉倒花前鹦鹉杯。香留帐底鸳鸯被，日高初睡起，扫残红怨煞风姨。学晓雾轻宠鬓，妒晴山浅画眉，只怕春归。
<br>
<br>暮春次韵
<br>
<br>旋篘村酒巨尝新，未典春衣岂是贫？闲歌水调依然俊，东风休笑人，飘飘两袖红尘。蝶困梨花月，马嘶杨柳春，归路黄昏。
<br>
<br>乐闲
<br>
<br>铁衣被雪紫金关，彩笔题花白玉阑。渔舟棹月黄芦岸，几般儿君试拣，立功名只不如闲。李翰林身何在？许将军血未干，播高风千古严滩。
<br>
<br>暮景
<br>
<br>青大归雁带残星，绿沼寒鱼触嫩冰。曲阑明月和香凭，相思入梦境，几般中陶写芳情。锦囊遗兴，寒梅瘦影，画角新声。
<br>
<br>归兴
<br>
<br>淡文章不到紫藤郎，小根脚难登白玉堂。远功名却怕黄茅瘴，老来也思故乡，想途中梦感魂伤。云莽莽冯公岭，浪淘淘杨子江，水远山长。
<br>
<br>天宝补遗
<br>
<br>宝筝珠殿荔枝香，玉珮琼琚窈窕娘。云屏月枕芙蓉帐，夜如何乐未央，碎霓裳鼙鼓渔阳。蛾眉栈晴山翠，马嵬坡落日黄，憔悴三郎。
<br>
<br>三溪道院
<br>
<br>断桥杨柳卧枯槎，秋水芙蕖著晚花。蹇驴骑过三溪汊，访白云居士家，拂藤床两袖烟霞。道童能唱，村醪当茶，仙枣如瓜。
<br>
<br>春深
<br>
<br>鹃啼芳树自心伤，鱼趁残花为口忙。穿细柳同声唱，越教人愁断肠，见春归不见才郎。香寒锦帐，尘蒙绣床，珮冷珠囊。
<br>
<br>小园春晚
<br>
<br>愁风怨雨近三旬，病酒眠花过一春。飞乌走兔催双鬓，东君应笑人，何如袖拂风尘。醒眼看松间月，吟魂随溪上云，小桃源别是乾坤。
<br>
<br>郊行即事
<br>
<br>万松秋意老清溪，半岭夕阳暖翠微。一鞭行色催金辔，天然图画里，为寻诗不觉归迟。林烟樵唱，山风酒旗，花雨吟衣。
<br>
<br>乐闲
<br>
<br>竿头争把锦标夺，石上闲将宝剑磨。朝中熬得罗襕破，不归来等什么？问闲中乐事如何？嵩山樵唱，武夷棹歌，湘水渔蓑。
<br>
<br>【双调】折桂令
<br>
<br>别怀
<br>
<br>人生最苦别离，柳系柔肠，山敛愁眉。金缕歌残，青衫泪湿，锦字来迟。留客醉鱼肥酒美，送春行莺老花飞。此恨谁知？今夜相思，何日归期？
<br>
<br>幽居
<br>
<br>红尘不到山家，羸得清闲，当了繁华。画列青山，茵铺细草，鼓奏鸣蛙。杨柳村中卖瓜。蒺藜沙上看花。生计无多，陶令琴书，杜曲桑麻。
<br>
<br>西陵送别
<br>
<br>画船儿载不起离愁，人到西陵，恨满东州。懒上归鞍，情开泪眼，怕倚层楼。春去春来，管送别依依岸柳。潮生潮落、会忘机泛泛沙鸥。烟水悠悠，有句相酬，无计相留。
<br>
<br>夜景
<br>
<br>小红楼独倚新妆，曲角阑干，嫩绿池塘。雨洗花梢，风梳柳影，月荡荷香。绣枕上双飞凤凰，翠蓬边一只鸳鸯。对景情伤。今夜新凉，何处才郎？
<br>
<br>金华山看瀑泉
<br>
<br>碧桃花流出人间，一派冰泉，飞下仙山。银阙峨峨，琼田漠漠，玉珮珊珊。朝素月鸾鹤夜阑，拱香云龙虎秋坛。人倚高寒，字字珠玑，点点琅玕。
<br>
<br>别情
<br>
<br>倒金杯檀口娇羞，春柳垂腰，秋水凝眸。满意温存，通身旖旎，彻胆风流。秋千院同携玉手，琵琶亭催解兰舟。无计相留，别后新词，总是离愁。
<br>
<br>晚春送别
<br>
<br>借旗亭仙子逢迎，舞态飞琼，歌韵流莺。红线幽欢，乌丝小字，金缕新声。留过客江山有灵，废残春风雨无情。花落闲庭，柳暗空城。今夜离别，后日清明。
<br>
<br>和疏斋学土韵
<br>
<br>爱疏仙不放春闲，坐玉树词林，镜海仙山。花老南枝，雪深西圃，人倚东阑。煨芋人吟翁正懒，出蓝关迁客当寒。绿酒酡颜。银字春葱，彩凤娇鬟。
<br>
<br>游太乙宫
<br>
<br>华山高与云齐，远却尘埃，睡煞希夷。踏藕童闲，携琴客至，跨鹤人归。鸣玉珮松溪活水，点冰绡竹院枯梅。短策徘徊，醉墨淋漓，老技崔嵬。
<br>
<br>游金山寺
<br>
<br>倚苍云绀宇峥嵘，有听法神龙，渡水胡僧。人立冰壶，诗留玉带，塔语金铃。摇碎月中流树影，撼崩崖半夜江声。误汲南冷，笑杀吴侬，不记茶经。
<br>
<br>秦邮即事
<br>
<br>访秦邮暂驻兰桡，浩荡鸥波，缥缈虹桥。白藕翻根，黄芦颤叶，翠柳搴条。照玉女神仙井小，立金人菩萨台高。散策逍遥，酒市歌云，僧院诗巢。
<br>
<br>皆春楼
<br>
<br>柳依依重屋峨峨，媚景芳研，四序无过。雾暖朱帘，风喧翠槛，露湛金荷。天地德无分物我，花草香总是阳和。乐事如何？明月交辉，白雪扬歌。
<br>
<br>湖上饮别
<br>
<br>傍垂杨画舫徜徉，一片秋怀，万顷晴光。细草闲鸥、长云小雁，乱苇寒螀。难兄难弟俱白发相逢异乡，无风无雨未黄花不似重阳。歌罢沧浪，更引壶觞，送别河梁。
<br>
<br>春情
<br>
<br>寄春情小字亲描，体态宫蛾，艳冶花妖。映雪香肌，堆云巧鬓，抱月纤腰。嬴女伴一场斗草，指仙翁三度偷桃。羞弄生绡，懒上秋千，笑整金翘。
<br>
<br>次酸斋韵
<br>
<br>倚阑干不尽兴亡，数九点开州，八景湘江。吊古词香，招仙笛响，引兴杯长。远树烟云渺茫，空山雪月苍凉。白鹤双双，剑客昂昂，锦语琅琅。
<br>
<br>闺思
<br>
<br>怕别离真个别离，不得音书，已误芳菲。曲怨金徽，香销翠被，梦断罗帏。湿马蹄残红似泥，接莺巢浓绿成堆。消瘦冰肌，体画蛾眉，直待他归。
<br>
<br>别后
<br>
<br>一年余凤只鸾孤，枕上嗟吁，镜里清癯。花已飘然，春将暮矣，各未归欤。啼翠霭林间鹧鸪，坠青丝檐外蜘蛛。既在江湖，有便鳞鸿，不寄音书。
<br>
<br>酒边分得卿字韵
<br>
<br>客留情春更多情，月下金觥，膝上瑶筝。口口声声，风风韵韵，袅袅亭亭。锦胡洞莺招燕请，玉交枝柳送花迎。不负平生，风月坡仙，诗酒耆卿。
<br>
<br>江上次刘时中韵
<br>
<br>倚篷窗一笑诗成，远寺昏钟，古渡秋灯。隐隐鸣鼍。嗷嗷旅雁，闪闪飞萤，海树黑风号浪惊，越山青月暗云生。书客飘零，欲泛仙槎，试问君平。
<br>
<br>逢天坛子
<br>
<br>正吟诗马上逢君，昨暮秦关，今日吴门。绣帽攲风，金鞭拂雪，宝挑靪云。江上花恼人，堤边柳眼窥春。便洗征尘，借问前村，试买芳博。
<br>
<br>皆山楼即事
<br>
<br>爱楼居四面皆山，图画横陈，步障回还。远村重重，幽花淡淡，小竹珊珊。黄卷掩灯青夜阑，紫箫吹月白凤寒。鹤唳云间，人倚阑干，欲泛仙槎，直扣天关。
<br>
<br>次白真人韵
<br>
<br>葛花袍纸扇芭蕉，两袖仙风，万古诗豪。富贵劳劳，功名小小，车马朝朝。算只有青山不老，是谁教白发相饶？体负良宵，百斛金波，一曲琼箫。
<br>
<br>歌姬施氏
<br>
<br>照冰壶秋水芙蕖，姓出西家，名满东吴。鸾镜妆残，霓裳曲破，翠管诗余。娇滴滴眉云眼雨，香馥馥腕玉胸酥。同醉仙都，偷寄银笺，暗解罗襦。
<br>
<br>重午席间
<br>
<br>浴兰芳荆楚风流，艾掩门眉，符映钗头。雪卷鸥波，雷轰鼍鼓，电闪龙舟。骄马骤雕弓翠柳，小蛾讴宝髻红榴。醉倚江楼，笑煞湘累，不葬糟丘。
<br>
<br>幽居次韵
<br>
<br>石帆山下吾庐，秋水纶竿，落日巾车。长啸归欤，梅惊花谢，柳笑眉舒。撺断著小丫鬟舞元宵迓鼓，摸索著大肚皮装村酒葫芦。冷落琴书，结好樵渔，是有红尘，不到幽居。
<br>
<br>【中吕】满庭芳
<br>
<br>感兴简王公实
<br>
<br>光阴有几？休寻富贵，便省别离。相逢几个人百岁，归去来兮！羊祜空存断碑，牛山何必沾衣？渔翁醉，红尘是非，吹不到钓鱼矶。
<br>
<br>春晚闺怨
<br>
<br>杨花滚滚，屏山隐隐，沉水温温。绿纱窗外流莺问，何处东君？多病多愁那人，不言不语伤春。清明近，深深闭门，细雨自黄昏。
<br>
<br>秋夜不寨
<br>
<br>四窗酒醒，衾闲半幅，鼓转三更。起来无语伤孤另，何限幽情。金锁碎帘前月影，玉丁当楼外秋声。凭阑听，吹箫凤鸣，人在雪香亭。
<br>
<br>湖上晚归
<br>
<br>亭亭翠云，娟娟鹭羽，细细鱼鳞。一方瑞锦香成阵，明月随人。爱莲女纤纤玉笋，唱菱歌采采白蘋。相亲近，盈盈水滨，罗袜暗生尘。
<br>
<br>三衢道中
<br>
<br>乌飞兔走，鸳煎燕火刍，蝶怨蜂愁。眼前已是花开候，心绪悠悠。一百五日节人家插柳，七十二滩上客子移舟。添消瘦，寻花载酒，不似少年游。
<br>
<br>春晚梅友元帅席上
<br>
<br>知音到此，舞雩点也，修禊羲之。海棠春已无多事，雨洗胭脂。谁感慨兰亭故纸？一沉吟罗扇新词。急管催银字，哀弦玉指，忙过赏花时。
<br>
<br>山居
<br>
<br>尘埃野马，风波海鸥，鼓吹池蛙。相逢半日渔樵话，乐在山家。仙洞冷玲珑玉霞，钓滩平潋滟金沙。藤阴下，村醪旋打，醉插满头花。
<br>
<br>九曲溪上
<br>
<br>桃花院宇，梅边杖履，竹下琴书。余不溪上山无数．尽自相娱。云树淡十幅画图，月波寒九曲明珠。闲鸥鹭，三年伴侣，不减贺家湖。
<br>
<br>春日闺思
<br>
<br>铅华泪洗，金荷烬冷，银蒜帘垂。话离愁柳外流莺替，念我孤凄。江树春云野水，梨花暮雨寒食。诗中意，今春未归，甘不过燕双飞。
<br>
<br>春思
<br>
<br>愁斟玉斝，尘生院宇，弦断琵琶。相思瘦的人来怕，梦绕天涯。何处也雕鞍去马，有心哉归燕来家。鲛绡帕，泪痕满把，人似雨中花。
<br>
<br>【中吕】普天乐
<br>
<br>赠白玉梅
<br>
<br>滴仙名，乐天姓。缁尘不染，玉骨长清。西楼羌管声，东阁新诗兴。艳紫妖红尘俗病，论风流让与琼琼。孤山旧盟，黄昏月明，夜雪初晴。
<br>
<br>别怀二首
<br>
<br>故人疏，忧心悄。愁云淡淡，远水迢迢。一以白雁寒，几点青山小。满目凄凉谁知道？赋情向写遍芭蕉。明月洞箫，夕阳细草，沙诸残潮。梦初回，愁难禁。青楼痛饮，彩扇新吟。金莲小步移，玉藕香腮枕。惜雨怜云别图甚？五百年一对知音。别离动心，分明为您，憔悴如今。
<br>
<br>客怀
<br>
<br>楚山云，湘江岸。霜添白发，日减朱颜。秋风马耳寒，夜雪貂裘绽。万里南归孤飞雁，动离情故国乡关。闲身易懒，体官怕晚，倦羽知还。
<br>
<br>收心二首
<br>
<br>姓名香，行为俏。花花草草，暮暮朝朝。关心三月春，开口千金笑。惜玉怜香何时了，彩云空声断鸾箫。朱颜易老，青山自好，白发难饶。旧行头，家常扮。鸳鸯被冷，燕子楼拴。偷将心事传，掇了梯儿看。系柳监花乔公案，关防的不似今番。姨夫暗攒，行院斗侃，子弟先赸越。
<br>
<br>秋怀
<br>
<br>为谁忙？莫非命。西风驿马，落月书灯，青天蜀道难，红叶吴江冷。两字功名频看镜，不饶人白发星星。钓鱼子陵，思莼季鹰，笑我飘零。
<br>
<br>道情
<br>
<br>北邙烟，西州泪。先朝故家，破冢残碑。槽前有限杯，门外无常鬼。未冷鸳帏合欢被，画楼前玉碎花飞。悔之晚矣，蒲团纸被，归去来兮。
<br>
<br>渡扬子江
<br>
<br>凤鸾吟，鱼龙竞。舟移古渡，潮打空城。清风江上筝，明月波心镜。未尽诗人登临兴，写新声寄与卿卿。金山雪晴，玉杯露冷，银海花生。
<br>
<br>【越调】寨儿今
<br>
<br>春晚次韵
<br>
<br>红渐稀，绿将肥，一声杜鹃残梦里。踏雪寻梅，看到荼蘼，犹自怨春迟。锦云中翠绕珠围，碧人边玉走金飞。安乐窝人未醒，森罗殿鬼相随。催，唱不迭醉扶归。
<br>
<br>题情
<br>
<br>绿柳阴，翠帘深，美人图画中不似您。当日相寻，出语知音，想像到如今。坠乌云席上琼簪，动清风花下瑶琴。佩环声真洛浦。水月面活观音心，寄一曲《白头吟》。
<br>
<br>春愁
<br>
<br>亸凤翘，泣鲛钢，一团愁吃洴在心上了。烟冷香销，月悴花憔，难度可怜宵。想合欢绣扇亲描，记同心罗帕轻揪。尘生白象板，声断紫鸾箫。焦，无梦到蓝桥。
<br>
<br>情梅友元帅席上二首
<br>
<br>呆答孩，守书斋，小冤家约定穷秀才。踏遍苍苔，湿透罗鞋，不见角门开。碧桃香春满大台，彩云深人在阳台。漏声催禁鼓，月影转瑶阶。猜，烧罢夜香来。敛翠娥，揾香罗，病恹恹为谁憔悴我？哑谜猜破，冷句调唆，便知道待如何？阻牛郎万古银河，渰蓝桥千丈风波。偷工夫来觑你，说破绽尽由他。哥，越间阻越情多。
<br>
<br>过钓台
<br>
<br>红紫场，名利乡，望高台倚空烟树苍。不恋朝章，归钓夕阳，白眼傲君王。客星犯半夜龙床，清风占七里鱼邦。荒烟闭草堂，秋月浸桐江。光，千古照沧浪。
<br>
<br>明月楼
<br>
<br>玉斧磨，锦云窝，阑干四时秋意多。画栋嵯峨，丹桂婆娑，车马闹鸣珂。斗婵娟光漾银河，立娉婷香捧金波。唐明皇游广寒，李谪仙问姮娥。他，不醉待如何？
<br>
<br>失题二首
<br>
<br>亏负咱，怎禁他，觑著头玉容憔悴煞。受处行踏、陡恁情杂，和俺意儿差。步苍苔凉透罗袜，掩朱门香冷金鸭。把你做心事人，望的我眼睛花。嗏，因甚不来家？
<br>
<br>我志诚，你胡伶，一双儿可人庞道撑。斗草踏青，语燕啼莺，引动俏魂灵。绣窗前残酒为盟，花阴下明月知情。宝香寒静悄悄，罗袜冷战兢兢。曾，直等到二三更。
<br>
<br>元夜即事
<br>
<br>胡洞窄，弟兄猜，十朝半旬不上街。灯火楼台，罗绮裙钗，谁想见多才？倚朱帘红映香腮，步金莲尘污弓鞋。眉尖上空受用，心事里巧安排。来，同话小书斋。
<br>
<br>闺思
<br>
<br>隔粉墙，付香囊，一团儿志诚谁信道谎。月淡西厢，云冷高唐，独自的误春光。花明柳暗生香，莺来燕去成双。噤未声离绣床，蹑著脚步回廊。娘，何处也画眉郎？
<br>
<br>春情
<br>
<br>没乱煞．怎禁他，绿杨阴那搭儿堪系马。烟冷香鸭，月淡窗纱，擎著泪眼巴巴。媚春光草草花花，惹风声盼盼茶茶。合琵琶歌白雪，打双陆赌流霞。嗏，醉了也不来家。
<br>
<br>收心二首
<br>
<br>宿凤凰，妒鸳鸯．少年心肯将名利想。喧满平康，不犯轻狂，谈笑玉生香。尤花殢雪情肠，驱风驾月文章。遍游春世界，交付锦排场。两鬓霜，烟雨老沧浪。面皮儿黄绀绀，身子儿瘦岩岩，相识每陡然轻视俺，鬓发耽珊，身子薄蓝，无语似痴憨。姨夫每坐守行监，妻儿又面北眉南。家私儿零落了，名分儿被人搀。再休将，风月担儿担。
<br>
<br>妓怨三首
<br>
<br>洛浦仙，丽春园，不知音此身谁可怜？大姆埋冤，孛老熬煎，祗为养家钱。哆著口不断顽涎，腆著脸待吃痴拳。禁持向歌扇底，僝僽做在绣床前。天，只不上贩茶船。
<br>
<br>缘分薄，是非多，展旗幡硬并倒十数合。赤紧地板障婆婆，水性娇娥，爱他推磨小哥哥。腆著脸不怕风波，睁着眼撞入天罗。雄纠纠持剑戟，接可可下锹钁。呵，情愿将风月担儿那。
<br>
<br>影外人，怕风声，望天长地久博个志诚。柳下私情，月底深盟，一步步惜惺惺。崔夫人嫌杀张生，冯员外买断苏卿。他山障他短命，您窑变您薄情。听，休想有前程。
<br>
<br>闰怨三首
<br>
<br>烧好香，告穹苍，行行步步只念想。泪眼汪汪，烟水茫茫，芳草带夕阳。雕鞍去了才郎，画堂别是风光。八的顿开金凤凰，扌蚩的扯破锦鸳鸯，吉丁的掂损玉螳螂。
<br>
<br>锦绣围，翠红堆，当初有心直到底。双宿双飞，无是无非，不许外人知。眼睁睁指甚为题，意悬悬为你著迷。有情窥宋玉，没兴撞王魁。呸，骂你个负心贼。
<br>
<br>相爱怜，恶姻缘，云迷武陵仙路远。尘暗朱弦，墨淡银笺，青草曲江边。俏元和花了闲钱，病相如潮过顽涎。梅窗宜静坐，纸帐称孤眠。天，休放月团圆。
<br>
<br>秋千
<br>
<br>住管弦，打秋千，花开美人图画展。翠髻微偏，锦袖轻揎，罗带起翩翩。钏玲珑响亚红绵，汗模糊湿褪花钿。绿烟浓春树底，彩云散夕阳边。天，吹下向飞仙。
<br>
<br>感旧
<br>
<br>曾此中，记行踪，桃花去年人面红。门闭重重，春去匆匆，何日再相逢？眉尖谁画晴峰？唾痕犹点香绒。狻猊金落索，鸾凤玉丁东。空，尘满绣帘栊。
<br>
<br>春思
<br>
<br>诗酒缘，利名牵，话别离几声犹耳边。何处留连？误我蝉娟，一去动经年。赋伤春懒拂银笺，卜行人不信金钱。盼回音空过雁，劝归去枉啼鹃。天，长自对花眠。
<br>
<br>秋日宫词
<br>
<br>添晚妆，过回廊，吉丁一声环珮响．泛羽流商，走斝飞觞，笑语间笙簧。广寒宫舞罢霓裳，博山炉黛透龙香。碧梧枝白凤凰，翠荷叶锦鸳鸯。凉，人倚月昏黄。
<br>
<br>吴山塔寺
<br>
<br>诗眼明，暮山青，倚高寒满身风露冷。月辇闻筝，水殿鸣笙，想像御街行。宝光圆白伞珠璎，玉花寒碧碗酥灯。西天佛富贵，南国树周彡零。僧，同上望江亭。
<br>
<br>嘉禾道中
<br>
<br>白鹭鸶，黑鸬鹚，晴烟远山横暮紫。消得新诗，伫立多时，篱落掩茅茨。浣纱女斜插花枝，打鱼翁独棹船儿。夕阳边云淡淡，小桥外柳丝丝。思，当日送春词。
<br>
<br>观张氏玉卿双陆
<br>
<br>间锦笙，罢瑶筝，花阴半帘春昼永。斗草无情，睡又不成，佳配两相停。手初交弄玉拈冰，步轻挪望月瞻星。双敲象齿鸣，单走马蹄轻。嬴，夜宴锦香亭。
<br>
<br>山中
<br>
<br>寡见闻，乐清贫，逍遥百年物外身。糜鹿相亲，巢许为邻，仙树小壶春。住青山远却红尘，挂乌纱高卧白云。杏花村沽酒客，桃源洞打鱼人。因，闲问话到柴门。
<br>
<br>桃源亭上
<br>
<br>倒玉莲，散金钱，先生醉骑鹤上天。月影蝉娟，霞袂翩翩。即我是神仙。入蓬莱行见桑田，看梅花误入桃源。溪头卖酒家，洞口钓鱼船。专，唱我会真篇。
<br>
<br>【双调】殿前欢
<br>
<br>次韵
<br>
<br>桂婆婆，云娘行酒雪儿歌。倚南楼唤起东山卧，同入无何。停杯问素娥，芳年大，不嫁空担阁。朱颜去了，还再来么？
<br>
<br>春情
<br>
<br>话相思，晓鸟啼在绿杨枝。起来搔首人独自，谩写乌丝。和梨园乐府诗，代锦帕回文字，诉玉女伤心事。刘郎去后，燕子来时。
<br>
<br>秋思
<br>
<br>写新愁，一声羌管满天秋。骨崖崖人比山容瘦，孤倚南楼。珠帘上玉钩，宝篆销金兽，画鼓催银漏。关心渭水，回首并州。
<br>
<br>归山
<br>
<br>伯人嫌，休官归去效陶潜。山房幸有猿鹤占，试卷疏帘。池边翠藓，屋角垂杨苫，山色揉蓝染。闲花点点，凉月纤纤。
<br>
<br>夜宴
<br>
<br>锦排场，云鬓扶醉肉屏香。芙蓉被暖销金帐，酒尽更长。新声改乐章，莲儿唱，花落秋江上。银蟾耿耿，玉马当当。
<br>
<br>苕溪遇雪
<br>
<br>水晶宫，四围添上玉屏风。姮娥碎翦银河冻，搀尽春红。梅花纸帐中，香浮动，一片梨云梦。晓来诗句，画出渔翁。
<br>
<br>归兴
<br>
<br>暮云遮，故山千里路途赊。飘零湖海得还舍，整顿些些。苔荒竹径斜，树老茅亭趄，柳减荷花谢。双飞翡翠。一梦胡蝶。
<br>
<br>西溪道中
<br>
<br>笑掀髯，西溪风景近新添。出门便是三家店，绿柳青帘。旋挑来野菜甜，杜酝浊醪酽，整扮村姑斩女。谁将草书，题向茅檐。
<br>
<br>爱山亭上
<br>
<br>小阑干，又添新竹两三竿。倒持手版颐看，容我偷闲。松风古砚寒，藓上白石烂，蕉雨疏花绽。青山爱我，我爱青山。
<br>
<br>【双调】清江引
<br>
<br>春思
<br>
<br>黄莺乱啼门外柳，雨细清明后。能消几日春，又是相思瘦，梨花小窗人病酒。
<br>
<br>交翠亭
<br>
<br>梅花自开鹤自舞，隔断蓬莱路。雪明黄柳梢，月暗苍松树，池上翠亭人笑语。
<br>
<br>夏夜即事
<br>
<br>醉来晚风生画堂，不记樽前唱。冰壶荔子浆，月枕蓉花帐，酒醒玉人环珮响。
<br>
<br>春怀
<br>
<br>水边粉墙生翠藓，紧闭秋千院。银骢暖玉鞍，彩凤泥金扇，那人看花归路远。
<br>
<br>采石江上
<br>
<br>江空月明人起早，渺渺兰舟棹。风清白鹭洲，花落红雨岛，一声杜鹃春事了。
<br>
<br>草庵午睡
<br>
<br>先生华山高处隐，自有清贫分。华堂碧玉箫，紫绶黄金印，不如草庵春睡稳。
<br>
<br>秋思
<br>
<br>孤眠夜寒魂梦怯，月暗纱灯灭。青蘋泣露花，白柳吟风叶。南楼雁来书到也。
<br>
<br>草堂夜坐
<br>
<br>三间草堂何所有？月色黄昏又。鹤依松树凉，人伴梅花瘦，客来不须茶当酒。
<br>
<br>开玄堂上
<br>
<br>桃源洞中春几许，此夜德星聚。天香玉蕊烟，仙酒琼花露，凤笙一声鹤对舞。
<br>
<br>【越调】小桃红
<br>
<br>淮安道中
<br>
<br>一篙新水绿于蓝，柳岸渔灯暗。桥畔寻诗驻时暂，散晴岚，依微半幅云烟淡。杨花乱糁，扁舟初缆，风景似江南。
<br>
<br>秋宵有怀
<br>
<br>满庭落叶响哀蝉，秋入生绡扇。池上芙蓉锦成片，雨余天，倚阑只欠如花面。诗题翠笺，香销金串，罗帐又孤眠。
<br>
<br>游仙梦
<br>
<br>白云堆里听松风，一枕游仙梦。相伴琼姬玉华洞，锦重重，觉来香露冷衣重。长桥彩虹，空台丹凤，花影月明中。
<br>
<br>春思
<br>
<br>燕南雁北几相思，无限相思事。两袖啼痕粉香渍，牡丹时，日长不见音书至。东墙柳丝，知人独自，憔悴舞腰枝。
<br>
<br>秋感
<br>
<br>锦书红泪两三行，血点花梢上。小字平安寄无恙，雁成双，玉奴更上西楼望。月明绣窗，灯昏罗帐，今夜梦才郎。
<br>
<br>寄春谷王千户
<br>
<br>紫箫声冷彩云空，十载扬州梦。一点红香锦胡同，倚东风，娇花宠柳春权重。鞭催玉骢，酒携金凤，半醉月明中。
<br>
<br>春深
<br>
<br>一汀烟柳索春饶，添得杨花闹。盼煞归舟木兰棹，水迢迢，画楼明月空相照。今番瘦了，多情知道，宽尽翠裙腰。
<br>
<br>秋江晚兴
<br>
<br>锦鸳凉羽翠莲香，船舣秋江上。别后佳人想无恙，暮云长，雁归曾倚西楼望。红衫旧腔，花钿新样，封寄柳枝娘。
<br>
<br>【中吕】朝天子
<br>
<br>和贯酸斋
<br>
<br>小诗，半纸，几个相思字。两行清泪破胭脂，镜里人独自。燕子莺儿，蜂媒蝶使，正春光明媚时。柳枝，翠丝，萦系煞心间事。
<br>
<br>席上有赠
<br>
<br>教坊，色长，曾侍宴丹墀上。可怜新燕妒新妆，高髻堆宫样，芍药多情，海棠无香，花不如窈窕娘。锦囊，乐章，分付向樽前唱。
<br>
<br>闺情
<br>
<br>与谁，画眉，猜破风流谜。铜驼巷里玉骢嘶，夜半归来醉。小意收拾，怪胆禁持，不识羞谁似你。自知，理亏，灯下和衣睡。
<br>
<br>在宴即事
<br>
<br>晚凉，桂香，人在西楼上。仙杯双捧玉鸳鸯，酒酽琼花酿。方响丁当，脆管悠扬，金钗十二行。留连醉乡，收拾夜场，更听云娥唱。
<br>
<br>游春
<br>
<br>花残锦机，口空玉杯，三月三十日。惜春滋味似别离，只欠离人泪。树底莺啼，欲留无计，伤心金缕衣。柳堤，翠微，懒把雕鞍系。
<br>
<br>碧澜湖上
<br>
<br>顺流，放舟，雪夜明如昼。碧澜湖上记曾游，白发新青山旧。仗酒浇愁，寒生吟袖，月明中十二楼。岸头，冻柳，相伴梅花瘦。
<br>
<br>开玄道院赏美蓉
<br>
<br>锦宫，半空，身世游仙梦。绣屏香冷玉芙蓉，露湿霓裳重。采药仙童，穿花丹凤，上金鳌十二峰。醉翁，驭风，同入桃源洞。
<br>
<br>看云楼上
<br>
<br>洞宾，道人，诗句苍苔晕。酒边呼我上昆仑，知有神仙分。凤翥山光，鸾鸣松韵，画图中身外身。与君，看云，咫尺蓬莱近。
<br>
<br>郊行卢使君索赋
<br>
<br>小屏，瘦影，又是年时病。提壶花外两三声，唤起寻芳兴。翠管银筝，一觞一咏，玉娉婷金字经。满城，月明，醉把雕鞍凭。
<br>
<br>夜坐寄芝田禅师
<br>
<br>桧屏，草亭，池面芙蕖净。夜来明月伴看经，只有寒山听。宝鼎香凝，铜瓶花影，井泉寒秋叶冷。冷冷水声，呦呦鹿鸣，写我林泉兴。
<br>
<br>都东池席上
<br>
<br>杏坛，药栏，满地香云散。仙宫深处更无山，只有桃花看。红雨斑斑，王珮珊珊，翠帘开明月寒。小鬟、递盏、合唱蓬莱慢。
<br>
<br>歌者诉梅
<br>
<br>水滨，探春，未得南枝信。一帘香梦卷梨云，渐觉寒香近。淡月黄昏，深雪前村，记年时曾见君。泪痕，渍粉，诉烟雨江南恨。
<br>
<br>湖上即席
<br>
<br>
<br>六桥，柳梢，青眼对春风笑。一川睛绿涨葡萄，梅影花颠倒。药灶云巢，千载寂寥，林逋仙去了。九皋，野鹤，伴我闲舒啸。
<br>
<br>冷泉亭上
<br>
<br>寺前。洞天，粉翠围屏面。隔溪疑是武陵源，树影参差见。石屋金仙，岩阿碧藓，湿云飞砚边。冷泉，看猿，摇落梅花片。
<br>
<br>过刘阮洞
<br>
<br>路傍，海棠，步步青丝障。碧桃流水满溪香，落日溪桥上。仙掌琼浆，玉杵玄霜，紫箫寒宿凤凰。阮郎，感伤，人不见春无恙。
<br>
<br>探梅
<br>
<br>水西，探梅，隔岸香风细。五云仙子六株衣，邀我花前醉。幺凤双飞，瑶阶如水，吹箫月下归。剡溪，路迷，雪夜重相会。
<br>
<br>【中吕】红绣鞋
<br>
<br>次崔雪竹韵
<br>
<br>学孔子尝闻俎豆，喜严陵不事王侯，百尺云帆洞庭秋。醉呼元亮酒，懒上仲宣楼，功名不挂口。
<br>
<br>宁元帅席上
<br>
<br>鸣玉珮凌烟图画，乐云村投老生涯，少年谁识故侯家？青蛇昏宝剑，团锦碎袍花，飞龙闲厩马。
<br>
<br>仙居
<br>
<br>有客樽前谈笑，无心江上渔樵，小壶新酝注仙瓢。梅花和月种，松叶带霜烧，本清闲忙到了。
<br>
<br>寻仙简霞隐
<br>
<br>白草矾矶头独钓，青衣孺子相招，寻真不怕路迢迢。闲云迷洞口．残雪老墙腰，夕阳红树杪。
<br>
<br>简吕实夫理问
<br>
<br>红锦香中乐句，紫薇花下诗余，玉麈风流映金色。岳阳楼三醉酒，消水岸六韬书，高名垂万古。
<br>
<br>天竺寺中
<br>
<br>金粟池中水镜，玉莲台下天灯，红尘无事恼山僧。月窗猿听讲，雪岭马驮经，龙华图上景。
<br>
<br>武康道中简王复斋
<br>
<br>一带云林堪画，数间茅屋谁家，山翠空濛润乌纱。小池中银杏叶，冻枝上蜡梅花，且吟诗休上马。
<br>
<br>归兴
<br>
<br>燕燕莺莺生分，风风雨雨伤神，吐酒吞花过芳春。黄金羞壮士，红粉弄佳人，青山招旧隐。
<br>
<br>德清山中简耿子春
<br>
<br>傍水依山境界，吟风啸月情怀，紫阳峰顶费青鞋。闲云随地有，老树未花开，新诗何处索？
<br>
<br>虎丘道上
<br>
<br>船系谁家古岸？人归何处青山？且将诗做画图看。雁声芦叶老，鹭影蓼花寒，鹤巢松树晚。
<br>
<br>茅山疏翁索赋
<br>
<br>小洞闲花何处？矮墙颠草准书？玉莲香露冷金壶。红云翔彩凤，丹井养文鱼，青山驯白虎。
<br>
<br>开玄堂上
<br>
<br>花有信春来春来，客无心云卷云舒，开玄堂上辋川图。冰梅栖翠羽，水藻漾金鱼，雪松摇玉麈。
<br>
<br>秋望
<br>
<br>一两字天边白雁，百千重楼外青山，别君容易寄书难。柳依依花可可，云淡淡月弯弯，长安迷望眼。
<br>
<br>开元遗事
<br>
<br>羯鼓罢天开云净，鹊桥平斗转参横，玉人私语祝长生。水边筝殿小，花上舞盘轻，月中歌扇冷。
<br>
<br>过括苍山
<br>
<br>鸦噪岩前古庙，鹤鸣松顶危巢，南明峰下路迢遥。问清溪道士有，喜白发贵人饶，看青山今日饱。
<br>
<br>偕周子荣游湖
<br>
<br>绿柳暗金沙佛地，白莲开云锦天池，摇曳歌声棹轻移。望南山新有雨，喜西子不颦眉，饮东阳错认水。
<br>
<br>【双调】沉醉东风
<br>
<br>琼花
<br>
<br>蝶粉霜匀玉蕊，鹅黄雪点冰肌。衣冠后土祠，璎珞神仙珮，倚阑人且赏芳菲，炀帝骄奢自丧了国，休对我花前叹息。
<br>
<br>春晚酬史楚甫
<br>
<br>锦被堆春宽梦窄，画楼空燕去愁来。芳草边，夕阳外。怕清明几度伤怀，关节得荼老且慢开，春已听榆钱断买。
<br>
<br>胡容斋使君寿
<br>
<br>仙客舞玄裳缟衣，小蛮歌翠袖峨眉。戏彩堂，蟠桃会。锦云深月明风细，桂子香中品玉笛，人醉倚蓬瀛画里。
<br>
<br>眉寿楼春夜
<br>
<br>狂客簪花起舞，佳人秉烛摴蒱。小树风，香阶露。
<br>
<br>醉乡中不知春去，更尽荼蘼
<br>
<br>酒一壶，强似听西园夜雨。
<br>
<br>夜宴即事
<br>
<br>花影蝉蛾翠鬟，柳荫骢马金鞍。酒未阑，人争看。玉纤寒试调筝雁，眼约心期不暂闲，半醉也灯前换盏。
<br>
<br>九月十日见桃花
<br>
<br>前度刘郎老矣，去年崔护来迟。红雨飞，西风起。望白衣可怜憔悴，节去蜂愁蝶未知，冷落似天台洞里。
<br>
<br>静香堂看雨
<br>
<br>乘落日村翁捕鱼，感西风倦客思鲈。倒翠壶，歌金缕。静香来隔水芙蕖，绿柳红桥入画图，人正在溪亭看雨。
<br>
<br>客维扬
<br>
<br>第一泉边试茶，无双亭上看花。凤锦笺，鲛绡帕。金盘露玉手琵琶，雪满长街未到家，翠儿唱宜歌且把。
<br>
<br>夜景
<br>
<br>云母屏花前月明，雪儿歌席上风生。象板敲，螺鬟整。殢人娇体态娉婷，万卷堂深一盏灯，看不上梅窗瘦影。
<br>
<br>【越调】天净沙
<br>
<br>马谦斋园亭
<br>
<br>簪缨席上团栾，杖藜松下盘桓，喷玉西风脆管。雪芳亭畔，秋香一树金丸。
<br>
<br>雪中酬王一山
<br>
<br>瑶园树老琼枝，玉奴酒捧金卮，十二阑干倚徙。探梅人至，灞桥诗等多时。
<br>
<br>春情
<br>
<br>一言半语恩情，三番两次丁宁，万劫千生誓盟。柳衰花病，春风何处莺莺？
<br>
<br>明月楼上有赠
<br>
<br>意中千里婵娟，楼头几度团圆？灯下些儿空便。柳惊花颤，何时长在樽前？
<br>
<br>由德清道院来杭
<br>
<br>丹炉好养朱砂，洞门长掩青霞，又上西湖去马。放心不下，姚源亭梅花。
<br>
<br>寒夜书事
<br>
<br>月移影落冰池，烟消香护帘衣，枕上佳人未知，雪篝重被，小梅招得春归。
<br>
<br>桃源洞
<br>
<br>苍云朵朵奇峰，翠蓬隐隐仙宫，醉眼帘花儿重？小桃溪洞，刘郎不信秋风。
<br>
<br>春晚
<br>
<br>翠帘不卷钩闲，华堂长见门关，血指频将泪弹。玉人愁惯，杏花楼上春残。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
