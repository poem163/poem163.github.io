<HTML>
<HEAD>
<TITLE>杂歌谣辞 一至四 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 杂歌谣辞 一至四</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杂歌谣辞 一至四</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5957"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杂歌谣辞 一至四')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杂歌谣辞 一至四]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷八十三 杂歌谣辞一
<br>
<br>言者，心之声也；歌者，声之文也。情动於中而形於言，言之不足故嗟叹之，嗟叹之不足故永歌之。歌之为言也，长言之也。夫欲上如抗，下如坠，曲如折，止如槁木，倨中矩，句中钩，累累乎端如贯珠，此歌之善也。《宋书·乐志》曰：“黄帝、帝尧之世，王化下洽，民乐无事，故因击壤之欢，庆云之瑞，民因以作歌。其后风衰雅缺，而妖淫靡曼之声起。周衰，有秦青者，善讴，而薛谈学讴於秦青，未穷青之伎而辞归。青饯之於郊，乃抚节悲歌，声震林木，响遏行云。薛谈遂留不去，以卒其业。又有韩娥者，东之齐，至雍门，匮粮，乃鬻歌假食。既去而馀响绕梁，三日不绝。左右谓其人不去也。过逆旅，逆旅人辱之，韩娥因曼声哀哭。一里老幼悲愁垂涕相对，三日不食。遽追之，韩娥还，复为曼声长歌；一里老幼喜跃抃舞，不能自禁，忘向之悲也。乃厚赂遣之。故雍门之人善歌哭，效韩娥之遗声。卫人王豹处淇川，善讴，河西之民皆化之。齐人绵驹居高唐，善歌，齐之右地亦传其业。前汉有鲁人虞公者，善歌，能令梁上尘起。若斯之类，并徒歌也。《尔雅》曰：‘徒歌谓之谣。’”《广雅》曰：“声比於琴瑟曰歌。”《韩诗章句》曰：“有章曲曰歌，无章曲曰谣。”梁元帝《纂要》曰：“齐歌曰讴，吴歌曰歈，楚歌曰艳，浮歌曰哇，振旅而歌曰凯歌，堂上奏乐而歌曰登歌，亦曰升歌。故歌曲有《阳陵》《白露》《朝日》《鱼丽》《白水》《白雪》《江南》《阳春》《淮南》《驾辩》《渌水》《阳阿》《采菱》《下里巴人》，又有长歌、短歌、雅歌、缓歌、浩歌、放歌、怨歌、劳歌等行。汉世有相和歌，本出於街陌讴谣。而吴歌杂曲，始亦徒歌，复有但歌四曲，亦出自汉世，无弦节作伎，最先一人唱，三人和，魏武帝尤好之。时有宋容华者，清彻好声，善唱此曲，当时特妙。自晋已后不复传，遂绝。凡歌有因地而作者，《京兆》《邯郸歌》之类是也；有因人而作者，《孺子》《才人歌》之类是也；有伤时而作者，微子《麦秀歌》之类是也；有寓意而作者，张衡《同声歌》之类是也。甯戚以困而歌，项籍以穷而歌，屈原以愁而歌，卞和以怨而歌，虽所遇不同，至於发乎其情则一也。历世已来，歌讴杂出。令并采录，且以谣谶系其末云。” 
<br>
<br>
<br>
<br>【歌辞一】 
<br>
<br>
<br>
<br>【击壤歌】 
<br>
<br>
<br>《帝王世纪》曰：“帝尧之世，天下大和，百姓无事。有八九十老人击壤而歌。”日出而作，日入而息。凿井而饮，耕田而食。帝何力於我哉？
<br>
<br>【卿云歌三首】 
<br>
<br>
<br>《尚书大传》曰：“舜将禅禹，於时俊乂百工相和而歌《卿云》。帝乃唱之曰‘卿云烂兮’；八伯咸进，稽首曰‘明明上天’；帝乃再歌曰‘日月有常’。”《史记·天官书》曰：“若烟非烟，若云非云，郁郁纷纷，萧索轮囷，是谓庆云。”庆云即卿云，盖和气也。舜时有之，故美之而作歌。 
<br>卿云烂兮，■缦缦兮。日月光华，旦复旦兮。 
<br>明明上天，烂然星陈。日月光华，弘于一人。 
<br>日月有常，星辰有行。四时顺经，万姓允诚。 
<br>於予论乐，配天之灵。迁于贤善，莫不咸听。 
<br>■乎鼓之，轩乎舞之，精华已竭，褰裳去之。
<br>
<br>【涂山歌】 
<br>
<br>
<br>《吴越春秋》曰：“禹年三十未娶，行涂山，恐时暮失嗣，辞云：‘吾之娶也，必有应也。’乃有白狐九尾造於禹，禹曰：‘白者，吾之服也；九尾者，王之证也。’於是涂山之人歌之。禹因娶涂山，谓之女娇。” 
<br>绥绥白狐，九尾庞庞。我家嘉夷，来宾为王。成于家室，我都攸昌。天人之际，於兹则行，明矣哉！
<br>
<br>【夏人歌二首】 
<br>
<br>
<br>《尚书大传》曰：“夏人饮酒，醉者持不醉者，不醉者持醉者，而歌曰：‘盍归乎薄，薄亦大矣。’伊伊退而更曰：‘觉兮较兮，吾大命格兮。去不善而就善，何不乐兮。’薄，汤之都，言当归汤也。”《韩诗外传》曰：“桀为酒池糟堤，纵靡靡之乐，一鼓而牛饮者三千。群臣皆相持而歌。” 
<br>江水沛兮，舟楫败兮。我王废兮，趣归於亳，亳亦大兮。 
<br>乐兮乐兮，四牡骄兮。六辔沃兮，去不善而从善，何不乐兮////
<br>
<br>【商歌二首】齐·甯戚 
<br>
<br>
<br>《淮南子》曰：“甯越欲干齐桓公，因穷无以自达，於是为商旅，将任车以商於齐，暮宿於郭门外。桓公郊迎客，夜开门，辟任车，爝火甚盛，从者甚众。越饭牛车下，望见桓公而悲，击牛角而疾商歌。桓公闻之曰：‘异哉，非常人也！’命后车载之。”越，一作戚。 
<br>南山矸，白石烂。生不遭尧与舜禅，短布单衣適至骭。从昏饭牛薄夜半，长夜漫漫何时旦。 
<br>沧浪之水白石粲，中有鲤鱼长尺半。弊布单衣裁至骭，清朝饭牛至夜半。黄犊上坂且休息，吾将舍汝相齐国。
<br>
<br>【师乙歌】 
<br>
<br>
<br>《家语》曰：“孔子相鲁，齐人归女乐，鲁君淫荒。孔子遂行，师乙送。孔子曰：‘吾欲歌可乎？’乃歌之。” 
<br>彼妇人之口，可以出走。彼妇人之谒，可以死败。优哉游哉，聊以卒岁。
<br>
<br>【获麟歌】鲁·孔子 
<br>
<br>
<br>《孔丛子》曰：“叔孙氏之车子鉏商，樵於野而获麟焉。众莫之识，以为不祥，弃之五父之衢。冉有告曰：‘麋身而肉角，岂天之妖乎？’夫子曰：‘吾将往观焉。’遂泣曰：‘予之於人，犹麟也。麟仁兽出而死，吾道穷矣！’乃歌云。” 
<br>唐虞世兮麟凤游，今非其时来何求，麟兮麟兮我心忧。
<br>
<br>【河激歌】赵简子夫人 
<br>
<br>
<br>《列女传》曰：“女娟者，赵河津吏之女也。简子南击楚，津吏醉卧，不能渡简子。简子怒，召欲杀之。娟惧，持楫走前曰：‘愿以微躯易父之死。’简子遂释不诛。将渡，用楫者少一人。娟攘拳操楫而请，简子遂与渡，中流，为简子发《河激之歌》。简子归，纳为夫人。” 
<br>升彼阿兮而观清，水扬波兮杳冥冥。祷求福兮醉不醒，诛将加兮妾心惊。罚既释兮渎乃清。妾持楫兮操其维，蛟龙助兮主将归，浮来棹兮行勿疑。
<br>
<br>【越人歌】 
<br>
<br>
<br>刘向《说苑》曰：“鄂君子晳泛舟於新波之中，乘青翰之舟，张翠盖，会钟鼓之音毕。榜枻越人拥楫而歌，於是鄂君乃揄修袂，行而拥之，举绣被而覆之。鄂君，楚王母弟也。” 
<br>今夕何夕兮搴洲中流，今日何日兮得与王子同舟。蒙羞被好兮不訾诟耻，心几顽而不绝兮得知王子。山有木兮木有枝，心说君兮知不知。
<br>
<br>【徐人歌】 
<br>
<br>
<br>刘向《新序》曰：“延陵季子将聘晋，带宝剑以过徐君。徐君观剑，不言而色欲之。季子未献也，然其心许之矣。使反而徐君已死，季子於是以剑带徐君墓树而去。徐人乃为之歌。” 
<br>延陵季子兮不忘故，脱千金之剑兮带丘墓。
<br>
<br>【渔父歌】 
<br>
<br>
<br>《楚辞》曰：“屈原既放，游於江潭。渔父见之，鼓枻而歌。”沧浪，水名也。清谕明时，可以振缨而仕，浊谕乱世，可以抗足而去。故孔子曰：“清斯濯缨，浊斯濯足矣。”言自取之也。若张志和《渔父歌》，但歌渔者之事。 
<br>沧浪之水清兮，可以濯吾缨，沧浪之水浊兮，可以濯吾足。
<br>
<br>【渔父歌五首】唐·张志和 
<br>
<br>
<br>西塞山边白鹭飞，桃花流水鱖鱼肥。青箬笠，绿蓑衣，春江细雨不须归。 
<br>钓台渔父褐为裘，两两三三舴艋舟。能纵棹，惯乘流，长江白浪不曾忧。 
<br>霅溪湾里钓渔翁，舴艋为家西复东。江上雪，浦边风，笑著荷衣不叹穷。 
<br>松江蟹舍主人欢，菰饭莼羹亦共餐。枫叶落，荻花乾，醉宿渔舟不觉寒。 
<br>青草湖中月正圆，巴陵渔父棹歌连。钓车子，掘头船，乐在风波不用仙。
<br>
<br>【同前】晋·和凝 
<br>
<br>
<br>白芷汀寒立鹭鸶，蘋风轻翦浪花时。烟冪冪，日迟迟，香引芙蓉惹钓丝。
<br>
<br>【同前】欧阳炯 
<br>
<br>
<br>风浩寒溪照胆明，小君山上玉蟾生。荷露坠，翠烟轻，拨剌游鱼几处惊。
<br>
<br>【同前三首】李珣 
<br>
<br>
<br>水接衡门十里馀，信船归去卧看书。轻爵禄，慕玄虚，莫道渔人只为鱼。 
<br>避世垂纶不记年，官高争得似君闲。倾白酒，对青山，笑指柴门待月还。 
<br>棹警鸥飞水溅袍，影侵潭面柳垂条。终日醉，绝尘劳，曾见钱塘八月涛。
<br>
<br>【采葛妇歌】 
<br>
<br>
<br>《吴越春秋》曰：“采葛，越之妇人，伤越王用心，乃作若何之歌。” 
<br>尝胆不苦味若饴，今我采葛以作丝。
<br>
<br>【紫玉歌】 
<br>
<br>
<br>《乐府诗集》曰：“紫玉，吴王夫差女也。作歌诗以与韩重。” 
<br>南山有鸟，北山张罗。意欲从君，谗言孔多。悲结成疹，没命黄垆。命之不造，冤如之何！羽族之长，名为凤皇。一日失雄，三年感伤。虽有众鸟，不为匹双。故见鄙姿，逢君辉光。身远心近，何曾暂忘。
<br>
<br>【鄴民歌】 
<br>
<br>
<br>《汉书》曰：“魏襄王时，史起为鄴令，引漳水溉鄴以富魏之河内，而民作歌云。” 
<br>鄴有贤令兮为史公，决漳水兮灌鄴旁，终古舄卤兮生稻粱。
<br>
<br>【郑白渠歌】 
<br>
<br>
<br>《史记》曰：“韩闻秦之好兴事，欲罢，无令东伐。乃使水工郑国间说秦，令凿泾水自中山西抵瓠口为渠，并北山，东注洛，溉舄卤之地四万馀顷，今曰郑国渠。”《汉书》曰：“太始二年，赵中大夫白公复奏穿渠。引泾水，首起谷口，尾入栎阳，注渭中，袤二百里，溉田四千五百馀顷，名曰白渠。人得其饶，於是歌之。” 
<br>田於何所？池杨、谷口。郑国在前，白渠起后。举臿如云，决渠为雨。水流灶下，鱼跃入釜。泾水一石，其泥数斗。且溉且粪，长我禾黍。衣食京师，忆万之口。
<br>
<br>【百里奚歌】梁·高允生 
<br>
<br>
<br>羁旅入秦庭，始得收显曜。释褐出辎车，卓为千乘道。艳色进华容，繁弦发徵调。居贵易素心，翻然忘久要。装金五羊皮，写情陈所告。岂徒望自伤，念君无定操。
<br>
<br>【秦始皇歌】 
<br>
<br>
<br>《古今乐录》曰：“秦始皇祠洛水，有黑头公从河中出，呼始皇曰：‘来受天宝。’乃与群臣作歌。” 
<br>洛阳之水，其色苍苍。祠祭大泽，倏忽南临。洛滨醊祷，色连三光。
<br>
<br>【鸡鸣歌】 
<br>
<br>
<br>《乐府广题》曰：“汉有鸡鸣卫士，主鸡唱。宫外旧仪，宫中与台并不得畜鸡。昼漏尽，夜漏起，中黄门持五夜，甲夜毕传乙，乙夜毕传丙，丙夜毕传丁，丁夜毕传戊，戊夜，是为五更。未明三刻鸡鸣，卫士起唱。”《汉书》曰：“高祖围项羽垓下，羽是夜闻汉军四面皆楚歌。”应劭曰：“楚歌者，鸡鸣歌也。”《晋太康地记》曰：“后汉固始、鮦阳、公安、细阳四县卫士习此曲，於阙下歌之，今鸡鸣歌是也。然则此歌盖汉歌也。”按《周礼·鸡人》“掌大祭祀，夜呼旦以■百官”，则所起亦远矣。东方欲明星烂烂，汝南晨鸡登坛唤。曲终漏尽严具陈，月没星稀天下旦。千门万户递鱼钥，宫中城上飞乌鹊。
<br>
<br>【鸡鸣曲】唐·王建 
<br>
<br>
<br>鸡初鸣，明星照东屋。鸡再鸣，红霞生海腹。百官待漏双阙前，圣人亦挂山龙服。宝钗命妇灯下起，环珮玲珑晓光里。直内初烧玉案香，司更尚滴铜壶水。金吾卫里直郎妻，到明不睡听晨鸡。天头日月相送迎，夜栖旦鸣人不迷。
<br>
<br>【同前】李廓 
<br>
<br>
<br>星稀月没上五更，胶胶角角鸡初鸣。征人牵马出门立。辞妾欲向安西行。再鸣引颈檐头下，月中角声催上马。才分地色第三鸣，旌旗红尘已出城。妇人上城乱招手，夫婿不闻遥哭声。长恨鸡鸣别时苦，不遣鸡栖近窗户。
<br>
<br>【平城歌】 
<br>
<br>
<br>《汉书·匈奴传》曰：“高祖自将兵三十二万击韩王信。帝先至平城，步兵未尽到，冒顿纵精兵三十馀万围帝於白登，七日，汉兵中外不得救饷。”樊哙时为上将军，不能解围，天下皆歌之。后用陈平秘计得免。白登在平城东南，去平城十馀里。平城之下亦诚苦，七日不食，不能彀弩。
<br>
<br>【楚歌】汉·高帝 
<br>
<br>
<br>《汉书》曰：“高祖欲立戚夫人子赵王如意而废太子，后不果。戚夫人泣涕，帝曰：‘为我楚舞，吾为若楚歌。’”其旨言太子得四皓为辅，羽翼成就，不可易也。颜师古曰：“楚歌者，楚人之歌，犹吴歈越吟也。” 
<br>鸿鹄高飞，一举千里。羽翼以就，横绝四海。横绝四海，又可奈何，虽有纟曾缴，尚安所施。
<br>
<br>【吴楚歌】晋·傅玄 
<br>
<br>
<br>《乐府诗集》曰：“傅玄辞。一曰《燕美人歌》。” 
<br>燕人美兮赵女佳，其室则迩兮限曾崖。云为车兮风为马，玉在山兮兰在野。云无期兮风有止，思心多端谁能理。
<br>
<br>【同前】唐·张籍 
<br>
<br>
<br>庭前春鸟啄林声，红夹罗繻缝未成。今朝社日停针线，起向硃樱树下行。
<br>
<br>
<br>
<br>卷八十四 杂歌谣辞二
<br>
<br>歌辞二
<br>
<br>【戚夫人歌】 
<br>
<br>
<br>《汉书·外戚传》曰：“高祖得定陶戚姬，爱幸，生赵隐王如意。惠帝立，吕后为皇太后，乃令永巷囚戚夫人，髡钳，衣赭衣，令舂。戚夫人舂且歌。太后闻之大怒，曰：‘乃欲倚子邪！’召赵王杀之。戚夫人遂有人彘之祸。” 
<br>子为王，母为虏。终日舂薄暮，常与死为伍。相离三千里，当谁使告汝。
<br>
<br>【画一歌】 
<br>
<br>
<br>《汉书》曰：“惠帝时，曹参代萧何为相国。初，高帝与何定天下，法令既明具。及参守职，举事无所变更，一遵何之约束，於是百姓歌之。” 
<br>萧何为法，讲若画一。曹参代之，守而勿失。载其清静，民以宁壹。
<br>
<br>【赵幽王歌】 
<br>《汉书》曰：“赵幽王友，高帝之子。孝惠时，友以诸吕女为后，不爱，爱它姬。诸吕女谗之於太后。太后怒，召赵王，置邸，令卫围守之。赵王饿，乃作歌，遂幽死。”诸吕用事兮刘氏微，迫胁王侯兮强授我妃。我妃既妒兮诬我以恶，谗女乱国兮上曾不寤。我无忠臣兮何故弃国，自快中野兮苍天与直。于嗟不可悔兮宁早自贼，为王饿死兮谁者怜之，吕氏绝理兮托天报仇。
<br>
<br>【淮南王歌】 
<br>
<br>
<br>《汉书》曰：“淮南厉王长，高帝少子也。长废法不轨，文帝不忍置於法，乃载以辎车，处蜀严道邛邮，遣其子、子母从居。长不食而死。后民有作歌歌淮南王。帝闻之，乃追尊淮南王为厉王，置园如诸侯仪。” 
<br>一尺布，尚可缝；一斗粟，尚可舂。兄弟二人不相容。
<br>
<br>【京兆歌】齐·陆厥 
<br>
<br>
<br>《通典》曰：“京兆、冯翊、扶风，皆古雍州之域。秦始皇以为内史。汉景帝二年，分置左右内史。武帝改左内史为左冯翊，右内史为右扶风，后与京兆号三辅。”故赵广汉云：“乱吾治者，常二辅是也。” 
<br>兔园夹池水，修竹复檀栾。不如黄山苑，储胥与露寒。逦迤傍无界，岑崟郁上干。上干入翠微，下趾连长薄。芳露浸紫茎，秋风摇素萼。雁起宵未央，云间月将落。照梁桂兮影徘徊，承露盘兮光照灼。寿陵之街走狐兔，金卮玉碗会销铄。愿奉蒲萄花，为君实羽爵。
<br>
<br>【左冯翊歌】陆厥 
<br>
<br>
<br>上林潏紫泉，离宫赫千户。飞鸣乱凫雁，参差杂兰杜。比翼独未群，连叶谁为伍。一物或难致，无云泣易睹。
<br>
<br>【扶风歌九首】晋·刘琨 
<br>
<br>
<br>朝发广莫门，暮宿丹水山。左手弯繁弱，右手挥龙渊。 
<br>顾瞻望宫阙，俯仰御飞轩。据鞍长叹息，泪下如流泉。 
<br>系马长松下，发鞍高岳头。冽冽悲风起，泠泠涧水流。 
<br>挥手长相谢，哽咽不能言。浮云为我结，飞鸟为我旋。 
<br>去家日已远，安知存与亡。慷慨穷林中，抱膝独摧藏。 
<br>麋鹿游我前，猴猿戏我侧。资粮既乏尽，薇蕨安可食。 
<br>揽辔命徒侣，吟啸绝岩中。君子道微矣，夫子故有穷。 
<br>惟昔李愆期，寄在匈奴庭。忠信反获罪，汉武不见明。 
<br>我欲竟此曲，此曲悲且长。弃置勿重陈，重陈令心伤。
<br>
<br>【同前】宋·鲍照 
<br>
<br>
<br>昨辞金华殿，今次雁门县。寝卧握秦戈，栖息抱越箭。忍悲别亲知，行泣随征传。寒烟空徘徊，朝日乍舒卷。
<br>
<br>【秋风辞】汉·武帝 
<br>
<br>
<br>《汉武帝故事》曰：“帝行幸河东，祠后土。顾视帝京，忻然中流，与群臣饮宴。帝欢甚，乃自作《秋风辞》。” 
<br>秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多，少壮几时兮奈老何。
<br>
<br>【卫皇后歌】 
<br>
<br>
<br>《汉书》曰：“卫子夫为皇后。弟青，贵震天下，天下歌之。”按《外戚传》：“卫子夫为平阳主讴者。武帝祓霸上，还过平阳主。既饮，讴者进，帝独说子夫。帝起更衣，子夫侍尚衣轩中，得幸。平阳主因奏子夫送入宫，是为卫皇后。”生男无喜，生女无怒，独不见卫子夫霸天下。
<br>
<br>【李延年歌】 
<br>
<br>
<br>《汉书·外戚传》曰：“李延年，性知音，善歌舞，武帝爱之。尝侍上起舞而歌。延年后为协律都尉。” 
<br>北方有佳人，绝世而独立。一顾倾人城，再顾倾人国。宁不知倾城与倾国，佳人难再得。
<br>
<br>【李夫人歌】汉·武帝 
<br>
<br>
<br>《汉书·外戚传》曰：“孝武李夫人，本以倡进。初，武帝爱其兄延年。平阳主因言，延年有女弟，帝乃召见之，实妙丽善舞，由是得幸。夫人少而早卒，帝思今不已。方士齐人少翁言能致其神，乃夜张灯烛，设帷帐，陈酒肉。而令帝居他帐，遥望见好女如李夫人之貌，还幄坐而步。又不得就视，帝愈益相思悲感，为作诗，令乐府诸音家弦歌之。” 
<br>是邪非邪？立而望之，偏何姗姗其来迟！
<br>
<br>【同前三首】唐·李商隐 
<br>
<br>
<br>一带不结心，两股方安髻。惭愧白茅人，月没教星替。 
<br>剩结茱萸枝，多擘秋莲的。独自有波光，彩囊盛不得。 
<br>蛮丝系条脱，妍眼和香屑。寿宫不惜铸南人，柔肠早被秋波割。清澄有馀幽素香，鳏鱼渴凤真珠房。不知瘦骨类冰井，更许夜帘通晓霜。土花漠漠云茫茫，黄河欲尽天苍黄。
<br>
<br>【同前】李贺 
<br>
<br>
<br>紫皇宫殿重重开，夫人飞入琼瑶台。绿香绣帐何时歇，青云无光宫水咽。翩联桂花坠秋月，孤鸾惊啼商丝发。红壁阑珊悬佩珰，歌台小妓遥相望。玉蟾滴水鸡人唱，露华兰叶参差光。
<br>
<br>【同前】鲍溶 
<br>
<br>
<br>璿闺羽帐华烛陈，方士夜降夫人神。葳蕤半露芙蓉色，窈窕将期环佩身。丽如三五月，可望难亲近。嚬黛含犀竟不言，春思秋怨谁能问。欲求巧笑如生时，歌尘在空瑟衔丝。神来未及梦相见，帝比初亡心更悲。爱之欲其生又死，东流万代无回水。宫漏丁丁夜向晨，烟消雾散愁方士。
<br>
<br>【同前】张祜 
<br>
<br>
<br>延年不语望三星，莫说夫人上涕零。急奈世间惆怅在，甘泉宫夜看图形。
<br>
<br>【李夫人及贵人歌】齐·陆厥 
<br>
<br>
<br>属车桂席尘，豹尾香烟灭。彤殿向蘼芜，青蒲复萎绝。坐萎绝，对蘼芜。临丹阶，泣椒涂。寡鹤羁雌飞且止，雕梁翠壁网蜘蛛。洞房明月夜，对此泪如珠。
<br>
<br>【未央才人歌】梁·庾肩吾 
<br>
<br>
<br>从来守未央，转欲讶春芳。朝风凌日色，夜月夺灯光。相逢傥游豫，暂为卷衣裳。
<br>
<br>【中山王孺子妾歌二首】齐·陆厥 
<br>
<br>
<br>《汉书》曰：“诏赐中山靖王子哙及孺子妾冰、未央才人歌诗四篇。”如淳曰：“孺子，幼少称孺子。妾，宫人也。”颜师古曰：“孺子，王妾之有品号者。妾，王之众妾也。冰，其名。才人，天子内官。”按，此谓以歌诗赐中山王及孺子妾、未央才人等尔，累言之，故云及也。而陆厥作歌，乃谓之中山孺子妾，失之远矣。《艺文志》又曰：“临江王及愁思节士歌诗四篇，李夫人及幸贵人歌诗三篇。”亦皆累辞也。 
<br>未央才人，中山孺子，一笑倾城，一顾倾市。倾城不自美，倾市复为容。愿把陵阳袖，披云望九重。 
<br>如姬寝卧内，班婕坐同车。洪波陪饮帐，林光宴秦馀。岁暮寒飙及，秋水落芙蕖。子瑕矫后驾，安陵泣前鱼。贱妾终已矣，君子定焉如。
<br>
<br>【同前】唐·李白 
<br>
<br>
<br>中山孺子妾，特以色见珍。虽不如延年妹，亦是当时绝世人。桃李出深井，花艳惊上春。一贵复一贱，关天岂由身。芙蓉老秋霜，团扇羞网尘。戚姬髡翦入舂市，万古共悲辛。
<br>
<br>【临江王节士歌】齐·陆厥 
<br>
<br>
<br>木叶下，江波连，秋月照浦云歇山。秋思不可裁，复带秋风来。秋风来已寒，白露惊罗纨，节士慷慨发冲冠。弯弓挂若木，长剑竦云端。
<br>
<br>【同前】唐·李白 
<br>
<br>
<br>洞庭白波木叶稀，燕鸿始入吴云飞。吴云寒，燕鸿苦，风号沙宿潇湘浦。节士感秋泪如雨。白日当天心，照之可以事明主。壮士愤，雄风生。安得倚天剑，跨海斩长鲸。
<br>
<br>【行幸甘泉宫】梁·简文帝 
<br>
<br>
<br>《汉书》曰：“武帝太始三年正月，行幸甘泉宫。成帝永始四年正月，行幸甘泉。”扬雄《甘泉赋》曰：“乃命群僚历吉日，协灵辰，星陈而天行。乘舆登夫凤皇兮而翳华芝，驷苍螭兮六素虬。”刘歆《甘泉宫赋》曰：“轶凌阴之地室，过阳谷之秋城。回天门而凤举，蹑黄帝之明庭。冠高山而为居，乘昆仑而为宫。”王褒《甘泉宫颂》曰：“甘泉山，天下显敞之名处也。前接大荆，后临北极，左抚仁乡，右望素域。其为宫室也，仍■■而为观，攘抗岸以为阶。览除阁之丽美，觉堂殿之巍巍。”按刘孝威歌辞云“避暑甘泉宫”，盖与《上之回》同意。 
<br>雉归海水寂，裘来重译通。吉行五十里，随处宿离宫。鼓声恆入地，尘飞上暗空。赦书随豹尾，太史逐相风。铜鸣周国鐩，旗曳楚云虹。幸臣射覆罢，从骑新歌终。董桃拜金紫，贤妻侍禁中。不羡神仙侣，排烟逐驾鸿。
<br>
<br>【同前】刘孝威 
<br>
<br>
<br>汉家迎夏毕，避暑甘泉宫。机车鸣里鼓，驷马驾相风。校尉乌丸骑，待制楼烦弓。后旌游五柞，前笳度九嵕。才人豹尾内，御酒属车中。辇回百子阁，扇动七轮风。鸣钟休卫士，披图召后宫。材官促校猎，秋来戏射熊。
<br>
<br>【乌孙公主歌】 
<br>
<br>
<br>《汉书·西域传》曰：“武帝元封中，遣江都王建女细君为公主，以妻乌孙王昆莫。公主至其国，自治宫室居，岁时一再与昆莫会，置酒饮食。昆莫年老，言语不通，公主悲，乃自作歌。” 
<br>吾家嫁我兮天一方，远托异国兮乌孙王。穹庐为室兮旃为墙，以肉为食兮酪为浆。居常土思兮心内伤，愿为黄鹄兮归故乡。
<br>
<br>【匈奴歌】 
<br>
<br>
<br>《十道志》曰：“焉支、祁连二山，皆美水草。匈奴失之，乃作此歌。”《汉书》曰：“元狩二年春，霍去病将万骑出陇西，讨匈奴，过焉支山千有馀里。其夏，又攻祁连山，捕首虏甚多。”“祁连山即天山，匈奴呼天为祁连，故曰祁连山。焉支山即燕支山也。” 
<br>失我焉支山，令我妇女无颜色。失我祁连山，使我六畜不蕃息。
<br>
<br>【骊驹歌】 
<br>
<br>
<br>《汉书·儒林》曰：“王式除为博士，既至舍中，会诸大夫共持酒肉劳式，皆注意高仰之。博士江公心嫉式，谓歌吹诸生曰：‘歌《骊驹》。’式曰：‘闻之於师：客歌《骊驹》，主人歌《客毋庸归》。’今日诸君为主人，日尚早，未可也。”骊驹者，客欲去歌之，故式以为言也。 
<br>骊驹在门，仆夫具存。骊驹在路，仆夫整驾。
<br>
<br>【离歌】 
<br>
<br>
<br>晨行梓道中，梓叶相切磨。与君别交中，繣如新缣罗。裂之有馀丝，吐之无还期。
<br>
<br>【瓠子歌二首】汉·武帝 
<br>
<br>
<br>《史记·河渠书》曰：“汉武帝既封禅，乃使汲仁、郭昌发卒数万人塞瓠子决河。於是天子已用事万里沙，还，自临决河，沉白马玉璧，令群臣从官自将军已下皆负薪窴决河。是时东郡以故薪柴少，而下淇园之竹以为楗。天子既临河决，悼功之不成，乃作歌二章。於是卒塞瓠子，筑宫其上，曰宣房宫。” 
<br>瓠子决兮将奈何？浩浩洋洋兮虑殚为河。殚为河兮地不得宁，功无已时兮吾山平。吾山平兮钜野溢，鱼弗郁兮柏冬日。正道弛兮离常流，蛟龙骋兮方远游。归旧川兮神哉沛，不封禅兮安知外。为我谓河伯兮何不仁，泛滥不止兮愁吾人。齧桑浮兮淮、泗满，久不反兮水维缓。 
<br>河汤汤兮激潺湲，北渡回兮迅流难。搴长茭兮湛美玉，河伯许兮薪不属。薪不属兮卫人罪，烧萧条兮噫乎何以御水。隤林竹兮楗石菑，宣防塞兮万福来。
<br>
<br>【李陵歌】 
<br>
<br>
<br>《汉书》曰：“昭帝即位，数年，匈奴与汉和亲。汉使求苏武等，单于许武还。李陵置酒贺武曰：‘异域之人，一别长绝。’因起舞而歌，陵泣下数行，遂与武决。” 
<br>径万里兮度沙漠，为君将兮奋匈奴。路穷绝兮矢刃摧，士众灭兮名已隤。老母已死，虽欲报恩将安归！
<br>
<br>【广川王歌二首】 
<br>
<br>
<br>《汉书》曰：“广川王去，缪王齐太子也。有幸姬王昭平、王地馀，许以为后，后皆杀之。更立阳城昭信为后，幸姬陶望卿为脩靡夫人，主纟曾帛，崔脩成为明贞夫人，主永巷。昭信复谮望卿：‘疑有奸。’去以故不爱望卿。后与昭信等饮，诸婢皆侍，去为望卿作歌曰《背尊章》，使美人相和歌之。后昭信谮杀望卿，欲擅爱，曰：‘王使明贞夫人主诸姬，淫乱难禁。请闭诸姬舍门，无令出敖。’使其大婢为仆射，主永巷，尽封闭诸舍，上籥於后，非大置酒召，不得见。去怜之，为作歌曰《愁莫愁》，令昭信声鼓为节，以教诸姬歌之。”按《西京杂记》作广川王去疾。 
<br>背尊章，嫖以忽。谋屈奇，起自绝。行周流，自生患。谅非望，今谁怨。 
<br>愁莫愁，生无聊。心重结，意不舒。内弗郁，忧哀积。上不见天，生何益！日崔隤，时不再。愿弃躯，死无悔。
<br>
<br>【牢石歌】 
<br>
<br>
<br>《汉书·佞幸传》曰：“元帝时，石显为中书令，与仆射牢梁、少府五鹿充宗结为党友，诸附倚者皆得宠位。而民歌之，言其兼官据势也。” 
<br>牢邪石邪，五鹿客邪！印何累累，绶若若邪！
<br>
<br>【黄鹄歌】汉·昭帝 
<br>
<br>
<br>《西京杂记》曰：“始元元年，黄鹄下太液池，帝为此歌。”按清商吴声曲有黄鹄歌，与此不同。 
<br>黄鹄飞兮下建章，羽肃肃兮行跄跄。金为衣兮菊为裳，唼喋荷荇，出入蒹葭。自顾菲薄，愧尔嘉祥。
<br>
<br>【黄门倡歌】 
<br>
<br>
<br>《汉书·礼乐志》曰：“成帝时，郑声尤甚。黄门名倡丙疆、景武之属，富显於世。”《隋书·乐志》曰：“汉乐有黄门鼓吹，天子宴群臣之所用也。” 
<br>佳人俱绝世，握手上春楼。点黛方初月，缝裙学石榴。君王入朝罢，争竞理衣裘。
<br>
<br>
<br>
<br>卷八十五 杂歌谣辞三
<br>
<br>歌辞三
<br>
<br>【五侯歌】 
<br>
<br>
<br>《汉书》曰：“成帝河平二年，悉封舅大将军王凤庶弟谭为平阿侯，商成都侯，立红阳侯，根曲阳侯，逢时高平侯。五人同日封，故世谓之五侯。时五侯群弟，争为奢侈，后庭姬妾各数十人，罗钟磐，舞郑女，作优倡，狗马驰逐；大治第室，起土山渐台，洞门高廊阁道，连属弥望。百姓歌之，言其奢僭如此。”按传称成都侯穿长安城，引内沣水注第中大陂。曲阳侯第，园中土山渐台类白虎殿。则穿城引水非曲阳，与歌辞不同。高都、外杜，皆长安里名。 
<br>五侯初起，曲阳最怒。坏决高都，连竟外杜。土山渐台西白虎。
<br>
<br>【上郡歌】 
<br>
<br>
<br>《汉书》曰：“成帝时，冯野王为上郡太守。其后弟立亦自五原徙西河、上郡。立居职公廉，治行略与野王相似，而多知有恩贷，好为条教。吏民嘉美野王、立相代为太守，乃歌之云。” 
<br>大冯君，小冯君，兄弟继踵相因循，聪明贤知惠吏民。政如鲁卫德化钧，周公、康叔犹二君。
<br>
<br>【燕王歌】 
<br>
<br>
<br>《汉书》曰：“燕剌王旦，武帝第四子也。昭帝时，谋事不成，妖祥数见。燕仓知其谋，告之，由是发觉。王忧懑，置酒万载宫，会宾客群臣妃妾坐饮。王自歌，华容夫人起舞，坐者皆泣。王遂自杀。” 
<br>归空城兮狗不吠，鸡不鸣，横术何广广兮，固知国中之无人。
<br>
<br>【华容夫人歌】 
<br>
<br>
<br>发纷纷兮窴渠，骨籍籍兮亡居。母求死子兮，妻求死夫。裴回两渠间兮，君子独安居！
<br>
<br>【广陵王歌】 
<br>
<br>
<br>《汉书》曰：“广陵厉王胥，武帝第五子也。昭帝时，胥见帝年少无子，有觊欲心。迎女巫李女须，使下神祝诅。宣帝即位，祝诅事发觉。胥置酒显阳殿，召太子霸及子女董訾、胡生等夜饮，使所幸八子郭昭君、家人子赵左君等鼓瑟歌舞。王自歌，左右悉涕泣奏酒，至鸡鸣时罢。”欲久生兮无终，长不乐兮安穷。 
<br>欲久生兮无终，长不乐兮安穷。奉天期兮不得须臾，千里马兮驻待路。黄泉下兮幽深，人生要死，何为苦心。何用为乐心所喜，出入无悰为乐亟。蒿里召兮郭门阅，死不得取代庸，身自逝。
<br>
<br>【鲍司隶歌】 
<br>
<br>
<br>《乐府广题》曰：“《列异传》云：‘鲍宣，宣子永，永子昱，三世皆为司隶，而乘一骢马，京师人歌之。’” 
<br>鲍氏骢，三人司隶再入公。马虽瘦，行步工。
<br>
<br>【五噫歌】 
<br>
<br>
<br>《三辅决录》曰：“梁鸿东出关，过京师，作五噫之歌。肃宗闻而非之，求鸿不得。” 
<br>陟彼北邙兮，噫！顾瞻帝京兮，噫！宫阙崔嵬兮，噫！民之劬劳兮，噫！辽辽未央兮，噫！
<br>
<br>【董少平歌】 
<br>
<br>
<br>《后汉书》曰：“董宣，字少平。光武时为洛阳令，搏击豪强，京师号为卧虎，而歌之云。” 
<br>枹鼓不鸣董少平。
<br>
<br>【张君歌】 
<br>
<br>
<br>《后汉书》曰：“张堪为渔阳太守，捕击奸猾，赏罚必信，吏民皆乐为用。乃於狐奴开稻田八千馀顷，劝民耕种，以致殷富。百姓歌之。” 
<br>桑无附枝，麦穗两歧。张君为政，乐不可支。
<br>
<br>【廉叔度歌】 
<br>
<br>
<br>《后汉书》曰：“廉范，字叔度。建初中为蜀郡太守，成都民物丰衍，邑宇逼侧。旧制禁民夜作以防火灾，而更相隐蔽，烧者日属。范乃毁削先令，但严使储水而已。百姓为便，乃歌之云。” 
<br>廉叔度，来何暮。不火禁，民安作。平生无襦今五袴。
<br>
<br>【范史云歌】 
<br>
<br>
<br>《后汉书》曰：“范冉，字史云。桓帝时为莱芜长，遭母丧不到官。后於梁沛间，徒行敝服，卖卜於市。遭党人禁锢，遂推鹿车，载妻子，捃拾自资。或寓息客庐，或依宿树阴，如此十馀年，乃治草堂而居焉。所止单漏，有时绝粒，闾里歌之。及党禁解，为三府所辟，乃应司空命。”冉或作丹。 
<br>甑中生尘范史云，釜中生鱼范莱芜。
<br>
<br>【岑君歌】 
<br>
<br>
<br>《后汉书》曰：“岑熙为魏郡太守，招聘隐逸，与参政事，无为而化。视事二年，舆人歌之。” 
<br>我有枳棘，岑君伐之。我有蟊贼，岑君遏之。狗吠不惊，足下生氂。含哺鼓腹，焉知凶灾。我喜我生，独丁斯时。美矣岑君，於戏休兹。
<br>
<br>【皇甫嵩歌】 
<br>
<br>
<br>《后汉书》曰：“皇甫嵩为冀州牧。请冀州一年田租以赡饥民，百姓歌之。” 
<br>天下大乱兮市为墟，母不保子兮妻失夫，赖得皇甫兮复安居。
<br>
<br>【郭乔卿歌】 
<br>
<br>
<br>《后汉书》曰：“郭贺，字乔卿。建武中为尚书令，在职六年，拜荆州刺史。到官，有殊政，百姓歌之。显宗巡狩到南阳，特见嗟赏，赐以三公之服，敕行部去襜帷，使百姓见其容服，以章有德。” 
<br>厥德仁明郭乔卿，中正朝廷上下平。
<br>
<br>【贾父歌】 
<br>
<br>
<br>《后汉书》曰：“中平元年，交趾屯兵执刺史及合浦太守，自称柱天将军。灵帝敕三府精选能吏，有司举贾琮为交趾刺史。琮到部，即移书告示，各使安其资业，百姓为之歌。” 
<br>贾父来晚，使我先反。今见清平，吏不敢饭。
<br>
<br>【硃晖歌】 
<br>
<br>
<br>《东观汉纪》曰：“硃晖，字文季。再迁临淮太守，吏民畏爱而为之歌。” 
<br>强直自遂，南阳硃季。吏畏其威，民怀其惠。
<br>
<br>【刘君歌】 
<br>
<br>
<br>《后汉书》曰：“刘陶，举孝廉，除顺阳长。县多奸猾，陶到官，按发若神。以病免，吏民思而歌之。” 
<br>邑然不乐，思我刘君。何时复来，安此下民。
<br>
<br>【洛阳令歌】 
<br>
<br>
<br>《长沙耆旧传》曰：“祝良，字石卿，为洛阳令。岁时亢旱，天子祈雨不得。良乃暴身阶庭，告诚引罪，自晨至中，紫云沓起，甘雨登降。人为之歌。” 
<br>天久不雨，蒸人失所。天王自出，祝令特苦。精符感应，滂沱下雨。
<br>
<br>【荥阳令歌】 
<br>
<br>
<br>《殷氏世传》曰：“殷褒，为荥阳令。广筑学馆，会集朋徒，民知礼让，乃歌之云。” 
<br>荥阳令，有异政。修立学校人易性，令我子弟耻讼争。
<br>
<br>【徐圣通歌】 
<br>
<br>
<br>《会稽典录》曰：“徐弘，字圣通，为汝阴令。诛鉏奸桀，道不拾遗，民乃歌之。” 
<br>徐圣通，政无双。平刑罚，奸宄空。
<br>
<br>【王世容歌】 
<br>
<br>
<br>《吴录》曰：“王钅覃，字世容，为武城令。民服德化，宿恶奔迸，父老歌之。” 
<br>王世容，政无双。省徭役，盗贼空。
<br>
<br>【晋高祖歌】 
<br>
<br>
<br>《晋阳秋》曰：“高祖伐公孙渊，过故乡，赐牛酒穀帛，会父老故旧饮宴，高祖作歌。” 
<br>天地开辟，日月重光。遭逢际会，奉辞遐方。将扫逋秽，还过故乡。肃清万里，总齐八荒。告诚归老，待罪武阳。
<br>
<br>【徐州歌】 
<br>
<br>
<br>《晋书》曰：“王祥隐居庐江三十馀年，不应州郡之命。后徐州刺史吕虔檄为别驾，固辞不受。弟览为具车牛，虔乃召祥，委以州事。于时寇盗充斥，祥率励兵士，频讨破之，州界清静，政化大行，时人歌之。” 
<br>海沂之康，实赖王祥。邦国不空，别驾之功。
<br>
<br>【束晳歌】 
<br>
<br>
<br>《晋书》曰：“束晳，阳平元城人。太康中，郡界大旱，晳为邑人请雨，三日而雨注。众谓晳诚，感而为作歌。” 
<br>束先生，通神明，请天三日甘雨零。我黍以育，我稷以生。何以畴之，报束长生。
<br>
<br>【豫州歌】 
<br>
<br>
<br>《晋书》曰：“祖逖为豫州刺史，躬自俭约，督课农桑，克己务施，不畜资产，子弟耕耘，负担樵薪。又收葬枯骨，为之祭醊。百姓感悦。尝置酒大会，耆老中坐流涕曰：‘吾等老矣，更得父母，死将何恨！’乃作此歌，其得人心如此。” 
<br>幸哉遗黎免俘虏，三辰既朗遇慈父。玄酒忘劳甘瓠脯，何以咏思歌且舞。
<br>
<br>【应詹歌】 
<br>
<br>
<br>《晋书》曰：“王澄为荆州牧，应詹督南平、天门、武陵三郡军事。天下大乱，詹境独全，百姓歌之。” 
<br>乱离既普，殆为灰朽。侥幸之运，赖兹应后。岁寒不凋，孤境独守。拯我涂炭，惠隆丘阜。润同江海，恩犹父母。
<br>
<br>【吴人歌】 
<br>
<br>
<br>《晋书》曰：“邓攸为吴郡栽，载米之官，俸禄无所受，唯饮吴水而已。及去郡，百姓数千人留牵攸船，不得进，乃以小舟夜中发去，吴人歌之。” 
<br>紞如打五鼓，鸡鸣天欲曙。邓侯挽不来，谢令推不去。
<br>
<br>【并州歌】 
<br>
<br>
<br>《乐府广题》曰：“晋汲桑力能扛鼎，呼吸闻数里，残忍少恩。六月盛暑，重裘累茵，使人扇之，忽不清凉，便斩扇者。并州大姓田兰、薄盛，斩於平原，士女庆贺，奔走道路而歌之。” 
<br>士为将军何可羞，六月重茵披豹裘，不识寒暑断他头。雄兒田兰为报仇，中夜斩首谢并州。
<br>
<br>【陇上歌】 
<br>
<br>
<br>《晋书·载记》曰：“刘曜围陈安于陇城，安败，南走陕中。曜使将军平先、丘中伯率劲骑追安。安与壮士十馀骑於陕中格战，安左手奋七尺大刀，右手执丈八蛇矛，近交则刀矛俱发，辄害五六，远则双带鞬服，左右驰射而走。平先亦壮健绝人，与安搏三交，夺其蛇矛而退，遂追斩于涧曲。安善於抚接，吉凶夷险，与众同之。及其死，陇上为之歌。曜闻而嘉伤，命乐府歌之。” 
<br>陇上壮士有陈安，躯干虽小腹中宽，爱养将士同心肝。聂骢父马铁锻鞍，七尺大刀奋如湍，丈八蛇矛左右盘，十荡十决无当前。战始三交失蛇矛，弃我聂骢窜岩幽，为我外援而悬头。西流之水东流河，一去不还奈子何。
<br>
<br>【司马将军歌】唐·李白 
<br>
<br>
<br>《司马将军歌》，李白所作，以代陇上健兒陈安。 
<br>狂风吹古月，窃弄章华台。北落明星动光彩，南征猛将如云雷。手中电曳倚天剑，直斩长鲸海水开。我见楼船壮心目，颇似龙骧下三蜀。扬兵习战张虎旗，江中白浪如银屋。身居玉帐临河魁，紫髯若戟冠崔嵬。细柳开营揖天子，始知灞上为婴孩。羌笛横吹阿亸回，向月楼中吹落梅。将军自起舞长剑，壮士呼声动九垓。功成献凯见明主，丹青画像麒麟台。
<br>
<br>【郑樱桃歌】李颀 
<br>
<br>
<br>《晋书·载记》曰：“石季龙，勒之从子也，性残忍。勒为聘将军郭荣之妹为妻，季龙宠惑优僮郑樱桃而杀郭氏，更纳清河崔氏，樱桃又谮而杀之。”樱桃美丽，擅宠宫掖，乐府由是有《郑樱桃歌》。 
<br>石季龙，僭天禄，擅雄豪，美人姓郑名樱桃。樱桃美颜香且泽，娥娥侍寝专宫掖，后庭卷衣三万人，翠眉清镜不得亲。官军女骑一千疋，繁花照耀漳河春。织成花映红纶巾，红旗掣曳卤簿新。鸣鼙走马接飞鸟，铜釱瑟瑟随去尘。凤阳重门如意馆，百尺金梯倚银汉。自言富贵不可量，女为公主男为王。赤花双簟珊瑚床，盘龙斗帐琥珀光。淫昏伪位神所恶，灭石者陵终不误。鄴城苍苍白露微，世事翻覆黄云飞。
<br>
<br>【襄阳童兒歌】 
<br>
<br>
<br>《晋书》曰：“山简，永嘉中镇襄阳。时四方寇乱，朝野危惧。简优游卒岁，唯酒是耽。诸习氏荆土豪族，有佳园池。简每出嬉游，多之池上，置酒辄醉，名之曰高阳池。於是童兒皆歌之。有葛强者，简之爱将，家於并州，故歌云‘举鞭向葛强：何如并州兒？’”山公出何许，往至高阳池。日夕倒载归，酩酊无所知。时时能骑马，倒著白接。举鞭向葛强：何如并州兒？
<br>
<br>【襄阳歌】李白 
<br>
<br>
<br>落日欲没岘山西，倒著接花下迷。襄阳小兒齐拍手，栏街争唱《白铜鞮》。傍人借问笑何事，笑杀山公醉似泥。鸬鹚杓，鹦鹉杯，百年三万六千日，一日须倾三百杯。遥看汉水鸭头绿，恰似蒲桃初酦醅。此江若变作春酒，垒曲便筑糟丘台。千金骏马换少妾，醉坐雕鞍歌《落梅》。车傍侧挂一壶酒，凤笙龙管行相催。咸阳市上叹黄犬，何如月下倾金罍。君不见晋朝羊公一片石，龟龙剥落生莓苔。泪亦不能为之堕，心亦不能为之哀。谁能忧彼身后事，金凫银鸭葬死灰。清风朗月不用一钱买，玉山自倒非人推。舒州杓，力士铛，李白与尔同死生。襄王云雨今安在，江水东流猿夜声。
<br>
<br>【襄阳曲四首】李白 
<br>
<br>
<br>襄阳行乐处，歌舞《白铜鞮》。江城回渌水，花月使人迷。 
<br>山公醉酒时，酩酊襄阳下。头上白接，倒著还骑马。 
<br>岘山临汉江，水渌沙如雪。上有堕泪碑，青苔久磨灭。 
<br>且醉习家池，莫看堕泪碑。山公欲上马，笑杀襄阳兒。
<br>
<br>【苏小小歌】 
<br>
<br>
<br>一曰《钱塘苏小小歌》。《乐府广题》曰：“苏小小，钱塘名倡也，盖南齐时人。西陵在钱塘江之西，歌云‘西陵松柏下’是也。” 
<br>我乘油壁车，郎乘青骢马。何处结同心，西陵松柏下。
<br>
<br>【同前】唐·李贺 
<br>
<br>
<br>幽兰露，如啼眼。无物结同心，烟花不堪翦。草如茵，松如盖，风为裳，水为珮。油壁车，久相待。冷翠烛，劳光彩。西陵下，风吹雨。
<br>
<br>【同前】温庭筠 
<br>
<br>
<br>买莲莫破券，买酒莫解金。酒里春容抱离恨，水中莲子怀芳心。吴宫女兒腰似束，家在钱塘小江曲。一自檀郎逐便风，门前春水年年绿。
<br>
<br>【同前三首】张祜 
<br>
<br>
<br>车轮不可遮，马足不可绊。长怨十字街，使郎心四散。 
<br>新人千里去，故人千里来。剪刀横眼底，方觉泪难裁。 
<br>登山不愁峻，涉海不愁深。中擘庭前枣，教郎见赤心。
<br>
<br>【河中之水歌】梁·武帝 
<br>
<br>
<br>河中之水向东流，洛阳女兒名莫愁。莫愁十三能织绮，十四采桑南陌头，十五嫁为卢郎妇，十六生兒字阿侯。卢家兰室桂为梁，中有郁金苏合香。头上金钗十二行，足下丝履五文章。珊瑚挂镜烂生光，平头奴子擎履箱。人生富贵何所望，恨不早嫁东家王。
<br>
<br>
<br>
<br>卷八十六 杂歌谣辞四
<br>
<br>歌辞四
<br>
<br>【中兴歌十首】宋·鲍照 
<br>
<br>
<br>千冬逢一春，万夜视朝日。生年值中兴，欢起百忧毕。 
<br>中兴太平运，化清四海乐。祥景照玉台，紫烟游凤阁。 
<br>碧楼含夜月，紫殿争朝光。彩墀散兰麝，风起自生芳。 
<br>白日照前窗，玲珑绮罗中。美人掩轻扇，含思歌春风。 
<br>三五容色满，四五妙华歇。已输春日欢，分随秋光没。 
<br>北出湖边戏，前还苑中游。飞縠绕长松，驰管逐波流。 
<br>九月秋水清，三月春花滋。千金逐良日，皆竞中兴时。 
<br>穷泰已有分，寿夭复属天。既见中兴乐，莫持忧自煎。 
<br>襄阳是小地，寿阳非帝城。今日中兴乐，遥治在上京。 
<br>梅花一时艳，竹叶千年色。愿君松柏心，采照无穷极。
<br>
<br>【劳歌二首】伍缉之 
<br>
<br>
<br>《庄子》曰：“劳我以生，佚我以老，息我以死。”《韩诗》曰：“饥者歌食，劳者歌事。”若伍缉之云“迍邅已穷极”，又云“居身苦且危”，则劳生可知矣。 
<br>幼童轻岁月，谓言可久长，一朝见零悴，叹息向秋霜。迍邅已穷极，疢痾复不康，每恐先朝露，不见白日光。庶及盛年时，暂遂情所望。吉辰既乖越，来期眇未央。促促岁月尽，穷年空怨伤。 
<br>女萝依附松，终已冠高枝；浮萍生托水，至死不枯萎。伤哉抱关士，独无松与期。月色似冬草，居身苦且危。幽生重泉下，穷年冰与澌。多谢负郭生，无所事六奇。劳为社下宰，时无魏无知。
<br>
<br>【同前】北周·萧捴 
<br>
<br>
<br>百年能几许，公事罢平生。寄言任立政，谁怜李少卿。
<br>
<br>【白日歌】齐·张融 
<br>
<br>
<br>张融歌序曰：“悬象著明，莫大於日月，而彼日月不能不谢。固知无准，衰为盛之终，盛乃衰之始，故为《白日歌》。” 
<br>白日白日，舒天照晖。数穷则尽，盛满而衰。
<br>
<br>【云歌】梁·王台卿 
<br>
<br>
<br>玉云初度色，金风送影来。金生疑魄暗，半去月时开。欲知无处所，一为上阳台。
<br>
<br>【一旦歌】 
<br>
<br>
<br>一旦被头痛，避头还著床。自无亲伴侣，谁当给水浆。匍匐入山院，正逢虎与狼。对虎低头啼，垂泪泪千行。
<br>
<br>【淫豫歌二首】 
<br>
<br>
<br>郦道元《水经注》曰：“白帝山城水门之西，江中有孤石，名淫豫石。冬出水二十馀丈，夏则没，亦有裁出焉。江水东径广溪峡，乃三峡之首也。峡中有瞿塘、黄龛二滩，夏水回复，沿溯所忌。”《十道志》曰：“淫豫石与城郭门外石潜通，蜀人往烧火伏石则淫预边沸。”《国史补》曰：“蜀之三峡，最号峻急，四月五月尤险，故行者歌之。”淫或作滟，预或作豫。 
<br>滟预大如马，瞿塘不可下。 
<br>滟预大如牛，瞿塘不可流。
<br>
<br>【同前】梁·简文帝 
<br>
<br>
<br>淫预大如襆，瞿塘不可触。金沙浮转多，桂浦忌经过。
<br>
<br>【巴东三峡歌二首】 
<br>
<br>
<br>郦道元《水经注》曰：“巴东三峡，谓广溪峡、巫峡、西陵峡也。三峡七百里中，两岸连山，略无阙处。重岩叠嶂，隐蔽天日。非亭午夜分，不见日月。其中有滩，名曰黄牛。江湍纡回，信宿犹见，故行者谣曰：‘朝发黄牛，暮宿黄牛。三日三暮，黄牛如故。’《宜都山川记》曰：自黄牛滩东入西陵界，至峡口一百许里，山水纡曲，林木高茂。猿鸣至清，山谷传响，泠泠不绝，行者闻之，莫不怀土，故渔者歌云。” 
<br>巴东三峡巫峡长，猿鸣三声泪沾裳。 
<br>巴东三峡猿鸣悲，猿鸣三声泪沾衣。
<br>
<br>【挟琴歌】范静妻沈氏 
<br>
<br>
<br>逶迤起尘唱，宛转绕梁声。调弦可以进，蛾眉画未成。
<br>
<br>【挟瑟歌】北齐·魏收 
<br>
<br>
<br>春风宛转入曲房，兼送小苑百花香。白马金鞍去未返，红妆玉箸下成行。
<br>
<br>【同前】唐·陆龟蒙 
<br>
<br>
<br>挟瑟为君抚，君嫌声太古。寥寥倚浪丝，祭祭沈湘语。赖有秋风知，清泠吹玉柱。
<br>
<br>【鄱阳歌二首】 
<br>
<br>
<br>《南史》曰：“梁陆襄为鄱阳内史。大同初，郡人鲜于琮结门徒，杀广晋令王筠，有众万馀人，将出攻郡。襄先已率人吏修城隍为备，及贼至，破之，生获琮。时邻郡守宰案其党与，皆不得实，或有善人尽室罹祸，唯襄郡枉直无滥，民乃作歌。又有彭、李二家，因忿争相诬告。襄引入内室，不加责诮，但和言解喻之。二人感恩，深自悔咎。乃为设酒食，令其尽欢，酒罢同载而还，因相亲厚。民因歌之。” 
<br>鲜于抄后善恶分，人无横死赖陆君。 
<br>陆君政，无怨家。斗既罢，雠共车。
<br>
<br>【北军歌】 
<br>
<br>
<br>《南史》曰：“梁临川靖惠王宏为扬州刺史。天监中，武帝诏都督诸军侵魏。宏以帝之介弟，所领皆器甲精新，军容甚盛，北人以为百数十年所未之有。军次洛口，前军克梁城。诸将欲乘胜深入，宏闻魏援近，畏懦不敢进，召诸将欲议旋师。吕僧珍曰：‘知难而退，不亦善乎！’停军不进。魏人知其不武，遗以巾帼。北军乃歌之，歌云韦武，谓韦叡也。” 
<br>不畏萧娘与吕姥，但畏合肥有韦武。
<br>
<br>【雍州歌】 
<br>
<br>
<br>《南史》曰：“梁南平王伟子恪，为雍州刺史，年少未闲庶务，委之群下。百姓每通一辞，数处输钱，方得闻彻。宾客有江仲举、蔡薳、王台卿、庾仲容四人，俱被接遇，并有蓄积。民间歌之。后达武帝，帝因接末句云。” 
<br>江千万，蔡五百，王新车，庾大宅。主人愦愦不如客。
<br>
<br>【始兴王歌】 
<br>
<br>
<br>《南史》曰：“梁始兴忠武王憺为都督、荆州刺史。时天监初，军旅之后，公私匮乏。憺厉精为政，广辟屯田，减省力役，供其穷困，辞讼者皆立待符教，决於俄顷，曹无留事，下无滞狱。后徵还朝，而民歌之。荆土方言谓父谓爹，故歌云‘人之爹’也。” 
<br>始兴王，人之爹。赴人急，如水火，何时复来哺乳我。
<br>
<br>【夏侯歌】 
<br>
<br>
<br>《梁书》曰：“夏侯夔为豫州刺史，於苍陵立堰，溉田千馀顷，境内赖之。夔兄亶先居此任，兄弟并有恩惠，百姓歌之。夔在州七年，远近多亲附。” 
<br>我之有州，赖彼夏侯。前兄后弟，布政优优。
<br>
<br>【咸阳王歌】 
<br>
<br>
<br>《北史》曰：“后魏咸阳王禧谋逆伏诛，后宫人为之歌，其歌遂流於江表。” 
<br>可怜咸阳王，奈何作事误？金床玉几不能眠，夜起踏霜露。洛水湛湛弥岸长，行人那得度。
<br>
<br>【郑公歌】 
<br>
<br>
<br>《北史》曰：“后魏郑述祖为光州刺史。有人入市盗布，其父执之以归述祖，述祖特原之，自是境内无盗。先是述祖之父道昭亦尝为光州刺史，故百姓歌之。” 
<br>大郑公，小郑公，相去五十载，风教尚犹同。
<br>
<br>【裴公歌】 
<br>
<br>
<br>《北史》曰：“裴侠为河北郡守，躬履俭素，爱民如子。郡旧有渔猎夫三十人，以供郡守，侠曰：‘以口腹役人，吾所不为也。’悉罢之。又有丁三十人，供郡守役，侠亦罢之，不以入私，并收庸为市官马。岁时既积，马遂成群。去职之日，一无所取。民歌之云。” 
<br>肥鲜不食，丁庸不取。裴公贞惠，为世规矩。
<br>
<br>【长白山歌】 
<br>
<br>
<br>《北史》曰：“来整，荣国公护之子也。尤骁勇，善抚御，讨击群贼，所向皆捷。诸贼歌之。” 
<br>长白山头百战场，十十五五把长枪。不畏官军千万众，只怕荣公第六郎。
<br>
<br>【敕勒歌】 
<br>
<br>
<br>《乐府广题》曰：“北齐神武攻周玉壁，士卒死者十四五。神武恚愤，疾发。周王下令曰：‘高欢鼠子，亲犯玉壁，剑弩一发，元凶自毙。’神武闻之，勉坐以安士众。悉引诸贵，使斛律金唱《敕勒》，神武自和之。”其歌本鲜卑语，易为齐言，故其句长短不齐。 
<br>敕勒川，阴山下。天似穹庐，笼盖四野。天苍苍，野茫茫，风吹草低见牛羊。
<br>
<br>【同前】唐·温庭筠 
<br>
<br>
<br>敕勒金帻壁，阴山无岁华。帐外风飘雪，营前月照沙。羌兒吹玉管，胡姬踏锦花。却笑江南客，梅落不归家。
<br>
<br>【东征歌】隋·王通 
<br>
<br>
<br>杜淹《文中子世家》曰：“隋仁寿中，文中子西游长安，见文帝，奏太平十有二策。帝下其议於公卿，公卿不悦。文中子知谋之不用，作《东征之歌》而归。帝闻而再征之，不至。” 
<br>我思国家兮远游京畿，忽逢帝王兮降礼布衣。遂怀古人之心兮，将兴太平之基，时异事变兮志乖愿违。吁嗟道之不行兮垂翅东归，皇之不断兮将身西飞。
<br>
<br>【薛将军歌】 
<br>
<br>
<br>《唐书》曰：“高宗时，薛仁贵领兵击九姓突厥於天山。时九姓有众十馀万，令骁健数十人逆来挑战。仁贵发三矢，射杀三人，自馀一时下马请降。仁贵恐为后患，并坑杀之。九姓自此衰弱，不复更为边患，於是军中歌之。” 
<br>将军三箭定天山，战士长歌入汉关。
<br>
<br>【颜有道歌】 
<br>
<br>
<br>《唐书》曰：“颜游秦，师古叔父。武德初为廉州刺史，时刘黑闼初平，人多以强暴寡礼，风俗未安。游秦抚恤境内，敬让大行，邑里歌之，高祖玺书勉劳焉。” 
<br>廉州颜有道，性行同庄、老。爱人如赤子，不杀非时草。
<br>
<br>【新河歌】 
<br>
<br>
<br>《唐书》曰：“薛大鼎，贞观中为沧州刺史。州界有无棣河，隋末填废，大鼎奏开之，引鱼盐於海。百姓歌之。” 
<br>新河得通舟楫利，直达沧海鱼盐至。昔日徒行今结驷，美哉薛公德滂被。
<br>
<br>【田使君歌】 
<br>
<br>
<br>《唐书》曰：“田仁会，永徽中为郢州刺史。属时旱，仁会自曝祈祷，竟获甘泽。其年大稔，百姓歌之。” 
<br>父母育我田使君，精诚为人上天闻。田中致雨山出云，仓廪既实礼义申，但愿常在不忧贫。
<br>
<br>【黄■歌】 
<br>
<br>
<br>《唐书·五行志》曰：“如意初，里中歌黄■。后契丹李尽忠、孙万荣叛，陷营州。则天令总管曹仁师、王孝杰等将兵百万讨之，大败於硖石黄■谷而死。”朝廷嘉其忠，为造此曲，后亦为舞曲。 
<br>黄■黄■草里藏，弯弓射尔伤。
<br>
<br>【得体歌】 
<br>
<br>
<br>《唐书》曰：“天宝初，韦坚为陕郡太守、水陵转运使，於长安城东浐水傍，穿广运潭以通吴会数十郡舟楫，若广陵郡船，即堆积广陵所出锦镜铜器，馀郡皆然。舟人大笠宽衫芒屦，如吴楚之制。先是，民间戏唱《得体歌》。至开元末，田同秀上言，见玄元皇帝，云有宝符在陕州桃林县古关令尹喜宅。遣中使求得之，以为殊祥，改县为灵宝。及坚凿新潭成，又致扬州铜器。陕县尉崔成甫乃翻此词为《得宝歌》，集两县官伎女子唱之。成甫又作歌词十章，自衣缺胯绿衫锦半臂偏袒膊红抹额，於第一船作号头唱之，和者女子百人，皆鲜服靓妆，齐声接影，鼓笛胡部以应之。”《乐府杂录》曰：“《得宝歌》一曰《得宝子》，又曰《得鞛子》。明皇初得太真妃，喜而谓后宫曰：‘予得杨氏，如得至宝。’乐府遂作此曲。”二说不同。 
<br>得体纥那也，纥囊得体耶，潭里船车闹，扬州铜器多。三郎当殿坐，看唱《得体歌》。
<br>
<br>【得宝歌】 
<br>
<br>
<br>得宝弘农野，弘农得宝耶。潭里船车闹，扬州铜器多。三郎当殿坐，看唱《得宝歌》。
<br>
<br>【黄台瓜辞】唐·章怀太子 
<br>
<br>
<br>《唐书》曰：“高宗武后生四子，长曰孝敬皇帝弘，为太子监国，而仁明孝悌。武后方图临朝，乃杀孝敬，立雍王贤为太子。贤日怀忧惕，知必不保全，无由敢言，乃作《黄台瓜辞》，命乐工歌之，冀武后闻之感悟。后终为武后所逐，死於黔中。” 
<br>种瓜黄台下，瓜熟子离离。一摘使瓜好，再摘令瓜稀，三摘尚自可，摘绝抱蔓归。
<br>
<br>【古歌】沈佺期 
<br>
<br>
<br>落叶流风向玉台，夜寒秋思洞房开。水精帘外金波下，云母窗前银汉回。玉阶阴阴苔藓色，君王履綦难再得。璇闺窈窕秋夜长，绣户徘徊秋月光。燕姬彩帐芙蓉色，秦子金炉兰麝香。北斗七星横夜半，清歌一曲断君肠。
<br>
<br>【同前二首】薛维翰 
<br>
<br>
<br>美人怨何深，含情倚金阁。不嚬复不语，红泪双双落。 
<br>美人闭红烛，独坐裁心锦。频放剪刀声，夜寒知未寝。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
