<HTML>
<HEAD>
<TITLE>杂曲歌辞 六至十 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 杂曲歌辞 六至十</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杂曲歌辞 六至十</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5953"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杂曲歌辞 六至十')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杂曲歌辞 六至十]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷六十六 杂曲歌辞六
<br>
<br>【结客少年场行】宋·鲍照 
<br>
<br>
<br>《后汉书》曰：“祭遵尝为部吏所侵，结客杀人。”曹植《结客篇》曰：“结客少年场，报怨洛北邙。”《乐府解题》曰：“《结客少年场行》，言轻生重义，慷慨以立功名也。”《广题》曰：“汉长安少年杀吏，受财报仇，相与探丸为弹，探得赤丸斫武吏，探得黑丸杀文吏。尹赏为长安令，尽捕之。长安中为之歌曰：‘何处求子死，桓东少年场。生时谅不谨，枯骨复何葬。’按结客少年场，言少年时结任侠之客，为游乐之场，终而无成，故作此曲也。”骢马金络头，锦带佩吴钩。失意杯酒间，白刃起相仇。追兵一旦至，负剑远行游。去乡三十载，复得还旧丘。升高临四关，表里望皇州。九衢平若水，双阙似云浮。扶宫罗将相，夹道列王侯。日中市朝满，车马若川流。击钟陈鼎食，方驾自相求。今我独何为，轗禀怀百忧。
<br>
<br>【同前】梁·刘孝威 
<br>
<br>
<br>少年本六郡，遨游遍五都。插腰铜匕首，障日锦涂苏。鸷羽装银镝，犀胶饰象弧。近发连双兔，高弯落九乌。边城多警急，节使满郊衢。居延箭箙尽，疏勒井泉枯。正蒙都护接，何由惮险途。千金募恶少，一麾擒骨都。勇馀聊蹙鞠，战罢戏投壶。昔为北方将，今为南面孤。邦君行负弩，县令且前驱。
<br>
<br>【同前】北周·庾信 
<br>
<br>
<br>结客少年场，春风满路香。歌撩李都尉，果掷潘河阳。折花遥劝酒，就水更移床。今年喜夫婿，新拜羽林郎。定知刘碧玉，偷嫁汝南王。
<br>
<br>【同前】隋·孔绍安 
<br>
<br>
<br>结客佩吴钩，横行度陇头。雁在弓前落，云从阵后浮。吴师惊燧象，燕将警奔牛。转蓬飞不息，冰河结未流。若使三边定，当封万里侯。
<br>
<br>【同前】唐·虞世南 
<br>
<br>
<br>韩魏多奇节，倜傥遗名利。共矜然诺心，各负纵横志。结友一言重，相思千里至。绿沈明月弦，金络浮云辔。吹箫入吴市，击筑游燕肆。寻源博望侯，结客远相求。少年重一顾，长驱背陇头。焰焰霜戈动，耿耿剑虹浮。天山冬夏雪，交河南北流。云起龙沙暗，木落雁门秋。轻生殉知己，非是为身谋。
<br>
<br>【同前】虞羽客 
<br>
<br>
<br>幽并侠少年，金络控连钱。窃符方救赵，击筑正怀燕。轻生辞凤阙，挥袂上祁连。陆离横宝剑，出没惊徂旃。蒙轮恆顾敌，超乘忽争先。摧枯逾百战，拓地远三千。骨都魂已散，楼兰首复传。龙城含晓雾，瀚海隔遥天。歌吹金微返，振旅玉门旋。烽火今已息，非复照甘泉。
<br>
<br>【同前】卢照邻 
<br>
<br>
<br>长安重游侠，洛阳富才雄。玉剑浮云骑，金鞍明月弓。斗鸡过渭北，走马向关东。孙宾遥见待，郭解暗相通。不受千金爵，谁论万里功。将军下天上，虏骑入云中。烽火夜似月，兵气晓成虹。横行徇知己，负羽远征戎。龙旌昏朔雾，鸟阵卷寒风。追奔瀚海咽，战罢阴山空。归来谢天子，何如马上翁。
<br>
<br>【同前】李白 
<br>
<br>
<br>紫燕黄金瞳，啾啾摇绿鬃。平明相驰逐，结客洛门东。少年学剑术，凌轹白猿公。珠袍曳锦带，匕首插吴鸿。由来万夫勇，挟此生雄风。托交从剧孟，买醉入新丰。笑尽一杯酒，杀人都市中。羞道易水寒，从令日贯虹。燕丹事不立，虚没秦帝宫。武阳死灰人，安可与成功。
<br>
<br>【同前】沈彬 
<br>
<br>
<br>重义轻生一剑知，白虹贯日报仇归。片心惆怅清平世，酒市无人问布衣。
<br>
<br>【少年子】齐·王融 
<br>
<br>
<br>闻有东方骑，遥见上头人。待君送客返，桂杈当自陈。
<br>
<br>【同前】梁·吴均 
<br>
<br>
<br>董生能巧笑，子都信美目。百万市一言，千金买相逐。不道参差菜，谁论窈窕淑。愿言奉绣被，来就越人宿。
<br>
<br>【同前】唐·李百药 
<br>
<br>
<br>少年飞翠盖，上路动金镳。始酌文君酒，新吹弄玉箫。少年不欢乐，何以尽芳朝。千金笑里面，一搦抱中腰。挂冠岂惮宿，迎拜不胜娇。寄语少年子，无辞归路遥。
<br>
<br>【同前】李白 
<br>
<br>
<br>青云年少子，挟弹章台左。鞍马四边开，突如流星过。金丸落飞鸟，夜入琼楼卧。夷、齐是何人，独守西山饿。
<br>
<br>【少年乐】李贺 
<br>
<br>
<br>芳草落花如锦地，二十长游醉乡里。红缨不重白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
<br>
<br>【同前】张祜 
<br>
<br>
<br>二十便封侯，名居第一流。绿鬟深小院，清管下高楼。醉把金船掷，闲敲玉钅登游。带盘红鼹鼠，袍砑紫犀牛。锦袋归调箭，罗鞋起拨球。眼前长贵盛，那信世间愁。
<br>
<br>【少年行三首】李白 
<br>
<br>
<br>击筑饮美酒，剑歌易水湄。经过燕太子，结托并州兒。少年负壮气，奋烈自有时。因声鲁句践，争情勿相欺。 
<br>五陵年少金市东，银鞍白马度春风。落花踏尽游何处，笑入胡姬酒肆中。 
<br>君不见淮南少年游侠客，白日球猎夜拥掷。呼卢百万终不惜，报仇千里如咫尺。少年游侠好经过，浑身装束皆绮罗。兰蕙相随喧妓女，风光去处满笙歌。骄矜自言不可有，侠士堂中养来久。好鞍好马乞与人，十千五千旋沽酒。赤心用尽为知己，黄金不惜栽桃李。桃李栽来几度春，一回花落一回新。府县尽为门下客，王侯皆是平交人。男兒百年且乐命，何须徇书受贫病。男兒百年且荣身，何须徇节甘风尘。衣冠半是征战士，穷儒浪作林泉民。遮莫枝根长百丈，不如当代多还往。遮莫亲姻连帝城，不如当身自簪缨。看取富贵眼前者，何用悠悠身后名。
<br>
<br>【同前四首】王维 
<br>
<br>
<br>新丰美酒斗十千，咸阳游侠多少年。相逢意气为君饮，系马高楼垂柳边。汉家君臣欢宴终，高义云台论战功。天子临轩赐侯印，将军佩出明光宫。出身仕汉羽林郎，初随骠骑战渔阳。孰知不向边庭苦，纵死犹闻侠骨香。一身能臂两雕弧，虏骑千群只似无。偏坐金鞍调白羽，纷纷射杀五单于。
<br>
<br>【同前二首】王昌龄 
<br>
<br>
<br>西陵侠年少，送客过长亭。青槐夹两路，白马如流星。闻道羽书急，单于寇井陉。气高轻赴难，谁顾燕山铭。 
<br>走马还相寻，西楼下夕阴。结交期一剑，留意赠千金。高阁歌声远，重关柳色深。夜间须尽醉，莫负百年心。
<br>
<br>【同前】张籍 
<br>
<br>
<br>少年从出猎长杨，禁中新拜羽林郎。独到辇前射双虎，君王手赐黄金铛。日日斗鸡都市里，赢得宝刀重刻字。百里报仇夜出城，平明还在倡楼醉。遥闻虏到平陵下，不待诏书行上马。斩得名王献桂宫，封侯起第一日中。不为六郡良家子，百战始取边城功。
<br>
<br>【同前三首】李嶷 
<br>
<br>
<br>十八羽林郎，戎衣事汉王。臂鹰金殿侧，挟弹玉舆旁。驰道春风起，陪游出建章。侍猎长杨下，承恩更射飞。尘生马影灭，箭落雁行稀。薄暮归随仗，联翩入琐闱。玉剑膝边横，金杯马上倾。朝游茂陵道，暮宿凤凰城。豪吏多猜忌，无劳问姓名。
<br>
<br>【同前】刘长卿 
<br>
<br>
<br>射飞夸侍猎，行乐爱联镳。荐枕青娥艳，鸣鞭白马骄。曲房珠翠合，深巷管弦调。日晚春风里，衣香满路飘。
<br>
<br>【同前四首】令狐楚 
<br>
<br>
<br>少小边州惯放狂，驏骑蕃马射黄羊。如今年事无筋力，犹倚营门数雁行。 
<br>家本清河住五城，须凭弓箭得功名。等闲飞鞚秋原上，独向寒云试射声。弓背霞明剑照霜，秋风走马出咸阳。未收天子河湟地，不拟回头望故乡。霜满中庭月过楼，金樽玉柱对清秋。当年称意须为乐，不到天明未肯休。
<br>
<br>【同前二首】杜牧 
<br>
<br>
<br>官为骏马监，职帅羽林兒。两绶藏不见，落花何处期。猎敲白玉钅登，怒袖紫金锤。田、窦长留醉，苏、辛曲护歧。豪持出塞节，笑别远山眉。捷报云台贺，公卿拜寿卮。 
<br>连环羁玉声光碎，绿锦蔽泥虬卷高。春风细雨走马去，珠落璀璀白■袍。
<br>
<br>【同前三首】杜甫 
<br>
<br>
<br>莫笑田家老瓦盆，自从盛酒长兒孙。倾银注瓦惊人眼，共醉终同卧竹根。 
<br>巢燕养雏浑去尽，红花结子已无多。黄衫年少来宜数，不见堂前东逝波。 
<br>马上谁家白面郎，临阶下马坐人床。不通姓字粗豪甚，指点银瓶索酒尝。
<br>
<br>【同前】张祜 
<br>
<br>
<br>少年足风情，垂鞭卖眼行。带金师子小，裘锦骐驎狞。选匠装金钅登，推钱买钿筝。李陵虽效死，时论得虚名。
<br>
<br>【同前】韩翃 
<br>
<br>
<br>千点斓斒喷玉骢，青丝结尾绣缠鬃。鸣鞭晚出章台路，叶叶春依杨柳风。
<br>
<br>【同前】施肩吾 
<br>
<br>
<br>醉骑白马走空衢，恶少皆称电不如。五凤街头闲勒辔，半垂衫袖揖金吾。
<br>
<br>【同前三首】僧贯休 
<br>
<br>
<br>锦衣鲜华手擎鹘，闲行气貌多轻忽。稼穑艰难总不知，五帝三皇是何物。 
<br>自拳五色球，迸入他人宅。却捉苍头奴，玉鞭打一百。 
<br>面白如削玉，猖狂曲江曲。马上黄金鞍，适来新赌得。
<br>
<br>【同前】韦庄 
<br>
<br>
<br>五陵豪客多，买酒黄金贱。醉下酒家楼，美人双翠幰。挥剑邯郸市，走马梁王苑。乐事殊未央，年华已云晚。
<br>
<br>【汉宫少年行】李益 
<br>
<br>
<br>君不见上宫警夜营八屯，冬冬街鼓朝硃轩。玉阶霜仗拥未合，少年排入铜龙门。暗闻弦管九天上，宫漏沉沉清吹繁。才明走马绝驰道，呼鹰挟弹通缭垣。玉笼金锁养黄口，探雏取卵伴王孙。分曹六博快一掷，迎欢先意笑语喧。巧为柔媚学优孟，儒衣嬉戏冠沐猿。晚来香街经柳市，行过倡市宿桃根。相逢杯酒一言失，回硃点白闻至尊。金、张、许、史伺颜色，王侯将相莫敢论。岂知人事无定势，朝欢暮戚如掌翻。椒房宠移子爱夺，一夕秋风生戾园。徒用黄金将买赋，宁知白玉暗成痕。持杯收水水已覆，徙薪避火火更燔。欲求四老张丞相，南山如天不可上。
<br>
<br>【长乐少年行】崔国辅 
<br>
<br>
<br>遗却珊瑚鞭，白马骄不行。章台折杨柳，春草路旁情。
<br>
<br>【长安少年行】梁·何逊 
<br>
<br>
<br>长安美少年，羽骑暮连翩。玉羁玛瑙勒，金络珊瑚鞭。阵云横塞起，赤日下城圆。追兵待都护，烽火望祁连。虎落夜方寝，鱼丽晓复前。平生不可定，空信苍浪天。
<br>
<br>【同前】陈·沈烱 
<br>
<br>
<br>长安好少年，骢马铁连钱，陈王装脑勒，晋后铸金鞭。步摇如飞燕，宝剑似舒莲。去来新市侧，遨游大道边。道边一老翁，颜鬓如衰蓬。自言居汉世，少小见豪雄。五侯俱拜爵，七贵各论功。建章通北阙，复道度南宫。太后居长乐，天子出回中。玉辇迎飞燕，金山赏邓通。一朝复一日，忽见朝市空。扶桑无复海，昆山倒向东。少年何假问，颓龄值福终。子孙冥灭尽，乡闾复不同。泪尽眼方暗，髀伤耳自聋。杖策寻遗老，歌啸咏悲翁。遭随各有遇，非敢访童蒙。
<br>
<br>【同前十首】唐·李廓 
<br>
<br>
<br>金紫少年郎，绕街鞍马光。身从左中尉，官属右春坊。铲戴扬州帽，重薰异国香。垂鞭踏青草，来去杏园芳。 
<br>追逐轻薄伴，闲游不著绯。长拢出猎马，数换打球衣。晓日寻花去，春风带酒归。青楼无昼夜，歌舞歇时稀。 
<br>日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。 
<br>好胜耽长行，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春愁。 
<br>遨游携艳妓，装束似男兒。杯酒逢花住，笙歌簇马吹。莺声催曲急，春色讶归迟。不以闻街鼓，华筵待月移。 
<br>赏春唯逐胜，大宅可曾归。不乐还逃席，多狂惯衤义衣。歌人踏月起，语燕卷帘飞。好妇唯相妒，倡楼不醉稀。 
<br>戟门连日闭，苦饮惜残春。开锁通新客，教姬屈醉人。请歌牵白马，自舞踏红茵。时辈皆相许，平生不负身。 
<br>新年高殿上，始见有光辉。玉雁排方带，金鹅立仗衣。酒深和碗赐，马疾打珂飞。朝下人争看，香街意气归。 
<br>游市慵骑马，随姬入坐车。楼边听歌吹，帘外市钗花。乐眼从人■，归心畏日斜。苍头来去报，饮伴到倡家。 
<br>小妇教鹦鹉，头边唤醉醒。犬娇眠玉簟，鹰掣撼金铃。碧地攒花障，红泥待客亭。虽然长按曲，不饮不曾听。
<br>
<br>【同前】僧皎然 
<br>
<br>
<br>翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。
<br>
<br>【渭城少年行】崔颢 
<br>
<br>
<br>洛阳二月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，葡萄馆里花正开。念此使人归更早，三月便达长安道。长安道上春可怜，摇风荡日曲河边。万户楼台临渭水，五陵花柳满秦川。秦川寒食盛繁华，游子春来喜见花。斗鸡下杜尘初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉台清酒就君家。小妇春来不解羞，娇歌一曲杨柳花。
<br>
<br>【邯郸少年行】高適 
<br>
<br>
<br>邯郸城南游侠子，自矜生长邯郸里。千场纵博家仍富，几度报仇身不死。宅中歌笑日纷纷，门外车马如云屯，未知肝胆向谁是，今人却忆平原君。君不见今人交态薄，黄金用尽还疏索。以兹感激辞旧游，更於时事无所求。且与少年饮美酒，往来射猎西山头。
<br>
<br>【同前】郑锡 
<br>
<br>
<br>霞鞍金口骝，豹袖紫貂裘。家住丛台下，门前漳水流。唤人呈楚舞，借客试吴钩。见说秦兵至，甘心赴国仇。
<br>
<br>
<br>
<br>卷六十七 杂曲歌辞七
<br>
<br>【轻薄篇】晋·张华 
<br>
<br>
<br>《乐府解题》曰：“《轻薄篇》，言乘肥马、衣轻裘，驰逐经过为乐，与《少年行》同意。何逊云‘城东美少年’，张正见云‘洛阳美少年’是也。” 
<br>末世多轻薄，骄或好浮华。志意能放逸，资财亦丰奢。被服极纤丽，肴膳尽柔嘉。僮仆馀粱肉，婢妾蹈绫罗。斗轩树羽盖，乘马鸣玉珂。横簪刻玳瑁，长鞭错象牙。足下金鑮履，手中双莫耶。宾从焕络绎，侍御何芳葩。朝与金、张期，暮宿许、史家。甲第面长街，硃门赫嵯峨。苍梧竹叶清，宜城九醖醝。浮醪随觞转，素蚁自跳波。美女兴齐、赵，妍唱出西巴。一顾倾城国，千金不足多。北里献奇舞，大陵奏名歌。新声逾《激楚》，妙妓绝《阳阿》。玄鹤降浮云，鲟鱼跃中河。墨翟且停车，展季犹咨嗟。淳于前行酒，雍门坐相和。孟公结重关，宾客不得蹉。三雅来何迟，耳热眼中花。盘案互交错，坐席咸喧哗。簪珥或堕落，冠冕皆倾邪。酣饮终日夜，明灯继朝霞。绝缨尚不尤，安能复顾他。留连弥信宿，此欢难可过。人生若浮寄，年时忽磋跎。促促朝露期，荣乐遽几何。念此肠中悲，涕下自滂沱。但畏执法吏，礼防且切磋。
<br>
<br>【同前】梁·何逊 
<br>
<br>
<br>城东美少年，重身轻万忆。柘弹随珠丸，白马黄金饰。长安九逵上，青槐廕道植。毂击晨已喧，肩排暝不息。走狗通西望，牵牛向南直。相期百戏傍，去来三市侧。象床沓绣被，玉盘传绮食。大姊掩扇歌，小妹开帘织。相看独隐笑，见人还敛色。黄鹤悲故群，山枝咏新识。乌飞过客尽，雀聚行龙匿。酌羽方厌厌，此时欢未极。
<br>
<br>【同前】陈·张正见 
<br>
<br>
<br>洛阳美年少，朝日正开霞。细蹀连钱马，傍趋苜蓿花。扬鞭还却望，春色满东家。井桃映水落，门柳杂风斜。绵蛮弄青绮，蛱蝶绕承华。欲往飞廉馆，遥驻季伦车。石榴传玛瑙，兰肴奠象牙。聊持自娱乐，未是斗豪奢。莫嫌龙驭晚，扶桑复浴鸦。
<br>
<br>【同前】唐·李益 
<br>
<br>
<br>豪不必驰千骑，雄不在垂双鞬。天生俊气自相逐，出与雕鹗同飞翻。朝行九衢不得意，下鞭走马城西原。忽闻燕雁一声去，回鞭挟弹平陵园。归来青楼曲未半，美人玉色当金樽。淮阴少年不相下，酒酣半笑倚市门。安知我有不平色，白日欲顾红尘昏。死生容易如反掌，得意失意由一言。少年但饮莫相问，此中报仇亦报恩。
<br>
<br>【同前二首】僧贯休 
<br>
<br>
<br>绣林锦野，春态相压。谁家少年，马蹄蹋蹋。斗鸡走狗夜不归，一掷赌却如花妾。唯云不颠不狂，其名不彰。悲夫！ 
<br>木落萧萧，蛩鸣唧唧。不觉硃蔫脸红，霜劫鬓漆。世途多事，泣向秋日。方吟少壮不努力，老大徒伤悲。如何？
<br>
<br>【轻薄行】僧齐己 
<br>
<br>
<br>玉鞭金钅登骅骝蹄，横眉吐气如虹霓。五陵春暖芳草齐，笙歌到处花成泥。日沉月上且斗鸡，醉来莫问天高低。伯阳道德何涕唾，仲尼礼乐徒卑栖。
<br>
<br>【灞上轻薄行】唐·孟郊 
<br>
<br>
<br>长安无缓步，况值天景暮。相逢灞浐间，亲戚不相顾。自叹方拙身，忽随轻薄伦。常恐失所避，化为车辙尘。此中生白发，疾走亦未歇。
<br>
<br>【游侠篇】晋·张华 
<br>
<br>
<br>《汉书·游侠传》曰：“战国时，列国公子，魏有信陵，赵有平原，齐有孟尝，楚有春申，皆藉王公之势，竞为游侠，以取重诸侯，显名天下。故后世称游侠者，以四豪为首焉。汉兴，有鲁人硃家及剧孟、郭解之徒，驰骛於闾里，皆以侠闻。其后长安炽盛，街闾各有豪侠。时萭章在城西柳市，号曰城西萭章。酒市有赵君都、贾子光，皆长安名豪，报仇怨、养刺客者也。”《魏志》曰：“杨阿若后名丰，字伯阳，少游侠，常以报仇解怨为事。故时人为之号曰：‘东市相斫杨阿若，西市相斫杨阿若。’后世遂有《游侠曲》。”魏陈琳、晋张华，又有《博陵王宫侠曲》。 
<br>翩翩四公子，浊世称贤明。龙虎方交争，七国并抗衡。食客三千馀，门下多豪英。游说朝夕至，辩士自从横。孟尝东出关，济身由鸡鸣。信陵西反魏，秦人不窥兵。赵胜南诅楚，乃与毛遂行。黄歇北适秦，太子还入荆。美哉游侠士，何以尚四卿。我则异於是，好古师老、彭。
<br>
<br>【同前】北周·王褒 
<br>
<br>
<br>京洛出名讴，豪侠竞交游。河南朝四姓，关西谒五侯。斗鸡横大道，走马出长楸。桑阴徒将夕，槐路转淹留。
<br>
<br>【同前】隋·陈良 
<br>
<br>
<br>洛阳丽春色，游侠骋轻肥。水逐车轮转，尘随马足飞。云影遥临盖，花气近熏衣。东郊斗鸡罢，南皮射雉归。日暮河桥上，扬鞭惜晚晖。
<br>
<br>【同前】唐·崔颢 
<br>
<br>
<br>少年负胆气，好勇复知机。仗剑出门去，孤城逢合围。杀人辽水上，走马渔阳归。错落金锁甲，蒙茸貂鼠衣。还家行且猎。弓矢速如飞。地迥鹰犬疾，草深狐兔肥。腰间悬两绶，转眄生光辉。顾谓今日战，何如随建威。
<br>
<br>【游侠行】唐·孟郊 
<br>
<br>
<br>壮士性刚决，火中见石裂。杀人不回头，轻生如暂别。岂知眼有泪，肯白头上发。平生无恩酬，剑闲一百月。
<br>
<br>【侠客篇】梁·王筠 
<br>
<br>
<br>侠客趋名利，剑气坐相矜。黄金涂鞘尾，白玉饰钩膺。晨驰逸广陌，日暮返平陵。举鞭向赵、李，与君方代兴。
<br>
<br>【侠客行】唐·李白 
<br>
<br>
<br>赵客缦胡缨，吴钩霜雪明。银鞍照白马，飒沓如流星。十步杀一人，千里不留行。事了拂衣去，深藏身与名。闲过信陵饮，脱剑膝前横。将炙啖硃亥，持觞劝侯嬴。三杯吐然诺，五岳倒为轻。眼花耳热后，意气素霓生。救赵挥金槌，邯郸先震惊。千秋二壮士，烜赫大梁城。纵死侠骨香，不惭世上英。谁能书阁下，白首《太玄经》。
<br>
<br>【同前】元稹 
<br>
<br>
<br>侠客不怕死，怕在事不成。事成不肯藏姓名，我非窃贼谁夜行。白日堂堂杀袁盎，九衢草草人面青。此客此心师海鲸，海鲸露背横沧溟，海波分作两处生。海鲸分海减海力，侠客有谋人莫测，三尺铁蛇延二国。
<br>
<br>【同前】温庭筠 
<br>
<br>
<br>欲出鸿都门，阴云蔽城阙。宝剑黯如水，微红湿馀血。白马夜频嘶，三更灞陵雪。
<br>
<br>【博陵王宫侠曲二首】晋·张华 
<br>
<br>
<br>侠客乐幽险，筑室穷山阴。獠猎野兽稀，施网川无禽。岁暮饥寒至，慷慨顿足吟。穷令壮士激，安能怀苦心。干将坐自□，繁弱控馀音。耕佃穷渊陂，种粟著剑钅覃。收秋狭路间，一击重千金。栖迟熊罴穴，容与虎豹林。身在法令外，纵逸常不禁。 
<br>雄兒任气侠，声盖少年场。借友行报怨，杀人租市旁。吴刀鸣手中，利剑严秋霜。腰间叉素戟，手持白头镶。腾超如激电，回旋如流光。奋击当手决，交尸自从横。宁为觞鬼雄，义不入圜墙。生从命子游，死闻侠骨香。身没心不惩，勇气加四方。
<br>
<br>【游猎篇】张华 
<br>
<br>
<br>《乐府解题》曰：“梁刘孝威《游猎篇》云：‘之罘讲射所，上林娱猎场。’备言游行射猎之事；亦谓之《行行游且猎篇》。” 
<br>岁暮凝霜结，坚冰沍幽泉。厉风荡原隰，浮云蔽昊天。玄云晻■合，素雪纷连翩。鹰隼始击鸷，虞人献时鲜。严驾鸣俦侣，揽辔过中田。戎车方四牡，文轩驭紫燕。舆徒既整饬，容服丽且妍。武骑列重围，前驱抗修旃。倏忽似回飙，络绎若浮烟。鼓噪山渊动，冲尘云雾 连。轻纟曾拂素霓，纤网廕长川。游鱼未暇窜，归雁不得旋。由基控繁弱，公差操黄间。机发应弦倒，一纵连双肩。僵禽正狼籍，落羽何翩翻。积获被山阜，流血丹中原。驰骋未及倦，曜灵俄移晷。结罝弥薮泽，嚣声振四鄙。鸟惊触白刃，兽骇挂流矢。仰手接游鸿，举足蹴犀兕。如黄批狡兔，青骹撮飞雉。鹄鹭不尽收，凫鹥安足视。日冥徒御劳，赏勤课能否。野飨会众宾，玄酒甘且旨。燔炙播遗芳，金觞浮素蚁。珍羞坠归云，纤肴出渌水。四气运不停，年时何亹亹。人生忽如寄，居世遽能几。至人同祸福，达士等生死。荣辱浑一门，安知恶与美。游放使心狂，覆车难再履。伯阳为我诫，检迹投清轨。
<br>
<br>【行行游且猎篇】梁·刘孝威 
<br>
<br>
<br>之罘讲射所，上林娱猎场。选徒骄楚客，诏狩夸胡王。罕车已戒道，风乌复启行。佽飞具罾缴，材官命蹶张。高罝掩月兔，劲矢射天狼。蹠地不遑免，排虚岂及翔。日暮钩陈转，风清铙吹扬。归来宴平乐，宁肯滞禽荒。
<br>
<br>【同前】唐·李白 
<br>
<br>
<br>边城兒，生年不读一字书。但知游猎夸轻趫，胡马秋肥宜白草。骑来蹑影何矜骄，金鞭拂云挥鸣鞘。半酣呼鹰出远郊。弓弯满月不虚发，双鸧迸落连飞。海边观者皆辟易，猛气英风振沙碛。儒生不及游侠人，白首下帷复何益。
<br>
<br>【游子吟】孟郊 
<br>
<br>
<br>汉苏武诗曰：“幸有弦歌曲，可以喻中怀。请为游子吟，泠泠一何悲。”又有《游子移》，亦类此也。 
<br>慈母手中线，游子身上衣。临行密密缝，意恐迟迟归。谁言寸草心，报得三春晖。
<br>
<br>【同前】顾况 
<br>
<br>
<br>故枥思疲马，故巢思迷禽。浮云蔽我乡，踯躅游子吟。游子悲久滞，浮云郁东岑。客堂无丝桐，落叶如秋霖。艰哉远游子，所以悲滞淫。一为浮云词，愤塞谁能禁。驰晖百年内，唯愿展所钦。胡为不归欤，坐使年病侵。未老霜绕鬓，非狂火烧心。太行何艰哉，北斗不可斟。夜晴星河出，耿耿辰与参。佳人夐青天，尺素重於金。泬寥群动异，眇默诸境森。苔衣上闲阶，蜻蛚催寒砧。立身计几误，道险无容针。三年不还家，万里遗锦衾。梦魂无重阻，离忧因古今。胡为不归欤，孤负丘中琴。腰下是何物，牵缠旷登寻。朝与名山期，夕宿楚水阴。楚水殊演漾，名山杳岖钦。客从洞庭来，婉娈潇湘深。橘柚在南国，鸿雁遗秋音。下有碧草洲，上有青橘林。引烛窥洞穴，凌波睥天琛，蒲荷影参差，凫鹤雏淋涔。浩歌惜芳杜，散发轻华簪。胡为不归欤，泪下沾衣襟。鸢飞唳霄汉，蝼蚁制鱣鲟。赫赫大圣朝，日月光照临。圣主虽启迪，奇人分堙沈。层城发云韶，玉府锵球琳。鹿鸣志丰草，况复虞人箴。
<br>
<br>【同前】李益 
<br>
<br>
<br>女羞夫婿荡，客耻主人贱。遭遇同众流，低回愧相见。君非青铜镜，何事空照面。莫以衣上尘，不谓心如练。人生当荣盛，待士勿言倦。君看白日驰，何异弦上箭。
<br>
<br>【游子移】宋·刘义恭 
<br>
<br>
<br>三河游荡子，丽颜迈荆宝。携持玉柱筝，怀挟忘忧草。绸缪甘泉中，驰逐邯郸道。春服候时制，秋纨迎凉造。珍魄晖素腕，玉迹满襟抱。常叹乐日晏，恆悲欢不早。挥吹传旧美，趋谣尽新好。仲尼为辍餐，秦王足倾倒。
<br>
<br>【壮士篇】晋·张华 
<br>
<br>
<br>燕荆轲歌曰：“风萧萧兮易水寒，壮士一去兮不复还。”《壮士篇》盖出於此。 
<br>天地相震荡，回薄不知穷。人物禀常格，有始必有终。年时俯仰过，功名宜速崇。壮士怀愤激，安能守虚冲，乘我大宛马，抚我繁弱弓。长剑横九野，高冠拂玄穹。慷慨成素霓，啸吒起清风。震响骇八荒，奋威曜四戎。濯鳞沧海畔，驰骋大漠中。独步圣明世，四海称英雄。
<br>
<br>【壮士吟】唐·贾岛 
<br>
<br>
<br>壮士不曾悲，悲即无回期。如何易水上，未歌先泪垂。
<br>
<br>【壮士行】唐·刘禹锡 
<br>
<br>
<br>阴风振寒郊，猛虎正咆哮。徐行出烧地，连吼入黄茆。壮士走马去，钅登前弯玉弰。叱之使人立，一发如铍交。悍睛忽星坠，飞血溅林梢。彪炳为我席，膻腥充我庖。里中欣害除，贺酒纷号呶。明日长桥上，倾城看斩蛟。
<br>
<br>【同前】鲍溶 
<br>
<br>
<br>西方太白高，壮士羞病死。心知报恩处，对酒歌易水。砂鸿嗥天末，横剑别妻子。苏武执节归，班超束书起。山河不足重，重在遇知己。
<br>
<br>【同前】施肩吾 
<br>
<br>
<br>一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
<br>
<br>
<br>
<br>卷六十八 杂曲歌辞八
<br>
<br>【浩歌】唐·李贺 
<br>
<br>
<br>《楚辞》屈原《九歌》曰：“望美人兮不来，临风怳而浩歌。”浩，大也。 
<br>南风吹山作平地，帝遣天吴移海水。王母桃花千遍红，彭祖巫咸几回死。青毛骢马参差钱，娇春杨柳含细烟。筝人劝我金屈卮，神血未凝身问谁。不须浪饮丁督护，世上英雄本无主。买丝绣作平原君，有酒唯浇赵州土。漏催水咽玉蟾蜍，卫娘发薄不胜梳。看见秋眉换深绿，二十男兒那刺促。
<br>
<br>【浩歌行】白居易 
<br>
<br>
<br>天长地久无终毕，昨夜今朝又明日。鬓发苍浪牙齿疏，不觉身年四十七。前去五十有几年，把镜照面心茫然。既无长绳系白日，又无大药驻硃颜。硃颜日渐不如故，青史功名在何处。欲留年少待富贵，富贵不来年少去。去复去兮如长河，东流赴海无回波。贤愚贵贱同归尽，北邙冢墓高嵯峨。古来如此非独我，未死有酒且酣歌。颜回短命伯夷饿，我今所得亦已多。功名富贵须待命，命若不来知奈何。
<br>
<br>【归去来引】张炽 
<br>
<br>
<br>《晋书》曰：“陶潜素简贵，不私事上官。义熙初为彭泽令。郡遣督邮至县，吏曰：‘应束带见之。’潜叹曰：‘吾不能为五斗米折腰，拳拳事乡里小兒。’即日解印绶去。乃赋《归去来》。其辞曰：‘归去来兮，田园将芜胡不归。’言人生几时，不愿富贵，乐天知命，故去之无疑也。” 
<br>归去来，归期不可违。相见故明月，浮云共我归。
<br>
<br>【丽人曲】崔国辅 
<br>
<br>
<br>《乐府广题》曰：“《刘向别录》云：‘昔有丽人善雅歌，后因以名曲。’” 
<br>红颜称绝代，欲并真无侣。独有镜中人，由来自相许。
<br>
<br>【丽人行】杜甫 
<br>
<br>
<br>三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有，翠微バ叶垂鬓脣。背后何所见，珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀箸厌饫久未下，鸾刀缕切空纷纶。黄门飞鞚不动尘，御厨丝络送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白蘋，青鸟飞去衔红巾。灸手可热势绝伦，慎莫近前丞相嗔。
<br>
<br>【望城行】齐·王融 
<br>
<br>
<br>金城十二重，云气出表里。万户如不殊，千门反相似。车马若飞龙，长衢无极已。箫鼓相逢迎，信哉佳城市。
<br>
<br>【东飞伯劳歌】古辞 
<br>
<br>
<br>东飞伯劳西飞燕，黄姑织女时相见。谁家女兒对门居，开颜发艳照里闾。南窗北〈片庸〉桂月光，罗帷绮帐脂粉香。女兒年几十五六，窈窕无双颜如玉。三春已暮花从风，空留可怜谁与同。
<br>
<br>【同前二首】梁·简文帝 
<br>
<br>
<br>翻阶蛱蝶恋花情，容华飞燕相逢迎。谁家总角歧路阴，裁红点翠愁人心。天窗绮井暖徘徊，珠帘玉箧明镜台。可怜年几十三四，工歌巧舞入人意。白日西落杨柳垂，含情弄态两相知。 
<br>西飞迷雀东羁雉，倡楼秦女乍相随。谁家妖丽邻中止，轻妆薄粉光闾里。网户珠缀曲琼钩，芳茵翠被香气流。少年年几方三六，含娇聚态倾人目。馀香落蕊坐相催，可怜绝世谁为媒。
<br>
<br>【同前】刘孝威 
<br>
<br>
<br>双栖翡翠两鸳鸯，巫云洛月户相望。谁家妖冶折花枝，衫长钏动任风吹。金铺玉锁琉璃扉，花钿宝镜织成衣。美人年几可十馀，含羞骋笑敛风裾。珠丸出弹不可追，空留可怜持与谁。
<br>
<br>【同前】陈·后主 
<br>
<br>
<br>池侧鸳鸯春日莺，绿珠绛树相逢迎。谁家佳丽过淇上，翠钗绮袖波中漾。雕轩绣户花恆发，珠帘玉砌移明月。年时二七犹未笄，转顾流眄鬟鬓低。风飞蕊落将何故，可惜可怜空掷度。
<br>
<br>【同前】陆瑜 
<br>
<br>
<br>西王青鸟秦女鸾，姮娥婺女惯相看。谁家玉颜窥上路，粉色衣香杂风度。九重楼槛芙蓉华，四邻照镜菱茭花。新妆年几才三五，隐幔藏羞临网户。然香气歇不飞烟，空留可怜年一年。
<br>
<br>【同前】江总 
<br>
<br>
<br>南飞乌鹊北飞鸿，弄玉兰香时会同。谁家可怜出窗〈片庸〉，春心百媚胜杨柳。银床金屋挂流苏，宝镜玉钗横珊瑚。年时二八新红脸，宜笑宜歌羞更敛。风花一去杳不归，只为无双惜舞衣。
<br>
<br>【同前】隋·辛德源 
<br>
<br>
<br>合欢芳树连理枝，荆王神女乍相随。谁家妖艳荡轻舟，含娇转眄骋风流。犀枻兰桡翠羽盖，云罗雾縠莲花带。女兒年几十六七，玉面新妆映朝日。落花从风俄度春，空留可怜何处新。
<br>
<br>【同前】唐·张柬之 
<br>
<br>
<br>青田白鹤丹山凤，婺女姮娥两相送。谁家绝世绮帐前，艳粉芳脂映宝钿。窈窕玉堂褰翠幕，参差绣户悬珠箔。绝世三五爱红妆，冶袖长裾兰麝香。春去花枝俄易改，可叹年光不相待。
<br>
<br>【同前】李峤 
<br>
<br>
<br>传书青鸟迎箫凤，巫岭荆台数通梦。谁家窈窕住园楼，五马千金照陌头。罗裙玉珮当轩出，点翠施红竞春日。佳人二八盛舞歌，羞将百万呈双蛾。庭前芳树朝夕改，空驻妍华欲谁待。
<br>
<br>【同前】李暇 
<br>
<br>
<br>秦王龙剑燕后琴，珊瑚宝匣镂双心。谁家女兒抱香枕，开衾灭烛愿侍寝。琼窗半上金缕幬，轻罗隐面不障羞。青绮帏中坐相忆，红罗镜里见愁色。檐花照月莺对栖，空将可怜暗中啼。
<br>
<br>【鸣雁行】宋·鲍照 
<br>
<br>
<br>卫《匏有苦叶》诗曰：“雝雝鸣雁，旭日始旦。”郑康成云：“雁者随阳而处，似妇人从夫，故昏礼用焉。雝雝，声和也。”《鸣雁行》盖出於此。雝雝鸣雁鸣正旦，齐行命侣入云汉。中夜相失群离乱，留连徘徊不忍散。憔悴容仪君不知，辛苦霜雪亦何为。
<br>
<br>【同前】隋·李元操 
<br>
<br>
<br>听琴旋蔡子，张罗避翟公。夕宿寒林上，朝飞空井中。既并玄云曲，复变海鱼风。一报黄苑惠，还游万岁宫。
<br>
<br>【同前】唐·李白 
<br>
<br>
<br>胡雁鸣，辞燕山，昨发委羽朝度关。一一衔芦枝，南飞散落天地间，连行接翼往复还。客居烟波寄湘吴，凌霜触雪毛体枯，畏逢矰缴惊相呼。闻玄虚坠良可吁，君更弹射何为乎？
<br>
<br>【同前】韩愈 
<br>
<br>
<br>嗷嗷鸣雁鸣且飞，穷秋南去春北归。去寒就暖识所处，天长地阔栖息稀。风霜酸苦稻粱微，羽毛摧落身不肥。徘徊反顾群侣违，哀鸣欲下洲渚非。江南水阔朝云多，草长沙软无网罗。闲飞静集鸣相和，违忧怀息性匪他，凌风一举君谓何。
<br>
<br>【同前】鲍溶 
<br>
<br>
<br>七月朔方雁心苦，联影翻空落南土。八月江南阴复晴，浮云绕天难夜行。羽翼劳痛心虚惊，一声相呼百处鸣。楚童夜宿烟波侧，沙上布罗连草色。月暗风悲欲下天，不知何处容栖息。楚童胡为伤我神，尔不曾任远行人。江南羽族本不少，宁得网罗此客鸟。
<br>
<br>【同前】陆龟蒙 
<br>
<br>
<br>朔风动地来，吹起沙上声。闺中有边思，玉箸此时横。莫怕兒女恨，主人烹不鸣。
<br>
<br>【晨风行】梁·王循 
<br>
<br>
<br>《晨风》，本秦诗也。《晨风》诗曰：“鴥彼晨风，郁彼北林。”传曰：“鴥，疾飞貌。晨风，鹯也。言穆公招贤人，贤人往之，疾如晨风之入北林也。”又曰：“如何如何，忘我实多。”“盖刺康公忘穆公之业，而弃其贤臣焉。”《益部耆旧传》曰：“后汉杨终，徙於北地望松县，而母於蜀物故。终自伤被罪充边，乃作《晨风》之诗以舒其愤也。”若王循“雾开九曲渎”，沈氏“理楫令舟人”，但歌晨朝之风尔。雾开九曲渎，风起千金堤。岸回分野径，林际成牛蹊。凫随落潮去，日傍绮霞低。望日轻舟隐，瑟瑟远蹇凄。还眺小平急，宴语方难齐。
<br>
<br>【同前】范静妻沈氏 
<br>
<br>
<br>理楫令舟人，停舻息旅薄河津。念君劬劳冒风尘，临路挥袂泪沾巾。飙流劲润逝若飞，山高帆急绝音徽。留子句句独言归，中心茕茕将依谁。风弥叶落永离索，神往形返情错漠。循带易缓愁难却，心之忧矣叵销铄。
<br>
<br>【空城雀】宋·鲍照 
<br>
<br>
<br>《乐府解题》曰：“鲍照《空城雀》云：‘雀乳四鷇，空城之阿。’言轻飞近集，茹腹辛伤，免网罗而已。” 
<br>雀乳四鷇，空城之阿。朝拾野粟，夕饮冰阿。高飞畏鸱鸢，下飞畏网罗。辛伤伊何言，怵迫良已多。诚不及青鸟，远食玉山禾。犹胜吴宫燕，无罪得焚窠。赋命有厚薄，长叹欲如何。
<br>
<br>【同前】后魏·高孝纬 
<br>
<br>
<br>百雉何寥廓，四面风云上。纨素久为尘，池台尚可仰。啾啾雀噪城，郁郁无欢赏。日暮萦心曲，横琴聊自奖。
<br>
<br>【同前】唐·李白 
<br>
<br>
<br>嗷嗷空城雀，身计何戚促。本与鹪鷯群，不随凤皇族。提携四黄口，饮乳未尝足。食君糠秕馀，常恐乌鸢逐。耻涉太行险，羞营覆车粟。天命有定端，守分绝所欲。
<br>
<br>【同前】王建 
<br>
<br>
<br>空城雀，何不飞来人家住？空城无人种禾黍。土间生子草间长，满地蓬蒿幸无主。近村虽有高树枝，雨中无食长苦饥。八月小兒挟弓箭，家家畏我田头飞。但能不出空城里，秋时百草皆有子。黄口黄口莫啾啾，长尔得成无横死。
<br>
<br>【同前】聂夷中 
<br>
<br>
<br>一雀入官仓，所食能损几？所虑往损频，官仓乃害尔。鱼网不在天，鸟网不在水。饮啄要自然，何必空城里。
<br>
<br>【同前】刘驾 
<br>
<br>
<br>饥啄空城土，莫近太仓粟。一粒未充肠，却入公子腹。且吊城上骨，几曾害尔族。不闻庄辛语，今日寒芜绿。
<br>
<br>【沧海雀】梁·张率 
<br>
<br>
<br>大雀与黄口，来自沧海区。清晨啄原粒，日夕依野株。唯忧鸷鸟击，长怀沸鼎虞。况复随时起，翻飞不可初。寄言挟弹子，莫贱随侯珠。
<br>
<br>【雀乳空井中】刘孝威 
<br>
<br>
<br>晋傅玄诗曰：“鹊巢丘城侧，雀乳空井中。居不附龙凤，常畏蛇与虫。依贤义不恐，近暴自当穷。”《雀乳空井中》盖出於此。 
<br>远去条支国，心知汉德优。聊栖丞相府，过令黄霸羞。挟子须闲地，空井共寻求。辘轳丝绠绝，桔槔冬藓周。将怜羽翼长，谁辞各背游。
<br>
<br>
<br>卷六十九 杂曲歌辞九
<br>
<br>【车遥遥】梁·车喿攵 
<br>
<br>
<br>车遥遥兮马洋洋，追思君兮不可忘。君安游兮西入秦，原将微影随君身。君在阴兮影不见，君仰日月妾所愿。
<br>
<br>【同前】唐·孟郊 
<br>
<br>
<br>路喜到江尽，江上又通舟。舟车两无阻，何处不得游。丈夫四方志，女子安可留。郎自别日言，无令生远愁。旅雁忽叫月，断猿寒啼秋。此夕梦君梦，君在百城楼。寄泪无因波，寄恨无因辀。愿为驭者手，与郎回马头。
<br>
<br>【同前】张籍 
<br>
<br>
<br>征人遥遥出古城，双轮齐动驷马鸣。山川无处无归路，念君长作万里行。野田人稀秋草绿，日暮放马车中宿。惊麏游兔在我傍，独唱乡歌对僮仆。君家大宅凤城隅，年年道上随行车。愿为玉銮系华轼，终日有声在君侧。门前旧辙久已平，无由复得君消息。
<br>
<br>【同前】张祜 
<br>
<br>
<br>东方昽昽车轧轧，地色不分新去辙。闺门半掩床半空，斑斑枕花残泪红。君心若车千万转，妾身如辙遗渐远。碧川迢迢山宛宛，马蹄在耳轮在眼。桑间女兒情不浅，莫道野蚕能作茧。
<br>
<br>【同前】胡曾 
<br>
<br>
<br>自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无憀。
<br>
<br>【自君之出矣】宋·孝武帝 
<br>
<br>
<br>汉徐幹有《室思诗》五章，其第三章曰：“自君之出矣，明镜暗不治。思君如流水，无有穷已时。”《自君之出矣》，盖起於此。齐虞羲亦谓之《思君去时行》。 
<br>自君之出矣，金翠暗无精。思君如日月，回还昼夜生。
<br>
<br>【同前】刘义恭 
<br>
<br>
<br>自君之出矣，笥锦废不开。思君如清风，晓夜常徘徊。
<br>
<br>【同前】颜师伯 
<br>
<br>
<br>自君之出矣，芳帷低不举。思君如回雪，流乱无端绪。
<br>
<br>【同前】鲍令晖 
<br>
<br>
<br>自君之出矣，临轩不解颜。砧杵夜不发，高门昼恆关。帷中流熠耀，庭前华紫兰。物枯识节异，鸿归知客寒。游取暮春尽，馀思待君还。
<br>
<br>【同前二首】 
<br>
<br>
<br>自君之出矣，芳藇绝瑶卮。思君如形影，寝兴未曾离。 
<br>自君之出矣，金炉香不然。思君如明烛，中宵空自煎。
<br>
<br>【同前】虞羲 
<br>
<br>
<br>自君之出矣，杨柳正依依。君去无消息，唯见黄鹤飞。关山多险阻，士马少光辉。流年无止极，君去何时归。
<br>
<br>【同前】梁·范云 
<br>
<br>
<br>自君之出矣，罗帐咽秋风。思君如蔓草，连延不可穷。
<br>
<br>【同前六首】陈·后主 
<br>
<br>
<br>自君之出矣，霜晖当夜明。思君若风影，来去不曾停。 
<br>自君之出矣，房空帷帐轻。思君如昼烛，怀心不见明。 
<br>自君之出矣，不分道无情。思君若寒草，零落故心生。 
<br>自君之出矣，尘网暗罗帷。思君如落日，无有暂还时。 
<br>自君之出矣，绿草遍阶生。思君如夜烛，垂泪著鸡鸣。 
<br>自君之出矣，愁颜难复睹。思君如檗条，夜夜只交苦。
<br>
<br>【同前】贾冯吉 
<br>
<br>
<br>自君之出矣，红颜转憔悴。思君如明烛，煎心且衔泪。
<br>
<br>【同前】隋·陈叔达 
<br>
<br>
<br>自君之出矣，明镜罢红妆。思君如夜烛，煎泪几千行。
<br>
<br>【同前】唐·李康成 
<br>
<br>
<br>自君之出矣，梁尘静不飞。思君如满月，夜夜减容晖。
<br>
<br>【同前】辛弘智 
<br>
<br>
<br>自君之出矣，弦吹绝无声。思君如百草，撩乱逐春生。
<br>
<br>【同前】卢仝 
<br>
<br>
<br>自君之出矣，壁上蜘蛛织。近取见妾心，夜夜无休息。妾有双玉环，寄君表相忆。环是妾之心，玉是君之德。驰情增悴容，蓄思损精力。玉簟寒凄凄，延想心恻恻。风含霜月明，水泛碧天色。此水有尽时，此情无终极。
<br>
<br>【同前】雍裕之 
<br>
<br>
<br>自君之出矣，宝镜为谁明。思君如陇水，长闻鸣咽声。
<br>
<br>【同前】张祜 
<br>
<br>
<br>自君之出矣，万物看成古。千寻葶苈枝，争奈长长苦。
<br>
<br>【长相思】宋·吴迈远 
<br>
<br>
<br>古诗曰：“客从远方来，遗我一书札。上言长相思，下言久离别。”李陵诗曰：“行人难久留，各言长相思。”苏武诗曰：“生当复来归，死当长相思。”长者久远之辞，言行人久戍，寄书以遗所思也。古诗又曰：“客从远方来，遗我一端绮。文彩双鸳鸯，裁为合欢被。著以长相思，缘以结不解。”谓被中著绵以致相思绵绵之意，故曰长相思也。又有《千里思》，与此相类。晨有行路客，依依造门端。人马风尘色，知从河塞还。时我有同栖，结宦游邯郸。将不异客子，分饥复共寒。烦君尺帛书，寸心从此殚。遣妾长憔悴，岂复歌笑颜。檐隐千霜树，庭枯十载兰。经春不举袖，秋落宁复看。一见愿道意，君门已九关。虞卿弃相印，担簦为同欢。闺阴欲早霜，何事空盘桓。
<br>
<br>【长相思】梁·昭明太子 
<br>
<br>
<br>相思无终极，长夜起叹息。徒见貌婵娟，宁知心有忆。寸心无以因，原附归飞翼。
<br>
<br>【同前二首】张率 
<br>
<br>
<br>长相思，久离别，美人之远如雨绝。独延伫，心中结。望云云去远，望鸟鸟飞灭。空望终若斯，珠泪不能雪。 
<br>长相思，久别离。所思何在苦天垂，郁陶相望不得知。玉阶月夕映罗帷，罗帷风夜吹。长思不能寝，坐望天河移。
<br>
<br>【同前二首】陈·后主 
<br>
<br>
<br>长相思，久相忆，关山征戍何时极。望风云，绝音息，上林书不归，回文徒自织。羞将别后面，还似初相识。 
<br>长相思，怨成悲。蝶萦草，树连丝。庭花飘散飞入帷。帷中看只影，对镜敛双眉。两见同见月，两别共春时。
<br>
<br>【同前二首】徐陵 
<br>
<br>
<br>长相思，望归难，传闻奉诏戍皋兰。龙城远，雁门寒，愁来瘦转剧，衣带自然宽。念君今不见，谁为抱腰看。 
<br>长相思，好春节，梦里恆啼悲不泄。帐中起，窗前咽。柳絮飞还聚，游丝断复结。欲见洛阳花，如君陇头雪。
<br>
<br>【同前】萧淳 
<br>
<br>
<br>长相思，久离别，新燕参差条可结。壶关远，雁书绝，对云恆忆阵，看花复愁雪。犹有望归心，流黄未剪截。
<br>
<br>【同前】陆琼 
<br>
<br>
<br>长相思，久离别，一罢鸳文绮荐绝。鸿已去，柳堪结，室冷镜疑冰，庭幽花似雪。容貌朝朝改，书字看看灭。
<br>
<br>【同前】王瑳 
<br>
<br>
<br>长相思，久离别，两心同忆不相彻。悲风凄，愁云结。柳叶眉上销，菱花镜中灭。雁封归飞断，鲤素还流绝。
<br>
<br>【同前二首】江总 
<br>
<br>
<br>长相思，久离别，征夫去远芳音灭。湘水深，陇头咽。红罗斗帐里，绿绮清弦绝。逶迤百尺楼，愁思三秋结。 
<br>长相思，久别离，春风送燕入檐窥。暗开脂粉弄花枝，红楼千愁色，玉箸两行垂。心心不相照，望望何由知。
<br>
<br>【同前】 
<br>
<br>
<br>罢秋有馀惨，还春不觉温。讵知玉筵侧，长挂销愁人。
<br>
<br>【同前】唐·郎大家宋氏 
<br>
<br>
<br>长相思，久离别。关山阻，风烟绝。台上镜文销，袖中书字灭。不见君形影，何曾有欢悦。
<br>
<br>【同前】苏颋 
<br>
<br>
<br>君不见天津桥下东流水，东望龙门北朝市。杨柳青青宛地垂，桃红李白花参差。花参差，柳堪结，此时忆君心断绝。
<br>
<br>【同前三首】李白 
<br>
<br>
<br>长相思，在长安。络纬秋啼金井栏，微霜凄凄簟色寒。孤灯不明思欲绝，卷帷望月空长叹。美人如花隔云端，上有青冥之长天，下有绿水之波澜。天长路远魂飞苦，梦魂不到关山难。长相思，摧心肝。 
<br>日色已尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天。昔日横波目，今成流泪泉。不信妾肠断，归来看取明镜前。 
<br>美人在时花满堂，美人去后空馀床。床中绣被卷不寝，至今三载犹闻香。香亦竟不灭，人亦竟不来。相思黄叶落，白露点青苔。
<br>
<br>【同前】张继 
<br>
<br>
<br>辽阳望河县，白首无由见。海上珊瑚枝，年年寄奉燕。
<br>
<br>【同前二首】令狐楚 
<br>
<br>
<br>君行登陇上，妾梦在闺中。玉箸千行落，银床一半空。 
<br>绮席春眠觉，纱窗晓望迷。朦胧残梦里，犹自在辽西。
<br>
<br>【同前】白居易 
<br>
<br>
<br>九月西风兴，月冷霜华凝。思君秋夜长，一夜魂九升。二月东风来，草坼花心开。思君春日迟，一夜肠九回。妾住洛桥北，君住洛桥南。十五即相识，今年二十三。有如女萝草，生在松之侧。蔓短枝苦高，萦回上不得。人言人有愿，愿至天必成。愿作远方兽，步步比肩行。愿作深山木，枝枝连理生。
<br>
<br>【千里思】北魏·祖叔辨 
<br>
<br>
<br>细君辞汉宇，王嫱即虏衢。寂寂人迳阻，迢迢天路殊。忧来似悬旆，泪下若连珠。无因上林雁，但见边城芜。
<br>
<br>【同前】唐·李白 
<br>
<br>
<br>李陵没胡沙，苏武还汉家。迢迢五原关，朔雪乱边花。一去隔绝域，思归但长嗟。鸿雁向西北，飞书报天涯。
<br>
<br>【同前】李端 
<br>
<br>
<br>凉州风月美，遥望居延路。泛泛下天云，青青缘塞树。燕山苏武上，海岛田横住。更是草生时，行人出门去。
<br>
<br>
<br>卷七十 杂曲歌辞十
<br>
<br>【行路难十首】宋·鲍照 
<br>
<br>
<br>《乐府解题》曰：“《行路难》，备言世路艰难及离别悲伤之意，多以君不见为首。”按《陈武别传》曰：“武常牧羊，诸家牧竖有知歌谣者，武遂学《行路难》。”则所起亦远矣。唐王昌龄又有《变行路难》。 
<br>奉君金卮之美酒，玳瑁玉匣之雕琴，七彩芙蓉之羽帐，九华蒲萄之锦衾。红颜零落岁将暮，寒光宛转时欲沈。愿君裁悲且减思，听我抵节行路吟。不见柏梁铜雀上，宁闻古时清吹音。 
<br>洛阳名工铸为金博山，千斫复万镂，上刻秦女携手仙。承君清夜之欢娱，列置帏里明烛前。外发龙鳞之丹彩，内含兰芬之紫烟。如今君心一朝异，对此长叹终百年。 
<br>璇闺玉墀上椒阁，文窗绣户垂绮幕。中有一人字金兰，被服纤罗蕴芳藿。春燕差池风散梅，开帏对景弄禽爵。含歌揽涕恆抱愁，人生几时得为乐。宁作野中之双凫，不愿云间之别鹤。 
<br>泻水置平地，各自东西南北流。人生亦有命，安能行叹复坐愁。酌酒以自宽，举杯断绝歌路难。心非木石岂无感，吞声踯躅不敢言。 
<br>君不见河边草，冬时枯死春满道。君不见城上日，今暝没山去，明朝复更出。今我何时当得然，一去永灭入黄泉。人生苦多欢乐少，意气敷腴在盛年。且愿得志数相就，床头恆有酤酒钱。功名竹帛非我事，存亡贵贱委皇天。 
<br>对案不能食，拔剑击柱长叹息。丈夫生世能几时，安能叠燮垂羽翼。弃檄罢官去，还家自休息。朝出与亲辞，暮还在亲侧。弄兒床前戏，看妇机中织。自古圣贤尽贫贱，何况我辈孤且直。 
<br>愁思忽而至，跨马出北门。举头四顾望，但见松柏园，荆棘郁蹲蹲。中有一鸟名杜鹃，言是古时蜀帝魂。声音哀苦鸣不息，羽毛憔悴似人髡。飞走树间啄虫蚁，岂忆往日天子尊。念此死生变化非常理，中心恻怆不能言。 
<br>中庭五株桃，一株先作花。阳春沃若二三月，从风簸荡落西家。西家思妇见悲惋，零泪沾衣抚心叹，初我送君出户时，何言淹留节回换。床席生尘明镜垢，纤腰瘦削发蓬乱。人生不得恆称意，惆怅徙倚至夜半。 
<br>剉檗染黄丝，黄丝历乱不可治。我昔与君始相值，尔时自谓可君意。结带与我言，死生好恶不相置。今日见我颜色衰，意中索寞与先异。还君金钗玳瑁簪，不忍见之益愁思。 
<br>君不见蕣华不终朝，须臾淹冉零落销。盛年妖艳浮华辈，不久亦当诣冢头。一去无还期，千秋万岁无音词。孤魂茕茕空陇间，独魄徘徊绕坟基。但闻风声野鸟吟，岂忆平生盛年时。为此今人多悲悒，君当纵意自熙怡。 
<br>君不见枯箨走阶庭，何时复青著故茎。君不见亡灵蒙享祀，何时倾杯竭壶罂。君当见此起忧思，宁及得与时人争。生人倏忽如绝电，华年盛德几时见，但今纵意存高尚，旨酒佳肴相胥宴。持此从朝竟夕暮，差得亡忧消愁怖。胡为惆怅不能已，难尽此曲令君忤。 
<br>今年阳初花满林，明年冬末雪盈岑。推移代谢纷交转，我君边戍独稽沈。执袂分别已三载，迩来淹寂无分音。朝悲惨惨遂成滴，暮思绕绕最伤心。膏沐芳馀久不御，蓬首乱鬓不设簪。徒飞轻埃舞空帷，粉筐黛器靡复遗。自生留世苦不幸，心中惕惕恆怀悲。 
<br>春禽喈喈旦暮鸣，最伤君子忧思情。我初辞家从军侨，荣志溢气干云霄。流浪渐冉经三龄，忽有白发素髭生。今暮临水拔已尽，明日对镜复已盈。但恐羁死为鬼客，客思寄灭生空精。每怀旧乡野，念我旧人多悲声。忽见过客问何我，宁知我家在南城。答云我曾居君乡，知君游宦在此城。我行离邑已万里，今方羁役去远征。来时闻君妇，闺中孀居独宿有贞名。亦云朝悲泣闲房，又闻暮思泪沾裳。形容憔悴非昔悦，蓬鬓衰颜不复妆。见此令人有馀悲，当愿君怀不暂忘。 
<br>君不见少壮从军去，白首流离不得还。故乡窅窅日夜隔，音尘断绝阻河关。朔风萧条白云飞，胡笳哀急边气寒。听此愁人兮奈何，登山远望得留颜。将死胡马迹，宁见妻子难。男兒生世轗轲欲何道，绵忧摧抑起长叹。 
<br>君不见柏梁台，今日丘墟生草莱。君不见阿房宫，寒云泽雉栖其中。歌妓舞女今谁在，高坟垒垒满山隅。长袖纷纷徒竞世，非我昔时千金躯。随酒逐乐任意去，莫令含叹下黄垆。 
<br>君不见冰上霜，表里阴且寒。唯蒙朝日照，信得几时安。民生故如此，谁令摧折强相看。年去年来自如削，白发零落不胜冠。 
<br>君不见春鸟初至时，百草含青俱作花。寒风箫索一旦至，竟得几时保光华。日月流迈不相饶，令我愁思怨恨多。 
<br>诸君莫叹贫，富贵不由人。丈夫四十强而仕，余当二十弱冠辰。莫言草木委大雪，会应苏息遇阳春。对酒叙长篇，穷途运命委皇天。但愿樽中九醖满，莫惜床头百个钱。直须优游卒一岁，何带辛苦事百年。
<br>
<br>【同前】齐·僧宝月 
<br>
<br>
<br>君不见孤雁关外发，酸嘶度扬越。空城客子心肠断，幽闺思妇气欲绝。凝霜夜下拂罗衣，浮云中断开明月。夜夜遥遥徒相思，年年望望情不歇。寄我匣中青铜镜，情人为君除白发。行路难，行路难，夜闻南城汉使度，使我流泪忆长安。
<br>
<br>【同前四首】梁·吴均 
<br>
<br>
<br>洞庭水上一株桐，经霜触浪困严风。昔时抽心曜白日，今旦卧死黄沙中。洛阳名工见咨嗟，一翦一刻作琵琶。白璧规心学明月，珊瑚映面作风花。帝王见赏不见忘，提携把握登建章。掩抑摧藏张女弹，殷勤促柱楚明光。年年月月对君王，遥遥夜夜宿未央。未央彩女弃鸣篪，争先拂拭生光仪。茱萸锦衣玉作匣，安念昔日枯树枝。不学衡山南岭桂，至今千载犹未知。 
<br>青琐门外安石榴，连枝接叶夹御沟。金墉城西合欢树，垂条照彩拂凤楼。游侠少年游上路，倾心颠倒相恋慕。摩顶至足买片言，开胸沥胆取一顾。自言家在赵邯郸，翩翩舌杪复剑端。青骊白駮的卢马，金羁绿控紫丝鞶。躞蹀横行不止进，夜夜汗血至长安。长安城中诸贵臣，争贵儒者席上珍。复闻梁王好学问，轻弃剑客如埃尘。吾丘寿王始得意，司马相如适被申。大才大辩尚如此，何况我辈轻薄人。 
<br>君不见西陵田，从横十字成陌阡。君不见东郊道，荒凉芜没起寒烟。尽是昔日帝王处，歌姬舞女达天曙。今日翩妍少年子，不知华盛落前去。吐心吐气许他人，今旦回惑生犹豫。山中桂树自有枝，心中方寸自相知。何言岁月忽若驰，君之情意与我离。还君玳瑁金雀钗，不忍见此便心危。 
<br>君不见上林苑中客，冰罗雾縠象牙席。尽是得意忘言者，探肠见胆无所惜。白酒甜盐甘如乳，绿觞皎镜华如碧。少年持名不肯尝，安知白驹应过隙。博山炉中百和香，郁金苏合及都梁。逶迤好气佳容貌，经过青琐历紫房。已入中山冯后帐，复上皇帝班姬床。班姬失宠颜不开，奉帚供养长信台。日暮耿耿不能寐，秋风切切四面来。玉阶行路生细草，金炉香炭变成灰。得意失意须臾顷，非君方寸逆所裁。
<br>
<br>【同前二首】费昶 
<br>
<br>
<br>君不见长安客舍门，倡家少女名桃根。贫穷夜纺无灯烛，何言一朝奉至尊。至尊离宫百馀处，千门万户不知曙。唯闻哑哑城上乌，玉栏金井牵辘轳。丹梁翠柱飞屠苏，香薪桂火炊雕胡。当年翻覆无常定，薄命为女何必粗。 
<br>君不见人生百年如流电，心中坎壈君不见。我昔初入椒房时，讵减班姬与飞燕。朝逾金梯上凤楼，暮下琼钩息鸾殿。柏台昼夜香，锦帐自飘飏。笙歌膝上吹，琵琶《陌上桑》。过蒙恩所赐，馀光曲沾被。既逢阴后不自专，复值程姬有所避。黄河千年始一清，微躯再逢永无议。娥眉偃月徒自妍，傅粉施硃欲谁为。不如天渊水中鸟，双去双归长比翅。
<br>
<br>【同前】王筠 
<br>
<br>
<br>千门皆闭夜何央，百忧俱集断人肠。探揣箱中取刀尺，拂拭机上断流黄。情人逐情虽可恨，复畏边远乏衣裳。已繰一茧催衣缕，复捣百和薰衣香。犹忆去时腰大小，不知今日身短长。裲裆双心共一袜，袙复两边作八撮。襻带虽安不忍缝，开孔裁穿犹未达。胸前却月两相连，本照君心不照天。愿君分明得此意，勿复流荡不如先。含悲含怨判不死，封情忍思待明年。
<br>
<br>【同前】唐·卢照邻 
<br>
<br>
<br>君不见长安城北渭桥边，枯木横槎卧古田。昔日含红复含紫，常时留雾亦留烟。春景春风花似雪，香车玉舆恆阗咽。若个游人不竞攀，若个倡家不来折。倡家宝袜蛟龙帔，公子银鞍千万骑。黄莺一向花娇春，两两三三将子戏。千尺长条百尺枝，丹桂青榆相蔽亏。珊瑚叶上鸳鸯鸟，凤凰巢里雏鹓兒。巢倾枝折凤归去，条枯叶落狂风吹。一朝零落无人问，万古摧残君讵知。人生贵贱无终始，倏忽须臾难久恃。谁家能驻西山日，谁家能偃东流水。汉家陵树满秦川，行来行去尽哀怜。自昔公卿二千石，咸拟荣华一万年。不见硃脣将白貌，惟闻素棘与黄泉。金貂有时须换酒，玉麈但摇莫计钱。寄言坐客神仙署，一生一死交情处。苍龙阙下君不来，白鹤山前我应去。云间海上邈难期，赤心会合在何时。但原尧年一百万，长作巢由也不辞。
<br>
<br>【同前】张纮 
<br>
<br>
<br>君不见温家玉镜台，提携抱握九重来。君不见相如绿绮琴，一抚一拍凤凰音。人生意气须及早，莫负当年行乐心。荆王奏曲楚妃叹，曲尽欢终夜将半。硃楼银阁正平生，碧草青苔坐芜漫。当春对酒不须疑，视日相看能几时。春风吹尽燕初至，此时自为称君意。秋露萎草鸿始归，此时衰暮与君违。人生翻覆何常定，谁保容颜无是非。
<br>
<br>【同前五首】贺兰进明 
<br>
<br>
<br>君不见岩下井，百尺不及泉。君不见山上蒿，数寸凌云烟。人生相命亦如此，何苦太息自忧煎。但愿亲友长含笑，相逢莫吝杖头钱。寒夜邀欢须秉烛，岂得空思花柳年。 
<br>君不见门前柳，荣曜暂时萧索久。君不见陌上花，狂风吹去落谁家。谁家思妇见之叹，蓬首不梳心历乱。盛年夫婿长别离，岁暮相逢色凋换。 
<br>君不见荒树枝，春花落尽蜂不窥。君不见梁上泥，秋风始高燕不栖。荡子从军事征战，娥眉婵娟空守闺。独宿自然堪下泪，况复时闻乌夜啼。 
<br>君不见云间月，暂盈还复缺。君不见林下风，声远意难穷。亲故平生欲聚散，欢娱未尽樽酒空。自叹青青陵上柏，岁寒能与几人同。 
<br>君不见东流水，一去无穷已。君不见西郊云，日多空氛氲。群雁徘徊不能去，一雁悲鸣复失群。人生结交在终始，莫为升沈中路分。
<br>
<br>【同前】崔颢 
<br>
<br>
<br>君不见建章宫中金明枝，万万长条拂地垂。二月三月花如霰，九重幽深君不见。艳彩朝含四宝宫，香风吹入朝云殿。汉家宫女春未阑，爱此芳香朝暮看。看去看来心不忘，攀折将安镜台上。双双素手翦不成，两两红妆笑相向。建章昨夜起春风，一花飞落长信宫。长信丽人见花泣，忆此珍树何嗟及。我昔初在昭阳时，朝折暮折登玉墀。只言岁岁长相对，不寤今朝遥相思。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
