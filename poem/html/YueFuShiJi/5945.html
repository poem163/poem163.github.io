<HTML>
<HEAD>
<TITLE>相和歌辞 六至十 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 相和歌辞 六至十</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>相和歌辞 六至十</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5945"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'相和歌辞 六至十')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[相和歌辞 六至十]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷三十一 
<br>相和歌辞六 
<br>平调曲二
<br>
<br>【铜雀台】陈·张正见 
<br>
<br>
<br>一曰《铜雀妓》。《鄴都故事》曰：“魏武帝遗命诸子曰：‘吾死之后，葬於鄴中西岗上，与西门豹祠相近，无藏金玉珠宝。馀香可分诸夫人，不命祭吾。妾与伎人，皆著铜雀台，台上施六尺床，下繐帐，朝晡上酒脯粻Я之属。每月朝十五，辄向帐前作伎。汝等时登台，望吾西陵墓田’。故陆机《吊魏武帝文》曰：‘挥清弦而独奏，荐脯Я而谁尝？悼繐帐之冥漠，怨西陵之茫茫。登雀台而群悲，伫美目其何望’。”按铜雀台在鄴城，建安十五年筑。其台最高，上有屋一百二十间，连接榱栋，侵彻云汉。铸大铜雀置于楼颠，舒翼奋尾，势若飞动，因名为铜雀台。《乐府解题》曰：“后人悲其意，而为之咏也。” 
<br>凄凉铜雀晚，摇落墓田通。云惨当歌日，松吟欲舞风。人疏瑶席冷，曲罢繐帷空。可惜年将泪，俱尽望陵中。
<br>
<br>【同前】荀仲举 
<br>
<br>
<br>高台秋色晚，直望巳凄然。况复归风便，松声入断弦。泪逐梁尘下，心随团扇捐。谁堪三五夜，空对月光圆。
<br>
<br>【同前】唐·王无竞 
<br>
<br>
<br>北登铜雀上，西望青松郭。繐帐空苍苍，陵田纷漠漠。平生事已变，歌吹宛犹昨。长袖拂玉尘，遗情结罗幕。妾怨在朝露，君恩岂中薄。高台奏曲终，曲终泪横落。
<br>
<br>【同前】郑愔 
<br>
<br>
<br>日斜漳浦望，风起鄴台寒。玉座平生晚，金樽妓吹阑。舞馀依帐泣，歌罢向陵看。萧索松风暮，愁烟入井栏。
<br>
<br>【同前】刘长卿 
<br>
<br>
<br>娇爱更何日，高台空数层。含啼映双袖，不忍看西陵。漳河东流无复来，百花辇路为苍苔。青楼月夜长寂寞，碧云日暮空徘徊。君不见鄴中万事非昔时，古人何在今人悲。春风不逐君王去，草色年年旧宫路。宫中歌舞已浮云，空指行人往来处。
<br>
<br>【同前】贾至 
<br>
<br>
<br>日暮铜雀静，西陵鸟雀归。抚弦心断绝，听管泪霏霏。灵机临朝奠，空床卷夜衣。苍苍川上月，应照妾魂飞。
<br>
<br>【同前】罗隐 
<br>
<br>
<br>强歌强舞竟难胜，花落花开泪满纟曾。祗合当年伴君死，免教憔悴望西陵。
<br>
<br>【同前】薛能 
<br>
<br>
<br>魏帝当时铜雀台，黄花深映棘丛开。人生富贵须回首，此地岂无歌舞来。
<br>
<br>【同前】张氏琰 
<br>
<br>
<br>君王冥寞不可见，铜雀歌舞空徘徊。西陵啧啧悲宿鸟，空殿沈沈闭青苔。青苔无人迹，红粉空相哀。
<br>
<br>【同前】梁氏琼 
<br>
<br>
<br>歌扇向陵开，齐行奠玉杯。舞时飞燕列，梦里片云来。月色空馀恨，松声暮更哀。谁怜未死妾，掩袂下铜台。
<br>
<br>【铜雀妓】齐·谢朓 
<br>
<br>
<br>繐帷飘井幹，樽酒若平生。郁郁西陵树，讵闻歌吹声。芳襟染泪迹，婵娟空复情。玉座犹寂寞，况乃妾身轻。
<br>
<br>【同前】梁·何逊 
<br>
<br>
<br>秋风木叶落，萧瑟管弦清。望陵歌对酒，向帐舞空城。寂寂檐宇旷，飘飘帷幔轻。曲终相顾起，日暮松柏声。
<br>
<br>【同前】刘孝绰 
<br>
<br>
<br>雀台三五日，歌吹似佳期。定对西陵晚，松风飘素帷。危弦断更接，心伤於此时。何言留客袂，翻掩望陵悲。
<br>
<br>【同前】江淹 
<br>
<br>
<br>武王去金阁，英威长寂寞，雄剑顿无光，杂佩亦销烁。秋至明月圆，风伤白露落。清夜何湛湛，孤烛映兰幕。抚影怆无从，惟怀忧不薄。瑶色行应罢，红芳几为乐。徒登歌舞台，终成蝼蚁郭。
<br>
<br>【同前二首】唐·王勃 
<br>
<br>
<br>妾本深宫妓，曾城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。 
<br>金凤邻铜雀，漳河望鄴城。君王无处所，台榭若平生。舞筵纷可就，歌梁俨未顷。西陵松槚冷，谁见绮罗情。
<br>
<br>【同前】沈佺期 
<br>
<br>
<br>昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。思共漳河水，东流无重回。
<br>
<br>【同前】乔知之 
<br>
<br>
<br>金阁惜分香，铅华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟生白杨。
<br>
<br>【同前】高適 
<br>
<br>
<br>日暮铜雀迥，幽声玉座清。萧森松柏望，委郁绮罗情。君恩不再重，妾舞为谁轻。
<br>
<br>【同前】欧阳詹 
<br>
<br>
<br>萧条登古台，回首黄金屋。落叶不归林，高陵永为谷。妆容徒自丽，舞态阅谁目。惆怅繐帷前，歌声苦於哭。
<br>
<br>【同前】袁晖 
<br>
<br>
<br>君爱本相饶，从来事舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。
<br>
<br>【同前】刘商 
<br>
<br>
<br>魏主矜蛾眉，美人美於玉。高台无昼夜，歌舞竟未足。盛色如转圜，夕阳落深谷。仍今身殁后，尚足平生欲。红粉横泪痕，调弦空向屋。举头君不在，唯见西陵木。玉辇岂再来，娇鬟为谁绿？那堪秋风里，更舞阳春曲！曲终情不胜，阑干向西哭。台边生野草，来去胸罗縠。况复陵寝间，双双见麋鹿。
<br>
<br>【同前】李贺 
<br>
<br>
<br>佳人一壶酒，秋容满千里。石马卧新烟，忧来何所似。歌声且潜弄，陵树风自起。长裙压高台，泪眼看花机。
<br>
<br>【同前】吴烛 
<br>
<br>
<br>秋色西陵满绿芜，繁弦急管强欢娱。长舒罗袖不成舞，卻向风前承泪珠。
<br>
<br>【同前】硃光弼 
<br>
<br>
<br>魏王铜雀妓，日暮管弦清。一见西陵树，悲心舞不成。
<br>
<br>【同前】硃放 
<br>
<br>
<br>恨唱歌声咽，愁翻舞袖迟。西陵日欲暮，是妾断肠时。
<br>
<br>【同前】僧皎然 
<br>
<br>
<br>强开樽酒向陵看，忆得君王旧日欢。不觉馀歌悲自断，非关艳曲转声难。
<br>
<br>【雀台怨】唐·马戴 
<br>
<br>
<br>魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。
<br>
<br>【同前】程氏长文 
<br>
<br>
<br>君王去后行人绝，箫竽不响歌喉咽。雄剑无威光彩沈，宝瑟零落金星灭。玉阶寂寂坠秋露，月照当时歌舞处。当时歌舞人不回，化为今日西陵灰。
<br>
<br>【置酒高堂上】宋·孔欣 
<br>
<br>
<br>置酒宴友生，高会临疏櫺。芳俎列佳肴，山罍满春青。广乐充堂宇，丝竹横两楹。邯郸有名倡，承间奏新声。八音何寥亮，四座同欢情。举觞发《湛露》，衔杯咏《鹿鸣》。觞谣可相娱，扬觯意何荣。顾欢来义士，暢哉矫天诚。朝日不夕盛，顺流常宵征。生犹悬水溜，死若波澜停。当年贵得意，何能竞虚名。
<br>
<br>【当置酒】梁·简文帝 
<br>
<br>
<br>置酒宴嘉宾，瞩迥临飞观。绝岭隔天馀，长屿横江半。日色花上绮，风光水中乱。三益既葳蕤，四始方葱粲。
<br>
<br>【置酒行】唐·李益 
<br>
<br>
<br>置酒命所欢，凭觞遂为戚。日往不再来，兹辰坐成昔。百龄非长久，五十将半百。胡为劳我形，己须还复白。西山鸾鹤顾，矫矫烟雾翮。明霞发金丹，阴洞潜水碧。安得凌风羽，崦嵫驻灵魄。兀然坐衰老，惭叹东陵柏。
<br>
<br>【同前】陆龟蒙 
<br>
<br>
<br>落尘花片排香痕，阑珊醉露栖愁魂。洞庭波色惜不得，东风领入黄金樽。千筠掷毫春谱大，碧舞红啼相唱和。安知寂寞西海头，青■未垂孤凤饿。
<br>
<br>【长歌续短歌】李贺 
<br>
<br>
<br>长歌破衣襟，短歌断白发。秦王不可见，旦夕成内热。渴饮壶中酒，饥拔陇头粟。泾氵妻四月阑，千里一时绿。夜峰何离离，明月落石底。徘徊沿石寻，照出高峰外。不得与之游，歌成鬓先改。
<br>
<br>【猛虎行】魏·文帝 
<br>
<br>
<br>古辞曰：“饥不从猛虎食，暮不从野雀栖。野雀安无巢，游子为谁骄。”魏明帝辞曰：“双桐生空枝，枝叶自相加。通泉溉其根，玄雨润其柯。”《古今乐录》曰：“《猛虎行》，王僧虔《技录》曰：‘荀录所载，明帝《双桐》一篇，今不传。”《乐府解题》曰：“晋陆机云‘渴不饮盗泉水’，言从远役，犹耿介，不以艰险改节也。又有《双桐生空井》，亦出於此。” 
<br>与君媾新欢，讬配於二仪。充列于紫微，升降焉可知。梧桐攀凤翼，云雨散洪池。
<br>
<br>【同前】晋·陆机 
<br>
<br>
<br>渴不饮盗泉水，热不息恶木阴。恶木岂无枝，志士多苦心。整驾肃时命，杖策将远寻。饥食猛虎窟，寒栖野雀林。日归功未建，时往岁载阴。崇云临岸骇，鸣条随风吟。静言幽谷底，长啸高山岑。急弦无懦响，亮节难为音。人生诚未易，曷云开此襟。眷我耿介怀，俯仰愧古今。
<br>
<br>【同前】宋·谢惠连 
<br>
<br>
<br>贫不攻九疑玉，倦不憩三危峰，九疑有惑号，三危无安容。美物标贵用，志士厉奇踪。如何抵远役，王命宜肃恭。伐鼓功未著，振旅何时从？
<br>
<br>【同前】谢惠连 
<br>
<br>
<br>猛虎潜深山，长啸自生风。人谓客行乐，客行苦心伤。
<br>
<br>【同前】唐·储光羲 
<br>
<br>
<br>寒亦不忧雪，饥亦不食人。人血岂不甘，所恶伤明神。太室为我宅，孟门为我邻。百兽为我膳，五龙为我宾。蒙马一何威，浮江亦以仁。采章耀朝日，牙爪雄武臣。高云逐气浮，厚地随声震。君能贾馀勇，日夕长相亲。
<br>
<br>【同前】李白 
<br>
<br>
<br>朝作猛虎行，暮作猛虎吟。肠断非关陇头水，泪下不为雍门琴。旌旗缤纷两河道，战鼓惊山欲倾倒。秦人半作燕地囚，胡马翻衔洛阳草。一输一失关下兵，朝降夕叛幽蓟城。巨鰲未斩海水动，鱼龙奔走安得宁！颇似楚、汉时，翻覆无定止。朝过博浪沙，暮入淮阴市。张良未遇韩信贫，刘、项存亡在两臣。暂到下邳受兵略，来投漂母作主人。贤哲栖栖古如此，今时亦弃青云士。有策不敢犯龙鳞，窜身南国避胡尘。宝书长剑挂高阁，金鞍骏马散故人。昨日方为宣城客，掣铃交通二千石。有时六博快壮心，绕床三匝呼一掷。楚人每道张旭奇，心藏风云世莫知。三吴邦伯多顾眄，四海雄侠皆相推。萧、曹曾作沛中吏，攀龙附凤当有时。溧阳酒楼三月春，杨花漠漠愁杀人。胡人绿眼吹玉笛，吴歌白纻飞梁尘。丈夫相见且为乐，槌牛挝鼓会众宾。我从此去钓东海，得鱼笑寄情相亲。
<br>
<br>【同前】韩愈 
<br>
<br>
<br>猛虎虽云恶，亦各有匹侪。群行深谷间，百兽望风低。身食黄熊父，子食赤豹麛。择肉於熊罴，肯视兔与狸。正昼当谷眠，眼有百步威。自矜无当对，气性纵以乖。朝怒杀其子，暮还食其妃。匹侪四散走，猛虎还孤栖。狐鸣门四旁，乌鹊从噪之。出逐猴入居，虎不知所归。谁云猛虎恶，中路正悲啼。豹来衔其尾，熊来攫其颐。猛虎死不辞，但惭前所为。虎坐无助死，况如汝细微。故当结以信，亲当结以私。亲故且不保，人谁信汝为！
<br>
<br>【同前】张籍 
<br>
<br>
<br>南山北山树冥冥，猛虎白日绕村行。向晚一身当道食，山中麋鹿尽无声。年年养子在深谷，雌雄上山不相逐，谷中近窟有山村，长向村家取黄犊。五陵年少不敢射，空来林下看行迹。
<br>
<br>【同前】李贺 
<br>
<br>
<br>长戈莫舂，强弩莫抨，乳孙哺子，教得生狞。举头为城，掉尾为旌，东海黄公，愁见夜行。道逢驺虞，牛哀不平。何用尺刀，壁上雷鸣。泰山之下，妇人哭声。官家有程，吏不敢听。
<br>
<br>【同前】僧齐己 
<br>
<br>
<br>磨尔牙，错尔爪，狐莫威，免莫狡，饥来吞噬取肠饱。横行不怕日月明，皇天产尔为生狞，前村半夜闻吼声，何人按剑灯荧荧！
<br>
<br>【双桐生空井】梁·简文帝 
<br>
<br>
<br>季月对桐井，新枝杂旧株。晚叶藏栖凤，朝花拂曙乌。还看稚子照，银床系辘轳。
<br>
<br>
<br>
<br>卷三十二 
<br>相和歌辞七 
<br>平调曲三
<br>
<br>【君子行】 
<br>
<br>
<br>《乐府解题》曰：“古辞云‘君子防未然’，盖言远嫌疑也。又有《君子有所思行》，辞旨与此不同。” 
<br>君子防未然，不处嫌疑间。瓜田不纳履，李下不正冠。嫂叔不亲授，长幼不比肩。劳谦得其柄，和光甚独难。周公下白屋，吐哺不及餐。一沐三握发，后世称圣贤。
<br>
<br>【同前】晋·陆机 
<br>
<br>
<br>天道夷且简，人道险而难。休咎相乘蹑，翻覆若波澜。去疾苦不远，疑似实生患。近火固宜热，履冰岂恶寒。掇蜂灭天道，拾尘惑孔颜。逐臣尚何有，弃友焉足叹。福钟恆有兆，祸集非无端。天损未易辞，人益犹可欢。朗鉴岂远假，取之在倾冠。近情苦自信，君子防未然。
<br>
<br>【同前】梁·简文帝 
<br>
<br>
<br>君子怀琬琰，不使涅尘淄。从容子云阁，寂寞仲舒帷。多谢悠悠子，管窥良可悲。
<br>
<br>【同前】沈约 
<br>
<br>
<br>良御惑燕楚，妙察乱渑淄。堤倾由漏壤，垣隙自危基。嚣途或妄践，党义勿轻持。
<br>
<br>【同前】戴暠 
<br>
<br>
<br>画野依德星，开■对廉水。接越称交让，连树名君子。数非唯二失，升阶无三止。探甑不凝尘，正冠还避李。寄言蘧伯玉，无为嗟独耻。
<br>
<br>【同前】唐·僧齐己 
<br>
<br>
<br>圣人不生，麟龙何瑞？梧桐不高，凤凰何止？吾闻古之有君子，行藏以时，进退求己。荣必为天下荣，耻必为天下耻。苟进不如此，退不如此，亦何必用虚伪之文章，取荣名而自美。
<br>
<br>【燕歌行七解】魏·文帝 
<br>
<br>
<br>《乐府解题》曰：“晋乐奏魏文帝‘秋风’‘别日’二曲，言时序迁换，行役不归，妇人怨旷无所诉也。”《广题》曰：“燕，地名也，言良人从役於燕，而为此曲。” 
<br>秋风萧瑟天气凉，草木摇落露为霜。群燕辞归鹄南翔，含吾客游多思肠。慊慊思归恋故乡，君何淹留寄他方。贱妾茕茕守空房，忧来思君不敢忘。不觉泪下霑衣裳，援瑟鸣弦发清商。短歌微吟不能长，明月皎皎照我床。星汉西流夜未央，牵牛织女遥相望，尔独何辜限河梁？ 
<br>右一曲，晋乐所奏。
<br>
<br>【同前六解】魏·文帝 
<br>
<br>
<br>别日何易会日难，山川悠远路漫漫。郁陶思君未敢言，寄书浮云往不还。涕零雨面毁形颜，谁能怀忧独不叹。耿耿伏枕不能眠，披衣出户步东西。展诗清歌聊自宽，乐往哀来摧心肝。悲风清厉秋气寒，罗帷徐动经秦轩。仰戴星月观云间，飞鸟晨鸣声可怜，留连顾怀不自存。 
<br>右一曲，晋乐所奏。 
<br>别日何易会日难，山川悠远路漫漫。郁陶思君未敢言，寄声浮云往不还。涕零雨面毁容颜，谁能怀忧独不叹。展诗清歌聊自宽，乐往哀来摧肺肝。耿耿伏枕不能眠，披衣出户步东西。仰看星月观云间，飞鸧晨鸣声可怜，留连顾怀不能存。 
<br>右一曲，本辞。
<br>
<br>【同前】魏·明帝 
<br>
<br>
<br>白日晼晼忽西倾，霜露惨凄涂阶庭。秋草卷叶摧枝茎，翩翩飞蓬常独征，有似游子不安宁。
<br>
<br>【同前】晋·陆机 
<br>
<br>
<br>四时代序逝不追，寒风习习落叶飞。蟋蟀在堂露盈墀，念君远游恆苦悲。君何缅然久不归，贱妾悠悠心无违。白日既没明灯辉，夜禽赴林匹鸟栖。双鸣关关宿河湄，忧来感物泪不晞。非君之念思为谁？别日何早会何迟！
<br>
<br>【同前】宋·谢灵运 
<br>
<br>
<br>孟冬初寒节气成，悲风入闺霜依庭。秋蝉噪柳燕栖楹，念君行役怨边城。君何崎区久祖征，岂无膏沐感鹳鸣。对酒不乐泪沾缨，辟窗开幌弄秦筝。调弦促柱多哀声，遥夜明月鉴帷屏。谁知河汉浅且清，展转思服悲明星。
<br>
<br>【同前】谢惠连 
<br>
<br>
<br>四时推迁迅不停，三秋萧瑟叶解轻，飞霜被野雁南征。念君客游羁思盈，何为淹留无归声。爱而不见伤心情，朝日潜辉华灯明。林鹊同栖渚鸿并，接翮偶羽依蓬瀛。仇依旅类相和鸣，余独何为志无成，忧缘物感泪沾缨。
<br>
<br>【同前】梁·元帝 
<br>
<br>
<br>燕赵佳人本自多，辽东少妇学春歌。黄龙戍北花如锦，玄菟城前月似蛾。如何此时别夫婿，金羁翠眊往交河。还闻入汉去燕营，怨妾愁心百恨生。漫漫悠悠天未晓，遥遥夜夜听寒更。自从异县同心别，偏恨同时成异节。横波满脸万行啼，翠眉暂敛千重结。并海连天合不开，那堪春日上春台。唯见远舟如落叶，复看遥舸似行杯。沙汀夜鹤啸羁雌，妾心无趣坐伤离。翻嗟汉使音尘断，空伤贱妾燕南垂。
<br>
<br>【同前】萧子显 
<br>
<br>
<br>风光迟舞出青蘋，兰条翠鸟鸣发春。洛阳梨花落如雪，河边细草细如茵。桐生井底叶交枝，今看无端双燕离。五重飞楼入河汉，九华阁道暗清池。遥看白马津上吏，传道黄龙征戍兒。明月金光徒照妾，浮云玉叶君不知。思君昔去柳依依，至今八月避暑归。明珠蚕茧勉登机，郁金香为特香衣。洛阳城头鸡欲曙，丞相府中乌未飞，夜梦征人缝狐貉，私怜织妇裁锦绯。吴刀郑绵络，寒闺夜被薄。芳年海上水中凫，日暮寒夜空城雀。
<br>
<br>【同前】北周·王褒 
<br>
<br>
<br>初春丽日莺欲娇，桃花流水没河桥。蔷薇花开百重叶，杨柳拂地散千条。陇西将军号都护，楼兰校尉称嫖姚。自从昔别春燕分，经年一去不相闻。无复汉地长安月，唯有漠北蓟城云。淮南桂中明月影，流黄机上织成文。充国行军屡筑营，阳史讨虏陷平城。城下风多能卻阵，沙中雪浅讵停兵。属国少妇犹年少，羽林轻骑数征行。遥闻陌头采桑曲，犹胜边地胡笳声。胡笳向暮使人泣，还使闺中空伫立。桃花落，杏花舒，桐生井底寒叶疏。试为来看上林雁，必有遥寄陇头书。
<br>
<br>【同前】庾信 
<br>
<br>
<br>代北云气昼昏昏，千里飞蓬无复根。寒雁丁丁渡辽水，桑叶纷纷落蓟门。晋阳山头无箭竹，疏勒城中乏水源。属国征戍久离居，阳关音信绝能疏。愿得鲁连飞一箭，持寄思归燕将书。渡辽本自有将军，寒风萧萧生水纹。妾惊甘泉足烽火，君讶渔阳少阵云。自从将军出细柳，荡子空床难独守。盘龙明镜饷秦嘉，辟恶生香寄韩寿。春分燕来能几日，二月蚕眠不复久。洛阳游丝百丈连，黄河春冰千片穿。桃花颜色好如马。榆荚新开巧似钱。蒲桃一杯千日醉，无事九转学神仙。定取金丹作几服，能令华表得千年。
<br>
<br>【同前】唐·高適 
<br>
<br>
<br>汉家烟尘在东北，汉将辞家破残贼。男兒本自重横行，天子非常赐颜色。摐金伐鼓下榆关，旌旗逶迤碣石间。校尉羽书飞瀚海，单于猎火照狼山。山川萧条极边土，胡骑凭凌杂风雨。战士军前半死生，美人帐下犹歌舞！大漠穷秋塞草衰，孤城落日斗兵稀。身当恩遇常轻敌，力尽关山未解围。铁衣远戍辛勤久，玉箸应啼别离后。少妇城南欲断肠，征人蓟北空回首。边风飘飘那可度，绝域苍茫更何有。杀气三时作阵云，寒声一夜传刁斗。相看白刃血纷纷，死节从来岂顾勋。君不见沙场征战苦，至今犹忆李将军。
<br>
<br>【同前】贾至 
<br>
<br>
<br>国之重镇惟幽都，东威九夷制北胡。五军精卒三十万，百战百胜擒单于。前临滹沱后沮水，崇山沃野亘千里。昔时燕王重贤士，黄金筑台从隗始。倏忽兴王定蓟丘，汉家又以封王侯。萧条魏晋为横流，鲜卑窃据朝五州。我唐区夏馀十纪，军容武备赫万祀。彤弓黄钺授元帅，垦耕大漠为内地。季秋胶折边草腓，治兵羽猎因出师。千营万队连旌旗，望之如火忽雷驰。匈奴慑窜穷发北，大荒万里无尘飞。隋家昔为天下宰，穷兵黩武征辽海。南风不竞多死声，鼓卧旗折黄云横。六军将士皆死尽，战马空鞍归故营。时迁道革天下平，白环入贡沧海清。自有农夫已高枕，无劳校尉重横行。
<br>
<br>【同前】陶翰 
<br>
<br>
<br>请君留楚调，听我吟燕歌。家在辽水头，边风意气多。出身为汉将，正值戎未和。雪中凌天山，冰上渡交河。大小百馀战，封侯竟蹉跎。归来霸陵下，故旧无相过。雄剑委尘匣，空门唯雀罗。玉簪还赵女，宝瑟付齐娥。昔日不为乐，时哉今奈何。
<br>
<br>【从军行五首】魏·王粲 
<br>
<br>
<br>《古今乐录》曰：“《从军行》，王僧虔云，荀录所载左延年《苦哉》一篇今不传。”《乐府解题》曰：“《从军行》皆军旅苦辛之辞。”《广题》曰：“左延年辞云：‘苦哉边地人，一岁三从军。三子到敦煌，二子诣陇西。五子远斗去，五妇皆怀身。’陈伏知道又有《从军五更转》。” 
<br>从军有苦乐，但问所从谁。所从神且武，焉得久劳师。相公征关石，赫怒震天威。一举灭獯虏，再举服羌夷。西收边地贼，忽若俯拾遗。陈赏越丘山，酒肉逾川坻。军中多饫饶，人马皆溢肥。徒行兼乘还，空出有馀资。拓地三千里。往返一如飞。歌舞入鄴城，所愿获无违。昼日献大朝，日暮薄言归。外参时明政，内不废家私。禽兽惮为牺，良苗实已挥。窃慕负鼎翁，愿厉朽钝姿。不能效沮溺，相随把锄犁。熟览夫子诗，信知所言非。 
<br>凉风厉秋节，司典告详刑。我君顺时发，桓桓东南征。泛舟盖长川，陈卒被隰坰。征夫怀亲戚，谁能无此情。拊衿倚舟樯，眷言思鄴城。哀彼东山人，喟然感鹳鸣。日月不安处，人谁获恆宁。甘人从公旦，一征辄三龄。今我神武师，暂往必速平。弃余亲睦恩，输力竭忠贞。惧无一夫用，报我素餐诚。夙夜自恲性，思逝苦抽萦。将秉先登羽，岂敢听金声。 
<br>从军征遐路，讨彼东南夷。方舟顺广川，薄暮未安坻。白日半西山，桑梓有馀晖。蟋蟀夹岸鸣，孤鸟翩翩飞。征夫心两怀，凄怆令吾悲。下船登高防，草露霑我衣。回身赴床寝，此愁当告谁？身服干戈事，岂得念所私。即戎有授命，兹理不可违。 
<br>朝发鄴都桥，暮济白马津。逍遥河堤上，左右望我军。连舫逾万艘，带甲千万人。率彼东南路，将定一举勋。筹策运帷幄，一由我圣君。恨我无时谋，譬诸具官臣。鞠躬中坚内，微画无所陈。许历为完士，一言犹败秦。我有素餐责，诚愧伐檀人。虽无铅刀用，庶几奋薄身。 
<br>悠悠涉荒路，靡靡我心愁。四望无烟火，但见林与丘。城郭生榛棘，蹊径无所由。萑蒲竟广泽，葭苇夹长流。日夕凉风发，翩翩漂吾舟。寒蝉在树鸣，鹳鹄摩天游。客子多悲伤，泪下不可收。朝入谯郡界，旷然消人优。鸡鸣达四境，黍稷盈原畴。馆宅充廛里，女士满庄馗。自非圣贤谁能享斯休。诗人美乐土，虽客犹愿留。
<br>
<br>【同前】晋·陆机 
<br>
<br>
<br>苦哉远征人，飘飘穷四遐。南陟五岭巅，北戍长城阿。溪谷深无底，崇山郁嵯峨。奋臂攀乔木，振迹涉流沙。隆暑固已惨，凉风严且苛。夏条焦鲜藻，寒冰结冲波。胡马如云屯，越旗亦星罗。飞锋无绝影，鸣镝自相和。朝餐不免胄，夕息常负戈。苦哉远征人，拊心悲如何！
<br>
<br>【同前】宋·颜延之 
<br>
<br>
<br>苦哉远征人，毕力幹时艰。秦初略扬越，汉世争阴山。地广旁无界，嵒阿上亏天。峤雾下高鸟，冰沙固流川。秋飙冬未至，春液夏不涓。闽烽指荆吴，胡埃属幽燕。横海咸飞骊，绝漠皆控弦。驰檄发章表，军书交塞边。接镝赴阵首，卷甲起行前。羽驿驰无绝，旌旗昼夜悬。卧伺金柝响，起候亭燧烟。逖矣远征人，惜哉私自怜！
<br>
<br>【同前二首】梁·简文帝 
<br>
<br>
<br>贰师惜善马，楼兰贪汉财。前年出右地，今岁讨轮台。鱼云望旗聚，龙沙随阵开。冰城朝浴铁，地道夜衔枚。将军号令密，天子玺书催。何时反旧里，遥见下机来。 
<br>云中亭障羽檄惊，甘泉烽火通夜明。贰师将军新筑营，嫖姚校尉初出征。复有山西将，绝世爱雄名。三门应遁甲，五垒学神兵。白云随阵色，苍山答鼓声。迤逦观鹅翼，参差睹雁行。先平小月阵，却灭大宛城。善马还长乐，黄金付水衡。小妇赵人能鼓瑟，侍婢初笄解郑声。庭前桃花飞已合，必应红妆来起迎。
<br>
<br>【同前】梁·元帝 
<br>
<br>
<br>宝剑饰龙渊，长虹画彩旃。山虚和铙管，水净写楼船。连鸡随火度，燧象带烽然。洞庭晚风急，潇湘夜月圆。荀令多文藻，临戎赋雅篇。
<br>
<br>【同前】沈约 
<br>
<br>
<br>惜哉征夫子，忧恨良独多。浮天出鲲海，束马渡交河。云萦九折嶝，风卷万里波。维舟无夕岛，秣骥乏平莎。凌涛富惊沫，援木阙垂萝。红飕鸣叠屿，流云照层阿。玄埃晦朔马，白日照吴戈。寝兴流征怨，寤寐起还歌。晨装岂辍警，夕垒讵淹和。苦哉远征人，悲矣将如何！
<br>
<br>【同前】戴嵩 
<br>
<br>
<br>长安夜刺闺，胡骑白铜鞮。诏书发陇右，召募取关西。剑悬三尺鞘，铠累七重犀。督军鸣战鼓，巡夜数更鼙。侵星出柳塞，际晚入榆溪。秦泾含药鸩，晋火逐飞鸡。通泉开地道，望敌竖云梯。阴山日不暮，长城风自凄。弓寒折锦鞬，马冻滑斜蹄。燕旗竿上晚，羌笛管中嘶。登山试下赵，凭轼且平齐。当今函谷上，唯见一丸泥。
<br>
<br>【同前】吴均 
<br>
<br>
<br>男兒亦可怜，立功在北边。阵头横卻月，马腹带连钱。怀戈发陇坻，乘冻至辽边。微诚君不爱，终自直如弦。
<br>
<br>【同前二首】江淹 
<br>
<br>
<br>樽酒送征人，踟蹰在亲宴。日暮浮云滋，握手泪如霰。悠悠清水川，嘉鲂得所荐。而我在万里，结友不相见。袖中有短书，愿寄双飞燕。 
<br>从军出陇北，长望阴山云。泾渭各异流，恩情於此分。故人赠宝剑，镂以瑶华文。一言凤独立，再说鸾无群。何得晨风起，悠哉凌翠氛。黄鹄去千里，垂涕为报君。
<br>
<br>【同前】萧子显 
<br>
<br>
<br>左角明王侵汉边；轻薄良家恶少年。纵横向沮泽，凌厉取山田。黄尘不见景，飞蓬恆满天。邀功封浞野，窃宠劫祁连。春风春月将进酒，妖姬舞女乱君前。
<br>
<br>【同前】刘孝仪 
<br>
<br>
<br>冠军亲挟射，长平自合围。木落彫弓燥，气秋征马肥。贤王皆屈膝，幕府复申威。何谓从军乐，往返速如飞。
<br>
<br>【同前】陈·张正见 
<br>
<br>
<br>胡兵屯蓟北，汉将起山西。故人轻百战，聊欲定三齐。风前喷画角，云上舞飞梯。雁塞秋声远，龙沙云路迷。燕然自可勒，函谷讵须泥？ 
<br>将军定朔边，刁斗出祁连。高柳横长塞，榆关接远天。井泉含阵竭，风火映山然。欲知客心断，旄旌万里悬。
<br>
<br>【同前】北周·赵王 
<br>
<br>
<br>辽东烽火照甘泉，蓟北亭障接燕然。水冻菖蒲未生节，关寒榆荚不成钱。
<br>
<br>【同前】庾信 
<br>
<br>
<br>河图论阵气，金匮辨星文。地中鸣鼓角，天上下将军。函犀恆七属，浴铁本千群。飞梯聊度绛，合弩暂凌汾。寇阵先中断，妖营即两分。连烽对岭度，嘶马隔河闻。箭飞如疾雨，城崩似坏云，英王於此战，何用武安君。
<br>
<br>【同前二首】王褒 
<br>
<br>
<br>兵书久闲习，征战数曾经。讲戎平乐观，学戏羽林亭。四征度疏勒，东驱出井陉。牧马滨长渭，营军毒上泾。平云如阵色，半月类城形。羽书封信玺，诏使动流星。对岸流沙白，缘河柳色青。将幕恆临斗，旌门常背刑。勋封瀚海石，功勒燕然铭。兵势因麾下，军图送掖庭。谁怜下玉箸，向暮掩金屏。 
<br>黄河流水急，骢马送征人。谷望河阳县，桥度小平津。年少多游侠，结客好轻身。代风愁枥马，胡霜宜角筋。羽书劳警急，边鞍倦苦辛。康居因汉使，卢龙称魏臣。荒戍唯看柳，边城不识春。男兒重意气，无为羞贱贫。
<br>
<br>【同前】隋·卢思道 
<br>
<br>
<br>朔方烽火照甘泉，长安飞将出祁连。犀渠玉剑良家子，白马金羁侠少年。平明偃月屯右地，薄暮鱼丽逐左贤。谷中石虎经衔箭，山上金人曾祭天。天涯一去无穷已，蓟门迢递三千里。朝见马岭黄沙合，夕望龙城阵云起。庭中奇树已堪攀，塞外征人殊未还。白云初下天山外，浮云直向五原间。关山万里不可越，谁能坐对芳菲月。流水本自断人肠，坚冰旧来伤马骨。边庭节物与华异，冬霰秋霜春不歇。长风萧萧渡水来，归雁连连映天没。从军行，军行万里出龙庭。单于渭桥今已拜，将军何处觅功名？
<br>
<br>【同前】明馀庆 
<br>
<br>
<br>三边烽乱惊，十万且横行。风卷常山阵，笳喧细柳营。剑花寒不落，弓月晓逾明。会取淮南地，持作朔方城。
<br>
<br>
<br>
<br>卷三十三 
<br>相和歌辞八 
<br>平调曲四
<br>
<br>【从军行二首】唐·虞世南 
<br>
<br>
<br>涂山烽候惊，弭节度龙城。冀马楼兰将，燕犀上谷兵。剑寒花不落，弓晓月逾明。凛凛严霜节，冰壮黄河绝。蔽日卷征蓬，浮天散飞雪。全兵值月满，精骑乘胶折。结发早驱驰。辛苦事旌麾。马冻重关冷，轮推九折危。独有西山将，年年属数奇。 
<br>爟火发金微，连营出武威。孤城寒云起，绝阵虏尘飞。侠客吸龙剑，恶少缦胡衣。朝摩骨都垒，夜解谷蠡围。萧关远无极，蒲海广难依。沙钅登离旌断，晴川候马归。交河梁己毕，燕山旆欲飞。方知万里相，侯服有光辉。
<br>
<br>【同前】骆宾王 
<br>
<br>
<br>平生一顾念，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。
<br>
<br>【同前】刘希夷 
<br>
<br>
<br>秋来风瑟瑟，群胡马行疾。严城昼不开，伏兵暗相失。天子庙堂拜，将军玉门出。纷纷伊洛间，戎马数千匹。军门压黄河，兵气冲白日。平生怀伏剑，慷慨既投笔。南登汉月孤，北走燕云密。近取韩彭计，早知孙吴术。丈夫清万里，谁能扫一室。
<br>
<br>【同前】乔知之 
<br>
<br>
<br>南庭结白露，北风扫黄叶。此时鸿雁来，惊鸣催思妾。曲房理针线，平砧捣文练。鸳绮裁易成，龙乡信难见。窈窕九重闺，寂寞十年啼。纱窗白云宿，罗幌月光栖。云月晓微微，愁思流黄机。玉霜冻珠履，金吹薄罗衣。汉家已得地，君去将何事？宛转结蚕书，寂寞无雁使。生平贺恩信，本为容华进。况复落红颜，蝉声催绿鬓。
<br>
<br>【同前】李颀 
<br>
<br>
<br>白日登山望烽火，黄昏饮马傍交河。行人刁斗风砂暗，公主瑟琶幽怨多。野营万里无城郭，雨雪纷纷连大漠。胡雁哀鸣夜夜飞，胡兒眼泪双双落。闻道玉门犹被遮，应将性命逐轻车。年年战骨埋荒外，空见蒲萄入汉家。
<br>
<br>【同前三首】李约 
<br>
<br>
<br>看图闲教阵，画地静论边。乌垒天西戍，鹰姿塞上川。路长须算日，书远每题年。无复生还望，翻思未别前。 
<br>栅高三面斗，箭尽举烽频。营柳和烟暮，关榆带雪春。边城多老将，碛路少归人。点尽三河卒，牛年添塞尘。 
<br>候火起雕城，尘砂拥战声。游军藏汉帜，降骑说蕃情。霜降滮池浅，秋深太白明。嫖姚方虎视，不觉请添兵。
<br>
<br>【同前】戎昱 
<br>
<br>
<br>昔从李都尉，双鞬照马蹄。擒生黑山北，杀敌黄云四。太白沈虏地，边草复萋萋。归来邯郸市，百尺青楼梯。感激然诺重，平生胆力齐。芳筵暮歌发，艳纷轻鬟低。半醉秋风起，铁骑门前嘶。远戍报烽火，孤城严鼓鼙。挥鞭望尘去，少妇莫含啼。
<br>
<br>【同前】厉玄 
<br>
<br>
<br>边草早不春，剑花增泞尘。广场收骥尾，清瀚怯龙鳞。帆色已归越，松声厌避秦。几时逢范蠡，处处是通津。
<br>
<br>【同前二首】李白 
<br>
<br>
<br>从军玉门道，逐虏金微山。笛奏梅花曲，刀开明月环。鼓声鸣海上，兵气拥云间。愿斩单于首，长驱静铁关。 
<br>百战沙场碎铁衣，城南已合数重围。突营射杀呼延将，独领残兵千骑归。
<br>
<br>【同前】王维 
<br>
<br>
<br>吹角动行人，喧喧行人起。笳鸣马嘶乱，争渡金河水。日暮沙漠垂，战声烟尘里。尽系名王颈，归来报天子。
<br>
<br>【同前】王昌龄 
<br>
<br>
<br>向夕临大荒，朔风轸归虑。平沙万里馀，飞鸟宿何处？虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。烽火城西百尺楼，黄昏独上海风秋。更吹横笛关山月，谁解金闺万里愁！瑟琶起舞换新声，总是关山旧别情。撩乱边愁弹不尽，高高秋月照长城。青海长云暗雪山，孤城遥望雁门关。黄沙百战穿金甲，不破楼兰终不还！
<br>
<br>【同前】卢纶 
<br>
<br>
<br>二十在边城，军中得勇名。卷旗收败马，断碛拥残兵。覆阵乌鸢起，烧山草木明。塞间思远猎，师老厌分营。雪岭无人迹，冰河足雁声。李陵甘此没，惆怅汉公卿。
<br>
<br>【同前六首】刘长卿 
<br>
<br>
<br>回看虏骑合，城下汉兵稀。白刃两相向，黄云愁不飞。手中无尺铁，徒欲突重围。 
<br>落日更萧条，北方动枯草。将军追虏骑，夜失阴山道。战败仍树勋，韩、彭但空老。 
<br>草枯秋塞上，望见渔阳郭。胡马嘶一声，汉兵泪双落。谁为吮痈者，此事今人薄。 
<br>目极雁门道，青青边草春。一身事征战，匹马同辛勤。末路成白首，功归天下人。 
<br>倚剑白日暮，望乡登戍楼。北风吹羌笛，此夜关山愁。回首不无意，滹河空自流。 
<br>黄沙一万里，白首无人怜。报国剑已折，归乡身幸全。单于古台下，边色寒苍然。
<br>
<br>【同前】杜頠 
<br>
<br>
<br>秋草马蹄轻，角弓持弦急。去为龙城侯，正值胡兵袭。军气横大荒，战酣日将入。长风金鼓动，白雾铁衣湿。四起愁边声，南辕时伫立。断蓬孤自转，寒雁飞相及。万里云沙涨，路平冰霰涩。夜闻汉使归，独向刀环泣。
<br>
<br>【同前】僧皎然 
<br>
<br>
<br>侯骑出纷纷，元戎霍冠军。汉鞞秋聒地，羌火昼烧云。万里戎城合，三边羽檄分。乌孙驱未尽，肯顾辽阳勋。 
<br>汉旆拂丹霄，汉军新破辽。红尘驱卤簿，羽羽拥嫖姚。战苦军犹乐，功高将不骄。至今丁令塞，朔吹空萧萧。 
<br>百万逐呼韩，频年不解鞍。兵屯绝漠暗，马饮浊河乾。破虏功未录，劳师力已殚。须防肘腋下，飞祸出无端。 
<br>飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。 
<br>黄纸君王诏，青泥校尉书。誓师张虎落，选将擐犀渠。雾暗津浦失，天寒塞柳疏。横行十万骑，欲扫虏尘馀。
<br>
<br>【同前】王建 
<br>
<br>
<br>汉军逐单于，日没处河曲。浮云道傍起，行子车下宿。枪城围鼓角，氈帐依山谷。马上悬壶浆，刀头分顿肉。来时高堂上，父母亲结束。回首不见家，风吹破衣服。金疮生肢节，相与拔箭镞。闻道西凉州，家家妇人哭。
<br>
<br>【同前】张祜 
<br>
<br>
<br>少年金紫就光辉，直指边城虎翼飞。一卷旌收千骑虏，万全身出百重围。黄云断塞寻鹰去，白草连天射雁归。白首汉廷刀笔吏，丈夫功业本相依。
<br>
<br>【同前五首】令狐楚 
<br>
<br>
<br>荒鸡隔水啼，汗马逐风嘶。终日随旌旆，何时罢鼓鼙？ 
<br>孤心眠夜雪，满眼是秋沙。万里犹防塞，三年不见家。 
<br>却望冰河阔，前登雪岭高。征人几多在，又拟战临洮。 
<br>胡风千里惊，汉月五更明。纵有还家梦，犹闻出塞身。 
<br>暮雪连青海，阴云覆白山。可怜班定远，出入玉门关！
<br>
<br>【同前三首】王涯 
<br>
<br>
<br>旌甲从军久，风云识阵难。今朝韩信计，日下斩成安。 
<br>燕颔多奇相，狼头敢犯边。寄言班定远，正是立功年。 
<br>旄头夜落捷书飞，来奏金门著赐衣。白马将军频破敌，黄龙戍卒几时归。
<br>
<br>【从军五更转五首】陈·伏知道 
<br>
<br>
<br>《乐苑》曰：“《五更转》，商调曲。”按伏知道已有《从军辞》，则《五更转》盖陈以前曲也。 
<br>一更刁斗鸣，校尉逴连城。遥闻射雕骑，悬惮将军名。 
<br>二更愁未央，高城寒夜长。试将弓学月，聊持剑比霜。 
<br>三更夜警新，横吹独吟春。强听梅花落，误忆柳园人。 
<br>四更星汉低，落月与云齐。依稀北风里，胡笳杂马嘶。 
<br>五更催送筹，晓色映山头。城乌初起堞，更人悄下楼。
<br>
<br>【从军有苦乐行】唐·李益 
<br>
<br>
<br>魏王粲《从军行》曰：“从军有苦乐，但问所从谁。”因以为题也。 
<br>劳者且勿歌，我欲送君觞。从军有苦乐，此曲乐未央。仆本居陇上，陇水断人肠。东过秦宫路，宫路入咸阳。时逢汉帝出，谏猎至长杨。讵驰游侠窟，非结少年场。一旦承嘉惠，轻命重恩光。秉笔参帷帟，从军至朔方。边地多阴风，草木自凄凉。断绝海云去，出没胡沙长。参差引雁翼，隐辚腾军装。剑文夜如水，马汗冻成霜。侠气五都少，矜功六郡良。山河起目前，睚眦死路傍。北逐驱獯虏，西临复旧疆。昔还赋馀资，今出乃赢粮。一矢致夏服，我弓不再张。寄言丈夫雄，苦乐身自当。
<br>
<br>【苦哉远征人】鲍溶 
<br>
<br>
<br>晋陆机《从军行》曰：“苦哉远征人，飘飘穷四遐。”宋颜延年《从军行》曰：“苦哉远征人，毕力幹时艰。”盖苦天下征伐也。又有《苦哉行》、《远征人》，皆出於《从军行》也。 
<br>征人歌古曲，携手上河梁。李陵死别处，杳杳玄冥乡。忆昔从此路，连年征鬼方。久行迷汉历，三洗氈衣裳。百战身且在，微功信难忘。远承云台议，非势孰敢当。落日吊李广，白身过河阳。闲弓失月影，劳剑无龙光。去日姑束发，今来发成霜。虚名乃闲事，生见父母乡。掩抑《大风歌》，徘徊少年场。诚哉古人言，鸟尽良弓藏。
<br>
<br>【苦哉行五首】戎昱 
<br>
<br>
<br>彼鼠侵我厨，纵貍授粱肉。鼠虽为君卻，貍食自须足。冀雪大国耻，翻是大国辱。膻腥逼绮罗，砖瓦杂珠玉。登楼非骋望，目笑是心哭，何意天乐中，至今奏胡曲。 
<br>官军收洛阳，家住洛阳里。夫婿与兄弟，目前见伤死。吞声不许哭，还遣衣罗绮。上马随匈奴，数秋黄尘里。生为名家女，死作塞垣鬼。乡国无还期，天津哭流水。 
<br>登楼望天衢，目极泪盈睫。强笑无笑容，须妆旧花靥。昔年买奴仆，奴仆来碎叶。岂意未死间，自为匈奴妾。一生忽至此，万事痛苦业。得出塞垣飞，不如彼蜂蝶。 
<br>妾家青河边，七叶承貂蝉。身为最小女，偏得浑家怜。亲戚不相识，幽闺十五年。有时最远出，祗到中门前。前年狂胡来，惧死翻生全。今秋官军至，岂意遭戈鋋。匈奴为先锋，长鼻黄发拳。弯弓猎生人，百步牛羊膻。脱身落虎口，不及归黄泉。苦哉难重陈，暗哭苍苍天。 
<br>可汗奉亲诏，今月归燕山。忽如乱刀剑，揽妾心肠间。出户望北荒，迢迢玉门关。生人为死别，有去无时还。汉月割妾心，胡风凋妾颜。去去断绝魂，叫天天不闻。
<br>
<br>【远征人】北周·王褒 
<br>
<br>
<br>黄河流水急，驱马送征人。谷望河阳县，桥渡小平津。
<br>
<br>【鞠歌行】晋·陆机 
<br>
<br>
<br>《古今乐录》曰：“王僧虔《技录》，平调又有《鞠歌行》，今无歌者。”陆机序曰：“按汉宫阁有含章鞠室，灵芝鞠室，后汉马防第宅卜临道，连阁通池，鞠城弥於街路。鞠歌将谓此也。又东阿王诗‘连骑击壤’，或谓戚鞠乎？三言七言，虽奇宝名器，不遇知己，终不见重。愿逢知己，以讬意焉。” 
<br>朝云升，应龙攀，乘风远游腾云端。鼓钟歇，岂自欢，急弦高张思和弹。时希值，年夙愆，循己虽易人知难。王阳登，贡公欢，罕生既没国子叹。嗟千载，岂虚言，邈矣远念情忾然。
<br>
<br>【同前】宋·谢灵运 
<br>
<br>
<br>德不孤兮必有邻，唱和之契冥相因。譬如虬虎兮来风云，亦如形声影响陈。心欢赏兮岁易沦。隐玉藏彩畴识真。叔牙显，夷吾亲。郢既殁，匠寝斤。览古籍，信伊人。永言知己感良辰。
<br>
<br>【同前】谢惠连 
<br>
<br>
<br>翔驰骑，千里姿，伯乐不举谁能知。南荆璧，万金赀，卞和不斫与石离。年难留，时易陨，厉志莫赏徒劳疲。沮齐音，溺赵吹，匠石善运郢不危。古绵眇，理参差，单心慷慨双泪垂。
<br>
<br>【同前】唐·李白 
<br>
<br>
<br>玉不自言如桃李，鱼目笑之卞和耻。楚国青蝇何太多，连城白璧遭谗毁。荆山长号泣血人，忠臣死为刖足鬼。听曲知宁戚，夷吾因小妻。秦穆五羊皮，买死百里奚。洗拂青云上，当时贱如泥。朝歌鼓刀叟，虎变蟠溪中。一举钓六合，遂荒营丘东。平生渭水曲，谁识此老翁。奈何今之人，双目送征鸿。
<br>
<br>【清调曲一】 
<br>
<br>
<br>《古今乐录》：曰“王僧虔《技录》，清调有六曲：一《苦寒行》，二《豫章行》，三《董逃行》，四《相逢狭路间行》，五《塘上行》，六《秋胡行》。”荀氏录所载九曲，传者五曲。晋、宋、齐所歌，今不歌。武帝“北上”《苦寒行》，“上谒”《董逃行》，“蒲生”《塘上行》，“晨上”“愿登”并《秋胡行》是也。其四曲今不传。明帝“悠悠”《苦寒行》，古辞“白杨”《豫章行》，武帝“白日”《董逃行》，古辞《相逢狭路间行》是也。其器有笙、笛、（下声弄、高弄、游弄），篪、节、琴、瑟、筝、琵琶八种。歌弦四弦。张永录云：“未歌之前，有五部弦，又在弄后。晋、宋、齐，止四器也。”
<br>
<br>【苦寒行二首六解】魏·武帝 
<br>
<br>
<br>《乐府解题》曰：“晋乐奏魏武帝《北上篇》，备言冰雪溪谷之苦。其后或谓之《北上行》，盖因武帝辞而拟之也。” 
<br>北上太行山，艰哉何巍巍！太行山，艰哉何巍巍！羊肠阪诘曲，车轮为之摧。树木何萧瑟，北风声正悲。何萧瑟，北风声正悲。熊罴对我蹲，虎豹夹道啼。溪谷少人民，雪落何霏霏。少人民，雪落何霏霏。延颈长叹息，远行多所怀。我心何怫郁，思欲一东归。何怫郁，思欲一东归。水深桥梁绝，中道正徘徊。迷惑失径路，暝无所宿栖。失径路，暝无所宿栖。行行日以远，人马同时饥。担囊行取薪，斧冰持作糜。担囊行取薪，斧冰持作糜。悲彼东山诗，悠悠使我哀。 
<br>右一曲，晋乐所奏。 
<br>北上太行山，艰哉何巍巍！羊肠阪诘屈，车轮为之摧。树木何萧瑟，北风声正悲。熊罴对我蹲，虎豹夹路啼。溪谷少人民，雪落何霏霏。延颈长叹息，远行多所怀。我心何怫郁，思欲一东归，水深桥梁绝，中路正徘徊。迷惑失故路，薄暮无宿栖。行行日已远，人马同时饥，担囊行取薪，斧冰持作糜。悲彼《东山诗》，悠悠令我哀。 
<br>右一曲，本辞。
<br>
<br>【苦寒行五解】魏·明帝 
<br>
<br>
<br>悠悠发洛都，荓我征东行。悠悠发洛都，荓我征东行。征行弥二旬，屯吹龙陂城。顾观故垒处，皇祖之所营。故垒处，皇祖之所营。屋室若平昔，栋宇无邪倾。奈何我皇祖，潜德隐圣形。我皇祖，潜德隐圣形。虽没而不朽，书贵垂休名。光光我皇祖，轩曜同其荣，我皇祖，轩曜同其荣。遗化布四海，八表以肃清。虽有吴蜀寇，春秋足耀兵。徒悲我皇祖，不永享百龄。赋诗以写怀，伏轼泪霑缨。 
<br>右一曲，晋乐所奏。
<br>
<br>【同前】晋·陆机 
<br>
<br>
<br>北游幽朔城，凉野多险艰。俯入穹谷底，仰陟高山盘。凝冰结重涧，积雪被长峦。阴云兴岩侧，悲风鸣树端。不睹白日景，但闻寒鸟喧。猛虎凭林啸，玄猿临岸叹。夕宿乔木下，惨惨恆鲜欢。渴饮坚冰浆，饥待零露餐。离思固已久，寤寐莫与言。剧哉行役人，慊慊恆苦寒。
<br>
<br>【同前】宋·谢灵运 
<br>
<br>
<br>岁岁曾冰合，纷纷霰雪落。浮阳灭清晖，寒禽叫悲壑。饥爨烟不兴，渴汲水枯涸。
<br>
<br>【前苦寒行二首】唐·杜甫 
<br>
<br>
<br>汉时长安雪一丈，牛马毛寒缩如蝟。楚江巫峡冰入怀，虎豹哀号又堪记。 
<br>秦城老翁荆扬客，惯习炎蒸岁絺绤。玄冥祝融气或交，手持白羽未敢释。 
<br>去年白帝雪在山，今年白帝雪在地。冻埋蛟龙南浦缩，寒刮肌肤北风利。 
<br>楚人四时皆麻衣，楚天万里无晶辉。三足之乌足恐断，羲和送将安所归。
<br>
<br>【后苦寒行二首】杜甫 
<br>
<br>
<br>南纪巫卢瘴不绝，太右已来无尺雪。蛮夷长老怨苦寒，昆仑天关冻应折。 
<br>玄猿口噤不能啸，白鹄翅垂眼流血。安得春泥补地裂？ 
<br>晚来江门失大木，猛风中夜吹白屋。天兵断斩青海戎，杀气南行动坤轴。不尔苦寒何太酷，巴东之峡生凌澌。彼苍回斡人得知。
<br>
<br>【苦寒行】刘驾 
<br>
<br>
<br>严寒动八荒，刺刺无休时。阳乌不自暖，雪压扶桑枝。岁暮寒益壮，青春安得归？朔雁到南海，越禽何处飞？谁言贫士叹，不为身无衣？
<br>
<br>【同前】僧贯休 
<br>
<br>
<br>北风北风，职何严毒！催壮士心，缩金乌足。冻云嚣嚣碍雪，一片下不得。声绕枯桑，根在沙塞。黄河彻底，顽直到海。一气搏束，万物无态。唯有吾庭前杉松树枝，枝枝健在。
<br>
<br>【同前】僧齐己 
<br>
<br>
<br>冰峰撑空寒矗矗，云凝水冻埋海陆。杀物之性，伤人之欲。既不能断绝蒺藜荆棘之根株。又不能展凤皇麒麟之拳跼。如此则何如为和煦，为膏雨，自然天下之荣枯，融融於万户。
<br>
<br>【吁嗟篇】魏·曹植 
<br>
<br>
<br>《乐府解题》曰：“曹植拟《苦寒行》为《吁嗟》。” 
<br>吁嗟此转蓬，居世何独然。长去本根逝，夙夜无休闲。东西经七陌，南北越九阡。卒遇回风起，吹我入云间。自谓终天路，忽然下沉渊。惊飙接我出，故归彼中田。当南而更北，谓东而反西。宕宕当何依，忽亡而复存。飘飖周八泽，连翩历五山。流转无恆处，谁知吾苦艰。愿为中林草，秋随野火燔。麋灭岂不痛，愿与根荄连。
<br>
<br>【北上行】唐·李白 
<br>
<br>
<br>北上何所苦，北上缘太行。磴道盘且峻，巉岩凌穹苍。马足蹶侧石，车轮摧高岗。沙尘接幽州，烽火连朔方。杀气毒剑戟，严风裂衣裳。奔鲸夹黄河，凿齿屯洛阳。前行无归日，返顾思旧乡。惨戚冰雪里，悲号绝中肠。尺布不掩体，皮肤剧枯桑。汲水涧谷阻，采薪陇阪长。猛虎又掉尾，磨牙皓秋霜。草木不可餐，饥饮零露浆。叹此北上苦，停骖为之伤。何日王道平？开颜睹天光。
<br>
<br>
<br>
<br>卷三十四 
<br>相和歌辞九 
<br>清调曲二
<br>
<br>【豫章行】 
<br>
<br>
<br>《古今乐录》曰：“《豫章行》，王僧虔云《荀录》所载《古白杨》一篇，今不传。”《乐府解题》曰：“陆机‘泛舟清川渚’，谢灵运‘出宿告密亲’，皆伤离别，言寿短景驰，容华不久。傅玄《苦相篇》云：‘苦相身为女’，言尽力於人，终以华落见弃。亦题曰《豫章行》也。”豫章，汉郡邑地名。 
<br>白杨初生时，乃在豫章山。上叶摩青云，下根通黄泉。凉秋八九月，山客持斧斤。我□何皎皎，稊落□□□。根株已断绝，颠倒岩石间。大匠持斧绳，锯墨齐两端。一驱四五里，枝叶相自捐。□□□□□，会为舟船蟠。身在洛阳宫，根在豫章山。多谢枝与叶，何时复相连？吾生百年□，自□□□俱。何意万人巧，使我离根株。 
<br>右一曲，晋乐所奏。
<br>
<br>【豫章行二首】魏·曹植 
<br>
<br>
<br>《乐府解题》曰：“曹植拟《豫章》为‘穷达’。” 
<br>穷达难豫图，祸福信亦然。虞舜不逢尧，耕耘处中田。太公未遭文，渔钓终渭川。不见鲁孔丘，穷困际蔡间。周公下白屋，天下称其贤。 
<br>鸳鸯自用亲，不若比翼连。他人虽同盟，骨肉天性然。周公穆康叔，管蔡则流言。子臧让千乘，季札慕其贤。
<br>
<br>【豫章行·苦相篇】晋·傅玄 
<br>
<br>
<br>苦相身为女，卑陋难再陈。兒男当门户，堕地自生神。雄心志四海，万里望风尘。女育无欣爱，不为家所珍。长大逃深室，藏头羞见人。无泪适他乡，忽如雨绝云。低头和颜色，素齿结硃脣。跪拜无复数，婢妾如严宾。情合同云汉，葵藿仰阳春。心乖甚水火，百恶集其身。玉颜随年变，丈夫多好新。昔为形与影，今为胡与秦。胡秦时相见，一绝逾参辰。
<br>
<br>【豫章行】陆机 
<br>
<br>
<br>泛舟清川渚，遥望高山阴。川陆殊途轨，懿亲将远寻。三荆欢同株，四鸟悲异林。乐会良自古，悼别岂独今。寄世将几何，日昃无停阴。前路既已多，后途随年侵。促促薄暮景，亹亹鲜克禁。曷为复以兹，曾是怀苦心。远节婴物浅，近情能不深。行矣保嘉福，景绝继以音。
<br>
<br>【同前】宋·谢灵运 
<br>
<br>
<br>短生旅长世，恆觉白日欹。览镜睨颓容，华颜岂久期？苟无回戈术，坐观落崦嵫。
<br>
<br>【同前】谢惠连 
<br>
<br>
<br>轩帆溯遥路，薄送瞰遐江。舟车理殊缅，密友将远从。九里乐同润，二华念分峰。集欢岂今发，离叹自古钟。促生靡缓期，迅景无迟踪。缁发迫多素，憔悴谢华蘴。婉娩寡留晷，窈窕闭淹龙。如何阻行止，愤愠结心胸。既微达者度，欢戚谁能封。愿子保淑慎，良讯代徽容。
<br>
<br>【同前】梁·沈约 
<br>
<br>
<br>燕陵平而远，易河清且驶。一见尘波阻，临途引征思。双剑爱匣同，孤莺悲影异。宴言诚易纂，清歌信难嗣。卧闻夕钟急，坐阅朝光亟。往欢坠壮心，来戚满衰志。殂芳无再馥，沦灰定还炽。夏台尚可忘，荣辱亦奚事。愧微旷士节，徒感鄙生饵。劳哉纳辰和，地远讬声寄。
<br>
<br>【同前】隋·薛道衡 
<br>
<br>
<br>江南地远接闽瓯，东山英妙屡经游。前瞻叠障千重阻，卻带惊湍万里流。枫叶朝飞向京洛，文鱼夜过历吴洲。君行远度茱萸岭，妾住长依明月楼。楼中愁思不开嚬，始复临窗望早春。鸳鸯水上萍初合，鸣鹤园中花并新。空忆常时角枕处，无复前日画眉人。照骨金环谁用许，见胆明镜自生尘。荡子从来好留滞，况复关山远迢递。当学织女嫁牵牛，莫学姮娥叛夫婿。偏讶思君无限极，欲罢欲忘还复忆。原作王母三青鸟，飞来飞去传消息。丰城双剑昔曾离，经年累月复相随。不畏将军成久别，只恐封侯心更移。
<br>
<br>【同前】唐·李白 
<br>
<br>
<br>胡风吹代马，北拥鲁阳关。吴兵照海雪，西讨何时还。半渡上辽津，黄云惨无颜。老母与子别，呼天野草间。白马绕旌旗，悲鸣相追攀。白杨秋月苦，早落豫章山。本为休明人，斩虏素不闲。岂惜战斗死，为君扫凶顽。精感石没羽，岂云惮险艰。楼船若鲸飞，波荡落星湾。此曲不可奏，三军鬓成斑。
<br>
<br>【董逃行五解】 
<br>
<br>
<br>崔豹《古今注》曰：“《董逃歌》，后汉游童所作也。终有董卓作乱，卒以逃亡。后人习之为歌章，乐府奏之以为儆诫焉。”《后汉书·五行志》曰：“灵帝中平中，京都歌曰：‘承乐世，董逃，游四郭，董逃。蒙天恩，董逃，带金紫，董逃。行谢恩，董逃，整车骑，董逃。垂欲发，董逃，与中辞，董逃。出西门，董逃，瞻宫殿，董逃。望京城，董逃，日夜绝，董逃，心摧伤，董逃。’案‘董’谓董卓也。言欲跋扈，纵有残暴，终归逃窜，至於灭族也。《风俗通》曰：“卓以《董逃》之歌，主为己发，太禁绝之。”杨阜《董卓传》曰：“卓改《董逃》为‘董安’。”《乐府解题》曰：“古词云‘吾欲上谒从高山，山头危险大难。’言五岳之上，皆以黄金为宫阙，而多灵兽仙草，可以求长生不死之术，今天神拥护君上以寿考也。若陆机‘和风习习薄林’，谢灵运‘春虹散彩银河’，但言节物芳华，可及时行乐，无使徂龄坐徙而已。晋传玄有《历九秋篇》十二章，具叙夫妇别离之思，亦题云《董逃行》未详。” 
<br>吾欲上谒从高山，山头危险大难。遥望五岳端，黄金为阙，班璘。但见芝草，叶落纷纷。百鸟集，来如烟。山兽纷纶，麟、辟邪；其端鹍鸡声鸣。但见山兽援戏相拘攀。小复前行玉堂，未心怀流还。传教出门来：“门外人何求？”所言：“欲从圣道求一得命延。”教敕凡吏受言，采取神药若木端。白兔长跪捣药虾蟆丸。奉上陛下一玉柈，服此药可得神仙。服尔神药，莫不欢喜。陛下长生老寿，四面肃肃稽首，天神拥护左右，陛下长与天相保守。
<br>
<br>【董逃行历九秋篇】晋·傅玄 
<br>
<br>
<br>历九秋兮三重，遗贵客兮远宾。顾多君心所亲，乃命妙妓才人，炳若日月星辰。序金罍兮玉觞，宾主递起雁行。杯若飞电绝光，交觞接卮结裳。慷慨欢笑万方。奏新诗兮夫君，烂然虎变龙文，浑如天地未分，齐讴楚舞纷纷，歌声上激青云。穷八音兮异伦，奇声靡靡每新，微披素齿丹脣，逸响飞薄梁尘，精爽眇眇入神。坐咸醉兮沾欢，引樽促席临轩。进爵献寿翻翻，秋秋要君一言，愿爱不移若山。君恩爱兮不竭，譬若朝日夕月，此景万里不绝，长保初醮结发，何忧坐生胡越。携弱手兮金环，上游飞阁云间。穆若鸳凤双鸾。还幸兰房自安，娱心乐意难原。乐既极兮多怀，盛时忽逝若颓，寒暑革御景回。春荣随风飘摧。感物动心增哀。妾受命兮孤虚，男兒堕地称姝，女弱难存若无。骨肉至亲更疏，奉事他人讬躯。君如影兮随形，贱妾如水浮萍。明月不能常盈，谁能无根保荣，良时冉冉代征。顾绣领兮含晖，皎日回光则微。硃华忽尔渐衰，影欲舍形高飞，谁言往恩可追。荠与麦兮夏零，兰桂践霜逾馨。禄命悬天难明，妾心结意丹青，何忧君心中倾。
<br>
<br>【董逃行】陆机 
<br>
<br>
<br>和风习习薄林，柔条布叶垂阴。鸣鸠拂羽相寻，仓鹒喈喈弄音，感时悼逝伤心。日月相追周旋，万里倏忽几年，人皆冉冉西迁。盛时一往不还，慷慨乖念凄然。昔为少年无忧，常怪秉烛夜游，翩翩宵征何求，於今知此有由。但为老去年遒，盛固有衰不疑。长夜冥冥无期，何不驱驰及时。聊乐永日自怡，赍此遗情何之。人生居世为安，岂若及时为欢。世道多故万端，忧虑纷错交颜，老行及之长叹。
<br>
<br>【同前】唐·元稹 
<br>
<br>
<br>董逃董逃董卓逃，揩铿戈甲声劳嘈。剜剜深脐脂焰焰，人皆数叹曰：“尔独不忆年年取我身上膏？”膏销骨尽烟火死，长安城中贼毛起。城门四走公卿士，走劝刘虞作天子。刘虞不敢作天子，曹瞒篡乱从此始。董逃董逃人莫喜，胜负翻环相枕倚。缝缀难成裁破易，何况曲针不能伸巧指，欲学裁缝须准拟。
<br>
<br>【同前】张籍 
<br>
<br>
<br>洛阳城头火曈曈，乱兵烧我天子宫。宫城南面有深山，尽将老幼藏其间。重岩为屋橡为食，丁男夜行候消息。闻道官军犹掠人，旧里如今归未得。董逃行，汉家几时重太平////
<br>
<br>【相逢行】 
<br>
<br>
<br>一曰《相逢狭路间行》，亦曰《长安有狭斜行》。《乐府解题》曰：“古词文意与《鸡鸣曲》同。晋陆机《长安狭斜行》云：‘伊、洛有歧路，歧路交硃轮。’则言世路险狭邪僻，正直之士无所措手足矣。”唐李贺有《难忘曲》，亦出於此。 
<br>相逢狭路间，道隘不容车。不知何年少，夹毂问君家。君家诚易知，易知复难忘。黄金为君门，白玉为君堂。堂上置樽酒，作使邯郸倡。中庭生桂树，华灯何煌煌。兄弟两三人，中子为侍郎。五日一来归，道上自生光。黄金络马头，观者盈道傍。入门时左顾，但见双鸳鸯。鸳鸯七十二，罗列自成行。音声何雍雍，鹤鸣东西厢。大妇织绮罗，中妇织流黄。小妇无所为，挟瑟上高堂。丈人且安坐，调丝方未央。 
<br>右一曲，晋乐所奏。
<br>
<br>【同前】宋·谢惠连 
<br>
<br>
<br>行行即长道，首长息班草。邂逅赏心人，与我倾怀抱。夷世信难值，忧来伤人，平生不可保。阳华与春渥，阴柯长秋槁。心慨荣去速，情苦忧来早。日华难久居，忧来伤人，谆谆亦至老。亲党近恤庇，昵君不常好。九族悲素霰，三良怨黄鸟。迩硃白即〈赤页〉，忧来伤人，近缟洁必造。水流理就湿，火炎同归燥。赏契少能谐，断金断可宝。千计莫适从，忧来伤人，万端信纷绕。巢林宜择木，结友使心晓。心晓形迹略，略迩谁能了。相逢既若旧，忧来伤人，片言代纻缟。
<br>
<br>【同前】梁·张率 
<br>
<br>
<br>相逢夕阴街，独趋尚冠里。高门既如一，甲第复相似。凭轼日欲昏，何处访公子？公子之所在，所在良易知。青楼出上路，渐台临曲池。堂上抚流徽，雷樽朝夕施。橘柚分华实，硃火燎金枝。兄弟两三人，冠珮纷陆离。朝从禁中出，车骑并驱驰。金鞍马脑勒，聚观路傍兒。入门一顾望，凫鹄有雄雌。雄雌各数千，相鸣戏羽仪。并在东西立，群次何离离。大妇刺方领，中妇抱婴兒。小妇尚娇稚，端坐吹参差。丈人无遽起，神凤且来仪。
<br>
<br>【同前】唐·崔颢 
<br>
<br>
<br>妾年初二八，家住洛桥头。玉户临驰道，硃门近御沟。使君何假问，夫婿大长秋。女弟新承宠，诸兄近拜侯。春生百子殿，花发五城楼。出入千门里，年年乐未休。
<br>
<br>【同前二首】李白 
<br>
<br>
<br>朝骑五花马，谒帝出银台。秀色谁家子，云车珠箔开。金鞭遥指点，玉勒近迟回。夹毂相借问，疑从天上来。怜肠愁欲断，斜日复相催。下车何轻盈，飘然似落梅。邀入青绮门，当歌共衔杯。衔杯映歌扇，似月云中见。相见不相亲，不如不相见。相见情已深，未语可知心。胡为守空闺，孤眠愁锦衾。锦衾与罗帏，缠绵会有时。春风正澹荡，暮雨来何迟。愿因三青鸟，更报长相思。光景不待人，须臾发成丝。当年失行乐，老去徒伤悲。持此道密意，无令旷佳期。 
<br>相逢红尘内，高揖黄金鞭。万户垂杨里，君家阿那边。
<br>
<br>【同前】韦应物 
<br>
<br>
<br>二十登汉朝，英声迈今古。适从东方来，又欲谒明主。犹酣新丰酒，尚带灞陵雨。邂逅两相逢，别来间寒暑。宁知白日晚，暂向花间语。忽闻长乐钟，走马东西去。
<br>
<br>【相逢狭路间】宋·孔欣 
<br>
<br>
<br>相逢狭路间，道狭正踟蹰。如何不群士，行吟戏路衢。辍步相与言，君行欲焉如？淳朴久已凋，荣利迭相驱。流落尚风波，人情多迁渝。势集堂必满，运去庭亦虚。竞趋尝不暇，谁肯眷桑枢。无为肆独往，只将困沦胥。未若及初九，携手归田庐。躬耕东山畔，乐道咏玄书。狭路安足游，方外可寄娱。
<br>
<br>【同前】梁·昭明太子 
<br>
<br>
<br>京华有曲巷，曲曲不通舆。道逢一侠客，缘路间君居。君居在城北，可寻复易知。硃门间皓壁，刻桷映晨离。阶植若华草，光影逐飙移。轻幰委四壁，兰膏然百枝。长子饰青紫，中子任以赀。小子始总角，方作啼弄兒。三子俱入门，赫奕盛羽仪。华骝服衡辔，白玉镂鞿羁。容止同规矩，宾从尽恭卑。雅郑时间作，孤竹乍参差。云飞离水宿，弄吭满青池。欢乐无终极，流目岂知疲。门下非毛遂，坐上尽英奇。大妇成贝锦，中妇饰粉絁。小妇独无事，理曲步檐垂。丈人暂徒倚，行使流风吹。
<br>
<br>【同前】沈约 
<br>
<br>
<br>相逢洛阳道，系声流水车。路逢轻薄子，伫立问君家。君家诚易知，易知复易忆。龙马满街衢，飞盖交门侧。大子万户侯，中子飞而食。小子始从官，朝夕温省直。三子俱入门，赫奕多羽翼。若若青组纡，烟烟金珰色。大妇绕梁歌，中妇回文织。小妇独无事，闭户聊且即，绿绮试一弹，玄鹤方鼓翼。
<br>
<br>【同前】刘孺 
<br>
<br>
<br>送君追遐路，路狭暧朝雰。三危上蔽日，九折杳连云。枝交幰不见，听静吹才闻。岂伊叹道远，亦乃泣涂分。况兹别亲爱，情念切离群。
<br>
<br>【同前】刘遵 
<br>
<br>
<br>春晚驾香车，交轮碍狭斜。所恐惟风入，疑伤步摇花。含羞隐年少，何因问妾家。青楼临上路，相期觉路赊。
<br>
<br>【同前】隋·李德林 
<br>
<br>
<br>天衢号九经，冠盖恆纵横。忽逢怀刺客，相寻欲逐名。我住河阳浦，开门望帝城。金台远犹出，玉观夜恆明。筵羞太官膳，酒酿步兵营。悬床接高士，隔帐授诸生。流水琴前韵，飞尘歌后轻。大子难为弟，中子难为兄。小子轻财利，实见陶硃情。龙轩照人转，骥马嘘天门。入门俱有说，至道胜金籝。出门会亲友，天官奏德星。大妇训端木，中妇诲刘灵。小妇南山下，击缶和秦筝。群宾莫有戏，灯来告绝缨。
<br>
<br>
<br>
<br>卷三十五 
<br>相和歌辞十 
<br>清调曲三
<br>
<br>【长安有狭斜行】 
<br>
<br>
<br>长安有狭斜，狭斜不容车。适逢两少年，挟毂问君家。君家新市傍，易知复难忘。大子二千石，中子孝廉郎。小子无官职，衣冠仕洛阳。三子俱入室，室中自生光。大妇织绮纻，中妇织流黄。小妇无所为，挟琴上高堂。丈夫且徐徐，调弦讵未央。
<br>
<br>【同前】晋·陆机 
<br>
<br>
<br>伊洛有歧路，歧路交硃轮。轻盖承华景，腾步蹑飞尘。鸣玉岂朴儒，凭轼皆俊民。烈心厉劲秋，丽服鲜芳春。余本倦游客，豪彦多旧亲。倾盖承芳讯，欲鸣当及晨。守一不足矜，歧路良可遵。规行无旷迹，矩步岂逮人。投足绪已尔，四时不必循。将遂殊涂轨，要子同归津。
<br>
<br>【同前】宋·谢惠连 
<br>
<br>
<br>纪郢有通逵，通达并轩车。帟帟雕轮驰，轩轩翠盖舒。撰策之五尹，振辔从三闾。推剑凭前轼，鸣佩专后舆。
<br>
<br>【同前】荀昶 
<br>
<br>
<br>朝发邯郸邑，暮宿井陉间。井陉一何狭，车马不得旋。邂逅相逢值，崎区交一言。一言不容多，伏轼问君家。君家诚易知，易知复易博。南面平原居，北趣相如阁。飞楼临夕都，通门枕华郭。入门无所见，但见双栖鹤。栖鹤数十双，鸳鸯群相追。大兄珥金珰，中兄振缨緌。伏腊一来归，邻里生光辉。小弟无所为，斗鸡东陌逵。大妇织纨绮，中妇缝罗衣。小妇无所作，挟瑟弄音徽。丈人且卻坐，梁尘将欲飞。
<br>
<br>【同前】梁·武帝 
<br>
<br>
<br>洛阳有曲陌，曲曲不通驿。忽遇二少童，扶辔问君宅。我宅邯郸右，易忆复可知。大息组絪缊，中息佩陆离。小息尚青绮，总角游南皮。三息俱入门，家臣拜门垂。三息俱升堂，旨酒盈千卮。三息俱入户，户内有光仪。大妇理金翠，中妇事玉觿。小妇独闲暇，调笙游曲池。丈人少徘徊，凤吹方参差。
<br>
<br>【同前】梁·简文帝 
<br>
<br>
<br>长安有径涂，径径不通舆。道逢双总丱，扶轮问我居。我居青门北，可忆复易津。大息骞金勒，中息绾黄银。小息始得意，黄头作弄臣。三息俱入门，雅志扬清尘。三息俱上堂，觞肴满四陈。三息俱入户，照耀光容新。大妇舒绮絪，中妇拂罗巾。小妇最容冶，映镜学娇嚬。丈人且安坐，清讴出绛脣。
<br>
<br>【同前】沈约 
<br>
<br>
<br>青槐金陵陌，丹毂贵游士。方骖万乘臣，炫服千金子。咸阳不足称，临淄孰能拟。
<br>
<br>【同前】庾肩吾 
<br>
<br>
<br>长安曲陌阪，曲曲不容幰。路逢双绮襦，问君居近远。我居临御沟，可识不可求。长子登麟阁，次子侍龙楼。少子无高位，聊从金马游。三子俱来下，左右若川流。三子俱来入，高轩映彩旒。三子俱来宴，玉柱击清瓯。大妇襞云裘，中妇卷罗幬。少妇多妖艳，花钿系石榴。夫君且安坐，欢娱方未周。
<br>
<br>【同前】王冏 
<br>
<br>
<br>名都驰道傍，华毂乱锵锵。道逢佳丽子，问我居何乡？我家洛川上，甲第遥相望。珠扉玳瑁床，绮席流苏帐。大子执金吾，次子中郎将。小子陪金马，遨游蔑卿相。三子俱休沐，风流郁何壮。三子俱会同，肃雍多礼让。三子俱还室，丝管纷寥亮。大妇裁舞衣，中妇学清唱。小妇窥镜影，弄此朝霞状。佳人且少留，为君绕梁唱。
<br>
<br>【同前】徐防 
<br>
<br>
<br>长安有勾曲，勾勾不通驲。涂逢二绮衣，夹路访君室。君室近霸城，易识复知名。大息登金马，中息谒承明。小息偏爱幸，走马曳长缨。三息俱入门，车服尽雕轻。三息俱上堂，嘉宾四座盈。三息俱入户，室内有光荣。大妇缣始呈，中妇锈初营。小妇多姿媚，红纱映削成。上客且安坐，胡床妾自擎。
<br>
<br>【同前】陈·张正见 
<br>
<br>
<br>少年重游侠，长安有狭斜。路窄时容马，枝高易度车。 
<br>檐高同落照，巷小共飞花。相沟夹绣毂，借问是谁家？
<br>
<br>【同前】北周·王褒 
<br>
<br>
<br>威纡狭邪道，车骑动相喧。博徒称剧孟，游侠号王孙。势倾魏侯府，交尽翟公门。路邪劳夹毂，涂艰倦折辕。日斜宣曲观，春还御宿园。涂歌杨柳曲，巷饮榴花樽。独有游梁倦，还守孝文园。
<br>
<br>【三妇艳诗】宋·刘铄 
<br>
<br>
<br>大妇裁雾縠，中妇牒冰练。小妇端清景，含歌登玉殿。丈人且徘徊，临风伤流霰。
<br>
<br>【同前】齐·王融 
<br>
<br>
<br>大妇织绮罗，中妇织流黄。小妇独无事，挟瑟上高堂。丈夫且安坐，调弦讵未央。
<br>
<br>【同前】梁·昭明太子 
<br>
<br>
<br>大妇舞轻巾，中妇拂华茵。小妇独无事，红黛润芳津。良人且高卧，方欲荐梁尘。
<br>
<br>【同前】沈约 
<br>
<br>
<br>大妇拂玉匣，中妇结珠帷。小妇独无事，对镜理蛾眉。良人且安卧，夜长方自私。
<br>
<br>【同前】王筠 
<br>
<br>
<br>大妇留芳褥，中妇对华烛。小妇独无事，当轩理清曲。丈人且安卧，艳歌方断续。
<br>
<br>【同前】吴均 
<br>
<br>
<br>大妇弦初切，中妇管方吹。小妇多姿态，含笑逼清卮。佳人勿馀及，殷勤妾自知。
<br>
<br>【同前】刘孝绰 
<br>
<br>
<br>大妇缝罗裙，中妇料绣文。唯馀最小妇，窈窕舞昭君。丈人慎勿去，听我驻浮云。
<br>
<br>【同前十一首】陈·后主 
<br>
<br>
<br>大妇避秋风，中妇夜床空。小妇初两髻，含娇新脸红。得意非霰日，可怜那可同。 
<br>大妇西北楼，中妇南陌头。小妇初妆点，回眉对月钩。可怜还自觉，人看反更羞。 
<br>大妇主缣机，中妇裁春衣。小妇新妆冶，拂匣动琴徽。长夜理清曲，馀娇且未归。 
<br>大妇妒蛾眉，中妇逐春时。小妇最年少，相望卷罗帷。罗帷夜寒卷，相望人来迟。 
<br>大妇上高楼，中妇荡莲舟。小妇独无事，拨帐掩娇羞。丈夫应自解，更深难道留。 
<br>大妇初调筝，中妇敛歌声。小妇春妆罢，弄月当宵楹。季子时将意，相看不用争。 
<br>大妇爱恆偏，中妇意长坚。小妇独娇笑，新来华烛前。新来诚可惑，为许得新怜。 
<br>大妇酌金杯，中妇照妆台。小妇偏妖冶，下砌折新梅。众中何假问，人今最后来。 
<br>大妇怨空闺，中妇夜偷啼。小妇独含笑，正柱作乌栖。河低帐未掩，夜夜画眉齐。 
<br>大妇正当垆，中妇裁罗襦。小妇独无事，淇上待吴姝。鸟归花复落，欲去卻踟蹰。 
<br>大妇年十五，中妇当春户。小妇正横陈，含娇情未吐。所愁晓漏促，不恨灯销炷。
<br>
<br>【同前】张正见 
<br>
<br>
<br>大妇织残丝，中妇妒蛾眉。小妇独无事，歌罢咏新诗。上客何须起，为待绝缨时。
<br>
<br>【同前】唐·董思恭 
<br>
<br>
<br>大妇裁纨素，中妇弄明珰。小妇多姿态，登楼红粉妆。丈人且安坐，初日渐流光。
<br>
<br>【同前】王绍宗 
<br>
<br>
<br>大妇能调瑟，中妇咏新诗。小妇独无事，花庭曳履綦。上客且安坐，春日正迟迟。
<br>
<br>【中妇织流黄】梁·简文帝 
<br>
<br>
<br>翻花满阶砌，愁人独上机。浮云西北起，孔雀东南飞。 
<br>调丝时绕腕，易钅聂乍牵衣。鸣梭逐动钏，红妆映落晖。
<br>
<br>【同前】陈·徐陵 
<br>
<br>
<br>落花还井上，春机当户前。带衫行障口，觅钏枕檀边。数钅聂经无乱，新浆纬易牵。 
<br>蜘蛛夜伴织，百舌晓惊眠。封用黎阳土，书因计吏船。欲知夫婿处，今督水衡钱。
<br>
<br>【同前】卢询 
<br>
<br>
<br>别人心已怨，愁空日复斜。然香望韩寿，磨镜待秦嘉。残丝愁绩烂，馀织恐缣赊。 
<br>支机一片石，缓转独轮车。下帘还忆月，挑灯更惜花。似天河上景，春时织女家。
<br>
<br>【同前】唐·虞世南 
<br>
<br>
<br>寒闺织素锦，含怨敛双蛾。综新交缕涩，经脆断丝多。 
<br>衣香逐举袖，钏动应鸣梭。还恐裁缝罢，无信达交河。
<br>
<br>【难忘曲】李贺 
<br>
<br>
<br>夹道开洞门，弱杨低画戟。帘影竹华起，箫声吹日色。 
<br>蜂语绕妆镜，拂蛾学春碧。乱系丁香梢，满栏花向夕。
<br>
<br>【塘上行五解】魏·武帝 
<br>
<br>
<br>《鄴都故事》曰：“魏文帝甄皇后，中山无极人。袁绍据鄴，与中子熙娶后为妻。后太祖破绍，文帝时为太子，遂以后为夫人。后为郭皇后所谮，文帝赐死后宫。临终为诗曰：‘蒲生我池中，绿叶何离离。岂无兼葭艾，与君生别离。莫以贤豪故，弃捐素所爱。莫以麻枲贱，弃捐菅与蒯。莫以鱼肉贱，弃捐葱与薤。’”《歌录》曰：“《塘上行》，古辞。或云甄皇后造。”《乐府解题》曰：“前志云：晋乐奏魏武帝《蒲生篇》，而诸集录皆言其词文帝甄后所作，叹以谗诉见弃，犹幸得新好，不遗故恶焉。若晋陆机‘江蓠生幽渚’，言妇人衰老失宠，行於塘上而为此歌，与古辞同意。” 
<br>蒲生我池中，蒲生我池中，其叶何离离。傍能行人仪，莫能缕自知。众口铄黄金，使君生别离。念君去我时，念君去我时，独愁常苦悲。想见君颜色，感结伤心脾。今悉夜夜愁不寐。莫用豪贤故，莫用豪贤故，弃捐素所爱。莫用鱼肉贵，弃捐葱与薤。莫用麻枲贱，弃捐菅与蒯。倍恩者苦枯，倍恩者苦枯，蹶船常苦没，教君安息定，慎莫致仓卒。念与君一共离别，亦当何时，共坐复相对。出亦复苦愁，出亦复苦愁，入亦复苦愁。边地多悲风，树木何萧萧。今日乐相乐，延年寿千秋。 
<br>右一曲，晋乐所奏。 
<br>蒲生我池中，其叶何离离。傍能行仁义，莫若妾自知。众口铄黄金，使君生别离。念君去我时，独愁常苦悲。想见君颜色，感结伤心脾。念君常苦悲，夜夜不能寐。莫以豪贤故，弃捐素所爱。莫以鱼肉贱，弃捐葱与薤。莫以麻枲贱，弃捐菅与蒯。出亦复苦愁，入亦复苦愁。边地多悲风，树木何脩脩。从君致独乐，延年寿千秋。 
<br>右一曲，本辞。
<br>
<br>【同前】晋·陆机 
<br>
<br>
<br>江蓠生幽渚，微芳不足宣。被蒙风雨会，移居华池边。发藻玉台下，垂影沧浪泉。霑润既已渥，结根奥且坚。四节逝不处，繁华难久鲜。淑气与时殒，馀芳随风捐。天道有迁易，人理无常全。男欢智倾愚，女爱衰避妍。不惜微躯退，恆惧苍蝇前。愿君广末光，照妾薄暮年。
<br>
<br>【同前】宋·谢惠连 
<br>
<br>
<br>芳萱秀陵阿，菲质不足营。幸有忘忧用，移根讬君庭。垂颖临清池，擢彩仰华甍。霑渥云雨润，葳蕤吐芳馨。愿君春倾叶，留景惠馀明。
<br>
<br>【塘上行苦辛篇】梁·刘孝威 
<br>
<br>
<br>蒲生伊何陈，曲中多苦辛。黄金坐销铄，白玉遂淄磷。裂衣工毁嫡，掩袖切谗新。嫌成迹易已，爱去理难申。秦云犹变色，鲁日尚回轮。妾歌已唱断，君心终未亲。
<br>
<br>【塘上行】唐·李贺 
<br>
<br>
<br>藕花凉露湿，花缺藕根涩。飞下雌鸳鸯，塘水声溘溘。
<br>
<br>【蒲生行浮萍篇】魏·曹植 
<br>
<br>
<br>浮萍寄清水，随风东西流。结发辞严亲，来为君子仇。恪勤在朝夕，无端获罪尤。在昔蒙恩惠，和乐如瑟琴。何意今摧颓，旷若商与参。茱萸自有芳，不若桂与兰。新人虽可爱，无若故所欢。行云有返期，君恩傥中还。慊慊仰天叹，愁心将何愬。日月不恆处，人生忽若寓。悲风来入怀，泪下如垂露。发箧造裳衣，裁缝纨与素。
<br>
<br>【蒲生行】齐·谢朓 
<br>
<br>
<br>蒲生广湖边，讬身洪波侧。春露惠我泽，秋霜缛我色。根叶从风浪，常恐不永植。摄生各有命，岂云智与力。安得游云上，与尔同羽翼。
<br>
<br>【江蓠生幽渚】梁·沈约 
<br>
<br>
<br>泽兰被荒径，孤芳岂自通。幸逢瑶池旷，得与金芝丛。朝承紫台露，夕润渌池风。既美修嫮女，复悦繁华童。夙昔玉霜满，旦暮翠条空。叶飘储胥右，芳歇露寒东。纪化尚盈昃，俗志信颓隆。财殚交易绝，华落爱难终。所惜改欢眄，岂恨逐征蓬。愿回昭阳景，时照长门宫。
<br>
<br>【苦辛行】唐·戎昱 
<br>
<br>
<br>且莫奏短歌，听余苦辛词。如今刀笔士，不及屠沽兒。少年无事学诗赋，岂意文章复相娱。东西南北少知音，终年竟岁悲行路。仰面诉天天不闻，低头告地地不言。天地生我尚如此，陌上他人何足论？谁谓西江深，涉之固无忧。谁谓南山高，可以登之游。险巇唯有世间路，一乡令人堪白头。贵人立意不可测，等闲桃李成荆棘。风尘之士深可亲，心如鸡犬能依人。悲来卻忆汉天子，不弃相如家旧贫。劝君且饮酒，酒能散羁愁，谁家有酒判一醉，万事从他江水流。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
