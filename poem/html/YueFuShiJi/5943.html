<HTML>
<HEAD>
<TITLE>横吹曲辞 一至五 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 横吹曲辞 一至五</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>横吹曲辞 一至五</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5943"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'横吹曲辞 一至五')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[横吹曲辞 一至五]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷二十一 
<br>横吹曲辞一 
<br>
<br>
<br>横吹曲，其始亦谓之鼓吹，马上奏之，盖军中之乐也。北狄诸国，皆马上作乐，故自汉已来，北狄乐总归鼓吹署。其后分为二部，有箫笳者为鼓吹，用之朝会、道路，亦以给赐。汉武帝时，南越七郡，皆给鼓吹是也。有鼓角者为横吹，用之军中，马上所奏者是也。《晋书·乐志》曰：“横吹有鼓角，又有胡角。按周礼云‘以■鼓鼓军事’。旧说云，蚩尤氏帅魑魅，与黄帝战於涿鹿，帝乃始命吹角为龙鸣以御之。其后魏武北征乌丸，越沙漠而军士思归，於是减为中鸣，尤更悲矣。横吹有双角，即胡乐也。汉博望侯张骞入西域，传其法於西京，唯得《摩诃兜勒》一曲。李延年因胡曲更造新声二十八解，乘舆以为武乐，后汉以给边将，和帝时万人将军得用之。魏、晋以来，二十八解不复具存，而世所用者有《黄鹄》等十曲。”其辞后亡。又有《关山月》等八曲，后世之所加也。后魏之世，有《簸逻回歌》，其曲多可汗之辞，皆燕魏之际鲜卑歌，歌辞虏音，不可晓解，盖大角曲也。又《古今乐录》有《梁鼓角横吹曲》，多叙慕容垂及姚泓时战阵之事，其曲有《企喻》等歌三十六曲，乐府胡吹旧曲又有《隔谷》等歌三十曲，总六十六曲，未详时用何篇也。自隋已后，始以横吹用之卤簿，与鼓吹列为四部，总谓之鼓吹，并以供大驾及皇太子、王公等。一曰鼓部，其乐器有鼓、金钲、大鼓、小鼓、长鸣角、次鸣角、大角七种。鼓金钲一曲，夜警用之。大鼓十五曲，小鼓九曲，大角七曲，其辞并本之鲜卑。二曰铙鼓部，其乐器有歌、鼓、箫、笳四种，凡十二曲。三曰大横吹部，其乐器有角、节鼓、笛、箫、筚篥、笳、桃皮筚篥七种，凡二十九曲。四曰小横吹部，其乐器有角、笛、箫、筚篥、笳、桃皮筚篥六种，凡十二曲。夜警亦用之。唐制，太常鼓吹，令掌鼓吹。施用调习之，节以备卤簿之仪，而分五部。一曰鼓吹部，其乐器如隋鼓部而无大角。鼓一曲十叠，大鼓十五曲，严用三曲，警用十二曲，金钲无曲以为鼓节。小鼓九曲，上马用一曲，严警用八曲。长鸣一曲三声，上马、严警用之。中鸣一曲三声，用与长鸣同。二曰羽葆部，其乐器如隋铙鼓部而加錞于，凡十八曲。三曰铙吹部，其乐器与隋铙鼓部同，凡七曲。四曰大横吹部，其乐器与隋同，凡二十四曲。黄钟角八曲，中吕宫二曲，中吕徵一曲，中吕商三曲，中吕羽四曲，中吕角曲曲，无射二曲。五曰小横吹部，其乐器与隋同。其曲不见，疑同用大横吹曲也。凡大驾行幸，则夜警晨严。大驾夜警十二曲，中警七曲，晨严三通。皇太子夜警九曲，公卿已下夜警七曲，晨严并三通。夜警众一曲，转次而振也。 
<br>
<br>
<br>
<br>【汉横吹曲一】 
<br>
<br>
<br>《乐府解题》曰：“汉横吹曲，二十八解，李延年造。魏、晋已来，唯传十曲：一曰《黄鹄》，二曰《陇头》，三曰《出关》，四曰《入关》，五曰《出塞》，六曰《入塞》，七曰《折杨柳》，八曰《黄覃子》，九曰《赤之扬》，十曰《望行人》。后又有《关山月》《洛阳道》《长安道》《梅花落》《紫骝马》《骢马》《雨雪》《刘生》八曲，合十八曲。”
<br>
<br>【陇头】陈·后主 
<br>
<br>
<br>一曰《陇头水》。《通典》曰：“天水郡有大阪，名曰陇坻，亦曰陇山，即汉陇关也。”《三秦记》曰：“其阪九回，上者七日乃越，上有清水四注下，所谓陇头水也。” 
<br>陇头征戍客，寒多不识春。惊风起嘶马，苦雾杂飞尘。投钱积石水，敛辔交河津。四面夕冰合，万里望佳人。
<br>
<br>【同前】唐·张籍 
<br>
<br>
<br>陇头已断人不行，胡骑夜入凉州城。汉家处处格斗死，一朝尽没陇西地。驱我边人胡中去，散放牛羊食禾黍。去年中国养子孙，今著氈裘学胡语。谁能更使李轻车，收取凉州属汉家。
<br>
<br>【陇头吟】王维 
<br>
<br>
<br>长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百馀战，麾下偏裨万户侯。苏武才为典属国，节旄空尽海西头。
<br>
<br>【同前】翁绶 
<br>
<br>
<br>陇水潺湲陇树黄，征人陇上尽思乡。马嘶斜月朔风急，雁过寒云边思长。残月出林明剑戟，平沙隔水见牛羊。横行俱足封侯者，谁斩楼兰献未央。
<br>
<br>【陇头水】梁·元帝 
<br>
<br>
<br>衔悲别陇头，关路漫悠悠。故乡迷远近，征人分去留。沙飞晓成幕，海气旦如楼。欲识秦川处，陇水向东流。
<br>
<br>【同前】刘孝威 
<br>
<br>
<br>从军戍陇头，陇水带沙流。时观胡骑饮，常为汉国羞。衅妻成两剑，杀子祀双钩。顿取楼兰颈，就解郅支裘。勿令如李广，功遂不封侯。
<br>
<br>【同前】车〈喿攵〉 
<br>
<br>
<br>陇头征人别，陇水流声咽。只为识君恩，甘心从苦节。雪冻弓弦断，风鼓旗竿折。独有孤雄剑，龙泉字不灭。
<br>
<br>【同前二首】陈·后主 
<br>
<br>
<br>塞外飞蓬征，陇头流水鸣。漠处扬沙暗，波中燥叶轻。地风冰易厚，寒深溜转清。登山一回顾，幽咽动边情。 
<br>高陇多悲风，寒声起夜丛。禽飞暗识路，鸟转逐征蓬。落叶时惊沫，移沙屡拥空。回头不见望，流水玉门东。
<br>
<br>【同前】徐陵 
<br>
<br>
<br>别涂耸千仞，离川悬百丈。攒荆夏不通，积雪冬难上。枝交陇底暗，石碍坡前响。回首咸阳中，唯言梦时往。
<br>
<br>【同前】 
<br>
<br>
<br>顾野王陇底望秦川，迢递隔风烟。箫条落野树，幽咽响流泉。瀚海波难息，交河冰未坚。宁知盖山水，逐节赴危弦。
<br>
<br>【同前】谢燮 
<br>
<br>
<br>陇阪望咸阳，征人惨思肠。咽流喧断岸，游沫聚飞梁。凫分敛冰彩，虹饮照旗光。试听铙歌曲，唯吟《君马黄》。
<br>
<br>【同前二首】张正见 
<br>
<br>
<br>陇头鸣四注，征人逐贰师。羌笛含流咽，胡笳杂水悲。湍高飞转駃，涧浅荡还迟。前旌去不见，上路杳无期。 
<br>陇头流水急，流急行难渡。远入隗嚣营，傍侵酒泉路。心交赐宝刀，小妇成纨裤。欲知别家久，戎衣今已故。
<br>
<br>【同前二首】江总 
<br>
<br>
<br>陇头万里外，天崖四面绝。人将蓬共转，水与啼俱咽。惊湍自涌沸，古树多摧折。传闻博望侯，苦辛提汉节。 
<br>雾暗山中日，风惊陇上秋。徒伤幽咽响，不见东西流。无期从此别，更度几年幽。遥闻玉关道，望入杳悠悠。
<br>
<br>【同前】唐·杨师道 
<br>
<br>
<br>陇头秋月明，陇水带关城。笳添离别曲，风送断肠声。映雪峰犹暗，乘冰马屡惊。雾中寒雁至，沙上转蓬轻。天山传羽檄，汉地急徵兵。阵开都护道，剑聚伏波营。於兹觉无度，方共濯胡缨。
<br>
<br>【同前】卢照邻 
<br>
<br>
<br>陇阪高无极，征人一望乡。关河别去水，沙塞断归肠。马系千年树，旌悬九月霜。从来共鸣咽，皆是为勤王。
<br>
<br>【同前】王建 
<br>
<br>
<br>陇水何年陇头别，不在山中亦呜咽。征人塞耳马不行，未到陇头闻水声。谓是西流入蒲海，还闻北去绕龙城。陇东陇西多屈曲，野麋饮水长簇簇。胡兵夜回水傍住，忆着来时磨剑处。向前无井复无泉，放马回看陇头树。
<br>
<br>【同前】于濆 
<br>
<br>
<br>借问陇头水，终年恨何事。深疑呜咽声，中有征人泪。昨日上山下，达曙不能寐。何处接长波，东流入清渭。
<br>
<br>【同前二首】僧皎然 
<br>
<br>
<br>陇头心欲绝，陇水不堪闻。碎影摇枪垒，寒声咽幔军。素从盐海积，绿带柳城分。日落天边望，逶迤入塞云。 
<br>秦陇逼氐羌，征人去未央。如何幽咽水，并欲断君肠。西注悲穷漠，东分忆故乡。旅魂声搅乱，无梦到辽阳。
<br>
<br>【同前】鲍溶 
<br>
<br>
<br>陇头水，千古不堪闻。生归苏属国，死别李将军。细响风凋草，清哀雁落云。
<br>
<br>【同前】罗隐 
<br>
<br>
<br>借问陇头水，年年恨何事。全疑呜咽声，中有征人泪。自古无长策，况我非深智。何计谢潺湲，一宵空不寐。
<br>
<br>【出关】魏徵 
<br>
<br>
<br>中原还逐鹿，投笔事戎轩。纵横计不就，慷慨志犹存。策杖谒天子，驱马出关门。请缨系南越，凭轼下东籓。郁纡陟高岫，出没望平原。古木吟寒鸟，空山啼夜猿。既伤千里目，还惊九折魂。岂不惮艰险，深怀国士恩。季布无二诺，侯嬴重一言。人生感意气，功名谁复论。
<br>
<br>【入关】梁·吴均 
<br>
<br>
<br>羽檄起边庭，烽火乱如萤。是时张博望，夜赴交河城。马头要落日，剑尾掣流星。君恩未得报，何论身命倾。
<br>
<br>【同前】唐·贾驰 
<br>
<br>
<br>河上微风来，关头树初湿，今朝关城吏，又见孤客入。上国谁与期，西来徒自急。
<br>
<br>【同前】张祜 
<br>
<br>
<br>都城连百二，雄险此回环，地势遥尊岳，河流侧让关。秦皇曾虎视，汉祖亦龙颜。何事枭凶辈，干戈自不闲。
<br>
<br>【出塞】 
<br>
<br>
<br>《晋书·乐志》曰：“《出塞》《入塞》曲，李延年造。”曹嘉之《晋书》曰：“刘畴尝避乱坞壁，贾胡百数欲害之，畴无惧色，援笳而吹之，为《出塞》《入塞》之声，以动其游客之思，於是群胡皆垂泣而去。”按《西京杂记》曰：“戚夫人善歌《出塞》《入塞》《望归》之曲。”则高帝时已有之，疑不起於延年也。唐又有《塞上》《塞下》曲，盖出於此。 
<br>候骑出甘泉，奔命入居延。旗作浮云影，阵如明月弦。
<br>
<br>【同前】梁·刘孝标 
<br>
<br>
<br>蓟门秋气清，飞将出长城。绝漠冲风急，交河夜月明。陷敌摐金鼓，摧锋扬旆旌。去去无终极，日暮动边声。
<br>
<br>【同前】周·王褒 
<br>
<br>
<br>飞蓬似征客，千里自长驱。塞禽唯有雁，关树但生榆。背山看故垒，系马识馀蒲。还因麾下骑，来送月支图。
<br>
<br>【同前】隋·杨素 
<br>
<br>
<br>漠南胡未空，汉将复临戎。飞狐出塞北，碣石指辽东。冠军临瀚海，长平翼大风。云横虎落阵，气抱龙城虹。横行万里外，胡运百年穷。兵寝星芒落，战解月轮空。严鐎息夜斗，骍角罢鸣弓。北风嘶朔马，胡霜切塞鸿。休明大道暨，幽荒日用同。方就长安邸，来谒建章宫。
<br>
<br>【同前二首】薛道衡 
<br>
<br>
<br>高秋白露团，上将出长安。尘沙塞下暗，风月陇头寒。转蓬随马足，飞霜落剑端。凝云迷代郡，流水冻桑乾。烽微桔槔远，桥峻辘轳难。从军多恶少，召募尽材官。伏堤时卧鼓，疑兵作解鞍。柳城擒冒顿，长阪纳呼韩。受降今更筑，燕然已重刊。还嗤傅介子，辛苦刺楼兰。边庭烽火惊，插羽夜征兵。少昊腾金气，文昌动将星。长驱鞮汗北，直指夫人城。绝漠三秋暮，穷阴万里生。寒夜哀笳曲，霜天断雁声。连旗下鹿塞，叠鼓向龙庭。妖云坠虏阵，晕月绕胡营。左贤皆顿颡，单于已系缨。絏马登玄关，钩鲲临北溟。当知霍骠骑，高第起西京。
<br>
<br>【同前二首】虞世基 
<br>
<br>
<br>穷秋塞草腓，塞外胡尘飞。征兵广武至，候骑阴山归。庙堂千里策，将军百战威。辕门临玉帐，大旆指金微。摧朽无勍敌，应变有先机。衔枚压晓阵，卷甲解朝围。瀚海波澜静，王庭氛雾晞。鼓鼙严朔气，原野曀寒晖。勋庸震边服，歌吹入京畿。待拜长平阪，鸣驺入礼闱。 
<br>上将三略远，元戎九命尊。缅怀古人节，思酬明主恩。山西多勇气，塞北有游魂。扬桴度陇阪，勒骑上平原。誓将绝沙漠，悠然去玉门。轻赍不遑舍，惊策骛戎轩。懔懔边风急，萧萧征马烦。雪暗天山道，冰塞交河源。雾烽黯无色，霜旗冻不翻。耿介倚长剑，日落风尘昏。
<br>
<br>【同前】唐·窦威 
<br>
<br>
<br>匈奴屡不平，汉将欲纵横。看云方结阵，却月始连营。潜军渡马邑，扬旆掩龙城。会勒燕然石，方传车骑名。
<br>
<br>【同前】陈子昂 
<br>
<br>
<br>忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，独是一书生。
<br>
<br>【同前】张易之 
<br>
<br>
<br>侠客重恩光，骢马饰金装。瞥闻传羽檄，驰突救边荒。转战磨笄地，横行戴斗乡。将军占太白，小妇怨流黄。騕袅青丝骑，娉婷红粉妆。一春莺度曲，八月雁成行。谁堪坐愁思，罗袖拂空床。
<br>
<br>【同前】沈佺期 
<br>
<br>
<br>十年通大漠，万里出长平。寒日生戈剑，阴云摇旆旌。饥乌啼旧垒，疲马恋空城。辛苦皋兰北，胡霜损汉兵。
<br>
<br>【同前】王维 
<br>
<br>
<br>居延城外猎天骄，白草连天野火烧。暮云空碛时驱马，秋日平原好射雕。护羌校尉朝乘障，破虏将军夜渡辽。玉靶角弓珠勒马，汉家将赐霍嫖姚。
<br>
<br>【同前二首】王昌龄 
<br>
<br>
<br>秦时明月汉时关，万里长征人未还。但使龙城飞将在，不教胡马度阴山。 
<br>白花垣上望京师，黄河水流无尽时。穷秋旷野行人绝，马首东来知是谁。
<br>
<br>【同前】马戴 
<br>
<br>
<br>金带连环束战袍，马头冲雪度临洮。卷旗夜劫单于帐，乱斫胡兵缺宝刀。
<br>
<br>
<br>卷二十二 
<br>横吹曲辞二 
<br>汉横吹曲二
<br>
<br>【前出塞九首】唐·杜甫 
<br>
<br>
<br>戚戚去故里，悠悠赴交河。公家有程期，亡命婴祸罗。君已富土境，开边一何多。弃绝父母恩，吞声行负戈。 
<br>出门日已远，不受徒旅欺。骨肉恩岂断，男兒死无时。走马脱辔头，手中挑青丝。捷下万仞岗，俯身试搴旗。 
<br>磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有。功名图麒麟，战骨当速朽。 
<br>送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。 
<br>迢迢万馀里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋？ 
<br>挽弓当挽强，用箭当用长。射人先射马，擒寇先擒王。杀人亦有限，列国自有疆。苟能制侵陵，岂在多杀伤。 
<br>驱马天雨雪，军行入高山。迳危抱寒石，指落曾冰间。已去汉月远，何时筑城还。浮云暮南征，可望不可攀。 
<br>单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。 
<br>从军十年馀，能无分寸功？众人贵苟得，欲语羞雷同。中原有斗争，况在狄与戎。丈夫四方志，安可辞固穷。
<br>
<br>【后出塞五首】杜甫 
<br>
<br>
<br>男兒生世间，及壮当封侯。战伐有功业，焉能守旧丘。召募赴蓟门，军动不可留。千金买马鞭，百金装刀头。闾里送我行，亲戚拥道周。班白居上列，酒酣进庶羞。少年别有赠，含笑看吴钩。 
<br>朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁，恐是霍嫖姚。 
<br>古人重守边，今人重高勋。岂知英雄主，出师亘长云。六合已一家，四夷且孤军。遂使貔虎士，奋身勇所闻。拔剑击大荒，日收胡马群。誓开玄冥北，持以奉吾君。 
<br>献凯日继踵，两蕃静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄陵上都。边人不敢议，议者死路衢。 
<br>我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑，长驱河、洛昏。中夜间道归，故里但空村。恶名幸脱免，穷老无兒孙。
<br>
<br>【出塞】皇甫冉 
<br>
<br>
<br>吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，各负轻生义。
<br>
<br>【同前】王之涣 
<br>
<br>
<br>黄沙直上白云间，一片孤城万仞山。羌笛何须怨杨柳，春光不度玉门关。
<br>
<br>【同前】耿湋 
<br>
<br>
<br>汉家边事重，窦宪出临戎。绝漠秋山在，阳关旧路通。列营依茂草，吹角向高风。更就燕然石，看铭破虏功。
<br>
<br>【同前】张籍 
<br>
<br>
<br>秋塞雪初下，将军远出师。分营长记火，放马不收旗。月冷边帐湿，沙昏夜探迟。征人皆白首，谁见灭胡时。
<br>
<br>【同前】刘驾 
<br>
<br>
<br>胡风不开花，四气多作雪。北人尚冻死，况我本南越。古来犬羊地，巡狩无遗辙。九土耕不尽，武皇犹征伐。中天有高阁，图画何时歇。坐恐塞上山，低於沙中骨。
<br>
<br>【出塞曲】刘湾 
<br>
<br>
<br>将军在重围，音信绝不通。羽书如流星，飞入甘泉宫。倚是并州兒，少年心胆雄。一朝随召募，百战争王公。去年桑乾北，今年桑乾东。死是征人死，功是将军功。汗马牧秋月，疲兵卧霜风。仍闻左贤王，更欲图云中。
<br>
<br>【同前二首】于鹄 
<br>
<br>
<br>微雪将军出，吹笳天未明。观兵登古戍，斩将对双旌。分阵瞻山势，潜军制马鸣。如今新史上，已有灭胡名。 
<br>单于骄爱猎，放火到军城。待月调新弩，防秋置远营。空山硃戟影，寒碛铁衣声。逢着降胡说，阴山有伏兵。
<br>
<br>【同前三首】僧贯休 
<br>
<br>
<br>扫尽狂胡迹，回戈望故关。相逢唯死斗，岂易得生还。纵宴参胡乐，收兵过雪山。不封十万户，此事亦应闲。 
<br>玉帐将军意，殷勤把酒论。功高宁在我，阵没与招魂。塞色干戈束，军容喜气屯。男兒今始是，敢出玉关门。 
<br>回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。
<br>
<br>【入塞】北周·王褒 
<br>
<br>
<br>戍久风尘色，勋多意气豪。建章楼阁迥，长安陵树高。度冰伤马骨，经寒坠节旄。行当见天子，无假用钱刀。
<br>
<br>【同前】隋·何妥 
<br>
<br>
<br>桃林千里险，候骑乱纷纷。问此将何事，嫖姚封冠军。回旌引流电，归盖转行云。待任苍龙杰，方当论次勋。
<br>
<br>【同前】唐·刘希夷 
<br>
<br>
<br>将军陷虏围，边务息戎机。霜雪交河尽，旌旗入塞飞。晓光随马度，春色伴人归。课绩朝明主，临轩拜武威。
<br>
<br>【入塞曲】耿湋 
<br>
<br>
<br>将军带十围，重锦制戎衣。猿臂销弓力，虬须长剑威。首登平乐宴，新破大宛归。楼上姝姬笑，门前问客稀。暮烽玄菟急，秋草紫骝肥。未奉君王诏，高槐昼掩扉。
<br>
<br>【同前三首】僧贯休 
<br>
<br>
<br>单于烽火动，都护去天涯。别赐黄金甲，亲临白玉墀。塞垣须静谧，师旅审安危。定远条支宠，如今胜古时。 
<br>方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。 
<br>百里精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。
<br>
<br>【同前】沈彬 
<br>
<br>
<br>欲为皇王服远戎，万人金甲鼓鼙中。阵云黯塞三边黑，兵血愁天一片红。半夜翻营旗搅月，深秋防戍剑磨风。谤书未及明君爇，卧骨将军已殁功。 
<br>苦战沙间卧箭痕，戍楼闲上望星文。生希国泽分偏将，死夺河源答圣君。鸢觑败兵眠白草，马惊边鬼哭阴云。功多地远无人纪，汉阁笙歌日又曛。
<br>
<br>【折杨柳】梁·元帝 
<br>
<br>
<br>《唐书·乐志》曰：“梁乐府有胡吹歌云：‘上马不捉鞭，反拗杨柳枝。下马吹横笛，愁杀行客兒。’此歌辞元出北国，即鼓角横吹曲《折杨柳枝》是也。”《宋书·五行志》曰：“晋太康末，京洛为折杨柳之歌，其曲有兵革苦辛之辞。”按古乐府又有《小折杨柳》，相和大曲有《折杨柳行》，清商四曲有《月节折杨柳歌》十三曲，与此不同。 
<br>巫山巫峡长，垂柳复垂杨。同心且同折，故人怀故乡。山似莲花艳，流如明月光。寒夜猿声彻，游子泪霑裳。
<br>
<br>【同前】梁·简文帝 
<br>
<br>
<br>杨柳乱成丝，攀折上春时。叶密鸟飞碍，风轻花落迟。城高短箫发，林空画角悲。曲中无别意，并是为相思。
<br>
<br>【同前】刘邈 
<br>
<br>
<br>高楼十载别，杨柳濯丝枝。摘叶惊开駃，攀条恨久离。年年阻音息，月月减容仪。春来谁不望，相思君自知。
<br>
<br>【同前二首】陈·后主 
<br>
<br>
<br>杨柳动春情，倡园妾屡惊。入楼含粉色，依风杂管声。武昌识新种，官渡有残生。还将出塞曲，仍共胡笳鸣。 
<br>长条黄复绿，垂丝密且繁。花落幽人迳，步隐将军屯。谷暗宵钲响，风高夜笛喧。聊持暂攀折，空足忆中园。
<br>
<br>【同前】岑之敬 
<br>
<br>
<br>将军始见知，细柳绕营垂。悬丝拂城转，飞絮上宫吹。塞门交度叶，谷口暗横枝。曲成攀折处，唯言怨别离。
<br>
<br>【同前】徐陵 
<br>
<br>
<br>袅袅河堤树，依依魏主营。江陵有旧曲，洛下作新声。妾对长杨苑，君登高柳城。春还应共见，荡子太无情。
<br>
<br>【同前】张正见 
<br>
<br>
<br>杨柳半垂空，袅袅上春中。枝疏董泽箭，叶碎楚臣弓。色映长河水，花飞高树风。莫言限宫掖，不闭长杨宫。
<br>
<br>【同前】王瑳 
<br>
<br>
<br>塞外无春色，上林柳已黄。枝影侵宫暗，叶彩乱星光。陌头藏戏鸟，楼上掩新妆。攀折思为赠，心期别路长。
<br>
<br>【同前】江总 
<br>
<br>
<br>万里音尘绝，千条杨柳结。不悟倡园花，遥同天岭雪。春心自浩荡，春树聊攀折。共此依依情，无奈年年别。
<br>
<br>【同前】唐·卢照邻 
<br>
<br>
<br>倡楼启曙扉，园柳正依依。鸟鸣知岁隔，条变识春归。露叶疑啼脸，风花乱舞衣。攀折聊将寄，军中书信稀。
<br>
<br>【同前】沈佺期 
<br>
<br>
<br>玉窗朝日映，罗帐春风吹。拭泪攀杨柳，长条宛地垂。白花飞历乱，黄鸟思参差。妾自肝肠断，傍人那得知。
<br>
<br>【同前】乔知之 
<br>
<br>
<br>可怜濯濯春杨柳，攀折将来就纤手。妾容与此同盛衰，何必君恩独能久。
<br>
<br>【同前】刘宪 
<br>
<br>
<br>沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
<br>
<br>【同前】崔湜 
<br>
<br>
<br>二月风光半，三边戍不还。年华妾自惜，杨柳为君攀。落絮缘衫袖，垂条拂髻鬟。那堪音信断，流涕望阳关。
<br>
<br>【同前】韦承庆 
<br>
<br>
<br>万里边城地，三春杨柳节。叶似镜中眉，花如关外雪。征人远乡思，倡妇高楼别。不忍掷年华，含情寄攀折。
<br>
<br>【同前】欧阳瑾 
<br>
<br>
<br>垂柳拂妆台，葳蕤叶半开。年华枝上见，边思曲中来。嫩色宜新雨，轻花伴落梅。朝朝倦攀折，征戍几时回？
<br>
<br>【同前】张祜 
<br>
<br>
<br>红粉青楼曙，垂杨仲月春。怀君重攀折，非妾妒腰身。舞带萦丝断，娇蛾向叶嚬。横吹凡几曲，独自最愁人。
<br>
<br>【同前】张九龄 
<br>
<br>
<br>纤纤折杨柳，持此寄情人。一枝何足贵，怜是故园春。迟景那能久，流芳不及新。更愁征戍客，鬓老边城尘。
<br>
<br>【同前】余延寿 
<br>
<br>
<br>大道连国门，东西种杨柳。葳蕤君不见，袅娜垂来久。缘枝栖瞑禽，雄去雌独吟。馀花怨春尽，微月起秋阴。坐望窗中蝶，起攀枝上叶。好风吹长条，婀娜何如妾。妾见柳园新，高楼四五春。莫吹胡塞曲，愁杀陇头人。
<br>
<br>【同前】李白 
<br>
<br>
<br>垂杨拂绿水，摇艳东风年。花明玉关雪，叶暖金窗烟。美人结长恨，相对心凄然。攀条折春色，远寄龙庭前。
<br>
<br>【同前二首】孟郊 
<br>
<br>
<br>杨柳多短枝，短枝多别离。赠远累攀折，柔条安得垂。青春有定节，离别无定时。但恐人别促，不怨来迟迟。莫言短枝条，中有长相思。硃颜与绿杨，并在别离期。 
<br>楼上春风过，风前杨柳歌。枝疏缘别苦，曲怨为年多。花惊燕地雪，叶映楚池波。谁堪别离此，征戍在交河。
<br>
<br>【同前】李端 
<br>
<br>
<br>东城攀柳叶，柳叶低着草。少壮莫轻年，轻年有人老。柳发遍川岗，登高堪断肠。雨烟轻漠漠，何树近君乡。赠君折杨柳，颜色岂能久。上客莫沾巾，佳人正回首。新柳送君行，古柳伤君情。突兀临荒渡，婆娑出旧营。隋家两岸尽，陶宅五株平。日暮偏愁望，春山有鸟声。
<br>
<br>【同前】翁绶 
<br>
<br>
<br>紫陌金堤映绮罗，游人处处动离歌。阴移古戍迷荒草，花带残阳落远波。台上少年吹白雪，楼中思妇敛青娥。殷勤攀折赠行客，此去关山雨雪多。
<br>
<br>
<br>
<br>卷二十三 
<br>横吹曲辞三 
<br>汉横吹曲三
<br>
<br>【望行人】唐·王建 
<br>
<br>
<br>自从江树秋，日日望江楼。梦见离珠浦，书来在桂州。不同鱼比目，终恨水分流。久不开明镜，多应是白头。
<br>
<br>【同前】张籍 
<br>
<br>
<br>秋风窗下起，旅雁向南飞。日日出门望，家家行客归。无因见边使，空待寄寒衣。独闭青楼暮，烟深鸟雀稀。
<br>
<br>【关山月】梁·元帝 
<br>
<br>
<br>《乐府解题》曰：“《关山月》，伤离别也。古《木兰诗》曰：‘万里赴戎机，关山度若飞。朔气传金柝，寒光照铁衣。’”按相和曲有《度关山》，亦类此也。 
<br>朝望清波道，夜上白登台。月中含桂树，流影自徘徊。寒沙逐风起，春花犯雪开。夜长无与晤，衣单谁为裁？
<br>
<br>【同前二首】陈·后主 
<br>
<br>
<br>秋月上中天，迥照关城前。晕缺随灰减，光满应珠圆。带树还添桂，衔峰乍似弦。复教征戍客，长怨久连翩。 
<br>戍边岁月久，忄互悲望舒耀。城遥接晕高，涧风连影摇。寒光带岫徙，冷色含山峭。看时使人忆，为似娇娥照。
<br>
<br>【同前】陆琼 
<br>
<br>
<br>边城与明月，俱在关山头。焚烽望别垒，击斗宿危楼。团团婕妤扇，纤纤秦女钩。乡园谁共此，愁人屡益愁。
<br>
<br>【同前】张正见 
<br>
<br>
<br>岩间度月华，流彩映山斜。晕逐连城璧，轮随出塞车。唐蓂遥合影，秦桂远分花。欲验盈虚理，方知道路赊。
<br>
<br>【同前二首】徐陵 
<br>
<br>
<br>关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。 
<br>月出柳城东，微云掩复通。苍茫萦白晕，萧瑟带长风。羌兵烧上郡，胡骑猎云中。将军拥节起，战士夜鸣弓。
<br>
<br>【同前】贺力牧 
<br>
<br>
<br>重关敛暮烟，明月下秋前。照石疑分镜，临弓似引弦。雾暗迷旗影，霜浓湿剑莲。此处离乡客，遥心万里悬。
<br>
<br>【同前】阮卓 
<br>
<br>
<br>关山陵汉开，霜月正徘徊。映林如璧碎，侵塞似轮摧。楚师随晦尽，胡兵逐暖来。寒笳将夜鹊，相乱晚声哀。
<br>
<br>【同前】江总 
<br>
<br>
<br>兔月半轮明，狐关一路平。无期从此别，复欲几年行。映光书汉奏，分影照胡兵。流落今如此，长戍受降城。
<br>
<br>【同前】北周·王褒 
<br>
<br>
<br>关山夜月明，秋色照孤城。影亏同汉阵，轮满逐胡兵。天寒光转白，风多晕欲生。寄言亭上吏，游客解鸡鸣。
<br>
<br>【同前】唐·卢照邻 
<br>
<br>
<br>塞垣通碣石，虏障抵祁连。相思在万里，明月正孤悬。影移金岫北，光断玉门前。寄书谢中妇，时看鸿雁天。
<br>
<br>【同前】沈佺期 
<br>
<br>
<br>汉月生辽海，曈昽出半晖。合昏玄菟郡，中夜白登围。晕落关山迥，光含霜霰微。将军听晓角，战马欲南归。
<br>
<br>【同前】李白 
<br>
<br>
<br>明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边色，思归多苦颜。高楼当此夜，叹息未应闲。
<br>
<br>【同前】长孙左辅 
<br>
<br>
<br>凄凄还切切，戍客多离别。何处最伤心，关山见秋月。关月竟如何，由来远近过。始经玄菟塞，终绕白狼河。忽忆秦楼妇，流光应共有。已得并蛾眉，还知揽纤手。去岁照同行，比翼复连形。今宵照独立，顾影自茕茕。馀晖渐西落，夜夜看如昨。借问映旌旗，何如鉴帷幕？拂晓朔风悲，蓬惊雁不飞。几时征戍罢，还向月中归。
<br>
<br>【同前】耿湋 
<br>
<br>
<br>月明边徼静，戍客望乡时。塞古柳衰尽，关寒榆发迟。苍苍万里道，戚戚十年悲。今夜青楼上，还应照所思。
<br>
<br>【同前二首】戴叔伦 
<br>
<br>
<br>月出照关山，秋风人未还。清光无远近，乡泪半书间。 
<br>一雁过连营，繁霜覆古城。胡笳在何处，半夜起边声。
<br>
<br>【同前】崔融 
<br>
<br>
<br>月生西海上，气逐边风壮。万里度关山，苍茫非一状。汉兵开郡国，胡马窥亭障。夜夜闻悲笳，征人起南望。
<br>
<br>【同前】李端 
<br>
<br>
<br>露湿月苍苍，关头榆叶黄。回轮照海远，分彩上楼长。水冻频移幕，兵疲数望乡。只应城影外，万里共如霜。
<br>
<br>【同前】王建 
<br>
<br>
<br>关山月，营开道白前军发。冻轮当碛光悠悠，照见三堆两堆骨。边风割面天欲明，金莎岭西看看没。
<br>
<br>【同前】张籍 
<br>
<br>
<br>秋月朗朗关山上，山中行人马蹄响。关山秋来雨雪多，行人见月唱边歌。海边漠漠天气白，胡兒夜度黄龙碛。军中探骑暮出城，伏兵暗处低旌戟。溪水连地霜草平，野驼寻水碛中鸣。陇头风急雁不下，沙场苦战多流星。可怜万国关山道，年年战骨多秋草。
<br>
<br>【同前】翁绶 
<br>
<br>
<br>徘徊汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
<br>
<br>【同前】鲍氏君徽 
<br>
<br>
<br>高高秋月明，北照辽阳城。塞迥光初满，风多晕更生。征人望乡思，战马闻鞞声。朔风悲边草，胡沙暗虏营。霜疑匣中剑，风惫原上旌。早晚谒金阙，不闻刁斗鸣。
<br>
<br>【洛阳道】梁·简文帝 
<br>
<br>
<br>洛阳佳丽所，大道满春光。游童时挟弹，蚕妾始提筐。金鞍照龙马，罗袂拂春桑。玉车争晓入，潘果溢高箱。
<br>
<br>【同前】梁·元帝 
<br>
<br>
<br>洛阳开大道，城北达城西。青槐随幔拂，绿柳逐风低。玉珂鸣战马，金爪斗场鸡。桑萎日行暮，多逢秦氏妻。
<br>
<br>【同前】沈约 
<br>
<br>
<br>洛阳大道中，佳丽实无比。燕裙傍日开，赵带随风靡。领上蒲桃绣，腰中合欢绮。佳人殊未来，薄暮空徙倚。
<br>
<br>【同前】庾肩吾 
<br>
<br>
<br>徼道临河曲，层城傍洛川。金门才出柳，桐井半含泉。日起罘罳外，车回双阙前。潘生时未返，遥心徒眷然。
<br>
<br>【同前】车〈喿攵〉 
<br>
<br>
<br>洛阳道八达，洛阳城九重。重关如隐起，双阙似芙蓉。王孙重行乐，公子好游从。别有倾人处，佳丽夜相逢。
<br>
<br>【同前五首】陈·后主 
<br>
<br>
<br>喧哗照邑里，遨游出洛京。霜枝嫩柳发，水堑薄苔生。停鞭回去影，驻轴敞前甍。台上经相识，城下屡逢迎。踟蹰还借问，只重未知名。 
<br>日光朝杲杲，照耀东京道。雾带城楼开，啼侵曙色早。佳丽娇南陌，香气含风好。自怜钗上缨，不叹河边草。 
<br>建都开洛汭，中地乃城阳。纵横肆八达，左右辟康庄。铜沟飞柳絮，金谷落花光。忘情伊水侧，税驾河桥傍。 
<br>百尺啖金埒，九衢通玉堂。柳花尘里暗，槐色露中光。游侠幽并客，当垆京兆妆。向夕风烟晚，金羁满洛阳。 
<br>青槐夹驰道，御水映铜沟。远望陵霄阙，遥看井幹楼。黄金弹侠少，硃轮盛彻侯。桃花杂渡马，纷披聚陌头。
<br>
<br>【同前二首】徐陵 
<br>
<br>
<br>绿柳三春暗，红尘百戏多。东门向金马，南陌接铜驼。华轩翼葆吹，飞盖响鸣珂。潘郎车欲满，无奈掷花何。 
<br>洛阳驰道上，春日起尘埃。濯龙望如雾，河桥度似雷。闻珂知马蹀，傍幰见甍开。相看不得语，密意眼中来。
<br>
<br>【同前】岑之敬 
<br>
<br>
<br>喧喧洛水演，郁郁小平津。路傍桃李节，陌上采桑春。聚车看卫玠，连手望安仁。复有能留客，莫愁娇态新。
<br>
<br>【同前】张正见 
<br>
<br>
<br>曾城启旦扉，上洛满春晖。柳影缘沟合，槐花夹路飞。苏合弹珠罢，黄间负翳归。红尘暮不息，相看连骑稀。
<br>
<br>【同上】陈暄 
<br>
<br>
<br>洛阳九逵上，罗绮四时春。路傍避骢马，车中看玉人。镇西歌艳曲，临淄逢丽神。欲知双璧价，潘、夏正连茵。
<br>
<br>【同前】王瑳 
<br>
<br>
<br>洛阳夜漏尽，九重平旦开。日照苍龙阙，烟绕凤凰台。浮云翻似盖，流水到成雷。曹王斗鸡返，潘仁载果来。
<br>
<br>【同前二首】江总 
<br>
<br>
<br>德阳穿洛水，伊阙迩河桥。仙舟李膺棹，小马王戎镳。杏堂歌吹合，槐路风尘饶。绿珠含泪舞，孙秀强相邀。 
<br>小平路四达，长秋听五钟。玉节迎司隶，锦车归濯龙。弦歌声不息，环佩响相从。花障荡舟笑，日映下山逢。
<br>
<br>【同前】唐·于武陵 
<br>
<br>
<br>浮世若浮云，千回故复新。旋添青草冢，更有白头人。岁暮客将老，雪晴山欲春。行行车与马，不尽洛阳尘。
<br>
<br>【同前】郑渥 
<br>
<br>
<br>客亭门外路东西，多少喧腾事不齐。杨柳惹鞭公子醉，苎麻掩泪鲁人迷。通宵尘土飞山月，是处经营夹御堤。须刻知音几存殁，半回依约认轮蹄。
<br>
<br>【洛阳陌】李白 
<br>
<br>
<br>白玉谁家郎，回车渡天津。看花东陌上，惊动洛阳人。
<br>
<br>【长安道】梁·简文帝 
<br>
<br>
<br>神皋开陇右，陆海实西秦。金槌抵长乐，复道向宜春。落花依度幰，垂柳拂行人。金、张及许、史，夜夜尚留宾。
<br>
<br>【同前】梁·元帝 
<br>
<br>
<br>西接长楸道，南望小平津。飞甍临绮翼，轻轩影画轮。雕鞍承赭汗，槐路起红尘。燕姬杂赵女，淹留重上春。
<br>
<br>【同前】庾肩吾 
<br>
<br>
<br>桂宫延复道，黄山开广路。远听平陵钟，遥识新丰树。合殿生光彩，离宫起烟雾。日落歌吹回，尘飞车马度。
<br>
<br>【同前】陈·后主 
<br>
<br>
<br>建章通未央，长乐属明光。大道移甲第，甲第玉为堂。游荡新丰里，戏马渭桥傍。当垆晚留客，夜夜苦红妆。
<br>
<br>【同前】顾野王 
<br>
<br>
<br>凤楼临广路，仙掌入烟霞。章台京兆马，逸陌富平车。东门疏广饯，北阙董贤家。渭桥纵观罢，安能访狭斜。
<br>
<br>【同前】阮卓 
<br>
<br>
<br>长安驰道上，钟鸣宫寺开。残云销凤阙，宿雾敛章台。骑转金吾度，车鸣丞相来。蔼蔼东都晚，群公驺御回。
<br>
<br>【同前】萧贲 
<br>
<br>
<br>前登灞陵道，还瞻渭水流。城形类北斗，桥势似牵牛。飞轩驾良驷，宝剑杂轻裘。经过狭斜里，日暮与淹留。
<br>
<br>【同前】徐陵 
<br>
<br>
<br>辇道乘双阙，豪雄被五都。横桥象天汉，法驾应坤图。韩康卖良药，董偃鬻明珠。喧喧拥车骑，非但执金吾。
<br>
<br>【同前】陈暄 
<br>
<br>
<br>长安开绣陌，三条向绮门。张敞车单马，韩嫣乘副轩。宠深来借殿，功多竞买园。将军夜夜返，弦歌著曙喧。
<br>
<br>【同前】江总 
<br>
<br>
<br>翠盖乘轻露，金羁照落晖。五侯新拜罢，七贵早朝归。轰轰紫陌上，蔼蔼红尘飞。日暮延平客，风花拂舞衣。
<br>
<br>【同前】北周·王褒 
<br>
<br>
<br>槐衢回北第，驰道度西宫。树阴连袖色，尘影杂衣风。采桑逢五马，停车对两童。喧喧许史座，钟鸣宾未穷。
<br>
<br>【同前】隋·何妥 
<br>
<br>
<br>长安狭斜路，纵横四达分。车轮鸣凤辖，箭服耀鱼文。五陵多任侠，轻骑自连群。少年皆重气，谁识故将军。
<br>
<br>【同前】唐·崔颢 
<br>
<br>
<br>长安甲第高入云，谁家居住霍将军。日晚朝回拥宾从，路傍拜揖何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应始知。
<br>
<br>【同前】孟郊 
<br>
<br>
<br>胡风激秦树，贱子风中泣。家家硃门开，得见不可入。长安十二衢，投树鸟亦急。高阁何人家，笙簧正喧吸。
<br>
<br>【同前】顾况 
<br>
<br>
<br>长安道，人无衣，马无草，何不归来山中老。
<br>
<br>【同前】聂夷中 
<br>
<br>
<br>此地无驻马，夜中犹走轮，所以路旁草，少於衣上尘。
<br>
<br>【同前】韦应物 
<br>
<br>
<br>汉家宫殿含云烟，两宫十里相连延。晨霞出没弄丹阙，春雨霏微自甘泉。甘泉依微春尚早，长安贵游爱芳草。宝马横来下建章，香车卻转避驰道。贵游谁最贵，卫、霍世难比。何能蒙主恩，幸遇边尘起。归来甲第拱皇居，硃门峨峨临九衢。中有流苏合欢之宝帐，一百二十凤凰罗列含明珠。下有锦铺翠被之灿烂，博山吐香五云散。丽人绮阁情飘飖，头上鸳钗双翠翘。低鬟曳袖回春雪，聚黛一声愁碧霄。山珍海错弃籓篱，烹犊砲羔如折葵。既请列侯封部曲，还将金印授庐兒。欢容若此何所苦，但苦白日西南驰。
<br>
<br>【同前】白居易 
<br>
<br>
<br>花枝缺处青楼开，艳歌一曲酒一杯。美人劝我急行乐，自古硃颜不再来。君不见外州客，长安道，一回来，一回老。
<br>
<br>【同前】薛能 
<br>
<br>
<br>汲汲复营营，东西连两京。关繻古若在，山岳累应成。各自有身事，不相知姓名。交驰喧众类，分散入重城。此路去无尽，万方人始生。空馀片言苦，来往觅刘桢。
<br>
<br>【同前】僧贯休 
<br>
<br>
<br>憧憧合合，八表一辙。黄尘雾合，车马火爇。名汤风雨，利展霜雪。千车万驮，半宿关月。上有尧、禹，下有夔、禼。紫气银轮兮常覆金阙，仙掌捧日兮浊河澄澈。愚将草木兮有言，与华封人兮不别。
<br>
<br>【同前】沈佺期 
<br>
<br>
<br>秦地平如掌，层城出云汉。楼阁九衢春，车马千门旦。绿柳开复合，红尘聚还散。日晚斗鸡回，经过狭斜看。
<br>
<br>
<br>
<br>卷二十四 
<br>横吹曲辞四 
<br>汉横吹曲四
<br>
<br>【梅花落】宋·鲍照 
<br>
<br>
<br>《梅花落》，本笛中曲也。按唐大角曲亦有《大单于》《小单于》《大梅花》《小梅花》等曲，今其声犹有存者。 
<br>中庭杂树多，偏为梅咨嗟。问君何独然，念其霜中能作花，露中能作实。摇荡春风媚春日，念尔零落逐风飙，徒有霜华无霜质。
<br>
<br>【同前】梁·吴均 
<br>
<br>
<br>隆冬十二月，寒风西北吹。独有梅花落，飘荡不依枝。流连逐霜彩，散漫下冰澌。何当与春日，共映芙蓉池。
<br>
<br>【同前】陈·后主 
<br>
<br>
<br>金砌落芳梅，飘零上凤台。拂妆疑粉散，逐溜似萍开。映日花光动，迎风香气来。佳人早插髻，试立且徘徊。杨柳春楼边，车马飞风烟。连娉乌孙伎，属客单于氈。雁声不见书，蚕丝欲断弦。欲持塞上蕊，试立将军前。
<br>
<br>【同前】徐陵 
<br>
<br>
<br>对户一株梅，新花落故栽。燕拾还莲井，风吹上镜台。倡家怨思妾，楼上独徘徊。啼看竹叶锦，篸罢未成裁。
<br>
<br>【同前】苏子卿 
<br>
<br>
<br>中庭一树梅，寒多叶未开。只言花是雪，不悟有香来。上郡春恆晚，高楼年易催。织书偏有意，教逐锦文回。
<br>
<br>【同前】张正见 
<br>
<br>
<br>芳树映红野，发早觉寒侵。落远香风急，飞多花迳深。周人叹初摽，魏帝指前林。边城少灌木，折此自悲吟。
<br>
<br>【同前三首】江总 
<br>
<br>
<br>缥色动风香，罗生枝已长。妖姬坠马髻，未插江南珰。转袖花纷落，春衣共有芳。著作秋胡妇，独采城南桑。 
<br>胡地少春来，三年惊落梅。偏疑粉蝶散，乍似雪花开。可怜香气歇，可惜风相摧。金铙且莫韵，玉笛幸徘徊。 
<br>腊月正月早惊春，众花未发梅花新。可怜芬芳临玉台，朝攀晚折还复开。长安少年多轻薄，两两常唱梅花落。满酌金卮催玉柱，落梅树下宜歌舞。金谷万株连绮甍，梅花密处藏娇莺。桃李佳人欲相照，摘叶牵花来并笑。杨柳条青楼上轻，梅花色白雪中明。横笛短箫凄复切，谁知柏梁声不绝。
<br>
<br>【同前】唐·卢照邻 
<br>
<br>
<br>梅岭花初发，天山雪未开。雪处疑花满，花边似雪回。因风入舞袖。杂粉向妆台。匈奴几万里，春至不知来。
<br>
<br>【同前】沈佺期 
<br>
<br>
<br>铁骑几时回，金闺怨早梅。雪中花已落，风暖叶应开。夕逐新春管，香迎小岁杯。感时何足贵，书里报轮台。
<br>
<br>【同前】刘方平 
<br>
<br>
<br>新岁芳梅树，繁花四面同。春风吹渐落，一夜几枝空。小妇今如此，长城恨不穷。莫将辽海雪，来比后庭中。
<br>
<br>【紫骝马】梁·简文帝 
<br>
<br>
<br>《古今乐录》曰：“《紫骝马》古辞云：‘十五从军征，八十始得归。道逢乡里人，家中有阿谁？’又梁曲曰：‘独柯不成树，独树不成林。念郎锦裲档，恆长不忘心。’盖从军久戍，怀归而作也。” 
<br>贱妾朝下机，正值良人归。青丝悬玉钅登，硃汗染香衣。骤急珂弥响，甫多尘乱飞。雕菰幸可荐，故心君莫违。
<br>
<br>【同前】梁·元帝 
<br>
<br>
<br>长安美少年，金络锦连钱。宛转青丝鞚，照耀珊瑚鞭。
<br>
<br>【同前】陈·后主 
<br>
<br>
<br>嫖姚紫塞归，蹀躞红尘飞。玉珂鸣广路，金络耀晨辉。盖转时移影，香动屡惊衣。禁门犹未闭，连骑恣相追。 
<br>蹀躞紫骝马，照耀白银鞍。直去黄龙外，斜趋玄菟端。垂鞬还细柳，扬尘归上兰。红脸桃花色，客别重羞看。
<br>
<br>【同前】李燮 
<br>
<br>
<br>紫燕忽踟蹰，红尘起路隅。园人移苜蓿，骑士逐蘼芜。三边追黠虏，一鼓定强胡。安用珂为玉，自有汗成珠。
<br>
<br>【同前】徐陵 
<br>
<br>
<br>玉钅登绣缠鬃，金鞍锦覆幪。风惊尘未起，草浅埒犹空。角弓穿两兔，珠弹落双鸿。日斜驰逐罢，连翩还上东。
<br>
<br>【同前】张正见 
<br>
<br>
<br>将军入大宛，善马出从戎。影绝乾河上，声流水窟中。似鹿犹依草，如龙欲向空。须还千万里，试为一追风。
<br>
<br>【同前】陈暄 
<br>
<br>
<br>天马汗如红，鸣鞭度九嵕。饮伤城下冻，嘶依北地风。笳寒芳树歇，笛怨柳枝空。横行意未已，羞往毂车中。
<br>
<br>【同前】祖孙登 
<br>
<br>
<br>候骑指楼兰，长城迥路难。嘶从风处断，骨住水中寒。飞尘暗金勒，落泪洒银鞍。抽鞭上关路，谁念客衣单。
<br>
<br>【同前】独孤嗣宗 
<br>
<br>
<br>倡楼望早春，宝马度城闉。照耀桃花迳，蹀躞采桑津。金羁丽初景，玉勒染轻尘。远听珂惊急，犹是画眉人。
<br>
<br>【同前】江总 
<br>
<br>
<br>春草正萋萋，荡妇出空闺。识是东方骑，犹带北风嘶。扬鞭向柳市，细蹀上金堤。愿君怜织素，残妆尚有啼。
<br>
<br>【同前】唐·卢照邻 
<br>
<br>
<br>骝马照金鞍，转战入皋兰。塞门风稍急，长城水正寒。雪暗鸣珂重，山长喷玉难。不辞横绝漠，流血几时干？
<br>
<br>【同前】李白 
<br>
<br>
<br>紫骝行且嘶，双翻碧玉蹄。临流不肯渡，似惜锦障泥。白雪关山远，黄云海树迷。挥鞭万里去，安得念春闺。
<br>
<br>【同前】李益 
<br>
<br>
<br>争场看斗鸡，白鼻紫骝嘶。漳水春闺晚，丛台日向低。歇鞍珠作汗，试剑玉如泥。为谢红梁燕，年年妾独栖。
<br>
<br>【同前】秦韬玉 
<br>
<br>
<br>渥洼奇骨本难求，况是豪家重紫骝。臕大宜悬银压胯，力浑欺卻玉衔头。生狞弄影风随起，躞蹀冲尘汗满沟。若遇大夫皆调御，任从驱取觅封侯。
<br>
<br>【骢马】梁·车〈喿攵〉 
<br>
<br>
<br>一曰《骢马驱》，皆言关塞征役之事。 
<br>骢马镂金鞍，柘弹落金丸。意欲じす走，先作野游盘。平明发下蔡，日中过上兰。路远行须疾，非是畏人看。
<br>
<br>【同前】刘孝威 
<br>
<br>
<br>十五宦期门，二十屯边徼。犀羁玉镂鞍，宝刀金错鞘。一随骢马驱，分受青蝇吊。且令都护知，愿被将军照。誓使氈衣乡，扫地无遗焦。
<br>
<br>【同前】隋·王由礼 
<br>
<br>
<br>善马金羁饰，蹑影复凌空。影入长城水，声随胡地风。控敛青门外，珂喧紫陌中。行行苦不倦，唯当御史骢。
<br>
<br>【同前】唐·李群玉 
<br>
<br>
<br>浮云何权奇，绝足世未知。长嘶清海风，躞蹀振云丝。由来渥洼种，本是苍龙兒。穆满不再活，无人昆阆骑。君识跃峤怯，宁劳耀金羁。青刍与白水，空笑驽骀肥。伯乐傥一见，应惊耳长垂。当思八荒外，逐日向瑶池。
<br>
<br>【骢马曲】纪唐夫 
<br>
<br>
<br>连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影因知碧草同。今日虏平将换妾，不知罗袖舞春风。
<br>
<br>【骢马驱】梁·元帝 
<br>
<br>
<br>朔方寒气重，胡关饶苦雾。白雪昼凝山，黄云宿埋树。连翩行役子，终朝征马驱。试上金微山，还看玉关路。
<br>
<br>【同前】刘孝威 
<br>
<br>
<br>翩翩骢马驱，横行复斜趋。先救辽城危，后拂燕山雾。风伤易水湄，日入陇西树。未得报君恩，联翩终不住。
<br>
<br>【同前】陈·徐陵 
<br>
<br>
<br>白马号龙驹，雕鞍名镂渠。诸兄二千石，小妇字罗敷。倚端轻扫史，召募击休屠。塞外多风雪，城中绝诏书。空忆长楸下，连蹀复连甫。
<br>
<br>【同前】江总 
<br>
<br>
<br>长城兵气寒，饮马讵为难。暂解青丝辔，行歇镂衢鞍。白登围转急，黄河冻不干。万里朝飞电，论功易走丸。
<br>
<br>【雨雪】陈·后主 
<br>
<br>
<br>《采薇》诗曰：“昔我往矣，杨柳依依。今我来思，雨雪霏霏。”《穆天子传》曰：“天子游于黄室之曲，筮猎苹泽，天子乃休。日中大寒，北风雨雪，有冻人，天子作诗三章以哀之，曰：‘我徂黄竹’是也。”《雨雪曲》盖取诸此。 
<br>长城飞雪下，边关地籁吟。濛濛九天暗，霏霏千里深。树冷月恆少，山雾日偏沉。况听南归雁，切思朝笳音。
<br>
<br>【雨雪曲】江晖 
<br>
<br>
<br>边城风雪至，客子自心悲。风哀笳弄断，雪暗马行迟。轻生本为国，重气不关私。恐君犹不信，抚剑一扬眉。
<br>
<br>【同前】张正见 
<br>
<br>
<br>胡关辛苦地，云路远漫漫。含冰踏马足，杂雨冻旗竿。沙漠飞恆暗，天山积转寒。无因辞日逐，团扇掩齐纨。
<br>
<br>【同前】江总 
<br>
<br>
<br>雨雪隔榆溪，从军度陇西。绕阵看狐迹，依山见马蹄。天寒旗彩坏，地暗鼓声低。漫漫愁云起，苍苍别路迷。
<br>
<br>【同前】陈暄 
<br>
<br>
<br>都尉出祁连，雨雪满鸡田。雕陵持抵鹊，属国用和氈。冰合军应渡，楼寒烽未然。花迷差未著，疏勒复经年。
<br>
<br>【同前】谢燮 
<br>
<br>
<br>朔边昔离别，寒风复凄切。峨峨六尺冰，飘飘千里雪。未塞袁安户，行封苏武节。应随陇水流，几过空呜咽。
<br>
<br>【同前】唐·李端 
<br>
<br>
<br>天山一丈雪，杂雨夜霏霏。湿马胡歌乱，经烽汉火微。丁零苏武别，疏勒范羌归。若著关头过，长榆叶定稀。
<br>
<br>【同前】翁绶 
<br>
<br>
<br>边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李、蔡，何人为解北门忧。
<br>
<br>【刘生】梁·元帝 
<br>
<br>
<br>《乐府解题》曰：“刘生不知何代人，齐梁已来为《刘生》辞者，皆称其任侠豪放，周游五陵三秦之地。或云抱剑专征，为符节官所未详也。”按《古今乐录》曰：“梁鼓角横吹曲，有《东平刘生歌》，疑即此《刘生》也。” 
<br>任侠有刘生，然诺重西京。扶风好惊坐，长安恆借名。榴花聊夜饮，竹叶解朝酲。结交李都尉，遨游佳丽城。
<br>
<br>【同前】陈·后主 
<br>
<br>
<br>游侠长安中，置驿过新丰。击钟蒲璧磬，鸣弦杨叶弓。孟公正惊客，硃家始卖僮。羞作荆卿笑，捧剑出辽东。
<br>
<br>【同前】张正见 
<br>
<br>
<br>刘生绝名价，豪侠恣游陪。金门四姓聚，绣毂五侯来。尘飞马脑勒，酒映砗磲杯。别有追游夜，秋窗向月开。
<br>
<br>【同前】柳庄 
<br>
<br>
<br>座惊称字孟，豪雄道姓刘。广陌通硃邸，大路起青楼。要贤驿已置，留宾辖且投。光斜日下雾，庭阴月上钩。
<br>
<br>【同前】江晖 
<br>
<br>
<br>五陵多美选，六郡尽良家。刘生代豪荡，标举独荣华。宝剑长三尺，金樽满百花。唯当重意气，何处有骄奢。
<br>
<br>【同前】徐陵 
<br>
<br>
<br>刘生殊倜傥，任侠遍京华。戚里惊鸣筑，平阳吹怨笳。俗儒排左氏，新室忌汉家。高才被摈压，自古共怜嗟。
<br>
<br>【同前】江总 
<br>
<br>
<br>刘生负意气，长啸且徘徊。高论明秋水，命赏陟春台。干戈倜傥用，笔砚纵横才。置驿无年限，游侠四方来。
<br>
<br>【同前】隋·弘执泰 
<br>
<br>
<br>英名振关石，雄气逸江东。游侠五都内，去来三秦中。剑照七星影，马控千金骢。纵横方未息，因兹定武功。
<br>
<br>【同前】唐·卢照邻 
<br>
<br>
<br>刘生气不平，抱剑欲专征。报恩为豪侠，死难在横行。翠羽装剑鞘，黄金饰马缨。但令一顾重，不吝百身轻。
<br>
<br>
<br>
<br>卷二十五 
<br>△横吹曲辞五
<br>
<br>【梁鼓角横吹曲】 
<br>
<br>
<br>《古今乐录》曰：“梁鼓角横吹曲有《企喻》《琅琊王》《钜鹿公主》《紫骝马》《黄淡思》《地驱乐》《雀劳利》《慕容垂》《陇头流水》等歌三十六曲。二十五曲有歌有声，十一曲有歌。是时乐府胡吹旧曲有《大白净皇太子》《小白净皇太子》《雍台》《扌翕台》《胡遵》《利丘女》《淳于王》《捉搦》《东平刘生》《单迪历》《鲁爽》《半和企喻》《比敦》《胡度来》十四曲。三曲有歌，十一曲亡。又有《隔谷》《地驱乐》《紫骝马》《折杨柳》《幽州马客吟》《慕容家自鲁企由谷》《陇头》《魏高阳王乐人》等歌二十七曲，合前三曲，凡三十曲，总六十六曲。”江淹《横吹赋》云：“奏《白台》之二曲，起《关山》之一引。采菱谢而自罢，绿水惭而不进。”则《白台》《关山》又是三曲。按歌辞有《木兰》一曲，不知起於何代也。
<br>
<br>【企喻歌辞四曲】 
<br>
<br>
<br>《古今乐录》曰：“《企喻歌》四曲，或云后又有二句‘头毛堕落魄，飞扬百草头’。最后‘男兒可怜虫’一曲是苻融诗，本云‘深山解谷口，把骨无人收’。按《企喻》本北歌，《唐书·乐志》曰：“北狄乐其可知者鲜卑、吐谷浑、部落稽三国，皆马上乐也。后魏乐府始有北歌，即所谓《真人代歌》是也。大都时，命掖庭宫女晨夕职之。周、隋世与西凉乐杂奏，今存者五十三章，其名可解者六章，《慕容可汗》《吐谷浑》《部落稽》《钜鹿公主》《白净皇太子》《企喻》也。其不可解者，咸多‘可汗’之辞。北虏之俗呼主为可汗。吐谷浑又慕容别种，知此歌是燕、魏之际鲜卑歌也。其词虏音，竟不可晓。梁胡吹又有《大白净皇太子》《小白净皇太子》《企喻》等曲。隋鼓吹有《白净皇太子曲》，与北歌校之，其音皆异。”又有《半和企喻》《北敦》，盖曲之变也。 
<br>男兒欲作健，结伴不须多。鹞子经天飞，群雀两向波。 
<br>放马大泽中，草好马著臕。牌子铁裲裆钅互鉾鸐尾条。 
<br>前行看后行，齐著铁裲裆。前头看后头，齐著铁钅互鉾。 
<br>男兒可怜虫，出门怀死忧。尸丧狭谷中，白骨无人收。 
<br>右四曲，曲四解。
<br>
<br>【琅琊王歌辞】 
<br>
<br>
<br>《古今乐录》曰：“琅琊王歌八曲，或云‘阴凉’下又有二句云：‘盛冬十一月，就女觅冻浆。’最后云‘谁能骑此马，唯有广平公’。”按《晋书·载记》：“广平公，姚弼兴之子，泓之弟也。” 
<br>新买五尺刀，悬著中梁柱。一日三摩娑，剧於十五女。 
<br>琅琊复琅琊，琅琊大道王。阳春二三月，单衫绣裲裆。 
<br>东山看西水，水流盘石间。公死姥更嫁，孤兒甚可怜。 
<br>琅琊复琅琊，琅琊大道王。鹿鸣思长草，愁人思故乡。 
<br>长安十二门，光门最妍雅。渭水从垄来，浮游渭桥下。 
<br>琅琊复琅琊，女郎大道王。孟阳三四月，移铺逐阴凉。 
<br>客行依主人，愿得主人强。猛虎依深山，原得松柏长。 
<br>懀马高缠鬃，遥知身是龙。谁能骑此马，唯有广平公。 
<br>右八曲，曲四解。
<br>
<br>【钜鹿公主歌辞】 
<br>
<br>
<br>《唐书·乐志》曰：“梁有《钜鹿公主歌》，似是姚苌时歌，其词华音，与北歌不同。” 
<br>官家出游雷大鼓，细乘犊车开后户。车前女子年十五，手弹琵琶玉节舞。 
<br>钜鹿公主殷照女，皇帝陛下万几主。 
<br>右三曲，曲四解。
<br>
<br>【紫骝马歌辞】 
<br>
<br>
<br>《古今乐录》曰：“‘十五从军征’以下是古诗。” 
<br>烧火烧野田，野鸭飞上天。童男娶寡妇，壮女笑杀人。 
<br>高高山头树，风吹叶落去。一去数千里，何当还故处。 
<br>十五从军征，八十始得归。道逢乡里人，家中有阿谁？ 
<br>遥看是君家，松柏冢累累。兔从狗窦入，雉从梁上飞。 
<br>中庭生旅穀，井上生旅葵。舂穀持作饭，采葵持作羹。 
<br>羹饭一时熟，不知饴阿谁？出门东向看，泪落沾我衣。 
<br>右六曲，曲四解。
<br>
<br>【紫骝马歌】 
<br>
<br>
<br>《古今乐录》曰：“与前曲不同。” 
<br>右一曲。 
<br>独柯不成树，独树不成林。念郎锦裲裆，恆长不忘心。
<br>
<br>【黄淡思歌辞】 
<br>
<br>
<br>《古今乐录》曰：“思，音相思之思。按李延年造《横吹曲》二十八解，有《黄覃子》，不知与此同否？” 
<br>归归黄淡思，逐郎还去来。归归黄淡百，逐郎何处索？ 
<br>心中不能言，复作车轮旋。与郎相知时，但恐傍人闻。 
<br>江外何郁拂，龙洲广州出。象牙作帆樯，绿丝作帏繂。 
<br>绿丝何葳蕤，逐郎归去来。 
<br>右四曲，曲四解。
<br>
<br>【地驱歌乐辞】 
<br>
<br>
<br>《古今乐录》曰：“‘侧侧力力’以下八句，是今歌有此曲。最后云‘不可与力’，或云‘各自努力’。” 
<br>青青黄黄，雀石颓唐。槌杀野牛，押杀野羊。 
<br>驱羊入谷，自羊在前。老女不嫁，蹋地唤天。 
<br>侧侧力力，念君无极。枕郎左臂，随郎转侧。 
<br>摩捋郎须，看郎颜色。郎不念女，不可与力。 
<br>右四曲，曲四解。
<br>
<br>【地驱乐歌】 
<br>
<br>
<br>《古今乐录》曰：“与前曲不同。” 
<br>月明光光星欲堕，欲来不来早语我。 
<br>右一曲。
<br>
<br>【雀劳利歌辞】 
<br>
<br>
<br>雨雪霏霏，雀劳利。长嘴饱满，短嘴饥。 
<br>右一曲，曲四解。
<br>
<br>【慕容垂歌辞】 
<br>
<br>
<br>《晋书·载记》曰：“慕容本名■，寻以谶记乃去夬，以垂为名。慕容隽僭号，封垂为吴王，徙镇信都，太元八年自称燕王。” 
<br>慕容攀墙视，吴军无边岸。我身分自当，枉杀墙外汉。 
<br>慕容愁愤愤，烧香作佛会。原作墙里燕，高飞出墙外。 
<br>慕容出墙望，吴军无边岸。咄我臣诸佐，此事可惋叹。 
<br>右三曲，曲四解。
<br>
<br>【陇头流水歌辞】 
<br>
<br>
<br>《古今乐录》曰：“乐府有此歌曲，解多於此。” 
<br>陇头流水，流离西下。念吾一身，飘然旷野。 
<br>西上陇阪，羊肠九回。山高谷深，不觉脚酸。 
<br>手攀弱枝，足逾弱泥。 
<br>右三曲，曲四解。
<br>
<br>【隔谷歌】 
<br>
<br>
<br>《古今乐录》曰：“前云无辞，乐工有辞如此。” 
<br>兄在城中弟在外，弓无弦，箭无括。食粮乏尽若为活？救我来！救我来！ 
<br>兄为俘虏受困辱，骨露力疲食不足。弟为官吏马食粟，何惜钱刀来我赎。 
<br>右二曲。
<br>
<br>【淳于王歌】 
<br>
<br>
<br>肃肃河中育，育熟须含黄。独坐空房中，思我百媚郎。 
<br>百媚在城中，千媚在中央。但使心相念，高城何所妨。 
<br>右二曲。
<br>
<br>【东平刘生歌】 
<br>
<br>
<br>东平刘生安东子，树木稀，屋里无人看阿谁？ 
<br>右一曲。
<br>
<br>【捉搦歌】 
<br>
<br>
<br>粟穀难舂付石臼，弊衣难护付巧妇。男兒千凶饱人手，老女不嫁只生口。 
<br>谁家女子能行步，反著裌禅后裙露。天生男女共一处，愿得两个成翁妪。 
<br>华阴山头百丈井，下有流水彻骨冷。可怜女子能照影，不见其馀见斜领。 
<br>黄桑柘屐蒲子履，中央有系两头系。小时怜母大怜婿，何不早嫁论家计。 
<br>右四曲。
<br>
<br>【折杨柳歌辞】 
<br>
<br>
<br>上马不捉鞭，反折杨柳枝。蹀座吹长笛，愁杀行客兒。 
<br>腹中愁不乐，愿作郎马鞭。出入擐郎臂，蹀座郎膝边。 
<br>放马两泉泽，忘不著连羁。担鞍逐马走，何得见马骑。 
<br>遥看孟津河，杨柳郁婆娑。我是虏家兒，不解汉兒歌。 
<br>健兒须快马，快马须健兒。必跋黄尘下，然后别雄雌。 
<br>右五曲，曲四解。
<br>
<br>【折杨柳枝歌】 
<br>
<br>
<br>上马不捉鞭，反拗杨柳枝。下马吹长笛，愁杀行客兒。 
<br>门前一株枣，岁岁不知老。阿婆不嫁女，那得孙兒抱。 
<br>敕敕何力力，女子临窗织。不闻机杼声，只闻女叹息。 
<br>问女何所思，问女何所忆。阿婆许嫁女，今年无消息。 
<br>右四曲，曲四解。
<br>
<br>【幽州马客吟歌辞】 
<br>
<br>
<br>懀马常苦瘦，剿兒常苦贫。黄禾起羸马，有钱始作人。 
<br>荧荧帐中烛，烛灭不久停。盛时不作乐，春花不重生。 
<br>南山自言高，只与北山齐。女兒自言好，故入郎君怀。 
<br>郎著紫裤褶，女著彩裌裙。男女共燕游，黄花生后园。 
<br>黄花郁金色，绿蛇衔珠丹。辞谢床上女，还我十指环。 
<br>右五曲，曲四解。
<br>
<br>【慕容家自鲁企由谷歌】 
<br>
<br>
<br>郎在十重楼，女在九重阁。郎非黄鹞子，那得云中雀。 
<br>右一曲四解。
<br>
<br>【陇头歌辞】 
<br>
<br>
<br>陇头流水，流离山下。念吾一身，飘然旷野。 
<br>朝发欣城，暮宿陇头。寒不能语，舌卷入喉。 
<br>陇头流水，鸣声幽咽。遥望秦川，心肝断绝。 
<br>右三曲，曲四解。
<br>
<br>【高阳乐人歌】 
<br>
<br>
<br>《古今乐录》曰：“魏高阳王乐人所作也，又有《白鼻騧》，盖出於此。” 
<br>可怜白鼻騧，相将入酒家。无钱但共饮，画地作交赊。 
<br>何处■觞来？两颊色如火。自有桃花容，莫言人劝我。 
<br>右二曲，曲四解。
<br>
<br>【梁鼓角横吹曲·雍台】梁·武帝 
<br>
<br>
<br>日落登雍台，佳人殊未来。绮窗莲花掩，网户琉璃开。蘴茸临紫桂，蔓延交青苔。月没光阴尽，望子独悠哉。
<br>
<br>【同前】吴均 
<br>
<br>
<br>雍台十二楼，楼楼郁相望。陇西飞狐口，白日尽无光。
<br>
<br>【雍台歌】唐·温庭筠 
<br>
<br>
<br>太子池南楼百尺，八窗新树疏帘隔。黄金铺首画钩陈，羽葆亭童拂交戟。盘纡栏楯临高台，帐殿临流鸾扇开。早雁声鸣细波起，映花卤簿龙飞回。
<br>
<br>【捉搦歌】张祜 
<br>
<br>
<br>门上关，墙上棘。窗中女子声唧唧。洛阳大道徒自直，女子心在婆舍侧。呜呜笼鸟触四隅，养男男娶妇，养女女嫁夫。阿婆六十翁七十，不知女子长日泣。从他嫁去无悒悒。
<br>
<br>【幽州胡马客歌】李白 
<br>
<br>
<br>幽州胡马客，绿眼虎皮冠。笑拂两只箭，万人不可干。弯弓若转月，白雁落云端。双双掉鞭行，游猎向楼兰。出门不顾后，报国死何难。天骄五单于，狼戾好凶残。牛马散北海，割鲜若虎餐。虽居燕支山，不道朔雪寒。妇女马上笑，颜如〈赤页〉玉盘。翻飞射鸟兽，花月醉雕鞍。旄头四光芒，争战若蜂攒。白刃洒赤血，流沙为之丹。名将古谁是，疲兵良可叹。何时天狼灭，父子得安闲。
<br>
<br>【白鼻騧】后魏·温子昇 
<br>
<br>
<br>少年多好事，揽辔向西都。相逢狭斜路，驻马诣当垆。
<br>
<br>【同前】唐·李白 
<br>
<br>
<br>银鞍白鼻騧，绿地障泥锦。细雨春风花落时，挥鞭且就胡姬饮。
<br>
<br>【同前】张祜 
<br>
<br>
<br>为底胡姬酒，长来白鼻騧。摘莲抛水上，郎意在浮花。
<br>
<br>【木兰诗二首】 
<br>
<br>
<br>《古今乐录》曰：“木兰不知名，浙江西道观察使兼御史中丞韦元甫续附入。” 
<br>唧唧复唧唧，木兰当户织。不闻机杼声，唯闻女叹息。问女何所思，问女何所忆，女亦无所思，女亦无所忆。昨夜见军帖，可汗大点兵。军书十二卷，卷卷有爷名。阿爷无大兒，木兰无长兄。愿为市鞍马，从此替爷征。东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边。不闻爷娘唤女声，但闻黄河流水鸣溅溅。旦辞黄河去，暮至黑山头。不闻爷娘唤女声，但闻燕山胡骑鸣啾啾。万里赴戎机，关山度若飞。朔气传金柝，寒光照铁衣，将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，“木兰不用尚书郎，愿驰千里足，送兒还故乡”。爷娘闻女来，出郭相扶将。阿姊闻妹来，当户理红妆。小弟闻姊来，磨刀霍霍向猪羊。开我东阁门，坐我西间床。脱我战时袍，著我旧时裳。当窗理云鬓，挂镜帖花黄。出门看伙伴，伙伴皆惊惶。“同行十二年，不知木兰是女郎”。雄兔脚扑朔，雌兔眼迷离。双兔傍地走，安能辨我是雄雌。 
<br>木兰抱杼嗟，借问复为谁。欲闻所慽慽，感激强其颜。老父隶兵籍，气力日衰耗。岂足万里行，有子复尚少。胡沙没马足，朔风裂人肤。老父旧羸病，何以强自扶。木兰代父去，秣马备戎行。易卻纨绮裳，洗卻铅粉妆。驰马赴军幕，慷慨携干将。朝屯雪山下，暮宿青海傍。夜袭燕支虏。更携于阗羌。将军得胜归，士卒还故乡。父母见木兰，喜极成悲伤。木兰能承父母颜，卻卸巾鞲理丝簧。昔为烈士雄，今复娇子容。亲戚持酒贺，父母始知生女与男同。门前旧军都，十年共崎区，本结兄弟交，死战誓不渝。今也见木兰，言声虽是颜貌殊。惊愕不敢前，叹重徒嘻吁。世有臣子心，能如木兰节。忠孝两不渝，千古之名焉可灭！
<br>
<br>【横吹曲】陈·江总 
<br>
<br>
<br>箫声凤台曲，洞吹龙钟管。鏜鎝渔阳掺，怨抑胡笳断。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
