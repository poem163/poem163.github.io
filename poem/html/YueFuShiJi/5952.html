<HTML>
<HEAD>
<TITLE>杂曲歌辞 一至五 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 杂曲歌辞 一至五</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杂曲歌辞 一至五</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5952"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杂曲歌辞 一至五')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杂曲歌辞 一至五]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷六十一 杂曲歌辞一
<br>
<br>《宋书·乐志》曰：“古者天子听政，使公卿大夫献诗，耆艾修之，而后王斟酌焉。然后被於声，於是有采诗之官。周室下衰，官失其职。汉、魏之世，歌咏杂兴，而诗之流乃有八名：曰行，曰引，曰歌，曰谣，曰吟，曰咏，曰怨，曰叹，皆诗人六义之馀也。至其协声律，播金石，而总谓之曲。若夫均奏之高下，音节之缓急，文辞之多少，则系乎作者才思之浅深，与其风俗之薄厚。当是时，如司马相如、曹植之徒，所为文章，深厚尔雅，犹有古之遗风焉。自晋迁江左，下逮隋、唐，德泽浸微，风化不竞，去圣逾远，繁音日滋。艳曲兴於南朝，胡音生於北俗。哀淫靡曼之辞，迭作并起，流而忘反，以至陵夷。原其所由，盖不能制雅乐以相变，大抵多溺於郑、卫，由是新声炽而雅音废矣。昔晋平公说新声，而师旷知公室之将卑。李延年善为新声变曲，而闻者莫不感动。其后元帝自度曲，被声歌，而汉业遂衰。曹妙达等改易新声，而隋文不能救。呜呼，新声之感人如此，是以为世所贵。虽沿情之作，或出一时，而声辞浅迫，少复近古。故萧齐之将亡也。有《伴侣》；高齐之将亡也，有《无愁》；陈之将亡也，有《玉树后庭花》；隋之将亡也，有《泛龙舟》。所谓烦手淫声，争新怨衰，此又新声之弊也。杂曲者，历代有之，或心志之所存，或情思之所感，或宴游欢乐之所发，或忧愁愤怨之所兴，或叙离别悲伤之怀，或言征战行役之苦，或缘於佛老，或出自夷虏。兼收备载，故总谓之杂曲。自秦、汉已来，数千百岁，文人才士，作者非一。干戈之后，丧乱之馀，亡失既多，声辞不具，故有名存义亡，不见所起，而有古辞可考者，则若《伤歌行》《生别离》《长相思》《枣下何纂纂》之类是也。复有不见古辞，而后人继有拟述，可以概见其义者，则若《出自蓟北门》《结客少年场》《秦王卷衣》《半渡溪》《空城雀》《齐讴》《吴趋》《会吟》《悲哉》之类是也。又如汉阮瑀之《驾出北郭门》，曹植之《惟汉》《苦思》《欲游南山》《事君》《车已驾》《桂之树》等行，《磐石》《驱车》《浮萍》《种葛》《吁嗟》《叚差》等篇，傅玄之《云中白子高》《前有一樽酒》《鸿雁生塞北行》《昔君》《飞尘》《车遥遥篇》，陆机之《置酒》，谢惠连之《晨风》，鲍照之《鸿雁》，如此之类，其名甚多，或因意命题，或学古叙事，其辞具在，故不复备论。” 
<br>
<br>
<br>
<br>【蛱蝶行】古辞 
<br>
<br>
<br>蛱蝶之遨游东园，奈何卒逢三月养子燕，接我苜蓿间。持之，我入紫深宫中，行缠之，傅欂栌间。雀来燕，燕子见衔哺来，摇头鼓翼，何轩奴轩。
<br>
<br>【同前】梁·李镜远 
<br>
<br>
<br>青春已布泽，微虫应节欢。朝出南园里，暮依华叶端。菱舟追或易，风池渡更难。群飞终不远，还向玉阶兰。
<br>
<br>【桂之树行】魏·曹植 
<br>
<br>
<br>桂之树，桂之树，桂生一何丽佳。扬硃华而翠叶，流芳布天涯。上有栖鸾，下有盘螭。桂之树，得道之真人，咸来会讲仙：教尔服食日精，要道甚省不烦。淡泊无为自然。乘蹻万里之外，去留随意所欲存。高高上际於众外，下下乃穷极地天。
<br>
<br>【秦女休行】左延年 
<br>
<br>
<br>左延年辞，大略言女休为燕王妇，为宗报仇，杀人都市，虽被囚系，终以赦宥，得宽刑戮也。晋傅玄云“庞氏有烈妇”，亦言杀人报怨，以烈义称，与古辞义同而事异。 
<br>始出上西门，遥望秦氏庐。秦氏有好女，自名为女休。休年十四五，为宗行报仇。左执白杨刃，右据宛鲁矛。仇家便东南，仆僵秦女休。女休西上山，上山四五里。关吏呵问女休，女休前置辞：“平生为燕王妇，於今为诏狱囚。平生衣参差，当今无领襦。明知杀人当死，兄言怏怏，弟言无道忧。女休坚辞为宗报仇，死不疑。”杀人都市中，徼我都巷西。丞卿罗东向坐，女休凄凄曳梏前。两徒夹我，持刀刀五尺馀。刀未下，朣胧击鼓赦书下。
<br>
<br>【同前】晋·傅玄 
<br>
<br>
<br>庞氏有烈妇，义声驰雍、凉。父母家有重怨，仇人暴且强。虽有男兄弟，志弱不能当。烈女念此痛，丹心为寸伤。外若无意者，内潜思无方。白日入都市，怨家如平常。匿剑藏白刃，一奋寻身僵。身首为之异处，伏尸列肆旁。肉与土合成泥，洒血溅飞梁。猛气上干云霓，仇党失守为披攘。一市称烈义，观者收泪并慨慷。百男何当益，不如一女良。烈女直造县门，云父不幸遭祸殃。今仇身以分裂，虽死情益扬。杀人当伏法，义不苟活隳旧章。县令解印绶，令我伤心不忍听。刑部垂头塞耳，令我吏举不能成。烈著希代之绩，义立无穷之名。夫家同受其祚，子子孙孙咸享其荣。今我弦歌吟咏高风，激扬壮发悲且清。
<br>
<br>【同前】唐·李白 
<br>
<br>
<br>西门秦氏女，秀色如琼花。手挥白杨刀，清昼杀仇家。罗袖洒赤血，英声凌紫霞。直上西山去，关吏相邀遮。婿为燕国王，身被诏狱加。犯刑若履虎，不畏落爪牙。素颈未及断，摧眉伏泥沙。金鸡忽放赦，大辟得宽赊。何惭聂政姊，万古共惊嗟。
<br>
<br>【当墙欲高行】魏·曹植 
<br>
<br>
<br>龙欲升天须浮云，人之仕进待中人。众口可以铄金，谗言三至，慈母不亲。愦愦俗间，不辨伪真。愿欲披心自说陈，君门以九重，道远河无津。
<br>
<br>【当欲游南山行】曹植 
<br>
<br>
<br>东海广且深，由卑下百川。五岳虽高大，不逆垢与尘。良木不十围，洪条无所因。长者能博爱，天下寄其身。大匠无弃材，船车用不均。锥刀各异能，何所独却前。嘉善而矜愚，大圣亦同然。仁者各寿考，四坐咸万年。
<br>
<br>【当事君行】曹植 
<br>
<br>
<br>人生有所贵尚，出门各异情。硃紫更相夺色，雅郑异音声。好恶随所爱憎，追举逐虚名。百心可事一君，巧诈宁拙诚。
<br>
<br>【当车已驾行】曹植 
<br>
<br>
<br>坐玉殿，会诸贵客。侍者行觞，主人离席。顾视东西厢，丝竹与鞞铎。不醉无归来，明灯以继夕。
<br>
<br>【驱车上东门行】 
<br>
<br>
<br>驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相送，贤圣莫能度。服食求神仙，多为药所误。不如饮美酒，被服纨与素。
<br>
<br>【驾言出北阙行】晋·陆机 
<br>
<br>
<br>驾言出北阙，踯躅遵山陵。长松何郁郁，丘墓互相承。念昔殂没子，悠悠不可胜。安寝重冥庐，天壤莫能兴。人生何期促，忽如朝露凝。辛苦百年间，戚戚如履冰。仁智亦何补，迁化有明征。求仙鲜克仙，太虚安可凌。良会罄美服，对酒宴同声。
<br>
<br>【驾出北郭门行】魏·阮瑀 
<br>
<br>
<br>驾出北郭门，马樊不肯驰。下车步踟蹰，仰折枯杨枝。顾闻丘林中，噭々有悲啼。借问啼者出：“何为乃如斯？”亲母舍我殁，后母憎孤兒。饥寒无衣食，举动鞭捶施。骨消肌肉尽，体若枯树皮。藏我空室中，父还不能知。上冢察故处，存亡永别离。亲母何可见，泪下声正嘶。弃我於此间，穷厄岂有赀。传告后代人，以此为明规。
<br>
<br>【出门行二首】唐·孟郊 
<br>
<br>
<br>长河悠悠去无极，百龄同此可叹息。秋风白露沾人衣，壮心凋落夺颜色。少年出门将诉谁，川无梁兮路无歧。一闻陌上苦寒奏，使我伫立惊且悲。君今得意厌粱肉，岂复念我贫贱时。 
<br>海风萧萧天雨霜，穷愁独坐夜何长。驱车旧忆太行险，始知游子悲故乡。美人相思隔天阙，长望云端不可越。手持琅玕欲有赠，爱而不见心断绝。南山峨峨白石烂，碧海之波浩漫漫。参辰出没不相待，我欲横天无羽翰。
<br>
<br>【同前】元稹 
<br>
<br>
<br>兄弟同出门，同行不同志。凄凄分歧路，各各营所为。兄上荆山巅，翻石辨虹气。弟沈沧海底，偷珠待龙睡。出门不数年，同归亦同遂。俱用私所珍，升沈自兹异。献珠龙王宫，值龙觅珠次。但喜复得珠，不求珠所自。酬客双龙女，授客六龙辔。遣充行雨神，雨泽随客意。雩夏钟鼓繁，禜秩玉帛积。彩色画廊庙，奴僮被珠翠。骥騄千万双，鸳鸯七十二。言者禾稼枯，无人敢轻议。其兄因献璞，再刖不履地。门户亲戚疏，匡床妻妾弃。铭心有所待，视足无所愧。持璞自枕头，泪痕双血渍。一朝龙醒寤，本问偷珠事。因知行雨偏，妻子五刑备。仁兄捧尸哭，势友掉头讳。丧车黔首葬，吊客青蝇至。楚有望气人，王前忽长跪。贺王得贵宝，不远王所莅。求之果如言，剖则浮筠腻。白珩无颜色，垂棘有瑕累。在楚列地封，入赵连城贵。秦遣李斯书，书为传国瑞。秦亡汉、魏传，传者得神器。卞和名永永，与宝不相坠。劝尔出门行，行难莫行易。易得还易失，难同亦难离。善贾识贪廉，良田无稙稚。磨剑莫磨锥，磨锥成小利。
<br>
<br>【出自蓟北门行】宋·鲍照 
<br>
<br>
<br>魏曹植《艳歌行》曰：“出自蓟北门，遥望胡地桑。枝枝自相值，叶叶自相当。”《乐府解题》曰：“《出自蓟北门行》，其致与《从军行》同，而兼言燕蓟风物，及突骑勇悍之状。若鲍照云《羽檄起边亭》，备叙征战苦辛之意。”《通典》曰：“燕本秦上谷郡，蓟即渔阳郡，皆在辽西。”《汉书》曰：“蓟，故燕国也。” 
<br>羽檄起边亭，烽火入咸阳。征师屯广武，分兵救朔方。严秋筋竿劲，虏阵精且强。天子按剑怒，使者遥相望。雁行缘石径，鱼贯度飞梁。萧鼓流汉思，旌甲被胡霜。疾风冲塞起，沙砾自飘扬。马看缩如蝟，角弓不可张。时危见臣节，世乱识忠良。投躯报明主，身死为国殇。
<br>
<br>【同前】陈·徐陵 
<br>
<br>
<br>蓟北聊长望，黄昏心独愁。燕山对古刹，代郡隐城楼。屡战桥恆断，长冰堑不流。天云如蛇阵，汉月带胡愁。渍土泥函谷，挼绳缚凉州。平生燕颔相，会自得封侯。
<br>
<br>【同前】北周·庾信 
<br>
<br>
<br>蓟门还北望，役役尽伤情。关山连汉月，陇水向秦城。笳寒芦叶脆，弓冻纻弦鸣。梅林能止渴，复姓可防兵。将军连转战，都护夜巡营。燕山犹有石，须勒几人名。
<br>
<br>【同前】唐·李白 
<br>
<br>
<br>虏阵横北荒，胡星曜精芒。羽书速惊电，烽火昼连光。虎竹救边急，戎车森已行。明主不安席，按剑心飞扬。推毂出猛将，连旗登战场。兵威冲绝漠，杀气凌穹苍。列卒赤山下，开营紫塞傍。途冬沙风紧，旌旗飒凋伤。画角悲海月，征衣卷天霜。挥刃斩楼兰，弯弓射贤王。单于一平荡，种落自奔亡。收功报天子，行歌归咸阳。
<br>
<br>【蓟门行五首】高适 
<br>
<br>
<br>边城十一月，雨雪乱霏霏。元戎号令严，人马亦轻肥。羌胡无尽日，征战几时归。 
<br>幽州多骑射，结发重横行。一朝事将军，出入有声名。纷纷猎秋草，相向角弓鸣。 
<br>蓟门逢古老，独立思氛氲。一身既零丁，头鬓白纷纷。勋庸今已矣，不识霍将军。 
<br>茫茫长城外，日没更烟尘。胡骑虽凭陵，汉兵不顾身。古树满空塞，黄云愁杀人。 
<br>汉家能用武，开拓穷异域。戍卒厌糠核，降胡饱衣食。开亭试一望，吾欲涕沾臆。
<br>
<br>【同前二首】李希仲 
<br>
<br>
<br>旄头有精芒，胡骑猎秋草。羽檄南渡河，边庭用兵早。汉家爱征战，宿将今已老。辛苦羽林兒，从戎榆关道。 
<br>一身救边速，烽火连蓟门。前军鸟飞断，格斗尘沙昏。寒日鼓声急，单于夜火奔。当须徇忠义，身死报国恩。
<br>
<br>【君子有所思行】晋·陆机 
<br>
<br>
<br>《乐府解题》曰：“《君子有所思行》，晋陆机云：‘命驾登北山。’宋鲍照云：‘西上登雀台。’梁沈约云：‘晨策终南首。’其旨言雕室丽色，不足为久欢，宴安酖毒，满盈所宜敬忌，与《君子行》异也。” 
<br>命驾登北山，延伫望城郭。廛里一何盛，街巷纷漠漠。甲第崇高闼，洞房结阿阁。曲池何湛湛，清川带华薄。邃宇列绮窗，兰室接罗幕。淑貌色斯升，哀音承颜作。人生盛行迈，容华随年落。善哉膏粱士，营生奥且博。宴安消灵根，酖毒不可恪。无以肉食资，取笑藜与藿。
<br>
<br>【同前】宋·谢灵运 
<br>
<br>
<br>总驾越钟陆，还顾望京畿。踯躅周名都，游目倦忘归。市鄽无厄室，世族有高闱。密亲丽华苑，轩甍饰通逵。孰是金、张乐，谅由燕、赵诗。长夜恣酣饮，穷年弄音徽。盛往速露坠，衰来疾风飞。馀生不欢娱，何以竟暮归。寂寥曲肱子，瓢饮疗朝饥。所秉自天性，贫富岂相讥。
<br>
<br>【同前】鲍照 
<br>
<br>
<br>西上登雀台，东下望云阙。层关肃天居，驰道直如发。绣甍结飞霞，璇题纳明月。筑山拟蓬壶，穿池类溟渤。选色遍齐代，徵声匝邛、越。陈钟陪夕宴，笙歌待明发。年貌不可留，身意会盈歇。蚁壤漏山河，丝泪毁金骨。器恶含满欹，物忌厚生没。智哉众多士，服理辨昭晣。
<br>
<br>【同前】梁·沈约 
<br>
<br>
<br>晨策终南首，顾望咸阳川。戚里溯曾阙，甲馆负崇轩。复涂希紫阁，重台拟望仙。巴姬幽兰奏，郑女阳春弦。共矜红颜日，俱忘白发年。寂寥茂陵宅，照曜未央蝉。无以五鼎盛，顾嗤三经玄。
<br>
<br>【同前】唐·李白 
<br>
<br>
<br>紫阁连终南，青冥天倪色。凭崖望咸阳，宫阙罗北极。万井惊画出，九衢如弦直。渭水清银河，横天流不息。朝野盛文物，衣冠何贪绝。厩马散连山，军容威绝域。伊、皋运元化，卫、霍输筋力。歌钟乐未休，荣去老还逼。圆光过满缺，太阳移中昃。不散东海金，何争西辉匿。无作牛山悲，恻怆泪沾臆。
<br>
<br>【同前二首】僧贯休 
<br>
<br>
<br>我爱正考甫，思贤作《商颂》。我爱扬子云，理乱皆如凤。振衣中夜起，露花香旖旎。扑碎骊龙明月珠，敲出凤凰五色髓。陋巷萧萧风淅淅，缅想斯人胜珪璧。寂寥千载不相逢，无限区区尽虚掷。君不见沈约道：“佳人不在兹，春光为谁惜？”安得龙猛笔，点石为黄金。散向酷吏家，使无贪残心。甘棠密叶成翠幄，颍凤不来天地塞。所以倾城人，如今不可得。
<br>
<br>
<br>
<br>卷六十二 杂曲歌辞二
<br>
<br>【伤歌行】 
<br>
<br>
<br>《伤歌行》，侧调曲也。古辞伤日月代谢，年命遒尽，绝离知友，伤而作歌也。 
<br>昭昭素明月，辉光烛我床。忧人不能寐，耿耿夜何长。微风吹闺闼，罗帷自飘扬。揽衣曳长带，屣履下高堂。东西安所之，徘徊以彷徨。春鸟翻南飞，翩翩独翱翔。悲声命俦匹，哀鸣伤我肠。感物怀所思，泣涕忽沾裳。伫立吐高吟，舒愤诉穹苍。
<br>
<br>【同前】唐·张籍 
<br>
<br>
<br>黄门诏下促收捕，京兆尹系御史府。出门无复部曲随，亲戚相逢不容语。辞成谪尉南海州，受命不得须臾留。身著青衫骑恶马，东门之东无送者。邮夫防吏急喧驱，往往惊堕马蹄下。长安里中荒大宅，硃门已除十二戟。高堂舞榭锁管弦，美人遥望西南天。
<br>
<br>【伤哉行】孟郊 
<br>
<br>
<br>众毒蔓贞松，一枝难久荣。岂知黄庭客，仙骨生不成。春色舍芳蕙，秋风绕枯茎。弹琴不成曲，始觉知音倾。馆月改旧照，吊宾写馀情。还舟空江上，波浪送铭旌。
<br>
<br>【同前】庄南杰 
<br>
<br>
<br>兔走乌飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊香倒。劝君莫谩栽荆棘，秦皇虚费驱山力。英风一去更无言，白骨沈埋暮山碧。
<br>
<br>【悲歌行】 
<br>
<br>
<br>悲歌可以当泣，远望可以当归。思念故乡，郁郁累累。欲归家无人，欲渡河无船，心思不能言，肠中车轮转。
<br>
<br>【同前】唐·李白 
<br>
<br>
<br>悲来乎，悲来乎，主人有酒且莫斟，听我一曲悲来吟。悲来不吟还不笑，天下无人知我心。君有数斗酒，我有三尺琴。琴鸣酒乐两相得，一杯不啻千钧金。悲来乎，悲来乎，天虽长，地虽久，金玉满堂应不守。富贵百年能几何，死生一度人皆有。孤猿坐啼坟上月，且须一尽杯中酒。悲来乎，悲来乎，凤鸟不至河无图，微子去之箕子奴。汉帝不忆李将军，楚王放却屈大夫。悲来乎，悲来乎，秦家李斯早追悔，虚名拨向身之外。范子何曾爱五湖，功成名遂身自退。剑是一夫用，书能知姓名，惠施不肯干万乘，卜式未必穷一经。还须黑头取方伯，莫谩白首为儒生。
<br>
<br>【悲哉行】晋·陆机 
<br>
<br>
<br>《歌录》曰：“《悲哉行》，魏明帝造。”《乐府解题》曰：“陆机云：‘游客芳春林。’谢惠连云：‘羁人感淑节。’皆言客游感物忧思而作也。” 
<br>游客芳春林，春芳伤客心。和风飞清响，鲜云垂薄阴。蕙草饶淑气，时鸟多好音。翩翩鸣鸠羽，喈喈仓庚音。幽兰盈通谷，长莠被高岑。女萝亦有托，蔓葛亦有寻。伤哉客游士，忧思一何深。目感随气草，耳悲咏时禽。寤寐多远念，缅然若飞沈。原托归风响，寄言遗所钦。
<br>
<br>【同前】宋·谢灵运 
<br>
<br>
<br>萋萋春草生，王孙游有情。差池燕始飞，夭袅柳始荣。灼灼桃悦色，飞飞燕弄声，檐上云结阴，涧下风吹清。幽树虽改观，终始在初生。松茑欢蔓延，樛葛欣蔂萦。眇然游宦子，晤言时未并。鼻感改朔气，眼伤变节荣。侘傺岂徒然，澶漫绝音形。风来不可托，鸟去岂为听。
<br>
<br>【同前】谢惠连 
<br>
<br>
<br>羁人感淑节，缘感欲回泬。我行讵几时，华实骤舒结。睹实情有悲，瞻华意无悦。览物怀同志，如何复乖别。翩翩翔禽罗，关关鸣鸟列。翔鸣常畴偶，所叹独乖绝。
<br>
<br>【同前】梁·沈约 
<br>
<br>
<br>旅游媚年春，年春媚游人。徐光旦垂彩，和露晓凝津。时婴起稚叶，蕙气动初蘋。一朝阻旧国，万里隔良辰。
<br>
<br>【同前】唐·孟云卿 
<br>
<br>
<br>孤兒去慈亲，远客丧主人。莫吟苦辛曲，此曲谁忍闻。可闻不可说，去去无期别。行人念前程，不待参辰没。朝亦常苦饥，暮亦常苦饥。飘飘万馀里，贫贱多是非。少年莫远游，远游多不归。
<br>
<br>【同前】白居易 
<br>
<br>
<br>悲哉为儒者，力学不能疲。读书眼欲暗，秉笔手生胝。十上方一第，成名常苦迟。纵有宦达者，两鬓已成丝。可怜少壮日，适在穷贱时。丈夫老且病，焉用富贵为。沈沈硃门宅，中有乳臭兒。状貌如妇人，光明膏粱肌。手不把书卷，身不擐戎衣。二十袭封爵，门承勋戚资。春来日日出，服御何轻肥。朝从博徒饮，暮有倡楼期。评封还酒债，堆金选蛾眉。声色狗马外，其馀一无知。山苗与涧松，地势随高卑。古来无奈何，非君独伤悲。
<br>
<br>【同前】鲍溶 
<br>
<br>
<br>促促晨复昏，死生同一源。贵年不惧老，贱老伤久存。朗朗哭前歌，绛旌引幽魂。来为千金子，去卧百草根。黄土塞生路，悲风送回辕。金鞍旧良马，四顾不入门。生结千岁念，荣及百代孙。黄金买性命，白刃仇一言。宁知北山上，松柏侵田园。
<br>
<br>【妾薄命二首】魏·曹植 
<br>
<br>
<br>《乐府解题》曰：“《妾薄命》，曹植云：‘日月既逝西藏。’盖恨燕私之欢不久。梁简文帝云：‘名都多丽质。’伤良人不返，王嫱远聘，卢姬嫁迟也。” 
<br>携玉手，喜同车。比上云阁飞除。钓台蹇产清虚，池塘灵沼可娱。仰泛龙舟绿波，俯擢神草枝柯。想彼宓妃洛河，退咏汉女湘娥。 
<br>日月既逝西藏，更会兰室洞房。华灯步障舒光，皎若日出扶桑。促樽合坐行觞。主人起舞盘，能者穴触别端。腾觚飞爵阑干，同量等色齐颜。任意交属所欢，硃颜发外形兰。袖随礼容极情，妙舞仙仙体轻。裳解履遗绝缨，俯仰笑喧无呈。览持佳人玉颜，齐举金爵翠盘。手形罗袖良难，腕弱不胜珠环，坐者叹息舒颜。御巾裛粉君傍，中有霍纳都梁，鸡舌五味杂香。进者何人齐姜，恩重爱深难忘。召延亲好宴私，但歌杯来何迟。客赋既醉言归，主人称露未晞。
<br>
<br>【同前】梁·简文帝 
<br>
<br>
<br>名都多丽质，本自恃容姿。荡子行未至，秋胡无定期。玉貌歇红脸，长嚬串翠眉。奁镜迷朝色，缝针脆故丝。本异摇舟咎，何关窃席疑。生离谁拊背，溘死讵来迟。王嫱貌本绝，踉跄入氈帷。卢姬嫁日晚，非复少年时。转山犹可遂，乌白望难期。妾心徒自苦，傍人会见嗤。
<br>
<br>【同前】刘孝威 
<br>
<br>
<br>去年从越障，今岁殁胡庭。严霜封碣石，惊沙暗井陉。玉簪久落鬓，罗衣长挂屏。浴蚕思漆水，挑桑忆郑坰。寄书朝鲜吏，留钏武安亭。的言戎夏隔，但念心契冥。不见丰城剑，千祀复同形。
<br>
<br>【同前】刘孝胜 
<br>
<br>
<br>冯姜朝汲远，徐吾夜火穷。旧井长逢幕，邻灯欲未通。五逐无来娉，三娶尽凶终。离灾阳禄观，就废昭台宫。乘屯迹虽淑，应戚理恆同。复传苏国妇，故爱在房栊。愁眉歇巧黛，啼妆落艳红。织书凌窦锦，敏诵轶繁弓。离剑行当合，春床勿怨空。
<br>
<br>【同前】唐·崔国辅 
<br>
<br>
<br>虽入秦帝宫，不上秦帝床。夜夜玉窗里，与他卷罗裳。
<br>
<br>【同前】武平一 
<br>
<br>
<br>有女妖且丽，徘徊湘水湄。水湄兰杜芳，采之将寄谁。瓠犀发皓齿，双蛾嚬翠眉。红脸如开莲，素肤若凝脂。绰约多逸态，轻盈不自持。常矜绝代色，复恃倾城姿。子夫前入侍，飞燕复当时。正悦掌中舞，宁哀团扇诗。洛川昔云遇，高唐今尚违。幽閤禽雀噪，闲阶草露滋。流景一何速，年华不可追。解珮安所赠，怨咽空自悲。
<br>
<br>【同前】李百药 
<br>
<br>
<br>团扇秋风起，长门夜月明。羞闻拊背入，恨说舞腰轻。太常应已醉，刘君恆带醒。横陈每虚设，吉梦竟何成。
<br>
<br>【同前】杜审言 
<br>
<br>
<br>草绿长门闭，苔青永巷幽。宠移新爱夺，泣下故情留。啼鸟惊残梦，飞花搅独愁。自怜春色罢，团扇复迎秋。
<br>
<br>【同前】刘元淑 
<br>
<br>
<br>自从离别守空闺，遥闻征战起云梯。夜夜愁君辽海外，年年弃妾渭桥西。阳春白日照空暖，紫燕衔花向庭满。彩鸾琴里怨声多，飞鹊镜前妆梳断。谁家夫婿不从征，应是渔阳别有情。莫道红颜燕地少，家家还似洛阳城。且逐新人殊末归，还令秋至夜霜飞。北斗星前横度雁，南楼月下捣寒衣。夜深闻雁肠欲绝，独坐缝衣灯又灭。暗啼罗帐空自怜，梦度阳关向谁说。每怜容貌宛如神，如何薄命不胜人。原君朝夕燕山至，好作明年杨柳春。
<br>
<br>【同前】唐·李白 
<br>
<br>
<br>汉帝重阿娇，贮之黄金屋。咳唾落九天，随风生珠玉。宠极爱还歇，妒深情却疏。长门一步地，不肯暂回车。雨落不上天，水覆难再收。君情与妾意，各自东西流。昔日芙蓉花，今成断根草。以色事他人，能得几时好。
<br>
<br>【同前】孟郊 
<br>
<br>
<br>不惜十指弦，为君千万弹。常恐新声至，坐使故声残。弃置今日悲，即是昨日欢。将新变故易，持故为新难。青山有蘼芜，泪叶长不干。空令后代人，采掇幽思攒。
<br>
<br>【同前】张籍 
<br>
<br>
<br>薄命妇，良家子，无事从军去万里。汉家天子平四夷，护羌都尉裹尸归。念君此行为死别，对君裁缝泉下衣。与君一日为夫妇，千年万岁亦相守。君爱龙城征战功，妾原青楼欢乐同。人生各各有所欲，讵得将心入君腹。
<br>
<br>【同前三首】李端 
<br>
<br>
<br>忆妾初嫁君，花鬟如绿云。回灯入绮帐，对面脱罗裙。折步教人学，偷香与客熏。容颜南国重，名字北方闻。一从失恩意，转觉身憔悴。对镜不梳头，倚窗空落泪。新人莫恃新，秋至会无春。从来闭在长门者，必是宫中第一人。 
<br>玉垒城边争走马，铜蹄市里共乘舟。鸣环动珮思无尽，掩袖低巾泪不流。畴昔将歌邀客醉，如今欲舞对君羞。忍怀贱妾平生曲，独上襄阳旧酒楼。 
<br>自从君弃妾，憔悴不羞人。唯馀坏粉泪，未免映衫匀。
<br>
<br>【同前】唐·卢纶 
<br>
<br>
<br>妾年初二八，两度嫁狂夫。薄命今犹在，坚贞扫地无。
<br>
<br>【同前】卢弼 
<br>
<br>
<br>君恩已断尽成空，追想娇欢恨莫穷。长为蕣华光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
<br>
<br>【同前】胡曾 
<br>
<br>
<br>阿娇初失汉皇恩，旧赐罗衣亦罢薰。欹枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门长掩绿苔文。
<br>
<br>【同前】王贞白 
<br>
<br>
<br>薄命头欲白，频年嫁不成。秦娥未十五，昨夜事公卿。岂有机杼力，空传歌舞名。妾专修妇德，媒氏却相轻。
<br>
<br>
<br>
<br>卷六十三 杂曲歌辞三
<br>
<br>【羽林郎】后汉·辛延年 
<br>
<br>
<br>《汉书》曰：“武帝太初元年，初置建章营骑，后更名羽林骑，属光禄勋。又取从军死事之子孙，养羽林官，教以五兵，号羽林孤兒。”颜师古曰：“羽林，宿卫之官，言其如羽之疾，如林之多。一说羽所以为主者羽翼也。”《后汉书·百官志》曰：“羽林郎，掌宿卫侍从，常选汉阳、陇西、安定、北地、上郡、西河六郡良家补之。”《地理志》曰：“汉兴，六郡良家子选给羽林”是也。又有《胡姬年十五》，亦出於此。 
<br>昔有霍家姝，姓冯名子都。依倚将军势，调笑酒家胡。胡姬年十五，春日独当垆。长裾连理带，广袖合欢襦。头上蓝田玉，耳后大秦珠。两鬟何窕窕，一世良所无。一鬟五百万，两鬟千万馀。不意金吾子，娉婷过我庐。银鞍何煜爚，翠盖空踟蹰。就我求清酒，丝绳提玉壶。就我求珍肴，金盘鲙鲤鱼。贻我青铜镜，结我红罗裾。不惜红罗裂，何论轻贱躯。男兒爱后妇，女子重前夫。人生有新故，贵贱不相逾。多谢金吾子，私爱徒区区。
<br>
<br>【羽林行】唐·王建 
<br>
<br>
<br>长安恶少出名字，楼下劫商楼上醉。天明下直明光宫，散入五陵松柏中。百回杀人身合死，赦书尚有收城功。九衢一日消息定，乡吏籍中重改姓。出来依旧属羽林，立在殿前射飞禽。
<br>
<br>【同前】唐·孟郊 
<br>
<br>
<br>朔雪寒断指，朔风劲裂冰。胡中射雕者，此日犹不能。翩翩羽林兒，锦臂飞苍鹰。挥鞭决白马，走出黄河凌。
<br>
<br>【同前】鲍溶 
<br>
<br>
<br>朝出羽林宫，入参云台议。独请万里行，不奏和亲事。君王重年少，深纳开边利。宝马雕玉鞍，一朝从万骑。煌煌都门外，祖帐光七贵。歌钟乐行军，云物惨别地。箫笳整部曲，幢盖动郊次。临风亲戚怀，满袖兒女泪。行行复何赠，长剑报恩字。
<br>
<br>【胡姬年十五】晋·刘琨 
<br>
<br>
<br>虹梁照晓日，渌水泛香莲。如何十五少，含笑酒垆前。花将面自许，人共影相怜。回头堪百万，价重为时年。
<br>
<br>【当垆曲】梁·简文帝 
<br>
<br>
<br>《汉书》曰：“司马相如与卓文君俱之临邛，尽卖车骑，买酒舍，乃令文君当卢。相如身自著犊鼻裈，与庸保杂作，涤器於市中。”郭璞曰：“卢，酒卢也。”颜师古曰：“卖酒之处，累土为卢以居酒甕。四边隆起，其一面高，形如锻卢，故名卢。”《当垆曲》盖取此也。十五正团团，流光满上兰。当垆设夜酒，宿客解金鞍。迎来挟琴易，送别唱歌难。欲知心恨急，翻令衣带宽。
<br>
<br>【同前】范静妻沈氏 
<br>
<br>
<br>逶迤飞尘唱，宛转绕梁声。调弦可以进，蛾眉画未成。
<br>
<br>【齐瑟行】 
<br>
<br>
<br>《歌录》曰：“《名都》《美女》《白马》，并《齐瑟行》也。曹植《名都篇》曰：‘名都多妖女。’《美女篇》曰：‘美女妖且闲。’《白马篇》曰：‘白马饰金羁。’皆以首句名篇，犹《艳歌罗敷行》有《日出东南隅篇》，《豫章行》有《鸳鸯篇》是也。”
<br>
<br>【名都篇】魏·曹植 
<br>
<br>
<br>名都者，邯郸、临淄之类也。以刺时人骑射之妙，游骋之乐，而无忧国之心也。 
<br>名都多妖女，京洛出少年。宝剑宜千金，被服光且鲜。斗鸡东郊道，走马长楸间。驰驱未能半，双兔过我前。揽弓捷鸣镝，长驱上南山。左挽因右发，一纵两禽连。馀巧未及展，仰手接飞鸢。观者咸称善，众工归我妍。归来宴平乐，美酒斗十千。脍鲤臇胎虾，砲鳖炙熊蹯。鸣俦啸匹旅，列坐竟长筵。连翩击鞠壤，巧捷惟万端。白日西南驰，光景不可攀。云散还城邑，清晨复来还。
<br>
<br>【美女篇】曹植 
<br>
<br>
<br>美女者，以喻君子。言君子有美行，愿得明君而事之。若不遇时，虽见征求，终不屈也。 
<br>美女妖且闲，采桑歧路间。柔条纷冉冉，叶落何翩翩。攘袖见素手，皓腕约金环。头上三爵钗，腰佩翠琅玕。明珠交玉体，珊瑚间木难。罗衣何飘飘，轻裾随风还。顾眄遗光采，长啸气若兰。行徒用息驾，休者以忘餐。借问女何居，乃在城南端。青楼临大路，高门结重关。容华耀朝日，谁不希令颜。媒氏何所营，玉帛不时安。佳人慕高义，求贤良独难。众人徒嗷嗷，安知彼所观。盛年处房室，中夜起长叹。
<br>
<br>【同前】晋·傅玄 
<br>
<br>
<br>美人一何丽，颜若芙蓉花。一顾乱人国，再顾乱人家。未乱犹可奈何。
<br>
<br>【同前】 
<br>
<br>
<br>佳丽尽关情，风流最有名。约黄能效月，裁金巧作星。粉光胜玉靓，衫薄拟蝉轻。密态随流脸，娇歌逐软声。硃颜半已醉，微笑隐香屏。
<br>
<br>【同前】萧子显 
<br>
<br>
<br>章丹暂辍舞，巴姬请罢弦。佳人淇洧出，艳赵复倾燕。繁穠既为李，照水亦成莲。朝酤成都酒，暝数河间钱。馀光幸未借，兰膏空自煎。
<br>
<br>【同前二首】北齐·魏收 
<br>
<br>
<br>楚襄游梦去，陈思朝洛归。参差结旌旆，掩霭顿骖騑。变化看台曲，骇散属川沂。仍令赋神女，俄闻要虙妃。照梁何足艳，升霞反奋飞。可言不可见，言是复言非。 
<br>□□□□□，我帝更朝衣。擅宠无论贱，入忧不嫌微。智琼非俗物，罗敷本自稀。居然陋西子，定可比南威。新吴何为误，旧郑果难依。甘言诚易污，得失定因机。无憎药英妒，心赏易侵违。
<br>
<br>【同前】隋·卢思道 
<br>
<br>
<br>京洛多妖艳，馀香爱物华。恆临邓渠水，共采鄴园花。时摇五明扇，聊驻七香车。情疏看笑浅，娇深眄欲斜。微津梁长黛，新溜湿轻纱。莫言人未解，随君独问家。
<br>
<br>【白马篇】魏·曹植 
<br>
<br>
<br>白马者，见乘白马而为此曲。言人当立功立事，尽力为国，不可念私也。《乐府解题》曰：“鲍照云：‘白马骍角弓。’沈约云：‘白马紫金鞍。’皆言边塞征战之事。” 
<br>白马饰金羁，连翩西北驰。借问谁家子，幽并游侠兒。少小去乡邑，扬声沙漠垂。宿昔秉良弓，楛矢何参差。控弦破左的，右发摧月支。仰手接飞猱，俯身散马蹄。狡捷过猿猴，勇剽若豹螭。边城多警急，胡虏数迁移。羽檄从北来，檄从北来，厉马登高堤。右驱蹈匈奴，左顾陵鲜卑。寄身锋刃端，性命安可怀。父母且不顾，何言子与妻。名编壮士籍，不得中顾私。捐躯赴国难，视死忽如归。
<br>
<br>【同前】宋·袁淑 
<br>
<br>
<br>剑骑何翩翩，长安五陵间。秦地天下枢，八方凑才贤。荆、魏多壮士，宛、洛富少年。意气深自负，肯事郡邑权。籍籍关外来，车徒倾国鄽。五侯竞书币，群公亟为言。义分明於霜，信行直如弦。交欢池阳下，留宴汾阴西。一朝许人诺，何能坐相捐。彯节去函谷，投珮出甘泉。嗟此务远图，心为四海悬。但营身意遂，岂校耳目前。侠烈良有闻，古来共知然。
<br>
<br>【同前】鲍照 
<br>
<br>
<br>白马骍角弓，鸣鞭乘北风。要途问边急，杂虏入云中。闭壁自往夏，清野逐还冬。侨装多阙绝，旅服少裁缝。埋身守汉境，沉命对胡封。薄暮塞云起，飞沙被远松。含悲望两都，楚歌登四墉。丈夫设计误，怀恨逐边戎。弃别中国爱，要冀胡马功。去来今何道，单贱生所钟。但令塞上兒，知我独为雄。
<br>
<br>【同前二首】齐·孔稚珪 
<br>
<br>
<br>骥子跼且鸣，铁阵与云平。汉家嫖姚将，驰突匈奴庭。少年斗猛气，怒发为君征。雄戟摩白日，长剑断流星。早出飞狐塞，晚泊楼烦城。虏骑四山合，胡尘千里惊。嘶笳振地响，吹角沸天声。左碎呼韩阵，右破休屠兵。横行绝漠表，饮马瀚海清。陇树枯无色，沙草不常青。勒石燕然道，凯归长安亭。县官知我健，四海谁不倾。但使强胡灭，何须甲第成。当令丈夫志，独为上古英。 
<br>白马金具装，横行辽水傍。问是谁家子，宿卫羽林郎。文犀六属铠，宝剑七星光。山虚弓响彻，地迥角声长。宛河推勇气，陇蜀擅威强。轮台受降虏，高阙翦名王。射熊入飞观，校猎下长杨。英名欺卫、霍，智策蔑平、良。岛夷时失礼，卉服犯边疆。征兵集蓟北，轻骑出渔阳。集军随日晕，挑战逐星芒。阵移龙势动，营开虎翼张。冲冠入死地，攘臂越金汤。尘飞战鼓急，风交征旆扬。转斗平华地，追奔扫带方。本持身许国，况复武力彰。会令千载后，流誉满旂常。
<br>
<br>【同前】梁·沈约 
<br>
<br>
<br>白马紫金鞍，停镳过上兰。寄言狭斜子，讵知陇道难。赤坡途三折，龙堆路九盘。冰生肌里冷，风起骨中寒。功名志所急，日暮不遑餐。长驱入右地，轻举出楼兰。直去已垂涕，宁可望长安。匪期定远封，无羡轻车官。唯见恩义重，岂觉衣裳单。本持躯命答，幸遇身名完。
<br>
<br>【同前】王僧孺 
<br>
<br>
<br>千里生冀北，玉鞘黄金勒。散蹄去无已，摇头意相得。豪气发西山，雄风擅东国。飞鞚出秦陇，长驱绕岷僰。承谟若有神，禀算良不惑。瀄汨河水黄，参差嶂云黑。安能对兒女，垂帷弄毫墨。兼弱不称雄，后得方为特。此心亦何已，君恩良未塞。不许跨天山，何由报皇德。
<br>
<br>【同前】徐悱 
<br>
<br>
<br>研蹄饰镂鞍，飞鞚度河干。少年本上郡，遨游入露寒。剑琢荆山玉，弹把隋珠丸。闻有边烽急，飞候至长安。然诺窃自许，捐躯谅不难。占兵出细柳，转战向楼兰。雄名盛李、霍，壮气勇彭、韩。能令石饮羽，复使发冲冠。要功非汗马，报效乃锋端。日没塞云起，风悲胡地寒。西征馘小月，北去脑乌丸。归报明天子，燕然石复刊。
<br>
<br>【同前】隋·王胄 
<br>
<br>
<br>白马黄金鞍，蹀躞柳城前。问此何乡客，长安恶少年。结发从戎事，驰名振朔边。良弓控繁弱，利剑挥龙泉。披林扼雕虎，仰手接飞鸢。前年破沙漠，昔岁取祈连。折冲摧右校，搴旗殪左贤。虒弥还谢力，庆忌本推儇。海外平遐险，来庭识负褰。三韩劳薄伐，六事指幽燕。良家选河右，猛将征西山。浮云屯羽骑，蔽日引长旃。自矜有馀勇，应募忽争先。王师已得俊，夷首失求全。鼓行徇玉检，乘胜荡朝鲜。志勇期功立，宁惮微躯捐。不羡山河赏，唯希竹素传。
<br>
<br>【同前】辛德源 
<br>
<br>
<br>任侠重芳辰，相从竞逐春。金羁络赭汗，紫缕应红尘。宝剑提三尺，雕弓韬六钧。鸣珂蹀细柳，飞盖出宜春。遥见浮光发，悬知上头人。
<br>
<br>【同前】唐·李白 
<br>
<br>
<br>龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。弓摧宜山虎，手接太山猱。酒后竞风彩，三杯弄宝刀。杀人如剪草，剧孟同游遨。发愤去函谷，从军向临洮。叱咤万战场，匈奴尽波涛。归来使酒气，未肯拜萧曹。羞入原宪室，荒径隐蓬蒿。
<br>
<br>【苦思行】魏·曹植 
<br>
<br>
<br>绿萝缘玉树，光曜粲相晖。下有两真人，举趐翻高飞。我心何踊跃，思欲攀云追。郁郁西岳颠，石室青葱与天连。中有耆年一隐士，须发皆皓然。策杖从吾游，教我要忘言。
<br>
<br>【升天行二首】曹植 
<br>
<br>
<br>《乐府解题》曰：“《升天行》，曹植云：‘日月何时留。’鲍照云：‘家世宅关辅。’曹植又有《上仙箓》与《神游》《五游》《龙欲升天》等篇，皆伤人世不永，俗情险艰，当求神仙，翱翔六合之外，与《飞龙》《仙人》《远游篇》《前缓声歌》同意。”按《龙欲升天》，即《当墙欲高行》也。 
<br>乘蹻追术士，远之蓬莱山。灵液飞素波，兰桂上参天。玄豹游其下，翔鹍戏其颠。乘风忽登举，仿佛见众仙。 
<br>扶桑之所出，乃在朝阳溪。中心陵苍昊，布叶盖天涯。日出登东干，既夕没西枝。愿得纡阳辔，回日使东驰。
<br>
<br>【同前】宋·鲍照 
<br>
<br>
<br>家世宅关辅，胜带宦王城。备闻十帝事，委曲两都情。倦见物兴衰，骤睹俗屯平。翩翻类回掌，怳惚似朝荣。穷涂悔短计，晚志爱长生。从师入远岳，结友事仙灵。五芝发金记，九籥隐丹经。风餐委松宿，云卧恣天行。冠霞金彩阁，解玉饮椒庭。暂游越万里，近别数千龄。凤台无还驾，箫管有遗声。何时与尔曹，啄腐共吞腥。
<br>
<br>【同前】梁·刘孝胜 
<br>
<br>
<br>尧攀已徒说，汤扪亦妄陈。欲访青云侣，正遇丹丘人。少翁俱仕汉，韩终苦入秦。汾阴观化鼎，瀛洲宴羽人。广成参日月，方朔问星辰。惊祠伐楚树，射药战江神。阊阖皆曾倚，太一岂难亲。赵简犹闻乐，周储固上宾。秦皇多忌害，元朔少宽仁。终无良有以，非关德不邻。
<br>
<br>【同前】隋·卢思道 
<br>
<br>
<br>寻师得道诀，轻举厌人群。玉山候王母，珠庭谒老君。煎为返魂药，刻作长生文。飞策乘流电，雕轩曳白云。玄洲望不极，赤野晓无垠。金楼旦蹇嵼，玉树晓氛氲。拥琴遥可望，吹笙远讵闻。不觉蜉蝣子，生死何纷纷。
<br>
<br>【同前】唐·僧齐己 
<br>
<br>
<br>身不沈，骨不重。驱青鸾，驾白凤。幢盖飘飘入冷空，天风瑟瑟星河动。瑶阙参差阿母家，楼台戏闭凝彤霞。五三仙子乘龙车，堂前碾烂蟠桃花。回头却顾蓬山顶，一点浓岚在深井。
<br>
<br>【云中白子高行】晋·傅玄 
<br>
<br>
<br>陵阳子，来明意，欲作天与仙人游。超登元气攀日月，遂造天门将上谒。阊阖辟，见紫微绛阙，紫宫崔嵬，高殿嵯峨，双阙万丈玉树罗。童女掣电策，童男挽雷车。云汉随天流，浩浩如江河。因王长公谒上皇，钧天乐作不可详。龙仙神仙，教我灵祕，八风子仪，与游我祥。我心何戚戚，思故乡。俯看故乡，二仪设张。乐哉二仪，日月运移，地东南倾，天西北驰。鹤五气所补，鼇四足所支。齐驾飞龙骖赤螭，逍遥五岳间，东西驰。长与天地并，复何为，复何为？ 
<br>
<br>
<br>
<br>卷六十四 杂曲歌辞四
<br>
<br>【五游】魏·曹植 
<br>
<br>
<br>九州不足步，愿得凌云翔。逍遥八纮外，游目历遐荒。披我丹霞衣，袭我素霓裳。华盖纷晻蔼，六龙仰天骧。曜灵未移景，倏忽造昊苍。阊阖启丹扉，双阙曜硃光。徘徊文昌殿，登陟太微堂。上帝休西棂，群后集东厢。带我琼瑶佩，漱我沆瀣浆。踟蹰玩灵芝，徙倚弄华芳。王子奉仙药，羡门进奇方。服食享遐纪，延寿保无疆。
<br>
<br>【远游篇】曹植 
<br>
<br>
<br>《楚辞·远游》章句曰：“悲时俗之迫厄兮，愿轻举而远游。质菲薄而无因兮，焉托乘而上浮。”王逸云：“《远游》者，屈原之所作也。屈原履方直之行，不容於世，困於谗佞，无所告诉，乃思与仙人俱游戏，周历天地，无所不至焉。”周王褒又有《轻举篇》，亦出於此。 
<br>远游临四海，俯仰观洪波。大鱼若曲陵，承浪相经过。灵鼇戴方丈，神岳俨嵯峨。仙人翔其隅，玉女戏其阿。琼蕊可疗饥，仰漱吸朝霞。昆仑本吾宅，中州非我家。将归谒东父，一举超流沙。鼓翼舞时风，长啸激清歌。金石固易弊，日月同光华。齐年与天地，万乘安足多。
<br>
<br>【轻举篇】北周·王褒 
<br>
<br>
<br>天地能长久，神仙寿不穷。白玉东华检，方诸西岳童。我瞻少海北，暂别扶桑东。俯观云似盖，低望月如弓。看棋城邑改，辞家墟巷空。流珠馀旧灶，种杏发新丛。酒酿瀛洲玉，剑铸昆吾铜。谁能揽六博，还当访井公。
<br>
<br>【仙人篇】魏·曹植 
<br>
<br>
<br>《乐府广题》曰：“秦始皇三十六年，仗博士为《仙真人诗》，游行天下，令乐人歌之。”曹植《仙人篇》曰：“仙人揽六著。”言人生如寄，当养羽翼，徘徊九天，以从韩终、王乔於天衢也。齐陆瑜又有《仙人览六著》篇，盖出於此。 
<br>仙人揽六著，对博太山隅。湘娥拊琴瑟，秦女吹笙竽。玉樽盈桂酒，河伯献神鱼。四海一何局，九州安所如。韩终与王乔，要我於天衢。万里不足步，轻举凌太虚。飞腾逾景云，高风吹我躯。回驾观紫微，与帝合灵符。阊阖正嵯峨，双阙万丈馀。玉树扶道生，白虎夹门枢。驱风游四海，东过王母庐。俯观五岳间，人生如寄居。潜光养羽翼，进趣且徐徐。不见昔轩辕，升龙出鼎湖。徘徊九天下，与尔长相须。
<br>
<br>【仙人览六著篇】齐·陆瑜 
<br>
<br>
<br>九仙会欢赏，六著且娱神。戏谷闻馀地，铭山忆旧秦。避敌情思巧，论兵势重新。问取南皮夕，还笑拂棋人。
<br>
<br>【神仙篇】王融 
<br>
<br>
<br>命驾瑶池侧，过息嬴女台。长袖何靡靡，箫管清且哀。璧门凉月举，珠殿秋风回。青鸟骛高羽，王母停玉杯。举手惭为别，千年将复来。
<br>
<br>【同前】梁·戴暠 
<br>
<br>
<br>徒闻石为火，未见坡停丸。暂数盈虚月，长随昼夜澜。辞家试学道，逢师得姓韩。阆山金静室，蓬丘银露坛。安平醖仙酒，渤海转神丹。初飞喜退凤，新学法乘鸾。十芒生月脑，六焰起星肝。流琼播疑俗，信玉类阳官。玄都宴晚集，紫府事朝看。谢手今为别，进怜此俗难。
<br>
<br>【同前】陈·张正见 
<br>
<br>
<br>瀛州分渤澥，阆苑隔虹霓。欲识三山路，须寻千仞溪。石梁云外去，蓬丘雾里迷。年深毁丹灶，学久弃青泥。葛水留还杖，天衢鸣去鸡。六龙骧首起云阁，万里一别何寥廓。玄都府内驾青牛，紫盖山人乘白鹤。浔阳杏花终难朽，武陵桃花未曾落。已见玉女笑投壶，复睹仙童欣六博。同甘玉文枣，俱饮流霞药。鸾歌凤舞集天台，金阙银宫相向开。西王已令青鸟去，东梅还驭赤虬来。魏武还车逢汉女，荆王因梦识阳台。凤盖随云聊蔽日，霓裳杂雨复乘雷。神岳吹笙遥谢手，当知福地有神才。
<br>
<br>【同前】隋·卢思道 
<br>
<br>
<br>浮生厌危促，名岳共招携。云轩游紫府，风驷上丹梯。时见辽东鹤，屡听淮南鸡。玉英持作宝，琼实采成蹊。飞策扬轻电，悬旌耀彩霓。瑞银光似烛，灵石髓如泥。寥廓鸾山右，超越凤洲西。一丸应五色，持此救人迷。
<br>
<br>【同前】鲁范 
<br>
<br>
<br>王远寻仙至，栾巴访术回。乘空向紫府，控鹤下蓬莱。霜分白鹿驾，日映流霞杯。煎金丹未熟，醒酒药初开。乍应观海变，谁肯畏年颓。
<br>
<br>【神仙曲】唐·李贺 
<br>
<br>
<br>碧峰海面藏灵书，上帝拣入神仙居。晴时笑语闻空虚，斗乘巨浪骑鲸鱼。春罗剪字邀王母，共宴红楼最深处。鹤羽冲风过海迟，不如却使青龙去。犹疑王母不相许，垂露娃鬟更传语。
<br>
<br>【升仙篇】梁·简文帝 
<br>
<br>
<br>少室堪求道，明光可学仙。丹纟曾碧林宇，绿玉黄金篇。云车了无辙，风马讵须鞭。灵桃恆可饵，几回三千年。
<br>
<br>【飞龙篇】魏·曹植 
<br>
<br>
<br>《楚辞·离骚》曰：“为余驾飞龙兮，杂瑶象以为车。”曹植《飞龙篇》亦言求仙者乘飞龙而升天，与《楚辞》同意。按琴曲亦有《飞龙引》。 
<br>晨游泰山，云雾窈窕。忽逢二童，颜色鲜好。乘彼白鹿，手翳芝草。我知真人，长跪问道。西登玉堂，金楼复道。授我仙药，神皇所造。教我服食，还精补脑。寿同金石，永世难老。
<br>
<br>【应龙篇】陈·张正见 
<br>
<br>
<br>张正见《应龙篇》，言龙未起时，乃在渊底藏，以谕君子隐居养志，以待时也。《广雅》曰：“有鳞曰蛟龙，有翼曰应龙，有角曰虬龙，无角曰螭龙。” 
<br>应龙未起时，乃在渊底藏。非云足不蹈，举则冲天翔。譬彼野兰草，幽居常独香。清风播四远，万里望芬芳。隐居可颐志，自见焉得彰。
<br>
<br>【斗鸡篇】魏·曹植 
<br>
<br>
<br>《春秋左氏传》曰：“季、郈之鸡斗，季氏介其鸡，郈氏为之金距。”杜预云：“捣芥子播其羽也。或曰：以胶沙播之为介鸡。”《鄴都故事》曰：“魏明帝大和中，筑斗鸡台。赵王石虎亦以芥羽漆砂；斗鸡于此。故曹植诗云，‘斗鸡东郊道，走马长楸间’是也。” 
<br>游目极妙伎，清听厌宫商。主人寂无为，众宾进乐方。长筵坐戏客，斗鸡观閒房。群雄正翕赫；双翘自飞扬。挥羽邀清风，悍目发硃光。嘴落轻毛散，严距往往伤。长鸣入青云，扇翼独翱翔。原蒙狸膏助，常得擅此场。
<br>
<br>【同前】梁·刘孝威 
<br>
<br>
<br>丹鸡翠翼张，妒敌复专场。翅中含芥粉，距外耀金芒。气逾上党列，名愧下韝良。祭桥愁魏后，食跖忌齐王。原赐淮南药，一使云间翔。
<br>
<br>【盘石篇】魏·曹植 
<br>
<br>
<br>盘石山巅石，飘飖涧底蓬。我本太山人，何为客海东？雚葭弥斥土，林木无分重。岸岩若崩缺，湖水何汹汹。蚌蛤被滨涯，光彩如锦虹。高波凌云霄，浮气象螭龙。鲸脊若丘陵，须若山上松。呼吸吞船欐，澎濞戏中鸿。方舟寻高价，珍宝丽以通。一举必千里，乘飔举帆幢。经危履险阻，未知命所钟。常恐沈黄垆，下与鼋鳖同。南极苍梧野，游眄穷九江。中夜指参辰，欲师当定从。仰天长太息，思想怀故邦。乘桴何所志，于嗟我孔公。
<br>
<br>【驱车篇】曹植 
<br>
<br>
<br>驱车掸驽马，东到奉高城。神哉彼太山，五岳专其名。隆高贯云霓，嵯峨出太清。周流二六候，间置十二亭。上有涌醴泉，玉石扬华英。东北望吴野，西眺观日精。魂神所系属，逝者感斯征。王者以归天，效厥元功成。历代无不遵，礼祀有品程。探策或长短，唯德享利贞。封者七十帝，轩皇元独灵。餐霞漱沆瀣，毛羽被身形。发举蹈虚廓，径廷升窈冥。同寿东父年，旷代永长生。
<br>
<br>【种葛篇】曹植 
<br>
<br>
<br>种葛南山下，葛蔂自成阴。与君初婚时，结发恩义深。欢爱在枕席，宿昔同衣衾。窃慕《棠棣》篇，好乐和瑟琴。行年将晚暮，佳人怀异心。恩纪旷不接，我情遂抑沉。出门当何顾，徘徊步北林。下有交颈兽，仰见双栖禽。攀枝长叹息，泪下沾罗襟。良马知我悲，延颈代我吟。昔为同池鱼，今为商与参。往古皆欢遇，我独困於今。弃置委天命，悠悠安可任。
<br>
<br>【秋兰篇】晋·傅玄 
<br>
<br>
<br>秋兰本出於《楚辞》。《离骚》云：“秋兰兮蘼芜，罗生兮堂下。绿叶兮素华，芳菲菲兮袭予。”兰，香草，言芳香菲菲，上及於我也。傅玄《秋兰篇》云：“秋兰廕玉池，池水且芳香。”其旨言妇人之托君子，犹秋兰之廕玉池，与《楚辞》同意。 
<br>秋兰廕玉池，池水且芳香。芙蓉随风发，中有双鸳鸯。双鱼自涌濯，两鸟时回翔。君其历九秋，与妾同衣裳。
<br>
<br>【松柏篇】宋·鲍照 
<br>
<br>
<br>《松柏篇》，鲍照拟傅玄乐府《龟鹤篇》而作也。 
<br>松柏受命独，历代长不衰。人生浮且脆，窎若晨风悲。东海迸逝川，西山道落晖。南郭悦籍短，蒿里收永归。谅无畴昔时，百病起尽期。志士惜牛刀，忍勉自疗治。倾家行药事，颠沛去迎医。徒备火石苦，奄至不得辞。龟龄安可获，岱宗限已迫。睿圣不得留，为善何所益。舍此赤县居，就彼黄垆宅。永离九原亲，长与三辰隔。属纊生望尽，阖棺世业埋。事痛存人心，恨结亡者怀。祖葬既云及，壙隧亦已开。室族内外哭，亲疏同共哀。外姻远近至，名列通夜台。扶舆出殡宫，低回恋庭室。天地有尽期，我去无还日。居者今已尽，人事从此毕。火歇烟既没，形销声亦灭。鬼神来依我，生人永辞诀。大暮杳悠悠，长夜无时节。郁湮重冥下，烦冤难具说。安寝委沉寞，恋恋念平生。事业有馀结，刊述未及成。资储无担石，兒女皆孩婴。一朝放舍去，万恨缠我情。追忆世上事，束教以自拘。明发靡怡愉，夕归多忧虞。辙闲晨迳荒，辍宴式酒儒。知今瞑目苦，恨失尔时娱。遥遥远民居，独埋深壤中。墓前人迹灭，冢上草日丰。空林响鸣蜩，高松结悲风。长寐无觉期，谁知逝者穷。生存处交广，连榻舒华裀。已没一何苦，梏哉不容身。昔日平居时，晨夕对六亲。今日掩奈何，一见无谐因。礼席有降杀，三龄速过隙。几筵就收撤，室宇改畴昔。行女游归途，仕子复王役。家世本平常，独有亡者剧。时祀望归来，四节静茔丘。孝子抚坟号，父兮知来不。欲还心依恋，欲见绝无由。烦冤荒陇侧，肝心尽崩抽。
<br>
<br>【采菊篇】梁·简文帝 
<br>
<br>
<br>月精丽草散秋株，洛阳少妇绝妍姝。相唤提筐采菊珠，朝起露湿沾罗襦。东方千骑从骊驹，岂不下山逢故夫。
<br>
<br>【飞尘篇】晋·傅玄 
<br>
<br>
<br>飞尘秽清流，朝云蔽日光。秋兰岂不芬，鲍肆乱其芳。河决溃金堤，一手不能障。
<br>
<br>【阊阖篇】梁·武帝 
<br>
<br>
<br>张衡《西京赋》曰：“表峣阙於阊阖。”阊阖，天门也。立高阙以象之。薛综云：“紫微宫门名曰阊阖也。”《阊阖篇》盖出於此。 
<br>西汉本佳妍，金马望甘泉。卫尉屯兵上，期门晓漏传。犹重河东赋，欲以追神仙。羽骑凌云转，阊阖带空悬。长旗扫月窟，凤迹辗星躔。但使丹砂就，能令亿万年。
<br>
<br>【登名山行】 
<br>
<br>
<br>名山本镇地，迢递上凌霄。云披金涧近，雾起石梁遥。翠微横鸟路，珠树拂星桥。风急清溪晚，霞散赤城朝。寓目幽栖客，驾口寻绮季。迹绝桃源士，忘情漆园吏。沉冥负俗心，疏索凌云意。苍苍耸极天，伏眺尽山川。叠峰如积浪，分崖若斜烟。浅深闻渡雨，轻重听飞泉。采药逢三岛，寻真万九仙。藏书凡几代，看传已经年。逝将追羽客，千载一来旋。
<br>
<br>【西长安行】晋·傅玄 
<br>
<br>
<br>《乐府解题》曰：“《西长安行》，晋傅休奕云：‘所思兮何在，乃在西长安。’其下因叙别离之意也。”《三辅旧事》曰：“长安城以北斗。”《周地图记》曰：“长安城南为南斗形，北为北斗形。”《通典》曰：“汉高帝自栎阳徙都长安，至惠帝，方发人徒筑城，即长安西北古城是也。” 
<br>所思兮何在，乃在西长安。何用存问妾，香衤登双珠环。何用重存问，羽爵翠琅玕。今我兮问君，更有兮异心。香亦不可烧，环亦不可沉。香烧日有歇，环沉日自深。
<br>
<br>【齐讴行】陆机 
<br>
<br>
<br>《汉书》曰：“汉王至南郑，诸将及士卒皆歌讴思东归。”颜师古曰：“讴，齐歌也。谓齐声而歌。或曰齐地之歌。”《礼乐志》曰：“齐古讴员六人。”梁元帝《纂要》曰，“齐歌曰讴”是也。陆机《齐讴行》，备言齐地之美，亦欲使人推分直进，不可妄有所营也。 
<br>营丘负海曲，沃野爽且平。洪川控河济，崇山入高冥。东被姑尤侧，南界聊摄城。海物错万类，陆产尚千名。孟诸吞楚梦，百二侔秦京。惟师恢东表，桓后定周倾。天道有迭代，人道无久盈。鄙哉牛山叹，未及至人情。爽鸠苟已徂，吾子安得停。行行将复去，长存非所营。
<br>
<br>【同前】梁·沈约 
<br>
<br>
<br>东秦称右地，川隰固夷昶。层峰驾苍云，浊河流素壤。青丘良杳郁，雪宫信疏敞。王佐改殷命，霸功缪周网。
<br>
<br>【齐歌行】齐·陆厥 
<br>
<br>
<br>黄金徒满籝，不如守章句。雪宫纷多士，稷下岌成覆。同载双连珠，合席悬河注。垂帷五行下，操笔百金赋。华屋大车方，高门驷马驱。玄豹空不食，南山隐云雾。
<br>
<br>【吴趋行】晋·陆机 
<br>
<br>
<br>崔豹《古今注》曰：“《吴趋行》，吴人以歌其地。陆机《吴趋行》曰：‘听我歌吴趋。’趋，步也。” 
<br>楚妃且勿叹，齐娥且莫讴。四坐并清听，听我歌吴趋。吴趋自有始，请从阊门起。阊门何嵯峨，飞阁跨通波。重栾承游极，回轩启曲阿。蔼蔼庆云被，泠泠祥风过。山泽多藏育，土风清且嘉。泰伯导仁风，仲雍扬其波。穆穆延陵子，灼灼光诸华。王迹颓阳九，帝功兴四遐。大皇自富春，矫手顿世罗。邦彦应运兴，粲若春林葩。属城咸有士，吴邑最为多。八族未足侈，四姓实名家。文德熙淳懿，武力侔山河。礼让何济济，流化自滂沱。淑美难穷纪，商榷为此歌。
<br>
<br>【同前】无名氏 
<br>
<br>
<br>茧满盖重帘，唯有远相思，藕叶清朝钏，何见早归时。
<br>
<br>【同前】梁·元帝 
<br>
<br>
<br>水里生葱翅，池心恆欲飞。莲花逐床返，何时乘归。
<br>
<br>【会吟行】宋·谢灵运 
<br>
<br>
<br>《乐府解题》曰：“《会吟行》，其致与《吴趋》同。会谓会稽，谢灵运《会吟行》曰：‘咸共聆会吟’。” 
<br>六引缓清唱，三调伫繁音。列筵皆静寂，咸共聆会吟。会吟自有初，请从文命敷。敷绩壶冀始，刊木至江汜。列宿炳天文，负海横地理。连峰竞千仞，背流各百里。滮地溉粳稻，轻云暧松杞。两京愧佳丽，三都岂能似。层台指中天，高墉积崇雉。飞燕跃广途，鹢首戏清沚。肆呈窈窕容，路曜便娟子。自来弥世代，贤达不可纪。句践善废兴，越叟识行止。范蠡出江湖，梅福入城市。东方就旅逸，梁鸿去桑梓。牵缀书土风，辞殚意未已。
<br>
<br>
<br>
<br>卷六十五 杂曲歌辞五
<br>
<br>【北风行】宋·鲍照 
<br>
<br>
<br>《北风》，本卫诗也。《北风》诗曰：“北风其凉，雨雪其雱。”传云：“北风寒凉，病害万物，以喻君政暴虐，百亲不亲也。”若鲍照《北风凉》、李白“独龙栖寒门”，皆伤北风雨雪，而行人不归，与卫诗异矣。北风凉，雨雪雱。京洛女兒多严妆。遥艳帷中自悲伤，沈吟不语若为忘。问君何行何当归，苦使妾坐自伤悲。虑年至，虑颜衰。情易复，恨难追。
<br>
<br>【同前】唐·李白 
<br>
<br>
<br>烛龙栖寒门，光曜犹旦开。日月照之何不及此，唯有北风号怒天上来。燕山雪花大如席，片片吹落轩辕台。幽州思妇十二月，停歌罢笑双蛾摧。倚门望行人，念君长城苦寒良可哀。别时提剑救边去，遗此虎文金髀钗。中有一双白羽箭，蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，北风雨雪恨难裁。
<br>
<br>【苦热行】宋·鲍照 
<br>
<br>
<br>魏曹植《苦热行》曰：“行游到日南，经历交阯乡。苦热但曝露，越夷水中藏。”《乐府解题》曰：“《苦热行》备言流金烁石、火山炎海之艰难也。若鲍照云：‘赤阪横西阻，火山赫南威。’言南方瘴疠之地，尽节征伐，而赏之太薄也。” 
<br>赤阪横西阻，火山赫南威。身热头且痛，鸟堕魂未归。汤泉发云潭，焦烟起石矶。日月有恆昏，雨露未尝晞。丹蛇逾百尺，玄蜂盈十围。含沙射流影，吹蛊病行晖。瘴气昼熏体，菵露夜沾衣。饥猿莫下食，晨禽不敢飞。毒泾尚多死，渡泸宁具腓。生躯蹈死地，昌志登祸机。戈船荣既薄，伏波赏亦微。爵轻君尚惜，士重安可希。
<br>
<br>【同前】梁·简文帝 
<br>
<br>
<br>六龙骛不息，三伏启炎阳。寝兴烦几案，俯仰倦帏床。滂沱汗似铄，微靡风如汤。洄池愧玉浪，兰殿非含霜。细帘时半卷，轻幌乍横张。云斜花影没，日落荷心香。原见洪崖井，讵怜河朔觞。
<br>
<br>【同前】任昉 
<br>
<br>
<br>旭旦烟云卷，烈景入东轩。倾光望转蕙，斜日照西垣。既卷蕉梧叶，复倾葵藿根。重簟无冷气，挟石似怀温。霡霂类珠缀，喘哧状雷奔。
<br>
<br>【同前】何逊 
<br>
<br>
<br>昔闻草木焦，今睹沙石烂。曀曀风愈静，曈曈日渐旰。习静闷衣巾，读书烦几案。卧思清露浥，坐待明星灿。蝙蝠户间飞，蠛蠓窗中乱。会无河朔饮，室有临淄汗。遗金自不拾，恶木宁无干。原以三伏晨，催促九秋换。
<br>
<br>【同前】北周·庾信 
<br>
<br>
<br>火井沈荧散，炎洲高焰通。鞭石未成雨，鸣鸢不起风。思为鸾翼扇，愿备明光宫，临淄迎子礼，中散就安丰。美酒含兰气，甘瓜开蜜筒。寂寥人事屏，还得隐墙东。
<br>
<br>【同前】唐·王维 
<br>
<br>
<br>赤日满天地，火云成山岳。草木尽焦卷，川泽皆竭涸。轻纨觉衣重，密树苦阴薄。莞簟不可近，絺绤再三濯。思出宇宙外，旷然在寥廓。长风万里来，江海荡烦浊。却顾身为患，始知心未觉。忽入甘露门，宛然清凉乐。
<br>
<br>【同前】王毂 
<br>
<br>
<br>祝融南来鞭火龙，火旗焰焰烧天红。日轮当午凝不去，万国如在洪炉中。五岳翠干云彩灭，阳侯海底愁波竭。何当一夕金风发，为我扫却天下热。
<br>
<br>【同前】僧皎然 
<br>
<br>
<br>六月金数伏，兹辰日在庚。炎曦曝肌肤，毒雾昏檐楹。安得奋翅翮，超遥出云征。不知天地心，如何匠生成。火德烧百卉，瑶草不及荣。省客当此时，忽贻怀中琼。捧玩烦袂涤，啸歌美风生。迟君佐元气，调使四序平。中令霜不祅，火馀气常贞。江南诗骚客，休吟苦热行。
<br>
<br>【同前】僧齐己 
<br>
<br>
<br>离宫划开赤帝怒，喝起六龙奔日驭。下土熬熬若煎煮，苍生惶惶无处处。火云峥嵘焚泬寥，东皋老农肠欲焦。何当一雨苏我苗，为君击壤歌帝尧。
<br>
<br>【太行苦热行】刘长卿 
<br>
<br>
<br>迢迢太行路，自古称险恶。千骑俨欲前，群峰望如削。火云从中起，仰视飞鸟落。汗马卧高原，危旌倚长薄。清风何不至，赤日方煎烁。石露山木焦，鳞穷水泉涸。九重今旰食，万里传明略。诸将候轩车，元凶愁鼎镬。何劳短兵接，自有长缨缚。通越事岂难，渡泸功未博。朝辞羊肠坡，夕望贝丘郭。漳水斜绕营，常山遥入幕。永怀姑苏下，因寄建安作。白雪和诚难，沧波意空托。陈琳书记好，王粲从军乐。早晚归汉庭，随君上麟阁。
<br>
<br>【同前】独孤及 
<br>
<br>
<br>驷马上太行，修途亘辽碣。王程无留驾，日昃未遑歇。请问此何时，恢台硃明月。长蛇稽天讨，上将方北伐。明主命使臣，皇华得时杰。已忘羊肠险，岂惮温风热。摇策汗滂沱，登崖思纡结。炎云如烟火，溪谷将恐竭。昼景赩可畏，凉飙何由发。山长飞鸟堕，目极行车绝。赵、魏方俶扰，安危俟明哲。归路岂不怀，饮冰有苦节。会同传檄至，疑议立谈决，况有阮元瑜，翩翩秉书札。起予歌赤坡，永好逾白雪。谁念剖竹人，无因执羁绁。
<br>
<br>【春日行】宋·鲍照 
<br>
<br>
<br>献岁发，吾将行。春山茂，春日明。园中鸟，多嘉声。梅始发，柳始青。泛舟舻，齐棹惊。奏《采菱》，歌《鹿鸣》。风微起，波微生。弦亦发，酒亦倾。入莲池，折桂枝。芳袖动，芬叶披。两相思，雨不知。
<br>
<br>【同前】唐·李白 
<br>
<br>
<br>深宫高楼入紫清，金作蛟龙盘绣楹。佳人当窗弄白日，弦将手语弹鸣筝。春风吹落君王耳，此曲及是升天行。因出天池泛蓬瀛，楼船蹙沓波浪惊。三千双蛾献歌笑，挝钟考鼓宫殿倾，万姓聚舞歌太平。我无为，人自宁，三十六帝欲相迎，仙人飘翩下云軿。帝不去，留镐京，安能为轩辕，独往入窅冥。小臣拜献南山寿，陛下万古垂鸿名。
<br>
<br>【同前】张籍 
<br>
<br>
<br>春日融融池上暖，竹牙出土兰心短。草堂晨起酒半醒，家僮报我园花满。头上皮冠未曾整，直入花间不寻径。树树殷勤尽绕行，举枝未遍春日暝。不用积金著青天，不用服药求神仙，但愿园里花长好，一生饮酒花前老。
<br>
<br>【朗月行】宋·鲍照 
<br>
<br>
<br>朗月出东山，照我绮窗前。窗中多佳人，被服妖且妍。靓妆坐帷里，当户弄清弦。鬓夺卫女迅，体绝飞燕先。为君歌一曲，当作《朗月篇》。酒至颜自解，声和心亦宣。千金何足重，所存意气间。
<br>
<br>【同前】唐·李白 
<br>
<br>
<br>小时不识月，呼作白玉盘。又疑瑶台镜，飞在青云端。仙人垂两足，桂树作团团。白兔捣药成，问言与谁餐。蟾蜍蚀圆影，大明夜已残。羿昔落九乌，天人清且安。阴精此沦惑，去去不足观。忧来其如何，恻怆摧心肝。
<br>
<br>【明月篇】晋·傅玄 
<br>
<br>
<br>皎皎明月光，灼灼朝日晖。昔为春蚕丝，今为秋女衣。丹脣列素齿，翠彩发蛾眉。娇子多好言，欢合易为姿。玉颜盛有时，秀色随年衰。常恐新间旧，变故兴细微。浮萍本无根，非水将何依。忧喜更相接，乐极还自悲。
<br>
<br>【明月子】陈·谢燮 
<br>
<br>
<br>杪秋之遥夜，明月照高楼。登楼一回望，望见东陌头。故人眇千里，言别历九秋。相思不相见，望望空离忧。
<br>
<br>【堂上歌行】宋·鲍照 
<br>
<br>
<br>四坐且莫喧，听我堂上歌。昔仕京洛时，高门临长河。出入重宫里，结友曹与何。车马相驰逐，宾朋好容华。阳春孟春月，朝光散流霞。轻步逐芳风，言笑弄丹葩。晖晖硃颜酡，纷纷织女梭。满堂皆美人，目成对湘娥。虽谢侍君闲，明妆带绮罗。筝笛更弹吹，高唱好相和。万曲不关情，一曲动情多。欲知情厚薄，更听此声过。
<br>
<br>【前有一樽酒行】晋·傅玄 
<br>
<br>
<br>置酒结此会，主人起行觞。玉樽两楹间，丝理东西厢。舞袖一何妙，变化穷万方。宾主齐德量，欣欣乐未央。同享千年寿，朋来会此堂。
<br>
<br>【同前】陈·后主 
<br>
<br>
<br>殿高丝吹满，日落绮罗解。莫论朝漏促，倾卮待夕筵。
<br>
<br>【同前】张正见 
<br>
<br>
<br>前有一樽酒，主人行寿。今日合来，坐者当令，皆富且寿。欲令主人三万岁，终岁不知老。为吏当高迁，贾市得万倍。桑蚕当大得，主人宜子孙。
<br>
<br>【同前二首】唐·李白 
<br>
<br>
<br>春风东来忽相过，金樽绿酒生微波。落花纷纷稍觉多，美人欲醉硃颜酡。青轩桃李能几何，流光欺人忽蹉跎。君起舞，日西夕。当年意气不肯倾，白发如丝叹何益。 
<br>琴奏龙门之绿桐，玉壶美酒清若空。催弦拂柱与君饮，看硃成碧颜始红。胡姬貌如花，当垆笑春风。笑春风，舞罗衣，君今不醉欲安归。
<br>
<br>【前缓声歌】 
<br>
<br>
<br>
<br>【古辞】 
<br>
<br>
<br>晋陆机《前缓声歌》曰：“游仙聚灵族，高会曾城阿。”言将前慕仙游，冀命长缓，故流声於歌曲也。宋谢惠连又有《后缓声歌》，大略戒居高位而为谗谄所蔽，与前歌之意异矣。按缓声本谓歌声之缓，非言命也。又有《缓歌行》，亦出於此。 
<br>水中之马必有陆地之船，但有意气，不能自前。心非木石，荆根株数，得覆盖天，当复思。东流之水必有西上之鱼，不在大小，但有朝於复来。长笛续短笛，欲今皇帝陛下三千万。
<br>
<br>【同前】晋·陆机 
<br>
<br>
<br>游仙聚灵族，高会曾城阿。长风万里举，庆云郁嵯峨。宓妃兴洛浦，王韩起太华。北征瑶台女，南要湘川娥。肃肃霄驾动，翩翩翠盖罗。羽旗栖琼鸾，玉衡吐鸣和。太容挥高弦，洪崖发清歌。献酬既已周，轻举乘紫霞。总辔扶桑枝，濯足旸谷波。清辉溢天门，垂庆惠皇家。
<br>
<br>【同前】宋·孔甯子 
<br>
<br>
<br>供帐设玄宫，众仙胥□亚。炤々二仪旷，雍容风云暇。北伐太行鼓，南整九疑驾。笙歌兴洛川，鸣箫起秦榭。钧天异三代，广乐非《韶》《夏》。满堂皆人灵，列筵必羽化。乌可循日留，兔自延月夜。弱水时一濯，扶桑聊暂舍。兆旬方履端，千龄□八蜡。
<br>
<br>【同前】谢惠连 
<br>
<br>
<br>羲和纤阿去嵯峨，睹物知命，使余转欲悲歌，忧戚人心胸。处山勿居峰，在行勿为公。居峰大阻锐，为公遇谗蔽。雅琴自疏越，雅韵能扬扬。滑滑相混同，终始福禄丰。
<br>
<br>【缓歌行】谢灵运 
<br>
<br>
<br>飞客结灵友，凌空萃丹丘。习习和风起，采采彤云浮。娥皇发湘浦，霄明出河洲。宛宛连螭辔，裔裔振龙旒。
<br>
<br>【同前】梁·沈约 
<br>
<br>
<br>羽人广宵宴，帐集瑶池东。开霞泛彩霭，澄雾迎香风。龙驾出黄苑，帝服起河宫。九疑轥烟雨，三山驭螭鸿。玉銮乃排月，瑶軷信凌空。神行烛玄漠，帝旆委曾虹。箫歌笑嬴女，笙吹悦姬童。琼浆且未洽，羽辔已腾空。息凤曾城曲，灭景清都中。降祐集皇代，委祚溢华嵩。
<br>
<br>【同前】唐·李颀 
<br>
<br>
<br>小来托身攀贵游，倾财破产无所忧。暮拟经过石渠署，朝将出入铜龙楼。结交杜陵轻薄子，谓言可生复可死。一沉一浮会有时，弃我翻然如脱屣。男兒立身须自强，十五闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五侯宾从莫敢视，三省官僚揖者稀。早知今日读书是，悔作从来任侠非。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
