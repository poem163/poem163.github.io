<HTML>
<HEAD>
<TITLE>杂歌谣辞 五至七 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 杂歌谣辞 五至七</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杂歌谣辞 五至七</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5958"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杂歌谣辞 五至七')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杂歌谣辞 五至七]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷八十七 杂歌谣辞五
<br>
<br>歌辞五
<br>
<br>【颍川歌】 
<br>
<br>
<br>《汉书》曰：“灌夫不好文学，喜任侠，已然诺，诸所与交通，无非豪杰大猾。家累数千万，食客日数十百人。陂池田园，宗族宾客为权利，横颍川。颍川兒歌之。” 
<br>颍水清，灌氏宁。颍水浊，灌氏族。
<br>
<br>【庾公歌二首】 
<br>
<br>
<br>《晋书·五行志》曰：“庾亮初镇武昌，出至石头，百姓於岸上歌之。后连征不入，及薨，还都葬焉。” 
<br>庾公上武昌，翩翩如飞鸟。庾公还扬州，白马牵旒旐。 
<br>庾公初上时，翩翩如飞鸟。庾公还扬州，白马牵流苏。
<br>
<br>【御路杨歌】 
<br>
<br>
<br>《宋书·五行志》曰：“晋海西公太和中民为此歌，白者金行，马者国族，紫为夺正之色，明以紫间硃也。海西公寻废，三子非海西子，并缢以马缰，死之。明日，南方献甘露。” 
<br>青青御路杨，白马紫游缰。汝非皇太子，那得甘露浆。
<br>
<br>【凤皇歌】 
<br>
<br>
<br>《宋书·五行志》曰：“晋海西公生皇子，百姓歌之，其歌甚美，其旨甚微。海西公不男，使左右向龙与内侍接生子以为己子。” 
<br>凤皇生一雏，天下莫不喜。本言是马驹，今定成龙子。
<br>
<br>【黄昙子歌】唐·温庭筠 
<br>
<br>
<br>《晋书·五行志》曰：“桓石民为荆州，百姓忽歌《黄昙子曲》。后石民死，王忱为荆州之应，黄昙子，王忱字也。”按横吹曲李延年二十八解有《黄覃子》，不知与此同否？凡歌辞考之与事不合者，但因其声而作歌尔。 
<br>参差绿蒲短，摇艳云塘满。红潋荡融融，莺翁鸂鶒暖。萋芊小城路，马上修蛾懒。罗衫袅向风，点粉金鹂卵。
<br>
<br>【历阳歌】 
<br>
<br>
<br>《晋书·五行志》曰：“庾楷镇历阳，百姓歌之。后楷南奔桓玄，为玄所杀。” 
<br>重罗黎，重罗黎，使君南上无还时。
<br>
<br>【苻坚时长安歌】 
<br>
<br>
<br>《晋书·载记》曰：“苻坚既灭燕，慕容冲姊伪清河公主年十四，有殊色，坚纳之，宠冠后庭。冲年十二，亦有龙阳之资，坚又幸之。姊弟专宠，宫人莫进。长安歌之，咸惧为乱。王猛切谏，坚乃出冲，后竟为冲所败。” 
<br>一雌复不雄，双飞入紫宫。
<br>
<br>【王子年歌二首】 
<br>
<br>
<br>《南史》曰：“齐太祖高皇帝讳道成，姓萧氏。未受命时，王子年作此歌。按穀中精细者，稻也，即道也；熟犹成也。金刀，刘字；刈犹翦也。” 
<br>欲知其姓草肃肃，穀中最细低头熟，鳞身甲体永兴福。 
<br>金刀利刃齐刈之。
<br>
<br>【邯郸郭公歌】 
<br>
<br>
<br>《乐府广题》曰：“北齐后主高纬，雅好傀儡，谓之郭公。时人戏为《郭公歌》。及将败，果营邯郸。高郭声相近。九十九，末数也。滕口，邓林也。大兒，谓周帝，太祖子也。高冈，后主姓也。雉鸡类，武成小字也。后败於邓林，尽如歌言，盖语妖也。” 
<br>邯郸郭公九十九，技两渐尽入滕口。大兒缘高冈，雉子东南走。不信吾言时，当看岁在酉。
<br>
<br>【邯郸郭公辞】温庭筠 
<br>
<br>
<br>金笳悲故曲，玉座积深尘。言是邯郸伎，不见鄴城人。青苔竟埋骨，红粉自伤神。唯有漳河柳，还向旧营春。
<br>
<br>【齐云观歌】 
<br>
<br>
<br>《隋书·五行志》曰：“陈后主造齐云观，国人歌之，功未毕而为隋师所虏。” 
<br>齐云观，寇来无际畔。
<br>
<br>【周宣帝歌】 
<br>
<br>
<br>《隋书·五行志》曰：“周宣帝与宫人夜中连臂蹋踶而歌。” 
<br>自知身命促，把烛夜行游。
<br>
<br>【谣辞一】 
<br>
<br>
<br>
<br>【黄泽谣】 
<br>
<br>
<br>《穆天子传》曰：“天子东游于黄泽，使宫乐谣云。” 
<br>黄之陀，其马歕沙，皇人威仪。皇之泽，其马歕玉，皇人寿穀。
<br>
<br>【白云谣】 
<br>
<br>
<br>《穆天子传》曰：“天子觞西王母于瑶池之上，西王母为天子谣，天子答之。” 
<br>白云在天，山陵自出。道里悠远，山川间之。将子无死，向复能来。
<br>
<br>【穆天子谣】 
<br>
<br>
<br>予归东土，和治诸夏。万民平均，吾顾见汝。比及三年，将复而野。
<br>
<br>【越谣】 
<br>
<br>
<br>
<br>【古辞】 
<br>
<br>
<br>君乘车，我带笠，它日相逢下车揖。君檐簦，我跨马，它日相逢为君下。
<br>
<br>【长安谣】 
<br>
<br>
<br>《汉书·佞幸传》曰：“成帝初，石显与妻子徙归故郡，其党牢梁、陈顺皆免官，诸所交结，以显为官，皆废罢。少府五鹿充宗左迁玄菟太守，御史中丞伊嘉为雁门都尉。长安谣云。” 
<br>伊徙雁，鹿徙菟，去牢与陈实无价。
<br>
<br>【诚中谣】 
<br>
<br>
<br>《后汉书》曰：“前世长安《城中谣》，言改政移风，必有其本，上之所好，下必甚焉。” 
<br>城中好高髻，四方高一尺。城中好广眉，四方且半额。城中好大袖，四方全匹帛。
<br>
<br>【会稽童谣】 
<br>
<br>
<br>《后汉书》曰：“张霸，永元中为会稽太守。时贼未解，郡界不宁，乃移书开购，明用信赏，贼遂束手归附，不烦士卒之力，於是有童谣。” 
<br>弃我戟，捐我矛。盗贼尽，吏皆休。
<br>
<br>【二郡谣】 
<br>
<br>
<br>《后汉书》曰：“汝南太守宗资，任功曹范滂，南阳太守成瑨，亦委功曹岑晊。范滂，字孟博。岑晊，字公孝。二郡为谣。” 
<br>汝南太守范孟博，南阳宗资主画诺。南阳太守岑公孝，弘农成瑨但坐啸。
<br>
<br>【京兆谣】 
<br>
<br>
<br>《续汉书》曰：“李燮拜京兆，诏发西园钱。燮上封事，遂止不发。吏民爱敬，乃为此谣。”我府君，道教举。恩如春，威如虎。刚不吐，弱不茹。爱如母，训如父。
<br>
<br>【后汉桓灵时谣】 
<br>
<br>
<br>《后汉书》曰：“桓灵之世，更相滥举，人为之遥。” 
<br>举秀才，不知书。察孝廉，父别居。
<br>
<br>【吴谣】 
<br>
<br>
<br>《吴志》曰：“周瑜少精意於音乐，虽三爵之后，其有阙误，瑜必知之，知之必顾，故时人谣云。” 
<br>曲有误，周郎顾。
<br>
<br>【晋泰始中谣】 
<br>
<br>
<br>《晋书》曰：“泰始中人为贾充等谣，言亡魏而成晋也。” 
<br>贾、裴、王，乱纪纲。王、裴、贾，济天下。
<br>
<br>【阁道谣】 
<br>
<br>
<br>《晋书》曰：“潘岳才名冠世，为众所疾。后为河阳令，而郁郁不得志。时尚书仆射山涛领吏部，王济、裴楷等并为帝所亲遇，岳内非之，乃题阁道为谣。” 
<br>阁道东，有大牛。王济鞅，裴楷鞧，和峤刺促不得休。
<br>
<br>【南土谣】 
<br>
<br>
<br>王隐《晋书》曰：“杜预为镇南大将军，都督荆州诸军事，南土美而谣之。” 
<br>后世无叛由杜翁，孰识智名与勇功。
<br>
<br>【宋时谣】 
<br>
<br>
<br>《南史》曰：“宋时用人乖实，有谣云。” 
<br>上车不落为著作，体中何如作秘书。
<br>
<br>【宋大明中谣】 
<br>
<br>
<br>《南史》曰：“大明中，有奚显度者，为员外散骑侍郎。孝武尝使主领人功，而苛虐无道，动加捶挞，暑雨寒雪，不听暂休，人不堪命，或自经死。时建康县考囚，或用方材压额及踝胫，故民间有此谣。又相戏曰：‘勿反顾，付奚度。’其暴酷如此。” 
<br>宁得建康压额，不能受奚度柏。
<br>
<br>【山阴谣】 
<br>
<br>
<br>《南史》曰：“丘仲孚为山阴令，居职甚有声称，而百姓为此谣。前世傅琰父子、沈宪、刘玄明相继宰山阴，并有政绩，言仲孚皆过之也。” 
<br>二傅、沈、刘，不如一丘。
<br>
<br>【梁时童谣】 
<br>
<br>
<br>《南史》曰：“临贺郡王正德，性凶慝。其后梁室倾覆，既由正德。百姓至闻临贺郡名，亦不欲道，其恶之如是，故有童谣。” 
<br>宁逢五虎入市，不欲见临贺父子。
<br>
<br>【曲堤谣】 
<br>
<br>
<br>《北史》曰：“宋世良为清河太守，才识闲明，尤善政术。郡东南有曲堤，群盗所萃。世良施八条之制，盗奔它境，而民为此谣。” 
<br>曲堤虽险贼何益，但有宋公自屏迹。
<br>
<br>【赵郡谣】 
<br>
<br>
<br>《北史》曰：“后魏李孝伯，父曾，道武时为赵郡太守，令行禁止。并州丁零数为山东害，知曾能得百姓死力，不敢入境。贼於常山界得一死鹿，贼长为赵郡地也，责之，还令送鹿故处，其见惮如此。郡人为之谣。” 
<br>诈作赵郡鹿，犹胜常山粟。
<br>
<br>【北齐太上时童谣】 
<br>
<br>
<br>千金买药园，中有芙蓉树。破家不分明，莲子随它去。
<br>
<br>【独酌谣四首】陈·后主 
<br>
<br>
<br>陈后主序曰：“齐人淳于善为十酒，偶效之作《独酌谣》。” 
<br>独酌谣，独酌且独谣。一酌岂陶暑，二酌断风飙，三酌意不暢，四酌情无聊，五酌盂易覆，六酌欢欲调，七酌累心去，八酌高志超，九酌忘物我，十酌忽凌霄。凌霄异羽翼，任致得飘飘。宁学世人醉，扬波去我遥。尔非浮丘伯，安见王子乔。 
<br>独酌谣，独酌起中宵。中宵照春月，初花发春朝。春花春月正徘徊，一樽一弦当夜开。聊奏孙登曲，仍斟毕卓杯。罗绮徒纷乱，金翠转迟回。中心本如水，凝志更同灰。逍遥自可乐，世语世情哉。 
<br>独酌谣，独酌酒难消。独酌三两碗，弄曲两三调。调弦忽未毕，忽值出房朝。更似游春苑，还如逢丽谯。衣香逐娇去，眼语送杯娇。馀樽尽复益，自得是逍遥。 
<br>独酌谣，独酌一樽酒。樽酒倾未酌，明月正当牖。是牖非圜甕，吾乐非击缶。自任物外欢，更齐椿菌久。卷舒乃一卷，忘情且十斗。宁复语绮罗，因情即山薮。
<br>
<br>【同前】陆瑜 
<br>
<br>
<br>独酌谣，芳气饶。一倾荡神虑，再酌动神飙。忽逢凤楼下，非待鸾弦招。窗明影乘入，人来香逆飘。杯随转态尽，钏逐画杯摇。桂宫非蜀郡，当垆也至宵。
<br>
<br>【同前】沈炯 
<br>
<br>
<br>独酌谣，独酌谣，独酌独长谣。智者不我顾，愚夫余不要。不愚复不智，谁当余见招。所以成独酌，一酌一倾瓢。生涯本漫漫，神理暂超超。再酌矜许、史，三酌傲松、乔。频烦四五酌，不觉凌丹霄。倏尔厌五鼎，俄然贱《九韶》。彭、殇无异葬，夷、跖可同朝。龙蠖非不屈，鹏鷃本逍遥。寄语号呶侣，无乃太尘嚣。
<br>
<br>【羁谣】孔仲智 
<br>
<br>
<br>芳杜觞春酒，彷彿伤山时。徒歌不成乐，空以羁自悲。羁伤怀土心，遽复还山路。迨及春复时，无使春光暮。
<br>
<br>【箜篌谣】 
<br>
<br>
<br>结交在相得，骨肉何必亲。甘言无忠实，世薄多苏秦。从风暂靡草，富贵上升天。不见山巅树，摧扤下为薪。岂甘井中泥，上出作埃尘。
<br>
<br>【同前】唐·李白 
<br>
<br>
<br>攀天莫登龙，走山莫骑虎。贵贱结交心不移，唯有严陵及光武。周公称大圣，管、蔡宁相容。汉谣一斗粟，不与淮南舂。兄弟尚路人，吾心安所从。它人方寸间，山海几千重。轻言托朋友，对面九疑峰。多花必早落，桃李不如松。管、鲍久已死，何人继其踪。
<br>
<br>【玉浆泉谣】 
<br>
<br>
<br>《隋书》曰：“豆卢勣，为渭州刺史，甚有惠政，华夷悦服，大致祥瑞。鸟鼠山俗呼为高武陇，其下渭水所出，其山绝壁千寻，由来乏水，诸羌苦之。勣马足所践，忽飞泉涌出。有白乌翔止前，乳子而后去。民为之谣，后因号其泉曰玉浆泉。” 
<br>我有丹阳，山出玉浆。济我人夷，神乌来翔。
<br>
<br>【鄴城童子谣】李贺 
<br>
<br>
<br>鄴城中，暮尘起。将黑丸，斫文吏。棘为鞭，虎为马。团团走，鄴城下。切玉剑，射日弓，献何人，奉相公。扶毂来，阁右兒，香扫涂，相公归。
<br>
<br>【唐天宝中京师谣】 
<br>
<br>
<br>《唐书》曰：“李岘为京兆尹，甚著声绩。天宝中，连雨六十馀日。宰臣杨国忠恶其不附己，以雨灾归京兆尹，乃出为长沙太守。时京师米麦踊贵，百姓为之谣。其为政得人心如此。” 
<br>欲得米麦贱，无过追李岘。
<br>
<br>
<br>
<br>卷八十八 杂歌谣辞六
<br>
<br>谣辞二
<br>
<br>【尧时康衢童谣】 
<br>
<br>
<br>《列子》曰：“尧治天下五十年，不知天下之治与不治，忆兆之愿戴己与不愿戴己，顾问左右外朝及在野，皆不知也。尧乃微服游於康衢，闻童兒谣。尧喜，问曰：‘谁教尔为此言？’童兒曰：‘闻之大夫。’大夫曰：‘古诗也。’尧还宫，召舜，因禅以天下，舜不辞而受之。” 
<br>立我烝民，莫匪尔极。不识不知，顺帝之则。
<br>
<br>【晋献公时童谣】 
<br>
<br>
<br>《春秋左氏传》曰：“晋献公伐虢，围下阳，问於卜偃曰：‘吾其济乎？’偃以童谣对，曰：‘克之。十月丙子旦，日在尾，月在策，鹑火中，必是时也。冬十二月丙子朔，晋灭虢，虢公丑奔京师。’”《汉书·五行志》曰：“周十二月，夏十月也。言天者以夏正。” 
<br>丙之晨，龙尾伏辰。袀服振振，取虢之旂。鹑之奔奔，天策焞々。火中成军，虢公其奔。
<br>
<br>【晋惠公时童谣】 
<br>
<br>
<br>《汉书·五行志》曰：“晋惠公赖秦力得立，立而背秦，内杀二大夫，国人不说。乃更葬其兄恭太子申生而不敬，故诗妖作也。后与秦战，为秦所获，立十四年而死，晋人绝之，更立其兄重耳，是为文公，遂伯诸侯。” 
<br>恭太子更葬兮，后十四年晋亦不昌，昌乃在其兄。
<br>
<br>【鲁国童谣】 
<br>
<br>
<br>《汉书·五行志》曰：“《左氏传》，鲁文、成之世童谣也。至昭公时，有鸲鹆来巢，公攻季氏败，出奔齐，居外野，次乾侯八年，死于外，归葬鲁。昭公名裯。公子宋立，是为定公。” 
<br>鸲之鹆之，公出辱之。鸲鹆之羽，公在外野。往馈之马，鸲鹆跦跦。公在乾侯，徵褰与襦。鸲鹆之巢，远哉遥遥。裯父丧劳，宋父以骄。鸲鹆鸲鹆，往歌来哭。
<br>
<br>【楚昭王时童谣】 
<br>
<br>
<br>《家语》曰：“楚昭王渡江，江中有物，大如斗，圆而赤，直触王舟。舟人取之，王大怪之，遍问群臣，莫之能识。王使使聘於鲁，问于孔子。孔子曰：‘此为萍实也，可剖而食之，吉祥也，唯霸者为能获焉。’使者反，王遂食之，大美。久之，使来以告鲁大夫。大夫因子游问曰：‘夫子何以知其然？’曰：‘吾昔之郑，过乎陈之野，闻童谣，此楚王之应也，是以知之。’” 
<br>楚王渡江得萍实，大如斗，赤如日，剖而食之甜如蜜。
<br>
<br>【周末时童谣】 
<br>
<br>
<br>《家语》曰：“齐有一足之鸟，飞习於公朝，下止於殿前，舒翅而跳。齐侯大怪之，使使聘鲁，问於孔子。孔子曰：‘此鸟名曰商羊，水祥也。昔童兒有屈其一脚，振讯两肩而跳且谣，今齐有之，其应至矣。急告民趋治沟渠，修堤防，将有大水为灾。’顷之，大霖雨，水溢泛诸国，伤害民人，唯齐有备不败。” 
<br>天将大雨，商羊鼓舞。
<br>
<br>【汉元帝时童谣】 
<br>
<br>
<br>《汉书·五行志》曰：“元帝时童谣，至成帝建始二年三月戊子，北宫中井泉稍上，溢出南流。井水，阴也，灶烟，阳也；玉堂、金门，至尊之居：象阴盛而灭阳，窃有宫室之应也。王莽生於元帝初元四年，至成帝封侯，为三公辅政，因以篡位也。” 
<br>井水溢，灭灶烟，灌玉堂，流金门。
<br>
<br>【汉成帝时燕燕童谣】 
<br>
<br>
<br>《汉书·五行志》曰：“成帝时童谣，后帝为微行出游，常与富平侯张放俱称富平侯家人，过阳阿主作乐，见舞者赵飞燕而幸之，故曰‘燕燕尾涏涏’，美好貌也。‘张公子’，谓富平侯也。‘木门仓琅根’，谓宫门铜鍰，言将尊贵也。后遂立为皇后，与弟昭仪贼害后宫皇子，卒皆伏辜，所谓‘燕飞来，啄皇孙，皇孙死，燕啄矢’者也。” 
<br>燕燕尾涏涏，张公子，时相见。木门仓琅根。燕飞来，啄皇孙，皇孙死，燕啄矢。
<br>
<br>【汉成帝时歌谣】 
<br>
<br>
<br>《汉书·五行志》曰：“成帝时歌谣也。桂，赤色，汉家象。华不实，无继嗣也。王莽自谓黄象，黄爵巢其颠也。” 
<br>邪径败良田，谗口乱善人。桂树华不实，黄爵巢其颠。故为人所羡，今为人所怜。
<br>
<br>【王莽时汝南童谣】 
<br>
<br>
<br>《汉书》曰：“汝南旧有鸿隙大陂，郡以为饶。成帝时，关东数水，陂溢为害。翟方进为相，与御史大夫孔光共遣掾行视，以为决去陂水，其地肥美，省堤防费而无水忧，遂奏罢之。乃翟氏灭，乡里归恶，言方进请陂下良田不得而奏罢陂。王莽时常枯旱，郡中追怨方进，时有童谣。”子威，方进字也。 
<br>坏陂谁？翟子威。饭我豆食羹芋魁。反乎覆，陂当复。谁云者？两黄鹄。
<br>
<br>【更始时南阳童谣】 
<br>
<br>
<br>《后汉书·五行志》曰：“更始时，南阳有童谣。是时更始在长安，世祖为大司马，平定河北。更始大臣并僭专权，故谣妖作也。后更始遂为赤眉所杀，是更始之不谐在赤眉也。世祖自河北兴。” 
<br>谐不谐，在赤眉。得不得，在河北。
<br>
<br>【后汉时蜀中童谣】 
<br>
<br>
<br>《后汉书·五行志》曰：“世祖建武六年，蜀中童谣。是时公孙述僭号於蜀，时人窃言王莽称黄，述欲继之，故称白。五铢，汉家货，明当复也。述遂诛灭。” 
<br>黄牛白腹，五铢当复。
<br>
<br>【后汉顺帝末京都童谣】 
<br>
<br>
<br>《后汉书·五行志》曰：“顺帝之末，京都童谣。按顺帝即世，孝质短祚，大将军梁冀贪树疏幼，以为己功，专国号令，以赡其私。太尉李固以为清河王，雅性聪明，敦诗悦礼，加又属亲，立长则顺，置善则固。而冀建白太后，策免固，徵蠡吾侯，遂即至尊。固是月幽毙于狱，暴尸道路，而太尉胡广封安乐乡侯、司徒赵戒厨亭侯、司空袁汤安国亭侯。” 
<br>直如弦，死道边。曲如钩，反封侯。
<br>
<br>【后汉桓帝初小麦童谣】 
<br>
<br>
<br>《后汉书·五行志》曰：“桓帝之初，天下童谣。按元嘉中，凉州诸羌一时俱反，南入蜀、汉，东抄三辅，延及并、冀，大为民害。命将出众，每战常负，中国益发甲卒，麦多委弃，但有妇女获刈之也。‘吏买马，君具车’者，言调发重及有秩者也。‘请为诸君鼓咙胡’者，不敢公言，私咽语也。” 
<br>小麦青青大麦枯，谁当获者妇与姑。丈人何在西击胡。吏买马，君具车，请为诸君鼓咙胡。
<br>
<br>【大麦行】唐·杜甫 
<br>
<br>
<br>大麦乾枯小麦黄，妇女行泣夫走藏。东至集壁西梁洋，问谁腰钅廉胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
<br>
<br>【后汉桓帝初城上乌童谣】 
<br>
<br>
<br>《后汉书·五行志》曰：“桓帝之初，京都童谣。按此皆谓为政贪也。‘城上乌，尾毕逋’者，处高利独食，不与下共，谓人主多聚敛也。‘公为吏，子为徒’者，言蛮夷将畔逆，父既为军吏，其子又为卒徒往击之也。‘一徒死，百乘车’者，言前一人往讨胡既死矣，后又遣百乘车往。‘车班班，入河间’者，言桓帝将崩，乘舆班班入河间迎灵帝也。‘河间姹女工数钱，以钱为室金为堂’者，灵帝既立，其母永乐太后好聚金以为堂也。‘石上慊慊舂黄粱’者，言永乐虽积金钱，慊慊常苦不足，使人舂黄粱而食之也。‘梁下有悬鼓，我欲击之丞卿怒’者，言永乐教灵帝，使卖官受钱，所禄非其人，天下忠笃之士怨望，欲击悬鼓以求见，丞卿主鼓者，亦复谄顺，怒而止我也。”刘昭以为：“此谣后验，竟为灵帝作。言‘一徒’，似斥桓帝，帝贵任群阉，参委机政，左右前后莫非刑人，有同囚徒之长，故言寄一徒也。且又弟则废黜，身无嗣，塊然单独，非一而何？‘百乘车’者，乃国之君。解犊后征，正膺斯数，继以班班，尤得以类焉。”解犊，灵帝所封也。 
<br>城上乌，尾毕逋。公为吏，子为徒。一徒死，百乘车。车班班，入河间。河间姹女工数钱，以钱为室金为堂。石上慊慊舂黄粱。梁下有悬鼓，我欲击之丞卿怒。
<br>
<br>【后汉桓帝初京都童谣】 
<br>
<br>
<br>《后汉书·五行志》曰：“桓帝之初，京都童谣。至延熹末，邓皇后以谴自杀，乃以窦贵人代之。其父名武，字游平，拜城门校尉。及太后摄政，为大将军，与太傅陈蕃合心戮力，惟德是建，印绶所加，咸得其人，豪贤大姓，皆绝望矣。” 
<br>游平卖印自有平，不避豪贤及大姓。
<br>
<br>【后汉桓帝末京都童谣】 
<br>
<br>
<br>《后汉书·五行志》曰：“桓帝之末，京都童谣。按解犊亭，属饶阳河间县也。居无几何而桓帝崩，使者与解犊侯皆白盖车从河间来。延延，众貌。是时御史刘儵建议立灵帝，以儵为侍中。中常侍侯览畏其亲近，必当间己，白拜儵泰山太守，因令司隶迫促杀之。朝廷少长，思其功效，乃拔用其弟郃，致位司徒，此为合谐也。”刘昭按：“《郡国志》饶阳本属涿，后属安平。灵帝既是河间王曾孙，谣言自是有征，无俟河间之县为验也。” 
<br>白盖小车何延延。河间来合谐，河间来合谐。
<br>
<br>【后汉灵帝末京都童谣】 
<br>
<br>
<br>《后汉书·五行志》曰：“灵帝之末，京都童谣。至中平六年，少帝登蹑至尊，献帝未有爵号，为中常侍段珪等所执，公卿百官皆随其后，到河上，乃得来还。此为非侯非王上北芒者也。” 
<br>侯非侯，王非王，千乘万骑上北芒。
<br>
<br>【后汉献帝初童谣】 
<br>
<br>
<br>《后汉书·五行志》曰：“献帝初童谣。公孙瓚以为易地当之，遂徙镇焉。乃修城积穀，以待天下之变。建安三年，袁绍攻瓚，瓚大败，缢其姊妹妻子，引火自焚。绍兵趣登台斩之。初，瓚破黄巾，杀刘虞，乘胜南下，侵据齐地，雄威大振，而不能开廓远图，欲以坚城观时，坐听围戮，斯亦自易地而去世也。” 
<br>燕南垂，赵北际，中央不合大如砺，唯有此中可避世。
<br>
<br>【后汉献帝初京都童谣】 
<br>
<br>
<br>《后汉书·五行志》曰：“献帝元初，京都童谣。按‘千里草’为董，‘十日卜’为卓。凡别字之体，皆从上起，左右离合，无有从下发端者也。今二字如此者，天意若曰，卓自下摩上，以臣陵君也。‘青青’者，暴盛之貌。‘不得生’者，亦旋破亡也。” 
<br>千里草，何青青。十日卜，不得生。
<br>
<br>【魏明帝景初中童谣】 
<br>
<br>
<br>《宋书·五行志》曰：“魏明帝景初中童谣。及宣王平辽东，归至白屋，当还镇长安。会帝疾笃，急召之。乃乘追锋车东渡河，终翦魏室，如童谣之言也。”阿公阿公驾马车，不意阿公东渡河。阿公东还当奈何。
<br>
<br>【魏齐王嘉平中谣】 
<br>
<br>
<br>《宋书·五行志》曰：“魏齐王嘉平中谣。按硃虎者，楚王彪小字也。王氵夌令狐愚闻此谣，谋立彪。事发，氵夌等伏诛，彪赐死。” 
<br>白马素羁西南驰，其谁乘者硃虎骑。
<br>
<br>【吴孙亮初童谣】 
<br>
<br>
<br>《宋书·五行志》曰：“吴孙亮初童谣。按成子阁著，反语石子堈也。钩络，钩带也。及诸葛恪死，果以苇席裹身，篾束其腰，投之石子堈。后听恪故吏收葬，求之此堈云。” 
<br>吁汝恪，何若若，芦苇单衣篾钩络，於何相求成子阁。
<br>
<br>【吴孙亮初白鼍鸣童谣】 
<br>
<br>
<br>《宋书·五行志》曰：“吴孙亮初，公安有白鼍鸣童谣。按南郡城可长生者，有急，易以逃也。明年，诸葛恪败，弟融镇公安，亦见袭。融刮金印龟，服之而死。鼍有鳞介，甲兵之象也。” 
<br>白鼍鸣，龟背平，南郡城中可长生，守死不去义无成。
<br>
<br>【白鼍鸣】唐·张籍 
<br>
<br>
<br>天欲雨，有东风，南溪白鼍鸣窟中。六月人家井无水，夜闻白鼍人尽起。
<br>
<br>【吴孙晧初童谣】 
<br>
<br>
<br>《宋书·五行志》曰：“吴孙晧初童谣。按晧寻迁都武昌，民溯流供给，咸怨毒焉。” 
<br>宁饮建业水，不食武昌鱼。宁还建业死，不止武昌居。
<br>
<br>【吴孙晧天纪中童谣】 
<br>
<br>
<br>《宋书·五行志》曰：“吴孙晧天纪中童谣。晋武帝闻之，加王濬龙骧将军。及征吴，江西众军无过者，而王濬先定秣陵。 
<br>阿童复阿童，衔刀游渡江。不畏岸上虎，但畏水中龙。
<br>
<br>【晋武帝太康后童谣三首】 
<br>
<br>
<br>《宋书·五行志》曰：“晋武帝太康后江南童谣。于时吴人皆谓在孙氏子孙，故窃发为乱者相继。按横目者‘四’字，自吴亡至晋元帝兴，几四十年，皆如童谣之言。元帝懦而少断，‘局缩肉’，直斥之也。干宝云‘不知所斥’，讳之也。” 
<br>局缩肉，数横目，中国当败吴当复。 
<br>宫门柱，且莫朽，吴当复，在三十年后。鸡鸣不拊翼，吴复不用力。
<br>
<br>【晋惠帝永熙中童谣】 
<br>
<br>
<br>《晋书·五行志》曰：“惠帝永熙中童谣。时杨骏专权，楚王用事，故言‘荆笔杨板’。二人不诛，则君臣礼悖，故云‘几作驴’也。” 
<br>二月末，三月初，荆笔杨板行诏书，宫中大马几作驴。
<br>
<br>【晋惠帝元康中京洛童谣二首】 
<br>
<br>
<br>《晋书·五行志》曰：“惠帝元康中京洛童谣。南风，贾后字也。白，晋行也。沙门，太子小名也。鲁，贾谧国也。言贾后将与谧为乱，以危太子，而赵王因衅咀嚼豪贤，以成篡夺也。”按《贾后传》有此谣云：“南风烈烈吹黄沙，遥望鲁国郁嵯峨，前至三月灭汝家。”与《五行志》所载不同。其后贾谧既诛，贾后寻亦废死。《宋书·五行志》曰：“是时愍怀颇失众望，卒以废黜，不得其死焉。” 
<br>南风起，吹白沙，遥望鲁国何嵯峨，千岁髑髅生齿牙。 
<br>城东马子莫咙哅，比至来年缠汝■。
<br>
<br>【晋元康中洛中童谣】 
<br>
<br>
<br>《宋书·五行志》曰：“晋元康中，赵王伦既篡，洛中有童谣。数月而齐王、成都、河间义兵同会诛伦。按成都西蕃而在鄴，故曰‘虎从北来’；齐东蕃而在许，故曰‘龙从南来’；河间水汇而在关中，故曰‘水从西来’。齐留辅政，居宫西，有无君之心，故曰‘登城看’也。” 
<br>虎从北来鼻头汗，龙从南来登城看，水从西来何灌灌。
<br>
<br>【晋惠帝时洛阳童谣】 
<br>
<br>
<br>《晋书》曰：“惠帝时洛阳童谣。明年而胡贼石勒、刘羽反。” 
<br>鄴中女子莫千妖，前至三月抱胡腰。
<br>
<br>【晋惠帝太安中童谣】 
<br>
<br>
<br>《宋书·五行志》曰：“晋惠帝太安中童谣。其后中原大乱，宗蕃多绝，唯琅邪、汝南、西阳、南顿、彭城同至江表，而元帝嗣晋矣。” 
<br>五马游渡江，一马化为龙。
<br>
<br>【晋怀帝永嘉初谣】 
<br>
<br>
<br>《晋书·五行志》曰：“苟晞将破汲桑时有此谣。司马越由是恶晞，夺其兗州，隙难遂构焉。”按列传：“东海孝献王越，字元超，怀帝永嘉初出镇许昌，自许昌率苟晞及冀州刺史丁劭讨汲桑，破之。越还于许。长史潘滔说之曰：‘兗州天下枢要，公宜自牧。’乃转苟晞为青州刺史，由是与晞有隙。” 
<br>元超兄弟大洛度，上桑打椹为苟作。
<br>
<br>【晋怀帝永嘉中童谣】 
<br>
<br>
<br>《晋书·五行志》曰：“司马越还洛时童谣也。”按《列传》：“越既与苟晞构怨，寻诏越为丞相，领兗州牧，督兗、豫、司、冀、幽、并六州。越辞丞相不受，自许迁于鄄城，移屯濮阳，又迁于荥阳，后自荥阳还洛。”《帝纪》曰：“永嘉三年三月丁巳，东海王越归京师”是也。 
<br>洛中大鼠长尺二，若不早去大狗至。
<br>
<br>【晋永嘉中童谣】 
<br>
<br>
<br>《三十国春秋》曰：“永嘉中童谣也”。 
<br>秦川中，血没腕，唯有凉州倚柱观。
<br>
<br>【晋明帝太宁初童谣】 
<br>
<br>
<br>《晋书·五行志》曰：“明帝太宁初童谣。及明帝崩，成帝幼，为苏峻所逼，迁于石头，御膳不足，此‘大马死，小马饿’也。高山，峻也，言峻寻死。石，峻弟苏石也。峻死后，石据石头，寻亦破，此山崩石破之应也。” 
<br>恻恻力力，放马山侧。大马死，小马饿。高山崩，石自破。
<br>
<br>【晋哀帝隆和初童谣】 
<br>
<br>
<br>《晋书·五行志》曰：“哀帝隆和初童谣。朝廷闻而恶之，改年曰兴宁。民复歌曰：‘虽复改兴宁，亦复无聊生。’哀帝寻崩。升平五年而穆帝崩，不满斗，不至十年也。” 
<br>升平不满斗，隆和那得久。桓公入石头，陛下徒跣走。
<br>
<br>【晋太和末童谣】 
<br>
<br>
<br>《晋书·五行志》曰：“太和末童谣，及海西公被废，百姓耕其门以种小麦，遂如谣言。” 
<br>犁牛耕御路，白门种小麦。
<br>
<br>【晋孝武太元末京口谣】 
<br>
<br>
<br>《晋书·五行志》曰：“孝武帝太元末京口谣，寻王恭起兵诛王国宝，旋为刘牢之所败，故言‘拉飒栖’也。” 
<br>黄雌鸡，莫作雄父啼。一旦去毛衣，衣被拉 飒栖。
<br>
<br>
<br>
<br>卷八十九 杂歌谣辞七
<br>
<br>谣辞三
<br>
<br>【晋安帝元兴初童谣】 
<br>
<br>
<br>《宋书·五行志》曰：“晋桓玄既篡，有此童谣。及玄败走至江陵，五月中诛，如其期焉。时又有民谣云：‘征钟落地桓迸走。’征钟，至秽之服。桓，四体之下称。玄自下居上，犹征钟之厕歌谣，下体之咏民口也。而云‘落地’，坠地之祥，迸走之言，其验明矣。”按《帝纪》，桓玄篡位在安帝元兴二年十二月也。 
<br>草生及马腹，乌啄桓玄目。
<br>
<br>【晋安帝元兴中童谣】 
<br>
<br>
<br>《宋书·五行志》曰：“晋安帝元兴中，桓玄既得志而有童谣。及玄败走，而诸桓悉诛焉。郎君，司马元显也。” 
<br>长干巷，巷长干。今年杀郎君，明年斩诸桓。
<br>
<br>【晋安帝义熙初童谣】 
<br>
<br>
<br>《晋书·五行志》曰：“安帝义熙初童谣。时官养卢龙，宠以金紫，奉以名州，养之已极，而龙不能怀我好音，举兵内伐，遂成雠敌也。及败，斩伐其党，如草木之成积焉。”按《列传》：“卢循小字元龙，元兴二年寇广州，逐刺史吴隐之，自摄州事，号平南将军。安帝乃假循征虏将军、广州刺史。义熙中，刘裕破循于豫章。循走交州，为刺史杜慧度所杀。” 
<br>官家养芦化成荻，芦生不止自成积。
<br>
<br>【晋安帝义熙初谣二首】 
<br>
<br>
<br>《宋书·五行志》曰：“卢龙据有广州，民间有谣。后拥上流数州之地，内逼京辇，应‘天半’之言。时复有谣言，龙后果败，不得入石头矣。” 
<br>芦生漫漫竟天半。 
<br>卢橙橙，逐水流。东风忽如起，那得入石头。
<br>
<br>【晋吴中童谣】 
<br>
<br>
<br>《宋书·五行志》曰：“晋庾羲在吴郡时吴中童谣。无几而庾羲王洽相继亡。” 
<br>宁食下湖荇，不食上湖莼。庾、吴、没命丧，复杀王领军。
<br>
<br>【晋荆州童谣】 
<br>
<br>
<br>《晋书·五行志》曰：“殷仲堪在荆州时童谣。未几而仲堪败，桓玄遂有荆州。” 
<br>芒笼目，绳缚腹。殷当败，桓当复。
<br>
<br>【晋京口谣】 
<br>
<br>
<br>《宋书·五行志》曰：“晋王恭镇京口，诛王国宝，百姓为此谣。按‘昔年食白饭’，言得志也。‘今年食麦麸’，麦麸粗秽，其精已去，明将败也，天公将加谴谪而诛之也。‘捻咙喉’，气不通，死之祥也。‘败复败’，丁宁之辞也。恭寻死，京都大行咳疾，而喉并喝焉。” 
<br>昔年食白饭，今年食麦麸。天公诛谪汝，教汝捻咙喉。咙喉喝复喝，京口败复败。
<br>
<br>【晋京口民间谣二首】 
<br>
<br>
<br>《宋书·五行志》曰：“晋王恭在京口，民间忽有此谣。按黄字，上恭字头也，小人，恭字下也。寻如谣言。” 
<br>黄头小人欲作贼，阿公在城下，指缚得。黄头小人欲作乱，赖得金刀作蕃捍。
<br>
<br>【苻坚时长安谣】 
<br>
<br>
<br>《晋书·载记》曰：“苻坚时长安有此谣。坚以凤皇非梧桐不栖，非竹实不食，乃植桐竹数十万株于阿房城以待之。后坚为慕容冲所败，入止阿房城焉。凤皇，冲小字也。” 
<br>凤皇凤皇止阿房。
<br>
<br>【苻坚初童谣】 
<br>
<br>
<br>《晋书·五行志》曰：“苻坚初有此童谣，及坚败於淝水，为姚苌所杀，在伪位凡三十年。” 
<br>阿坚连牵三十年，后若欲败时，当在江湖边。
<br>
<br>【苻坚时童谣】 
<br>
<br>
<br>《晋书·载记》曰：“苻坚强盛时有此童谣。坚闻而恶之，每征伐，戒军候云：‘有新城者避之。’后因寿春之败，其国大乱，竟死於新平佛寺。”《五行志》曰：“时复有谣云：‘鱼羊田斗当灭秦。’识者以为鱼羊，鲜也。田斗，卑也。坚自号秦，言灭之者鲜卑也。其群臣谏坚，令尽诛鲜卑，坚不从。及淮南败还，初为慕容冲所攻，又为姚苌所杀，身死国灭云。” 
<br>河水清复清，苻诏死新城。
<br>
<br>【宋元嘉中魏地童谣】 
<br>
<br>
<br>《南史》曰：“宋元嘉二十七年，魏太武帝围汝南戍，文帝遣臧质比救至盱眙，太武已过淮。自广陵返攻盱眙，就质求酒。质封溲便与之，且报书云：‘不闻童谣言邪？虏马饮江水，佛狸死卯年。冥期使然，非复人事。尔智识及众，岂能胜苻坚邪？顷年展尔陆梁者，是尔未饮江，太岁未卯耳。’时魏地有童谣，故质引之云。” 
<br>轺车北来如穿雉，不意虏马饮江水。虏主北归石济死，虏欲渡江天不徙。
<br>
<br>【梁武帝时谣】 
<br>
<br>
<br>《南史》曰：“梁武帝天监元年十一月，立长子统为皇太子。时民间有谣。按‘鹿子开’者，反语为来子哭也。后太子果薨。是时长子欢为徐州刺史，以嫡孙次应嗣位，而帝意在晋安王，犹豫未决。及立晋安王为皇太子，而欢止封豫章郡王还任。谣言‘心徘徊’者，未定也。‘城中诸少年，逐欢归去来’者，复还徐方之象也。”统即昭明太子也。 
<br>鹿子开城门，城门鹿子开，当开复未开，使我心徘徊。城中诸少年，逐欢归去来。
<br>
<br>【梁大同中童谣】 
<br>
<br>
<br>《隋书·五行志》曰：“梁大同中有童谣。其后侯景破丹阳，乘白马，以青丝为羁勒以应之。” 
<br>青丝白马寿阳来。
<br>
<br>【梁末童谣】 
<br>
<br>
<br>《南史》曰：“梁末有童谣。及王僧辩灭，说者以为僧辩本乘巴马以击侯景。‘马上郎’，王字也。‘尘’谓陈也。江东谓羖羊角为‘皁荚’，隋氏姓杨，杨，羊也，言陈终灭於隋也。” 
<br>可怜巴马子，一日行千里。不见马上郎，但有黄尘起。黄尘污人衣，皁荚相料理。
<br>
<br>【陈初童谣】 
<br>
<br>
<br>《隋书·五行志》曰：“陈初有童谣。其后陈主果为韩擒所败。擒本名擒虎，黄班之谓也。破建康之始，复乘青骢马，往反时节皆应。” 
<br>黄班青骢马，发自寿阳涘。来时冬气末，去日春风始。
<br>
<br>【同前】 
<br>
<br>
<br>御路种竹筱，萧萧已复起。合盘贮蓬塊，无复扬尘已。
<br>
<br>【陈初诗谣】 
<br>
<br>
<br>日西夜乌飞，拔倚梁柱。归去来，归山下。 
<br>后魏宣武孝明时谣 
<br>《北史·魏本纪》曰：“宣武孝明间谣，识者以为索谓魏本索发，‘焦梨狗子’指宇文泰，俗谓之黑獭也。” 
<br>狐非狐，貉非貉，焦梨狗子齧断索。
<br>
<br>【后魏末童谣】 
<br>
<br>
<br>《北史·齐本纪》曰：“后魏末，文宣未受禅时有童谣。按藁然两头，於文为高。‘河边羖■’为水边羊，指帝名也。於是徐之才劝帝受禅。” 
<br>一束藁，两头然，河边羖■飞上天。
<br>
<br>【东魏童谣】 
<br>
<br>
<br>《北史》曰：“东魏孝静帝之将立也，时有童谣。按‘青雀子’，谓静帝实清河王之世子。‘鹦鹉’谓齐神武也。后竟为齐所灭。” 
<br>可怜青雀子，飞来鄴城里。羽翮垂欲成，化作鹦鹉子。
<br>
<br>【北齐鄴都童谣】 
<br>
<br>
<br>《隋书·五行志》曰：“齐神武始移都于鄴，时有童谣。按魏孝静帝者，清河王之子也。后则神武之女。鄴都宫室未备，即逢禅代，作窠未成之效也。孝静寻崩，文宣以后为太原长公主，降於杨愔。时娄后尚在，故言寄书於父母。新妇子，斥后也。” 
<br>可怜青雀子，飞入鄴城里。作窠犹未成，举头失乡里。寄书与父母，好看新妇子。
<br>
<br>【北齐武定中童谣】 
<br>
<br>
<br>《隋书·五行志》曰：“武定大有童谣。按高者，齐姓也。澄，文襄名。五年神武崩，摧折之应。七年文襄遇盗所害，澄灭之徵也。” 
<br>百尺高竿摧折，水底然灯澄灭。
<br>
<br>【北齐文宣时谣】 
<br>
<br>
<br>《北史·齐本纪》曰：“文宣时谣。按帝以午年生，故曰‘马子’。三台，石季龙旧居，故曰‘石室’。三千六百日，十年也。文宣在位十年，果如谣言。” 
<br>马子入石室，三千六百日。
<br>
<br>【北齐后主武平初童谣】 
<br>
<br>
<br>《隋书·五行志》曰：“武平元年童谣。按其年四月，陇东王胡长仁谋遣刺客杀和士开，事露，反为士开所谮而死。” 
<br>狐截尾，你欲除我我除你。
<br>
<br>【北齐后主武平中童谣二首】 
<br>
<br>
<br>《隋书·五行志》曰：“武平二年童谣，小兒唱讫，一时拍手，云‘杀却’。至七月二十五日，御史中丞琅邪王俨执士开，送於南台而斩之。是岁又有童谣，而七月士开被诛。九月，琅邪王遇害。十一月，赵彦深出为西兗州刺史。” 
<br>和士开，七月三十日，将你向南台。 
<br>七月刈禾伤早，九月吃糕正好，十月洗荡饭甕，十一月出却赵老。
<br>
<br>【北齐后主武平末童谣】 
<br>
<br>
<br>《隋书·五行志》曰：“武平末有童谣。时穆后母子淫辟，干预朝政，时人患之。穆后小字黄花，寻逢齐亡，欲落之应也。” 
<br>黄花势欲落，清尊但满酌。
<br>
<br>【北齐末鄴中童谣】 
<br>
<br>
<br>《隋书·五行志》曰：“北齐末鄴中有童谣。未几，周师入鄴。” 
<br>金作扫帚玉作把，净扫殿屋迎西家。
<br>
<br>【周初童谣】 
<br>
<br>
<br>《隋书·五行志》曰：“周初有童谣。按静帝，隋氏之甥，既逊位而崩，诸舅强盛。” 
<br>白杨树头金鸡鸣，只有阿舅无外甥。
<br>
<br>【隋炀帝大业中童谣】 
<br>
<br>
<br>《隋书·五行志》曰：“炀帝大业中童谣。其后李密坐杨玄感之逆，为吏所拘，在路逃叛，潜结群盗，自阳城山而来，袭破洛口仓，后复屯兵苑内。‘莫浪语’，密也。宇文化及自号许国，寻亦破灭。‘谁道许’者，盖惊疑之辞也。” 
<br>桃李子，鸿鹄绕阳山，宛转花林里。莫浪语，谁道许。
<br>
<br>【唐武德初童谣】 
<br>
<br>
<br>《新唐书·五行志》曰：“窦建德未败时，有此谣也。” 
<br>豆入牛口，势不得久。
<br>
<br>【唐贞观中高昌国童谣】 
<br>
<br>
<br>《唐书》曰：“贞观中，高昌国有此童谣。其国王文泰仗人捕其初唱者，不能得。”《帝纪》曰：“十三年，以侯君集为交河道行军大总管，帅师伐高昌。十四年平之，以其地置西州，又置安西都护府。” 
<br>高昌兵马如霜雪，汉家兵马如日月。日月照霜雪，回首自消灭。
<br>
<br>【唐永淳初童谣】 
<br>
<br>
<br>《新唐书·五行志》曰：“高宗永淳元年童谣。是岁七月，东都大雨，人多殍殕。” 
<br>新禾不入箱，新麦不入场。迨及八九月，狗吠空垣墙。
<br>
<br>【唐高宗永淳中童谣】 
<br>
<br>
<br>《新唐书·五行志》曰：“高宗自调露中欲封嵩山，属突厥叛而止。后又欲封，以吐蕃入寇遂停。时有童谣。”按《旧书》：“武后自封岱之后，劝帝封中岳。每下诏草仪注，即岁饥、边事警急而止。永淳中，既至山下，未及行礼，遘疾还宫而崩。” 
<br>嵩山凡几层，不畏登不得。但恐不得登，三度徵兵马，傍道打腾腾。
<br>
<br>【唐武后时童谣】 
<br>
<br>
<br>红绿复裙长，千里万里闻香。
<br>
<br>【唐神龙中谣】 
<br>
<br>
<br>《新唐书·五行志》曰：“中宗神龙以后民谣。按‘山南’，唐也。‘乌鹊窠’者，人居寡也。‘山北’，胡也。‘金骆驼’者，虏获而重载也。” 
<br>山南乌鹊窠，山北金骆驼。镰柯不凿孔，斧子不施柯。
<br>
<br>【唐中宗时童谣】 
<br>
<br>
<br>《新唐书·五行志》曰：“安乐公主於洺州造安乐寺，时有童谣。”按《旧书》：“安乐公主，中宗幼女，韦皇后所生。初降武崇训，崇训死，降武延秀。所造安乐佛寺，拟於宫掖，巧妙过之。” 
<br>可怜安乐寺，了了树头悬。
<br>
<br>【唐景龙中谣】 
<br>
<br>
<br>《新唐书·五行志》曰：“景龙中民谣也。”按《会要》：“东都圣善寺，神龙初，中宗为武太后追福所造，景龙中复增广焉。” 
<br>可怜圣善寺，身著绿毛衣。牵来河里饮，踏杀鲤鱼兒。
<br>
<br>【唐天宝中童谣】 
<br>
<br>
<br>《新唐书·五行志》曰：“天宝中，安禄山未反时童谣。”按《旧书》：“天宝十四载，禄山以范阳叛。明年，窃号燕国。” 
<br>燕燕飞上天，天下女兒铺白氈，氈上有千钱。
<br>
<br>【唐天宝中幽州谣】 
<br>
<br>
<br>《新唐书·五行志》曰：“天宝中，幽州有此谣也。” 
<br>旧来夸戴竿，今日不堪看。但看五月里，清水河边见契丹。
<br>
<br>【唐德宗时童谣】 
<br>
<br>
<br>《新唐书·五行志》曰：“硃泚未败前两月有童谣。”按《旧书》：“建中四年，硃泚以泾原兵叛，僭号曰大秦，明年改号曰汉。是岁六月，兵败而死。” 
<br>一只箸，两头硃。五六月，化为蛆。
<br>
<br>【唐元和初童谣】 
<br>
<br>
<br>《新唐书·五行志》曰：“元和初童谣，既毕乃转身曰：‘舞了也。’”按《旧书．志》云：“为十年六月三日，武元衡为盗所害之应。”本传云：“‘打麦’，谓打麦时也。‘麦打’，谓暗中突击也。‘三三三’，谓六月三日也。既而旋其袖曰‘舞了也’，谓元衡之卒也。” 
<br>打麦，麦打。三三三，舞了也。
<br>
<br>【唐咸通中童谣】 
<br>
<br>
<br>《新唐书·五行志》曰：“懿宗咸通七年童谣也。” 
<br>草青青，被严霜。鹊始后，看颠狂。
<br>
<br>【唐咸通末成都童谣】 
<br>
<br>
<br>《新唐书·五行志》曰：“咸通十四年，成都有童谣。是岁，岁阴在巳，明年在午。巳，蛇也。午，马也” 
<br>咸通癸巳，出无所之。蛇去马来，道路稍开。头无片瓦，地有残灰。
<br>
<br>【唐僖宗时童谣】 
<br>
<br>
<br>《新唐书·五行志》曰：“僖宗时有此童谣。”按《旧书》云：“软符中仍岁凶荒，人饥为盗，河南尤甚。曹州人王仙芝、尚君长，聚盗起於濮阳，攻剽城邑，陷曹、濮、郓等州。五年，仙芝败，而黄巢之众攻江西云。” 
<br>金色虾蟆争努眼，翻却曹州天下反。
<br>
<br>【唐乾符中童谣】 
<br>
<br>
<br>《新唐书·五行志》曰：“乾符六年童谣也。” 
<br>八月无霜塞草青，将军骑马步空城。汉家天子西巡狩，犹向江东更索兵。
<br>
<br>【唐中和初童谣】 
<br>
<br>
<br>《新唐书·五行志》曰：“中和初有此童谣。”按《旧书》：“中和四年，黄巢既败，以其残众东走。李克用追击，至济阴而还。贼散於兗、郓，黄巢入泰山，至狼虎谷，为其将林言所杀。” 
<br>黄巢走，泰山东，死在翁家翁。
<br>
<br>【梁太祖时蜀中谣】 
<br>
<br>
<br>《五代史》曰：“刘知俊初事梁太祖，后奔蜀，王建虽加宠待，然亦忌之，常谓近侍曰：‘刘知俊非尔辈能驾驭，不如早为之所。’有嫉之者，於里巷间作此谣。知俊色黔，丑生。棕绳者，王氏子孙皆以宗承为名，故以此猜疑之，遂见杀於成都。” 
<br>黑牛出圈棕绳断。 
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
