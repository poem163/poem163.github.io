<HTML>
<HEAD>
<TITLE>杂曲歌辞 十六至十八 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 杂曲歌辞 十六至十八</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杂曲歌辞 十六至十八</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5955"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杂曲歌辞 十六至十八')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杂曲歌辞 十六至十八]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷七十六 杂曲歌辞十六
<br>
<br>【携手曲】梁·沈约 
<br>
<br>
<br>《携手曲》，梁沈约所制也。《乐府解题》曰：“《携手曲》，言携手行乐，恐芳时不留，君恩将歇也。” 
<br>舍辔下雕辂，更衣奉玉床。斜簪映秋水，开镜比春妆。所畏红颜促，君恩不可长。鵕冠且容裔，岂吝桂枝亡。
<br>
<br>【同前】吴均 
<br>
<br>
<br>艳裔阳之春，携手清洛滨。鸡鸣上林苑，薄暮小平津。长裾藻白日，广袖带芳尘。故交一如此，新知讵忆人。
<br>
<br>【同前】唐·田娥 
<br>
<br>
<br>携手共惜芳菲节，莺啼锦花满城阙。行乐逶迤念容色，色衰只恐君恩歇。凤笙龙管白日阴，盈亏自感青天月。
<br>
<br>【邯郸行】齐·陆厥 
<br>
<br>
<br>《通典》曰：“邯郸，战国时赵国所都，自敬侯始都之。有丛台、洪波台在焉。邯，山名；郸，尽也。”《乐府广题》曰：“《邯郸》，舞曲也。” 
<br>赵女擫鸣琴，邯郸纷躧步。长袖曳三街，兼金轻一顾。有美独临风，佳人在遐路。相思欲褰衽，丛台日已暮。
<br>
<br>【邯郸歌】梁·武帝 
<br>
<br>
<br>回顾灞陵上，北指邯郸道。短衣妾不伤，南山为君老。
<br>
<br>【大垂手】吴均 
<br>
<br>
<br>《乐府解题》曰：“《大垂手》《小垂手》，皆言舞而垂其手也。”隋·江总《妇病行》曰“夫婿府中趋，谁能大垂手”是也。又《独摇手》亦与此同。 
<br>垂手忽迢迢，飞燕掌中娇。罗衫恣风引，轻带任情摇。讵似长沙地，促舞不回腰。
<br>
<br>【同前】唐·聂夷中 
<br>
<br>
<br>金刀翦轻云，盘用黄金缕。装束赵飞燕，教来掌上舞。舞罢飞燕死，片片随风去。
<br>
<br>【小垂手】梁·吴均 
<br>
<br>
<br>舞女出西秦，蹑影舞阳春。且复小垂手，广袖拂红尘。折腰应两笛，顿足转双巾。蛾眉与曼脸，见此空愁人。
<br>
<br>【夜夜曲二首】梁·沈约 
<br>
<br>
<br>《夜夜曲》，梁沈约所作也。梁《乐府解题》曰：“《夜夜曲》，伤独处也。”北斗阑干去，夜夜心独伤。月辉横射枕，灯光半隐床。 
<br>河汉纵复横，北斗横复直。星汉空如此，宁知心有忆。孤灯暧不明，寒机晓犹织。零泪向谁道，鸡鸣徒叹息。
<br>
<br>【同前】梁·简文帝 
<br>
<br>
<br>霭霭夜中霜，何关向晓光。枕啼常带粉，身眠不著床。兰膏尽更益，薰炉灭复香。但问愁多少，便知夜短长。
<br>
<br>【同前】 
<br>
<br>
<br>愁人夜独伤，灭烛卧兰房。只恐多情月，旋来照妾床。
<br>
<br>【同前】唐·王偃 
<br>
<br>
<br>北斗星移银汉低，班姬愁思凤城西。青槐陌上人行绝，明月楼前乌夜啼。
<br>
<br>【同前】僧贯休 
<br>
<br>
<br>蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
<br>
<br>【秋夜长】齐·王融 
<br>
<br>
<br>魏文帝诗曰：“漫漫秋夜长，烈烈北风凉。展转不能寐，披衣起彷徨。彷徨忽已久，白露沾我裳。俯视清水波，仰看明月光。”又曰：“草虫鸣何悲，孤雁独南翔。郁郁多悲思，绵绵思故乡。”《秋夜长》其取诸此。 
<br>秋夜长，夜长乐未央。舞袖拂花烛，歌声绕凤梁。
<br>
<br>【同前】唐·王勃 
<br>
<br>
<br>秋夜长，殊未央。月明白露澄清光，层城绮阁遥相望。遥相望，川无梁。北风受节南雁翔，崇兰委质时菊芳。鸣环曳履出长廊，为君秋夜捣衣裳，纤罗对凤凰，丹绮双鸳鸯，调砧乱杵思自伤。思自伤，征夫万里戍他乡。鹤关音信断，龙门道路长。所在天一方，寒衣徒自香。
<br>
<br>【同前】张籍 
<br>
<br>
<br>秋天如水夜未央，天汉东西月色光。愁人不寐畏枕席，暗虫唧唧绕我傍。荒城为村无更声，起看北斗天未明。白露满田风袅袅，千声万声鹖鸟鸣。
<br>
<br>【秋夜曲二首】王建 
<br>
<br>
<br>天清漏长霜泊泊，兰绿收荣桂膏涸。高楼云鬟弄婵娟，古瑟暗断秋风弦。玉关遥隔万里道，金刀不剪双泪泉。香囊火死香气少，向帷合眼何时晓。城乌作营啼野月，秦州少妇生离别。 
<br>秋灯向壁掩洞房，良人此夜直明光。天河悠悠漏水长，南楼北斗两相当。
<br>
<br>【同前二首】王涯张仲素 
<br>
<br>
<br>丁丁漏水夜何长，漫漫轻云露月光。秋壁暗虫通夕响，寒衣未寄莫飞霜。桂魄初生秋露微，轻罗已薄未更衣。银筝夜久殷勤弄，心怯空房不忍归。
<br>
<br>【夜坐吟】宋·鲍照 
<br>
<br>
<br>《夜坐吟》，鲍照所作也。其辞曰“冬夜沈沈夜坐吟”，言听歌逐音，因音托意也。宗夬又有《遥夜吟》，则言永夜独吟，忧思未歇，与此不同。 
<br>冬夜沈沈夜坐吟，含情未发已知心。霜入幕，风度林。硃灯灭，硃颜寻。体君歌，逐君音。不贵声，贵意深。
<br>
<br>【同前】唐·李白 
<br>
<br>
<br>冬夜夜寒觉夜长，沉吟久坐坐北堂。冰合井泉月入闺，青釭凝明照悲啼。青釭灭，啼转多。掩妾泪，听君歌。歌有声，妾有情。情声合，两无违。一语不入意，从君万曲梁尘飞。
<br>
<br>【同前】李贺 
<br>
<br>
<br>踏踏马头谁见过，眼看北斗直天河。西风罗幕生翠波，铅华笑妾颦青娥。为君起唱长相思，帘外严霜皆倒飞，明星烂烂东方陲。红霞稍出东南涯，陆郎去矣乘斑骓。
<br>
<br>【遥夜吟】梁·宗夬 
<br>
<br>
<br>遥夜复遥夜，遥夜忧未歇。坐对风动帷，卧见云间月。
<br>
<br>【寒夜怨】梁·陶弘景 
<br>
<br>
<br>《乐府解题》曰：“晋陆机《独寒吟》云‘雪夜远思君，寒窗独不寐’，但叙相思之意尔。”陶弘景有《寒夜怨》，梁简文帝有《独处愁》，亦皆类此。 
<br>夜云生，夜鸿惊，凄切嘹唳伤夜情。空山霜满高烟平，铅华沈照帐孤明。寒日微，寒风紧。愁心绝，愁泪尽。情人不胜怨，思来谁能忍。
<br>
<br>【寒夜吟】唐·鲍溶 
<br>
<br>
<br>九衢金吾夜行行，上宫玉漏遥分明。霜飙乘阴扫地起，旅鸿迷雪绕枕声，远人归梦既不成。留家惜夜欢心发，罗幕画堂深皎洁。兰烟对酒客几人，兽火扬光二三月。细腰楚姬丝竹间，白纻长袖歌闲闲，岂识苦寒损硃颜。
<br>
<br>【独处愁】梁·简文帝 
<br>
<br>
<br>司马相如《美人赋》曰：“芳香郁烈，黼帐高张。有女独处，婉然在床。乃歌曰：‘独处室兮廓无依，思佳人兮情伤悲。’”《独处愁》盖取诸此。 
<br>独处恆多怨，开幕试临风。弹棋镜奁上，傅粉高楼中。自君征马去，音信不曾通。只恐金屏掩，明年已复空。
<br>
<br>【忧旦吟】齐·张融 
<br>
<br>
<br>鸣琴当春夜，春夜当鸣琴。羁人不及乐，何似千里心。
<br>
<br>【霜妇吟】北周·萧捴 
<br>
<br>
<br>寒夜静房栊，孤妾思偏丛。悲生聚绀黛，泪下浸妆红。蓄恨萦心里，含啼归帐中。会须明月落，那忍见床空。
<br>
<br>【同声歌】后汉·张衡 
<br>
<br>
<br>《乐府解题》曰：“《同声歌》，汉张衡所作也。言妇人自谓幸得充闺房，愿勉供妇职，不离君子。思为莞簟，在下以蔽匡床；衾裯，在上以护霜露。缱绻枕席，没齿不忘焉。以喻臣子之事君也。”晋傅玄《何当行》曰：“同声自相应，同心自相知。”言结交相合，其义亦同也。邂逅承际会，得充君后房。情好新交接，恐栗若探汤。不才勉自竭，贱妾职所当。绸缪主中馈，奉礼助蒸尝。思为莞蒻席，在下蔽匡床；原为罗衾幬，在上卫风霜。洒扫清枕席，鞮芬以狄香。重户结金■，高下华灯光。衣解巾粉御，列图陈枕张。素女为我师，仪态盈万方。众夫所希见，天老教轩皇。乐莫斯夜乐，没齿焉可忘。
<br>
<br>【何当行】晋·傅玄 
<br>
<br>
<br>同声自相应，同心自相知。外合不由中，虽固终必离。管鲍不世出，结交安可为。
<br>
<br>【定情诗】后汉·繁钦 
<br>
<br>
<br>《乐府解题》曰：“《定情诗》，汉繁钦所作也。言妇人不能以礼从人，而自相悦媚。乃解衣服玩好致之，以结绸缪之志，若臂环致拳拳，指环致殷勤，耳珠致区区，香囊致扣扣，跳脱致契阔，佩玉结恩情，自以为志而期於山隅、山阳、山西、山北。终而不答，乃自伤悔焉。” 
<br>我出东门游，邂逅承清尘。思君即幽房，侍寝执衣巾。时无桑中契，迫此路侧人。我既媚君姿，君亦悦我颜。何以致拳拳，绾臂双金环；何以致殷勤，约指一双银；何以致区区，耳中双明珠；何以致叩叩，香囊系肘后；何以致契阔，绕腕双跳脱；何以结恩情，珮玉缀罗缨；何以结中心，素缕连双针；何以结相於，金薄画搔头；何以慰别离，耳后玳瑁钗；何以答欢悦，纨素三条裾；何以结愁悲，白绢双中衣。与我期何所，乃期东山隅，日旰兮不至，谷风吹我襦。远望无所见，涕泣起踟蹰。与我期何所，乃期山南阳，日中兮不来，飘风吹我裳。逍遥莫谁睹，望君愁我肠。与我朝何所，乃期西山侧，日夕兮不来，踯躅长叹息。远望凉风至，俯仰正衣服。与我期何所，乃期山北岑，日暮兮不来，凄风吹我衿。望君不能坐，悲苦愁我心。爱身以何为，惜我华色时，中情既款款，然后克密期。寒衣蹑花草，谓君不我欺。厕此丑陋质，徙倚无所之。自伤失所欲，泪下如连丝。
<br>
<br>【定情篇】唐·乔知之 
<br>
<br>
<br>共君结新婚，岁寒心未卜。相与游春园，各随情所逐。君念菖蒲花，妾感苦寒竹。菖花多艳姿，寒竹有贞叶。此时妾比君，君心不如妾。簪玉步河堤，夭韶援绿荑。凫雁将子游，莺燕从双栖。君念春光好，妾向春光啼，君时不得意，妾弃还金闺。结言本同心，悲欢何未齐。怨咽前致辞，原得申所悲。人间丈夫易，世路妇难为。始经天月照，终若流星驰。天月恆终始，流星无定期。长信佳丽人，失意非蛾眉。庐江小史妇，非关织作迟。本愿长相对，今已长相思。复有游宦子，结援从梁、陈。燕居崇三朝，去来历九春。誓心妾终始，蚕桑奉所亲。归愿未克从，黄金赠路人。洁妇怀明义，从沈河之津。于今千万年，谁当问水滨。更忆倡家楼，夫婿事封侯。去时思灼灼，去罢心悠悠。不怜妾岁晏，十载陇西头。以兹常惕惕，百虑恆盈积。由来共结褵，几人同匪石。故岁彫梁燕，双去今来只。今日玉庭梅，朝红暮成碧。碧荣始芬敷，黄叶已淅沥。何用念芳春，芳春有流易；何用重欢娱，欢娱俄戚戚。家本巫山阳，归去路何长。叙言情未尽，采菉已盈筐。桑榆日反映，物色盈高冈。下有碧流水，上有丹桂香。桂枝不须折，碧流清且洁。赠君比芳菲，受惠常不灭；赠君泪潺湲，相思无断绝。妾有秦家镜，宝匣装珠玑。鉴来年二八，不记易阴晖。妾无光寂寂，委照影依依。今日特为赠，相识莫相违。
<br>
<br>【定情乐】施肩吾 
<br>
<br>
<br>敢嗟君不怜，自是命不谐。著破三条裾，却还双股钗。
<br>
<br>【合欢诗五首】晋·杨方 
<br>
<br>
<br>《乐府解题》曰：“《合欢诗》，晋杨方所作也。言妇人谓虎啸风起，龙跃云浮，磁石引针，阳燧取火，皆以同声相应，同气相求，我与君情，亦犹形影宫商之不离也。常愿食共并根穗，饮共连理杯，衣共双丝娟，寝共无缝裯；坐必接膝，行必携手。如鸟同翼，如鱼比目，利断金石，密逾胶漆也。” 
<br>虎啸谷风起，龙跃景云浮。同声好相应，同气自相求。我情与子亲，譬如影追躯。食共同根穗，饮共连理杯，衣共双丝绢，寝共无缝裯。居原接膝坐，行愿携手趋。子静我不动，子游我不留。齐彼同心鸟，譬彼比目鱼。情至断金石，胶漆未为牢。但原长无别，合形作一躯。生为并身物，死为同棺灰。秦氏自言至，我情不可俦。 
<br>磁石引长针，阳燧下炎烟。宫商声相和，心同自相亲。我情与子合，亦如影追身。寝共织成被，絮共同功绵。暑摇比翼扇，寒坐并肩氈。子笑我必哂，子蹙我无欢。来与子共迹，去与子同尘。齐彼蛩蛩兽，举动不相捐。唯愿长无别，合形作一身。生有同室好，死成并棺民。徐氏自言至，我情不可陈。 
<br>独坐空室中，愁有数千端。悲响答愁叹，哀涕应苦言。彷徨四顾望，白日入西山。不睹佳人来，但见飞鸟还。飞鸟亦何乐，夕宿自作群。 
<br>飞黄衔长辔，翼翼回轻轮。俯涉渌水涧，仰过九层山。修途曲且险，秋草生两边。黄华如沓金，白花如散银。青敷罗翠采，绛葩象赤云。爰有承露枝，紫荣合素芬。扶疏垂清藻，布翘芳且鲜。且为艳采回，心为奇色旋。抚心悼孤客，俯仰还自怜。踟蹰向壁叹，揽笔作此文。 
<br>南邻有奇树，承春挻素华。丰翘被长条，绿叶蔽硃柯。因风吹微音，芳气入紫霞。我心羡此木，原徙著予家。夕得游其下，朝得弄其葩。尔根深且坚，予宅浅且洿。移植良无期，叹息将如何。
<br>
<br>
<br>
<br>
<br>卷七十七 杂曲歌辞十七
<br>
<br>【春江行】梁·简文帝 
<br>
<br>
<br>唐郭元振曰：“《春江》，巴女曲也。” 
<br>客行祇念路，相争渡京口。谁知堤上人，拭泪空摇手。
<br>
<br>【春江曲】唐·郭元振 
<br>
<br>
<br>江水春沈沈，上有双竹林。竹叶坏水色，郎亦坏人心。
<br>
<br>【同前】张籍 
<br>
<br>
<br>春江无云潮水平，蒲心出水凫雏鸣。长干夫婿爱远行，自染春衣缝已成。妾身生长金陵侧，去年随夫住江北。春来未到父母家，舟小风多渡不得。欲辞舅姑先问人，私向江头祭水神。
<br>
<br>【同前三首】张仲素 
<br>
<br>
<br>摇漾越江春，相将看白蘋。归时不觉夜，出浦月随人。 
<br>家寄征江岸，征人几岁游。不知潮水信，每日到沙头。 
<br>乘晓南湖去，参差叠浪横。前洲在何处，雾里雁婴婴。
<br>
<br>【江上曲】齐·谢朓 
<br>
<br>
<br>易阳春草出，踟蹰日已暮。莲叶尚田田，淇水不可渡。原子淹桂舟，时同千里路。千里既相许，桂舟复容与。江上可采菱，清歌共南楚。
<br>
<br>【同前】唐·李嘉祐 
<br>
<br>
<br>江上澹澹芙蓉花，江口蛾眉独浣纱。可怜应是阳台女，坐对鸬鹚娇不语。掩面羞看北地人，回首忽作空山雨。苍梧秋色不堪论，千载依依帝子魂。君看峰上斑斑竹，尽是湘妃泣泪痕。
<br>
<br>【江皋曲】齐·王融 
<br>
<br>
<br>林断山更续，洲尽江复开。云峰帝乡起，水源桐柏来。
<br>
<br>【杨花曲】宋·汤惠休 
<br>
<br>
<br>葳蕤华结情，宛转风含思。掩涕守春心，折兰还自遗。江南相思引，多叹不成音。黄鹤西北去，衔我千里心。深堤下生草，高城上入云。春人心生思，思心长为君。
<br>
<br>【桃花曲】梁·简文帝 
<br>
<br>
<br>但使新花艳，得间美人簪。何须论后实，怨结子瑕心。
<br>
<br>【同前】唐·顾况 
<br>
<br>
<br>魏帝宫人舞凤楼，隋家天子泛龙舟。君王夜醉春眠晏，不觉桃花逐水流。
<br>
<br>【映水曲】梁·范静妻沈氏 
<br>
<br>
<br>轻鬓学浮云，双蛾拟初月。水澄正落钗，萍开理垂发。
<br>
<br>【登楼曲】范静妻沈氏 
<br>
<br>
<br>凭高川陵近，望远阡陌多。相思隔重岭，相忆限长河。
<br>
<br>【越城曲】 
<br>
<br>
<br>别怨凄歌响，离啼湿舞衣。原假《乌栖曲》，翻从南向飞。
<br>
<br>【迎客曲】徐勉 
<br>
<br>
<br>丝管列，舞席陈，含声未奏待嘉宾。罗丝管，舒舞席，敛袖嘿脣迎上客。
<br>
<br>【送客曲】徐勉 
<br>
<br>
<br>袖缤纷，声委咽，馀曲未终高驾别。爵无算，景已流，空纡长袖客不留。
<br>
<br>【送归曲】吴均 
<br>
<br>
<br>送子独南归，揽衣空闵默。关山昼欲暗，河冰夜向塞。燕至他人乡，雁去还谁国。寄子两行书，分明达济北。
<br>
<br>【还台乐】陈·陆琼 
<br>
<br>
<br>蒲萄四时芳醇，琉璃千钟旧宾。夜饮舞迟销烛，朝醒弦促催人。春风秋月恆好，欢醉日月言新。
<br>
<br>【芙蓉花】隋·辛德源 
<br>
<br>
<br>洛神挺凝素，文君拂艳红。丽质徒相比，鲜彩两难同。光临照波日，香随出岸风。涉江良自远，托意在无穷。
<br>
<br>【浮游花】辛德源 
<br>
<br>
<br>窗中斜日照，池上落花浮。若畏春风晚，当思秉烛游。
<br>
<br>【芳林篇】梁·柳惲 
<br>
<br>
<br>芳林晔兮发硃荣，时既晚兮随风零。随风零兮返无期，安得阳华遗所思。
<br>
<br>【上林】梁·昭明太子 
<br>
<br>
<br>千金騕褭骑，万斥流水车，争游上林苑，高盖逗春华。
<br>
<br>【夹树】吴均 
<br>
<br>
<br>桂树夹长歧，复值清风吹。氛氲揉芳叶，连绵交密枝。能迎春露点，不逐秋风移。原君长惠爱，当使岁寒知。
<br>
<br>【树中草】梁·简文帝 
<br>
<br>
<br>幸有青袍色，聊因翠幄凋。虽间珊瑚蒂，非是合欢条。
<br>
<br>【同前】唐·李白 
<br>
<br>
<br>鸟衔野田草，误入枯桑里。客土植危根，逢春犹不死。草木虽无情，因依尚可生。如何同枝叶，各自有枯荣。
<br>
<br>【同前】张祜 
<br>
<br>
<br>青青树中草，托根非不危。草生树却死，荣枯君可知。
<br>
<br>【城上麻】梁·吴均 
<br>
<br>
<br>麻生满城头，麻叶落城沟。麻茎左右披，沟水东西流。少年感恩命，奉剑事西周。但令直心尽，何用返封侯。
<br>
<br>【燕燕于飞】陈·江总 
<br>
<br>
<br>《燕燕》诗曰：“燕燕于飞，差池其羽。之子于归，远送于野。”《燕燕于飞》盖出於此。按《燕燕》，本卫庄姜送归妾之诗也。若江总辞，咏双燕而已。二月春晖晖，双燕理毛衣。衔花弄藿蘼，拂叶隐芳菲。或在堂间戏，多从幕上飞。若作仙人履，终向日南归。
<br>
<br>【锦石捣流黄】隋·炀帝 
<br>
<br>
<br>汉使出燕然，愁闺夜不眠。易制残灯下，鸣砧秋月前。今夜长城下，雪昏月应暗。谁见倡楼前，心悲不成惨。
<br>
<br>【河曲游】卢思道 
<br>
<br>
<br>鄴下盛风流，河曲有名游。应、徐托后乘，车马践芳洲。丰茸鸡树密，遥裔鹤烟稠。日上疑高盖，云起类重楼。金羁自沃若，兰棹成夷犹。悬匏动清吹，采菱转艳讴。还珂响金埒，归袂拂铜沟。唯畏三春晚，忽言千载忧。
<br>
<br>【城南隅宴】卢思道 
<br>
<br>
<br>城南气初新，才王邀故人。轻盈云映日，流乱鸟啼春。花飞北寺道，弦散南漳滨。舞动淮南袖，歌扬齐后尘。骈镳歇夜马，接轸限归轮。公孙饮弥月，平原宴浃旬。即是消声地，何须远避秦。
<br>
<br>【喜春游歌二首】隋·炀帝 
<br>
<br>
<br>禁苑百花新，佳期游上春。轻身赵皇后，歌曲李夫人。 
<br>步缓知无力，脸曼动馀娇。锦袖淮南舞，宝袜楚宫腰。
<br>
<br>【春游吟】唐·李章 
<br>
<br>
<br>初春遍芳甸，千里蔼盈瞩。美人摘新英，步步玩春绿。所思杳何处，宛在吴江曲。可怜不得共芳菲，日暮归来泪满衣。
<br>
<br>【春游乐】施肩吾 
<br>
<br>
<br>一年三百六十日，赏心那似春中物。草迷曲坞花满园，东家少年西家出。
<br>
<br>【同前二首】李端 
<br>
<br>
<br>游童苏合带，倡女蒲葵扇。初日映城时，相思忽相见。褰裳踏露草，理鬓回花面。薄暮不同归，留情此芳甸。 
<br>柘弹连钱马，银钩妥堕鬟。采桑春陌上，踏草夕阳间。意合词先露，心诚貌却闲。明朝若相忆，云雨出巫山。
<br>
<br>【春游曲三首】张仲素 
<br>
<br>
<br>烟柳飞轻絮，风榆落小钱。濛濛百花里，罗绮竞秋千。 
<br>骋望登香阁，争高下砌台。林间踏青去，席上意钱来。 
<br>行乐三春节，林花百和香。当年重意气，先占斗鸡场。
<br>
<br>【乐府】 
<br>
<br>
<br>行胡从何方，列国持何来。■■■■五木香，迷迭艾蒳及都梁。
<br>
<br>【同前】魏·明帝 
<br>
<br>
<br>种瓜东井上，冉冉自逾垣。与君新为婚，瓜葛相结连。寄讬不肖躯，有如倚太山。兔丝无根株，蔓延自登缘。萍藻讬清流，常恐身不全。被蒙丘山惠，贱妾执拳拳。天日照知之，想君亦俱然。
<br>
<br>【同前二首】唐·刘言史 
<br>
<br>
<br>花颔红鬃一向偏，绿槐香陌欲朝天。仍嫌众里娇行疾，傍登深藏白玉鞭。 
<br>喷珠团香小桂条，玉鞭兼赐霍嫖姚。弄影便从天禁出，碧蹄声碎五门桥。
<br>
<br>【同前】顾况 
<br>
<br>
<br>暖谷春光至，宸游近甸荣。云随天仗转，风入御帘轻。翠盖浮佳气，硃楼倚太清。朝臣冠剑退，宫女管弦迎。细草承雕辇，繁花入幔城。文房开圣藻，武卫宿天营。玉醴随觞至，铜壶逐漏行。五星含土德，万姓彻中声。亲祀先崇典，躬推示劝耕。国风新正乐，农器近消兵。道德关河固，刑章日月明。野人同鸟兽，率舞感升平。
<br>
<br>【同前】权德舆 
<br>
<br>
<br>光风澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
<br>
<br>【同前三首】孟郊 
<br>
<br>
<br>莲子不可得，荷花生水中。犹胜道傍柳，无事荡春风。 
<br>渌萍与荷叶，同此一水中。风吹荷叶在，渌萍西复东。 
<br>莲花未开时，苦心终日卷。春水徒荡漾，荷花未开展。
<br>
<br>【同前】陆长源 
<br>
<br>
<br>芙蓉初出水，菡萏露中花。风吹著枯木，无奈值空槎。
<br>
<br>【杂曲二首】 
<br>
<br>
<br>鸟还夜已逼，虫飞晓尚赊。桂月徒留影，兰灯空结花。 
<br>可怜洛城东，芳树摇春风。丹霞映白日，细雨带轻虹。
<br>
<br>【同前】陈·傅縡 
<br>
<br>
<br>新人新宠住兰堂，翠帐金屏玳瑁床。丛星不如珠帘色，度月还如粉壁光。从来著名推赵子，复有丹脣发皓齿。一娇一态本难逢，如画如花定相似。楼台宛转曲皆通，弦管逶迤彻下风。此殿笑语恆长共，傍省欢娱不复同。讶许人情太厚薄，分恩赋念能斟酌。多作绣被为鸳鸯，长弄绮琴憎别鹤。人今投宠要须坚，会使岁寒恆度前。共耳辰星作心抱，无转无移千万年。
<br>
<br>【同前】徐陵 
<br>
<br>
<br>倾城得意已无俦，洞房连阔未消愁。宫中本造鸳鸯殿，为谁新起凤皇楼。绿黛红颜两相发，千娇百念情无歇。舞衫回袖胜春风，歌扇当窗似秋月。碧玉宫妓自翩妍，绛树新声自可怜。张星旧在天河上，犹来张姓本连天。二八年时不忧度，傍边得宠谁应妒。立春历日自当新，正月春幡底须故。流苏锦帐挂香囊，织成罗幌隐灯光。只应私将琥珀枕，暝暝来上珊瑚床。
<br>
<br>【同前三首】江总 
<br>
<br>
<br>行行春径蘼芜绿，织素那复解琴心。乍惬南阶悲绿草，谁堪东陌怨黄金。红颜素月俱三五，夫婿何在今追虏。关山陇月春雪冰，谁见人啼花照户。 
<br>殿内一处起金房，并胜馀人白玉堂。珊瑚挂镜临网户，芙蓉作帐照雕梁。房栊宛转垂翠幕，佳丽逶迤隐珠箔。风前花管扬难留，舞处花钿低不落。阳台通梦太非真，洛浦凌波复不新。曲中唯闻张女曲，定有同姓可怜人。但原私情赐斜领，不原傍人相比并。妾门逢春自可荣，君面未秋何意冷。 
<br>泰山言应可转移，新宠不信更参差。合欢锦带鸳鸯鸟，同心绮袖连理枝。皎皎新秋明月开，早露飞萤暗里来。鲸灯落花殊未尽，虬水银箭莫相催。非是神女期河汉，别有仙姬入吹台。未眠解着同心结，欲醉那堪连理杯。后宫不惬茱萸芳，夜夜争开苏合房。宝钗翠鬓还相似，硃脣玉面非一行。新人未语言如涩，新宠无前判不臧。愿奉更衣兰麝气，恐君马到自惊香。
<br>
<br>【同前】唐·王勃 
<br>
<br>
<br>智琼神女，来访文君。蛾眉始约，罗袖初薰。歌齐曲韵，舞乱行分。若向阳台荐枕，何啻得胜朝云。
<br>
<br>【古曲】陈·后主 
<br>
<br>
<br>桂钩影，桂枝开。紫绮袖，逐风回。日明珠，色偏亮。叶尽衫，香更来。
<br>
<br>【同前】北周·王褒 
<br>
<br>
<br>青楼临大道，游侠尽淹留。陈王金被马，秦女桂为钩。驰轮洛阳巷，斗鸡南陌头。薄暮风尘起，聊为清夜游。
<br>
<br>【同前五首】唐·施肩吾 
<br>
<br>
<br>可怜江北女，惯唱江南曲。摇荡木兰舟，双凫不成浴。 
<br>郎为匕上香，妾为笼上灰。归时虽暖热，去罢生尘埃。 
<br>夜裁鸳鸯绮，朝织蒲桃绫。欲试一寸心，待缝三尺冰。 
<br>怜时鱼得水，怨罢商与参。不如山支子，却解结同心。 
<br>红颜感暮花，白日同流水。思君如孤灯，一夜一心死。
<br>
<br>
<br>
<br>卷七十八 杂曲歌辞十八
<br>
<br>【敦煌乐】后魏·温子昇 
<br>
<br>
<br>《通典》曰：“敦煌古流沙地，黑水之所经焉。秦及汉初为月支、匈奴之境。 
<br>武帝开其地，后分酒泉置敦煌郡。敦、大，煌、盛也。” 
<br>客从远方来，相随歌且笑。自有敦煌乐，不减安陵调。
<br>
<br>【同前二首】隋·王胄 
<br>
<br>
<br>长途望无已，高山断还续。意欲此念时，气绝不成曲。 
<br>极目眺修涂，平原忽超远。心期在何处，望望崦嵫晚。
<br>
<br>【阿那瑰】 
<br>
<br>
<br>《北史》曰：“阿那瑰，蠕蠕国主也。蠕蠕之为国，冬则徙渡漠南，夏则还居漠北。”《通典》曰：“蠕蠕自拓跋初徙云中，即有种落。后魏太武神中强盛，尽有匈奴故地。阿那瑰，孝明帝时蠕蠕国主。”辞云匈奴主也。 
<br>闻有匈奴主，杂骑起尘埃。列观长平瑰，驱马渭桥来。
<br>
<br>【高句丽】北周·王褒 
<br>
<br>
<br>《通典》曰：“高句丽，东夷之国也。其先曰硃蒙，本出於夫馀。硃蒙善射，国人欲杀之，遂弃夫馀，东南走，渡普述水，至纥升骨城居焉。号曰句丽，以高为氏。”按：唐亦有《高丽曲》，李勣破高丽所进，后改《夷宾引》者是也。 
<br>萧易水生波，燕赵佳人自多。倾杯覆碗漼漼，垂手奋袖娑娑。不惜黄金散尽，只畏白日蹉跎。
<br>
<br>【同前】唐·李白 
<br>
<br>
<br>金花折风帽，白马小迟回。翩翩舞广袖，似鸟海东来。
<br>
<br>【舍利弗】李白 
<br>
<br>
<br>金绳界宝地，珍木廕瑶池。云间妙音奏，天际法蠡吹。
<br>
<br>【摩多楼子】李白 
<br>
<br>
<br>从戎向边北，远行辞密亲。借问阴山候，还知塞上人。
<br>
<br>【同前】李贺 
<br>
<br>
<br>玉塞去金人，二万四千里。风吹沙作云，一时渡辽水。天白水如绢，甲丝双串断。行行莫苦辛，城月犹残半。晓气朔烟上，〈走录〉〈走足〉胡马蹄。行人听水别，隔陇长东西。
<br>
<br>【法寿乐】齐·王融 
<br>
<br>
<br>天长命自短，世促道悠悠。禅衢开远驾，爱海乱轻舟。累尘曾未极，积树岂能筹。情埃何用洗，正水有清流。
<br>
<br>【右歌本处】 
<br>
<br>
<br>百神肃以虔，三灵震且越。常耀掩芳霄，薰风镜兰月。丹荣落玉墀，翠羽文珠阙。皓毳非虚来，交轮岂徒发。
<br>
<br>【右歌灵瑞】 
<br>
<br>
<br>韶年春已仲，明星夜未央。千祀钟休历，万国会佳祥。金容函夕景，翠鬓佩晨光。表尘维净觉，泛俗乃轮皇。
<br>
<br>【右歌下生】 
<br>
<br>
<br>袭气变离宫，重柝警曾殿。曼响感心神，修容展欢宴。生老终已萦，死病行当荐。方为净国游，岂结危城恋。
<br>
<br>【右歌在宫】 
<br>
<br>
<br>春木多病夭，秋叶少欣荣。心骸终委灭，亲爱暂平生。长风吹北垄，迅影急东瀛。知三既情竭，得一乃身贞。
<br>
<br>【右歌田游】 
<br>
<br>
<br>飞策辞国门，端仪偃郊树。慈爱徒相思，闺中空怨慕。风隶乖往涂，骏足独归路。举袂谢时人，得道且还顾。
<br>
<br>【右歌出国】 
<br>
<br>
<br>明心弘十力，寂虑安四禅。青禽承逸轨，文镳镜重川。鹫岩标远胜，鹿野究清玄。不有希世宝，何以导蒙泉。
<br>
<br>【右歌得道】 
<br>
<br>
<br>亭亭宵月流，朏朏晨霜结。川上不徘徊，条间问生灭。灵知湛常然，符应有盈缺。感运复来仪，且压人间泄。
<br>
<br>【右歌宝树】 
<br>
<br>
<br>舂山玉所府，檀林鸾所栖。引火归炎燧，挹水自青堤。庵园无异辙，祗馆有同跻。比肩非今古，接武岂燕齐。
<br>
<br>【右歌贤众】 
<br>
<br>
<br>昔余轻岁月，兹也重光阴。闺中屏铅黛，阙下挂缨簪。禅悦兼芳旨，法言恋清琴。一异非能辨，宠辱谁为心。
<br>
<br>【右歌学徒】 
<br>
<br>
<br>峻岸临层穹，迢迢疏远风。腾芳清汉里，响梵高云中。金华纷冉弱，琼树郁青葱。贞心逸净景，邃业嗣天宫。
<br>
<br>【右歌供具】 
<br>
<br>
<br>影响未尝隔，晦明殊复亲。弘慈邈已远，睿后扇高尘。区中提景福，宇外沐深仁。万祀留国祚，亿兆庆唐民。
<br>
<br>【右歌福应】 
<br>
<br>
<br>
<br>【步虚词十首】北周·庾信 
<br>
<br>
<br>《乐府解题》曰：“《步虚词》，道家曲也，备言众仙缥缈轻举之美。” 
<br>浑成空教立，元始正涂开。赤玉灵文下，硃陵真气来。中天九龙馆，倒景八风台。云度弦歌响，星移空殿回。青衣上少室，童子向蓬莱。逍遥闻四会，倏忽度三灾。 
<br>无名万物始，有道百灵初。寂绝乘丹气，玄冥上玉虚。三元随建节，八景逐回舆。赤凤来衔玺，青乌入献书。坏机仍成机，枯鱼还作鱼。栖心浴日馆，行乐止云墟。 
<br>凝真天地表，绝想寂廖前。有象犹虚豁，忘形本自然。开经壬子岁，值道甲申年。回云随舞曲，流水逐歌弦。石髓香如饭，芝房脆似莲。停鸾宴瑶水，归路上鸿天。 
<br>道生乃太一，守静即玄根。中和练九气，甲子谢三元。居心受善水，教学重香园。凫留报关吏，鹤去画城门。更以欣无迹，还来寄绝言。 
<br>洞灵尊上德，虞石会明真。要妙思玄牝，虚无养谷神。丹丘乘翠凤，玄圃驭斑麟。移梨付苑吏，种杏乞山人。自此逢何世，从今复几春。海无三尺水，山成数寸尘。 
<br>东明九芝盖，北属五云车。飘飖入倒景，出没上烟霞。春泉下玉溜，青鸟向金华。汉帝看桃核，齐侯问枣花。上元应送酒，来向蔡经家。 
<br>归心游太极，回向入无名。五香芬紫府，千灯照赤城。凤林采珠实，舂山种玉荣。夏笛三山响，春钟九乳鸣。绛河应远别，黄鹄来相迎。 
<br>北阁临玄水，南宫坐绛云。龙泥印玉策，天火练真文。上元风雨散，中天歌吹分。灵驾千寻上，空香万里闻。 
<br>地镜阶基远，天窗影迹深。碧玉成双树，空青为一林。鹄巢堪炼石，蜂房得煮金。汉武多骄慢，淮南不小心。蓬莱入海底，何处可追寻。麟洲一海阁，玄圃半天高。浮丘迎子晋，若士避卢敖。经餐林虑李，旧食绥山桃。成丹须竹节，刻髓用芦刀。无妨隐士去，即是贤人逃。
<br>
<br>【同前二首】隋炀帝 
<br>
<br>
<br>洞府凝玄液，灵山体自然。俯临沧海岛，回出大罗天。八行分宝树，十丈散芳莲。悬居烛日月，天步役风烟。蹑记书金简。乘空诵玉篇。冠法二仪立，佩带五星连。琼轩觯甘露，瑜井挹膏泉。南巢息云马，东海戏桑田。回旗游八极，飞轮入九玄。高蹈虚无外，天地乃齐年。 
<br>总辔行无极，相推凌太虚。翠霞承凤辇，碧雾翼龙舆。轻举金台上，高会玉林墟。朝游度圆海，夕宴下方诸。
<br>
<br>【同前】唐·陈羽 
<br>
<br>
<br>汉武清斋读鼎书，内官扶上画云车。坛上月明宫殿闭，仰看星斗礼空虚。
<br>
<br>【同前】顾况 
<br>
<br>
<br>迥步游三洞，清心礼七真。飞符超羽翼，禁火醮星辰。残药沾鸡犬，灵香出凤麟。壶中无窄处，愿得一容身。
<br>
<br>【同前十首】吴筠 
<br>
<br>
<br>众仙仰灵范，肃驾朝神宗。金景相照曜，逶迤升太空。七玄已高飞，火炼生硃宫。馀庆逮天壤，平和王道融。八威清游气，十绝舞祥风。使我跻阳源，其来自阴功。逍遥太霞上，真鉴靡不通。 
<br>逸辔登紫清，元乘迈奔电。阆风隔三天，俯视犹可见。玉闱标敞朗，琼林郁葱蒨。自非挺金骨，焉得谐夙原。真朋何森森，合景恣游宴。良会忘淹留，千龄才一眄。 
<br>三宫发明景，朗照同郁仪。纷然驰飙欻，上采空清蕤。令我洞金色，后天耀琼姿。心叶太虚静，寥寥竟何思。玄中有至乐，淡泊终无为。但与正真友，飘飖散遨嬉。 
<br>禀化凝正气，炼形为真仙。忘心符元宗，返本叶自然。帝一集绛宫，流光出丹玄。元英与桃君，朗咏长生篇。六符焕明霞，百阙罗紫烟。飙车涉廖廓，靡靡乘景迁。不觉云路远，斯须游万天。 
<br>扶桑诞初景，羽盖凌晨霞。倏欻造西域，嬉游金母家。碧津湛洪源，灼烁敷荷花。煌煌青琳宫，璀璨列玉华。真气溢绛府，自然思无邪。俯矜区中士，夭浊良可嗟。 
<br>琼台为万仞，孤映大罗表。常有三素云，凝光自飞绕。羽幢泛明霞，升降何缥缈。鸾凤吹雅音，栖翔绛林标。玉虚无昼夜，灵景何皎皎。一睹太上京，方知众天小。灼灼青华林，灵风振琼柯。三光无冬春，一气清且和。回首迩结邻，倾眸亲曜罗。豁落制六天，流铃威百魔。绵绵庆不极，谁谓椿龄多。 
<br>高情无侈靡，遇物生华光。至乐无箫歌，玉音自玲琅。或登明真台，宴此羽景堂。香霭结宝云，靡微散灵香。天人诚假旷，欢泰不可量。 
<br>爰从太微上，肆觐虚皇尊。腾我八景舆，威迟入天门。既登玉宸庭，肃肃仰紫轩。敢问龙汉末，如何辟乾坤。怡然辍云璈，告我希夷言。幸闻至精理，方见造化源。二气播万有，化机无停轮。而我操其端，乃能出陶钧。寥寥天汉上，所遇皆清真。澄莹含元和，气同自相亲。绛树结丹实，紫霞流碧津。以兹保童婴，永用超形神。
<br>
<br>【同前二首】刘禹锡 
<br>
<br>
<br>阿母种桃云海际，花落子成二千岁。海风吹折最繁枝，跪捧琼盘献天帝。 
<br>华表千年鹤一归，凝丹为顶雪为衣。星星仙语人听尽，却向五云翻翅飞。
<br>
<br>【同前十九首】韦渠牟 
<br>
<br>
<br>玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。 
<br>羽驾正翩翩，云鸿最自然。霞冠将月晓，珠珮与星连。镂玉留新诀，雕金得旧编。不知飞鸟学，更有几人仙。 
<br>上帝求仙仗，真符取玉郎。三才闲布象，二景郁生光。骑吏排龙虎，笙歌走凤皇。天高人不见，暗入白云乡。 
<br>鸾鹤共徘徊，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。 
<br>羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。 
<br>静发降灵香，思神意智长。虎存时促步，龙想更成章。扣齿风雷响，挑灯日月光。仙云在何处？彷彿满空堂。 
<br>几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。 
<br>上法杳无营，玄修似有情。道宫琼作想，真帝玉为名。召岳驱旌节，驰雷发吏兵。云车降何处，斋室有仙卿。 
<br>羽卫一何鲜，香云起暮烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。 
<br>大道何年学？真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。 
<br>独自授金书，萧条咏紫虚。龙行还当马，云起自成车。九转风烟合，千年井灶馀。参差从太一，寿等混元初。 
<br>道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。 
<br>上界有黄房，仙家道路长。神来知位次，乐变协宫商。竞把琉璃碗，谁倾白玉浆。霞衣最芬馥，苏合是灵香。 
<br>珠佩紫霞缨，夫人会八灵。太霄犹有观，绝宅岂无形。暮雨徘徊降，仙歌宛转听。谁逢玉妃辇，应检九真经。 
<br>西海辞金母，东方拜木公。云行疑带雨，星步欲凌风。羽袖挥丹凤，霞巾曳彩虹。飘飖九霄外，下视望仙宫。 
<br>玉树杂金花，天河织女家。月邀丹凤舄，风送紫鸾车。雾縠笼绡带，云屏列锦霞。瑶台千万里，不觉往来赊。 
<br>舞凤凌天出，歌麟入夜听。云容衣眇眇，风韵曲泠泠。扣齿端金简，焚香检玉经。仙宫知不远，只近太微星。 
<br>紫府与玄洲，谁来物外游。无烦骑白鹿，不用驾青牛。金花颜应驻，云飞鬓不秋。仍闻碧海上，更用玉为楼。 
<br>辔鹤复骖鸾，全家去不难。鸡声随羽化，犬影入云看。酿玉当成酒，烧金且转丹。何妨五色绶，次第给仙官。
<br>
<br>【同前】僧皎然 
<br>
<br>
<br>予因览真诀，遂感西域君。玉笙下青冥，人间未曾闻。日华炼魂魄，皎皎无垢氛。谓我有仙骨，且令饵氤氲。俯仰愧灵颜，原随鸾鹤群。俄然动风驭，缥眇归青云。
<br>
<br>【同前】高骈 
<br>
<br>
<br>青溪道士人不识，上天下天鹤一只。洞门深锁碧窗寒，滴露研珠写《周易》。
<br>
<br>【步虚引】陈陶 
<br>
<br>
<br>小隐山人十洲客，莓苔为衣双耳白。青编为我忽降书，暮雨虹蜺一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
