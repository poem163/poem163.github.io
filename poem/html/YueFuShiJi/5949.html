<HTML>
<HEAD>
<TITLE>清商曲辞 五至八 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 清商曲辞 五至八</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>清商曲辞 五至八</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5949"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'清商曲辞 五至八')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[清商曲辞 五至八]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷四十八 
<br>清商曲辞五 
<br>西曲歌中
<br>
<br>【乌栖曲四首】梁·简文帝 
<br>
<br>
<br>芙蓉作船丝作纟乍，北斗横天月将落。采连渡头碍黄河，郎今欲渡畏风波。浮云似帐月如钩，那能夜夜南陌头。宜城投泊今行熟，停鞍系马暂栖宿。青牛丹毂七香车，可怜今夜宿倡家。倡家高树乌欲栖，罗帷翠被任君低。织成屏风金屈膝，硃脣玉面灯前出。相看气息望君怜，谁能含羞不自前。
<br>
<br>【同前六首】梁·元帝 
<br>
<br>
<br>幄中清酒马脑钟，裙边杂佩琥珀龙。虚持寄君心不惜，共指三星今何夕。 
<br>浓黛轻红点花色，还欲令人不相识。金壶夜水讵能多，莫持奢用比悬河。 
<br>沙棠作船桂为楫，夜渡江南采莲叶。复值西施新浣纱，共向江干眺月华。 
<br>月华似璧星如佩，流影澄明玉堂内。邯郸九枝朝始成，金卮玉碗共君倾。 
<br>交龙成锦斗凤纹，芙蓉为带石榴裙。日下城南两相望，月没参横掩罗帐。 
<br>七彩随珠九华玉，蛱蝶为歌明星曲。兰房椒閤夜方开，那知步步香风逐。
<br>
<br>【同前】萧子显 
<br>
<br>
<br>芳树归飞聚俦匹，犹有残光半山日。莫惮褰裳不相求，汉皋游女习风流。
<br>
<br>【同前二首】陈·徐陵 
<br>
<br>
<br>卓女红粉期此夜，胡姬沽酒谁论价。风流荀令好兒郎，偏能傅粉复薰香。 
<br>绣帐罗帷隐灯烛，一夜千年犹不足。唯憎无赖汝南鸡，天河未落犹争啼。
<br>
<br>【同前】岑之敬 
<br>
<br>
<br>骢马直去没浮云，河渡冰开两岸分。鸟藏日暗行人息，空栖只影长相忆。明月二八照花新，当垆十五晚留宾。
<br>
<br>【同前】唐·李白 
<br>
<br>
<br>姑苏台上乌栖时，吴王宫里醉西施。吴歌楚舞欢未毕，青山犹衔半边日。银箭金壶漏水多，起看秋月坠江波，东方渐高奈乐何。
<br>
<br>【同前】李端 
<br>
<br>
<br>白马逐牛车，黄昏入狭斜。狭斜柳树乌争宿，争枝未得飞上屋。东房少妇婿从军，每听乌啼知夜分。
<br>
<br>【同前】王建 
<br>
<br>
<br>章华宫人夜上楼，君王望月西山头。夜深宫殿门不锁，白露满山山叶堕。
<br>
<br>【同前】张籍 
<br>
<br>
<br>西山作宫潮满池，宫鸟晓鸣茱萸枝。吴姬自唱采莲曲，君王昨夜舟中宿。
<br>
<br>【乌栖曲三首】陈·后主 
<br>
<br>
<br>陌头新花历乱生，叶里春鸟送春情。长安游侠无数伴，白马骊珂路中满。 
<br>金鞍向暝欲相连，玉面俱要来帐前。含态眼语悬相解，翠带罗裙入为解。 
<br>合欢襦薰百和香，床中被织两鸳鸯。乌啼汉没天应曙，只持怀抱送郎去。
<br>
<br>【同前】江总 
<br>
<br>
<br>桃花春水木兰桡，金羁翠盖聚河桥。陇西上计应行去，城南美人啼著曙。
<br>
<br>【同前二首】唐·刘方平 
<br>
<br>
<br>娥眉曼脸倾城国，鸣环动佩新相识。银汉斜临白玉堂，芙蓉行障掩灯光。 
<br>画舸双艚锦为缆，芙蓉花发莲叶暗。门前月色映横塘，感郎中夜渡潇湘。
<br>
<br>【莫愁乐】 
<br>
<br>
<br>《唐书·乐志》曰：“《莫愁乐》者，出於石城乐。石城有女子名莫愁，善歌谣，石城乐和中复有忘愁声，因有此歌。”《古今乐录》曰：“《莫愁乐》亦云蛮乐，旧舞十六人，梁八人。”《乐府解题》曰：“古歌亦有莫愁，洛阳女，与此不同。” 
<br>莫愁在何处，莫愁石城西。艇子打两桨，催送莫愁来。 
<br>闻欢下扬州，相送楚山头。探手抱腰看，江水断不流。 
<br>右二曲。
<br>
<br>【莫愁乐】张祜 
<br>
<br>
<br>侬居石城下，郎到石城游。自郎石城出，长在石城头。
<br>
<br>【莫愁曲】李贺 
<br>
<br>
<br>草生龙坡下，鸦噪城堞头。何人此城里，城角栽石榴。青丝系五马，黄金络双牛。白鱼驾莲船，夜作十里游。归来无人识，暗上沈香楼。罗床倚瑶瑟，残月倾帘钩。今日槿花落，明朝梧树秋。若负平生意，何名作莫愁。
<br>
<br>【估客乐】齐·武帝 
<br>
<br>
<br>《古今乐录》曰：“《估客乐》者，齐武帝之所制也。帝布衣时，尝游樊、邓。登祚以后，追忆往事而作歌。使乐府令刘瑶管弦被之教习，卒遂无成。有人启释宝月善解音律，帝使奏之，旬日之中，便就谐合。敕歌者常重为感忆之声，犹行於世。宝月又上两曲，帝数乘龙舟，游五城江中放观，以红越布为帆，绿丝为帆纤，鍮石为篙足。篙榜者悉著郁林布，作淡黄裤，列开，使江中衣，出。五城，殿犹在。齐舞十六人，梁八人。”《唐书·乐志》曰：“梁改其名为《商旅行》。” 
<br>昔经樊邓役，阻潮梅根渚。感忆追往事，意满辞不叙。
<br>
<br>【同前二首】释宝月 
<br>
<br>
<br>郎作十里行，侬作九里送。拔侬头上钗，与郎资路用。 
<br>有信数寄书，无信心相忆。莫作瓶落井，一去无消息。
<br>
<br>【同前二首】 
<br>
<br>
<br>
<br>【释宝月】 
<br>
<br>
<br>大艑珂峨头，何处发扬州。借问艑上郎，见侬所欢不。 
<br>初发扬州时，船出平津泊。五两如竹林，何处相寻博。 
<br>右五曲。
<br>
<br>【同前】陈·后主 
<br>
<br>
<br>三江结俦侣，万里不辞遥。恆随鹢首舫，屡逐鸡鸣潮。
<br>
<br>【同前】唐·李白 
<br>
<br>
<br>海客乘天风，将船远行役。譬如云中鸟，一去无踪迹。
<br>
<br>【同前】元稹 
<br>
<br>
<br>估客无住著，有利身即行。出门求火伴，入户辞父兄。父兄相教示，求利莫求名。求名有所避，求利无不营。火伴相勒缚，卖假莫卖诚。交关少交假，交假本生轻。自兹相将去，誓死意不更。一解市头语，去，誓死意不更。一解市头语，便无乡里情。鍮石打臂钏，糯米吹项瓔。归来村中卖，敲作金玉声。村中田舍娘，贵贱不敢争。所费百钱本，已得十倍赢。颜色转光净，饮食亦甘馨。子本频蕃息，货赂日兼并。求珠驾沧海，采玉上荆衡。北买党项马，西擒吐蕃鹦，炎洲布火浣，蜀地锦织成。越婢脂肉滑，奚僮眉眼明。通首衣食费，不计远近程。经营天下遍，却到长安城。城中东西市，闻客次第迎。迎客兼说客，多财为势倾。客心本明黠，闻语心已惊。先问十常侍，次求百公卿。侯家与主第，点缀无不精。归来始安坐，富与王家勍。市卒酒肉臭，县胥家舍成。岂唯绝言语，奔走极使令。大兒贩材木，巧识梁栋形。小兒贩盐卤，不入州县征。一身偃市利，突若截海鲸。钩距不敢下，下则牙齿横。生为估客乐，判尔乐一生。尔又生两子，钱刀何岁平。
<br>
<br>【贾客乐】张籍 
<br>
<br>
<br>金陵向西贾客多，船中生长乐风波。欲发移船近江口，船头祭神各浇酒。停杯共说远行期，入蜀经蛮远别离。金多众中为上客，夜夜算缗眠独迟。秋江初月猩猩语，孤帆夜发满湘渚。水工持楫防暗滩，直过山边及前侣。年年逐利西复东，姓名不在县籍中。农夫税多长辛苦，弃业长为贩卖翁。
<br>
<br>【贾客词】北周·庾信 
<br>
<br>
<br>五两开船头，长樯发新浦。悬知岸上人，遥振江中鼓。
<br>
<br>【同前】唐·刘禹锡 
<br>
<br>
<br>贾客无定游，所游唯利并。眩俗杂良苦，乘时知重轻。心计析秋毫，捶钩侔悬衡。锥刀既无弃，转化日已盈。徼福祷波神，施财游化城。妻约雕金钏，女垂贯珠缨。高赀比封君，奇货通倖卿。趋时鸷鸟思，藏鏹盘龙形。大艑浮通川，高楼次旗亭。行止皆有乐，关梁似无征。农夫何为者，辛苦事寒耕。
<br>
<br>【同前】刘驾 
<br>
<br>
<br>贾客灯下起，犹言发已迟。高山有疾路，暗行终不疑。寇盗伏其路，猛兽来相追。金玉四散去，空囊委路歧。扬州有大宅，白骨无地归。少妇当此日，对镜弄花枝。
<br>
<br>【襄阳乐】 
<br>
<br>
<br>《古今乐录》曰：“《襄阳乐》者，宋随王诞之所作也。诞始为襄阳郡，元嘉二十六年仍为为雍州刺史，夜闻诸女歌谣，因而作之，所以歌和中有‘襄阳来夜乐’之语也。”旧舞十六人，梁八人。又有《大堤曲》，亦出於此。简文帝雍州十曲，有《大堤》《南湖》《北渚》等曲。《通典》曰：“裴子野《宋略》称晋安侯刘道产为襄阳太守，有善政，百姓乐业，人户丰赡，蛮夷顺服，悉缘沔而居。由此歌之，号《襄阳乐》。”盖非此也。 
<br>朝发襄阳城，暮至大堤宿。大堤诸女兒，花艳惊郎目。 
<br>上水郎担篙，下水摇双橹。四角龙子幡，环环江当柱。 
<br>江陵三千三，西塞陌中央。但问相随否，何计道里长。 
<br>人言襄阳乐，乐作非侬处。乘星冒风流，还侬扬州去。 
<br>烂漫女萝草，结曲绕长松。三春虽同色，岁寒非处侬。 
<br>黄鹄参天飞，中道郁徘徊。腹中车轮转，欢今定怜谁。 
<br>扬州蒲锻环，百钱两三丛。不能买将还，空手揽抱侬。 
<br>女萝自微薄，寄托长松表。何惜负霜死，贵得相缠绕。 
<br>恶见多情欢，罢侬不相语。莫作乌集林，忽如提侬去。 
<br>右九曲。
<br>
<br>【同前】张祜 
<br>
<br>
<br>大堤花月夜，长江春水流。东风正上信，春夜特来游。
<br>
<br>【襄阳曲二首】崔国辅 
<br>
<br>
<br>蕙草娇红萼，时光舞碧鸡。城中美年少，相见白铜鞮。 
<br>少年襄阳地，来往襄阳城。城中轻薄子，知妾解秦筝。
<br>
<br>【同前】施肩吾 
<br>
<br>
<br>大堤女兒郎莫寻，三三五五结同心。清晨对镜冶容色，意欲取郎千万金。
<br>
<br>【同前】李端 
<br>
<br>
<br>襄阳堤路长，草碧杨柳黄。谁家女兒临夜妆，红罗帐里有灯光。雀钗翠羽动明珰，欲出不出脂粉香。同居女伴正衣裳，中庭寒月白如霜。贾生十八称才子，空得门前一断肠。
<br>
<br>【雍州曲三首】梁·简文帝 
<br>
<br>
<br>《通典》曰：“雍州，襄阳也。《禹贡》荆河州之南境，春秋时楚地，魏武始置襄阳郡，晋兼置荆河州。宋文帝割荆州置雍州，号南雍。魏、晋以来，常为重镇，齐、梁因之。”
<br>
<br>【南湖】 
<br>
<br>
<br>南湖荇叶浮，复有佳期游。银纶翡翠钩，玉舳芙蓉舟。荷香乱衣麝，桡声送急流。
<br>
<br>【北渚】 
<br>
<br>
<br>岸阴垂柳叶，平江含粉堞。好值城傍人，多逢荡舟妾。绿水溅长袖，浮苔染轻楫。
<br>
<br>【大堤】 
<br>
<br>
<br>宜城断中道，行旅极留连。出妻工织素，妖姬惯数钱。炊彫留上客，贳酒逐神仙。
<br>
<br>【大堤曲】唐·张柬之 
<br>
<br>
<br>南国多佳人，莫若大堤女。玉床翠羽帐，宝补袜莲花炬。魂处自目成，色授开心许。迢迢不可见，日暮空愁予。
<br>
<br>【同前】杨巨源 
<br>
<br>
<br>二八婵娟大堤女，开垆相对依江渚。待客登楼向水看，邀郎卷幔临花语。细雨濛蒙湿芰荷，巴东商侣挂帆多。自传芳酒涴红袖，谁调妍妆回翠娥。珍簟华灯夕阳后，当垆理瑟矜纤手。月落星微五鼓声，春风摇荡窗前柳。岁岁逢迎沙岸间，北人多识绿云鬟。无端嫁与五陵少，离别烟波伤玉颜。
<br>
<br>【同前】李白 
<br>
<br>
<br>汉水临襄阳，花开大堤暖。佳期大堤下，泪向南云满。春风复无情，吹我梦魂乱。不见眼中人，天长音信断。
<br>
<br>【同前】李贺 
<br>
<br>
<br>妾家住横塘，红纱满桂香。青云教绾头上髻，明月与作耳边珰。莲风起，江畔春。大堤上，留北人。郎食鲤鱼尾，妾食猩猩脣。莫指襄阳道，绿浦归帆少。今日菖蒲花，明朝枫树老。
<br>
<br>【大堤行】孟浩然 
<br>
<br>
<br>大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
<br>
<br>【三洲歌】 
<br>
<br>
<br>《唐书·乐志》曰：“《三洲》，商人歌也。”《古今乐录》曰：“《三洲歌》者，商客数游巴陵三江口往还，因共作此歌。其旧辞云：‘啼将别共来。’梁天监十一年，武帝於乐寿殿道义竟留十大德法师设乐，敕人人有问，引经奉答。次问法云：‘闻法师善解音律，此歌何如？’法云奉答：‘天乐绝妙，非肤浅所闻。愚谓古辞过质，未审可改以不？’敕云：‘如法师语音。’法云曰：‘应欢会而有别离，啼将别可改为欢将乐，故歌。’歌和云：‘三洲断江口，水从窈窕河傍流。欢将乐，共来长相思。’旧舞十六人，梁八人。” 
<br>送欢板桥弯，相待三山头。遥见千幅帆，知是逐风流。 
<br>风流不暂停，三山隐行舟。原作比目鱼，随欢千里游。 
<br>湘东酃醁酒，广州龙头铛。玉樽金镂碗，与郎双杯行。 
<br>右三曲。
<br>
<br>【同前】陈·后主 
<br>
<br>
<br>春江聊一望，细草遍长洲。沙汀时起伏，画舸屡淹留。
<br>
<br>【同前】唐·温庭筠 
<br>
<br>
<br>团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻离别，惟恐归来旧香灭。
<br>
<br>【襄阳蹋铜蹄】梁·武帝 
<br>
<br>
<br>《隋书·乐志》曰：“梁武帝之在雍镇，有童谣云：‘襄阳白铜蹄，反缚扬州兒。’识者言：‘白铜蹄，谓金蹄，为马也。白，金色也。’及义师之兴，实以铁骑。扬州之士皆面缚果如谣言。故即位之后，更造新声，帝自为之词三曲。又令沈约为三曲，以被管弦。”《古今乐录》曰：“襄阳蹋铜蹄者，梁武西下所制也。沈约又作，其和云：‘襄阳白铜蹄，圣德应乾来。’天监初，舞十六人，后八人。” 
<br>陌头征人去，闺中女下机。含情不能言，送别沾罗衣。 
<br>草树非一香，花叶百种色。寄语故情人，知我心相忆。 
<br>龙马紫金鞍，翠毦白玉羁。照耀双阙下，知是襄阳兒。
<br>
<br>【同前】沈约 
<br>
<br>
<br>分手桃林岸，望别岘山头。若欲寄音信，汉水向东流。 
<br>生长宛水上，从事襄阳城。一朝遇神武，奋翼起先鸣。 
<br>蹀鞚飞尘起，左右自生光。男兒得富贵，何必在归乡。 
<br>右六曲。
<br>
<br>【采桑度】 
<br>
<br>
<br>《采桑度》一曰《采桑》。《唐书·乐志》曰：“《采桑》因三洲曲而生，此声苑也。《采桑度》，梁时作。”《水经》曰：“河水过屈县西南为采桑津。《春秋》僖公八年，晋里克败狄于采桑是也。”梁简文帝《乌栖曲》曰：“采桑渡头碍黄河，郎今欲渡畏风波。《古今乐录》曰：“《采桑度》旧舞十六人，梁八人，即非梁时作矣。” 
<br>蚕生春三月，春桑正含绿。女兒采春桑，歌吹当春曲。 
<br>冶游采桑女，尽有芳春色。姿容应春媚，粉黛不加饰。 
<br>系条采春桑，采叶何纷纷。采桑不装钩，牵坏紫罗裙。 
<br>语欢稍养蚕，一头养百塸。奈当黑瘦尽，桑叶常不周。 
<br>春月采桑时，林下与欢俱。养蚕不满百，那得罗绣襦。 
<br>采桑盛阳月，绿叶何翩翩。攀条上树表，牵坏紫罗裙。 
<br>伪蚕化作茧，烂熳不成丝。徒劳无所获，养蚕持底为。 
<br>右七曲。
<br>
<br>
<br>
<br>
<br>卷四十九 
<br>清商曲辞六 
<br>西曲歌下
<br>
<br>【江陵乐】 
<br>
<br>
<br>《古今乐录》曰：“《江陵乐》，旧舞十六人，梁八人。”《通典》曰：“江陵，古荆州之域，春秋时楚之郢地，秦置南郡，晋为荆州，东晋、宋、齐以为重镇。梁元帝都之有纪南城，楚渚宫在焉。” 
<br>不复蹋踶人，踶地地欲穿。盆隘欢绳断，蹋坏绛罗裙。 
<br>不复出场戏，踶场生青草。试作两三回，踶场方就好。 
<br>阳春二三月，相将蹋百草。逢人驻步看，扬声皆言好。 
<br>暂出后园看，见花多忆子。乌鸟双双飞，侬欢今何在。 
<br>右四曲。
<br>
<br>【青阳度】 
<br>
<br>
<br>《古今乐录》曰：“《青阳度》，倚歌。凡倚歌悉用铃鼓，无弦有吹。” 
<br>隐机倚不织，寻得烂漫丝。成匹郎莫断，忆侬经绞时。 
<br>碧玉捣衣砧，七宝金莲杵。高举徐徐下，轻捣只为汝。 
<br>青荷盖绿水，芙蓉披红鲜。下有并根藕，上生并目莲。 
<br>右三曲。
<br>
<br>【青骢白马】 
<br>
<br>
<br>《古今乐录》曰：“《青骢白马》，旧舞十六人。” 
<br>青骢白马紫丝缰，可怜石桥根柏梁。 
<br>汝忽千里去无常，愿得到头还故乡。 
<br>系马可怜著长松，游戏徘徊五湖中。 
<br>借问湖中采菱妇，莲子青荷可得否？ 
<br>可怜白马高缠騣，著地踯躅多徘徊。 
<br>问君可怜六萌车，迎取窈窕西曲娘。 
<br>问君可怜下都去，何得见君复西归。 
<br>齐唱可怜使人惑，昼夜怀欢何时忘。 
<br>右八曲。
<br>
<br>【共戏乐】 
<br>
<br>
<br>《古今乐录》曰：“《共戏乐》，旧舞十六人，梁八人。” 
<br>齐世方昌书轨同，万宇献乐列国风。 
<br>时泰民康人物盛，腰鼓铃柈各相竞。 
<br>长袖翩翩若鸿惊，纤腰袅袅会人情。 
<br>观风采乐德化昌，圣皇万寿乐未央。 
<br>右四曲。
<br>
<br>【共戏乐】 
<br>
<br>
<br>《古今乐录》曰：“《共戏乐》，旧舞十六人，梁八人。” 
<br>齐世方昌书轨同，万宇献乐列国风。 
<br>时泰民康人物盛，腰鼓铃柈各相竞。 
<br>长袖翩翩若鸿惊，纤腰袅袅会人情。 
<br>观风采乐德化昌，圣皇万寿乐未央。 
<br>右四曲。
<br>
<br>【安东平】 
<br>
<br>
<br>《古今乐录》曰：“《安东平》，旧舞十六人，梁八人。” 
<br>凄凄烈烈，北风为雪。船道不通，步道断绝。 
<br>吴中细布，阔幅长度。我有一端，与郎作裤。 
<br>微物虽轻，拙手所作。馀有三丈，为郎别厝。 
<br>制为轻巾，以奉故人。不持作好，与郎拭尘。 
<br>东平刘生，复感人情。与郎相知，当解千龄。 
<br>右五曲。
<br>
<br>【女兒子】 
<br>
<br>
<br>《古今乐录》曰：“《女兒子》，倚歌也。” 
<br>巴东三峡猿鸣悲，夜鸣三声泪沾衣。 
<br>我欲上蜀蜀水难，蹋蹀珂头腰环环。 
<br>右二曲。
<br>
<br>【来罗】 
<br>
<br>
<br>《古今乐录》曰：“倚歌也。” 
<br>郁金黄花标，下有同心草。草生日已长，人生日就老。 
<br>君子防未然，莫近嫌疑边。瓜田不蹑履，李下不正冠。 
<br>故人何怨新，切少必求多。此事何足道，听我歌来罗。 
<br>白头不忍死，心愁皆敖然。游戏泰始世，一日当千年。 
<br>右四曲。
<br>
<br>【那呵滩】 
<br>
<br>
<br>《古今乐录》曰：“《那呵滩》，旧舞十六人，梁八人。其和云：‘郎去何当还。’多叙江陵及扬州事。那呵，盖滩名也。” 
<br>我去只如还，终不在道边。我若在道边，良信寄书还。 
<br>沿江引百丈，一濡多一艇。上水郎担篙，何时至江陵。 
<br>江陵三千三，何足持作远。书疏数知闻，莫令信使断。 
<br>闻欢下扬州，相送江津弯。原得篙橹折，交郎到头还。 
<br>篙折当更觅，橹折当更安。各自是官人，那得到头还。 
<br>百思缠中心，憔悴为所欢。与子结终始，折约在金兰。 
<br>右六曲。
<br>
<br>【孟珠】 
<br>
<br>
<br>一曰《丹阳孟珠歌》。《古今乐录》曰：“《孟珠》十曲，二曲，倚歌八曲。旧舞十六人，梁八人。” 
<br>人言孟珠富，信实金满堂。龙头衔九花，玉钗明月珰。 
<br>阳春二三月，草与水同色。攀条摘香花，言是欢气息。 
<br>右二曲。 
<br>人言春复著，我言未渠央。暂出后湖看，蒲菰如许长。 
<br>扬州石榴花，摘插双襟中。葳蕤当忆我，莫持艳他侬。 
<br>阳春二三月，草与水同色。道逢游冶郎，恨不早相识。 
<br>望欢四五年，实情将懊恼。原得无人处，回身与郎抱。 
<br>阳春二三月，正是养蚕时。那得不相怨，其再许侬来。 
<br>将欢期三更，合冥欢如何。走马放苍鹰，飞驰赴郎期。 
<br>适闻梅作花，花落已成子。杜鹃绕林啼，思从心下起。 
<br>可怜景阳山，苕苕百尺楼。上有明天子，麟凤戏中游。 
<br>右八曲。
<br>
<br>【翳乐】 
<br>
<br>
<br>《古今乐录》曰：“《翳乐》一曲，倚歌二曲。旧舞十六人，梁八人。” 
<br>人生欢爱时，少年新得意。一旦不相见，辄作烦冤思。 
<br>右一曲。
<br>
<br>【同前】 
<br>
<br>
<br>阳春二三月，相将舞翳乐。曲曲随时变，持许艳郎目。 
<br>人言扬州乐，扬州信自乐。总角诸少年，歌舞自相逐。 
<br>右二曲。
<br>
<br>【夜黄】 
<br>
<br>
<br>《古今乐录》曰：“《夜黄》，倚歌也。” 
<br>湖中百种鸟，半雌半是雄。鸳鸯逐野鸭，恐畏不成双。 
<br>右一曲。
<br>
<br>【夜度娘】 
<br>
<br>
<br>《古今乐录》曰：“《夜度娘》，倚歌也。” 
<br>夜来冒霜雪，晨去履风波。虽得叙微情，奈侬身苦何。 
<br>右一曲。
<br>
<br>【长松标】 
<br>
<br>
<br>《古今乐录》曰：“《长松标》，倚歌也。” 
<br>落落千丈松，昼夜对长风。岁暮霜雪时，寒苦与谁双。 
<br>右一曲。
<br>
<br>【双行缠】 
<br>
<br>
<br>《古今乐录》曰：“《双行缠》，倚歌也。” 
<br>硃丝系腕绳，真如白雪凝。非但我言好，众情共所称。 
<br>新罗绣行缠，足趺如春妍。他人不言好，独我知可怜。 
<br>右二曲。
<br>
<br>【黄督】 
<br>
<br>
<br>《古今乐录》曰：“《黄督》，倚歌也。”乔客他乡人，三春不得归。愿看杨柳树，已复藏班骓。笼车度蹋衍，故人求寄载。催牛闭后户，无预故人事。右二曲。
<br>
<br>【平西乐】 
<br>
<br>
<br>《古今乐录》曰：“《平西乐》，倚歌也。” 
<br>我情与欢情，二情感苍天。形虽胡越隔，神交中夜间。 
<br>右一曲。
<br>
<br>【攀杨枝】 
<br>
<br>
<br>《古今乐录》曰：“《攀杨枝》，倚歌也。”《乐苑》曰：“《攀杨枝》，梁时作。” 
<br>自从别君来，不复著绫罗。画眉不注口，施硃当奈何。 
<br>右一曲。
<br>
<br>【寻阳乐】 
<br>
<br>
<br>《古今乐录》曰：“《寻阳乐》，倚歌也。” 
<br>鸡亭故侬去，九里新侬还。送一却迎两，无有暂时闲。 
<br>右一曲。
<br>
<br>【白附鸠】梁·吴均 
<br>
<br>
<br>《古今乐录》曰：“《白附鸠》倚歌，亦曰《白浮鸠》，本拂舞曲也。” 
<br>石头龙尾弯，新亭送客者。酤酒不取钱，郎能饮几许。 
<br>右一曲。
<br>
<br>【白浮鸠】吴均 
<br>
<br>
<br>琅瑘白浮鸠，紫翳飘陌头。食饮东莞野，栖宿越王楼。
<br>
<br>【拔蒲】 
<br>
<br>
<br>《古今乐录》曰：“《拔蒲》，倚歌也。” 
<br>青蒲衔紫茸，长叶复从风。与君同舟去，拔蒲五湖中。 
<br>朝发桂兰渚，昼息桑榆下。与君同拔蒲，竟日不成把。 
<br>右二曲。
<br>
<br>【拔蒲歌】唐·张祜 
<br>
<br>
<br>拔蒲来，领郎镜湖边。郎心在何处，莫趁新莲去。拔得无心蒲，问郎看好无。
<br>
<br>【寿阳乐】 
<br>
<br>
<br>《古今乐录》曰：“《寿阳乐》者，宋南平穆王为豫州所作也。旧舞十六人，梁八人。”按其歌辞，盖叙伤别望归之思。南平穆王即刘铄也。 
<br>可怜八公山，在寿阳，别后莫相忘。 
<br>东台百馀尺，凌风云，别后不忘君。 
<br>梁长曲水流，明如镜，双林与郎照。 
<br>辞家远行去，空为君，明知岁月驶。 
<br>笼窗取凉风，弹素琴，一叹复一吟。 
<br>夜相思，望不来，人乐我独愁。 
<br>长淮何烂漫，路悠悠，得当乐忘忧。 
<br>上我长濑桥，望归路，秋风停欲度。 
<br>衔泪出伤门，寿阳去，必还当几载。 
<br>右九曲。
<br>
<br>【作蚕丝】 
<br>
<br>
<br>《古今乐录》曰：“《作蚕丝》，倚歌也。” 
<br>柔桑感阳风，阿娜婴兰妇。垂条付绿叶，委体看女手。 
<br>春蚕不应老，昼夜常怀丝。何惜微躯尽，缠绵自有时。 
<br>绩蚕初成茧，相思条女密。投身汤水中，贵得共成匹。 
<br>素丝非常质，屈折成绮罗。敢辞机杼劳，但恐花色多。 
<br>右四曲。
<br>
<br>【杨叛兒】 
<br>
<br>
<br>《唐书·乐志》曰：“《杨伴兒》，本童谣歌也。齐隆昌时，女巫之子曰杨旻，少时随母入内，及长为何后宠。童谣云：‘杨婆兒，共戏来所欢。’语讹，遂成杨伴兒。”《古今乐录》曰：“《杨叛兒》送声云：‘叛兒教侬不复相思。’” 
<br>截玉作手钩，七宝光平天。绣沓织成带，严帐信可怜。 
<br>暂出白门前，杨柳可藏乌。欢作沈水香，侬作博山炉。 
<br>送郎乘艇子，不作遭风虑。横篙掷去桨，愿到逐流去。 
<br>七宝珠络鼓，教郎拍复拍。黄牛细犊兒，杨柳映松柏。 
<br>欢欲见莲时，移湖安屋里。芙蓉绕床生，眠卧抱莲子。 
<br>闻欢远行去，送欢至新亭。津逻无侬名。 
<br>落秦中庭生，诚知非好草。龙头相钩连，见枝如欲绕。 
<br>杨叛西随曲，柳花经东阴。风流随远近，飘扬闷侬心。 
<br>右八曲。
<br>
<br>【同前】梁·武帝 
<br>
<br>
<br>桃花初发红，芳草尚抽绿。南音多有会，偏重叛兒曲。
<br>
<br>【同前】陈·后主 
<br>
<br>
<br>青春上阳月，结伴戏京华。龙媒玉珂马，凤轸绣香车。水映临桥树，风吹夹路花。日昏欢宴罢，相将归狭斜。
<br>
<br>【同前】唐·李白 
<br>
<br>
<br>君歌杨叛兒，妾劝新丰酒。何许最关人，乌啼白门柳。乌啼隐杨花，君醉留妾家。博山炉中沈香火，双烟一气凌紫霞。
<br>
<br>【西乌夜飞】 
<br>
<br>
<br>《古今乐录》曰：“《西乌夜飞》者，宋元徽五年，荆州刺史沈攸之所作也。攸之举兵发荆州，东下，未败之前，思归京师，所以歌。和云：‘白日落西山，还去来。’送声云：‘折翅乌，飞何处，被弹归。’” 
<br>日从东方出，团团鸡子黄。夫归恩情重，怜欢故在傍。 
<br>暂请半日给，徙倚娘店前。目作宴瑱饱，腹作宛恼饥。 
<br>我昨忆欢时，揽刀持自刺。自刺分应死，刀作离楼僻。 
<br>阳春二三月，诸花尽芳盛。持底唤欢来，花笑莺歌咏。 
<br>感郎崎区情，不复自顾虑。臂绳双入结，遂成同心去。 
<br>右五曲。
<br>
<br>【月节折杨柳歌十三首】 
<br>
<br>
<br>
<br>【正月歌】 
<br>
<br>
<br>春风尚萧条，去故来入新。苦心非一朝，折杨柳，愁思满腹中，历乱不可数。
<br>
<br>【二月歌】 
<br>
<br>
<br>翩翩乌入乡，道逢双燕飞。劳君看三阳，折杨柳，寄言语侬欢，寻还不复久。
<br>
<br>【三月歌】 
<br>
<br>
<br>泛舟临曲池，仰头看春花。杜鹃纬林啼。折杨柳，双下俱徘徊，我与欢共取。
<br>
<br>【四月歌】 
<br>
<br>
<br>芙蓉始怀莲，何处觅同心。俱生世尊前。折杨柳，捻香散名花，志得长相取。
<br>
<br>【五月歌】 
<br>
<br>
<br>菰生四五尺，素身为谁珍。盛年将可惜。折杨柳，作得九子粽，思想劳欢手。
<br>
<br>【六月歌】 
<br>
<br>
<br>三伏热如火，笼窗开北牖。与郎对榻坐。折杨柳，铜塸贮蜜浆，不用水洗溴。
<br>
<br>【七月歌】 
<br>
<br>
<br>织女游河边，牵牛顾自叹。一会复周年。折杨柳，揽结长命草，同心不相负。
<br>
<br>【八月歌】 
<br>
<br>
<br>迎欢裁衣裳，日月流如水。白露凝庭霜。折杨柳，夜闻捣衣声，窈窕谁家妇。
<br>
<br>【九月歌】 
<br>
<br>
<br>甘菊吐黄花，非无杯觞用。当奈许寒何。折杨柳，授欢罗衣裳，含笑言不取。
<br>
<br>【十月歌】 
<br>
<br>
<br>大树转萧索，天阴不作雨。严霜半夜落。折杨柳，林中与松柏，岁寒不相负。
<br>
<br>【十一月歌】 
<br>
<br>
<br>素雪任风流，树木转枯悴，松柏无所忧。折杨柳，寒衣履薄冰，欢讵知侬否？
<br>
<br>【十二月歌】 
<br>
<br>
<br>天寒岁欲暮，春秋及冬夏。苦心停欲度。折杨柳，沈乱枕席间，缠绵不觉久。
<br>
<br>【闰月歌】 
<br>
<br>
<br>成闰暑与寒，春秋补小月。念子无时闲。折杨柳，阴阳推我去，那得有定主？
<br>
<br>【常林欢】唐·温庭筠 
<br>
<br>
<br>《唐书·乐志》曰：“《常林欢》，疑宋、梁间曲。宋、梁之世，荆、雍为南方重镇，皆皇子为之牧。江左辞咏，莫不称之，以为乐土，故随王诞作襄阳之歌，齐武帝追忆樊、邓。梁简文帝乐府歌云：‘分手桃林岸，送别岘山头。若欲寄音信，汉水向东流。’又曰：‘宜城投酒今行熟，停鞍系马暂栖宿。’桃林在汉水上，宜城在荆州北，荆州有长林县。江南谓情人为欢。常、长声相近，盖乐人误谓长为常。”《通典》曰：“《常林欢》，盖宋、齐间曲。” 
<br>宜城酒熟花覆桥，沙晴绿鸭鸣咬咬。穠桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家呃喔鸡鸣早。
<br>
<br>
<br>
<br>
<br>卷五十 
<br>清商曲辞七 
<br>江南弄上
<br>
<br>【江南弄七首】梁·武帝 
<br>
<br>
<br>《古今乐录》曰：“梁天监十一年冬，武帝改西曲，制《江南上云乐》十四曲，《江南弄》七曲：一曰《江南弄》，二曰《龙笛曲》，三曰《采莲曲》，四曰《凤笛曲》，五曰《采菱曲》，六曰《游女曲》，七曰《朝云曲》。又沈约作四曲：一曰《赵瑟曲》，二曰《秦筝曲》，三曰《阳春曲》，四曰《朝云曲》，亦谓之《江南弄》云。”
<br>
<br>【江南弄】 
<br>
<br>
<br>《古今乐录》曰：“《江南弄》三洲韵。和云：‘阳春路，娉婷出绮罗。’” 
<br>众花杂色满上林，舒芳耀绿垂轻阴。连手躞蹀舞春心。舞春心，临岁腴，中人望独踟蹰。
<br>
<br>【龙笛曲】 
<br>
<br>
<br>《古今乐录》曰：“《龙笛曲》，和云：‘江南音，一唱值千金。’马融《长笛赋》曰：‘近世双笛从羌起，羌人伐竹未及已。龙鸣水中不见已，截竹吹之声相似。’然则《龙笛曲》盖因声如龙鸣而名曲。” 
<br>美人绵眇在云堂，雕金镂竹眠玉床。婉爱寥亮绕红梁。绕红梁，流月台，驻狂风，郁徘徊。
<br>
<br>【采莲曲】 
<br>
<br>
<br>《古今乐录》曰：“《采莲曲》，和云：‘采莲渚，窈窕舞佳人。’” 
<br>游戏五湖采莲归，发花田叶芳袭衣。为君侬歌世所希。世所希，有如玉。江南弄，采莲曲。
<br>
<br>【凤笙曲】 
<br>
<br>
<br>《古今乐录》曰：“《凤笙曲》，和云：‘弦吹席，长袖善留客。’” 
<br>绿耀克碧彫琯笙，硃脣玉指学凤鸣。流速参差飞且停。飞且停，在凤楼，弄娇响，间清讴。
<br>
<br>【采菱曲】 
<br>
<br>
<br>《古今乐录》曰：“《采菱曲》，和云：‘菱歌女，解佩戏江阳。’” 
<br>江南稚女珠腕绳，金翠摇首红颜兴。桂棹容与歌采菱。歌采菱，心未怡，翳罗袖，望所思。
<br>
<br>【游女曲】 
<br>
<br>
<br>《古今乐录》曰：“《游女曲》，和云：‘当年少，歌舞承酒笑。’” 
<br>氛氲兰麝体芳滑，容色玉耀眉如月。珠佩婐卮戏金阙。戏金阙，游紫庭。舞飞阁，歌长生。
<br>
<br>【朝云曲】 
<br>
<br>
<br>《古今乐录》曰：“《朝云曲》，和云：‘徙倚折耀华。’”宋玉《高唐赋序》曰：“楚襄王与宋玉游云梦之台，望高唐之观，独有云气，变化无穷。王问玉曰：‘此何气也？’玉曰：‘所谓朝云也。’王曰：‘何谓朝云也？’玉曰：‘昔者先王尝游高唐，怠而昼寝，梦见一妇人曰：“妾巫山之女也，为高唐之客。闻君游高唐，原荐枕席。”王因幸之。去而辞曰：“妾在巫山之阳，高丘之阻，旦为朝云，暮为行雨，朝朝暮暮，阳台之下。”旦朝视之如言，故为立庙，号曰朝云。’”郦道元《水经注》曰：“巫山者，帝女居焉。宋玉谓帝之季女名曰瑶姬，未行而亡，封于巫山之台。精魂为草，实谓灵芝，所谓巫山之女，高唐之姬也。”《朝云曲》盖取於此。 
<br>张乐阳台歌上谒，如寝如兴芳晻暧。容光既艳复还没。复还没，望不来。巫山高，心徘徊。 
<br>右七曲。
<br>
<br>【江南弄三首】梁·简文帝 
<br>
<br>
<br>
<br>【江南曲】 
<br>
<br>
<br>和云：“阳春路，时使佳人度。” 
<br>枝中水上春并归，长杨扫地桃花飞。清风吹人光照衣。光照衣，景将夕。掷黄金，留上客。
<br>
<br>【龙笛曲】 
<br>
<br>
<br>和云：“《江南弄》，真能下翔凤。” 
<br>金门玉堂临水居，一嚬一笑千万馀。游子去还原莫疏。原莫疏，意何极，双鸳鸯，两相忆。
<br>
<br>【采莲曲】 
<br>
<br>
<br>和云：“《采莲归》，渌水好沾衣。” 
<br>桂楫兰桡浮碧水，江花玉面两相似。莲疏藕折香风起。香风起，白日低，采莲曲，使君迷。
<br>
<br>【江南弄四首】沈约 
<br>
<br>
<br>
<br>【赵瑟曲】 
<br>
<br>
<br>邯郸奇弄出文梓，萦弦急调切流徵。玄鹤徘徊白云起。白云起，郁披香。离复合，曲未央。
<br>
<br>【秦筝曲】 
<br>
<br>
<br>罗袖飘纚拂雕桐，促柱高张散轻宫。迎歌度舞遏归风。遏归风，止流月。寿万春，欢无歇。
<br>
<br>【阳春曲】 
<br>
<br>
<br>刘向《新序·宋玉对楚威王问》曰：“客有歌於郢中者，其始曰《下里巴人》，国中属而和者千人。其为《阳陵采薇》，国中属而和者数百人。其为《阳春白雪》，国中属而和者，数十人而已也。引商刻角，杂以流徵，国中属而和者，不过数人。是以其曲弥高，其和弥寡。然则《阳春》所从来亦远矣。”《乐府解题》曰：“阳春，伤也。” 
<br>杨柳垂地燕差池，缄情忍思落容仪。弦伤曲怨心自知。心自知，人不见。动罗裙，拂珠殿。
<br>
<br>【朝云曲】 
<br>
<br>
<br>阳台氤氲多异色，巫山高高上无极。云来云去长不息。长不息，梦来游。极万世，度千秋。
<br>
<br>【江南弄中】 
<br>
<br>
<br>
<br>【江南弄】唐·王勃 
<br>
<br>
<br>江南弄，巫山连楚梦。行雨行云几相送。瑶轩金谷上春时，玉童仙女无见期。紫露香烟眇难托，清风明月遥相思。遥相思，草徒绿，为听双飞凤皇曲。
<br>
<br>【同前】唐·李贺 
<br>
<br>
<br>江中绿雾起凉波，天上叠巘红嵯峨。水风浦云生老竹，渚暝蒲帆如一幅。鲈鱼千头酒百斛，酒中倒卧南山绿。吴歈越吟未终曲，江上团团帖寒玉。
<br>
<br>【采莲曲二首】梁·简文帝 
<br>
<br>
<br>晚日照空矶，采莲承晚晖。风起湖难度，莲多摘未稀。棹动芙蓉落，船移白鹭飞。荷丝傍绕腕，菱角远牵衣。 
<br>常闻蕖可爱，采撷欲为裙。叶滑不留綖，心忙无假薰。千春谁与乐，唯有妾随君。
<br>
<br>【同前】梁·元帝 
<br>
<br>
<br>碧玉小家女，来嫁汝南王。莲花乱脸色，荷叶杂衣香。因持荐君子，愿袭芙蓉裳。
<br>
<br>【同前】刘孝威 
<br>
<br>
<br>金桨木兰船，戏采江南莲。莲香隔蒲渡，荷叶满江鲜。房垂易入手，柄曲自临盘。露花时湿钏，风茎乍拂钿。
<br>
<br>【同前】硃超 
<br>
<br>
<br>艳色前后发，缓楫去来迟。看妆碍荷影，洗手畏菱滋。摘除莲上叶，拖出藕中丝。湖里人无限，何日满船时。
<br>
<br>【同前】沈君攸 
<br>
<br>
<br>平川映晓霞，莲舟泛浪华。衣香随岸远，荷影向流斜。度手牵长柄，转楫避疏花。还船不畏满，归路讵嫌赊。
<br>
<br>【同前二首】吴均 
<br>
<br>
<br>江南当夏清，桂楫逐流萦。初疑京兆剑，复似汉冠名。荷香带风远，莲影向根生。叶卷珠难溜，花舒红易倾。日暮凫舟满，归来渡锦城。 
<br>锦带杂花钿，罗衣垂绿川。问子今何去，出采江南莲。辽西三千里，欲寄无因缘。原君早旋返，及此荷花鲜。
<br>
<br>【同前】陈·后主 
<br>
<br>
<br>相催暗中起，妆前日已光。随宜巧注口，薄落点花黄。风住疑衫密，船小畏裾长。波文散动楫，茭花拂度航。低荷乱翠影，采袖新莲香。归时会被唤，且试入兰房。
<br>
<br>【同前】隋·卢思道 
<br>
<br>
<br>曲浦戏妖姬，轻盈不自持。擎荷爱圆水，折藕弄长丝。珮动裙风入，妆销粉汗滋。菱歌惜不唱，须待暝归时。
<br>
<br>【同前】殷英童 
<br>
<br>
<br>荡舟无数伴，解缆自相催。汗粉无庸拭，风裾随意开。棹移浮荇乱，船进倚荷来。藕丝牵作缕，莲叶捧成杯。
<br>
<br>【同前】唐·崔国辅 
<br>
<br>
<br>玉溆花红发，金塘水碧流。相逢畏相失，并著采莲舟。
<br>
<br>【同前】徐彦伯 
<br>
<br>
<br>妾家越水边，摇艇入江烟。既觅同心侣，复采同心莲。折藕丝能脆，开花叶正圆。春歌弄明月，归棹落花前。
<br>
<br>【同前】唐·李白 
<br>
<br>
<br>若耶溪傍采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
<br>
<br>【同前】唐·贺知章 
<br>
<br>
<br>稽山罢雾郁嵯峨，镜水无风也自波。莫言春度芳菲尽，别有中流采芰荷。
<br>
<br>【同前三首】唐·王昌龄 
<br>
<br>
<br>吴姬越艳楚王妃，争弄莲舟水湿衣。来时浦口花迎入，采罢江头月送归。 
<br>荷叶罗裙一色裁，芙蓉向脸两边开。乱入池中看不见，闻歌始觉有人来。 
<br>越女作桂舟，还将桂为楫。湖上水渺漫，清江初可涉。摘取芙蓉花，莫摘芙蓉叶。将归问夫婿，颜色何如妾。
<br>
<br>【同前二首】戎昱 
<br>
<br>
<br>虽听采莲曲，讵识采莲心。漾楫爱花远，回船愁良深。烟生极浦色，日落半江阴。同侣怜波静，看妆堕玉簪。 
<br>涔阳女兒花满头，毵毵同泛木兰舟。秋风日暮南湖里，争唱菱歌不肯休。
<br>
<br>【同前】唐·储光羲 
<br>
<br>
<br>浅渚荷花繁，深塘菱叶疏。独往方自得，耻邀淇上姝。广江无术阡，大泽绝方隅。浪中海童语，流下鲛人居。春雁时隐舟，新荷复满湖。采采乘日暮，不思贤与愚。
<br>
<br>【同前二首】鲍溶 
<br>
<br>
<br>弄舟朅来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。 
<br>采莲朅来水无风，莲潭如镜松如龙。夏衫短袖交斜红，艳歌笑斗新芙蓉，戏鱼住听莲花东。
<br>
<br>【同前】唐·张籍 
<br>
<br>
<br>秋江岸边莲子多，采莲女兒凭船歌。青房圆实齐戢戢，争前竞折荡漾波。试牵绿茎下寻藕，断处丝多刺伤手。白练束腰袖半卷，不插玉钗妆梳浅。船中未满度前洲，借问谁家家住远。归时共待暮潮上，自弄芙蓉还荡桨。
<br>
<br>【同前】唐·白居易 
<br>
<br>
<br>菱叶萦波荷飐风，荷花深处小船通。逢郎欲语低头笑，碧玉搔头落水中。
<br>
<br>【同前】僧齐己 
<br>
<br>
<br>越溪女，越江莲，齐菡萏，双婵娟。嬉游向何处，采摘且同船。浩唱发容与，清波生漪涟。时逢岛屿泊，几共鸳鸯眠。襟袖既盈溢，馨香亦相传。薄暮归去来，苎罗生碧烟。
<br>
<br>【采莲归】唐·王勃 
<br>
<br>
<br>采莲归，绿水芙蓉衣。秋风起浪凫雁飞。桂棹兰桡下长浦，罗裙玉腕摇轻橹。叶屿花潭极望平，江讴越吹相思苦。想思苦，佳期不可驻。塞外征夫犹未还，江南采莲今已暮。今已暮，摘莲花。今渠那必尽倡家。官道城南把桑叶，何如江上采莲花。莲花复莲花，花叶何重叠。叶翠本羞眉，花红强如颊。佳人不在兹，怅望别离时。牵花怜共蒂，折藕爱莲丝。故情何处所，新物徒华滋。不惜南津交佩解，还羞北海雁书迟。采莲歌有节，采莲夜未歇。正逢浩荡江上风，又值徘徊江上月。莲浦夜相逢，吴姬越女何丰茸。共问寒江千里外，征客关山更几重。
<br>
<br>【采莲女】唐·阎朝隐 
<br>
<br>
<br>采莲女，采莲舟，春日春江碧水流。莲衣承玉钏，莲刺罥银钩。薄暮敛容歌一曲，氛氲香气满汀洲。
<br>
<br>【湖边采莲妇】唐·李白 
<br>
<br>
<br>小姑织白纻，未解将人语。大嫂采芙蓉，溪湖千万重。长兄行不在，莫使外人逢。原学秋胡妇，真心比古松。
<br>
<br>【张静婉采莲曲】唐·温庭筠 
<br>
<br>
<br>《梁书》曰：“羊偘性豪侈，善音律，姬妾列侍，穷极奢侈。有舞人张静婉，容色绝世，腰围一尺六寸，时人咸推能掌上舞。偘尝自造采莲棹歌两曲，甚有新致，乐府谓之《张静婉采莲曲》。其后所传，颇失故意。” 
<br>兰膏坠发红玉春，燕钗拖颈抛盘云。城西杨柳向娇晚，门前沟水波潾潾。麒麟公子朝天客，珮马珰珰度春陌。掌中无力舞衣轻，翦断鲛绡破春碧。抱月飘烟一尺腰，麝脐龙髓怜娇饶。秋罗拂衣碎光动，露重花多香不销。鸂鶒胶胶塘水满，绿萍如粟莲茎短。一夜西风送雨来，粉痕零落愁红浅。船头折藕丝暗牵，藕根莲子相留连。郎心似月月易缺，十五十六清光圆。
<br>
<br>【凤笙曲】唐·沈佺期 
<br>
<br>
<br>忆昔王子晋，凤笙游云空。挥手弄白日，安能恋青宫。岂无婵娟子，结念罗帐中。怜寿不贵色，身世两无穷。
<br>
<br>【凤吹笙曲】唐·李白 
<br>
<br>
<br>仙人十五爱吹笙，学得昆丘彩凤鸣。始闻炼气餐金液，复道朝天赴玉京。玉京迢迢几千里，凤笙去去无边已。欲叹离声发绛脣，更嗟别调流纤指。此时惜别讵堪闻，此地相看未忍分。重吟真曲和清吹，却奏仙歌响绿云。绿云紫气向函关，访道应寻缑氏山。莫学吹笙王子晋，一遇浮丘断不还。
<br>
<br>
<br>
<br>卷五十一 
<br>清商曲辞八 
<br>江南弄下
<br>
<br>【采菱歌七首】宋·鲍照 
<br>
<br>
<br>骛舲驰桂浦，息棹偃椒潭。箫弄澄湘北，菱歌清汉南。 
<br>弭榜搴蕙荑，停唱纳薰若。含伤拾泉花，萦念采云萼。 
<br>睽阔逢暄新，凄怨值妍华。秋心殊不那，春思乱如麻。 
<br>要艳双屿里，望美两洲间。袅袅风出浦，沉沉日向山。 
<br>烟噎越嶂深，箭迅楚江急。空抱琴心悲，徒望弦开泣。 
<br>缄叹凌珠渊，收慨上金堤。春芳行歇落，是人方未齐。 
<br>思今怀近忆，望古怀远识。怀古复怀今，长怀无终极。
<br>
<br>【采菱曲】梁·简文帝 
<br>
<br>
<br>菱花落复含，桑女罢新蚕。桂棹浮星艇，徘徊莲叶南。
<br>
<br>【同前】陆罩 
<br>
<br>
<br>参差杂荇枝，田田竞荷密。转叶任香风，舒花影流日。戏鸟波中荡，游鱼菱下出。不与文王嗜，羞时比萍实。
<br>
<br>【同前】费昶 
<br>
<br>
<br>妾家五湖口，采菱五湖侧。玉面不关妆，双眉本翠色。日斜天欲暮，风生浪未息。宛在水中央，空作两相忆。
<br>
<br>【同前】江淹 
<br>
<br>
<br>秋日心容与，涉水望碧莲。紫菱亦可采，试以缓愁年。参差万叶下，泛漾百流前。高彩隘通壑，香气丽广川。歌出棹女曲，舞入江南弦。乘鼋非逐俗，驾鲤乃怀仙。众美信如此，无恨在清泉。
<br>
<br>【同前二首】江洪 
<br>
<br>
<br>风生绿叶聚，波动紫茎开。含花复含实，正待佳人来。 
<br>白日和清风，轻云杂高树。忽然当此时，采菱复相遇。
<br>
<br>【同前】徐勉 
<br>
<br>
<br>相携及嘉月，采菱渡北渚。微风吹棹歌，日暮相容与。采采不能归，望望方延伫。傥逢遗佩人，预以心相许。
<br>
<br>【同前】唐·储光羲 
<br>
<br>
<br>浊水菱叶肥，清水菱叶鲜。义不游浊水，志士多苦言。潮没具区薮，潦深云梦田。朝随北风去，暮逐南风还。浦口多渔家，相与邀我船。饭稻以终日，羹莼将永年。方冬水物穷，又欲休山樊。尽室相随从，所贵无忧患。
<br>
<br>【采菱行】刘禹锡 
<br>
<br>
<br>白马湖平秋日光，紫菱如锦彩鸾翔。荡舟游女满中央，采菱不顾马上郎。争多逐胜纷相向，时转兰桡破轻浪。长鬟弱袂动参差，钗影钏文浮荡漾。笑语哇咬顾晚晖，蓼花绿岸扣舷归。归来共到市桥步，野蔓系船萍满衣。家家竹楼临广陌，下有连樯多估客。携觞荐芰夜经过，醉踏大堤相应歌。屈平祠下沅江水，月照寒波白烟起。一曲南音此地闻，长安北望三千里。
<br>
<br>【阳春歌】宋·吴迈远 
<br>
<br>
<br>百里望咸阳，知是帝京域。绿树摇云光，春城起风色。佳人爱华景，流靡园塘侧。妍姿艳月映，罗衣飘蝉翼。宋玉歌阳春，巴人长叹息。雅郑不同赏，那令君怆侧。生重受惠轻，私自怜何极。
<br>
<br>【同前】梁·吴均 
<br>
<br>
<br>紫苔初泛水，连绵浮且没。若欲歌阳春，先歌青楼月。
<br>
<br>【同前】齐·檀约 
<br>
<br>
<br>青春献初岁，白云映彫梁。兰萌犹自短，柳叶未能长。已见红花发，复闻绿草香。乘此试游衍，谁知心独伤。
<br>
<br>【同前】陈·顾野王 
<br>
<br>
<br>春草正芳菲，重楼启曙扉。银鞍侠客至，柘弹婉童归。池前竹叶满，井上桃花飞。蓟门寒未歇，为断流黄机。
<br>
<br>【同前】隋·柳顾言 
<br>
<br>
<br>春鸟一啭有千声，春花一丛千种名。旅人无语坐檐楹，思乡怀土志难平。唯当文共酒，暂与兴相迎。
<br>
<br>【同前】唐·李白 
<br>
<br>
<br>长安白日照春空，绿杨结烟袅风。披香殿前花始红，流芳发色绣户中。绣户中，相经过，飞燕皇后轻身舞，紫宫夫人绝世歌。圣君三万六千日，岁岁年年奈乐何。
<br>
<br>【阳春曲】无名氏 
<br>
<br>
<br>芣苡生前迳，含桃落小园。春心自摇荡，百舌更多言。
<br>
<br>【同前】温庭筠 
<br>
<br>
<br>云母空窗晓烟薄，香昏龙气凝辉阁。霏霏雾雨杏花天，帘外春威著罗幕。曲栏伏槛金麒麟，沙苑芳郊连翠茵。厩马何能啮芳草，路人不敢随流尘。
<br>
<br>【同前】庄南杰 
<br>
<br>
<br>紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叫龙吟白日长，落花声底仙娥醉。
<br>
<br>【同前】僧贯休 
<br>
<br>
<br>为口莫学阮嗣宗，不言是非非至公。为手须似硃云辈，折槛英风至今在。男兒结发事君亲，须斅前贤多慷慨。历数雍熙房与杜，魏公姚公宋开府。尽向天上仙宫闲处坐，何不却辞上帝下下土，忍见苍生苦苦苦。
<br>
<br>【朝云引】郎大家宋氏 
<br>
<br>
<br>巴西巫峡指巴东，朝云触石上朝空。巫山巫峡高何已，行雨行云一时起。一时起，三春暮，若言来，且就阳台路。
<br>
<br>【上云乐】梁·武帝 
<br>
<br>
<br>《古今乐录》曰：“《上云乐》七曲，梁武帝制，以代西曲。一曰《凤台曲》，二曰《桐柏曲》，三曰《方丈曲》，四曰《方诸曲》，五曰《玉龟曲》，六曰《金丹曲》，七曰《金陵曲》。”按《上云乐》又有老胡文康辞，周舍作，或云范云。《隋书·乐志》曰：“梁三朝第四十四，设寺子导、安息、孔雀、凤皇、文鹿、胡舞、登连、上云乐、歌舞伎。”
<br>
<br>【凤台曲】 
<br>
<br>
<br>《古今乐录》曰：“《凤台曲》，和云：‘上云真，乐万春。’” 
<br>凤台上，两悠悠。云之际，神光朝天极，华盖遏延州。羽衣昱耀，春吹去复留。
<br>
<br>【桐柏曲】 
<br>
<br>
<br>《古今乐录》曰：“《桐柏曲》，和云：‘可怜真人游。’” 
<br>桐柏真，升帝宾。戏伊谷，游洛滨。参差列凤管，容与起梁尘。望不可至，徘徊谢时人。
<br>
<br>【方丈曲】 
<br>
<br>
<br>方丈上，崚层云。挹八玉，御三云。金书发幽会，碧简吐玄门。至道虚凝，冥然共所遵。
<br>
<br>【方诸曲】 
<br>
<br>
<br>《古今乐录》曰：“《方诸曲》，三洲韵。和云：‘方诸上，可怜欢乐长相思。’” 
<br>方诸上，上云人。业守仁，摐金集瑶池，步光礼玉晨。霞盖容长肃，清虚伍列真。
<br>
<br>【玉龟曲】 
<br>
<br>
<br>《古今乐录》曰：“《玉龟曲》，和云：‘可怜游戏来。’” 
<br>玉龟山，真长仙。九光耀，五云生。交带要分影，大华冠晨缨。耇如玄罗，出入游太清。
<br>
<br>【金丹曲】 
<br>
<br>
<br>《古今乐录》曰：“《金丹曲》和云：‘金丹会，可怜乘白云。’” 
<br>紫霜耀，绛雪飞。追以还，转复飞。九真道方微，千年不传，一传裔云衣。
<br>
<br>【金陵曲】 
<br>
<br>
<br>勾曲仙，长乐游洞天。巡会迹，六门揖，玉板登金门，凤泉回肆，鹭羽降寻云。鹭羽一流，芳芬郁氛氲。 
<br>右七曲。
<br>
<br>【上云乐】 
<br>
<br>
<br>
<br>【上云乐】梁·周舍 
<br>
<br>
<br>西方老胡，厥名文康。遨遨六合，傲诞三皇。西观濛汜，东戏扶桑。南泛大蒙之海，北至无通之乡。昔与若士为友，共弄彭祖扶床。往年暂到昆仑，复值瑶池举觞。周帝迎以上席，王母赠以玉浆。故乃寿如南山，志若金刚。青眼眢眢，白发长长。蛾眉临髭，高鼻垂口。非直能俳，又善饮酒。箫管鸣前，门徒从后。济济翼翼，各有分部。凤皇是老胡家鸡，师子是老胡家狗。陛下拨乱反正，再朗三光。泽与雨施，化与风翔。觇云候吕，志游大梁。重驷修路，始届帝乡。伏拜金阙，仰瞻玉堂。从者小子，罗列成行。悉知廉节，皆识义方。歌管愔愔，铿鼓锵锵。响震钧天，声若鹓皇。前却中规矩，进退得宫商。举技无不佳，胡舞最所长。老胡寄箧中，复有奇乐章。赍持数万里，原以奉圣皇。乃欲次第说，老耄多所忘。但愿明陛下，寿千万岁，欢乐未渠央。
<br>
<br>【同前】唐·李白 
<br>
<br>
<br>金天之西，白日所没。康老胡雏，生彼月窟。巉岩容仪，戍削风骨。碧玉炅炅双目瞳，黄金拳拳两鬓红。华盖垂下睫，嵩岳临上脣。不睹谲诡貌，岂知造化神。大道是文康之严父，元气乃文康之老亲，抚顶弄盘古，推车转天轮。云见日月初生时，铸冶火精与水银。阳乌未出谷，顾兔半藏身。女娲戏黄土，团作愚下人。散在六合间，濛濛若沙尘。生死了不尽，谁明此胡是仙真。西海栽若木，东溟植扶桑。别来几多时，枝叶万里长。中国有七圣，半路颓鸿荒。陛下应运起，龙飞入咸阳。赤眉立盆子，白水兴汉光。叱咤四海动，洪涛为簸扬。举足蹋紫微，天关自开张。老胡感至德，东来进仙倡。五色师子、九苞凤皇，是老胡鸡犬鸣舞飞帝乡。淋漓飒沓，进退成行，能胡歌，献汉酒，跪双膝，并两肘，散花指天举素手。拜龙颜，献圣寿，北斗戾，南山摧，天子九九八十一万岁，长倾万岁杯。
<br>
<br>【同前】唐·李贺 
<br>
<br>
<br>飞香走红满天春，花龙盘盘上紫云。三千宫女列金屋，五十弦瑟海上闻。大江碎碎银沙路，嬴女机中断烟素。断烟素，缝舞衣，八月一日君前舞。
<br>
<br>【凤台曲】王无竞 
<br>
<br>
<br>凤台何逶迤，嬴女管参差。一旦彩云至，身去无还期。遗曲此台上，世人多学吹。一吹一落泪，至今怜玉姿。
<br>
<br>【同前】唐·李白 
<br>
<br>
<br>尝闻秦帝女，传得凤皇声。是日逢仙子，当时别有情。人吹彩萧去，天借绿云迎。曲在身不返，空馀弄玉名。
<br>
<br>【凤皇曲】唐·李白 
<br>
<br>
<br>嬴女吹玉萧，吟弄天上春。青鸾不独去，更有携手人。影灭彩云断，遗声落西秦。
<br>
<br>【箫史曲】宋·鲍照 
<br>
<br>
<br>箫史爱少年，嬴女■童颜。火粒原排弃，霞好忽登攀。龙飞逸天路，凤起出秦关。身去长不返，箫声时往还。
<br>
<br>【同前】齐·张融 
<br>
<br>
<br>引响犹天外，吟声似地中。戴胜噪落景，龙歕清霄风。
<br>
<br>【同前】陈·江总 
<br>
<br>
<br>弄玉秦家女，箫史仙处童。来时兔月照，去后凤楼空。密笑开还敛，浮声咽更通。相期红粉色，飞向紫烟中。
<br>
<br>【方诸曲】谢燮 
<br>
<br>
<br>望仙室，仰云光，绳河里，扇月傍。井公能六著，玉女善投壶。琼醴和金液，还将天地俱。
<br>
<br>【梁雅歌】 
<br>
<br>
<br>《古今乐录》曰：“梁有雅歌五曲：一曰《应王受图曲》，二曰《臣道曲》，三曰《积恶篇》，四曰《积善篇》，五曰《宴酒篇》。三朝乐第十五奏之。”
<br>
<br>【应王受图曲】 
<br>
<br>
<br>应王受图，荷天革命。乐曰功成，礼云治定。恩弘庇臣，念昭率性。乃眷三才，以宣八政。愧无则哲，临渊自镜。或戒面从，永隆福庆。
<br>
<br>【臣道曲】 
<br>
<br>
<br>孝义相化，礼让为风。当官无媚，嗣民必公。谦谦君子，謇謇匪躬。谅而不许，和而不同。诫之诫之，去骄思冲。弘兹大雅，是曰至忠。
<br>
<br>【积恶篇】 
<br>
<br>
<br>积恶在人，犹酖处腹。酖成形亡，恶积身覆。殷辛再离，温舒五族。责必及嗣，财岂润屋。斯川既往，逝命不复。镜兹馀殃，幸修多福。
<br>
<br>【积善篇】 
<br>
<br>
<br>惟德是辅，皇天无亲。抱狱归舜，舍财去邠。豚鱼怀信，行苇留仁。先世有作，馀庆方因。鸣玉承家，锡珪于民。连城非重，积善为珍。
<br>
<br>【宴酒篇】 
<br>
<br>
<br>记称成礼，诗咏饱德。卜昼有典，厌夜不忒。彝酒作民，乐饮亏则。腐腹遗丧，濡首亡国。誓彼六马，去兹三惑。占言孔昭，以求温克。
<br>
<br>【梁雅歌】 
<br>
<br>
<br>
<br>【君道曲】唐·李白 
<br>
<br>
<br>唐李白曰：“梁之雅歌有五篇，今作一章。”按梁雅歌无《君道曲》，疑《应王受图曲》是也。” 
<br>大君若天覆，广运无不至。轩后爪牙，常先、太山稽。如心之使臂。小白鸿翼於夷吾，刘葛鱼水本无二。土扶可成墙，积德为厚地。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
