<HTML>
<HEAD>
<TITLE>燕射歌辞 一至三 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 燕射歌辞 一至三</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>燕射歌辞 一至三</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5941"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'燕射歌辞 一至三')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[燕射歌辞 一至三]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷一十三 
<br>燕射歌辞一 
<br>
<br>
<br>《周礼·大宗伯》之职曰：“以饮食之礼亲宗族兄弟，以宾射之礼亲故旧朋友，以飨燕之礼亲四方之宾客。”《大行人》：“掌大宾之礼、大客之仪以亲诸侯，以九仪辨诸侯之命，等诸臣之爵，以同邦国之礼而待其宾客。上公飨礼九献，食礼九举；侯伯飨礼七献，食礼七举；子男飨礼五献，食礼五举。诸侯之卿各下其君二等，大夫、士皆如之。”凡正飨，食则在庙，燕则在寝，所以仁宾客也。《仪·燕礼》曰：“工歌《鹿鸣》《四牡》《皇皇者华》。笙入，奏《南陔》《白华》《华黍》。乃间歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》。遂歌乡乐：《周南》，《关睢》《葛覃》《卷耳》；《召南》，《鹊巢》《采蘩》《采蘋》。”此燕飨之有乐也。《大司乐》曰：“大射，王出入奏《王夏》，及射令奏《驺虞》，诏诸侯以弓矢舞。”《乐师》：“燕射，帅射夫以弓矢舞。”《大师》：“大射，帅瞽而歌射节。”此大射之有乐也。《王制》曰：“天子食，举以乐。”《大司乐》：“王大食，三宥，皆令奏钟鼓。”汉鲍业曰：“古者天子食饮，必顺四时五味，故有食举之乐，所以顺天地、养神明、求福应也。”此食举之有乐也。《隋书·乐志》曰：“汉明帝时，乐有四品。其二曰雅颂乐，辟雍飨射之所用。则《孝经》所谓‘移风易俗，莫善於乐’。《礼记》曰：‘揖让而治天下者，礼乐之谓也。’三曰黄门鼓吹，天子宴群臣之所用。则《诗》所谓‘坎坎鼓我，蹲蹲舞我’者也。”汉有殿中御饭食举七曲，太乐食举十三曲，魏有雅乐四曲，皆取周诗《鹿鸣》。晋荀勖以《鹿鸣》燕嘉宾，无取於朝。乃除《鹿鸣》旧歌，更作行礼诗四篇，先陈三朝朝宗之义。又为王公上寿酒、食举乐歌诗十三篇。司律陈颀以为三元肇发，群后奉璧，趋步拜起，莫非行礼，岂容别设一乐，谓之行礼。荀讥《鹿鸣》之失，似悟昔缪，还制四篇，复袭前轨，亦未为得也。终宋、齐已来，相承用之。梁、陈三朝，乐有四十九等，其曲有《相和》五引及《俊雅》等七曲。后魏道武初，正月上日飨群臣，备列宫县正乐，奏燕、赵、秦、吴之音，五方殊俗之曲，四时飨会亦用之。隋炀帝初，诏秘书省学士定殿前乐工歌十四曲，终大业之世，每举用焉。其后又因高祖七部乐，乃定以为九部。唐武德初，宴享承隋旧制，用九部乐。贞观中，张文收造宴乐，於是分为十部。后更分宴乐为立坐二部。天宝已后，宴乐西凉、龟兹部著录者二百余曲，而清乐天竺诸部不在焉。 
<br>
<br>
<br>
<br>【晋四厢乐歌】傅玄 
<br>
<br>
<br>《晋书·乐志》曰：“晋初，食举亦用《鹿鸣》。至武帝泰始五年，使傅玄、荀勖、张华各造正旦行礼及王公上寿酒、食举乐歌诗，后又诏成公绥亦作焉。傅玄造三篇：一曰《天鉴》，正旦大会行礼歌；二曰《於赫》，上寿酒歌；三曰《天命》，食举东西厢歌。”
<br>
<br>【正旦大会行礼歌】 
<br>
<br>
<br>天鉴有晋，世祚圣皇。时齐七政，朝此万方。钟鼓斯震，九宾备礼。正位在朝，穆穆济济。煌煌三辰，实丽于天。君后是象，威仪孔虔。率礼无愆，莫匪迈德。仪刑圣皇，万邦惟则。 
<br>天鉴四章，章四司。
<br>
<br>【上寿酒歌】 
<br>
<br>
<br>於赫明明，圣德龙兴。三朝献酒，万寿是膺。敷佑四方，如日之升。自天降祚，元吉有徵。 
<br>於赫一章八句。
<br>
<br>【食举东西厢歌】 
<br>
<br>
<br>天命大晋，载育群生。於穆上德，随时化成。自祖配命，皇皇后辟。继天创业，宣、文之绩。 
<br>丕显宣、文，先知稼穑。克恭克俭，足教足食。既教食之，弘济艰难。上帝是祐，下民所安。 
<br>天祐圣皇，万邦来贺。虽安勿安，乾乾匪暇。乃正丘郊，乃定冢社。廙廙作宗，光宅天下。 
<br>惟敬朝飨，爰奏食举。尽礼供御，嘉乐有序。树羽设业，笙镛以闲。琴瑟齐列，亦有篪埙。 
<br>喤喤鼓钟，锵锵磬管。八音克谐，载夷载简。既夷既简，其大不御。风化潜兴，如云如雨。 
<br>如云之覆，如雨之润。声教所暨，无思不顺。教以化之，乐以和之。和而养之，时惟邕熙。礼慎其仪，乐节其声。於铄皇繇，既和且平。 
<br>天命十三章，章四句。
<br>
<br>【晋四厢乐歌】荀勖 
<br>
<br>
<br>《晋书·乐志》曰：“魏杜夔传旧雅乐四曲：一曰《鹿鸣》二曰《驺虞》，三曰《伐檀》，四曰《文王》，皆古声辞。及太和中，左延年改夔《驺虞》《伐檀》《文王》三曲，更自作声节，其名虽同而声实异。唯因夔《鹿鸣》，全不改易。每正旦大会，太尉奉璧，群后行礼，东厢雅乐郎作者是也。后又改三篇：第一曰《於赫篇》，咏武帝，声节与古《鹿鸣》同；第二曰《巍巍篇》，咏文帝，用延年所改《驺虞》声；第三曰《洋洋篇》，咏明帝，用延年所改《文王》声；第四曰复用《鹿鸣》，《鹿鸣》之声重用，而除古《伐檀》。”《古今乐录》曰：“汉故事，上寿用《四会曲》。魏明帝青龙二年，以长笛食举第十一古大置酒曲代《四会》，又易古诗名曰《羽觞行》，用为上寿曲，施用最在前。《鹿鸣》以下十二曲名食举乐，而《四会之曲》遂废。”《宋书·乐志》曰：“晋荀勖造正旦大会行礼歌四篇：一曰《於皇》，当《於赫》；二曰《明明》，当《巍巍》；三曰《邦国》，当《洋洋》；四曰《祖宗》，当《鹿鸣》。王公上寿酒歌一篇，曰《践元辰》，当《羽觞行》。食举乐东西厢歌十二篇：一曰《煌煌》，当《鹿鸣》；二曰《宾之初筵》，当《於穆》；三曰《三后》，当《昭昭》；四曰《赫矣》，当《华华》；五曰《烈文》，当《朝宴》；六曰《猗欤》，当《盛德》；七曰《隆化》，当《绥万邦》；八曰《振鹭》，当《朝朝》；九曰《翼翼》，当《顺天》；十曰《既宴》，当《陟天庭》；十一曰《时邕》，当《参两仪》；十二曰《嘉会》。”
<br>
<br>【正旦大会行礼歌四首】 
<br>
<br>
<br>於皇元首，群生资始。履端大享，敬御繁祉。肆觐群后，爰及卿士。钦顺则元，允也天子。（於皇一章八句） 
<br>明明天子，临下有赫。四表宅心，惠浃荒貊。柔远能迩，孔淑不逆。来格祁祁，邦家是若。（明明一章八句） 
<br>光光邦国，天笃其祜。丕显哲命，顾柔三祖。世德作求，奄有九土。思我皇度，彝伦攸序。（邦国一章八句） 
<br>惟祖惟宗，高朗缉熙。对越在天，骏惠在兹。聿求厥成，我皇崇之。式固其犹，往敬用治。（祖宗一章八句）
<br>
<br>【王公上寿酒歌】 
<br>
<br>
<br>践元辰，延显融。献羽觞，祈令终。我皇寿而隆，我皇茂而嵩。本枝奋百世，休祚钟圣躬。 
<br>践元辰一章八句。
<br>
<br>【食举乐东西厢歌十二首】 
<br>
<br>
<br>煌煌七曜，重明交暢。我有嘉宾，是应是贶。邦政既图，接以大飨。人之好我，式遵德让。（煌煌一章八句） 
<br>宾之初筵，蔼蔼济济。既朝乃宴，以洽百礼。颁以位叙，或廷或陛。登傧台叟，亦有兄弟。胥子陪寮，宪兹度楷。观颐养正，降福孔偕。 宾之初筵一章十二句。 
<br>昔我三后，大业是维。今我圣皇，焜燿前晖。奕世重规，明照九畿。思辑用光，时罔有违。陟禹之迹，莫不来威。天被显禄，福履是绥。 三后一章十二句。 
<br>赫矣太祖，克广明德。廓开宇宙，正世立则。变化不经，民无瑕慝。创业垂统，兆我晋国。 
<br>赫矣一章八句。 
<br>烈文伯考，时惟帝景。夷险平乱，威而不猛。御衡不迷，皇涂焕炳。七德咸宣，其宁惟永。 
<br>烈文一章八句。 
<br>猗欤盛欤，先皇圣文。则天作孚，大哉为君。慎徽五典，帝载是懃。文武发挥，茂建嘉勋。修己济治，民用宁殷。怀远烛幽，玄教氛氲。善世不伐，服事参分。德博化隆，道冒无垠。 
<br>猗欤一章十六句。 
<br>隆化洋洋，帝命溥将。登我晋道，越惟圣皇。龙飞革运，临焘八荒。睿哲钦明，配踪虞、唐。封建厥福，骏发其祥。三朝习吉，终然允臧。其臧惟何？总彼万方。元侯列辟，四岳蕃王。时见世享，率兹有常。旅揖在庭，嘉客在堂。宋、卫既臻，陈留、山阳。我有宾使，观国之光。贡贤纳计，献璧奉璋。保祐命之，申锡无疆。 隆化一章二十八句。 
<br>振鹭于飞，鸿渐其翼。京邑穆穆，四方是式。无竞惟人，王纲允敕。君子来朝，言观其极。 
<br>振鹭一章八句。 
<br>翼翼大君，民之攸暨。信理天工，惠康不匮。将远不仁，训以淳粹。幽明有伦，俊乂在位。九族既睦，庶邦顺比。开元布宪，四海鳞萃。协时正统，殊涂同致。厚德载物，灵心隆贵。敷奏谠言，纳以无讳。树之典象，诲之义类。上教如风，下应如卉。一人有庆，群萌以遂。我后宴喜，令问不坠。 翼翼一章二十六句。 
<br>既宴既喜，翕是万邦。礼仪卒度，物有其容。晣晣庭燎，喤喤鼓钟。笙磬咏德，万舞象功。八音克谐，俗易化从。其和如乐，庶品时邕。 既宴一章十二句。 
<br>时邕斌斌，六合同尘。往我祖宣，威静殊邻。首定荆楚，遂平燕、秦。亹亹文皇，迈德流仁。爰造草昧，应乾顺民。灵瑞告符，休徵响震。天地弗违，以和神人。既戡庸、蜀，吴会是宾。肃慎率职，楛矢来陈。韩、濊进乐，均协清《钧》。西旅献獒，扶南效珍。蛮裔重译，玄齿文身。我皇抚之，景命惟新。时邕一章二十六句。 
<br>愔愔嘉会，有闻无声。清酤既尊，■豆既馨。礼充乐备，《箫韶》九成。恺乐饮酒，酣而不盈。率土欢豫，邦国以宁。王猷允塞，万载无倾。 嘉令章十二句。
<br>
<br>【晋四厢乐歌】张华 
<br>
<br>
<br>
<br>【王公上寿诗】 
<br>
<br>
<br>称元庆，奉寿觞。后皇延遐祚，安乐抚万方。
<br>
<br>【食举东西厢乐诗】 
<br>
<br>
<br>明明在上，丕显厥繇。翼翼三寿，蕃后惟休。群生渐德，六合承流。三正元辰，朝庆鳞萃。华夏奉职贡，八荒觐殊类。黻冕充广庭，鸣玉盈朝位。 
<br>济济朝位，言观其光。仪序既以时，礼文焕以彰。思皇享多祜，嘉乐永无央。 
<br>九宾在庭，胪赞既通。升瑞奠贽，乃侯乃公。穆穆天尊，隆礼动容。履端承元吉，介福御万邦。 
<br>朝享，上下咸雍。崇多仪，繁礼容。舞盛德，歌九功。扬芳烈，播休踪。 
<br>皇化治，洞幽明。怀柔百神，辑祥祯。潜龙跃，雕虎仁。仪凤鸟，届游麟。枯蠹荣，竭泉流。菌芝茂，枳棘柔。和气应，休徵滋。协灵符，彰帝期。绥宇宙，万国和。昊天成命，赉皇家，赉皇家。 
<br>世资圣哲，三后在天。启鸿烈。启鸿烈，隆王基。率土讴吟，欣戴于时。恆文示象，代气著期。 
<br>泰始开元，龙升在位。四隩同风，燮宁殊类。五韪来备，嘉生以遂。凝庶绩，臻大康。申繁祉，胤无疆。本枝百世，继绪不忘。继绪不忘，休有烈光。永言配命，惟晋之祥。 
<br>圣明统世笃皇仁，广大配天地，顺动若陶钧。玄化参自然，至德通神明。清风暢八极，流泽被无垠。 
<br>於皇时晋，奕世齐圣。惟天降嘏，神祇保定。弘济区夏，允集大命。有命既集光帝猷，大明重曜鉴六幽。声教洋溢惠滂流。惠滂流，移风俗。多士盈朝，贤俊比屋。敦世心，斫雕反素朴。反素朴，怀庶方。干戚舞阶庭，疏狄悦遐荒。扶南假重译，肃慎袭衣裳。云覆雨施，德洽无疆。旁作穆穆，仁化翔。 
<br>朝元日，宾王庭。承宸极，当盛明。衍和乐，竭祗诚。仰嘉惠，怀德馨。游淳风，泳淑清。 
<br>协亿兆，同欢荣。建皇极，统天位。运阴阳，御六气。殷群生，成性类。王道浃，治功成。人伦序，俗化清。虔明祀，祗三灵。崇礼乐，式仪刑。 
<br>庆元吉，宴三朝。播金石，咏泠箫。奏《九夏》，舞《云》《韶》。迈德音，流英声。八纮一，六合宁。六合宁，承圣明。王泽洽，道登隆。绥函夏，总华戎。齐德教，混殊风。混殊风，康万国。崇夷简，尚敦德。弘王度，远遐则。
<br>
<br>【正旦大会行礼诗四首】 
<br>
<br>
<br>於赫皇祖，迪哲齐圣。经纬大业，基天之命。克开洪绪，诞笃天庆。旁济彝伦，仰齐七政。烈烈景皇，克明克聪。静封略，定勋功。成民立政，仪刑万邦。式固崇轨，光绍前踪。 
<br>允文烈考，浚哲应期。参德天地，比功四时。大亨以正，庶绩咸熙。肇启晋宇，遂登皇基。明明我后，玄德通神。受终正位，协应天人。容民厚下，育物流仁。跻我王道，辉光日新。
<br>
<br>【晋四厢乐歌】成公绥 
<br>
<br>
<br>
<br>【王公上寿酒歌】 
<br>
<br>
<br>上寿酒，乐未央。大晋应天庆，皇帝永无疆。
<br>
<br>【正旦大会行礼歌】 
<br>
<br>
<br>穆穆天子，光临万国。多士盈朝，莫匪俊德。流化罔极，王猷允塞。嘉会置酒，嘉宾充庭。羽旄曜辰极，钟鼓振泰清。百辟朝三朝，彧彧明仪刑。济济锵锵，金振玉声。 
<br>礼乐具，宴嘉宾。眉寿祚圣皇，景福惟日新。群后戾止，有来雍雍。献酬纳贽，崇此礼容。丰肴万俎，旨酒千钟。嘉乐尽宴乐，福禄咸攸同。 
<br>乐哉，天下安宁。道化行，风俗清。《箫韶》作，咏九成。年丰穰，世泰平。至治哉，乐无穷。元首聪明，股肱忠。澍丰泽，扬清风。 
<br>嘉瑞出，灵应彰。麒麟见，凤皇翔。醴泉涌，流中唐。嘉禾生，穗盈箱。降繁祉，祚圣皇。承天位，统万国。受命应期，授圣德。四世重光，宣开洪业。景克昌，文钦明，德弥彰。肇启晋邦，流祚无疆。 
<br>泰始建元，凤皇龙兴。龙兴伊何？享祚万乘。奄有八荒，化育黎蒸。图书焕炳，金石有征。德光大，道熙隆。被四表，格皇穹。奕奕万嗣，明明显融，高朗令终。保兹永祚，与天比崇。 
<br>圣皇君四海，顺人应天期。三叶合重光，泰始开洪基。明曜参日月，功化侔四时。宇宙清且泰，黎庶咸雍熙，善哉雍熙。 
<br>惟天降命，翼仁祐圣。於穆三皇，载德弥盛。总齐琼玑，光统七政。百揆时序，化若神圣。四海同风兴至仁，济民育物拟陶钧。拟陶钧，垂惠润。皇皇群贤，峨峨英俊。德化宣芬，芳播来胤。播来胤，垂后昆。清庙何穆穆，皇极辟四门。皇极辟四门，万机无不综。亹亹翼翼，乐不及荒，饥不遑食。大礼既行乐无极。 
<br>登昆仑，上曾城。乘飞龙，升泰清。冠日月，佩五星。扬虹霓，建彗旌。披庆云，廕繁荣。览八极，游天庭。顺天地，和阴阳。序四时，曜三光。张帝网，正皇纲。播仁风，流惠康。迈洪化，振灵威。怀万方，纳九夷。朝阊阖，宴紫微。 
<br>建五旗，罗钟虡。列四县，奏《韶》《武》。铿金石，扬旌羽。纵八佾，巴、渝舞。咏《雅》《颂》，和律吕。于胥乐，乐圣主。 
<br>化荡荡，清风泄。总英雄，御俊杰。开宇宙，扫四裔。光缉熙，美圣哲。超百代，扬休烈。流景祚，显万世。 
<br>皇皇显祖，翼世佐时。宁济六合，受命应期。神武鹰扬，大化咸熙。廓开皇衢，用成帝基。光光景皇，无竞惟烈。匡时拯俗，休功盖世。宇宙既康，九域有截。天命降鉴，启祚明哲。穆穆烈考，克明克俊。实天生德，诞膺灵运。肇建帝业，开国有晋。载德奕世，垂庆洪胤。明明圣帝，龙飞在天。与灵合契，通德幽玄。仰化青云，俯育重渊。受灵之祜，於万斯年。
<br>
<br>【晋冬至初岁小会歌】张华 
<br>
<br>
<br>日月不留，四气回周。节庆代序，万国同休。庶尹群后，奉寿升朝。我有嘉礼，式宴百僚。繁肴绮错，旨酒泉渟。笙镛和奏，磬管流声。上隆其爱，下尽其心。宣其壅滞，咏之德音。乃宣乃训，配享交泰。永载仁风，长抚无外。
<br>
<br>【晋宴会歌】张华 
<br>
<br>
<br>亹亹我皇，配天垂光。留精日昃，经览无方。听朝有暇，延命众臣。冠盖云集，樽俎星陈。肴蒸多品，八珍代变。羽爵无算，究乐极宴。歌者流声，舞者投袂。动容有节，丝竹并设。宣暢四体，繁手趣挚。欢足发和，酣不忘礼。好乐无荒，翼翼济济。
<br>
<br>【晋中宫所歌】张华 
<br>
<br>
<br>先王统大业，玄化渐八维。仪刑孚万邦，内训隆壸闱。皇英垂帝典，《大雅》咏三妃。执德宣隆教，正位理厥机。含章体柔顺，帅礼蹈谦祗。《螽斯》弘慈惠，《樛木》逮幽微。徽音穆清风，高义邈不追。遗荣参日月，百世仰馀晖。
<br>
<br>【晋宗亲会歌】张华 
<br>
<br>
<br>族燕明礼顺，餟食序亲亲。骨肉散不殊，昆弟岂他人。本枝笃同庆，《棠棣》著先民。於皇圣明后，天覆弘且仁。降礼崇亲戚，旁施协族姻。式宴尽酣娱，饮御备羞珍。和乐既宣洽，上下同欢欣。德教加四海，敦睦被无垠。
<br>
<br>
<br>
<br>卷一十四 
<br>燕射歌辞二
<br>
<br>【宋四厢乐歌】王韶之 
<br>
<br>
<br>《宋书·乐志》曰：“王韶之造四厢乐歌五篇：一曰《肆夏乐歌》四章，客入，四厢振作《於铄曲》，皇帝当阳，四厢振作《将将曲》，皇帝入变服，四厢振作《於铄》《将将》二曲，又黄钟、太蔟二厢作《法章》《九功》二曲；二曰大会行礼歌二章，沽洗厢作，三曰王公上寿歌一章，黄钟厢作；四曰殿前登歌三章，别用金石；五曰食举歌十章，黄钟、太蔟二厢更作，黄钟作《晨羲》《体至和》《王道》《开元辰》《礼有容》五曲，太蔟作《五玉》《怀荒裔》《皇猷缉》《惟永初》《王道纯》五曲。”《古今乐录》曰：“按《周礼》云：‘王出入奏《王夏》，宾出入奏《肆夏》。’《肆夏》本施之於宾，帝王出入则不应奏《肆夏》也。”
<br>
<br>【肆夏乐歌】 
<br>
<br>
<br>於铄我皇，体仁包元。齐明日月，比量乾坤。陶甄百王，稽则黄轩。訏谟定命，辰告四蕃。将将蕃后，翼翼群僚。盛服待晨，明发来朝。飨以八珍，乐以《九韶》。仰祗天颜，厥猷孔昭。 
<br>法章既设，初筵长舒。济济列辟，端委皇除。饮和无盈，威仪有馀。温恭在位，敬终如初。九功既歌，六代惟时。被德在乐，宣道以诗。穆矣太和，品物咸熙。庆积自远，告成在兹。
<br>
<br>【大会行礼歌】 
<br>
<br>
<br>大哉皇宋，长发其祥。纂系在汉，统源伊唐。德之克明，休有烈光。配天作极，辰居四方。皇矣我后，圣德通灵。有命自天，诞受休祯。龙飞紫极，造我宋京。光宅宇宙，赫赫明明。
<br>
<br>【王公上寿歌】 
<br>
<br>
<br>献寿爵，庆圣皇。灵祚穷二仪，休明等三光。
<br>
<br>【殿前登歌】 
<br>
<br>
<br>明明大宋，缉熙皇道。则天垂化，光定天保。天保既定，肆觐万方。礼繁乐富，穆穆皇皇。沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。烝哉我皇，固天诞圣。履端惟始，对越休庆。如天斯久，如日斯盛。介兹景福，永固骏命。
<br>
<br>【食举歌】 
<br>
<br>
<br>晨羲载曜，万物咸睹。嘉庆三朝，礼乐备举。元正肇始，典章晖明。万方毕来贺，华裔充皇庭。多士盈九位，俯仰观玉声。恂恂俯仰，载烂其辉。鼓钟震天区，礼容塞皇闱。思乐穷休庆，福履同所归。 
<br>五玉既献，三帛是荐。尔公尔侯，鸣玉华殿。皇皇圣后，降礼南面。元首纳嘉礼，万邦同欢愿。休哉，君臣嘉燕。建五旗，列四县。乐有文，礼无倦。融皇风，穷一变。 
<br>体至和，感阴阳。德无不柔，繁休祥。瑞徽璧，应嘉钟。舞灵凤，跃潜龙。景星见，甘露坠。木连理，禾同穗。玄化洽，仁泽敷。极祯瑞，穷灵符。 
<br>怀荒裔，绥齐民。荷天祐，靡不宾。靡不宾，长世弘盛。昭明有融繁嘉庆。繁嘉庆，熙帝载。合气咸和，苍生欣戴。三灵协瑞，惟新皇代。 
<br>王道四达，流仁布德。穷理咏乾元，垂训顺帝则。灵化侔四时，幽诚通玄默。德泽被八纮，乾宁轨万国。 
<br>皇猷缉，咸熙泰。礼仪焕帝庭，要荒服遐外。被发袭缨冕，左衽回衿带。天覆地载，流泽汪濊。声教布濩德光大。 
<br>开元辰，毕来王。奉贡职，朝后皇。鸣珩佩，观典章。乐王度，悦徽芳。陶盛化，游太康。丕昭明，永克昌。 
<br>惟永初，德丕显。齐七政，敷五典。彝伦序，洪化阐。王泽流，太平始。树声教，明皇纪。和灵祇，恭明祀。衍景祚，膺嘉祉。 
<br>礼有容，乐有仪。金石陈，干羽施。迈《武》《濩》，均《咸池》。歌《南风》，舞德称。文武焕，颂声兴。 
<br>王道纯，德弥淑。宁八表，康九服。道礼让，移风俗。移风俗，永克融。歌盛美，告成功。咏徽烈，邈无穷。
<br>
<br>【齐四厢乐歌】宋辞 
<br>
<br>
<br>《南齐书·乐志》曰：“元会大飨四厢乐，齐微改革，多仍宋旧辞。其临轩乐亦奏《肆夏》《於铄》四章”云。
<br>
<br>【肆夏乐歌】 
<br>
<br>
<br>於铄我皇，体仁包元。齐明日月，比量乾坤。陶甄百王，稽则黄轩。訏谟定命，辰告四蕃。将将蕃后，翼翼群僚。盛服待晨，明发来朝。飨以八珍，乐以《九韶》。仰祗天颜，厥猷孔昭。 
<br>法章既设，初筵长舒。济济列辟，端委皇除。饮和无盈，威仪有馀。温恭在位，敬终如初。 
<br>九功既歌，六代惟时，被德在乐，宣道以诗。穆矣大和，品物咸熙。庆积自远，告成在兹。
<br>
<br>【大会行礼歌】 
<br>
<br>
<br>大哉皇齐，长发其祥。祚隆姬夏，道迈虞唐。德之克明，休有烈光。配天作极，辰居四方。皇矣我后，圣德通灵。有命自天，诞授休祯。龙飞紫极，造我齐京。光宅宇宙，赫赫明明。
<br>
<br>【上寿歌】 
<br>
<br>
<br>献寿爵，庆圣皇。灵祚穷二仪，休明等三光。
<br>
<br>【殿前登歌】 
<br>
<br>
<br>明明齐国，缉熙皇道。则天垂化，光定天保。天保既定，肆觐万方。礼繁乐富，穆穆皇皇。 
<br>沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。 
<br>烝哉我皇，实灵诞圣。履端惟始，对越休庆。如天斯崇，如日斯盛。介兹景福，永固洪命。
<br>
<br>【食举歌】 
<br>
<br>
<br>晨羲载焕，万物咸睹。嘉庆三朝，礼乐备举。元正肇始，典章徽明。万方来贺，华夷充庭。多士盈九德，俯仰观玉声。恂恂俯仰，载烂其晖。钟鼓震天区，礼容塞皇闱。思乐穷休庆，福履同所归。 
<br>五玉既献，三帛是荐。尔公尔侯，鸣玉华殿。皇皇圣后，降礼南面。元首纳嘉礼，万邦同钦愿。休哉休哉，君臣熙宴。建五旗，列四县。乐有文，礼无倦。融皇风，穷一变。 
<br>礼至和，感阴阳，德无不柔系休祥。瑞征辟，应嘉钟。舞云凤，跃潜龙。景星见，甘露坠。木连理，禾同穗。玄化洽，仁泽敷。极祯瑞，穷灵符。 
<br>怀荒远，绥齐民。荷天祐，靡不宾。靡不宾，长世盛，昭明有融繁嘉庆。繁嘉庆，熙帝载。含气感和，苍生欣戴。三灵协瑞，惟新皇代。 
<br>王道四达，流仁布德。穷理咏乾元，垂训从帝则。灵化侔四时，幽诚通玄默。德泽被八纮，礼章轨万国。 
<br>皇猷缉，咸熙泰。礼仪焕帝庭，要荒服遐外。被发袭缨冕，左衽回衿带。天覆地载，泽流汪濊。声教布濩德光大。 
<br>开元辰，毕来王。奉贡职，朝后皇。鸣珩佩，观典章。乐王庆，悦徽芳。陶盛化，游太康。惟昌明，永克昌。 
<br>惟建元，德丕显。齐七政，敷五典。彝伦序，洪化阐。王泽流，太平始。树灵祇，恭明祀。介景祚，膺嘉祉。 
<br>礼有容，乐有仪。金石陈，干羽施。迈《武》《濩》，均《咸池》。歌《南风》，德永称。文明焕，颂声兴。 
<br>王道纯，德弥淑。宁八表，康九服。导礼让，移风俗。移风俗，永克融。歌盛美，告成功。咏休烈，邈无穷。
<br>
<br>【梁三朝雅乐歌】 
<br>
<br>
<br>
<br>【俊雅三首】沈约 
<br>
<br>
<br>《隋书·乐志》曰：“众官出入奏《俊雅》，取《礼记·王制》云：‘司徒选士之秀者升之学，曰俊士也。’二郊、太庙、明堂，三朝同用焉。” 
<br>设官分职，髦俊攸俟。髦俊伊何？贵德尚齿。唐乂咸事，周宁多士。区区卫国，犹赖君子。汉之得人，帝猷乃理。 
<br>开我八袭，辟我九重。珩珮流响，缨绂有容。衮衣前迈，列辟云从。义兼东序，事美西雍。分阶等肃，异列齐恭。 
<br>重列北上，分庭异陛。百司扬职，九宾相礼。齐、宋舅甥，鲁、卫兄弟。思皇蔼蔼，群龙济济。我有嘉宾，实惟恺悌。
<br>
<br>【同前三首】萧子云 
<br>
<br>
<br>惟王建国，辨方正位。於赫有梁，向明而治。知人则哲，聪明文思。思皇多士，俊乂咸事。弗惟其官，惟人乃备。 
<br>训迪庶工，位以德序。恭己而治，垂旒当宁。或以言扬，或以事举。春朝秋觐，圭币惟旅。翼翼酆、郇，峨峨齐、楚。 
<br>客入金奏，宾至县兴。威仪有则，是降是升。百辟卿士，元首是承。左右秩秩，终敬且矜。彝伦攸序，王猷以凝。
<br>
<br>【胤雅】沈约 
<br>
<br>
<br>《隋书·乐志》曰：“皇太子出入奏《胤雅》，取《诗》‘君子万年，永锡祚胤’也。三朝用之。” 
<br>自昔殷代，哲王迭有。降及周成，惟器是守。上天乃眷，大梁既受。灼灼重明，仰承元首。体乾作贰，命服斯九。置保置师，居前居后。前星比耀，克隆万寿。
<br>
<br>【同前】萧子云 
<br>
<br>
<br>天下为家，大梁受命。眷求一德，惟烈无竞。仪刑哲王，元良诞庆。灼灼明两，作离承圣。英华外发，温文成性。立师立保，左右惟政。休有烈光，前星比盛。
<br>
<br>【寅雅】沈约 
<br>
<br>
<br>《隋书·乐志》曰：“王公出入奏《寅雅》，取《尚书》《周官》云：‘贰公弘化，寅亮天地’也。三朝用之。” 
<br>礼莫违，乐具举。延籓辟，朝帝所。执桓蒲，列齐、莒。垂衮毳，纷容与。升有仪，降有序。齐簪绂，忘笑语。如矜严，终酣醑。
<br>
<br>【同前】萧子云 
<br>
<br>
<br>车同轨，行同伦。来万国，相九宾。延群后，朝荩臣。礼时行，乐日新。摐夷则，奏雅寅。衮衣曜，玉帛陈。仪抑抑，皇恂恂。
<br>
<br>【介雅三首】沈约 
<br>
<br>
<br>《隋书·乐志》曰：“上寿酒奏《介雅》，取《诗·大雅》云：‘君子万年，介尔景福’也。三朝用之。” 
<br>百福四象初，万寿三元始。拜献惟衮职，同心协卿士。北极永无穷，南山何足拟。 
<br>寿随百礼洽，庆与三朝升。惟皇集繁祉，景福互相仍。申锡永无遗，穰简必来应。 
<br>百味既含馨，六饮莫能尚。玉罍信湛湛，金卮颇摇漾。敬举发天和，祥祉流嘉贶。
<br>
<br>【同前三首】萧子云 
<br>
<br>
<br>明君创洪业，大同登颂声。开元洽百礼，来仪奏九成。申锡南山祚，赫赫复明明。三朝礼乐和，百福随春酒。玉樽湛而献，聪明作元后。安乐享延年，无疆臣拜手。四气新元旦，万寿初今朝。趋拜齐衮玉，钟石变箫韶。日升等皇运，洪基邈且遥。
<br>
<br>【需雅八首】沈约 
<br>
<br>
<br>《隋书·乐志》曰：“食举奏《需雅》，取《易·象》曰：‘云上於天，需，君子以饮食宴乐’也。三朝用之。” 
<br>实体平心待和味，庶羞百品多为贵。或鼎或鼒宣九沸，楚桂胡盐芼芳卉。加笾列俎雕且蔚。 
<br>五味九变兼六和，令芳甘旨庶且多。三危之露九期禾，圆案方丈粲星罗。皇举斯乐同山河。 
<br>九州上腴非一族，玄芝碧树寿华木。终朝采之不盈掬，用拂腥膻和九穀。既甘且饫致遐福。 
<br>人欲所大味为先，兴和尽敬咸在旃。碧鳞硃尾献嘉鲜，红毛绿翼坠轻翾。臣拜稽首万斯年。 
<br>击钟以俟惟大国，况乃御天流至德。侑食斯举扬盛则，其礼不愆仪不忒。风猷所被深且塞。 
<br>膳夫奉职献芳滋，不麛不夭咸以时。调甘适苦别渑淄，其德不爽受福釐。於焉逸豫永无期。 
<br>备味斯飨惟至圣，咸降人神礼为盛。或风或雅流歌咏，负鼎言归启殷命。悠悠四海同兹庆。 
<br>道我六穗罗八珍，洪鼎自爨匪劳薪。荆包海物必来陈，滑甘滫滫味和神。以斯至德被无垠。
<br>
<br>【同前八首】萧子云 
<br>
<br>
<br>农用八政食为元，播时百穀民所天。禘尝郊社尽洁虔，宴飨馈食礼节宣。九功惟序登颂弦。 
<br>感物而动物靡遂，大羹不和有遗味。非极口腹而行气，节之民心杀攸贵，宁为礼本饔与饩。 
<br>始诸饮食物之初，设卦观象受以需。蒸民乃粒有牲刍，自卫反鲁删《诗》《书》。弋不射宿杀已祛。 
<br>在昔哲王观民志，庶羞百品因时备。为善不同同归治，蔬膳菲食化始至。率物以躬行尊位。 
<br>《雅》有《泂酌》《风》《采蘋》，蕰藻之菜非八珍。涧溪沼沚贵先民，明信之德感人神。譬诸禴祭在西邻。 
<br>行苇之微犹勿践，宁惟血气无身剪。圣人之心微而显，千里之应出言善，况遂豚鱼革前典。 
<br>春酸夏苦各有宜，筐筥锜釜备糗酏。逡巡揖让诏司仪，卑高制节明等差，君臣之序正在斯。 
<br>日月光华风四塞，规飨有序仪不忒。匪天私梁乃佑德，光被四表自南北，长世缀旒为下国。
<br>
<br>【雍雅三首】 
<br>
<br>
<br>《隋书·乐志》曰：“撤馔奏《雍雅》，取《礼记·仲尼燕居》云‘大飨客出以《雍》撤’也。三朝用之。” 
<br>明明在上，其仪有序。终事靡愆，收鉶撤俎。乃升乃降，和乐备举。天德莫违，人谋是与。敬行礼达，兹焉宴语。 
<br>我馂惟阜，我肴孔庶。嘉味既充，食旨斯饫。属厌无爽，冲和在御。击壤齐欢，怀生等豫。蒸庶乃粒，实由仁恕。 
<br>百司警列，皇在在陛。既饫且醑，卒食成礼。其容穆穆，其仪济济。凡百庶僚，莫不恺悌。奄有万国，抑由天启。
<br>
<br>【同前三首】萧子云 
<br>
<br>
<br>穆穆天子，时惟圣敬。济济群公，恭为德柄。为撤有典，膳夫是命。礼行禘尝，义光朝聘。神飨其德，民洽其庆。 
<br>尚有和羹，既戒且平。亦有其馂，亦惟克明。其馂惟旅，其酳惟成。百礼斯洽，三宥已行。明哉元首，遹骏其声。 
<br>戒食有章，卒食惟序。庭鸣金奏，凯收笾筥。客出以《雍》，撤以振羽。离磬乃作，和钟备举。济济威仪，喤々簨虡。
<br>
<br>【北齐元会大飨歌】 
<br>
<br>
<br>《隋书·乐志》曰：“北齐元会大飨，协律不得升陛，黄门举麾於殿上。宾入门，四厢奏《肆夏》；皇帝出閤奏《皇夏》；皇帝当扆，群臣奉贺，奏《皇夏》；皇帝入宁变服，黄钟、太蔟二厢奏《皇夏》；皇帝变服，移幄坐於西厢，帝出升御坐，沽洗厢奏《皇夏》；王公奠璧奏《肆夏》；上寿，黄钟厢奏上寿曲；皇太子入，至坐位，酒至御，殿上奏登歌，食至御前奏食举乐；文舞将作，先设阶步，次奏文舞；武舞将作，先设阶步，次奏武舞；皇帝入，钟鼓奏《皇夏》。”
<br>
<br>【肆夏】 
<br>
<br>
<br>昊苍眷命，兴王统天。业高帝始，道邈皇先。礼成化穆，乐合风宣。宾朝荒夏，扬对穹玄。
<br>
<br>【皇夏】 
<br>
<br>
<br>夏正肇旦，周物充庭。具僚在位，俯伏无声。大君穆穆，宸仪动睟。日煦天回，万灵胥萃。
<br>
<br>【皇夏】 
<br>
<br>
<br>天子南面，乾覆离明。三千咸列，万国填并。犹从禹会，如次汤庭。奉兹一德，上下和平。
<br>
<br>【皇夏】 
<br>
<br>
<br>我应天历，四海为家。协同内外，混一戎华。鹤盖龙马，风乘云车。夏章夷服，其会如麻。九宾有仪，八音有节。肃肃於位，饮和在列。四序氤氲，三光昭晣。君哉大矣，轩、唐比辙。
<br>
<br>【皇夏】 
<br>
<br>
<br>皇运应箓，廓定区宇。受终以文，构业以武。尧昔命舜，舜亦命禹。大人驭历，重规沓矩。钦明在上，昭纳八夤。从灵体极，诞圣穷神。化生群品，陶育烝人。展礼肆乐，协此元春。
<br>
<br>【肆夏】 
<br>
<br>
<br>万方咸暨，三揖以申。垂旒冯玉，五瑞交陈。拜稽有章，升降有节。圣皇负扆，虞、唐比烈。
<br>
<br>【上寿曲】 
<br>
<br>
<br>仰三光，奏万寿。人皇御六气，天地同长久。
<br>
<br>【登歌】 
<br>
<br>
<br>大齐统历，道化光明。马图呈宝，龟箓告灵。百蛮非众，八荒非逖。同作尧人，俱包禹迹。天覆地载，成以四时。惟皇是则，比大於兹。群星拱极，众川赴海。万宇骏奔，一朝咸在。齐之以礼，相趋帝庭。应规蹈矩，玉色金声。动之以乐，和风四布。龙申凤舞，鸾歌麟步。
<br>
<br>【食举乐】 
<br>
<br>
<br>三端正启，万方观礼。具物充庭，二仪合体。百华照晓，千门洞晨。或华或裔，奉贽惟新。悠悠亘六合，圆首莫不臣。仰施如雨，晞和犹日。风化表笙镛，歌讴被琴瑟。谁言文轨异，今朝混为一。 
<br>彤庭烂景，丹陛流光。怀黄绾白，鹓鹭成行。文赞百揆，武镇四方。折冲鼓雷电，献替协阴阳。大矣哉，道迈上皇，陋五帝，狭三皇。穷礼物，该乐章。序冠带，垂衣裳。 
<br>天壤和，家国穆。悠悠万类，咸孕育。契冥化，侔大造。灵效珍，神归宝。兴云气，飞龙苍。麟一角，凤五光。硃雀降，黄玉表。九尾驯，三足扰。化之定，至矣哉。瑞感德，四方来。 
<br>囹圄空，水火菽粟。求贤振滞，弃珠玉。衣不靡，宫以卑。当阳端嘿，垂拱无为。云云万有，其乐不訾。 
<br>嗟此举，时逢至道。肖形咸自持，赋命无伤夭。行气进皇舆，游龙服帝皁。圣主宁区宇，乾坤永相保。 
<br>牧野征，鸣条战。大齐家万国，拱揖应终禅。奥主廓清都，大君临赤县。高居深视，当扆正殿。旦暮之期今一见。 
<br>两仪分，牧以君。陶有象，化无垠。大齐德，邈谁群。超凤火，冠龙云。露以洁，风以薰。荣光至，气氤氲。 
<br>神化远，人灵协。寒暑调，风雨燮。披泥检，受图谍。图谍启，期运昌。分四序，缀三光。延宝祚，眇无疆。 
<br>惟皇道，升平日。河水清，海不溢。云干吕，风入律。驱黔首，入仁寿。与天高，并地厚。 
<br>刑以厝，颂声扬。皇情邈，眷汾、襄。岱山高，配林壮。亭亭耸，云云望。旆葳蕤，驾骙々。刊金阙，奠玉龟。
<br>
<br>【皇夏】 
<br>
<br>
<br>礼终三爵，乐奏九成。允也天子，穹壤和平。载色载笑，反寝宴息。一人有祉，百神奉职。
<br>
<br>
<br>
<br>卷一十五 
<br>燕射歌辞三
<br>
<br>【周五声调曲】庾信 
<br>
<br>
<br>曲序曰：“元正飨会大礼，宾至食举，称觞荐玉。六律既从，八风斯暢。以歌大业，以舞成功。”
<br>
<br>【宫调曲五首】 
<br>
<br>
<br>气离清浊割，元开天地分。三才初辨正，六位始成文。继天爰立长，安民乃树君。其明广如日，其泽厚如云。惟昔我文祖，拨乱拒讴歌。三分未抚运，八百不陵河。礼敷天下信，乐正神人和。风尘行息警，江海欲无波。 
<br>我皇承下武，革命在君临。膺图当舜玉，嗣德受尧琴。沈首多推运，阳城有让心。就日先知远，观渊早见深。玄精实委御，苍正乃皆平。履端朝万国，年祥庆百灵。玉帛咸观礼，华戎各在庭。凤响中夷则，天文正玉衡。皇基自天保，万物乃由庚。 
<br>握衡平地纪，观象正天枢。祺祥钟赤县，灵瑞炳皇都。更受昭华玉，还披兰叶图。金波来白兔，弱木下苍乌。玉斗调元协，金沙富国租。青丘还扰圃，丹穴更巢梧。安乐新咸庆，长生百福符。 
<br>明明九族序，穆穆四门宾。阴陵朝北附，蟠木引东臣。涧途求板筑，溪源取钓纶。多士归贤戚，维城属茂亲。贵位连南斗，高荣据北辰。迎时乃推策，司职且班神。日月之所照，霜露之所均，永从文轨一，长无外户人。 
<br>郁盘舒栋宇，峥嵘侔大壮。拱木诏林衡，全模征梓匠。千栌绮翼浮，百栱长虹抗。北去邯郸道，南来偃师望。龙首载文■，云楣承武帐。居者非求隘，卑宫岂难尚。壮丽天下观，是以从萧相。
<br>
<br>【变宫调曲二首】 
<br>
<br>
<br>帝游光出震，君明擅在离。岩廊惟眷顾，钦若尚无为。龙穴非难附，鸾巢欲可窥。具茨应不远，汾阳宁足随。烝民播殖重，沟洫劬劳多。桑林还注雨，积石遂开河。明征逢永命，平秩值年和。更有《薰风曲》，方闻《晨露歌》。 
<br>移风广轩历，崇德盛唐年。成文兴大雅，出豫动钧天。黄钟六律正，阊阖八风宣。孤竹调阳管，空桑节雅弦。舞林鸾更下，歌山凤欲前。闻音能辨俗，听曲乃思贤。感物观治乱，治心防未然。君子得其道，太平何有焉。
<br>
<br>【商调曲四首】 
<br>
<br>
<br>君以宫唱，宽大而谟明；臣以商应，闻义则可行。有熊为政，访道於容成；殷汤受命，委任於阿衡。忠其敬事，有罪不逃刑；诵其箴谏，言之无隐情。有刚有断，四方可以宁；既颂既雅，天下乃升平。专精一致，金石为之开；动有两心，妻子恩情乖。苟利社稷，无有不尽怀；昊天降祐，元首惟康哉。 
<br>百川俱会，大海所以深；群材既聚，故能成邓林。猛虎在山，百兽莫敢侵；忠臣处国，天下无异心。昔我文祖，执心且危虑；驱翦豺狼，经营此天步。今我受命，又无敢逸豫；惟尔弼谐，各可知竞惧。 
<br>礼乐既正，人神所以和。玉帛有序，志欲静干戈。各分符瑞，俱誓裂山河。今日相乐，对酒且当歌。道德以喻，听撞钟之声；神奸不若，观铸鼎之形。酆宫既朝，诸侯於是穆；岐阳或狩，淮夷自此平。若涉大川，言凭於舟楫；如和鼎实，有寄於盐梅。君臣一体，可以静氛埃。得人则治，何世无奇才。 
<br>风力是举，而台阶序平。重黎既登，而天地位成。功无与让，铭太常之旌；世不失职，受骍毛之盟。辑瑞班瑞，穆穆於尧门；惟翰惟屏，膴々於周原。功成而治定，礼乐斯存，复子而明辟，姬旦何言。
<br>
<br>【角调曲二首】 
<br>
<br>
<br>止戈见於绝辔之野，称伐闻於丹水之征。信义俱存，乃先忘食；五材并用，谁能去兵。虽圣人之大宝曰位，实天地之大德曰生。泾渭同流，清浊异能；琴瑟并御，雅郑殊声。扰扰烝人，声教不一；茫茫禹迹，车轨未并。志在四海而尚恭俭，心包宇宙而无骄盈。言而无文，行之不远；义而无立，勤则无成。恻隐其心，训以慈惠；流宥其过，哀矜典刑。 
<br>匡赞之士，或从渔钓；云雨之才，乍叹幽谷。寻芳者追深迳之兰，识韵者探穷山之竹。克明其德，贡以三事；树之风声，言于九牧。协用五纪，风若从时；农用八政，甘作其穀。殊风共轨，见之周南；异亩同颖，闻之康叔。祁寒暑雨，是无胥怨；天覆云油，滋焉渗漉。幸无谢上古之淳人，庶可以封之於比屋。
<br>
<br>【徵调曲六首】 
<br>
<br>
<br>乾坤以含养覆载，日月以贞明照临。达人以四海为务，明君以百姓为心。水波澜者源必远，树扶疏者根必深。云雨取施无不洽，廊庙求才多所任。 
<br>淳风布政常无欲，至道防人能变俗。求仁义急於水火，用礼让多於菽粟。屈轶无佞人可指，獬豸无繁刑可触。王道荡荡用无为，天下四人谁不足。 
<br>圣人千年始一生，黄河千年始一清。摄提以之而从纪，玉烛於是而文明。东南可以补地缺，西北可以正天倾。浮鼋则东海可厉，运锸则南山可平。众仙就朝於瑶水，群帝受享於明庭。怀和则韎任并奏，功烈则钟鼎俱铭。 
<br>三光以记物呈形，四时以裁成正位。雷风大山岳之响，寒暑通阴阳之气。武功则六合攸同，文教则二仪经纬。有道则咸浴其德，好生则各繁其类。白日经天中则移，明月横汉满而亏。能亏能缺既无为，虽盈虽满则不危。开信义以为苑囿，立道德以为城池。周监二代所损益，郁郁乎文其可知。庖牺之亲临佃渔，神农之躬秉耕稼。汤则救旱而忧勤，禹则正冠而无暇。草上之风无不偃，君子之甿知可化。将欲比德於三皇，未始追踪於五霸。 
<br>纤纤不绝林薄成，涓涓不止江河生。事之毫发无谓轻，虑远防微乃不倾。云官乃垂拱大君，凤历惟钦明元首。类上帝而禋六宗，望山川而朝群后。地镜则山泽俱开，河图则鱼龙合负。我之天网莫不该，阊阖九关天门开。卿相则风云玄感，匡赞则星辰下来。既兴周室之三圣，乃举唐朝之八才。莘臣参谋於左相，天老教政於中台。其宜作则於明哲，故无崇信於奸回。 
<br>正阳和气万类繁，君王道合天地尊。黎人耕植於义圃，君子翱翔於礼园。落其实者思其树，饮其流者怀其源。咎繇为谋不仁远，士会为政群盗奔。克宽则昆虫内向，彰信则殊俗宅心。浮桥有月支抱马，上苑有乌孙学琴。赤玉则南海输赆，白环则西山献琛。无劳凿空於大夏，不待蹶角於蹛林。
<br>
<br>【羽调曲五首】 
<br>
<br>
<br>树君所以牧人，立法所以静乱。首恶既其南巢，元凶於是北窜。居休气而四塞，在光华而两旦。是以雨施作解，是以风行惟涣。周之文武洪基，光宅天下文思。千载克圣咸熙，七百在我应期。实昊天有成命，惟四方其训之。 
<br>运平后亲之俗，时乱先疏之雄。逾桂林而驱象，济弱水而承鸿。既浮干吕之气，还吹入律之风。钱则都内贯朽，仓则常平粟红。火中乃寒乃暑，年和一风一雨。听钟磬，念封疆。闻笙竽，思畜聚。瑶琨筱簜既从，怪石铅松即序。长乐善马成厩，水衡黄金为府。 
<br>百川乃宗巨海，众星是仰北辰。九州攸同禹迹，四海合德尧臣。朝阳栖於鸣凤，灵畤牧於般麟。云玉叶而五色，月金波而两轮。凉风迎时北狩，小暑戒节南巡。山无藏於紫玉，地不爱於黄银。虽南征而北怨，实西略而东宾。既永清於四海，终有庆於一人。 
<br>定律零陵玉管，调钟始平铜尺。龙门之下孤桐，泗水之滨鸣石。河灵於是让珪，山精所以奉璧。涤九川而赋税，刊三危而纳锡。北里之禾六穗，江淮之茅三脊。可以玉检封禅，可以金绳探册。终永保於鸿名，足扬光於载籍。 
<br>太上之有立德，其次之谓立言。树善滋於务本，除恶穷於塞源。冲深其智则厚，昭明其道乃尊。仁义之财不匮，忠信之礼无繁。动天无有不届，惟时无幽不彻。作德心逸日休，作伪心劳日拙。自非刚克掩义，无所离于剿绝。
<br>
<br>【隋元会大飨歌】 
<br>
<br>
<br>《隋书·乐志》曰：“元会，皇帝出入殿庭奏《皇夏》，郊丘、社、庙同用，皇太子出入奏《肆夏》，食举奏食举歌，上寿酒奏上寿歌。”
<br>
<br>【皇夏】 
<br>
<br>
<br>深哉皇度，粹矣天仪。司陛整跸，式道先驰。八屯雾拥，七萃云披。退扬进揖，步矩行规。句陈乍转，华盖徐移。羽旗照耀，珪组陆离。居高念下，处安思危。照临有度，纪律无亏。
<br>
<br>【肆夏】 
<br>
<br>
<br>惟熙帝载，式固王猷。体乾建本，是曰孟侯。驰道美汉，寝门称周。德心既广，道业惟优。傅保斯导，贤才与游。瑜玉发响，画轮停辀。皇基方峻，匕鬯恆休。
<br>
<br>【食举歌八首】 
<br>
<br>
<br>燔黍设教礼之始，五味相资火为纪。平心和德在甘旨，牢羞既陈钟石俟，以斯而御扬盛轨。 
<br>养身必敬礼食昭，时和岁阜庶物饶。盐梅既济鼎铉调，特以肤腊加臐膮，威仪济济懋皇朝。 
<br>饔人进羞乐侑作，川潜之脍云飞臛。甘酸有宜芬勺药，金敦玉豆盛交错，御鼓既声安以乐。 
<br>玉食惟后膳必珍，芳菰既洁重秬新。是能安体又调神，荆包毕至海贡陈，用之有节德无垠。 
<br>嘉羞入馈犹化谧，沃土名滋帝台实。阳华之菜雕陵栗，鼎俎芬芳豆笾溢，通幽致远车书一。 
<br>道高物备食多方，山肤既善水豢良。桓蒲在位簨业张，加笾折俎烂成行，恩风下济道化光。礼以安国仁为政，具物必陈饔牢盛。罝罘斤斧顺时令，怀生熙熙皆得性，於兹宴喜流嘉庆。 
<br>皇道四达礼乐成，临朝日举表时平。甘芳既饫醑以清，扬休玉卮正性情，隆我帝载永明明。
<br>
<br>【上寿歌】 
<br>
<br>
<br>俗已乂，时又良。朝玉帛，会衣裳。基同北辰久，寿共南山长。黎元鼓腹乐未央。
<br>
<br>【隋宴群臣登歌】 
<br>
<br>
<br>皇明驭历，仁深海县。载择良辰，式陈高宴。颙颙卿士，昂昂侯甸。车旗煜爚，衣缨葱蒨。乐正展悬，司宫饰殿。三揖称礼，九宾为传。圆鼎临碑，方壶在面。《鹿鸣》成曲，《嘉鱼》入荐。筐篚相辉，献酬交遍。饮和饱德，恩风长扇。
<br>
<br>【隋皇后房内歌】 
<br>
<br>
<br>《仪礼》曰：“燕歌，乡乐：《周南》，《关雎》《葛覃》《卷耳》；《召南》，《鹊巢》《采蘩》《采蘋》。”郑康成云：“王后、国君、夫人房中之乐歌也。《周南》《召南》风化之本，故谓之乡乐，用之房中以及朝庭飨燕、乡射、饮酒也。”《周官、磬师》：“掌教燕乐之钟磬。”《传》云：“燕乐，房中之乐，所谓阴声也。”《诗·传》曰：“国君有房中之乐，天子以《周南》，诸侯以《召南》。”《隋书·乐志》曰：“高祖龙潜时，颇好音乐，尝倚琵琶作歌二章，名曰《地厚》《天高》，讬言夫妇之义。牛弘修皇后房内之乐，因取之为房内曲。命妇入，并登歌上寿并用之。炀帝大业初，柳顾言议，以为房内乐者，主为王后弦歌讽诵以事君子，故以房室为名，其乐必有钟磬。乃益歌钟歌磬，土革丝竹副之，并升歌下管，总名房内之乐。女奴肄习，朝燕用焉。” 
<br>至顺垂典，正内弘风。母仪万国，训范六宫。求贤启化，进善宣功。家邦载序，道业斯融。
<br>
<br>【晋朝飨乐章】 
<br>
<br>
<br>《五代会要》曰：“晋天福四年十二月，太常奏：正至王公上寿、皇帝举酒奏《玄同之乐》，皇帝三饮皆奏《文同之乐》，食举奏《昭德之舞》，次奏《成功之舞》，皇帝降坐奏《大同之乐》。其辞并崔棁等造。”《唐馀录》曰：“天福五年十一月冬至，朝群臣，举觞奏《玄同》，三爵登歌奏《文同》，四爵登歌作，群臣饮宫悬乐作，又奏龟兹及《霓棠法曲》，以须食毕。於时众闻龟兹、法曲，雅郑杂糅，固已非之。明年正旦，上寿登歌，发声悲离烦慝，如虞殡《薤露》之音，观者以为不祥。”
<br>
<br>【初举酒文同乐】 
<br>
<br>
<br>赫矣昌运，明哉圣皇。文兴坠典，礼复旧章。鸳鸾济济，鸟兽跄跄。一人有庆，万福无疆。
<br>
<br>【再举酒】 
<br>
<br>
<br>大明御宇，至德动天。君臣庆会，礼乐昭宣。剑佩成列，金石在县。椒觞再献，宝历万年。
<br>
<br>【三举酒】 
<br>
<br>
<br>朝野无事，寰瀛大康。圣人有作，盛礼重光。万国执玉，千官奉觞。南山永固，地久天长。
<br>
<br>【四举酒】 
<br>
<br>
<br>八表欢无事，三秋贺有成。照临同日远，渥泽并云行。河变千年色，山呼万岁声。愿修封岱礼，方以称文明。
<br>
<br>【群臣酒行歌】 
<br>
<br>
<br>剑佩俨如林，齐倾拱北心。渥恩颁美禄，《咸》《濩》听和音。一德君臣合，重瞳日月临。歌时兼乐圣，唯待赞泥金。 
<br>万国咸归禹，千官共祝尧。拜恩瞻凤扆，倾耳听《云》《韶》。运启金行远，时和玉烛调。酒酣齐抃舞，同贺圣明朝。 
<br>令节陈高会，群臣侍御筵。玉墀留爱景，金殿蔼祥烟。振鹭涵天泽，灵禽下乐悬。圣朝无一事，何处让尧年。
<br>
<br>【周朝飨乐章】 
<br>
<br>
<br>《唐馀录》曰：“周元正冬至朝飨乐：公卿入奏《忠顺》，皇帝坐奏《治顺》，群臣上寿奏《福顺》，皇帝举寿酒登歌奏《康顺》，群臣降阶、公卿出并奏《忠顺》。”
<br>
<br>【忠顺】 
<br>
<br>
<br>岁迎更始，节及朝元。冕旒仰止，冠剑相连。八音合奏，万物齐宣。常陈盛礼，原永千年。
<br>
<br>【忠顺】 
<br>
<br>
<br>明君当宁，列辟奉觞。云容表瑞，日影初长。衣冠济济，钟磬洋洋。令仪克盛，嘉会有章。
<br>
<br>【治顺】 
<br>
<br>
<br>庭陈大乐，坐当太微。凝旒负扆，端拱垂衣。鸳鸾成列，簪组相辉。御炉香散，郁郁霏霏。
<br>
<br>【福顺】 
<br>
<br>
<br>圣皇端拱，多士输忠。蛮觞共献，臣心毕同。声齐嵩岳，祝比华封。千龄万祀，常保时雍。
<br>
<br>【康顺】 
<br>
<br>
<br>鸿钧广运，嘉节良辰。列辟在位，万国来宾。干旄屡舞，金石咸陈。礼容既备，帝履长春。
<br>
<br>【忠顺】 
<br>
<br>
<br>礼成三爵，乐毕九成。共离金戺，复列彤庭。
<br>
<br>【忠顺】 
<br>
<br>
<br>明庭展礼，为龙为光。《咸》《韶》息韵，鹓鹭归行。
<br>
<br>【隋大射登歌】 
<br>
<br>
<br>《周礼》曰：“射人掌以射法治射仪：王以《驺虞》，九节；诸侯以《貍首》，七节；大夫以《采蘋》，士以《采蘩》，皆五节。”《射义》曰：“《驺虞》者，乐官备也；《貍首》者，乐会时也；《采蘋》者，乐循法也；《采蘩》者，乐不失职也。是故天子以备官为节，诸侯以时会天子为节，大夫以循法为节，士以不失职为节。”《传》云：“《驺虞》《采蘋》《采蘩》，皆乐章名。《貍首》逸。”《唐书·乐志》曰：“大射，皇帝奏《驺虞之曲》，皇太子奏《貍首之曲》。”《会要》曰：“王公射亦奏《貍首》，其设悬奏乐，如元会之仪。”按《礼记》载《貍首》诗曰：“曾孙侯氏，四正具举。大夫君子，凡以庶士，小大莫处，御于君所。以燕以射，则燕则誉。”盖逸诗云。 
<br>道谧金科照，时乂玉条明。优贤飨礼洽，选德射仪成。鸾旗郁云动，宝轪俨天行。巾车整三乏，司裘饰五正。鸣球响高殿，华钟震广庭。乌号传昔美，淇、卫著前名。揖让皆时杰，升降尽朝英。附枝观体定，杯水睹心平。丰觚既来去，燔炙复从横。欣看礼乐盛，喜遇黄河清。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
