<HTML>
<HEAD>
<TITLE>清商曲辞 一至四 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 清商曲辞 一至四</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>清商曲辞 一至四</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5948"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'清商曲辞 一至四')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[清商曲辞 一至四]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷四十四 
<br>清商曲辞一 
<br>
<br>
<br>清商乐，一曰清乐。清乐者，九代之遗声。其始即相和三调是也，并汉魏已来旧曲。其辞皆古调及魏三祖所作。自晋朝播迁，其音分散，苻坚灭凉得之，传於前后二秦。及宋武定关中，因而入南，不复存於内地。自时已后，南朝文物号为最盛。民谣国俗，亦世有新声。故王僧虔论三调歌曰：“今之清商，实由铜雀。魏氏三祖，风流可怀。京洛相高，江左弥重。而情变听改，稍复零落。十数年间，亡者将半。所以追馀操而长怀，抚遗器而太息者矣。”后魏孝文讨淮汉，宣武定寿春，收其声伎，得江左所传中原旧曲，《明君》《圣主》《公莫》《白鸠》之属，及江南吴歌、荆楚西声，总谓之清商乐。至於殿庭飨宴，则兼奏之。遭梁、陈亡乱，存者盖寡。及隋平陈得之，文帝善其节奏，曰：“此华夏正声也。”乃微更损益，去其哀怨、考而补之，以新定律吕，更造乐器。因於太常置清商署以管之，谓之“清乐”。开皇初，始置七部乐，清商伎其一也。大业中，炀帝乃定清乐、西凉等为九部。而清乐歌曲有《杨伴》，舞曲有《明君》《并契》。乐器有钟、磬、琴、瑟、击琴、琵琶、箜篌、筑、筝、节鼓、笙、笛、箫、篪、埙等十五种，为一部。唐又增吹叶而无埙。隋室丧乱，日益沦缺。唐贞观中，用十部乐，清乐亦在焉。至武后时，犹有六十三曲。其后歌辞在者有《白雪》《公莫》《巴渝》《明君》《凤将雏》《明之君》《铎舞》《白鸠》《白纻》《子夜吴声四时歌》《前溪》《阿子及欢闻》《团扇》《懊憹》《长史变》《丁督护》《读曲》《乌夜啼》《石城》《莫愁》《襄阳》《栖乌夜飞》《估客》《杨伴》《雅歌骁壶》《常林欢》《三洲》《采桑》《春江花月夜》《玉树后庭花》《堂堂》《泛龙舟》等三十二曲，《明之君》《雅歌》各二首，《四时歌》四首，合三十七首。又七曲有声无辞，《上柱》《凤雏》《平调》《清调》《瑟调》《平折》《命啸》，通前为四十四曲存焉。长安已后，朝廷不重古曲，工伎浸缺，能合於管弦者唯《明君》《杨伴》《骁壶》《春歌》《秋歌》《白雪》《堂堂》《春江花月夜》等八曲。自是乐章讹失，与吴音转远。开元中，刘贶以为宜取吴人，使之传习，以问歌工李郎子。郎子北人，学於江都人俞才生。时声调已失，唯雅歌曲辞，辞曲而音雅。后郎子亡去，清乐之歌遂阙。自周、隋已来，管弦雅曲将数百曲，多用西凉乐。鼓舞曲多用龟兹乐。唯琴工犹传楚、汉旧声及清调。蔡邕五弄，楚调四弄，谓之九弄。雅声独存，非朝廷郊庙所用，胡不载。《乐府解题》曰：“蔡邕云：‘清商曲，又有《出郭西门》《陆地行车》《夹钟》《硃堂寝》《奉法》等五曲，其词不足采著。’” 
<br>
<br>
<br>
<br>【吴声歌曲】 
<br>
<br>
<br>《晋书·乐志》曰：“吴歌杂曲，并出江南。东晋已来，稍有增广。其始皆徒歌，既而被之管弦。盖自永嘉渡江之后，下及梁、陈，咸都建业，吴声歌曲起於此也。”《古今乐录》曰：“吴声歌旧器有篪、箜篌、琵琶，令有笙、筝。其曲有《命啸》吴声游曲半折、六变、八解，《命啸》十解。存者有《乌噪林》《浮云驱》《雁归湖》《马让》，馀皆不传。吴声十曲：一曰《子夜》，二曰《上柱》，三曰《凤将雏》，四曰《上声》，五曰《欢闻》，六曰《欢闻变》，七曰《前溪》，八曰《阿子》，九曰《丁督护》，十曰《团扇郎》，并梁所用曲。《凤将雏》以上三曲，古有歌，自汉至梁不改，今不传。上声以下七曲，内人包明月制舞《前溪》一曲，馀并王金珠所制也。游曲六曲《子夜四时歌》《警歌》《变歌》，并十曲中间游田也。半折、六变、八解，汉世已来有之。八解者，古弹、上柱古弹、郑干、新蔡、大治、小治、当男、盛当，梁太清中犹有得者，今不传。又有《七日夜》《女歌》《长史变》《黄鹄》《碧玉》《桃叶》《长乐佳》《欢好》《懊恼》《读曲》，亦皆吴声歌曲也。”
<br>
<br>【吴歌三首】 
<br>
<br>
<br>夏口樊城岸，曹公却月戍。但观流水还，识是侬流下。 
<br>夏口樊城岸，曹公却月楼。观见流水还，识是侬泪流。 
<br>人言荆江狭，荆江定自阔。五两了无闻，风声那得达。
<br>
<br>【子夜歌四十二首】 
<br>
<br>
<br>《唐书·乐志》曰：“《子夜歌》者，晋曲也。晋有女子名子夜，造此声，声过哀苦。”《宋书·乐志》曰：“晋孝武太元中，琅琊王轲之家有鬼歌子夜，殷允为豫章，豫章侨人庾僧虔家亦有鬼歌子夜。”殷允为豫章亦是太元中，则子夜是此时以前人也。《古今乐录》曰：“凡歌曲终，皆有送声。子夜以持子送曲《凤将雏》以泽雉送曲。”《乐府解题》曰：“后人更为四时行乐之词，谓之《子夜四时歌》。又有《大子夜歌》《子夜警歌》《子夜变歌》，皆曲之变也。” 
<br>落日出前门，瞻瞩见子度。冶容多姿鬓，芳香已盈路。 
<br>芳是香所为，冶容不敢堂。天不夺人愿，故使侬见郎。 
<br>宿昔不梳头；丝发被两肩。婉伸郎膝上，何处不可怜。 
<br>自从别欢来，奁器了不开。头乱不敢理，粉拂生黄衣。 
<br>崎区相怨慕，始获风云通。玉林语石阙，悲思两心同。 
<br>见娘喜容媚，愿得结金兰。空织无经纬，求匹理自难。 
<br>始欲识郎时，两心望如一。理丝入残机，何悟不成匹。 
<br>前丝断缠绵，意欲结交情。春蚕易感化，丝子已复生。 
<br>今夕已欢别，合会在何时盬明灯照空局，悠然未有期。 
<br>自从别郎来，何日不咨嗟。黄檗郁成林，当奈苦心多。 
<br>高山种芙蓉，复经黄檗坞。果得一莲时，流离婴辛苦。 
<br>朝思出前门，暮思还后渚。语笑向谁道，腹中阴忆汝。 
<br>揽枕北窗卧，郎来就侬嬉。小喜多唐突，相怜能几时。 
<br>驻箸不能食，蹇蹇步闱里。投琼著局上，终日走博子。 
<br>郎为傍人取，负侬非一事。摛门不安横，无复相关意。 
<br>年少当及时，嗟跎日就老。若不信侬语，但看霜下草。 
<br>绿揽迮题锦，双裙今复开。已许腰中带，谁共解罗衣。 
<br>常虑有贰意，欢今果不齐。枯鱼就浊水，长与清流乖。 
<br>欢愁侬亦惨，郎笑我便喜。不见连理树，异根同条起。 
<br>感欢初殷勤，叹子后辽落。打金侧玳瑁，外艳里怀薄。 
<br>别后涕流连，相思情悲满。忆子腹糜烂，肝肠尺寸断。 
<br>道近不得数，遂致盛寒违。不见东流水。何时复西归。 
<br>谁能思不歌，谁能饥不食。日冥当户倚，惆怅底不亿。 
<br>揽裙未结带，约眉出前窗。罗裳易飘飏，小开骂春风。 
<br>举酒待相劝，酒还杯亦空。愿因微觞会，心感色亦同。 
<br>夜觉百思缠，忧叹涕流襟。徒怀倾筐情，郎谁明侬心。 
<br>侬年不及时，其於作乖离。素不如浮萍，转动春风移。 
<br>夜长不得眠，转侧听更鼓。无故欢相逢，使侬肝肠苦。 
<br>欢从何处来盬端然有忧色。三唤不一应，有何比松柏盬 
<br>念爱情慊慊，倾倒无所惜。重帘持自鄣，谁知许厚薄。 
<br>气清明月朗，夜与君共嬉。郎歌妙意曲，侬亦吐芳词。 
<br>惊风急素柯，白日渐微濛。郎怀幽闺性，侬亦恃春容。 
<br>夜长不得眠，明月何灼灼。想闻散唤声，虚应空中诺。 
<br>人各既畴匹，我志独乖违。风吹冬帘起，许时寒薄飞。 
<br>我念欢的的，子行由豫情。雾露隐芙蓉，见莲不分明。 
<br>侬作北辰星，千年无转移。欢行白日心，朝东暮还西。 
<br>怜欢好情怀，移居作乡里。桐树生门前，出入见梧子。 
<br>遣信欢不来，自往复不出。金铜作芙蓉，莲子何能实。 
<br>初时非不密，其后日不如。回头批栉脱，转觉薄志疏。 
<br>寝食不相忘，同坐复俱起。玉藕金芙蓉，无称我莲子。 
<br>恃爱如欲进，含羞未肯前。口硃发艳歌，玉指弄娇弦。 
<br>朝日照绮钱，光风动纨素。巧笑蒨两犀，美目扬双蛾。
<br>
<br>【子夜四时歌七十五首】 
<br>
<br>
<br>
<br>【春歌二十首】 
<br>
<br>
<br>春风动春心，流目瞩山林。山林多奇采，阳鸟吐清音。 
<br>绿荑带长路，丹椒重紫茎。流吹出郊外，共欢弄春英。 
<br>光风流月初，新林锦花舒。情人戏春月，窈窕曳罗裾。 
<br>妖冶颜荡骀，景色复多媚。温风入南牖，织妇怀春意。 
<br>碧楼冥初月，罗绮垂新风。含春未及歌，桂酒发清容。 
<br>杜鹃竹里鸣，梅花落满道。燕女游春月，罗裳曳芳草。 
<br>硃光照绿苑，丹华粲罗星。那能闺中绣，独无怀春情。 
<br>鲜云媚硃景，芳风散林花。佳人步春苑，绣带飞纷葩。 
<br>罗裳迮红袖，玉钗明月珰。冶游步春露，艳觅同心郎。 
<br>春林花多媚，春鸟意多哀。春风复多情，吹我罗裳开。 
<br>新燕弄初调，杜鹃竞晨鸣。画眉忘注口，游步散春情。 
<br>梅花落已尽，柳花随风散。叹我当春年，无人相要唤。 
<br>昔别雁集渚，今还燕巢梁。敢辞岁月久，但使逢春阳。 
<br>春园花就黄，阳池水方渌。酌酒初满杯，调弦始终曲。 
<br>娉婷扬袖舞，阿那曲身轻。照灼兰光在，容冶春风生。 
<br>阿那曜姿舞，透迤唱新歌。翠衣发华洛，回情一见过。 
<br>明月照桂林，初花锦绣色。谁能不相思，独在机中织。 
<br>崎岖与时竞，不复自顾虑。春风振荣林，常恐华落去。 
<br>思见春花月，含笑当道路。逢侬多欲擿，可怜持自误。 
<br>自从别欢后，叹音不绝响。黄檗向春生，苦心随日长。
<br>
<br>【夏歌二十首】 
<br>
<br>
<br>高堂不作壁，招取四面风。吹欢罗裳开，动侬含笑容。 
<br>反覆华簟上，屏帐了不施。郎君未可前，等我整容仪。 
<br>开春初无欢，秋冬更增凄。共戏炎暑月，还觉两情谐。 
<br>春别犹春恋，夏还情更久。罗帐为谁褰，双枕何时有盬 
<br>叠扇放床上，企想远风来。轻袖拂华妆，窈窕登高台。 
<br>含桃已中食，郎赠合欢扇。深感同心意，兰室期相见。 
<br>田蚕事已毕，思妇犹苦身。当暑理絺服，持寄与行人。 
<br>朝登凉台上，夕宿兰池里。乘月采芙蓉，夜夜得莲子。 
<br>暑盛静无风，夏云薄暮起。携手密叶下，浮瓜沉硃李。 
<br>郁蒸仲暑月，长啸出湖边。芙蓉始结叶，花艳未成莲。 
<br>适见戴青幡，三春已复倾。林鹊改初调，林中夏蝉鸣。 
<br>春桃初发红，惜色恐侬擿。硃夏花落去，谁复相寻觅。 
<br>昔别春风起，今还夏云浮。路遥日月促，非是我淹留。 
<br>青荷盖渌水，芙蓉葩红鲜。郎见欲采我，我心欲怀莲。 
<br>四周芙蓉池，硃堂敝无壁。珍簟镂玉床，缱绻任怀适。 
<br>赫赫盛阳月，无侬不握扇。窈窕瑶台女，冶游戏凉殿。 
<br>春倾桑叶尽，夏开蚕务毕。昼夜理机縳，知欲早成匹。 
<br>情知三夏熬，今日偏独甚。香巾拂玉席，共郎登楼寝。 
<br>轻衣不重彩，飙风故不凉。三伏何时过，许侬红粉妆。 
<br>盛暑非游节，百虑相缠绵。泛舟芙蓉湖，散思莲子间。
<br>
<br>【秋歌十八首】 
<br>
<br>
<br>风清觉时凉，明月天色高。佳人理寒服，万结砧杵劳。 
<br>清露凝如玉，凉风中夜发。情人不还卧，冶游步明月。 
<br>鸿雁搴南去，乳燕指北飞。征人难为思，愿逐秋风归。 
<br>开窗秋月光，灭烛解罗裳。合笑帷幌里，举体兰蕙香。 
<br>適忆三阳初，今已九秋暮。追逐泰始乐，不觉华年度。 
<br>飘飘初秋夕，明月耀秋辉。握腕同游戏，庭含媚素归。 
<br>秋夜凉风起，天高星月明。兰房竞妆饰，绮帐待双情。 
<br>凉秋开窗寝，斜月垂光照。中宵无人语，罗幌有双笑。 
<br>金风扇素节，玉露凝成霜。登高去来雁，惆怅客心伤。 
<br>草木不常荣，憔悴为秋霜。今遇泰始世，年逢九春阳。 
<br>自从别欢来，何日不相思。常恐秋叶零，无复莲条时。 
<br>掘作九州池，尽是大宅里。处处种芙蓉，婉转得莲子。 
<br>初寒八九月，独缠自络丝。寒衣尚未了，郎唤侬底为盬 
<br>秋爱两两雁，春感双双燕。兰鹰接野鸡，雉落谁当见盬 
<br>仰头看桐树，桐花特可怜。愿天无霜雪，梧子解千年。 
<br>白露朝夕生，秋风凄长夜。忆郎须寒服，乘月捣白素。 
<br>秋夜入窗里，罗帐起飘飏。仰头看明月，寄情千里光。 
<br>别在三阳初，望还九秋暮。恶见东流水，终年不西顾。
<br>
<br>【冬歌十七首】 
<br>
<br>
<br>渊冰厚三尺，素雪覆千里。我心如松柏，君情复何似盬 
<br>涂涩无人行，冒寒往相觅。若不信侬时，但看雪上迹。 
<br>寒鸟依高树，枯林鸣悲风。为欢憔悴尽，那得好颜容。 
<br>夜半冒霜来，见我辄怨唱。怀冰闇中倚，已寒不蒙亮。 
<br>蹑履步荒林，萧索悲人情。一唱泰始乐，沽草衔花生。 
<br>昔别春草绿，今还墀雪盈。谁知相思老，玄鬓白发生。 
<br>寒云浮天凝，积雪冰川波。连山结玉岩，修庭振琼柯。 
<br>炭炉却夜寒，重抱坐叠褥。与郎对华榻，弦歌秉兰烛。 
<br>天寒岁欲暮，朔风舞飞雪。怀人重衾寝，故有三夏热。 
<br>冬林叶落尽，逢春已复曜。葵藿生谷底，倾心不蒙照。 
<br>朔风洒霰雨，绿池莲水结。愿欢攘皓腕，共弄初落雪。 
<br>严霜白草木，寒风昼夜起。感时为欢叹，霜鬓不可视。 
<br>何处结同心，西陵柏树下。晃荡无四壁，严霜冻杀我。 
<br>白雪停阴冈，丹华耀阳林。何必丝与竹，山水有清音。 
<br>未尝经辛苦，无故强相矜。欲知千里寒，但看井水冰。 
<br>果欲结金兰，但看松柏林。经霜不堕地，岁寒无异心。 
<br>适见三阳日，寒蝉已复鸣。感时为欢叹，白发绿鬓生。
<br>
<br>【子夜四时歌七首】梁·武帝 
<br>
<br>
<br>
<br>【春歌】 
<br>
<br>
<br>兰叶始满地，梅花已落枝。持此可怜意，摘以寄心知。
<br>
<br>【夏歌三首】 
<br>
<br>
<br>江南莲花开，红光复碧水。色同心复同，藉异心无异。 
<br>闺中花如绣，帘上露如珠。欲知有所思，停织复踟蹰。 
<br>含桃落花日，黄鸟营飞时。君住马已疲，妾去蚕已饥。
<br>
<br>【秋歌二首】 
<br>
<br>
<br>绣带合欢结，锦衣连理文。怀情入夜月，含笑出朝云。 
<br>当信抱梁期，莫听回风音。镜上两入髻，分明无两心。
<br>
<br>【冬歌】 
<br>
<br>
<br>寒闺动黻帐，密筵重锦席。卖眼拂长袖，含笑留上客。
<br>
<br>【子夜四时歌八首】王金珠 
<br>
<br>
<br>
<br>【春歌三首】 
<br>
<br>
<br>硃日光素水，黄华映白雪。折梅待佳人，共迎阳春月。 
<br>阶上香入怀，庭中花照眼。春心郁如此，情来不可限。 
<br>吹漏不可停，断弦当更续。俱作双思引，共奏同心曲。
<br>
<br>【夏歌二首】 
<br>
<br>
<br>玉盘贮硃李，金杯盛白酒。本欲持自亲。复恐不甘口。 
<br>垂帘倦烦热，卷幌乘清阴。风吹合欢帐，直动相思琴。
<br>
<br>【秋歌二首】 
<br>
<br>
<br>叠素兰房中，劳情桂杵侧。硃颜润红粉，香汗光玉色。 
<br>紫茎垂玉露，绿叶落金樱。著锦如言重，衣罗始觉轻。
<br>
<br>【冬歌】 
<br>
<br>
<br>寒闺周黼帐，锦衣连理文。怀情入夜月，含笑出朝云。
<br>
<br>
<br>
<br>卷四十五 
<br>清商曲辞二 
<br>吴声歌曲二
<br>
<br>【子夜春歌】唐·王翰 
<br>
<br>
<br>春气满林香，春游不可忘。落花吹欲尽，垂柳折还长。 
<br>桑女淮南曲，金鞍塞北装。行行小垂手，日暮渭川阳。
<br>
<br>【子夜冬歌】崔国辅 
<br>
<br>
<br>寂寥抱冬心，裁罗又褧褧，夜久频挑灯，霜寒剪刀冷。
<br>
<br>【同前】薛耀 
<br>
<br>
<br>塑风扣群木，严霜凋百草。借问月中人，安得长不老。
<br>
<br>【子夜四时歌六首】郭元振 
<br>
<br>
<br>
<br>【春歌二首】 
<br>
<br>
<br>青楼含日光，绿池起风色。赠子同心花，殷勤此何极。 
<br>陌头杨柳枝，已被春风吹。妾心正断绝，君怀那得知。
<br>
<br>【秋歌二首】 
<br>
<br>
<br>邀欢容伫立，望美频回顾。何时复采菱，江中密相遇。 
<br>辟恶茱萸囊，延年菊花酒。与子结绸缪，丹心此何有。
<br>
<br>【冬歌二首】 
<br>
<br>
<br>北极严气升，南至温风谢。调丝竞短歌。拂枕怜长夜。 
<br>帷横双翡翠，被卷两鸳鸯。婉态不自得，宛转君王床。
<br>
<br>【子夜四时歌四首】李白 
<br>
<br>
<br>
<br>【春歌】 
<br>
<br>
<br>秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。
<br>
<br>【夏歌】 
<br>
<br>
<br>镜湖三百里，菡萏发荷花。五月西施采，人看隘若耶。回舟不待月，归去越王家。
<br>
<br>【秋歌】 
<br>
<br>
<br>长安一片月，万户捣衣声。秋风吹不尽，总是玉关情。何日平胡虏盬良人罢远征。
<br>
<br>【冬歌】 
<br>
<br>
<br>明朝驿使发，一夜絮征袍。素手抽针冷，那堪把剪刀！裁缝寄远道，几日到临洮。
<br>
<br>【子夜四时歌四首】陆龟蒙 
<br>
<br>
<br>
<br>【春歌】 
<br>
<br>
<br>山连翠羽屏，草接烟华席。望尽南飞燕，佳人断信息。
<br>
<br>【夏歌】 
<br>
<br>
<br>兰眼抬露斜，莺脣映花老。金龙倾漏尽，玉井敲冰早。
<br>
<br>【秋歌】 
<br>
<br>
<br>凉汉清泬寥，衰林怨风雨。愁听络纬唱，似与羁魂语。
<br>
<br>【冬歌】 
<br>
<br>
<br>南光走冷圭，北籁号空木。年年任霜霰，不减筼筜绿。
<br>
<br>【大子夜歌二首】 
<br>
<br>
<br>歌谣数百种，子夜最可怜。慷慨吐清音，明转出天然。 
<br>丝竹发歌响，假器扬清音。不知歌谣妙，声势出口心。
<br>
<br>【子夜警歌二首】 
<br>
<br>
<br>镂椀传绿酒，雕炉薰紫烟。谁知苦寒调，共作白雪弦。 
<br>恃爱如欲进，含羞出不前。硃口发艳歌，玉指弄娇弦。
<br>
<br>【子夜变歌三首】 
<br>
<br>
<br>《宋书·乐志》曰：“六变诸曲，皆因事制歌。”《古今乐录》曰：“《子夜变歌》前作持子送，后作欢娱我送。《子夜警歌》无送声，仍作变，故呼为变头，谓六变之首也。” 
<br>人传欢负情，我自未常见。三更开门去，始知子夜变。 
<br>岁月如流迈，春尽秋已至。荧荧条上花，零落何乃驶。 
<br>岁月如流迈，行已及素秋。蟋蟀吟堂前，惆怅使侬愁。
<br>
<br>【同前】梁·王金珠 
<br>
<br>
<br>七彩紫金柱，九华白玉梁。但歌绕不去，含吐有馀香。
<br>
<br>【上声歌八首】晋宋梁辞 
<br>
<br>
<br>《古今乐录》曰：“《上声歌》者，此因上声促柱得名。或用一调，或用无调名，如古歌辞所言，谓哀思之音，不及中和。梁武因之改辞，无复雅句。” 
<br>侬本是萧草，持作兰桂名。芬芳顿交盛，感郎为《上声》。 
<br>郎作《上声曲》，柱促使弦哀。譬如秋风急，触遇伤侬怀。 
<br>初歌《子夜》曲，改调促鸣筝。四座暂寂静，听我歌《上声》。 
<br>三鼓染乌头，闻鼓白门里。揽裳抱履走，何冥不轻纪。 
<br>三月寒暖适，杨柳可藏雀。未言涕交零，如何见君隔。 
<br>新衫绣两端，迮著罗裙里。行步动微尘，罗裙随风起。 
<br>裲裆与郎著，反绣持贮里。汙汙莫溅浣，持许相存在。 
<br>春月暖何太，生裙迮罗袜。暧暧日欲冥，从侬门前过。
<br>
<br>【同前】梁·王金珠 
<br>
<br>
<br>花色过桃杏，名称重金琼。名歌非《下里》，含笑作《上声》。
<br>
<br>【欢闻歌】 
<br>
<br>
<br>《古今乐录》曰：“《欢闻歌》者，晋穆帝升平初歌，毕辄呼《欢闻不》盬以为送声，后因此为曲名。今世用莎持乙子代之，语稍讹异也。” 
<br>遥遥天无柱，流漂萍无根。单身如萤火，持底报郎恩。
<br>
<br>【同前】王金珠 
<br>
<br>
<br>艳艳金楼女，心如玉池莲。持底报郎恩，俱期游梵天。
<br>
<br>【欢闻变歌六首】 
<br>
<br>
<br>《古今乐录》曰：“《欢闻变歌》”者，晋穆帝升平中，童子辈忽歌於道，曰‘阿不闻’，曲终辄云：‘阿子汝闻不盬’无几而穆帝崩。褚太后哭‘阿子汝闻不’盬声既凄苦，因以名之。” 
<br>金瓦九重墙，玉壁珊瑚柱。中夜来相寻，唤欢闻不顾。 
<br>欢来不徐徐，阳窗都锐户。耶婆尚未眠，肝心如推橹。 
<br>张罾不得鱼，鱼不橹罾归。君非鸬鹚鸟，底为守空池盬 
<br>刻木作班鹪，有翅不能飞。摇著帆樯上，望见千里矶。 
<br>锲臂饮清血，牛羊持祭天。没命成灰土，终不罢相怜。 
<br>驶风何曜曜，帆上牛渚矶。帆作繖子张，船如侣马驰。
<br>
<br>【同前】王金珠 
<br>
<br>
<br>南有相思木，合影复同心。游女不可求，谁能识得音。
<br>
<br>【前溪歌七首】 
<br>
<br>
<br>《宋书·乐志》曰：“《前溪歌》者，晋车骑将军沈玩所制。”郗昂《乐府解题》曰：“《前溪》，武曲也。” 
<br>忧思出门倚，逢郎前溪度。莫作流水心，引新都舍故。 
<br>为家不凿井，担瓶下前溪。开穿乱漫下，但闻林鸟啼。 
<br>前溪沧浪映，通波澄渌清。声弦传不绝，千载寄汝名，永与天地并。 
<br>逍遥独桑头，北望东武亭。黄瓜被山侧，春风感郎情。 
<br>逍遥独桑头，东北无广亲。黄瓜是小草，春风何足叹，忆汝涕交零。 
<br>黄葛结蒙笼，生在洛溪边。花落逐水去，何当顺流还，还亦不复鲜。 
<br>黄葛生烂熳，谁能断葛根。宁断娇兒乳，不断郎殷勤。
<br>
<br>【同前】包明月 
<br>
<br>
<br>当曙与未曙，百鸟啼窗前。独眠抱被叹，忆我怀中侬，单情何时双。
<br>
<br>【阿子歌三首】 
<br>
<br>
<br>《宋书·乐志》曰：“《阿子歌》者，亦因升平初歌云‘阿子汝闻不’盬后人演其声为《阿子》、《欢闻》二曲。”《乐苑》曰：“嘉兴人养鸭兒，鸭兒既死，因有此歌。未知孰是。” 
<br>阿子复阿子，念汝好颜容。风流世希有，窈窕无人双。 
<br>春月故鸭啼，独雄颠倒落。工知悦弦死，故来相寻博。 
<br>野田草欲尽，东流水又暴。念我双飞凫，饥渴常不饱。
<br>
<br>【同前】王金珠 
<br>
<br>
<br>可怜双飞凫，飞集野田头。饥食野田草，渴饮清河流。
<br>
<br>【丁督护歌五首】宋·武帝 
<br>
<br>
<br>一曰《阿督护》。《宋书·乐志》曰：“《督护歌》者，彭城内史徐逵之为鲁轨所杀，宋高祖使府内直督护丁旿收敛殡埋之。逵之妻，高祖长女也。呼旿至阁下，自问殓送之事。每问辄叹息曰：‘丁督护’！其声哀切，后人因其声广其曲焉。”《唐书·乐志》曰：“《丁督护》，晋宋间曲也。今歌是宋武帝所制”云。 
<br>督护北征去，前锋无不平。硃门垂高盖，永世扬功名。 
<br>洛阳数千里，孟津流无极。辛苦戎马间，别易会难得。 
<br>督护北征去，相送落星墟。帆樯如芒柽，督护今何渠。 
<br>督护初征时，侬亦恶闻许。愿作石尤风，四面断行旅。 
<br>闻欢去北征，相送直渎浦。只有泪可出，无复情可吐。
<br>
<br>【同前】王金珠 
<br>
<br>
<br>黄河流无极，洛阳数千里。轗轲戎旅间，何由见欢子。
<br>
<br>【同前】唐·李白 
<br>
<br>
<br>云阳上征去，两岸饶商贾。吴牛喘月时，拖船一何苦。水浊不可饮，壶浆半成土。一唱《都护歌》，心摧泪如雨。万人凿盘石，无田达江浒。君看石芒砀，掩泪悲千古。
<br>
<br>【团扇郎六首】 
<br>
<br>
<br>《古今乐录》曰：“《团扇郎歌》者，晋中书令王珉，捉白团扇与嫂婢谢芳姿有爱，情好甚笃。嫂捶挞婢过苦，王东亭闻而止之。芳姿素善歌，嫂令歌一曲当赦之。应声歌曰：‘白团扇，辛苦五流连。是郎眼所见。’珉闻，更问之：‘汝歌何遗盬’芳姿即改云：‘白团扇，憔悴非昔容，羞与郎相见。’后人因而歌之。” 
<br>七宝画团扇，灿烂明月光。饷郎却暄暑，相忆莫相忘。 
<br>青青林中竹，可作白团扇。动摇郎玉手，因风托方便。 
<br>犊车薄不乘，步行耀玉颜。逢侬都共语，起欲著夜半。 
<br>团扇薄不摇，窈窕摇蒲葵。相怜中道罢，定是阿谁非。 
<br>御路薄不行，窈窕决横塘。团扇鄣白日，面作芙蓉光。 
<br>白练薄不著，趣欲著锦衣。异色都言好，清白为谁施。
<br>
<br>【同前】梁·武帝 
<br>
<br>
<br>手中白团扇，净如秋团月。清风任动生，娇声任意发。
<br>
<br>【同前】 
<br>
<br>
<br>团扇复团扇，持许自遮面。憔悴无复理，羞与郎相见。
<br>
<br>【同前】唐·张祜 
<br>
<br>
<br>白团扇，今来此去捐。愿得入郎手，团圆郎眼前。
<br>
<br>【同前】刘禹锡 
<br>
<br>
<br>团扇复团扇，奉君清暑殿。秋风入庭树，从此不相见。 
<br>上有乘鸾女，苍苍虫网遍。明年入怀袖，别是机中练。
<br>
<br>【七日夜女歌九首】 
<br>
<br>
<br>三春怨离泣，九秋欣期歌。驾鸾行日时，月明济长河。 
<br>长河起秋云，汉渚风凉发。含欣出霄路，可笑向明月。 
<br>金风起汉曲，素月明河边。七章未成匹，飞燕起长川。 
<br>春离隔寒暑，明秋暂一会。两叹别日长，双情若饥渴。 
<br>婉娈不终夕，一别周年期。桑蚕不作茧，画夜长悬丝。 
<br>灵匹怨离处，索居隔长河。玄云不应雷，是侬啼叹歌。 
<br>振玉下金阶，拭眼瞩星兰。惆怅登云轺，悲恨两情殚。 
<br>风骖不驾缨，翼人立中庭。箫管且停吹，展我叙离情。 
<br>紫霞烟翠盖，斜月照绮窗。衔悲握离袂，易尔还年容。
<br>
<br>【长史变歌三首】 
<br>
<br>
<br>《宋书·乐志》曰：“《长史变歌》者，晋司徒左长史王廞临败所制也。” 
<br>出侬吴昌门，清水绿碧色。徘徊戎马间，求罢不能得。 
<br>口和狂风扇，心故清白节。硃门前世荣，千载表忠烈。 
<br>硃桂结贞根，芬芳溢帝庭。陵霜不改色，枝叶永流荣。
<br>
<br>【黄生曲三首】 
<br>
<br>
<br>黄生无诚信，冥强将侬期。通夕出门望，至晓竟不来。 
<br>崔子信桑条，馁去都馁还。为欢复摧折，命生丝发间。 
<br>松柏叶青蒨，石榴花葳蕤。迮置前后事，欢今定怜谁。
<br>
<br>【黄鹄曲四首】 
<br>
<br>
<br>《列女传》曰：“鲁陶婴者，鲁陶明之女也。少寡，养幼孤，无强昆弟，纺绩为产。鲁人或闻其义，将求焉。婴闻之恐不得免，乃作歌明己之不更二庭也。其歌曰：‘悲夫黄鹄之早寡兮，七年不双。宛颈独宿兮，不与众同。夜半悲鸣兮，想其故雄。天命早寡兮，独宿何伤。寡妇念此兮，泣下数行。鸣呼哀哉兮，死者不可忘。飞鸣尚然兮，况於真良。虽有贤雄兮，终不重行。’鲁人闻之，不敢复求。”按《黄鹄》本汉横吹曲名。 
<br>黄鹄参天飞，半道郁徘徊。腹中车轮转，君知思忆谁。 
<br>黄鹄参天飞，半道还哀鸣。三年失群侣，生离伤人情。 
<br>黄鹄参天飞，疑翩争风回。高翔入玄阙，时复乘云颓。 
<br>黄鹄参天飞，半道还后渚。欲飞复不飞，悲鸣觅群侣。
<br>
<br>【碧玉歌三首】 
<br>
<br>
<br>《乐苑》曰：“《碧玉歌》者，宋汝南王所作也。碧玉，汝南王妾名。以宠爱之甚，所以歌之。” 
<br>碧玉破瓜时，郎为情颠倒。芙蓉陵霜荣，秋容故尚好。 
<br>碧玉小家女，不敢攀贵德。感郎千金意，惭无倾城色。 
<br>碧玉小家女，不敢贵德攀。感郎意气重，遂得结金兰。
<br>
<br>【同前二首】 
<br>
<br>
<br>碧玉破瓜时，相为情颠倒。感郎不羞郎，回身就郎抱。 
<br>杏梁日始照，蕙席欢未极。碧玉奉金杯，渌酒助花色。
<br>
<br>【同前】唐·李暇 
<br>
<br>
<br>碧玉上宫妓，出入千花林。珠被玳瑁床，感郎情意深。
<br>
<br>【桃叶歌三首】 
<br>
<br>
<br>《古今乐录》曰：“《桃叶歌》者，晋王子敬之所作也。桃叶，子敬妾名，缘於笃爱，所以歌之。”《隋书·五行志》曰：“陈时江南盛歌王献之《桃叶》诗，云：‘桃叶复桃叶，渡江不用楫。但渡无所苦，我自迎接汝。’后隋晋王广伐陈，置将桃叶山下，及韩擒虎渡江，大将任蛮奴至新亭，以导北军之应。子敬，献之字也。” 
<br>桃叶映红花，无风自婀娜。春花映何限，感郎独采我。桃叶复桃叶，桃树连桃根。相怜两乐事，独使我殷勤。 
<br>桃叶复桃叶，渡江不明楫。但渡无所苦，我自来迎接。
<br>
<br>【同前】 
<br>
<br>
<br>桃叶复桃叶，渡江不待橹。风波了无常，没命江南渡。
<br>
<br>【长乐佳七首】 
<br>
<br>
<br>小庭春映日，四角佩琳琅。玉枕龙须席，郎暝首何当。 
<br>雎鸠不集林，体洁好清流。贞节曜奇世，长乐戏汀洲。 
<br>鸳鸯翻碧树，皆以戏兰渚。寝食不相离，长莫过时许。 
<br>欲知长乐佳，仲陵罗淑女，媚兰双情谐。 
<br>欲知长乐佳，中陵罗雎鸠，美死两心齐。 
<br>比翼交颈游，千载不相离。偕情欣欢，念长乐佳。 
<br>欲知长乐佳，仲陵罗背林，前溪长相随。
<br>
<br>【同前】 
<br>
<br>
<br>红罗复斗帐，四角垂硃珰。玉枕龙须席，郎眠何处床。
<br>
<br>【欢好曲三首】 
<br>
<br>
<br>淑女总角时，唤作小姑子。容艳初春花，人见谁不爱。 
<br>窈窕上头欢，那得及破瓜。但看脱叶莲，何如芙蓉花。 
<br>逶迤总角年，华艳星间月。遥见情倾廷，不觉喉中哕。
<br>
<br>
<br>
<br>卷四十六 
<br>清商曲辞三 
<br>吴声歌曲三
<br>
<br>【懊侬歌十四首】 
<br>
<br>
<br>《古今乐录》曰：“《懊侬歌》者，晋石崇绿珠所作，唯‘丝布涩难缝’一曲而已。后皆隆安初民间讹谣之曲。宋少帝更制新歌三十六曲。齐太祖常谓之《中朝曲》，梁天监十一年，武帝敕法云改为《相思曲》。”《宋书·五行志》曰：“晋安帝隆安中，民忽作《懊恼歌》，其曲中有‘草生可揽结，女兒可揽抱’之言。桓玄既篡居天位，义旗以三月二日扫定京师，玄之宫女及逆党之家子女妓妾悉为军赏。东及瓯越，北流淮泗，人皆有所获焉。时则草可结事，则女可抱信矣。 
<br>丝布涩难缝，今侬十指穿。黄牛细犊车，游戏出孟津。 
<br>江中白布帆，乌布礼中帷。撢如陌上鼓，许是侬欢归。 
<br>江陵去扬州，三千三百里。已行一千三，所有二千在。 
<br>寡妇哭城颓，此情非虚假。相乐不相得，抱恨黄泉下。 
<br>内心百际起，外形空殷勤。既就颓城感，敢言浮花言。 
<br>我与欢相怜，约誓底言者。常欢负情人，郎今果成诈。 
<br>我有一所欢，安在深阁里。桐树不结花，何由得梧子。 
<br>长樯铁鹿子，布帆阿那起。诧侬安在间，一去三千里。 
<br>暂薄牛渚矶，欢不下廷板。水深沾侬衣，白黑何在浣。 
<br>爱子好情怀，倾家料理乱。揽裳未结带，落托行人断。 
<br>月落天欲曙，能得几时眠。凄凄下床去，侬病不能言。 
<br>发乱谁料理，讬侬言相思。还君华艳去，催送实情来。 
<br>山头草，欢少。四面风，趋使侬颠倒。 
<br>懊恼奈何许，夜闻家中论，不得侬与汝。
<br>
<br>【懊恼曲】唐·温庭筠 
<br>
<br>
<br>藕丝作线难胜针，蕊粉染黄那得深。玉白兰芳不相顾，倡楼一笑轻千金。莫言自古皆如此，健剑刜钟铅绕指。三秋庭绿尽迎霜，惟有荷花守红死。西江小吏硃斑轮，柳缕吐牙香玉春。两股金钗已相许，不令独作空城尘。悠悠楚水流如马，恨紫愁红满平野。野土千年怨不平，至今烧作鸳鸯瓦。
<br>
<br>【华山畿二十五首】 
<br>
<br>
<br>《古今乐录》曰：“《华山畿》者，宋少帝时懊恼一曲，亦变曲也。少帝时，南徐一士子，从华山畿往云阳。见客舍有女子年十八九，悦之无因，遂感心疾。母问其故，具以启母。母为至华山寻访，见女具说闻感之因。脱蔽膝令母密置其席下卧之，当已。少日果差。忽举席见蔽膝而抱持，遂吞食而死。气欲绝，谓母曰：‘葬时车载，从华山度。’母从其意。比至女门，牛不肯前，打拍不动。女曰：‘且待须臾。’妆点沐浴，既而出。歌曰：‘华山畿，君既为侬死，独活为谁施盬欢若见怜时，棺木为侬开。’棺应声开，女透入棺，家人叩打，无如之何，乃合葬，呼曰神女冢。” 
<br>华山畿，君既为侬死，独生为谁施。欢若见怜时，棺木为侬开。 
<br>闻欢大养蚕，定得几许丝。所得何足言，奈何黑瘦为盬 
<br>夜相思，投壶不停箭，忆欢作娇时。 
<br>开门枕水渚，三刀治一鱼，历乱伤杀汝。 
<br>未敢便相许，夜闻侬家论，不持侬与汝。 
<br>懊恼不堪止，上床解要绳，自经屏风里。 
<br>啼著曙，泪落枕将浮，身沈被流去。 
<br>将懊恼，石阙昼夜题，碑泪常不燥。 
<br>别后常相思，顿书千丈阙，题碑无罢时。 
<br>奈何许，所欢不在间，娇笑向谁绪。 
<br>隔津叹，牵牛语织女，离泪溢河汉。 
<br>啼相忆，泪如漏刻水，昼夜流不息。 
<br>著处多遇罗，的的往年少，艳情何能多。 
<br>无故相然我，路绝行人断，夜夜故望汝。 
<br>一坐复一起，黄昏人定后，许时不来已。 
<br>摩可侬，巷巷相罗截，终当不置汝。 
<br>不能久长离，中夜忆欢时，抱被空中啼。 
<br>腹中如汤灌，肝肠寸寸断，教侬底聊赖。 
<br>相送劳劳渚，长江不应满，是侬泪成许。 
<br>奈何许，天下何人限，慊慊只为汝。 
<br>郎情难可道，欢行豆挟心，见荻多欲绕。 
<br>松上萝，愿君如行云，时时见经过。 
<br>夜相思，风吹窗帘动，言是所欢来。 
<br>长鸣鸡，谁知侬念汝，独向空中啼。 
<br>腹中如乱丝，愦愦适得去，愁毒已复来。
<br>
<br>【读曲歌八十九首】 
<br>
<br>
<br>《宋书·乐志》曰：“《读曲歌》者，民间为彭城王义康所作也。其歌云‘死罪刘领军，误杀刘第四’是也。”《古今乐录》曰：“《读曲歌》者，元嘉十七年袁后崩，百官不敢作声歌，或因酒宴，止窃声读曲细吟而已，以此为名。”按义康被徙，亦是十七年。南齐时，硃硕仙善歌吴声《读曲》。武帝出游钟山，幸何美人墓。硕仙歌曰：“一忆所欢时，缘山破芿荏。山神感侬意，盘石锐锋动。”帝神色不悦，曰：“小人不逊，弄我。”时硃子尚亦善歌，复为一曲云“暖暖日欲冥，观骑立蜘蟵。太阳犹尚可，且愿停须臾。”於是俱蒙厚赉。 
<br>花钗芙蓉髻，双须如浮云。春风不知著，好来动罗裙。 
<br>念子情难有，已恶动罗裙，听侬入怀不盬 
<br>红蓝与芙蓉，我色与欢敌。莫案石榴花，历乱听侬摘。 
<br>千叶红芙蓉，照灼绿水边。馀花任郎摘，慎莫罢侬莲。 
<br>思欢久，不爱独枝莲，只惜同心藕。 
<br>打坏木栖床，谁能坐相思。三更书石阙，忆子夜啼碑。 
<br>奈何不可言，朝看莫牛迹，知是宿蹄痕。 
<br>娑拖何处归，道逢播掿郎。口硃脱去尽，花钗复低昂。 
<br>所欢子，莲从胸上度，刺忆庭欲死。 
<br>揽裳踱，跣把丝织履，故交白足露。 
<br>上知所，所欢不见怜，憎状从前度。 
<br>思难忍，络■语酒壶，倒写侬顿尽。 
<br>上树摘桐花，何悟枝枯燥。迢迢空中落，遂为梧子道。 
<br>桐花特可怜，愿天无霜雪，梧子解千年。 
<br>柳树得春风，一低复一昂。谁能空相忆，独眠度三阳。 
<br>折杨柳，百鸟园林啼，道欢不离口。 
<br>縠衫两袖裂，花钗须边低。何处分别归，西上古馀啼。 
<br>所欢子，不与他人别，啼是忆郎耳。 
<br>披被树明灯，独思谁能忍。欲知长寒夜，兰灯倾壶尽。 
<br>坐起叹，汝好愿他甘，丛香倾筐入怀抱。 
<br>逋发不可料，憔悴为谁睹盬欲知相忆时，但看裙带缓几许。 
<br>忆欢不能食，徘徊三路间，因风觅消息。 
<br>朝日光景开，从君良燕游。愿如卜者策，长与千岁龟。 
<br>所欢子，问春花，可怜，摘插裲裆里。 
<br>芳萱初生时，知是无忧草。双眉画未成，那能就郎抱。 
<br>百花鲜，谁能怀春日，独入罗帐眠。 
<br>闻欢得新侬，四支懊如垂。鸟散放行路井中，百翅不能飞。 
<br>怜欢敢唤名，念欢不呼字。连唤欢复欢，两誓不相弃。 
<br>奈何许，石阙生口中，衔碑不得语。 
<br>白门前，乌帽白帽来。白帽郎是侬，良不知乌帽郎是谁盬 
<br>初阳正二月，草木郁青青。蹑履步前园，时物感人情。 
<br>青幡起御路，绿柳廕驰道。欢赠玉树筝，侬送千金宝。 
<br>桃花落已尽，愁思犹未央。春风难期信，讬情明月光。 
<br>计约黄昏后，人断犹未来。闻欢开方局，已复将谁期。 
<br>自从别郎后，卧宿头不举。飞龙落药店，骨出只为汝。 
<br>日光没已尽，宿鸟纵横飞。徙倚望行云，躞蹀待郎归。 
<br>百度不一回，千书信不归。春风吹杨柳，华艳空徘徊。 
<br>音信阔弦朔，方悟千里遥。朝霜语白日，知我为欢消。 
<br>合冥过籓来，向晓开门去。欢取身上好，不为侬作虑。 
<br>五鼓起开门，正见欢子度。何处宿行还，衣被有霜露。 
<br>本自无此意，谁交郎举前。视侬转迈迈，不复来时言。 
<br>自我别欢后，叹音不绝响。茱萸持捻泥，龛有杀子像。 
<br>家贫近店肆，出入引长事。郎君不浮华，谁能呈实意。 
<br>念日行不遇，道逢播掿郎。查灭衣服坏，白肉亦黯疮。 
<br>歔欷暗中啼，斜日照帐里。无油何所苦，但使天明尔。 
<br>黄丝咡素琴，泛弹弦不断。百弄任郎作，唯莫《广陵散》。 
<br>思欢不得来，抱被空中语。月没星不亮，持底明侬绪。 
<br>诈我不出门，冥就他侬宿。鹿转方相头，丁倒欺人目。 
<br>欢但且还去，遗信相参伺。契兒向高店，须臾侬自来。 
<br>欲行一过心，谁我道相怜。摘菊持饮酒，浮华著口边。 
<br>语我不游行，常常走巷路。败桥语方相，欺侬那得度。 
<br>阔面行负情，诈我言端的。画背作天图，子将负星历。 
<br>君行负怜事，那得厚相於。麻纸语三葛，我薄汝粗疏。 
<br>黄天不灭解，甲夜曙星出。漏刻无心肠，复令五更毕。 
<br>打杀长鸣难，弹去乌臼鸟，愿得连冥不复曙，一年都一晓。 
<br>空中人住在，高墙深阁里。书信了不通，故使风往尔。 
<br>侬心常慊慊，欢行由预情。雾露隐芙蓉，见莲讵分明。 
<br>非欢独慊慊，侬意亦驱驱。双灯俱时尽，奈许两无由。 
<br>谁交强缠绵，常持罢作虑。作生隐藕叶，莲侬在何处。 
<br>相怜两乐事，黄作无趣怒。合散无黄连，此事复何苦！ 
<br>谁交强缠绵，常持罢作意。走马织悬帘，薄情奈当驶。 
<br>执手与欢别，合会在何时盬明灯照空局，悠然未有期。 
<br>百忆却欲噫，两眼常不燥。蕃师五鼓行，离侬何太早！ 
<br>合笑来向侬，一抱不能置。领后千里带，那顿谁多媚。 
<br>欢相怜，今去何时来盬裲裆别去年，不忍见分题。 
<br>欢相怜，题心共饮血。梳头入黄泉，分作两死计。 
<br>娇笑来向侬，一抱不能已。湖燥芙蓉萎，莲汝藕欲死。 
<br>欢心不相怜，慊苦竟何已盬芙蓉腹里萎，莲汝从心起。 
<br>下帷掩灯烛，明月照帐中。无油何所苦，但使天明侬。 
<br>执手与欢别，欲去情不忍。馀光照己籓，坐见离日尽。 
<br>种莲长江边，藕生黄檗浦。必得莲子时，流离经辛苦。 
<br>人传我不虚，实情明把纳。芙蓉万层生，莲子信重沓。 
<br>闻乖事难怀，况复临别离。伏龟语石板，方作千岁碑。 
<br>铃荡与时竞，不得寻倾虑。春风扇芳条，常念花落去。 
<br>坐倚无精魂，使我生百虑。方局十七道，期会是何处盬 
<br>暂出白门前，杨柳可藏乌。欢作沈水香，侬作博山炉。 
<br>十期九不果，常抱怀恨生。然灯不下炷，有油那得明。 
<br>自从近日来，了不相寻博。竹帘裲裆题，知子心情薄。 
<br>下帷灯火尽，朗月照怀里。无油何所苦，但令天明尔。 
<br>近日莲违期，不复寻博子。六筹翻双鱼，都成罢去已。 
<br>一夕就郎宿，通夜语不息。黄檗万里路，道苦真无极。 
<br>登店卖三葛，郎来买丈馀。合匹与郎去，谁解断粗疏。 
<br>侬亦粗经风，罢顿葛帐里，败许粗疏中。 
<br>紫草生湖边，误落芙蓉里。色分都未获，空中染莲子。 
<br>闺阁断信使，的的两相忆。譬如水上影，分明不可得。 
<br>逍遥待晓分，转侧听更鼓。明月不应停，特为相思苦。 
<br>罢去四五年，相见论故情。杀荷不断藕，莲心已复生。 
<br>辛苦一朝欢，须臾情易厌。行膝点芙蓉，深莲非骨念。 
<br>慊苦忆侬欢，书作后非是。五果林中度，见花多亿子。
<br>
<br>【同前五首】唐·张祜 
<br>
<br>
<br>窗中独自起，帘外独自行。愁见蜘蛛织，寻思直到明。 
<br>碓上人不舂，窗中丝罢络。看渠驾去车，定是无四角。 
<br>不见心相许，徒云脚漫勤。摘荷空摘叶，是底采莲人。 
<br>窗外山魈立，知渠脚不多。三更机底下，摸著是谁梭。 
<br>郎去摘黄瓜，郎来收赤枣。郎耕种麻地，今作西舍道。
<br>
<br>
<br>
<br>卷四十七 
<br>清商曲辞四 
<br>吴声歌曲四
<br>
<br>【春江花月夜二首】隋·炀帝 
<br>
<br>
<br>《唐书·乐志》曰：“《春江花月夜》《玉树后庭花》《堂堂》并陈后主所作。后主堂与宫中女学士及朝臣相和为诗，太常令何胥又善於文咏，采其尤艳丽者，以为此曲。” 
<br>暮江平不动，春化满正开。流波将月去，潮水带星来。 
<br>夜露含花气，春潭漾月晖。汉水逢游女，湘川值两妃。
<br>
<br>【同前】诸葛颖 
<br>
<br>
<br>花帆渡柳浦，结缆隐梅洲。月色含江树，花影覆船楼。
<br>
<br>【同前二首】唐·张子容 
<br>
<br>
<br>林花发岸口，气色动江新。此夜江中月，流光花上春。分明石潭里，宜照浣纱人。 
<br>交甫怜瑶佩，仙妃难重期。沈沈绿江晚，惆怅碧云姿。初逢花上月，言是弄珠时。
<br>
<br>【同前】张若虚 
<br>
<br>
<br>春江潮水连海平，海上明月共潮生。滟滟随波千万里，何处春江无月明。江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月，江月何年初照人。人生代代无穷已，江月年年望相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子，何处相思明月楼。可怜楼上月徘徊，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沈沈藏海雾，碣石潇湘无限路。不知乘月几人归，落月摇情满江树。
<br>
<br>【同前】温庭筠 
<br>
<br>
<br>玉树歌阑海云黑，花庭忽作青芜国。秦淮有水水无情，还向金陵漾春色。杨家二世安九重，不御华芝嫌六龙。百幅锦帆风力满，连天展尽金芙蓉。珠翠丁星复明灭，龙头劈浪哀笳发。千里涵空照水魂，万枝破鼻团香雪。漏转霞高沧海西，颇黎枕上闻天鸡。蛮弦代雁曲如语，一醉昏昏天下迷。四方倾动烟尘起，犹在浓香梦魂里。后主荒宫有晓莺，飞来只隔西江水。
<br>
<br>【玉树后庭花】陈·后主 
<br>
<br>
<br>《隋书·乐志》曰：“陈后主於清乐中造《黄骊留》及《玉树后庭花》《金钗两须垂》等曲，与幸臣等制其歌词，绮艳相高，极於轻荡，男女唱和，其音甚哀。”《五行志》曰：“祯明初，后主作新歌，辞甚哀怨，令后宫美人习而歌之。其辞曰：‘玉树后庭花，花开不复久’时人以歌谶，此其不久兆也。”《南史》曰：“后主张贵妃名丽华，与龚孔二贵嫔、王李二美人、张薛二淑媛、袁昭仪、何婕妤、江修容等，并有宠，又以宫人袁大舍等为女学士。每引宾客游宴，则使诸贵人女学士与狎客共赋新诗，采其尤艳丽者，以为曲调，被以新声，选宫女千数歌之。其曲有《玉树后庭花》《临春乐》等。其略云：‘璧月夜夜满，琼树朝朝新。’大抵皆美张贵妃、孔贵嫔之容色。”按《大业拾遗记》，“璧月”句，盖江总辞也。 
<br>丽宇芳林对高阁，新妆艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。
<br>
<br>【同前】唐·张祜 
<br>
<br>
<br>轻车何草草，独唱后庭花。玉座谁为主，徒悲张丽华。
<br>
<br>【堂堂】温庭筠 
<br>
<br>
<br>钱塘岸上春如织，淼淼寒潮带晴色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，金鲸泻酒如飞泉。
<br>
<br>【三阁词四首】刘禹锡 
<br>
<br>
<br>《三阁词》，刘禹锡所作吴声曲也。《南史》曰：“陈后主至德二年，於光昭殿前起临春、结绮、望仙三阁，高数十丈，并数十间。窗牖壁带悬楣栏槛之类，皆以沈檀香为之。又饰以珠玉，间以珠翠，外施珠帘，内有宝床宝帐，服玩瑰丽，近古未有。每微风暂至，香闻数里，朝日初照，光映后庭。其下积石为山，引水为池，植以奇树，杂以花药。后主自居临春阁，张贵妃居结绮阁，龚孔二贵嫔居望仙阁，并复道交相往来。” 
<br>贵人三阁上，日晏未梳头，不应有恨事，娇甚却成愁。 
<br>珠箔曲琼钩，子细见扬州。北兵那得度，浪语判悠悠。 
<br>沈香帖阁柱，金缕画门楣。回首降幡下，已见黍离离。 
<br>三人出眢井，一身登槛车。硃门漫临水，不可见鲈鱼。
<br>
<br>【泛龙舟】隋·炀帝 
<br>
<br>
<br>《隋书·乐志》曰：“炀帝大制艳篇，辞极淫绮。令乐正白明达造新声，创《万岁乐》《藏钩乐》《七夕相逢乐》《投壶乐》《舞席同心髻》《玉女行觞》《神仙留客》《掷砖续命》《斗鸡子》《斗白草》《泛龙舟》《还旧宫》《长乐花》《十二时》等曲，掩抑摧藏，哀音断绝。”《唐书·乐志》曰：“《泛龙舟》，隋炀帝江都宫作。” 
<br>舳舻千里泛归舟，言旋旧镇下扬州。借问扬州在何处，淮南江北海西头。六辔聊停御百丈，暂罢开山歌棹讴。讵似江东掌间地，独自称言鉴里游。
<br>
<br>【黄竹子歌】 
<br>
<br>
<br>唐李康成曰：“《黄竹子歌》《江陵女歌》，皆今时吴歌也。” 
<br>江边黄竹子，堪作女兒箱。一船使两桨，得娘还故乡。
<br>
<br>【江陵女歌】 
<br>
<br>
<br>雨从天上落，水从桥下流。拾得娘裙带，同心结两头。
<br>
<br>【神弦歌十八首】 
<br>
<br>
<br>《古今乐录》曰：“《神弦歌》十一曲：一曰《宿阿》，二曰《道君》，三曰《圣郎》，四曰《娇女》，五曰《白石郎》，六曰《青溪小姑》，七曰《湖就姑》，八曰《姑恩》，九曰《采菱童》，十曰《明下童》，十一曰《同生》。”
<br>
<br>【宿阿曲】 
<br>
<br>
<br>苏林开天门，赵尊闭地户。神灵亦道同，真官今来下。 
<br>右一曲。
<br>
<br>【道君曲】 
<br>
<br>
<br>中庭有树，自语梧桐，推枝布叶。 
<br>右一曲。
<br>
<br>【圣郎曲】 
<br>
<br>
<br>左亦不佯佯，右亦不翼翼。仙人在郎傍，玉女在郎侧。酒无沙糖味，为他通颜色。 
<br>右一曲。
<br>
<br>【娇女诗】 
<br>
<br>
<br>北游临河海，遥望中菰菱。芙蓉发盛华，渌水清且澄。弦歌奏声节，仿佛有馀音。 
<br>蹀躞越桥上，河水东西流。上有神仙居，下有西流鱼。行不独自去，三三两两俱。 
<br>右二曲。
<br>
<br>【白石郎曲】 
<br>
<br>
<br>白石郎，临江居。前导江伯后从鱼。 
<br>积石如玉，列松如翠。郎艳独绝，世无其二。 
<br>右二曲。
<br>
<br>【青溪小姑曲】 
<br>
<br>
<br>吴均《续齐谐记》曰：“会稽赵文韶，宋元嘉中为东扶侍，廨在青溪中桥。秋夜步月，怅然思归，乃倚门唱《乌飞曲》。忽有青衣，年可十五六许，诣门曰：‘女郎闻歌声，有悦人者，逐月游戏，故遣相问。’文韶都不之疑，遂邀暂过。须臾，女郎至，年可十八九许，容色绝妙。谓文韶曰：‘闻君善歌，能为作一曲否盬’文韶即为歌‘草生盘石下’，声甚清美。女郎顾青衣，取箜篌鼓之，泠泠似楚曲。又令侍婢歌《繁霜》，自脱金簪，扣箜篌和之。婢乃歌曰：‘歌繁霜，繁霜侵晓幕。伺意空相守，坐待繁霜落。留连宴寝，将旦别去，以金簪遗文韶。文韶亦赠以银碗及琉璃匕。明日，於青溪庙中得之，乃知得所见青溪神女也。”按干宝《搜神记》曰：“广陵蒋子文，尝为秣陵尉，因击贼，伤而死。吴孙权时封中都侯，立庙钟山。”《异苑》曰：“青溪小姑，蒋侯第三妹也。” 
<br>开门白水，侧近桥梁。小姑所居，独处无郎。 
<br>右一曲。
<br>
<br>【湖就姑曲】 
<br>
<br>
<br>赤山湖就头，孟阳二三月，绿蔽贲荇薮。 
<br>湖就赤山矶，大姑大湖东，仲姑居湖西。 
<br>右二曲。
<br>
<br>【姑恩曲】 
<br>
<br>
<br>明姑遵八风，蕃谒云日中。前导陆离兽，后从硃鸟麟凤凰。 
<br>苕苕山头柏，冬夏叶不衰。独当被天恩，枝叶华葳蕤。 
<br>右二曲。
<br>
<br>【采莲童曲】 
<br>
<br>
<br>泛舟采菱叶，过摘芙蓉花。扣楫命童侣，齐声采莲歌。 
<br>东湖扶菰童，西湖采菱芰。不持歌作乐，为持解愁思。 
<br>右二曲。
<br>
<br>【明下童曲】 
<br>
<br>
<br>走马上前阪，石子弹马蹄。不惜弹马蹄，但借马上兒。 
<br>陈孔骄赭曰，陆郎乘班骓。徘徊射堂头，望门不欲归。 
<br>右二曲。
<br>
<br>【同生曲】 
<br>
<br>
<br>人生不满百，常抱千岁忧。早知人命促，秉烛夜行游。 
<br>岁月如流迈，行已及素秋。蟋蟀鸣空堂，感怅令人忧。 
<br>右二曲。
<br>
<br>【神弦曲】唐·李贺 
<br>
<br>
<br>西山日没东山昏，旋风吹马马踏云。画弦素管声浅繁，花裙綷縩步秋尘。桂叶刷风桂坠子，青狸哭血寒狐死。古壁彩虬金帖尾，雨工骑入秋潭水。百年老鸮成木魅，笑声碧火巢中起。
<br>
<br>【神弦别曲】李贺 
<br>
<br>
<br>巫山小女隔云别，松花春风山上发。绿盖独穿香迳归，白马花竿前孑孑。蜀江风澹水如罗，堕兰谁泛相经过。南山桂树为君死，云衫残汙红脂花。
<br>
<br>【祠渔山神女歌二首】王维 
<br>
<br>
<br>张茂先《神女赋序》曰：“魏济北从事弦超，嘉平中夜，梦神女来，自称天上玉女，姓成公，字智琼，东郡人。早失父母，天地哀其孤苦，令得下嫁。后三四日一来，即乘辎軿，衣罗绮。智琼能隐其形，不能藏其声，且芬香达于室宇，颇为人知。一旦神女别去，留赠裙衫裲裆。”《述征记》曰：“魏嘉平中，有神女成公智琼降弦超，同室，疑其有奸，智琼乃绝。后五年，超使将之洛，西至济北渔山下陷，上，遥望曲道头，有车马，似智琼，果至洛，克复旧好。”唐王勃《杂曲》曰：“智琼神女，来访文君。”按《十道志》云：“渔山一名吾山。汉武帝过渔山，作《瓠子歌》云：‘吾山平兮巨野溢’是也。”
<br>
<br>【迎神】 
<br>
<br>
<br>坎坎击鼓，渔山之下。吹洞箫，望极浦。女巫进，纷屡舞。陈瑶席，湛清酤。风凄凄，又夜雨。不知神之来兮不来，使我心兮苦复苦。
<br>
<br>【送神】 
<br>
<br>
<br>纷进舞兮堂前，目眷眷兮琼筵。来不言兮意不传，作暮雨兮愁空山。悲急管兮思繁弦，神之驾兮俨欲旋。倏云收兮雨歇，山青青兮水潺潺。
<br>
<br>【祠神歌】王叡 
<br>
<br>
<br>
<br>【迎神】 
<br>
<br>
<br>蓪草头花椰叶裙，蒲葵树下舞蛮云。引领望江遥滴酒，白蘋风起水生文。
<br>
<br>【送神】 
<br>
<br>
<br>枨枨山响答琵琶，酒湿青莎肉饲鸦。树叶无声神去后，纸钱灰出木绵花。
<br>
<br>【西曲歌上】 
<br>
<br>
<br>《古今乐录》曰：“西曲歌有《石城乐》《乌夜啼》《莫愁乐》《估客乐》《襄阳乐》《三洲》《襄阳蹋铜啼》《采桑度》《江陵乐》《青阳度》《青骢白马》《共戏乐》《安东平》《女兒子》《来罗》《那呵滩》《孟珠》《乐药》《夜度娘》《长松标》《双行缠》《黄督》《黄缨》《平西乐》《攀杨枝》《寻阳乐》《白附鸠》《拔蒲》《寿阳乐》《作蚕丝》《杨叛兒》《西乌夜飞》《月节折杨柳歌》三十四曲。《石城乐》《乌夜啼》《莫愁乐》《估客乐》《襄阳乐》《三洲》《襄阳蹋铜蹄》《采桑度》《江陵乐》《青骢白马》《共戏乐》《安东平》《那呵滩》《孟珠》《翳乐》《寿阳乐》并舞曲。《青阳度》《女兒子》《来罗》《夜黄》《夜度娘》《长松标》《双行缠》《黄督》《黄缨》《平西乐》《攀杨枝》《寻阳乐》《白附鸠》《拔蒲》《作蚕丝》并倚歌。《孟珠》《翳乐》亦倚歌。按西曲歌出於荆、郢、樊、邓之间，而其声节送和与吴歌亦异，故□其方俗而谓之西曲云。”
<br>
<br>【石城乐】 
<br>
<br>
<br>《唐书·乐志》曰：“《石城乐》者，宋臧质所作也。石城在竟陵，质尝为竟陵郡，於城上眺瞩，见群少年歌谣通暢，因作此曲。《古今乐录》曰：“《石城乐》，旧舞十六人。” 
<br>生长石城下，开窗对城楼。城中诸少年，出入见依投。 
<br>阳春百花生，摘插环髻前。捥指蹋忘愁，相与及盛年。 
<br>布帆百馀幅，环环在江津。执手双泪落，何时见欢还。 
<br>大艑载三千，渐水丈五馀。水高不得渡，与欢合生居。 
<br>闻欢远行去，相送方山亭。风吹黄檗籓，恶闻苦离声。 
<br>右五曲。
<br>
<br>【乌夜啼八曲】 
<br>
<br>
<br>《唐书·乐志》曰：“《乌夜啼》者，宋临川王义庆所作也。元嘉十七年，徙彭城王义康於豫章。义庆时为江州，至镇，相见而哭。文帝闻而怪之，征还庆大惧，伎妾夜闻乌夜啼声，扣斋阁云：‘明日应有赦。’其年更为南兗州刺史，因此作歌。故其和云：‘夜夜望郎来，笼窗窗不开。’今所传歌辞，似非义庆本旨。”《教坊记》曰：“《乌夜啼》者，元嘉二十八年，彭城王义康有罪放逐，行次浔阳；江州刺史衡阳王义季，留连饮宴，历旬不去。帝闻而怒，皆囚之。会稽公主，姊也，尝与帝宴洽，中席起拜。帝未达其旨，躬止之。主流涕曰：‘车子岁暮，恐不为阶下所容！’车子，义康小字也。帝指蒋山曰：‘必无此，不尔，便负初宁陵。’武帝葬於蒋山，故指先帝陵为誓。因封馀酒寄义康，且曰：‘昨与会稽姊饮，乐，忆弟，故府所饮酒往，遂宥之。’使未达浔阳，衡阳家人扣二王所囚院曰：‘昨夜乌夜啼，官当有赦。’少顷使至，二王得释，故有此曲。”按史书称临川王义康为江州，而云衡阳王义季，传之误也。《古今乐录》：“《乌夜啼》，旧舞十六人。”《乐府解题》曰：“亦有《乌栖曲》，不知与此同否。” 
<br>歌舞诸少年，娉婷无种迹。菖蒲花可怜，闻名不曾识。 
<br>长樯铁鹿子，布帆阿那起。讬侬安在间，一去数千里。 
<br>辞家远行去，侬欢独离居。此日无啼音，裂帛作还书。 
<br>可怜乌臼鸟，强言知天曙。无故三更啼，欢子冒闇去。 
<br>鸟生如欲飞，二飞各自去。生离无安心，夜啼至天曙。 
<br>笼窗窗不开，荡户户不动。欢下葳蕤籥，交侬那得往。 
<br>远望千里烟，隐当在欢家。欲飞无两翅，当奈独思何。 
<br>巴陵三江口，芦荻齐如麻。执手与欢别，痛切当奈何。 
<br>右八曲。
<br>
<br>【同前】梁·简文帝 
<br>
<br>
<br>绿草庭中望明月，碧玉堂里对金铺。鸣弦拨捩发初异，挑琴欲吹众曲珠。不疑三足朝含影，直言九子夜相呼。羞言独眠枕下泪，讬道单栖城上乌。
<br>
<br>【同前】刘孝绰 
<br>
<br>
<br>鹍弦且辍弄，鹤操暂停徽。别有啼乌曲，东西相背飞。倡人怨独守，荡子游未归。忽闻生离曲，长夜泣罗衣。
<br>
<br>【同前二首】北周·庾信 
<br>
<br>
<br>促柱繁弦非《子夜》，歌声舞态异《前溪》。御史府中何处宿盬洛阳城头那得栖。弹琴蜀郡卓家女，织锦秦川窦氏妻。讵不自惊长泪落，到头啼乌恆夜啼。 
<br>桂树悬知远，风竿讵肯低。独怜明月夜，孤飞犹未栖。虎贲谁见惜，御史讵相携。虽言入弦管，终是曲中啼。
<br>
<br>【同前】唐·杨巨源 
<br>
<br>
<br>可怜杨叶复杨花，雪净烟深碧玉家。乌栖不定枝条弱，城头夜半声哑哑。浮萍摇荡门前水，任罥芙蓉莫堕沙。
<br>
<br>【同前】李白 
<br>
<br>
<br>黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭怅然忆远人，独宿孤房泪如雨。
<br>
<br>【同前二首】顾况 
<br>
<br>
<br>玉房掣锁声翻叶，银箭添泉绕霜堞。毕逋发刺月衔城。八九雏飞其母惊。此是天上老鸦鸣，人间老鸦无此声。摇杂佩，耿华烛，良夜羽人弹此曲，东方曈曈赤日旭。 
<br>月出江林西，江林寂寂城鸦啼。昔人何处为此曲，今人何处听不足。城寒月晓驰思深，江上青草为谁绿。
<br>
<br>【同前】李群玉 
<br>
<br>
<br>曾波隔梦时，一望青枫林。有鸟在其间，达晓自悲吟。是时月黑天，四野烟雨深。如闻生离哭，其声痛人心。悄悄夜正长，空山响哀音。远客不可听，坐愁华发侵。既非蜀帝魂，恐是桓山禽。四子各分散，母声犹至今。
<br>
<br>【同前】聂夷中 
<br>
<br>
<br>众鸟各归枝，乌乌尔不栖。还应知妾恨，故向绿窗啼。
<br>
<br>【同前】白居易 
<br>
<br>
<br>城上归时晚，庭前宿处危。月明无叶树，霜滑有风枝。啼涩饥喉咽，飞低冻翅垂。画堂鹦鹉鸟，冷暖不相知。
<br>
<br>【同前】王建 
<br>
<br>
<br>庭树乌，尔何不向别处栖。夜夜夜半当户啼，家人把烛出洞户，惊栖失群飞落树。一飞直欲飞上天，回回不离旧栖处。未明重绕主人屋，欲下空中黑相触。风飘雨湿亦不移，君家树头多好枝。
<br>
<br>【同前】张祜 
<br>
<br>
<br>忽忽南飞返，危弦共怨凄。暗霜移树宿，残夜绕枝啼。咽绝声重叙，愔淫思乍迷。不妨还报喜，误使玉颜低。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
