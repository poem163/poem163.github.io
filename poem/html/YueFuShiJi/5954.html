<HTML>
<HEAD>
<TITLE>杂曲歌辞 十一至十五 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 杂曲歌辞 十一至十五</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杂曲歌辞 十一至十五</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5954"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杂曲歌辞 十一至十五')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杂曲歌辞 十一至十五]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷七十一 杂曲歌辞十一
<br>
<br>【行路难三首】唐·李白 
<br>
<br>
<br>金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪暗天。闲来垂钓坐溪上，忽复乘舟梦日边。行路难，行路难，多歧路，今安在。长风破浪会有时，直挂云帆济沧海。 
<br>大道如青天，我独不得出。羞逐长安社中兒，赤鸡白狗赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折腰无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台。行路难，归去来。 
<br>有耳草洗颍川水，有口莫食首阳蕨。含光混世贵无名，何用孤高比云月。吾观自古贤达人，功成不退皆殒身。子胥既弃吴江上，屈原终投湘水滨。陆机才多岂自保，李斯税驾苦不早。华亭鹤唳讵可闻，上蔡苍鹰何足道。君不见吴中张翰称达生，秋风忽忆江东行。且乐生前一杯酒，何须身后千载名。
<br>
<br>【同前三首】顾况 
<br>
<br>
<br>君不见古来烧水银，变作北邙山上尘。藕丝挂身在虚空，欲落不落愁杀人。睢水英雄多血刃，建章宫阙成灰烬。淮王身死桂枝折，徐氏一去音书绝。行路难，行路难，生死皆由天。秦皇汉武遭下脱，汝独何人学神仙。 
<br>君不见担雪塞井徒用力，炊砂作饭岂堪吃。一生肝胆向人尽，相识不如不相识。冬青树上挂凌霄，岁晏花凋树不凋。凡物各自有根本，种禾终不生豆苗。行路难，行路难，何处是平道。中心无事当富贵，今日觉君颜色好。 
<br>君不见少年头上如云发，少壮如云老如雪。岂知灌顶有醍醐，能使清凉头不热。吕梁之水挂飞流，鼋鼍蛟蜃不敢游。少年恃险若平地，独倚长剑凌清秋。行路难，行路难，昔少年，今已老。前朝竹帛事皆空，日暮牛羊古城草。
<br>
<br>【同前】李颀 
<br>
<br>
<br>汉家名臣杨德祖，四代五公享茅土。父兄子弟绾银黄，跃马鸣珂朝建章。火浣单衣绣方领，茱萸锦带玉盘囊。宾客填街复满座，片言出口生辉光。世人逐势争奔走，沥胆隳肝唯恐后。当时一顾生青云，自谓生死长随君。一朝谢病还乡里，穷巷苍茫绝知己。秋风落叶闭重门，昨日论交竟谁是。薄俗嗟嗟难重陈，深山麋鹿下为邻。鲁连所以蹈沧海，古往今来称达人。
<br>
<br>【同前二首】高適 
<br>
<br>
<br>君不见富家翁，昔时贫贱谁比数。一朝金多结豪贵，万事胜人健如虎。子孙成长满眼前，妻能管弦妾能舞。自矜一朝忽如此，却笑傍人独悲苦。东邻少年安所如，席门穷巷出无车。有才不肯学干谒，何用年年空读书。 
<br>长安少年不少钱，能骑骏马鸣金鞭。五侯相逢大道边，美人弦管争留连。黄金如斗不敢惜，片言如山莫弃捐。安知憔悴读书者，暮宿虚台私自怜。
<br>
<br>【同前】张籍 
<br>
<br>
<br>湘东行人长叹息，十年离家归未得。弊裘羸马苦难行，僮仆饥寒少筋力。君不见床头黄金尽，壮士无颜色。龙蟠泥中未有云，不能生彼升天翼。
<br>
<br>【同前】聂夷中 
<br>
<br>
<br>莫言行路难，夷狄如中国。谓言骨肉亲，中门如异域。出处全在人，路亦无通塞。门前两条辙，何处去不得。
<br>
<br>【同前】韦应物 
<br>
<br>
<br>荆山之白玉兮，良工雕琢双环连，月蚀中央镜心穿。故人赠妾初相结，恩在环中寻不绝。人情厚薄苦须臾，昔似连环今似玦。连环可碎不可离，如何物在人自移。上客勿遽欢，听妾歌路难。旁人见环环可怜，不知中有长恨端。
<br>
<br>【同前三首】柳宗元 
<br>
<br>
<br>君不见夸父逐日窥虞渊，跳踉北海超昆仑。披霄决汉出沆漭，瞥裂左右遗星辰。须臾力尽道渴死，狐鼠蜂蚁争噬吞。北方竫人长九寸，开口抵掌更笑喧。啾啾饮食滴与粒，生死亦足终天年。睢盱大志少成遂，坐使兒女相悲怜。 
<br>虞衡斤斧罗千山，工命采斫杙与椽。深林土翦十取一，百牛连鞅摧双辕。万围千寻妨道路，东西蹶倒山火焚。遗馀毫末不见保，躝跞磵壑何当存。群材未成质已夭，突兀硣豁空嵒峦。柏梁天灾武库火，匠石狼顾相愁冤。君不见南山栋梁益稀少，爱材养育谁复论。 
<br>飞雪断道冰成梁，侯家炽炭雕玉房。蟠龙吐耀虎喙张，熊蹲豹踯争低昂。攒峦丛崿射硃光，丹霞翠雾飘奇香。美人四向回明珰，雪山冰谷晞太阳。星躔奔走不得止，奄忽双燕栖虹梁。风台露榭生光饰，死灰弃置参与商。盛时一去贵反贱，时一去贵反贱，桃笙葵扇安可常。
<br>
<br>【同前】鲍溶 
<br>
<br>
<br>玉堂向夕如无人，丝竹俨然宫商死。细人何言入君耳，尘生金樽酒如水。君今不念岁蹉跎，雁天明明凉露多。华灯青凝久照夜，彩童窈窕虚垂罗。入宫见妒君不察，莫入此地出风波。此时不乐早休息，女颜易老君如何。
<br>
<br>【同前五首】僧贯休 
<br>
<br>
<br>不会当时作天地，刚有多般愚与智。到头还用真宰心，何如上下皆清气。大道冥冥不知处，那堪顿得羲和辔。义不义兮仁不仁，拟学长生更容易。负心为炉复为火，缘木求鱼应且止。君不见烧金炼石古帝王，鬼火荧荧白杨里。 
<br>君不见道傍废井生古木，本是骄奢贵人屋。几度美人照影来，素绠银瓶濯纤玉。云飞雨散今如此，绣闼雕甍作荒谷。沸渭笙歌君莫夸，不应长是西家哭。休说遗编行者几，至竟终须合天理。败他成此亦何功，苏张终作多言鬼。行路难，行路难，不在羊肠里。 
<br>九有茫茫共尧日，浪死虚生亦非一。清净玄音竟不闻，花眼酒肠暗如漆。或偶因片言只字登第光二亲，又不能献可替否航要津。口谈羲、轩与周、孔，履行不及屠沽人。行路难，行路难，日暮途远空悲叹。 
<br>君不见道傍树有寄生枝，青青郁郁同荣衰。无情之物尚如此，为人不及还堪悲。父归坟兮未朝夕，已分黄金争田宅。高堂老母头似霜，心作数支泪常滴。我闻忽如负芒刺，不独为君空叹息。古人尺布犹可缝，浔阳义大令人忆。寄言世上为人子，孝义团圆莫如此。若如此，不遄死兮更何俟。 
<br>君不见山高海深人不测，古往今来转青碧。浅近轻浮莫与交，地卑只解生荆棘。谁道黄金如粪土，张耳、陈馀断消息。行路难，行路难，君自看。
<br>
<br>【同前二首】僧齐己 
<br>
<br>
<br>行路难，君好看。惊波不在黤黮间，小人心里藏崩湍。七盘九折寒崷崒，翻车倒盖犹堪出。未似是非脣舌危，暗中潜毁平人骨。君不见楚灵均，千古沈冤湘水滨。又不见李太白，一朝却作江南客。 
<br>下浸与高盘，不为行路难。是非真险恶，翻覆作峰峦。漆愧同时黑，硃惭巧处丹。令人畏相识，欲画白云看。
<br>
<br>【同前】翁绶 
<br>
<br>
<br>行路艰难不复歌，故人荣达我蹉跎。双轮晚上铜梁雪，一叶春浮瘴海波。自古要津皆若此，方今失路欲如何。君看西汉翟丞相，凤沼朝辞暮雀罗。
<br>
<br>【同前】薛能 
<br>
<br>
<br>何处力堪殚，人心险万端。藏山难测度，暗水自波澜。对面如千里，回肠似七盘。已经吴坡困，欲向雁门难。南北诚须泣，高深不可干。无因善行止，车辙得平安。
<br>
<br>【从军中行路难二首】骆宾王 
<br>
<br>
<br>君不见封狐雄虺篡自成群，凭深负固结妖氛。玉玺分兵征恶少，金坛受律动将军。将军拥旄宣庙略，战士横行静夷落。长驱一息背铜梁，直指三巴逾剑阁。阁道岧峣上戍楼，剑门遥裔俯灵丘。邛关九折无平路，江水双源有急流。征役无期返，他乡岁华晚。杳杳丘陵出，苍苍林薄远。途危紫盖峰，路涩青泥坡。去去指哀牢，行行入不毛。绝壁千里险，连山四望高。中外分区宇，夷夏殊风土。交趾枕南荒，昆弥临北户。川源饶毒雾，溪谷多淫雨。行潦四时流，崩查千岁古。漂梗飞蓬不自安，扪藤引葛度危峦。昔时闻道从军乐，今日方知行路难。苍江绿水东流驶，炎洲丹徼南中地。南中南斗映星河，秦川秦塞阻烟波。三春边地风光少，五月泸中瘴疠多。朝驱疲斥候，夕息倦谁何。向月弯繁弱，连星转太阿。重义轻生怀一顾，东伐西征凡几度。夜夜朝朝斑鬓新，年年岁岁戎衣故。灞城隅，滇池水。天涯望转积，地际行无已。徒觉炎凉节物非，不知关山千万里。弃置勿重陈，重陈多苦辛。且悦清笳梅柳曲，讵忆芳园桃李人。绛节硃旗分白羽，丹心白刃酬明主。但令一技君王识，谁惮三边征战苦。行路难，行路难，歧路几千端。无复归云凭短翰，空馀望日想长安。 
<br>君不见玉关尘色暗边亭，铜鞮杂虏寇长城。天子按剑征馀勇，将军受脤事横行。七德龙韬开玉帐，千里鼍鼓叠金钲。阴山苦雾埋高垒，交河孤月照连营。连营去去无穷极，拥旆遥遥过绝国。阵云朝结晦天山，寒沙夕涨迷疏勒。龙鳞水上开鱼贯，马首山前振周翼。长驱万里詟祁连，分麾三命武功宣。百发乌号遥碎柳，七尺龙交回照莲。春来秋去移灰琯，兰闺柳市芳尘断。雁门迢递尺书稀，鸳被相思双带缓。行路难，誓令氛祲静皋兰。但使封侯龙额贵，讵随中妇凤楼寒。
<br>
<br>【变行路难】王昌龄 
<br>
<br>
<br>向晚横吹悲，风动马嘶合。前驱引旗节，千里阵云匝。单于下阴山，砂砾空飒飒。封侯取一战，岂复念闺閤。
<br>
<br>【古别离】梁·江淹 
<br>
<br>
<br>《楚辞》曰：“悲莫悲兮生别离。”《古诗》曰：“行行重行行，与君生别离。相去万馀里，各在天一涯。”后苏武使匈奴，李陵与之诗曰：“良时不可再，离别在须臾。”故后人拟之为《古别离》。梁简文帝又为《生别离》，宋吴迈远有《长别离》，唐李白有《远别离》，亦皆类此。 
<br>远与君别者，乃至雁门关。黄云蔽千里，游子何时还。送君如昨日，檐前露已团。不惜蕙草晚，所悲道里寒。君在天一涯，妾身长别离。愿一见颜色，不异琼树枝。兔丝及水萍，所寄终不移。
<br>
<br>【同前】唐·沈佺期 
<br>
<br>
<br>白水东悠悠，中有西行舟。舟行有返棹，水去无还流。奈何生别者，戚戚怀远游。远游谁当惜，所悲会难收。自君间芳躧，青阳四五遒。皓月掩兰室，光风虚蕙楼。相思无明晦，长叹累冬秋。离居分迟暮，高驾何淹留。
<br>
<br>【同前】孟云卿 
<br>
<br>
<br>朝日上高台，离人怨秋草。但见万里天，不见万里道。君行本遥远，苦乐良难保。宿昔梦同衾，忧心梦颠倒。含酸欲谁诉，转转伤怀抱。结发年已迟，征行去何早。寒暄有时谢，憔悴难再好。人皆算年寿，死者何曾老。少壮无见期，水深风浩浩。
<br>
<br>【同前】李益 
<br>
<br>
<br>双剑欲别风凄然，雌沉水底雄上天。江回汉转两不见，云交雨合知何年。古来万事皆由命，何用临涕苦相连。
<br>
<br>【同前二首】于濆 
<br>
<br>
<br>入室少情意，出门多路歧。黄鹤有归日，荡子无还时。人谁无分命，妾身何太奇。君为东南风，妾作西北枝。青楼邻里妇，终年画长眉。自倚对良匹，笑妾空罗帏。 
<br>郎本东家兒，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。知子去从军，何处无良人。
<br>
<br>【同前二首】李端 
<br>
<br>
<br>水国叶黄时，洞庭霜落夜。行舟闻商估，宿在枫林下。此地送君还，茫茫似梦间。后期知几日，前路转多山。巫峡通湘浦，迢迢隔云雨。天晴见海樯，月落闻津鼓。人老自多愁，水深难急流。清宵歌一曲，白首对汀洲。与君桂阳别，令君岳阳待。后事忽差池，前期日空在。木落雁嗷嗷，洞庭波浪高。远山云似盖，极浦树如毫。朝发能几里，暮来风又起。如何两处愁，皆在孤舟里。昨夜天月明，长川寒且清。菊花开欲尽，荠菜泊来生。下江帆势速，五两遥相逐。欲问去时人，知投何处宿。空令猿啸时，泣对湘潭竹。
<br>
<br>【同前】王缙 
<br>
<br>
<br>下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。
<br>
<br>【同前】僧皎然 
<br>
<br>
<br>太湖三山口，吴王在时道。寂寞千载心，无人见春草。谁堪缄怨者，持此伤怀抱。孤舟畏狂风，一点宿烟岛。望所思兮若何，月荡漾兮空波。云离离兮北断，雁眇眇兮南多。身去兮天畔，心折兮湖岸。春山胡为兮塞路，使我归梦兮撩乱。
<br>
<br>【同前】聂夷中 
<br>
<br>
<br>欲别牵郎衣，问郎游何处。不恨归日迟，莫向临邛去。
<br>
<br>【同前二首】施肩吾 
<br>
<br>
<br>古人谩歌西飞燕，十年不见狂夫面。三更风作切梦刀，万转愁成系肠线。所嗟不及牛女星，一年一度得相见。 
<br>老母别爱子，少妻送征郎。血流既四面，乃亦断二肠。不愁寒无衣，不怕饥无粮。惟恐征战不还乡，母化为鬼妻为孀。
<br>
<br>【同前】吴融 
<br>
<br>
<br>紫燕黄鹄虽别离，一举千里何难追。犹闻啼风与叫月，流连断续令人悲。赋情更有深缱绻，碧甃千寻尚为浅。蟾蜍正向清夜流，蛱蝶须教堕丝罥莫道断丝不可续，丹穴凤皇胶不远。草草通流水不回，海上两潮长自返。
<br>
<br>
<br>
<br>
<br>
<br>卷七十二 杂曲歌辞十二
<br>
<br>【古离别】唐·王適 
<br>
<br>
<br>昔岁惊杨柳，高楼悲独守。今年芳树枝，孤栖怨别离。珠帘昼不卷，罗幔晓长垂。苦调琴先觉，愁容镜独知。频来雁度无消息，罢去鸳文何用织。夜还罗帐空有情，春著裙腰自无力。青轩桃李落纷纷，紫庭兰蕙日氛氲。已能憔悴今如此，更复含情一待君。
<br>
<br>【古离别】常理 
<br>
<br>
<br>君御狐白裘，妾居缃绮幬。粟钿金夹膝，花错玉搔头。离别生庭草，征行断戍楼。蟏蛸网清曙，菡萏落红秋。小胆空房怯，长眉满镜愁。为传兒女意，不用远封侯。
<br>
<br>【同前】姚系 
<br>
<br>
<br>凉风已袅袅，露重木兰枝。独上高楼望，行人远不知。轻寒入洞户，明月满秋池。燕去鸿方至，年年是别离。
<br>
<br>【同前二首】赵微明 
<br>
<br>
<br>离别无远近，事欢情亦悲。不闻车轮声，后会将何时。去日忘寄书，来日乖前期。纵知明当还，一夕千万思。 
<br>违别未几日，一日如三秋。犹疑望可见，日日上高楼。唯见分手处，白蘋满芳洲。寸心宁死别，不忍生离愁。
<br>
<br>【同前二首】孟郊 
<br>
<br>
<br>松山云缭绕，萍路水分离。云去有归日，水分无合时。春芳役双眼，春色柔四支。杨柳织别愁，千条万条丝。山川古今路，纵横无断绝。来往天地间，人皆有离别。行衣未束带，中肠已先结。不用看镜中，自知生白发。欲陈去留意，声向言前咽。愁结填心胸，茫茫若为说。荒郊烟莽苍，旷野风凄切。处处得相随，人那不如月。
<br>
<br>【同前】顾况 
<br>
<br>
<br>西江上风动，麻姑嫁时浪。西山为水水为尘，不是人间离别人。
<br>
<br>【同前】僧贯休 
<br>
<br>
<br>离恨如旨酒，古今饮皆醉。只恐长江水，尽是兒女泪。伊余非此辈，送人空把臂。他日再相逢，清风动天地。
<br>
<br>【同前】韦庄 
<br>
<br>
<br>晴烟漠漠柳毵毵，不那离情酒半酣。更把马鞭云外指，断肠春色在江南。
<br>
<br>【生别离】梁·简文帝 
<br>
<br>
<br>离别四弦声，相思双笛引。一去十三年，复无好音信。
<br>
<br>【同前】唐·孟云卿 
<br>
<br>
<br>结发生别离，相思复相保。何知日已久，五变庭中草。眇眇天海途，悠悠吴江岛。但恐不出门，出门无远道。远道行既难，家贫衣服单。严风吹积雪，晨起鼻何酸。人生各有恋，岂不怀所安。分明天上日，生死誓同欢。
<br>
<br>【同前】白居易 
<br>
<br>
<br>食檗不易食梅难，檗能苦兮梅能酸。未如生别之为难，苦在心兮酸在肝。晨鸡载鸣残月没，征马重嘶行人出。回看骨肉哭一声，梅酸檗苦甘如蜜。黄河水白黄云秋，行人河边相对愁。天寒野旷何处宿，棠梨叶战风飕飕。生离别，生离别，忧从中来无断绝。忧积心劳血气衰，未年三十生白发。
<br>
<br>【长别离】宋·吴迈远 
<br>
<br>
<br>生离不可闻，况复长相思。如何与君别，当我少年时。蕙华海摇荡，妾心长自持。荣乏草木欢，悴极霜露悲。富贵貌难变，贫贱颜易衰。持此断君肠，君亦宜自疑。淮阴有逸将，析羽不曾飞。楚有扛鼎士，出门不得归。正为隆准公，仗剑入紫微。君才定何如，白日下争晖。
<br>
<br>【远别离】唐·李白 
<br>
<br>
<br>远别离，古有皇英之二女，乃在洞庭之南，潇湘之浦。海水直下万里深，谁人不言此离苦。日惨惨兮云冥冥，猩猩啼烟兮鬼啸雨，我纵言之将何补。皇穹窃恐不照余之忠诚，雷凭凭兮欲吼怒，尧舜当之亦禅禹。君失臣兮龙为鱼，权归臣兮鼠变虎。或云尧幽囚，舜野死，九疑联绵皆相似，重瞳孤坟竟何是。帝子泣兮绿云间，随风波兮去无还。恸哭兮远望，见苍梧之深山。苍梧山崩湘水绝，竹上之泪乃可灭。
<br>
<br>【同前】张籍 
<br>
<br>
<br>莲叶团团杏花拆，长江鲤鱼鳍■赤。念君少年弃亲戚，千里万里独为客。谁言远别心不易，天星坠地能为石。几时断得城南陌，勿使居人有行役。
<br>
<br>【同前二首】令狐楚 
<br>
<br>
<br>杨柳黄金穗，梧桐碧玉枝。春来消息断，早晚是归时。 
<br>玳织鸳鸯履，金装翡翠篸。畏人相问著，不拟到城南。
<br>
<br>【久别离】李白 
<br>
<br>
<br>别来几春未还家，玉窗五见樱桃花。况有锦字书，开缄使人嗟。至此肠断彼心绝，云鬟绿鬓罢揽结。愁如回飙乱白雪。去年寄书报阳台，今年寄书重相催。胡为东风为我吹行云使西来。待来竟不来，落花寂寂委青苔。
<br>
<br>【新别离】戴叔伦 
<br>
<br>
<br>手把杏花枝，未曾经别离。黄昏掩闺后，寂寞自心知。
<br>
<br>【今别离】崔国辅 
<br>
<br>
<br>送别未能旋，相望连水口。船行欲映舟，几度急摇手。
<br>
<br>【暗别离】刘氏瑶 
<br>
<br>
<br>槐花结子桐叶焦，单飞越鸟啼青霄。翠轩展云轻遥遥，燕脂泪迸红线条。瑶草歇芳心耿耿，玉珮无声画屏冷。硃弦暗断不见人，风动花枝月中影。青鸾脉脉西飞去，海阔天高不知处。
<br>
<br>【潜别离】白居易 
<br>
<br>
<br>不得哭，潜别离。不得语，暗相思。两心之外无人知。深笼夜锁独栖鸟，利剑舂断连理枝。河水虽浊有清日，乌头虽黑有白时。唯有潜离与暗别，彼此甘心无后期。
<br>
<br>【别离曲】张籍 
<br>
<br>
<br>行人结束出门去，马蹄几时踏门路。忆昔君初纳彩时，不言身属辽阳戍。早知今日当别离，成君家计良为谁。男兒生身自有役，那得误我少年时。不如逐君征战死，谁能独老空闺里。
<br>
<br>【同前】陆龟蒙 
<br>
<br>
<br>丈夫非无泪，不洒离别间。仗剑对樽酒，耻为游子颜。蝮蛇一螫手，壮士疾解腕。所思在功名，离别何足叹。
<br>
<br>【西洲曲】古辞 
<br>
<br>
<br>忆梅下西洲，折梅寄江北。单衫杏子红，双鬓鸦雏色。西洲在何处，两桨桥头渡。日暮伯劳飞，风吹乌臼树。树下即门前，门中露翠钿。开门郎不至，出门采红莲。采莲南塘秋，莲花过人头。低头弄莲子，莲子青如水。置莲怀袖中，莲心彻底红。忆郎郎不至，仰首望飞鸿。鸿飞满西洲，望郎上青楼。楼高望不见，尽日栏干头。栏干十二曲，垂手明如玉。卷帘天自高，海水摇空绿。海水梦悠悠，君愁我亦愁。南风知我意，吹梦到西洲。
<br>
<br>【同前】唐·温庭筠 
<br>
<br>
<br>悠悠复悠悠，昨日下西洲。西洲风色好，遥见武昌楼。武昌何郁郁，侬家定无匹。小妇被流黄，登楼抚瑶瑟。硃弦繁复轻，素手直凄清。一弹三四解，掩抑似含情。南楼登且望，西江广复平。艇子摇两桨，催过石头城。门前乌臼树，惨淡天将曙。鹍鵊飞复还，郎随早帆去。回头语同伴，定复负情侬。去帆不安幅，作抵使西风。他日相寻索，莫作西洲客。西洲人不归，春草年年碧。
<br>
<br>【荆州乐】梁·宗夬 
<br>
<br>
<br>《荆州乐》盖出於清商曲江陵乐，荆州即江陵也。有纪南城，在江陵县东。梁简文帝《荆州歌》云“纪城南里望朝云，雉飞麦熟妾思君”是也。又有《纪南歌》，亦出於此。迢递楼雉悬，参差台观杂。城阙自相望，云霞纷飒沓。
<br>
<br>【荆州歌】唐·李白 
<br>
<br>
<br>白帝城边足风波，瞿塘五月谁敢过。荆州麦熟茧成蛾，缫丝忆君头绪多，拨穀飞鸣奈妾何。
<br>
<br>【同前二首】刘禹锡 
<br>
<br>
<br>渚宫杨柳暗，麦城朝雉飞。可怜踏青伴，乘暖著轻衣。 
<br>今日好南风，商旅相催发。沙头樯竿上，始见春江阔。
<br>
<br>【荆州泊】李端 
<br>
<br>
<br>南楼西下时，月里闻来棹。桂水舳舻回，荆州津济闹。移帷望星汉，引带思容貌。今夜一江人，唯应妾身觉。
<br>
<br>【纪南歌】刘禹锡 
<br>
<br>
<br>郦道元《水经注》曰：“楚之先僻处荆山，后迁纪郢，即纪南城也。”《十道志》曰：“昭王十年，吴通漳水灌纪南城，入赤湖，郢城遂破。”杜预《左传注》曰：“今南郡江陵县北纪南城，故楚国也。” 
<br>风烟纪南城，尘土荆门路。天寒多猎骑，走上樊姬墓。
<br>
<br>【宜城歌】刘禹锡 
<br>
<br>
<br>《通典》曰：“宜城，楚之鄢都，谓之郢。有蛮水，又有汉宜城县，在今县南。旧名率道，天宝中改焉。”《十道志》曰：“宜城，汉县。宋孝武大明元年，以胡人流寓者，立华山郡於大堤村。古名上供，梁为率道，俗呼大堤。其地出美酒，故曰宜城竹叶酒也。”野水绕空城，行尘起孤驿。花台侧生树，石碣阳钅隽额。靡靡度行人，温风吹宿麦。
<br>
<br>【南郡歌】齐·陆厥 
<br>
<br>
<br>江南可采莲，莲生荷已大。旅雁向南飞，浮云复如盖。望美积风露，疏麻成襟带。双珠惑汉皋，蛾眉迷下蔡。玉齿徒粲然，谁与启含贝。
<br>
<br>【长干曲·古辞】 
<br>
<br>
<br>逆浪故相邀，菱舟不怕摇。妾家扬子住，便弄广陵潮。
<br>
<br>【同前四首】唐·崔颢 
<br>
<br>
<br>君家定何处，妾住在横塘。停舟暂借问，或恐是同乡。 
<br>家临九江水，去来九江侧。同是长干人，生小不相识。 
<br>下渚多风浪，莲舟渐觉稀。那能不相待，独自逆潮归。 
<br>三江潮水急，五湖风浪涌。由来花性轻，莫畏莲舟重。
<br>
<br>【长干行二首】李白 
<br>
<br>
<br>妾发初覆硕，折花门前剧。郎骑竹马来，绕床弄青梅。同居长干里，两小无嫌猜。十四为君妇，羞颜尚不开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟预堆。五月不可触，猿鸣天上哀。门前迟行迹，一一生绿苔。苔深不能扫，落叶秋风早。八月胡蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。 
<br>忆妾深闺里，烟尘不曾识。嫁与长干人，沙头候风色。五月南风兴，思君在巴陵。八月西风起，想君发扬子。去来悲如何，见少别离多。湘潭几日到，妾梦越风波。昨夜狂风度，吹折江头树。淼淼暗无边，行人在何处。北客真王公，硃衣满江中。日暮来投宿，数朝不肯东。好乘浮云骢，佳期兰渚东。鸳鸯绿浦上，翡翠锦屏中。自怜十五馀，颜色桃花红。那作商人妇，愁水复愁风。
<br>
<br>【同前】张潮 
<br>
<br>
<br>婿贫如珠玉，婿富如埃尘。贫时不忘旧，富贵多宠新。妾本富家女，与君为偶匹。惠好一何深，中门不曾出。妾有绣衣裳，葳蕤金镂光。念君贫且贱，易此从远方。远方三千里，发去悔不已。日暮情更来，空望去时水。孟夏麦始秀，江上多南风。商贾归欲尽，君今尚巴东。巴东有巫山，窈窕神女颜。常恐游此山，果然不知还。
<br>
<br>【小长干曲】崔国辅 
<br>
<br>
<br>月暗送湖风，相寻路不通。菱歌唱不辍，知在此塘中。
<br>
<br>
<br>
<br>
<br>卷七十三 杂曲歌辞十三
<br>
<br>【杞梁妻】宋·吴迈远 
<br>
<br>
<br>崔豹《古今注》曰：“《杞梁妻》者，杞殖妻妹朝日之所作也。殖战死，妻曰：‘上则无父，中则无夫，下则无子，人生之苦至矣。’乃抗声长哭，杞都城感之而颓，遂投水而死。其妹悲姊之贞，乃作歌，名曰《杞梁妻》焉。梁，殖之字也。”《列女传》曰：“齐庄公袭莒，殖战而死。其妻无所归，乃就其夫之尸於城下而哭，十日而城为之崩。既葬，遂赴淄水而死。”《琴操》曰：“《杞梁妻叹》，齐杞梁殒，其妻之所作也。” 
<br>灯竭从初明，兰凋犹早薰。扼腕非一代，千载炳遗文。贞夫沦莒役，杜吊结齐君。惊心眩白日，长洲崩秋云。精微贯穹旻，高城为隤坟。行人既迷径，飞鸟亦失群。壮哉金石躯，出门形影分。一随尘壤消，声誉谁共论。
<br>
<br>【同前】唐·僧贯休 
<br>
<br>
<br>秦之无道兮四海枯，筑长城兮遮北胡。筑人筑土一万里，杞梁贞妇啼呜呜。上无父兮中无夫，下无子兮孤复孤。一号城崩寒色苦，再号杞梁骨出土。疲魂饥魄相逐归，陌上少年莫相非。
<br>
<br>【董娇饶】后汉·宋子侯 
<br>
<br>
<br>洛阳城东路，桃李生路傍。花花自相对，叶叶自相当。春风东北起，花叶正低昂。不知谁家子，提笼行采桑。纤手折其枝，花落何飘飏。请谢彼姝子，何为见损伤。高秋八九月，白露变为霜。终年会飘堕，安得久馨香。秋时自零落，春月复芬芳。何时盛年去，欢爱永相忘。吾欲竟此曲，此曲愁人肠。归来酌美酒，挟瑟上高堂。
<br>
<br>【焦仲卿妻·古辞】 
<br>
<br>
<br>《焦仲卿妻》，不知谁氏之所作也。其序曰：“汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃没水而死。仲卿闻之，亦自缢於庭树。时人伤之而为此辞也。” 
<br>孔雀东南飞，五里一徘徊。“十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五疋，大人故嫌迟。非为织作迟，君家妇难为。妾不堪驱使，徒留无所施。便可白公姥，及时相遣归。”府吏得闻之，堂上启阿母：“兒已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚？”阿母谓府吏：“何乃太区区。此妇无礼节，举动自专由。吾意久怀忿，汝岂得自由。东家有贤女，自名秦罗敷。可怜体无比，阿母为汝求。便可速遣之，遣去慎莫留。”府吏长跪告：“伏惟启阿母。今若遣此妇，终老不复取。”阿母得闻之，槌床便大怒：“小子无所畏，何敢助妇语。吾已失恩义，会不相从许。”府吏默无声，再拜还入户。举言谓新妇，哽咽不能语。“我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。”新妇谓府吏：“勿复重纷纭。往昔初阳岁，谢家来贵门。奉事循公姥，进止敢自专。昼夜勤作息，伶■萦苦辛。谓言无罪过，供养卒大恩。仍更被驱遣，何言复来还。妾有绣腰襦，葳蕤自生光。红罗复斗帐，四角垂香囊。箱帘六七十，绿碧青丝绳。物物各自异，种种在其中。人贱物亦鄙，不足迎后人。留待作遣施，於今无会因。时时为安慰，久久莫相忘。”鸡鸣外欲曙，新妇起严妆。著我绣裌裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含硃丹。纤纤作细步，精妙世无双。上堂谢阿母，母听去不止。“昔作女兒时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百馀行。府吏马在前，新妇车在后。隐隐何甸甸，俱会大道口。下马入车中，低头共耳语：“誓不相隔卿。且暂还家去，吾今且赴府。不久当还归，誓天不相负。”新妇谓府吏：“感君区区怀，君既若见录，不久望君来。君当作磐石，妾当作蒲苇。蒲苇纫如丝，磐石无转移。我有亲父兄，性行暴如雷。恐不任我意，逆以煎我怀。”举手长劳劳，二情同依依。入门上家堂，进退无颜仪。阿母大拊掌：“不图子自归。十三教汝织，十四能裁衣。十五弹箜篌，十六知礼仪。十七遣汝嫁，谓言无誓违。汝今无罪过，不迎而自归。”兰芝惭阿母：“兒实无罪过。”阿母大悲摧。还家十馀日，县令遣媒来。云“有第三郎，窈窕世无双。年始十八九，便言多令才。”阿母谓阿女：“汝可去应之。”阿女衔泪答：“兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。”阿母白媒人：“贫贱有此女，始適还家门。不堪吏人妇，岂合令郎君。幸可广问讯，不得便相许。”媒人去数日，寻遣丞请还。谁“有兰家女，承籍有宦官”。云“有第五郎，娇逸未有婚。遣丞为媒人，主簿通语言。”直说“太守家，有此令郎君。既欲结大义，故遣来贵门”。阿母谢媒人：“女子先有誓，老姥岂敢言。”阿兄得闻之，怅然心中烦。举言谓阿妹：“作计何不量。先嫁得府吏，后嫁得郎君。否泰如天地，足以荣汝身。不嫁义郎体，其住欲何云。”兰芝仰头答：“理实如兄言。谢家事夫婿，中道还兄门。处分適兄意，那得自任专。虽与府吏要，渠会永无缘。登即相许和，便可作婚姻。”媒人下床去，诺诺复尔尔。还部白府君：“下官奉使命，言谈大有缘。”府君得闻之，心中大欢喜。视历复开书，便利此月内。六合正相应，良吉三十日。“今已二十七，卿可去成婚。”交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金镂鞍。赍钱三百万，皆用青丝穿。杂彩三百匹，交广市鮭珍。从人四五百，郁郁登郡门。阿母谓阿女：“適得府君书，明日来迎汝。何不作衣裳，莫令事不举。”阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣裌裙，晚成单罗衫。晻晻日欲暝，愁思出门啼。府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤。“自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望。”府吏谓新妇：“贺卿得高迁。磐石方且厚，可以卒千年。蒲苇一时纫，便作旦夕间。卿当日胜贵，吾独向黄泉。”新妇谓府吏：“何意出此言。同是被逼迫，君尔妾亦然。黄泉下相见，勿违今日言。”执手分道去，各各还家门。生人作死别，恨恨那可论。念与世间辞，千万不复全。府使还家去，上堂拜阿母：“今日大风寒，寒风摧树木，严霜结庭兰。兒今日冥冥，令母在后单。故作不良计，勿复怨鬼神。命如南山石，四体康且直。”阿母得闻之，零泪应声落。“汝是大家子，仕宦於台阁。慎勿为妇死，贵贱情何薄。东家有贤女，窈窕艳城郭。阿母为汝求，便复在旦夕。”府吏再拜还，长叹空房中，作计乃尔立。转头向户里，渐见愁煎迫。其日牛马嘶，新妇入青庐。庵庵黄昏后，寂寂人定初。我命绝今日，魂去尸长留。揽裙脱丝履，举身赴清池。府吏闻此事，心知长别离。徘徊庭树下，自挂东南枝。两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起傍徨。多谢后世人，戒之慎勿忘。
<br>
<br>【卢女曲】唐·崔颢 
<br>
<br>
<br>《乐府解题》曰：“卢女者，魏武帝时宫人也，故将军阴升之姊。七岁入汉宫，善鼓琴。至明帝崩后，出嫁为尹更生妻。梁简文帝《妾薄命》曰：‘卢姬嫁日晚，非复少年时。’盖伤其嫁迟也。” 
<br>二月春来半，宫中日渐长。柳垂金屋暖，花覆玉楼香。拂匣先临镜，调笙更炙簧。还将《卢女曲》，夜夜奉君王。
<br>
<br>【卢姬篇】崔颢 
<br>
<br>
<br>卢姬小小魏王家，绿鬓红脣桃李花。魏王绮楼十二重，水精帘箔绣芙蓉。白玉阑干金作柱，楼上朝朝学歌舞。前堂后堂罗袖人，南窗北窗花发春。翠幌珠帘斗弦管，一奏一弹云欲断。君王日晚下朝归，鸣环珮玉生光辉。人生今日得骄贵，谁道卢姬身细微。
<br>
<br>【邯郸才人嫁为厮养卒妇】 
<br>
<br>
<br>生平宫閤里，出入侍丹墀。开笥方罗縠，窥镜比蛾眉。初别意未解，去久日生悲。憔悴不自识，娇羞馀故姿。梦中忽仿佛，犹言承宴私。
<br>
<br>【同前】唐·李白 
<br>
<br>
<br>妾本丛台女，扬蛾入丹阙。自倚颜如花，宁知有凋歇。一辞玉阶下，去若朝云没。每忆邯郸城，深宫梦秋月。君王不可见，惆怅至明发。
<br>
<br>【杨白花】无名氏 
<br>
<br>
<br>《梁书》曰：“杨华，武都仇池人也。少有勇力，容貌雄伟，魏胡太后逼通之。华惧及祸，乃率其部曲来降。胡太后追思之不能已，为作《杨白华》歌辞，使宫人昼夜连臂蹋足歌之，声甚凄惋。”故《南史》曰：“杨华本名白花，奔梁后名华，魏名将杨大眼之子也。” 
<br>阳春二三月，杨柳齐作花。春风一夜入闺闼，杨花飘荡落南家。含情出户脚无力，拾得杨花泪沾臆。秋去春还双燕子，愿衔杨花入窠里。
<br>
<br>【杨白花】柳宗元 
<br>
<br>
<br>杨白花，风吹度江水。坐令宫树无颜色，摇荡春光千万里。茫茫晓日下长秋，哀歌未断城鸦起。
<br>
<br>【茱萸女】梁·简文帝 
<br>
<br>
<br>茱萸生狭斜，结子复衔花。遇逢纤手摘，滥得映铅华。杂与鬟簪插，偶逐鬓钿斜。东西争赠玉，纵横来问家。不无夫婿马，空驻使君车。
<br>
<br>【同前】唐·万楚 
<br>
<br>
<br>山阴柳家女，九日采茱萸。复得东邻伴，双为陌上姝。插花向高髻，结子置长裾。作性恆迟缓，非关姹丈夫。平明折林树，日入反城隅。侠客邀罗袖，行人挑短书。蛾眉自有主，年少莫踟蹰。
<br>
<br>【舞媚娘三首】陈·后主 
<br>
<br>
<br>《乐苑》曰：“《舞媚娘》《大舞媚娘》，并羽调曲也。《唐书》曰：‘高宗永徽末，天下歌《舞媚娘》。未几，立武氏为皇后。’按陈后主已有此歌，则永徽所歌，盖旧曲云。” 
<br>楼上多娇艳，当窗并三五。争弄游春陌，相邀开绣户。 
<br>转态结红裙，含娇拾翠羽。留宾乍拂弦，托意时移柱。 
<br>淇水变新台，春炉当夏开。玉面含羞出，金鞍排夜来。 
<br>春日多风光，寻观向市傍。转身移佩响，牵袖起衣香。
<br>
<br>【同前】北周·庾信 
<br>
<br>
<br>朝来户前照镜，含笑盈盈自看。眉心浓黛直点，额角轻黄细安。只疑落花谩去，复道春风不还。少年唯有欢乐，饮酒那得留残。
<br>
<br>【于阗采花】无名氏 
<br>
<br>
<br>山川虽异所，草木尚同春。亦如溱洧地，自有采花人。
<br>
<br>【同前】唐·李白 
<br>
<br>
<br>于阗采花人，自言花相似。明妃一朝西入胡，胡中美女多羞死。乃知汉地多名姝，胡中无花可方比。丹青能令丑者妍，无盐翻在深宫里。自古妒蛾眉，胡沙埋皓齿。
<br>
<br>【秦王卷衣】梁·吴均 
<br>
<br>
<br>《乐府解题》曰：“《秦王卷衣》，言咸阳春景及宫阙之美。秦王卷衣，以赠所欢也。”唐李白有《秦女卷衣》。 
<br>咸阳春草芳，秦帝卷衣裳。玉检茱萸匣，金泥苏合香。 
<br>初芳薰复帐，馀辉耀玉床。当须晏朝罢，持此赠龙阳。
<br>
<br>【秦女卷衣】唐·李白 
<br>
<br>
<br>天子居未央，妾侍卷衣裳。顾无紫宫宠，敢拂黄金床。水至亦不去，熊来尚可当。微身奉日月，飘若萤火光。愿君采葑菲，无以下体妨。
<br>
<br>【爱妾换马】梁·简文帝 
<br>
<br>
<br>《乐府解题》曰：“《爱妾换马》，旧说淮南王所作，疑淮南王即刘安也。”古辞今不传。 
<br>功名幸多种，何事苦生离。谁言似白玉，定是愧青骊。必取匣中钏，回作饰金羁。真成恨不已，愿得路傍兒。
<br>
<br>【同前】刘孝威 
<br>
<br>
<br>骢马出楼兰，一步九盘桓。小史赎金络，良工送玉鞍。龙骖来甚易，乌孙去实难。麟胶妾犹有，请为急弦弹。
<br>
<br>【同前】庾肩吾 
<br>
<br>
<br>渥水出腾驹，湘川实应图。来从西北道，去逐东南隅。琴声悲玉匣，山路泣蘼芜。似鹿将含笑，千金会不俱。
<br>
<br>【同前】隋·僧法宣 
<br>
<br>
<br>硃鬣饰金镳，红妆束素腰。似云来躞蹀，如雪去飘飖。桃花含浅汗，柳叶带馀娇。骋先将独立，双绝不俱标。
<br>
<br>【同前】唐·张祜 
<br>
<br>
<br>一面妖桃千里蹄，娇姿骏骨价应齐。乍牵玉勒辞金栈，催整花钿出绣闺。去日岂无沾袂泣，归时还有顿衔嘶。婵娟躞蹀春风里，挥手摇鞭杨柳堤。 
<br>绮閤香销华厩空，忍将行雨换追风。休怜柳叶双眉翠，却爱桃花两耳红。侍宴永辞春色里， 趁朝休立漏声中。恩劳未尽情先尽，暗泣嘶风两意同。
<br>
<br>
<br>
<br>
<br>卷七十四 杂曲歌辞十四
<br>
<br>【枯鱼过河泣·古辞】 
<br>
<br>
<br>枯鱼过河泣，何时悔复及。作书与鲂鱮，相教慎出入。
<br>
<br>【同前】唐·李白 
<br>
<br>
<br>白龙改常服，偶被豫且制。谁使尔为鱼，徒劳诉天帝。作书报鲸鲵，勿恃风涛势。涛落归泥沙，翻遭蝼蚁噬。万乘慎出入，柏人以为诫。
<br>
<br>【冉冉孤生竹·古辞】 
<br>
<br>
<br>冉冉孤生竹，结根泰山阿。与君为新婚，菟丝附女萝。菟丝生有时，夫妇会有宜。千里远结婚，悠悠隔山陂。思君令人老，轩车来何迟。复彼蕙兰花，含英扬光辉。过时而不采，将随秋草萎。亮君执高节，贱妾亦何为。
<br>
<br>【同前】宋·何偃 
<br>
<br>
<br>流萍依清源，孤鸟亲宿止。廕干相经荣，风波能终始。草生有日月，婚年行及纪。思欲侍衣裳，关山分万里。徒作春夏期，空望良人轨。芳色宿昔事，谁见过时美。凉鸟临秋竟，欢愿亦云已。岂意倚君恩，坐守零落耳。
<br>
<br>【枣下何纂纂】梁·简文帝 
<br>
<br>
<br>《古咄唶歌》曰：“枣下何攒攒，荣华各有时。枣欲初赤时，人从四边来。枣适今日赐，谁当仰视之。”潘安仁《笙赋》曰：“咏园桃之夭夭，歌枣下之纂纂。歌曰：枣下纂纂，硃实离离。宛其死矣，化为枯枝。”纂纂，枣花也。枣之纂纂盛貌，实之离离将衰，言荣谢之各有时也。 
<br>垂花临碧涧，结翠依丹巘。非直入游宫，兼期植灵苑。落日芳春暮，游人歌吹晚。弱刺引罗衣，硃实凌还幰。且欢洛浦词，无羡安期远。
<br>
<br>【同前二首】隋·王胄 
<br>
<br>
<br>柳黄知节变，草绿识春归。复道含云影，重檐照日辉。 
<br>御柳长条翠，宫槐细叶开。还得闻春曲，便逐鸟声来。
<br>
<br>【西园游上才】 
<br>
<br>
<br>沈约《咏月》诗曰：“月华临静夜，夜静灭氛埃。方晖竟户入，圆影隙中来。高楼切思妇，西园游上才。”因以为题也。 
<br>西园游上才，清夜可徘徊。月桂临樽上，山云影盖来。 
<br>飞花随烛度，疏叶向帷开。当轩顾应、阮，还觉贱邹、枚。
<br>
<br>【薄暮动弦歌】梁·沈君攸 
<br>
<br>
<br>柳谷向夕沈馀日，蕙楼临砌徙斜光。金户半入丛林影，兰径时移落蕊香。丝绳玉壶传绮席，秦筝赵瑟响高堂。舞裙拂履喧珠珮，歌响出扇绕尘梁。云边雪飞弦柱促，留宾但须罗袖长。日暮歌钟恆不倦，处处行乐为时康。
<br>
<br>【羽觞飞上苑】沈君攸 
<br>
<br>
<br>《楚辞》曰：“瑶浆蜜勺实羽觞。”张衡《西京赋》曰：“促中堂之狭坐，羽觞行而无算。”羽觞，谓杯上缀羽以速饮。《汉书音义》曰“羽觞，作生爵形”是也。 
<br>上路薄晚风尘合，禁苑初春气色华。石径断丝阑蔓草，山流细沫拥浮花。鱼文熠龠含馀日，鹤盖低昂照落霞。隔树根鞍喧宝马，分衢玉轪动香车。车马处处尽成阴，班荆促席对芳林。藤杯屡动情仍暢，翠樽引满趣弥深。山阳倒载非难得，宜城醇醖促须斟。半醉骊歌应可奏，上客莫虑掷黄金。
<br>
<br>【桂楫泛河中】沈君攸 
<br>
<br>
<br>黄河曲渚通千里，浊水分流引八川。仙查逐源终未极，苏亭遗迹尚难迁。眇眇云根侵远树，苍苍水气杂遥天。波影杂霞无定色，湍文触岸不成圆。赤马青龙交出浦，飞云盖海远凌烟。莲舟渡沙转不碍，桂楫距浪弱难前。风急金乌翅自转，汀长锦缆影微悬。榜人欲歌先扣枻，津吏犹醉强持船。河堤极望今如此，行杯落叶讵虚传。
<br>
<br>【内殿赋新诗】陈·江总 
<br>
<br>
<br>兔影脉脉照金铺，虬水滴滴写玉壶。绮翼雕甍迩清汉，虹梁紫柱丽黄图。风高暗绿凋残柳，雨驶芳红湿晚芙。三五二八佳年少，百万千金买歌笑。偏羞故人识素诗，愿奉秦声采莲调。织女今夕渡银河，当见清秋停玉梭。
<br>
<br>【武溪深行】后汉·马援 
<br>
<br>
<br>一曰《武陵深行》。崔豹《古今注》曰：“《武溪深》，马援南征之所作也。援门生爰寄生善吹笛，援作歌，令寄生吹笛以和之。名曰《武溪深》。” 
<br>滔滔武溪一何深，鸟飞不度，兽不敢临。嗟哉武溪兮多毒淫！
<br>
<br>【同前】梁·刘孝胜 
<br>
<br>
<br>武溪深不测，水安舟复轻。暂侣庄生钓，还滞鄂君行。棹歌争后发，噪鼓逐前征。秦上山川险，黔中木石并。林壑秋籁急，猿哀夜月明。澄源本千仞，回峰忽万萦。昭潭让无底，太华推削成。日落野通气，目极怅馀情。下流曾不浊，长迈寂无声。羞学沧浪水，濯足复濯缨。
<br>
<br>【半渡溪】刘孝威 
<br>
<br>
<br>《乐府解题》曰：“《半渡溪》，言战而半涉溪水见迫，所言皆岭南地里，与《武溪深》相类。”梁元帝又有《半路溪》，则言相逢隔溪，已识行步，辞旨与此全殊。 
<br>本厕偏伍伴，一战殄凶渠。制赐文犀节，驿报紫泥书。入营陈御盖，还家乘紫车。皇恩空以重，丹心恨不纾。渡泸且不畏，凌溪嗟有馀。
<br>
<br>【半路溪】梁·元帝 
<br>
<br>
<br>相逢半路溪，隔溪犹不渡。望望判知是，翩翩识行步。摘赠兰泽芳，欲表同心句。先将动旧情，恐君疑妾妒。
<br>
<br>【昔思君】晋·傅玄 
<br>
<br>
<br>昔君与我兮形影潜结，今君与我兮云飞雨绝。昔君与我兮音响相和，今君与我兮落叶去柯。昔君与我兮金石无亏，今君与我兮星灭光离。
<br>
<br>【妾安所居】 
<br>
<br>
<br>贱妾先有宠，蛾眉进不迟。一从西北丽，无复城南期。何因暂艳逸，岂为乏妍姿。徒有黄昏望，宁遇青楼时。惟惜应门掩，方馀永巷悲。匡床终不共，何由横自思。
<br>
<br>【饮酒乐】晋·陆机 
<br>
<br>
<br>《乐苑》曰：“《饮酒乐》，商调曲也。” 
<br>蒲萄四时芳醇，琉璃千钟旧宾。夜饮舞迟销烛，朝醒弦促催人。
<br>
<br>【同前】 
<br>
<br>
<br>饮酒须饮多，人生能几何。百年须受乐，莫厌管弦歌。
<br>
<br>【同前】唐·聂夷中 
<br>
<br>
<br>日月似有事，一夜行一周。草木犹须老，人生得无愁。一饮解百结，再饮破百忧。白发欺贫贱，不入醉人头。我愿东海水，尽向杯中流。安得阮步兵，同入醉乡游。
<br>
<br>【淫思古意】 
<br>
<br>
<br>春风飞远方，纪转流思堂。贞节寄君子，穷闺妾所藏。 
<br>裁书露微疑，千里问新知。君行过三稔，故心久当移。
<br>
<br>【思公子】齐·王融 
<br>
<br>
<br>《楚辞·九歌》曰：“雷填填兮雨冥冥，猿啾啾兮狖夜鸣。风飒飒兮木萧萧，思公子兮徒离忧。”《思公子》盖出於此。 
<br>春尽风飒飒，兰凋木修修。王孙久为客，思君徒自忧。
<br>
<br>【同前】梁·费昶 
<br>
<br>
<br>公子才气饶，凌云自飘飘。东出斗鸡道，西登饮马桥。夕宴银为烛，朝燔桂作焦。虞卿亦何命，穷极苦无聊。
<br>
<br>【同前】北齐·邢劭 
<br>
<br>
<br>绮罗日减带，桃李无颜色。思君君未归，归来岂相识。
<br>
<br>【王孙游】齐·谢朓 
<br>
<br>
<br>《楚辞·招隐士》曰：“王孙游兮不归，春草生兮萋萋。”《王孙游》盖出於此。绿草蔓如丝，杂树红英发。无论君不归，君归芳已歇。
<br>
<br>【同前】王融 
<br>
<br>
<br>置酒登广殿，开襟望所思。春草行已歇，何事久佳期。
<br>
<br>【同前】唐·崔国辅 
<br>
<br>
<br>自与王孙别，频看黄鸟飞。应由春草误，著处不成归。
<br>
<br>【阳翟新声】齐·王融 
<br>
<br>
<br>《隋书·乐志》曰：“西凉乐曲《阳翟新声》《神白马》之类。皆生於胡戎歌，非汉、魏遗曲也。” 
<br>怀春发下蔡，含笑向阳城。耻为飞雉曲，好作鹍鸡鸣。
<br>
<br>【金乐歌】梁·简文帝 
<br>
<br>
<br>槐香欲覆井，杨柳正藏鸦。山炉当无比，玉构火窗赊。床头辟绳结，镜上领巾斜。铁镬种粱子，铜枢生枣花。开门抛水柱，城按特言家。
<br>
<br>【同前】梁·元帝 
<br>
<br>
<br>啼乌怨别偶，曙鸟忆谁家。石阙题书字，金灯飘落花。东方晓星没，西山晚日斜。縠衫回广袖，团扇掩轻纱。暂借青骢马，来送黄牛车。
<br>
<br>【同前】房篆 
<br>
<br>
<br>前溪流碧水，后渚映青天。登台临宝镜，开窗对绮钱。玉颜光粉色，罗袖拂金钿。春风散轻蝶，明月映新莲。摘花竞时侣，催柏及芳年。
<br>
<br>【乐未央】沈约 
<br>
<br>
<br>忆舜日，万尧年。咏《湛露》，歌《采莲》。原杂百和气，宛转金炉前。
<br>
<br>【南征曲】萧子显 
<br>
<br>
<br>棹歌来扬女，操舟惊越人。图蛟怯水伯，照鹢竦江神。
<br>
<br>【发白马】费昶 
<br>
<br>
<br>《通典》曰：“白马，春秋时卫国曹邑有黎阳津，一曰白马津。郦生云‘守白马之津’是也。”《发白马》，言征戍而发兵於此也。 
<br>家本楼烦俗，召募羽林兒。怖羌角牴戏，习战昆明池。弓弢不复挽，剑衣恆露铍。一辞豹尾内，长别属车垂。白马今虽发，黄河未结澌。寄言闺中妇，逢春心勿移。
<br>
<br>【同前】唐·李白 
<br>
<br>
<br>将军发白马，旌节渡黄河。箫鼓聒川岳，沧溟涌洪波。武安有振瓦，易水无寒歌。铁骑若雪山，饮流涸滹沱。扬兵猎月窟，转战略朝那。倚剑登燕然，边峰列嵯峨。萧条万里外，耕作五原多。一扫清大漠，包虎戢金戈。
<br>
<br>【济黄河】梁·谢微 
<br>
<br>
<br>积阴晦平陆，凄风结暮序。朝辞金谷戍，夕逗黄河渚。赤兔徒联翩，青凫讵容与。泪甚声难发，悲多袖未举。虚薄谬君恩，方嗟别宛、许。
<br>
<br>【同前】陈·江总 
<br>
<br>
<br>葱山沦外域，盐泽隐遐方。两京分际远，九道派流长。未殚所闻见，无待验词章。留连嗟太史，惆怅践黎阳。导波萦地节，疏气耿天潢。悯周沈用宝，嘉晋肇为梁。
<br>
<br>【同前】隋·萧悫 
<br>
<br>
<br>大蕃连帝室，骖驾奉皇猷。未明驱羽骑，凌晨方画舟。津城度维锦，岸柳夹缇油。钟声飏别岛，旗影照苍流。早光生剑服，朝风起节楼。滔滔细波动，裔裔轻舷浮。回桡避近碛，放舳下前洲。全疑上天汉，不异谒蓬丘。望知云气合，听识水声秋。从军何等乐，喜从神仙游。
<br>
<br>【结袜子】后魏·温子升 
<br>
<br>
<br>《帝王世纪》曰：“文王伐崇侯虎，至五凤墟。袜系解，顾左右无可使者，乃俯而结之。武王至商郊牧野，誓众，左仗黄钺，右秉白旄。王袜解，莫肯与王结，王乃释旄，俯而结之。”《汉书》曰：“王生者，善为黄老言，处士。尝召居廷中，公卿尽会立。王生老人曰：‘吾袜解。’顾谓张释之：‘为我结袜。’释之跪而结之。既已，人或让王生：‘独奈何廷辱张廷尉如此！’王生曰：‘吾老且贱，自度终亡益於张廷尉。廷尉方天下名臣，吾故聊使结袜，欲以重之。’诸公闻之，贤王生而重释之。”唐李白辞，大抵言感恩之重，而以命相许也。 
<br>谁能访故剑，会自逐前鱼。裁纨终委箧，织素空有馀。
<br>
<br>【同前】唐·李白 
<br>
<br>
<br>燕南壮士吴门豪，筑中置铅鱼隐刀。感君恩重许君命，太山一掷轻鸿毛。
<br>
<br>【沐浴子】 
<br>
<br>
<br>澡身经兰汜，濯发傃芳洲。折荣聊踯躅，攀桂且淹留。
<br>
<br>【同前】李白 
<br>
<br>
<br>沐芳莫弹冠，浴兰莫振衣。处世忌太洁，志人贵藏晖。沧浪有钓叟，吾与尔同归。
<br>
<br>【安定侯曲】后魏·温子升 
<br>
<br>
<br>封疆在上地，钟鼓自相和。美人当窗舞，妖姬掩扇歌。
<br>
<br>【泽雉】 
<br>
<br>
<br>《庄子》曰：“泽雉十步一啄，百步一饮，不期畜乎樊中。”《泽雉曲》，盖取此也。《古今乐录》曰：“《凤将雏》以《泽雉》送曲。” 
<br>擅场延绣颈，朝飞弄绮翼。饮啄常自在，惊雄恆不息。
<br>
<br>【短箫】梁·张嵊 
<br>
<br>
<br>促柱弦始繁，短箫吹初亮。舞袖拂长席，钟音由虡飏。已落檐瓦间，复绕梁尘上。时属清夏阴，恩晖亦非望。
<br>
<br>【伍子胥】鲍机 
<br>
<br>
<br>忠孝诚无报，感义本投身。日暮江波急，谁怜渔丈人。楚墓悲犹在，吴门恨未申。
<br>
<br>【清凉】张率 
<br>
<br>
<br>登台待初景，帐殿蔼馀晨。罗帷夕风济，清气尚波人。长簟凉可迎，平莞温未亲。幸愿同枕席，为君横自陈。
<br>
<br>
<br>
<br>卷七十五 杂曲歌辞十五
<br>
<br>【三台二首】唐·韦应物 
<br>
<br>
<br>《后汉书》曰：“蔡邕为侍御史，又转持书侍御史，迁尚书。三日之间，周历三台。”冯鉴《续事始》曰：“乐府以邕晓音律，制《三台曲》以悦邕，希其厚遗。”刘禹锡《嘉话录》曰：“三台送酒，盖因北齐高洋毁铜雀台，筑三个台。宫人拍手呼上台送酒，因名其曲为《三台》。”李氏《资暇》曰：“《三台》，三十拍促曲名。昔鄴中有三台，石季龙常为宴游之所。乐工造此曲以促饮。”未知孰是。《鄴都故事》曰：“汉献帝建安五年，曹操破袁绍於鄴。十五年筑铜雀台，十八年作金虎台，十九年造冰井台，所谓鄴中三台也。”《北史》曰：“齐文宣天保中营三台於鄴，因其旧基而高博之。九年台成，改铜爵曰金凤，金虎曰圣应，冰井曰崇光”云。按《乐苑》，唐天宝中羽调曲有《三台》，又有《急三台》。 
<br>一年一年老去，明日后日花开。未报长安平定，万国岂得衔杯。冰泮寒塘始绿，雨馀百草皆生。朝来门閤无事，晚下高斋有情。
<br>
<br>【上皇三台】 
<br>
<br>
<br>不寐倦长更，披衣出户行。月寒秋竹冷，风切夜窗声。
<br>
<br>【突厥三台】 
<br>
<br>
<br>雁门山上雁初飞，马邑栏中马正肥。日旰山西逢驿使，殷勤南北送征衣。
<br>
<br>【宫中三台二首】王建 
<br>
<br>
<br>鱼藻池边射鸭，芙蓉园里看花。日色柘袍相似，不著红鸾扇遮。 
<br>池北池南草绿，殿前殿后花红。天子千年万岁，未央明月清风。
<br>
<br>【江南三台四首】王建 
<br>
<br>
<br>州桥边小妇，长干市里商人。三年不得消息，各自拜鬼求神。 
<br>青草湖边草色，飞猿岭上猿声。万里三湘客到，有风有雨人行。 
<br>树头花落花开，道上人去人来。朝愁暮愁即老，百年几度三台。 
<br>闻身强健且为，头白齿落难追。准拟百年千岁，能得几许多时。
<br>
<br>【陵云台】梁·谢举 
<br>
<br>
<br>《魏志》曰：“文帝黄初元年十二月，初营洛阳宫。戊午，幸洛阳。二年，筑陵云台。”刘义庆《世说》曰：“陵云台，楼观精巧，先秤众木轻重，然后构造，无锱铢相负揭。台高峻，恆随风动摇。”杨龙骧《洛阳记》曰：“陵云台高二十三丈，登之见孟津也。” 
<br>绮甍悬桂栋，隐暧傍乔柯。势高凌玉井，临迥度金波。易觉凉风至，早飞秋雁过。高台相思曲，望远骚人歌。幸属此迢递，知承云雾多。
<br>
<br>【同前】北周·王褒 
<br>
<br>
<br>高台悬百尺，中夕殊未穷。北临酸枣寺，西眺明光宫。城旁抵双府，林里对相风。书题鹿卢榜，观写飞廉铜。窗开神女电，梁映美人虹。虞捐滥天宠，郑瞀特怀忠。庄生垂翠钓，昭仪抵斗熊。驰轮有盈缺，人道亦汙隆。还念西陵舞，非复鄴城中。
<br>
<br>【建兴苑】梁·纪少瑜 
<br>
<br>
<br>丹陵抱天邑，紫渊更上林。银台悬百仞，玉树起千寻。水流冠盖影，风扬歌吹音。踟蹰怜拾翠，顾步惜遗簪。日落庭光转，方幰屡移阴。愿言乐未极，不道爱黄金。
<br>
<br>【曲池水】齐·谢朓 
<br>
<br>
<br>缓步遵莓渚，披衿待蕙风。芙蕖舞轻蒂，苞笋出芳丛。浮云自西北，江海思无穷。鸟去能传响，见我绿琴中。
<br>
<br>【筑城曲】唐·张籍 
<br>
<br>
<br>马暠《中华古今注》曰：“秦始皇三十二年，得谶书云：‘亡秦者胡。’乃使蒙恬击胡，筑长城以备之。”《淮南子》曰：“秦发卒五十万筑修城，西属流沙，北系辽水，东结朝鲜，中国内郡輓车而饷之。后因有《筑城曲》，言筑长城以限胡虏也。又有《筑城睢阳曲》，与此不同。”《古今乐录》曰：“筑城相杵者，出自汉梁孝王。孝王筑睢阳城，方十二里。造唱声，以小鼓为节，筑者下杵以和之。后世谓此声为《睢阳曲》。”《晋太康地记》曰：“今乐家《睢阳曲》，是其遗音。”《唐书·乐志》曰“《睢阳操》用舂牍”是也。按《汉书》曰“梁孝王广睢阳城七十二里”，而云十二里，未知孰实。 
<br>筑城去，千人万人齐抱杵。重重土坚试行锥，军吏执鞭催作迟。来时一年深碛里，著尽短衣渴无水。力尽不得抛杵声，杵声未定人皆死。家家养男当门户，今日作君城下土。
<br>
<br>【同前五解】元稹 
<br>
<br>
<br>年年塞下丁，长作出塞兵。自从冒顿强，官筑遮虏城。筑城须努力，城高遮得贼。但恐贼路多，有城遮不得。丁口传父口，莫问城坚不。平城被虏围，汉劚城墙走。因兹虏请和，虏往骑来多。半疑兼半信，筑城犹嵯峨。筑城安敢烦，愿听丁一言。请筑鸿胪寺，兼愁虏出关。
<br>
<br>【同前二首】陆龟蒙 
<br>
<br>
<br>城上一掊土，手中千万杵。筑城畏不坚，坚城在何处。莫叹筑城劳，将军要却敌。城高功亦高，尔命何劳惜。
<br>
<br>【大道曲】晋·谢尚 
<br>
<br>
<br>《乐府广题》曰：“谢尚为镇西将军，尝著紫罗襦，据胡床，在市中佛国门楼上弹琵琶，作《大道曲》。市人不知是三公也。” 
<br>青阳二三月，柳青桃复红。车马不相识，音落黄埃中。
<br>
<br>【采荷调】梁·江从简 
<br>
<br>
<br>《乐府广题》曰：“梁太尉从事中郎江从简，年十七，有才思。为《采荷调》以刺何敬容。敬容览之，不觉嗟赏，爱其巧丽。敬容时为宰相。” 
<br>欲持荷作柱，荷弱不胜梁。欲持荷作镜，荷暗本无光。
<br>
<br>【湖阴曲】唐·温庭筠 
<br>
<br>
<br>曲序曰：“晋王敦举兵至湖阴。明帝微行，视其营伍。由是乐府有《湖阴曲》。后其辞亡，因作而附之。” 
<br>祖龙黄须珊瑚鞭，铁骢金面青连钱。虎髯拔剑欲成梦，日压贼营如血鲜。海旗风急惊眠起，甲重光摇照湖水。苍黄追骑尘外归，森索妖星阵前死。五陵愁碧春萋萋，灞川玉马空中嘶。羽书如电入青琐，雪腕如搥催画鞞。白虬天子金煌铓，高临帝座回龙章。吴波不动楚山晚，花压阑干春昼长。
<br>
<br>【永明乐十首】齐·谢朓 
<br>
<br>
<br>《南齐书·乐志》曰：“《永明乐歌》者，竟陵王子良与诸文士造奏之。人为十曲。道人释宝月辞颇美，武帝常被之筦弦，而不列於乐官。”按此曲永明中造，故曰永明乐。 
<br>帝图闰九有，皇风浮四溟。永明一为乐，《咸池》无复灵。 
<br>民和礼乐富，世清歌颂徽。鸿名轶卷领，称首迈垂衣。 
<br>硃台郁相望，青槐纷驰道。秋云湛甘露，春风散芝草。 
<br>龙楼日月照，淄馆风云清。储光温似玉，籓度式如琼。 
<br>化洽鳀海君，恩变龙庭长。西北骛环裘，东南尽龟象。 
<br>出车长洲苑，选旅朝夕川。络络结云骑，奕奕泛戈船。 
<br>燕驷游京洛，赵服丽有辉。清歌留上客，妙舞送将归。 
<br>实相薄五礼，妙花开六尘。明祥已玉烛，宝瑞亦金轮。 
<br>生蔑苎萝性，身与嘉惠隆。飞缨入华殿，屣步出重宫。 
<br>彩凤鸣朝阳，玄鹤舞清商。瑞此永明曲，十载为金皇。
<br>
<br>【同前十首】王融 
<br>
<br>
<br>玄符昭景历，茂实偶英声。长为南山固，永与朝日明。 
<br>灵丘比翼栖，芳林合条起。两代分宪章，一朝会书轨。 
<br>二离金玉相，三衮兰蕙芳。重仪文世子，再奉东平王。 
<br>空谷返逸骖，阴山响鸣鹤。振玉躧丹墀，怀芳步青阁。 
<br>崇文晦已明，胶庠杂复整。弱台留折巾，沂川咏芳颖。 
<br>定林去喧俗，鹿野出埃霞。香风流梵琯，泽雨散云花。 
<br>楚望倾渑涤，日馆仰銮铃。已晞五云发，方照两河清。 
<br>幸哉明盛世，壮矣帝王居。高门夜不柝，饮帐晓长舒。 
<br>总棹金陵渚，方驾玉山阿。轻露炫珠翠，初风摇绮罗。 
<br>西园抽蕙草，北沼掇芳莲。生逢永明乐，死日生之年。
<br>
<br>【同前】梁·沈约 
<br>
<br>
<br>联翩贵游子，侈靡千金客。华毂起飞尘，珠履竟长陌。
<br>
<br>【永世乐】北齐·魏收 
<br>
<br>
<br>《隋书·乐志》曰：“后魏太武平河西，得西凉乐，其歌曲有《永世乐》。” 
<br>绮窗斜影入，上客酒须添。翠羽方开美，铅华汗不沾。关门今可下，落珥不相嫌。
<br>
<br>【无愁果有愁曲】唐·李商隐 
<br>
<br>
<br>《隋书·乐志》曰：“北齐后主自能度曲，尝倚弦而歌，别采新声，为《无愁曲》。自弹胡琵琶而唱之，音韵窈窕，极於哀思。使胡兒阉官辈齐和之，曲终乐阕，莫不陨涕。虽行幸道路，或时马上奏之，乐往哀来，竟以亡国。”李商隐曰：“《无愁果有愁曲》，北齐歌也。”《唐会要》：“天宝十三载，改《无愁》为《长欢》。” 
<br>东有青龙西白虎，中令福皇包世度。玉壶渭水笑清潭，凿天不到牵牛处。麒麟踏云天马狞，牛山撼碎珊瑚声。秋娥点滴不成泪，十二玉楼无故钉。推烟唾月抛千里，十番红桐一行死。白杨别屋鬼迷人，空留暗记如蚕纸。日暮向风牵短丝，血凝血散今谁是。
<br>
<br>【起夜来】梁·柳惲 
<br>
<br>
<br>《乐府解题》曰：“《起夜来》，其辞意犹念畴昔思君之来也。”唐聂夷中又有《起夜半》。 
<br>城南断兵骑，阁道覆青埃。露华光翠网，月影入兰台。洞房且莫掩，应门或复开。飒飒秋桂响，非君起夜来。
<br>
<br>【同前】唐·施肩吾 
<br>
<br>
<br>香销连理带，尘覆合欢杯。懒卧相思枕，愁吟《起夜来》。
<br>
<br>【起夜半】唐·聂夷中 
<br>
<br>
<br>念远心如烧，不觉中夜起。桃花带露泛，立在月明里。
<br>
<br>【独不见】梁·柳惲 
<br>
<br>
<br>《乐府解题》曰：“《独不见》，伤思而不得见也。” 
<br>别岛望云台，天渊临水殿。芳草生未积，春花落如霰。出从张公子，还过赵飞燕。奉帚长信宫，谁知独不见。
<br>
<br>【同前】唐·沈佺期 
<br>
<br>
<br>卢家小妇郁金堂，海燕双栖玳瑁梁。九月寒砧催下叶，十年征戍忆辽阳。白狼河北音书断，丹凤城南秋夜长。谁谓含愁独不见，使妾明月照流黄。
<br>
<br>【同前】王训 
<br>
<br>
<br>日晚宜春暮，风软上林朝。对酒近初节，开楼荡夜娇。石桥通小涧，竹路上青霄。持底谁见许，长愁成细腰。
<br>
<br>【同前】杨巨源 
<br>
<br>
<br>东风艳阳色，柳绿花如霰。竞理同心鬟，争持合欢扇。香传贾娘手，粉离何郎面。最恨卷帘时，含情独不见。
<br>
<br>【同前】李白 
<br>
<br>
<br>白马谁家子，黄龙边塞兒。天山三丈雪，岂是远行时。春蕙忽秋草，莎鸡鸣曲池。风催寒棕响，月入霜闺悲。忆与君别年，种桃齐蛾眉。桃今百馀尺，花落成枯枝。终然独不见，流泪空自知。
<br>
<br>【同前】戴叔伦 
<br>
<br>
<br>前宫路非远，旧苑春将遍。玉户看早梅，雕梁数归燕。身轻逐舞袖，香暖传歌扇。自知秋风词，长侍昭阳殿。谁信后庭人，年年独不见。
<br>
<br>【同前】胡曾 
<br>
<br>
<br>玉关一自有氛埃，年少从军竟未回。门外尘凝张乐榭，水边香灭按歌台。窗残夜月人何处，帘卷春风燕复来。万里寂寥音信绝，寸心争忍不成灰。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
