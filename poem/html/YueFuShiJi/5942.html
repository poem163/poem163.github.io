<HTML>
<HEAD>
<TITLE>鼓吹曲辞 一至五 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 鼓吹曲辞 一至五</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>鼓吹曲辞 一至五</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5942"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'鼓吹曲辞 一至五')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[鼓吹曲辞 一至五]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷一十六 
<br>鼓吹曲辞一 
<br>
<br>
<br>鼓吹曲，一曰短箫铙歌。刘瓛定军礼云：“鼓吹未知其始也，汉班壹雄朔野而有之矣。鸣笳以和箫声，非八音也。骚人曰‘鸣篪吹竽’是也。”蔡邕《礼乐志》曰：“汉乐四品，其四曰短箫铙歌，军乐也。黄帝岐伯所作，以建威扬德、风敌劝士也。”《周礼·大司乐》曰：“王师大献，则令奏恺乐。”《大司马》曰：“师有功，则恺乐献于社。”郑康成云：“兵乐日恺，献功之乐也。”《春秋》曰：“晋文公败楚於城濮。”《左传》曰：“振旅恺以入。”《司马法》曰：“得意则恺乐、恺歌以示喜也。”《宋书·乐志》曰：“雍门周说孟尝君：‘鼓吹于不测之渊。’说者云：‘鼓自一物，吹自竽籁之属，非箫鼓合奏，别为一乐之名也。’然则短箫铙歌，此时未名鼓吹矣。应劭《汉卤簿图》，唯有骑执箛，箛即笳，不云鼓吹。而汉世有黄门鼓吹。汉享宴食举乐十三曲，与魏世鼓吹长箫同。长箫短箫，《伎录》并云：‘孙竹合作，执节者歌。’又《建初录》云：‘《务成》《黄爵》《玄云》《远期》，皆骑吹曲，非鼓吹曲。’此则列於殿庭者名鼓吹，今之从行鼓吹为骑吹，二曲异也。又孙权观魏武军，作鼓吹而还，此应是今之鼓吹。魏、晋世，又假诸将帅及牙门曲盖鼓吹，斯则其时方谓之鼓吹矣。”按《西京杂记》：“汉大驾祠甘泉、汾阴，备千乘万骑，有黄门前后部鼓吹。”则不独列於殿庭者名鼓吹也。汉《远如期曲》辞，有“雅乐陈”及“增寿万年”等语，马上奏乐之意，则《远期》又非骑吹曲也。《晋中兴书》曰：“汉武帝时，南越加置交趾、九真、日南、合浦、南海、郁林、苍梧七郡，皆假鼓吹。”《东观汉记》曰：“建初中，班超拜长史，假鼓吹麾幢。”则短箫铙歌，汉时已名鼓吹，不自魏、晋始也。崔豹《古今注》曰：“汉乐有黄门鼓吹，天子所以宴乐群臣也。短箫铙歌，鼓吹之一章尔，亦以赐有功诸侯。”然则黄门鼓吹、短箫铙歌与横吹曲，得通名鼓吹，但所用异尔。汉有《硃鹭》等二十二曲，列於鼓吹，谓之铙歌。及魏受命，使缪袭改其十二曲，而《君马黄》《雉子斑》《圣人出》《临高台》《远如期》《石留》《务成》《玄云》《黄爵》《钓竿》十曲，并仍旧名。是时吴亦使韦昭改制十二曲，其十曲亦因之。而魏、吴歌辞，存者唯十二曲，馀皆不传。晋武帝受禅，命傅玄制二十二曲，而《玄云》《钓竿》之名不改旧汉。宋、齐并用汉曲。又充庭十六曲，梁高祖乃去其四，留其十二，更制新歌，合四时也。北齐二十曲，皆改古名。其《黄爵》《钓竿》，略而不用。后周宣帝革前代鼓吹，制为十五曲，并述功德受命以相代，大抵多言战阵之事。隋制列鼓吹为四部，唐则又增为五部，部各有曲。唯《羽葆》诸曲，备叙功业，如前代之制。初，魏、晋之世，给鼓吹甚轻，牙门督将五校悉有鼓吹。宋、齐已后，则甚重矣。齐武帝时，寿昌殿南閤置《白鹭》鼓吹二曲，以为宴乐。陈后主常遣宫女习北方箫鼓，谓之《代北》，酒酣则奏之。此又施於燕私矣。按《古今乐录》，有梁、陈时宫悬图，四隅各有鼓吹楼而无建鼓。鼓吹楼者，昔箫史吹箫於秦，秦人为之筑凤台。故鼓吹陆则楼车，水则楼船，其在庭则以簨虡为楼也。梁又有鼓吹熊罴十二案，其乐器有龙头大鼓、中鼓、独揭小鼓，亦随品秩给赐焉。周武帝每元正大会，以梁案架列於悬间，与正乐合奏。隋又於案下设熊罴貙豹，腾倚承之，以象百兽之舞。唐因之。 
<br>
<br>
<br>汉铙歌
<br>
<br>【古辞】 
<br>
<br>
<br>《古今乐录》曰：“汉鼓吹铙歌十八曲，字多讹误。一曰《硃鹭》，二曰《思悲翁》，三曰《艾如张》，四曰《上之回》，五曰《拥离》，六曰《战城南》，七曰《巫山高》，八曰《上陵》，九曰《将进酒》，十曰《君马黄》，十一曰《芳树》，十二曰《有所思》，十三曰《雉子斑》，十四曰《圣人出》，十五曰《上邪》，十六曰《临高台》，十七曰《远如期》，十八曰《石留》。又有《务成》《玄云》《黄爵》《钓竿》，亦汉曲也。其辞亡。或云：汉铙歌二十一无《钓竿》，《拥离》亦曰《翁离》。”
<br>
<br>【硃鹭】 
<br>
<br>
<br>《仪礼·大射仪》曰：“建鼓在阼阶西南鼓。”《传》云：“建犹树也，以木贯而载之，树之跗也。”《隋书·乐志》曰：“建鼓，殷所作。又栖翔鹭於其上，不知何代所加。或曰，鹄也，取其声扬而远闻。或曰，鹭，鼓精也。或曰，皆非也。《诗云》：‘振振鹭，鹭于飞。鼓咽咽，醉言归。’言古之君子，悲周道之衰，颂声之息，饰鼓以鹭，存其风流。未知孰是。”孔颖达曰：“楚威王时，有硃鹭合沓飞翔而来舞，旧鼓吹《硃鹭曲》是也。”然则汉曲盖因饰鼓以鹭而名曲焉。宋何承天《硃路篇》曰：“硃路扬和鸾，翠盖曜金华。”但盛称路车之美，与汉曲异矣。 
<br>硃鹭，鱼以乌。鹭何食？食茄下。不之食，不以吐，将以问诛者。
<br>
<br>【思悲翁】 
<br>
<br>
<br>思悲翁，唐思，夺我美人侵以遇。悲翁也，但我思。蓬首狗，逐狡兔，食交君。枭子五，枭母六，拉沓高飞暮安宿。
<br>
<br>【艾如张】 
<br>
<br>
<br>艾与刈同，《说文》曰：“芟草也。”如读为而，犹《春秋》曰“星陨如雨”也。古词曰：“艾而张罗。”又曰：“雀以高飞奈雀何？”《穀梁传》曰：“艾兰以为防，置旃以为辕门。”谓因蒐狩以习武事也。兰，香草也，言艾草以为田之大防是也。若陈苏子卿云：“张机蓬艾侧。”唐李贺云：“艾叶绿花谁翦刻。”俱失古题本意。 
<br>艾而张罗，行成之。四时和，山出黄雀亦有罗，雀以高飞奈雀何？为此倚欲，谁肯礞室。
<br>
<br>【上之回】 
<br>
<br>
<br>《汉书》曰：“孝文十四年，匈奴入朝那萧关，遂至彭阳。使骑兵入烧回中宫，候骑至雍甘泉。”回中地在安定，其中有宫也。《武帝纪》曰：“元封四年冬十月，行幸雍，祠五畤。通回中道，遂北出萧关。”吴兢《乐府解题》曰：“汉武通回中道，后数出游幸焉。”沈建《广题》曰：“汉曲皆美当时之事。”按石关，宫阙名，近甘泉宫。相如《上林赋》云“蹶石关，历封峦”是也。 
<br>上之回所中，益夏将至。行将北，以承甘泉宫。寒暑德。游石关，望诸国。月支臣，匈奴服。令从百官疾驱驰，千秋万岁乐无极。
<br>
<br>【翁离】 
<br>
<br>
<br>拥离趾中可筑室，何用葺之蕙用兰。拥离趾中。
<br>
<br>【战城南】 
<br>
<br>
<br>战城南，死郭北，野死不葬乌可食。为我谓乌：“且为客豪，野死谅不葬，腐肉安能去子逃？”水深激激，蒲苇冥冥。枭骑战斗死，驽马徘徊鸣。筑室，何以南何北，禾黍不获君何食？愿为忠臣安可得？思子良臣，良臣诚可思，朝行出攻，暮不夜归。
<br>
<br>【巫山高】 
<br>
<br>
<br>《乐府解题》曰：“古词言，江淮水深，无梁可度，临水远望，思归而已。若齐王融‘想像巫山高’，梁范云‘巫山高不极’。杂以阳台神女之事，无复远望思归之意也。”又有《演巫山高》，不详所起。 
<br>巫山高，高以大；淮水深，难以逝。我欲东归，害不为？我集无高曳，水何汤汤回回。临水远望，泣下沾衣。远道之人心思归，谓之何！
<br>
<br>【上陵】 
<br>
<br>
<br>《古今乐录》曰：“汉章帝元和中，有宗庙食举六曲，加《重来》《上陵》二曲，为《上陵》食举。”《后汉书·礼仪志》曰：“正月上丁祠南郊，次北郊、明堂、高庙、世祖庙，谓之五供。礼毕，以次上陵。西都旧有上陵。东都之仪，太官上食，太常乐奏食举。”按古词大略言神仙事，不知与食举曲同否。宋何承天《上陵者篇》曰：“上陵者相追攀。”但言升高望远、伤时怨叹而已。 
<br>上陵何美美，下津风以寒。问客从何来，言从水中央。桂树为君船，青丝为君笮，木兰为君棹，黄金错其间。沧海之雀赤翅鸿，白雁随。山林乍开乍合，曾不知日月明。醴泉之水，光泽何蔚蔚。芝为车，龙为马，览遨游，四海外。甘露初二年，芝生铜池中，仙人下来饮，延寿千万岁。
<br>
<br>【将进酒】 
<br>
<br>
<br>古词曰：“将进酒，乘大白。”大略以饮酒放歌为言。宋何承天《将进酒篇》曰：“将进酒，庆三朝。备繁礼，荐嘉肴。”则言朝会进酒，且以濡首荒志为戒。若梁昭明太子云“洛阳轻薄子”，但叙游乐饮酒而已。 
<br>将进酒，乘大白。辨加哉，诗审搏。放故歌，心所作。同阴气，诗悉索。使禹良工观者苦。
<br>
<br>【君马黄】 
<br>
<br>
<br>君马黄，臣马苍，二马同逐臣马良。易之有騩蔡有赭，美人归以南，驾车驰马，美人伤我心；佳人归以北，驾车驰马，佳人安终极。
<br>
<br>【芳树】 
<br>
<br>
<br>《乐府解题》曰：“古词中有云：‘妒之子愁杀人，君有他心，乐不可禁。’若齐王融‘相思早春日’，谢朓‘早玩华池阴’，但言时暮、众芳歇绝而已。” 
<br>芳树日月，君乱如於风。芳树不上无心温而鹄，三而为行。临兰池，心中怀我怅。心不可匡，目不可顾，妒人之子愁杀人。君有他心，乐不可禁。王将何似，如孙如鱼乎？悲矣。
<br>
<br>【有所思】 
<br>
<br>
<br>《乐府解题》曰：“古词言‘有所思，乃在大海南。何用问遗君？双珠玳瑁簪。闻君有他心，烧之当风扬其灰。从今已往，勿复相思而与君绝’也。”按《古今乐录》汉太乐食举第七曲亦用之，不知与此同否。若齐王融“如何有所思”，梁刘绘“别离安可再”，但言离思而已。宋何承天《有所思篇》曰：“有所思，思昔人，曾、闵二子善养亲。”则言生罹荼苦，哀慈亲之不得见也。 
<br>有所思，乃在大海南。何用问遗君？双珠玳瑁簪，用玉绍缭之。闻君有他心，拉杂摧烧之。摧烧之，当风扬其灰。从今以往，勿复相思。相思与君绝！鸡鸣狗吠，兄嫂当知之。秋风肃肃晨风飔，东方须臾高知之。
<br>
<br>【雉子斑】 
<br>
<br>
<br>《乐府解题》曰：“古词云：‘雉子高飞止，黄鹄飞之以千里，雄来飞，从雌视。’若梁简文帝‘妒场时向陇’，但咏雉而已。”宋何承天有《雉子游原泽篇》，则言避世之士，抗志清霄，视卿相功名犹冰炭之不相入也。 
<br>雉子，斑如此。之于雉梁。无以吾翁孺，雉子。知得雉子高蜚止，黄鹄蜚，之以千里，王可思。雄来蜚从雌，视子趋一雉。雉子，车大驾马滕，被王送行所中。尧羊蜚从王孙行。
<br>
<br>【圣人出】 
<br>
<br>
<br>圣人出，阴阳和。美人出，游九河。佳人来，騑离哉何。驾六飞龙四时和。君之臣明护不道，美人哉，宜天子。免甘星筮乐甫始，美人子，含四海。
<br>
<br>【上邪】 
<br>
<br>
<br>上邪，我欲与君相知，长命无绝衰。山无陵，江水为竭，冬雷震震夏雨雪，天地合，乃敢与君绝。
<br>
<br>【临高台】 
<br>
<br>
<br>《乐府解题》曰：“古词言：‘临高台，下见清水中有黄鹄飞翻，关弓射之，令我主万年。’若齐谢朓‘千里常思归’，但言临望伤情而已。”宋何承天《临高台篇》曰：“临高台，望天衢，飘然轻举凌太虚。”则言超帝乡而会瑶台也。 
<br>临高台以轩，下有清水清且寒。江有香草目以兰，黄鹄高飞离哉翻。关弓射鹄，令我主寿万年。
<br>
<br>【远如期】 
<br>
<br>
<br>一曰《远期》。《宋书·乐志》有《晚芝曲》，沈约言旧史云“诂不可解”，疑是汉《远期曲》也。《古今乐录》曰：“汉太乐食举曲有《远期》，至魏省之。” 
<br>远如期，益如寿。处天左侧，大乐万岁，与天无极。雅乐陈，佳哉纷。单于自归，动如惊心。虞心大佳，万人还来，谒者引乡殿陈，累世未尝闻之。增寿万年亦诚哉。
<br>
<br>【石留】 
<br>
<br>
<br>石留凉阳凉石水流为沙锡以微河为香向始〈奚禾〉冷将风阳北逝肯无敢与于扬心邪怀兰志金安薄北方开留离兰。
<br>
<br>【汉铙歌上·硃鹭】梁·王僧孺 
<br>
<br>
<br>因风弄玉水，映日上金堤。犹持畏罗缴，未得异凫鹥。闻君爱白雉，兼因重碧鸡。未能声似凤，聊变色如珪。原识昆明路，乘流饮复栖。
<br>
<br>【同前】裴宪伯 
<br>
<br>
<br>秋来惧寒劲，岁去畏冰坚。群飞向葭下，奋羽欲南迁。暂戏龙池侧，时往凤楼前。所叹恩光歇，不得久联翩。
<br>
<br>【同前】陈·后主 
<br>
<br>
<br>参差蒲未齐，沉漾苦浮绿。硃鹭戏蘋藻，徘徊留涧曲。涧曲多岩树，逶迤复断续。振振虽以明，汤汤今又瞩。
<br>
<br>【同前】张正见 
<br>
<br>
<br>金堤有硃鹭，刷羽望沧瀛。周诗振雅曲，汉鼓发奇声。时将赤雁并，乍逐彩鸾行。别有翻潮处，异色不相惊。
<br>
<br>【同前】苏子卿 
<br>
<br>
<br>玉山一硃鹭，容与入王畿。欲向天池饮，还绕上林飞。金堤晒羽翮，丹水浴毛衣。非贪葭下食，怀恩自远归。
<br>
<br>【同前】唐·张籍 
<br>
<br>
<br>翩翩兮硃鹭，来泛春塘栖绿树。羽毛如翦色如染，远飞欲下双翅敛。避人引子入深壍，动处水纹开滟滟。谁知豪家网尔躯，不如饮啄江海隅。
<br>
<br>【艾如张】陈·苏子卿 
<br>
<br>
<br>谁在闲门外，罗家诸少年。张机蓬艾侧，结网槿篱边。若能飞自勉，岂为纟曾所缠。黄雀傥为诫，硃丝犹可延。
<br>
<br>【同前】唐·李贺 
<br>
<br>
<br>锦襜褕，绣裆襦。强强饮啄哺尔雏。陇东卧穟满风雨，莫信笼媒陇西去。齐人织网如素空，张在野春平碧中。网丝漠漠无形影，误尔触之伤首红。艾叶绿花谁剪刻，中藏祸机不可测。
<br>
<br>【上之回】梁·简文帝 
<br>
<br>
<br>前旆拂回中，后车临桂宫。轻丝驻云罕，春色绕川风。桃林方灼灼，柳路日曈曈。笳声骇胡骑，清磬詟山戎。微臣今拜手，原帝永无穷。
<br>
<br>【同前】陈·张正见 
<br>
<br>
<br>林光称避暑，回中乃吉行。龙媒蹑影駃，玉辇御云轻。风乌绕鳷鹊，彩鹢照昆明。欲知钟箭远，遥听宝鸡声。
<br>
<br>【同前】隋·萧■ 
<br>
<br>
<br>发軔城西畤，回舆事北游。山寒石道冻，叶下故宫秋。朔路传清警，边风卷画旒。岁馀巡省毕，拥仗返皇州。
<br>
<br>【同前】陈子良 
<br>
<br>
<br>承平重游乐，诏跸上之回。属车响流水，清笳转落梅。岭云盖道转，岩花映绶开。下辇便高宴，何如在瑶台。
<br>
<br>【同前】唐·卢照邻 
<br>
<br>
<br>回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
<br>
<br>【同前】李白 
<br>
<br>
<br>三十六离宫，楼台与天通。阁道步行月，美人愁烟空。恩疏宠不及，桃李伤春风。淫乐意何极，金舆向回中。万乘出黄道，千旗扬彩虹。前军细柳北，后骑甘泉东。岂问渭川老，宁邀襄野童。但慕瑶池宴，归来乐未穷。
<br>
<br>【同前】李贺 
<br>
<br>
<br>上之回，大旗喜。悬虹彗，挞凤尾。剑匣破，舞蛟龙。蚩尤死，鼓逢逢。天高庆雷齐坠地，地无惊烟海千里。
<br>
<br>【战城南】梁·吴均 
<br>
<br>
<br>躞蹀青骊马，往战城南畿。五历鱼丽阵，三入九重围。名慑武安将，血污奏王衣。为君意气重，无功终不归。
<br>
<br>【同前】陈·张正见 
<br>
<br>
<br>蓟北驰胡骑，城南接短兵。云屯两阵合，剑聚七星明。旗交无复影，角愤有馀声。战罢披军策，还嗟李少卿。
<br>
<br>【同前】唐·卢照邻 
<br>
<br>
<br>将军出紫塞，冒顿在乌贪。笳喧雁门北，阵翼龙城南。雕弓夜宛转，铁骑晓参潭。应须驻白日，为待战方酣。
<br>
<br>【同前】李白 
<br>
<br>
<br>去年战，桑乾源；今年战，葱河道。洗兵条支海上波，放马天山雪中草。万里长征战，三军尽衰老。匈奴以杀戮为耕作，古来唯见白骨黄沙田。秦家筑城备胡处，汉家还有烽火然。烽火然不息，征战无已时。野战格斗死，败马号鸣向天悲。乌鸢啄人肠，衔飞上挂枯树枝。士卒涂草莽，将军空尔为。乃知兵者是凶器，圣人不得已而用之。
<br>
<br>【同前】刘驾 
<br>
<br>
<br>城南征战多，城北无饥鸦。白骨马蹄下，谁言皆有家。城前水声苦，倏忽流万古。莫争城外地，城里有闲土。
<br>
<br>【同前二首】僧贯休 
<br>
<br>
<br>万里桑乾傍，茫茫古蕃壤。将军貌憔悴，抚剑悲年长。胡兵尚陵逼，久住亦非强。邯郸少年辈，个个有伎俩，拖枪半夜去，雪片大如掌。 
<br>碛中有阴兵，战马时惊蹶。轻猛李陵心，摧残苏武节。黄金锁子甲，风吹色如铁。十载不封侯，茫茫向谁说。
<br>
<br>
<br>
<br>卷一十七 
<br>鼓吹曲辞二
<br>
<br>【汉铙歌中】 
<br>
<br>
<br>
<br>【巫山高】齐·虞羲 
<br>
<br>
<br>南国多奇山，荆巫独灵异。云雨丽以佳，阳台千里思。勿言可再得，特美君王意。高唐一断绝，光阴不可迟。
<br>
<br>【同前】王融 
<br>
<br>
<br>想像巫山高，薄暮阳台曲。烟云乍舒卷，猿鸟时断续。彼美如可期，寤言纷在瞩。怃然坐相望，秋风下庭绿。
<br>
<br>【同前】刘绘 
<br>
<br>
<br>高唐与巫山，参差郁相望。灼烁在云间，氛氲出霞上，散雨收夕台，行云卷晨障。出没不易期，婵娟似惆怅。
<br>
<br>【同前】梁·元帝 
<br>
<br>
<br>巫山高不穷，迥出荆门中。滩声下溅石，猿鸣上逐风。树杂山如画，林暗涧疑空。无因谢神女，一为出房栊。
<br>
<br>【同前】范云 
<br>
<br>
<br>巫山高不极，白日隐光晖。霭霭朝云去，溟溟暮雨归。岩悬兽无迹，林暗鸟疑飞。枕席竟谁荐，相望空依依。
<br>
<br>【同前】费昶 
<br>
<br>
<br>巫山光欲晚阳台色依依。彼美岩之曲，宁知心是非。朝云触石起，暮雨润罗衣。原解千金珮，请逐大王归。
<br>
<br>【同前】王泰 
<br>
<br>
<br>迢递巫山竦，远天新霁时。树交凉去远，草合影开迟。谷深流响咽，峡近猿声悲。只言云雨状，自有神仙期。
<br>
<br>【同前】陈·后主 
<br>
<br>
<br>巫山巫峡深，峭壁耸春林。风岩朝蕊落，雾岭晚猿吟。云来足荐枕，雨过非感琴。仙姬将夜月，度影自浮沉。
<br>
<br>【同前】萧诠 
<br>
<br>
<br>巫山映巫峡，高高殊未穷。猿声不辨处，雨色讵分空。悬崖下桂月，深涧响松风。别有仙云起，时向楚王宫。
<br>
<br>【同前】唐·郑世翼 
<br>
<br>
<br>巫山凌太清，岧峣类削成。霏霏暮雨合，霭霭朝云生。危峰入鸟道，深谷泻猿声。别有幽栖客，淹留攀桂情。
<br>
<br>【同前】沈佺期 
<br>
<br>
<br>巫山峰十二，环合隐昭回。俯眺琵琶峡，平看云雨台。古槎天外倚，瀑水日边来。何忽啼猿夜，荆王枕席开。 
<br>神女向高唐，巫山下夕阳。徘徊作行雨，婉娈逐荆王。电影江前落，雷声峡外长。霁云无处所，台馆晓苍苍。
<br>
<br>【同前】卢照邻 
<br>
<br>
<br>巫山望不极，望望下朝雰。莫辨啼猿树，徒看神女云。惊涛乱水脉，骤雨暗峰文。沾裳即此地，况复远思君。
<br>
<br>【同前】张循之 
<br>
<br>
<br>巫山高不极，沓沓状奇新。暗谷疑风雨，幽岩若鬼神。月明三峡曙，潮满二江春。为问阳台夕，应知入梦人。
<br>
<br>【同前】刘方平 
<br>
<br>
<br>楚国巫山秀，清猿日夜啼。万重春树合，十二碧峰齐。峡出朝云下，江来暮雨四。阳台归路直，不畏向家迷。
<br>
<br>【同前】皇甫冉 
<br>
<br>
<br>巫峡见巴东，迢迢半出空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。
<br>
<br>【同前】李端 
<br>
<br>
<br>巫山十二峰，皆在碧虚中。回合云藏日，霏微雨带风。猿声寒过水，树色暮连空。愁向高唐望，清秋见楚宫。
<br>
<br>【同前】于濆 
<br>
<br>
<br>何山无朝云，彼云亦悠扬。何山无暮雨，彼雨亦苍茫。宋玉恃才者，凭云构高唐。自重文赋名，荒淫归楚襄。峨峨十二峰，永作妖鬼乡。
<br>
<br>【同前】孟郊 
<br>
<br>
<br>巴江上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪沾衣。见尽数万里，不闻三声猿。但飞萧萧雨，中有亭亭魂。千载楚襄恨，遗文宋玉言。至今青冥里，云结深闺门。
<br>
<br>【同前】李贺 
<br>
<br>
<br>碧丛丛，高插天，大江翻澜神曳烟。楚魂寻梦风飔然，晓风飞雨生苔钱。瑶姬一去一千年，丁香筇竹啼老猿。古祠近月蟾桂寒，椒花坠红湿云间
<br>
<br>【同前】僧齐己 
<br>
<br>
<br>巫山高，巫女妖。雨为暮兮云为朝，楚王憔悴魂欲销。秋猿嗥嗥日将夕，红霞紫烟凝老壁。千岩万壑花皆坼，但恐芳菲无正色。不知今古行人行，几人经此无秋情。云深庙远不可觅，十二峰头插天碧。
<br>
<br>【将进酒】梁·昭明太子 
<br>
<br>
<br>洛阳轻薄子，长安游侠兒。宜城溢渠碗，中山浮羽卮。
<br>
<br>【同前】唐·李白 
<br>
<br>
<br>君不见黄河之水天上来，奔流到海不复回。君不见高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我倾耳听。钟鼓馔玉不足贵，但原长醉不复醒。古来圣贤皆寂寞，唯有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼兒将出换美酒，与尔同销万古愁。
<br>
<br>【同前】元稹 
<br>
<br>
<br>将进酒，将进酒，酒中有毒鸩主父，言之主父伤主母。母为妾地父妾天，仰天俯地不忍言。佯为僵踣主父前，主父不知加妾鞭。旁人知妾为主说，主将泪洗鞭头血。推椎主母牵下堂，扶妾遣升堂上床。将进酒，酒中无毒令主寿。愿主回恩归主母，遣妾如此事主父。妾为此事人偶知，自惭不密方自悲。主今颠倒安置妾，贪天僭地谁不为。
<br>
<br>【同前】李贺 
<br>
<br>
<br>琉璃钟，琥珀浓，小槽酒滴真珠红。烹龙砲凤玉脂泣，罗屏绣幕围香风。吹龙笛，击鼍鼓，皓齿歌，细腰舞。况是青春日将暮，桃花乱落如红雨。劝君终日酩酊醉，酒不到刘伶坟上土。
<br>
<br>【君马黄】陈·蔡君知 
<br>
<br>
<br>君马径西极，臣马出东方。足策浮云影，珂连明月光。水冻恆伤骨，蹄寒为践霜，踌躇嗟伏枥，空想欲从良。
<br>
<br>【同前】张正见 
<br>
<br>
<br>幽并重骑射，征马正盘桓。风去长嘶远，冰坚度足寒。出关聊变色，上坂屡停鞍。即今随御史，非复在楼兰。 
<br>五色乘马黄，追风时灭没。血汗染龙花，胡鞍抱秋月。唯腾渥洼水，不饮长城窟。讵待燕昭王，千金市骏骨。
<br>
<br>【同前】唐·李白 
<br>
<br>
<br>君马黄，我马白。马色虽不同，人心本无隔。共作游冶盘，双行洛阳陌。长剑既照曜，高冠何赩赫。各有千金裘，俱为五侯客。猛虎落陷阱，壮夫时屈厄。相知在急难，独好亦何益。
<br>
<br>【芳树】齐·谢朓 
<br>
<br>
<br>早玩华池阴，复鼓沧洲枻。旖旎芳若斯，葳蕤纷可继。霜下桂枝销，怨与飞蓬逝。不厕玉盘滋，谁怜终委细。
<br>
<br>【同前】王融 
<br>
<br>
<br>相望早春日，烟华杂如雾。复此佳丽人，含情结芳树。绮罗已自怜，萱风多有趣。去来徘徊者，佳人不可遇。
<br>
<br>【同前】梁·武帝 
<br>
<br>
<br>绿树始摇芳，芳生非一叶。一叶度春风，芳芳自相接。色杂乱参差，众花纷重叠。重叠不可思，思此谁能惬。
<br>
<br>【同前】梁·元帝 
<br>
<br>
<br>芬芳君子树，交柯御宿园。桂影含秋月，桃色染春源。落英逐风聚，轻香带蕊翻。丛枝临北阁，灌木隐南轩。交让良宜重，成蹊何用言。
<br>
<br>【同前】费昶 
<br>
<br>
<br>幸被夕风吹，屡得朝光照。枝偃疑欲舞，花开似含笑。长夜路悠悠，所思不可召。行人早旋返，贱妾犹年少。
<br>
<br>【同前】沈约 
<br>
<br>
<br>发萼九华隈，开跗寒路侧。氤氲非一香，参差多异色。宿昔寒飙举，摧残不可识。霜雪交横至，对之长叹息。
<br>
<br>【同前】丘迟 
<br>
<br>
<br>芳叶已漠漠，嘉实复离离。发景傍云屋，凝晖覆华池。轻蜂掇浮颖，弱鸟隐深枝。一朝容色茂，千春长不移。
<br>
<br>【同前】陈·李爽 
<br>
<br>
<br>芳树千株发，摇荡三阳时。气软来风易，枝繁度鸟迟。春至花如锦，夏近叶成帷。欲寄边城客，路远谁能持。
<br>
<br>【同前】顾野王 
<br>
<br>
<br>上林通建章，杂树遍林芳。日影桃蹊色，风吹梅迳香。幽山桂叶落，驰道柳条长。折荣疑路远，用表莫相忘。
<br>
<br>【同前】张正见 
<br>
<br>
<br>奇树舒春苑，流芳入绮钱。合欢分四照，同心彰万年。香浮佳气里，叶映彩云前。欲识扬雄赋，金玉满甘泉。
<br>
<br>【同前】唐·沈佺期 
<br>
<br>
<br>何地早芳菲，宛在长门殿。夭桃色若绶，穠李光如练。啼鸟弄花疏，游蜂饮香遍。叹息春风起，飘零君不见。
<br>
<br>【同前】卢照邻 
<br>
<br>
<br>芳树本多奇，年华复在斯。结翠成新幄，开红满旧枝。风归花历乱，日度影参差。容色朝朝落，思君君不知。
<br>
<br>【同前】徐彦伯 
<br>
<br>
<br>玉花珍簟上，金镂画屏开。晓月怜筝柱，春风忆镜台。筝柱春风吹晓月，芳树落花朝暝歇。藁砧刀头未有时，攀条拭泪坐相思。
<br>
<br>【同前】韦应物 
<br>
<br>
<br>迢迢芳园树，列映清池曲。对此伤人心，还如故时绿。风条洒馀霭，露叶承新旭。佳人不再攀，下有往来躅。
<br>
<br>【同前】元稹 
<br>
<br>
<br>芳树已寥落，孤英尤可嘉。可怜团团叶，盖覆深深花。游蜂竞钻刺，斗雀亦纷拏。天生细碎物，不爱好光华。非无歼殄法，念尔有生涯。春雷一声发，惊燕亦惊蛇。清池养神蔡，已复长虾蟆。雨露贵平施，吾其春草芽。
<br>
<br>【同前】罗隐 
<br>
<br>
<br>细蕊慢逐风，暖香闲破鼻。青帝固有心，时时动人意。去年高枝犹压地，今年低枝已憔悴。吾所以见造化之权，变通之理。春夏作头，秋冬为尾，循环反覆无穷已。今生长短同一轨。若使威可以制，力可以止，奏皇不肯敛手下沙丘，孟贲不合低头入蒿里。伊人强猛犹如此，顾我劳生何足恃。但愿开素袍，倾绿蚁，陶陶兀兀大醉於青冥白昼间，任他上是天，下是地。
<br>
<br>【有所思】齐·刘绘 
<br>
<br>
<br>别离安可再，而我更重之。佳人不相见，明月空在帷。共衔满堂酌，独敛向隅眉。中心乱如雪，宁知有所思。
<br>
<br>【同前】王融 
<br>
<br>
<br>如何有所思，而无相见时。宿昔梦颜色，阶庭寻履綦。高张更何已，引满终自持。欲知忧能老，为视镜中丝。
<br>
<br>【同前】谢朓 
<br>
<br>
<br>佳期期未归，望望下鸣机。徘徊东陌上，月出行人稀。
<br>
<br>【同前】梁·武帝 
<br>
<br>
<br>谁言生离久，适意与君别。衣上芳犹在，握里书未灭。腰中双绮带，梦为同心结。常恐所思露，瑶华未忍折。
<br>
<br>【同前】梁·简文帝 
<br>
<br>
<br>昔未离长信，金翠奉乘舆。何言人事异，夙昔故恩疏。寂寞锦筵静，玲珑玉殿虚。掩闺泣团扇，罗幌咏蘼芜。
<br>
<br>【同前】昭明太子 
<br>
<br>
<br>公子远于隔，乃在天一方。望望江山阻，悠悠道路长。别前秋叶落，别后春花芳。雷叹一声响，雨泪忽成行。怅望情无极，倾心还自伤。
<br>
<br>【同前】王筠 
<br>
<br>
<br>丹墀生细草，紫殿纳轻阴。暧暧巫山远，悠悠湘水深。徒歌鹿卢剑，空贻玳瑁簪。望君终不见，屑泪且长吟。
<br>
<br>【同前】庾肩吾 
<br>
<br>
<br>佳期竟不归，春日坐芳菲。拂匣看离扇，开箱见别衣。井梧生未合，宫槐卷复稀。不及衔泥燕，从来相逐飞。
<br>
<br>【同前】王僧孺 
<br>
<br>
<br>夜风吹熠耀，朝光照昔耶。几销蘼芜叶，空落蒲桃花。不堪长织素，谁能独浣沙。光阴复何极，望促反成赊。知君自荡子，奈妾亦倡家。
<br>
<br>【同前】吴均 
<br>
<br>
<br>薄暮有所思，终持泪煎骨。春风惊我心，秋露伤君发。
<br>
<br>【同前】沈约 
<br>
<br>
<br>西征登陇首，东望不见家。关树抽紫叶，塞草发青牙。昆明当欲满，蒲萄应作花。垂泪对汉使，因书寄狭邪。
<br>
<br>【同前】费昶 
<br>
<br>
<br>上林鸟欲栖，长门日行暮。所思郁不见，空想丹墀步。帘动意君来，雷声似车度。北方佳丽子，窈窕能回顾。夫君自迷惑，非为妾心妒。
<br>
<br>【同前】陈·后主 
<br>
<br>
<br>荡子好兰期，留人独自思。落花同泪脸，初月似愁眉。阶前看草蔓，窗中对网丝。不言千里望，复是三春时。 
<br>杳杳与人期，遥遥有所思。山川千里间，风月两边时。相待春那剧，相望景偏迟。当由分别久，梦来还自疑。 
<br>佳人在北燕，相望渭桥边。团团落日树，耿耿曙河天。愁多明月下，泪尽雁行前。别心不可寄，唯馀琴上弦。
<br>
<br>【同前】顾野王 
<br>
<br>
<br>贱妾有所思，良人久征戌。笳鸣塞表城，花开落芳树。白登澄月色，黄龙起烟雾。还闻《雉子斑》，非复长征赋。
<br>
<br>【同前】张正见 
<br>
<br>
<br>深闺久离别，积怨转生愁。徒思裂帛雁，空上望归楼。看花忆塞草，对月想边秋。相思日日度，泪脸年年流。
<br>
<br>【同前】陆系 
<br>
<br>
<br>别念限城闉，还思楼上人。泪想离前落，愁闻别后新。月来疑舞扇，花度忆歌尘。只看今夜里，那似隔河津。
<br>
<br>【同前】魏·裴让之 
<br>
<br>
<br>梦中虽暂见，及觉始知非。展转不能寐，徙倚独披衣。凄凄晓风急，晻晻月光微。室空常达旦，所思终不归。
<br>
<br>【同前】隋·卢思道 
<br>
<br>
<br>长门与长信，忧思并难任。洞房明月下，空庭绿草深。怨歌裁洁素，能赋受黄金。复闻隔湘水，犹言限桂林。凄凄日已暮，谁见此时心。
<br>
<br>【同前】唐·沈佺期 
<br>
<br>
<br>君子事行役，再空芳岁期。美人旷延伫，万里浮云思。园槿绽红艳，郊桑柔绿滋。坐看长夏晚，秋月生罗帷。
<br>
<br>【同前】李白 
<br>
<br>
<br>我思仙人，乃在碧海之东隅。海寒多天风，白波连山倒蓬壶。长鲸喷涌不可涉，抚心茫茫泪如珠。西来青鸟东飞去，原寄一书谢麻姑。
<br>
<br>【同前】孟郊 
<br>
<br>
<br>桔槔烽火昼不灭，客路迢迢信难越。古镇刀攒万片霜，寒江浪起千堆雪。此时西去定如何，空使南心远凄切。
<br>
<br>【同前】卢仝 
<br>
<br>
<br>当时我醉美人家，美人颜色娇如花。今日美人弃我去，青楼珠箔天之涯。天涯娟娟常娥月，三五二八盈又缺。翠眉蝉鬓生别离，一望不见心断绝。心断绝，几千里。梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨兮为朝云。相思一夜梅花发，忽到窗前疑是君。
<br>
<br>【同前】韦应物 
<br>
<br>
<br>借问江上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
<br>
<br>【同前】刘氏云 
<br>
<br>
<br>朝亦有所思，暮亦有所思。登楼望君处，蔼蔼浮云飞。浮云遮却阳关道，向晚谁知妾怀抱。玉井苍苔春院深，桐花落地无人扫。
<br>
<br>
<br>
<br>卷一十八 
<br>鼓吹曲辞三
<br>
<br>【汉铙歌下】 
<br>
<br>
<br>
<br>【雉子斑】梁·吴均 
<br>
<br>
<br>可怜雉子斑，群飞集野甸。文章始陆离，意气已惊狷。幽并游侠子，直心亦如箭。死节报君恩，谁能孤恩眄。
<br>
<br>【同前】陈·后主 
<br>
<br>
<br>四野秋原暗，十步啄方前。雊声风处远，翅影云间连。箭射妖姬笑，裘值盛明然。已足南皮赏，复会北宫篇。
<br>
<br>【同前】张正见 
<br>
<br>
<br>陈仓雉未飞，敛翮依芳甸。硃冠色尚浅，锦臆毛初变。雊麦且专场，排花聊勇战。唯当渡弱水，不怯如皋箭。
<br>
<br>【同前】毛处约 
<br>
<br>
<br>春物始芳菲，春雉正相追。涧响连朝雊，花光带锦衣。窜迹时移影，惊媒或乱飞。能使如皋路，相逢巧笑归。
<br>
<br>【同前】江总 
<br>
<br>
<br>麦垄新秋来，泽雉屡徘徊。依花似协妒，拂草乍惊媒。三春桃照李，二月柳争梅。暂往如皋路，当令巧笑开。
<br>
<br>【同前】唐·李白 
<br>
<br>
<br>《古今乐录》曰：“梁三朝乐第四十一，设辟邪伎鼓吹作《雉子斑》曲引去来。” 
<br>辟邪伎作鼓吹惊，《雉子斑》之奏曲成，喔咿振迅欲飞鸣。扇锦翼，雄风生。双雌同饮啄，趫悍谁能争。乍向草中耿介死，不求黄金笼下生。天地至广大，何惜遂物情。善卷让天子，务光亦逃名。所贵旷士怀，朗然合太清。
<br>
<br>【临高台】魏·文帝 
<br>
<br>
<br>临台高，高以轩。下有水，清且寒。中有黄鹄往且翻。行为臣，当尽忠。愿令皇帝陛下三千岁，宜居此宫。鹄欲南游，雌不能随。我欲躬衔汝，口噤不能开；我欲负之，毛衣摧颓。五里一顾，六里徘徊。
<br>
<br>【同前】齐·谢朓 
<br>
<br>
<br>千里常思归，登台临绮翼。才见孤鸟还，未辨连山极。四面动春风，朝夜起寒色。谁知倦游者，嗟此故乡忆。
<br>
<br>【同前】王融 
<br>
<br>
<br>游人欲骋望，积步上高台。井莲当夏吐，窗桂逐秋开。花飞低不入，鸟散远时来。还看云栋影，含月共徘徊。
<br>
<br>【同前】梁·简文帝 
<br>
<br>
<br>高台半行云，望望高不极。草树无参差，山河同一色。仿佛洛阳道，道远难别识。玉阶故情人，情来共相忆。
<br>
<br>【同前】沈约 
<br>
<br>
<br>高台不可望，望远使人愁。连山无断绝，河水复悠悠。所思暧何在？洛阳南陌头。可望不可至，何用解人忧。
<br>
<br>【同前】陈·后主 
<br>
<br>
<br>晚景登高台，迥望春光来。雾浓山后暗，日落云傍开。烟里看鸿小，风来望叶回。临窗已响吹，极眺且倾杯。
<br>
<br>【同前】张正见 
<br>
<br>
<br>曾台迩清汉，出迥架重棼。飞栋临黄鹤，高窗度白云。风前硃幌色，霞处绮疏分。此中多怨曲，地远讵能闻。
<br>
<br>【同前】隋·萧悫 
<br>
<br>
<br>崇台高百尺，迥出望仙宫。画栱浮朝气，飞梁照晚虹。小衫飘雾縠，艳粉拂轻红。笙吹汶阳筱，琴奏峄山桐。舞逐飞龙引，花随少女风。临春今若此，极宴岂无穷。
<br>
<br>【同前】唐·褚亮 
<br>
<br>
<br>高台暂俯临，飞翼耸轻音。浮光随日度，漾影逐波深。迥瞰周平野，开怀暢远襟。独此三休上，还伤千岁心。
<br>
<br>【同前】王勃 
<br>
<br>
<br>临高台，高台迢递绝浮埃。瑶轩绮构何崔嵬，鸾歌凤吹清且哀。俯瞰长安道，萋萋御沟草。斜对甘泉路，苍苍茂陵树。高台四望同，帝乡佳气郁葱葱。紫阁丹楼纷照曜，璧房锦殿相玲珑。东弥长乐观，西指未央宫。赤城映朝日，绿树摇春风。旗亭百队开新市，甲第千甍分戚里。硃轮翠盖不胜春，叠树层楹相对起。复有青楼大道中，绣户文窗雕绮栊。锦衣昼不襞，罗帷夕未空。歌屏朝掩翠，妆镜晚窥红。为吾安宝髻，娥眉罢花丛。狭路尘间黯将暮，云间月色明如素。鸳鸯池上两两飞，凤皇楼下双双度。物色正如此，佳期那不顾。银鞍绣毂盛繁华，可怜今夜宿倡家。倡家少妇不须嚬，东园桃李片时春。君看旧日高台处，柏梁铜雀生黄尘。
<br>
<br>【同前】僧贯休 
<br>
<br>
<br>凉风吹远念，使我升高台。宁知数片云，不是旧山来。故人天一涯，久客殊未回。雁来不得书，空寄声哀哀。
<br>
<br>【远期】梁·张率 
<br>
<br>
<br>远期终不归，节物坐将变。白露怆单衫，秋风息团扇。谁能久离别，他乡且异县。浮云蔽重山，相望何时见。寄言远期者，空闺泪如霰。
<br>
<br>【同前】庾成师 
<br>
<br>
<br>忆别春花飞，已见秋叶稀。泪粉羞明镜，愁带减宽衣。得书言未反，梦见道应归。坐使红颜歇，独掩青楼扉。
<br>
<br>【玄云】张率 
<br>
<br>
<br>坏阵压峨垄，遮窗暗思扉。映日斜生海，跨树似鹏飞。梦山妾已去，落靥何由归。
<br>
<br>【黄雀行】唐·庄南杰 
<br>
<br>
<br>穿屋穿墙不知止，争树争巢入营死。林间公子挟弹弓，一丸致毙花丛里。小雏黄口未有知，青天不解高高飞。虞人设网当要路，白日啾嘲祸万机。
<br>
<br>【钓竿】魏·文帝 
<br>
<br>
<br>崔豹《古今注》曰：“《钓竿》者，伯常子避仇河滨为渔者，其妻思之而作也。每至河侧辄歌之。后司马相如作《钓竿诗》，遂传为乐曲。” 
<br>东越河济水，遥望大海涯。钓竿何珊珊，鱼尾何簁簁。行路之好者，芳饵欲何为。
<br>
<br>【同前】梁·沈约 
<br>
<br>
<br>桂舟既容与，绿浦复回纡。轻丝动弱芰，微楫起单凫。扣舷忘日暮，卒岁以为娱。
<br>
<br>【同前】戴暠 
<br>
<br>
<br>试持玄者钓，暂罢池阳猎。翠羽饰长纶，蕖花装小艓。钩利断莼丝，帆举牵菱叶。聊载前鱼童，过看后舟妾。
<br>
<br>【钓竿篇】刘孝绰 
<br>
<br>
<br>钓舟画采鹢，渔子服冰纨。金辖茱萸网，银钩翡翠竿。敛桡随水脉，急桨渡江湍。湍长自不辞，前浦有佳期。船交棹影合，浦深鱼出迟。荷根时触饵，菱芒乍罥丝。莲渡江南手，衣渝京兆眉。垂竿自来乐，谁能为太师。
<br>
<br>【同前】陈·张正见 
<br>
<br>
<br>结宇长江侧，垂钓广川浔。竹竿横翡翠，桂髓掷黄金。人来水鸟没，楫渡岸花沈。莲摇见鱼近，纶尽觉潭深。渭水终须卜，沧浪徒自吟。空嗟芳饵下，独见有贪心。
<br>
<br>【同前】隋·李巨仁 
<br>
<br>
<br>潺湲面江海，滉瀁瞩波澜。不惜黄金饵，唯怜翡翠竿。斜纶控急水，定楫下飞湍。潭迥风来易，川长雾歇难。寄言朝市客，沧浪徒自安。
<br>
<br>【同前】唐·沈佺期 
<br>
<br>
<br>朝日敛红烟，垂竿向绿川。人疑天上坐，鱼似镜中悬。避楫时惊透，猜钩每误牵。湍危不理辖，潭静欲留船。钓玉君徒尚，征金我未贤。为看芳饵下，贪得会无全。
<br>
<br>【魏鼓吹曲】缪袭 
<br>
<br>
<br>《晋书·乐志》曰：“魏武帝使缪袭造鼓吹十二曲以代汉曲：一曰《楚之平》，二日《战荥阳》，三曰《获吕布》，四曰《克官渡》，五曰《旧邦》，六曰《定武功》，七曰《屠柳城》，八曰《平南荆》，九曰《平关中》，十曰《应帝期》，十一曰《邕熙》，十二曰《太和》。”
<br>
<br>【楚之平】 
<br>
<br>
<br>《晋书·乐志》曰：“改汉《硃鹭》为《楚之平》，言魏也。”《古今乐录》作《初之平》。 
<br>楚之平，义兵征。神武奋，金鼓鸣。迈武德，扬洪名。汉室微，社稷倾。皇道失，桓与灵。阉官炽，群雄争。边、韩起，乱金城。中国扰，无纪经。赫武皇，起旗旌。麾天下，天下平。济九州，九州宁。创武功，武功成。越五帝，邈三王。兴礼乐，定纪纲。普日月，齐辉光。 
<br>《楚之平》曲凡三十句，句三字。
<br>
<br>【战荥阳】 
<br>
<br>
<br>《晋书·乐志》曰：“改汉《思悲翁》为《战荥阳》，言曹公也。” 
<br>战荥阳，汴水陂。戎士愤怒，贯甲驰。阵未成，退徐荣。二万骑，堑垒平。戎马伤，六军惊，势不集，众几倾。白日没，时晦冥，顾中牟，心屏营。同盟疑，计无成，赖我武皇，万国宁。 
<br>《战荥阳》曲凡二十句，其十八句句三字，二句句四字。
<br>
<br>【获吕布】 
<br>
<br>
<br>《晋书·乐志》曰：“改汉《艾如张》为《获吕布》，言曹公东围临淮，生擒吕布也。” 
<br>获吕布，戮陈宫。芟夷鲸鲵，驱骋群雄。囊括天下，运掌中。 
<br>《获吕布》曲凡六句，其三句句三字，三句句四字。
<br>
<br>【克官渡】 
<br>
<br>
<br>《晋书·乐志》曰：“改汉《上之回》为《克官渡》，言曹公与袁绍战，破之於官渡也。” 
<br>克绍官渡，由白马。僵尸流血，被原野。贼众如犬羊，王师尚寡。沙塠旁，风飞扬。转战不利，士卒伤。今日不胜，后何望。土山地道，不可当。卒胜大捷，震冀方。屠城破邑，神武遂章。 
<br>《克官渡》曲凡十八句，其八句句三字，一句五字，九句句四字。
<br>
<br>【旧邦】 
<br>
<br>
<br>《晋书·乐志》曰：“改汉《翁离》为《旧邦》，言曹公胜袁绍於官渡，还谯收藏死亡士卒也。” 
<br>旧邦萧条，心伤悲。孤魂翩翩，当何依。游士恋故，涕如摧。兵起事大，令愿违。传求亲戚，在者谁。立庙置后，魂来归。 
<br>《旧邦》曲凡十二句，其六句句三字，六句句四字。
<br>
<br>【定武功】 
<br>
<br>
<br>《晋书·乐志》曰：“改汉《战城南》为《定武功》，言曹公初破鄴，武功之定始乎此也。” 
<br>定武功，济黄河。河水汤汤，旦暮有横流波。袁氏欲衰，兄弟寻干戈。决漳水，水流滂沱，嗟城中如流鱼，谁能复顾室家。计穷虑尽，求来连和。和不时，心中忧戚。贼众内溃，君臣奔北。拔鄴城，奄有魏国。王业艰难，览观古今，可为长叹。 
<br>《定武功》曲凡二十一句，其五句句三字，三句句六字，十二句句四字，一句五字。
<br>
<br>【屠柳城】 
<br>
<br>
<br>《晋书·乐志》曰：“改汉《巫山高》为《屠柳城》，言曹公越北塞，历白檀，破三郡乌桓於柳城也。” 
<br>屠柳城，功诚难。越度陇塞，路漫漫。北逾冈平，但闻悲风正酸。蹋顿授首，遂登白狼山。神武慹海外，永无北顾患。 
<br>《屠柳城》曲凡十句，其三句句三字，三句句四字，三句句五字，一句六字。
<br>
<br>【平南荆】 
<br>
<br>
<br>《晋书·乐志》曰：“改汉《上陵》为《平南荆》，言曹公南平荆州也。” 
<br>南荆何辽辽，江汉浊不清。菁茅久不贡，王师赫南征。刘琮据襄阳，贼备屯樊城。六军庐新野，金鼓震天庭。刘子面缚至，武皇许其成。许与其成，抚其民。陶陶江汉间，普为大魏臣。大魏臣，向风思自新。思自新，齐功古人。在昔虞与唐，大魏得与均。多选忠义士，为喉脣。天下一定，万世无风尘。 
<br>《平南荆》曲凡二十四句，其十七句句五字，四句句三字，三句句四字。
<br>
<br>【平关中】 
<br>
<br>
<br>《晋书·乐志》曰：“改汉《将进酒》为《平关中》，言曹公征马超，定关中也。” 
<br>平关中，路向潼。济浊水，立高墉。斗韩、马，离群凶。选骁骑，纵两翼，虏崩溃，级万亿。 
<br>《平关中》曲凡十句，句三字。
<br>
<br>【应帝期】 
<br>
<br>
<br>《晋书·乐志》曰：“改汉《有所思》为《应帝期》，言文帝以圣德受命，应运期也。” 
<br>应帝期，於昭我文皇，历数承天序，龙飞自许昌。聪明昭四表，恩德动遐方。星辰为垂耀，日月为重光。河、洛吐符瑞，草木挺嘉祥。麒麟步郊野，黄龙游津梁。白虎依山林，凤皇鸣高冈。考图定篇籍，功配上古羲皇。羲皇无遗文，仁圣相因循。期运三千岁，一生圣明君。尧授舜万国，万国皆附亲。四门为穆穆，教化常如神。大魏兴盛，与之为邻。 
<br>《应帝期》曲凡二十六句，其一句三字，二句句四字，二十二句句五字，一句六字。
<br>
<br>【邕熙】 
<br>
<br>
<br>《晋书·乐志》曰：“改汉《芳树》为《邕熙》，言魏氏临其国，君臣邕穆，庶积咸熙也。” 
<br>邕熙，君臣合德，天下治。隆帝道，获瑞宝，颂声并作，洋洋浩浩。吉日临高堂，置酒列名倡。歌声一何纡馀，杂笙簧。八音谐，有纪纲。子孙永建万国，寿考乐无央。 
<br>《邕熙》曲凡十五句，其六句句三字，三句句四字，一句二字，三句句五字，二句句六字。
<br>
<br>【太和】 
<br>
<br>
<br>《晋书·乐志》曰：“改汉《上邪》为《太和》，言明帝继体承统，太和改元，德泽流布也。” 
<br>惟太和元年，皇帝践阼，圣且仁，德泽为流布。灾蝗一时为绝息，上天时雨露。五穀溢田畴，四民相率遵轨度。事务澄清，天下狱讼察以情。元首明，魏家如此，那得不太平。 
<br>《太和》曲凡十三句，其二句句三字，五句句五字，三句句四字，三句句七字。
<br>
<br>【吴鼓吹曲】韦昭 
<br>
<br>
<br>《晋书·乐志》曰：“吴使韦昭制鼓吹十二曲：一曰《炎精缺》，二曰《汉之季》，三曰《摅武师》，四曰《伐乌林》，五曰《秋风》，六曰《克皖城》，七曰《关背德》，八曰《通荆门》，九曰《章洪德》，十曰《从历数》，十一曰《承天命》，十二曰《玄化》。”
<br>
<br>【炎精缺】 
<br>
<br>
<br>《古今乐录》曰：“《炎精缺》者，言汉室衰，孙坚奋迅猛志，念在匡救，王迹始乎此也。当汉《硃鹭》。” 
<br>炎精缺，汉道微。皇纲弛，政德违。众奸炽，民罔依。赫武烈，越龙飞。陟天衢，耀灵威。鸣雷鼓，抗电麾。抚乾衡；镇地机。厉虎旅，骋熊罴。发神听，吐英奇。张角破，边、韩羁。宛、颍平，南土绥。神武章，渥泽施。金声震，仁风驰。显高门，启皇基。统罔极，垂将来。 
<br>《炎精缺》曲凡三十句，句三字。
<br>
<br>【汉之季】 
<br>
<br>
<br>《古今乐录》曰：“《汉之季》者，言孙坚悼汉之微，痛董卓之乱，兴兵奋击，功盖海内也。当汉《思悲翁》。” 
<br>汉之季，董卓乱。桓桓武烈，应时运。义兵兴，云旗建。厉六师，罗八阵。飞鸣镝，接白刃。轻骑发，介士奋。丑虏震，使众散。劫汉主，迁西馆。雄豪怒，元恶偾。赫赫皇祖，功名闻。 
<br>《汉之季》曲凡二十句，其十八句句三字，二句句四字。
<br>
<br>【摅武师】 
<br>
<br>
<br>《古今乐录》曰：“《摅武师》者，言孙权卒父之业而征伐也。当汉《艾如张》。” 
<br>摅武师，斩黄祖。肃夷凶族，革平西夏。炎炎大烈，震天下。 
<br>《摅武师》曲凡六句，其三句句三字，三句句四字。
<br>
<br>【伐乌林】 
<br>
<br>
<br>《古今乐录》曰：“《伐乌林》者，言魏武既破荆州，顺流东下，欲来争锋。孙权命将周瑜逆击之於乌林而破走也。当汉《上之回》。” 
<br>曹操北伐，拔柳城。乘胜席卷，遂南征。刘氏不睦，八郡震惊。众既降，操屠荆。舟车十万，扬风声。议者狐疑，虑无成。赖我大皇，发圣明。虎臣雄烈，周与程。破操乌林，显章功名。 
<br>《伐乌林》曲凡十八句，其十句句四字，八句句三字。
<br>
<br>【秋风】 
<br>
<br>
<br>《古今乐录》曰：“《秋风》者，言孙权悦以使民，民忘其死也。当汉《拥离》。” 
<br>秋风扬沙尘，寒露沾衣裳。角弓持弦急，鸠鸟化为鹰。边垂飞羽檄，寇贼侵界疆。跨马披介胄，慷慨怀悲伤。辞亲向长路，安知存与亡。穷达固有分，志士思立功。思立功，邀之战场。身逸获高赏，身没有遗封。 
<br>《秋风曲》凡十六句，其十四句句五字，一句三字，一句四字。
<br>
<br>【克皖城】 
<br>
<br>
<br>《古今乐录》曰：“《克皖城》者，言魏武志图并兼，而令硃光为庐江太守。孙权亲征光，破之於皖城也。当汉《战城南》。” 
<br>克灭皖城，遏寇贼。恶此凶孽，阻奸慝。王师赫征，众倾覆。除秽去暴，戢兵革。民得就农，边境息。诛君吊臣，昭至德。 
<br>《克皖城》曲凡十二句，其六句句三字，六句句四字。
<br>
<br>【关背德】 
<br>
<br>
<br>《古今乐录》曰：“《关背德》者，言蜀将关羽背弃吴德，心怀不轨。孙权引师浮江而擒之也。当汉《巫山高》。” 
<br>关背德，作鸱张。割我邑城，图不祥。称兵北伐，围樊、襄阳。嗟臂大於股，将受其殃。巍巍夫圣主，睿德与玄通。与玄通，亲任吕蒙。泛舟洪泛池，溯涉长江。神武一何桓桓，声烈正与风翔。历抚江安城，大据郢邦。虏羽授首，百蛮咸来同，盛哉无比隆。 
<br>《关背德》曲凡二十一句，其八句句四字，二句句六字，七句句五字，四句句三字。
<br>
<br>【通荆门】 
<br>
<br>
<br>《古今乐录》曰：“《通荆门》者，言孙权与蜀交好齐盟，中有关羽自失之愆，戎蛮乐乱，生变作患，蜀疑其眩，吴恶其诈，乃大治兵，终复初好也。当汉《上陵》。” 
<br>荆门限巫山，高峻与云连。蛮夷阻其险，历世怀不宾。汉王据蜀郡，崇好结和亲。乖微中情疑，谗夫乱其间。大皇赫斯怒，虎臣勇气震。荡涤幽薮，讨不恭。观兵扬炎耀，厉锋整封疆。整封疆，阐扬威武容。功赫戏，洪烈炳章。邈矣帝皇世，圣吴同厥风。荒裔望清化，化恢弘。煌煌大吴，延祚永未央。 
<br>《通荆门》曲凡二十四句，其十七句句五字，四句句三字，三句句四字。
<br>
<br>【章洪德】 
<br>
<br>
<br>《古今乐录》曰：“《章洪德》者，言孙权章其大德，而远方来附也。当汉《将进酒》。” 
<br>章洪德，迈威神。感殊风，怀远邻。平南裔，齐海滨。越裳贡，扶南臣。珍货充庭，所见日新。 
<br>《章洪德》曲凡十句，其八句句三字，二句句四字。
<br>
<br>【从历数】 
<br>
<br>
<br>《古今乐录》曰：“《从历数》者，言孙权从图箓之符，而建大号也。当汉《有所思》。” 
<br>从历数，於穆我皇帝。圣哲受之天，神明表奇异。建号创皇基，聪睿协神思。德泽浸及昆虫，浩荡越前代。三光显精耀，阴阳称至治。肉角步郊畛，凤皇栖灵囿。神龟游沼池，图谶摹文字。黄龙觌鳞，符祥日月记。览往以察今，我皇多哙事。上钦昊天象，下副万姓意。光被弥苍生，家户蒙惠赉。风教肃以平，颂声章嘉喜。大吴兴隆，绰有馀裕。 
<br>《从历数》曲凡二十六句，其一句三字，三句句四字，二十一句句五字，一句六字。
<br>
<br>【承天命】 
<br>
<br>
<br>《古今乐录》曰：“《承天命》者，言上以圣德践位，道化至盛也。当汉《芳树》。” 
<br>承天命，於昭圣德。三精垂象，符灵表德。巨石立，九穗植。龙金其鳞，乌赤其色。舆人歌，亿夫叹息。超龙升，袭帝服。穷淳懿，体玄嘿。夙兴临朝，劳谦日昃。易简以崇仁，放远谗与慝。举贤才，亲近有德。均田畴，茂稼穑。审法令，定品式。考功能，明黜陟。人思自尽，唯心与力。家国治，王道直。思我帝皇，寿万亿。长保天禄，祚无极。 
<br>《承天命》曲凡三十四句，其十九句句三字，二句句五字，十三句句四字。
<br>
<br>【玄化】 
<br>
<br>
<br>《古今乐录》曰：“《玄化》者，言上修文训武，则天而行，仁泽流洽，天下喜乐也。当汉《上邪》。” 
<br>玄化象以天，陛下圣真。张皇纲，率道以安民。惠泽宣流而云布，上下睦亲。君臣酣宴乐，激发弦歌扬妙新。修文筹庙胜，须时备驾巡洛津。康哉泰，四海欢忻，越与三五邻。 
<br>《玄化曲》凡十三句，其五句句五字，二句句三字，三句句四字，三句句七字。
<br>
<br>
<br>
<br>卷一十九 
<br>鼓吹曲辞四
<br>
<br>【晋鼓吹曲】傅玄 
<br>
<br>
<br>《晋书·乐志》曰：“武帝令傅玄制鼓吹曲二十二篇以代魏曲：一曰《灵之祥》，二曰《宣受命》，三曰《征辽东》，四曰《宣辅政》，五曰《时运多难》，六曰《景龙飞》，七曰《平玉衡》，八曰《文皇统百揆》，九曰《因时运》，十曰《惟庸蜀》，十一曰《天序》，十二曰《大晋承运期》，十三曰《金灵运》，十四曰《於穆我皇》，十五曰《仲春振旅》，十六曰《夏苗田》，十七曰《仲秋狝田》，十八曰《顺天道》，十九曰《唐尧》，二十曰《玄云》，二十一曰《伯益》，二十二曰《钓竿》。”
<br>
<br>【灵之祥】 
<br>
<br>
<br>古《硃鹭行》。《古今乐录》曰：“《灵之祥》，言宣皇帝之佐魏，犹虞舜之事尧也。既有石瑞之征，又能用武以诛孟度之逆命也。” 
<br>灵之祥，石瑞章。旌金德，出西方。天降命，授宣皇。应期运，时龙骧。继大舜，佐陶唐。赞武、文，建帝纲。孟氏叛，据南疆。追有扈，乱五常。吴寇劲，蜀虏强。交誓盟，连遐荒。宣赫怒，奋鹰扬。震乾威，曜电光。陵九天，陷石城。枭逆命，拯有生。万国安，四海宁。
<br>
<br>【宣受命】 
<br>
<br>
<br>古《思悲翁行》。《古今乐录》曰：“《宣受命》，言宣皇帝御诸葛亮，养威重，运神兵，亮震怖而死。” 
<br>宣受命，应天机。风云时动，神龙飞。御诸葛，镇雍、梁。边境安，夷夏康。务节事，勤定倾。揽英雄，保持盈。渊穆穆。赫明明。冲而泰，天之经。养威重，运神兵。亮乃震毙，天下宁。
<br>
<br>【征辽东】 
<br>
<br>
<br>古《艾而张行》。《古今乐录》曰：“《征辽东》，言宣皇帝陵大海之表，讨灭公孙渊而枭其首也。” 
<br>征辽东，敌失据。威灵迈日域，公孙既授首，群逆破胆，咸震怖。朔北响应，海表景附。武功赫赫，德云布。
<br>
<br>【宣辅政】 
<br>
<br>
<br>古《上之回行》。《古今乐录》曰：“言宣皇帝圣道深远，拨乱反正，网罗文武之才，以定二仪之序也。” 
<br>宣皇辅政，圣烈深。拨乱反正，从天心。网罗文武才，慎厥所生。所生贤，遗教施。安上治民，化风移。肇创帝基，洪业垂。於铄明明，时赫戏。功济万世，定二仪。云泽雨施，海外风驰。
<br>
<br>【时运多难】 
<br>
<br>
<br>古《拥离行》。《古今乐录》曰：“《时运多难》，言宣皇帝致讨吴方，有征无战也。” 
<br>时运多难，道教痡。天地变化，有盈虚。蠢尔吴蛮，虎视江湖。我皇赫斯，致天诛。有征无战，弭其图。天威横被，廓东隅。
<br>
<br>【景龙飞】 
<br>
<br>
<br>古《战城南行》。《古今乐录》曰：“《景龙飞》，言景帝克明威教，赏从夷逆，祚隆无疆，崇此洪基也。” 
<br>景龙飞，御天威。聪鉴玄察，动与神明协机。从之者显，逆之者灭夷。文教敷，武功巍。普被四海，万邦望风，莫不来绥。圣德潜断，先天弗违。弗违祥，享世永长。猛以致宽，道化光。赫明明，祚隆无疆。帝绩惟期，有命既集，崇此洪基。
<br>
<br>【平玉衡】 
<br>
<br>
<br>古《巫山高行》。《古今乐录》曰：“《平玉衡》，言景帝一万国之殊风，齐四海之乖心，礼贤养士而纂洪业也。” 
<br>平玉衡，纠奸回。万国殊风，四海乖。礼贤养士，羁御英雄，思心齐。纂戎洪业，崇皇阶。品物咸亨，圣敬日跻。聪鉴尽下情，明明综天机。
<br>
<br>【文皇统百揆】 
<br>
<br>
<br>古《上陵行》。《古今乐录》曰：“《文皇统百揆》，言文皇帝始统百揆，用人有序，以敷太平之化也。” 
<br>文皇统百揆，继天理万方。武将镇四隅，英佐盈朝堂。谋言协秋兰，清风发其芳。洪泽所渐润，砾石为珪璋。大道侔五帝，盛德逾三王。咸光大，上参天与地，至化无内外。无内外，六合并康乂。并康乂，遘兹嘉会。在昔羲与农，大晋德斯迈。镇征及诸州，为蕃卫。玄功济四海，洪烈流万世。
<br>
<br>【因时运】 
<br>
<br>
<br>古《将进酒行》。《古今乐录》曰：“《因时运》，言文皇帝因时运变，圣谋潜施，解长蛇之交，离群桀之党，以武济文，审其大计，以迈其德也。” 
<br>因时运，圣策施。长蛇交解，群桀离。势穷奔吴，虎骑厉。惟武进，审大计。时迈其德，清一世。
<br>
<br>【惟庸蜀】 
<br>
<br>
<br>古《有所思行》。《古今乐录》曰：“《惟庸蜀》，言文皇帝既平万乘之蜀，封建万国，复五等之爵也。” 
<br>惟庸蜀，僭号天一隅。刘备逆帝命，禅、亮承其馀。拥众数十万，闚隙乘我虚。驿骑进羽檄，天下不遑居。姜维屡寇边，陇上为荒芜。文皇愍斯民，历世受罪辜。外谟蕃屏臣，内谋众士夫。爪牙应指授，腹心献良图。良图协成文，大兴百万军。雷鼓震地起，猛势陵浮云。逋虏畏天诛，面缚造垒门。万里同风教，逆命称妾臣。光建五等，纪纲天人。
<br>
<br>【天序】 
<br>
<br>
<br>古《芳树行》。《古今乐录》曰：“《天序》，言圣皇应历受禅，弘济大化，用人各尽其才也。” 
<br>天序，历应受禅，承灵祜。御群龙，勒螭虎。弘济大化，英俊作辅。明明统万机，赫赫镇四方。咎繇、稷、契之畴，协兰芳。礼王臣，覆兆民。化之如天与地，谁敢爱其身。
<br>
<br>【大晋承运期】 
<br>
<br>
<br>古《上邪行》。《古今乐录》曰：“《大晋承运期》，言圣皇应箓受图，化象神明也。” 
<br>大晋承运期，德隆圣皇。时清晏，白日垂光。应箓图，陟帝位，继天正玉衡。化行象神明，至哉道隆虞与唐，元首敷洪化，百寮股肱并忠良。民大康，隆隆赫赫，福祚盈无疆。
<br>
<br>【金灵运】 
<br>
<br>
<br>古《君马黄行》。《古今乐录》曰：“《金灵运》，言圣皇践祚，致敬宗庙，而孝道行於天下也。” 
<br>金灵运，天符发。圣征见，参日月。惟我皇，体神圣。受魏禅，应天命。皇之兴，灵有徵。登大麓，御万乘。皇之辅，若阚虎。爪牙奋，莫之御。皇之佐，赞清化。百事理，万邦贺。神祇应，嘉瑞章。恭享礼，荐先皇。乐时奏，磬管锵。鼓渊渊，钟喤喤。奠樽俎，实玉觞。神歆飨，咸悦康。宴孙子，祐无疆。大孝烝烝，德教被万方。
<br>
<br>【於穆我皇】 
<br>
<br>
<br>古《雉子行》。《古今乐录》曰：“《於穆我皇》，言圣皇受命，德合神明也。” 
<br>於穆我皇，盛德圣且明。受禅君世，光济群生。普天率土，莫不来庭。颙颙六合内，望风仰泰清。万国雍雍，兴颂声。大化洽，地平而天成。七政齐，玉衡惟平。峨峨佐命，济济群英。夙夜乾乾，万机是经。虽治兴，匪荒宁。谦道光，冲不盈。天地合德，日月同荣。赫赫煌煌，曜幽冥。三光克从，於显天，垂景星。龙凤臻，甘露宵零。肃神祇，祗上灵。万物欣戴，自天效其成。
<br>
<br>【仲春振旅】 
<br>
<br>
<br>古《圣人出行》。《古今乐录》曰：“《仲春振旅》，言大晋申文武之教，畋猎以时也。” 
<br>仲春振旅，大致民，武教於时日新。师执提，工执鼓。坐作从，节有序。盛矣允文允武。蒐田表禡，申法誓。遂围禁，献社祭。允以时，明国制。文武并用，礼之经。列车如战，大教明，古今谁能去兵。大晋继天，济群生。
<br>
<br>【夏苗田】 
<br>
<br>
<br>古《临高台行》。《古今乐录》曰：“《夏苗田》，言大晋畋狩顺时，为苗除害也。” 
<br>夏苗田，运将徂。军国异容，文武殊。乃命群吏，撰车徒，辨其号名，赞契书。王军启八门，行同上帝居。时路建大麾，云旗翳紫虚。百官象其事，疾则疾，徐则徐。回衡旋轸，罢陈弊车。献禽享祀，烝烝配有虞。惟大晋，德参两仪，化云敷。
<br>
<br>【仲秋狝田】 
<br>
<br>
<br>古《远期行》。《古今乐录》曰：“《仲秋狝田》，言大晋虽有文德，不废武事，顺时以杀伐也。” 
<br>仲秋狝田，金德常刚。凉风清且厉，凝露结为霜。白藏司辰，苍隼时鹰扬。鹰扬犹尚父，顺天以杀伐，春秋时叙。雷霆震威曜，进退由钲鼓。致禽祀祊，羽毛之用充军府。赫赫大晋德，芬烈陵三五。敷化以文，虽治不废武。光宅四海，永享天之祜。
<br>
<br>【顺天道】 
<br>
<br>
<br>古《石留行》。《古今乐录》曰：“《顺天道》，言仲冬大阅，用武修文，大晋之德配天也。” 
<br>顺天道，握神契，三时示，讲武事。冬大阅，鸣镯振鼓铎，旌旗象虹霓。文制其中，武不穷武。动军誓众，礼成而义举。三驱以崇仁，进止不失其序。兵卒练，将如阚虎。惟阚虎，气陵青云。解围三面，杀不殄群。偃旌麾，班六军。献享烝，修典文。嘉大晋，德配天。禄报功，爵俟贤。飨燕乐，受兹百禄，嘉万年。
<br>
<br>【唐尧】 
<br>
<br>
<br>古《务成行》。《古今乐录》曰：“《唐尧》，言圣皇陟帝位，德化光四表也。” 
<br>唐尧谘务成，谦谦德所兴。积渐终光大，履霜致坚冰。神明道自然，河海犹可凝。舜、禹统百揆，元凯以次升。禅让应天历，睿圣世相承。我皇陟帝位，平衡正准绳。德化飞四表，祥气见其征。兴王坐俟旦，亡主恬自矜。致远由近始，覆篑成山陵。披图按先籍，有其证灵液。
<br>
<br>【玄云】 
<br>
<br>
<br>古《玄云行》。《古今乐录》曰：“《玄云》，言圣皇用人，各尽其材也。” 
<br>玄云起丘山，祥气万里会。龙飞何蜿蜿，凤翔何翙翙。昔在唐虞朝，时见青云际。今亲游万国，流光溢天外。鹤鸣在后园，清音随风迈。成汤隆显命，伊挚来如飞。周文猎渭滨，遂载吕望归。符合如影响，先天天弗违。辍耕综时纲，解褐衿天维。元功配二王，芬馨世所稀。我皇叙群才，洪烈何巍巍。桓桓征四表，济济理万机。神化感无方，髦才盈帝畿。丕显惟昧旦，日新孔所咨。茂哉明圣德，日月同光辉。
<br>
<br>【伯益】 
<br>
<br>
<br>古《黄爵行》。《古今乐录》曰：“《伯益》，言赤乌衔书，有周以兴，今圣皇受命，神雀来也。” 
<br>伯益佐舜、禹，职掌山与川。德侔十六相，思心入无间。智理周万物，下知众鸟言。黄雀应清化，翔集何翩翩。和鸣栖庭树，徘徊云日间。夏桀为无道，密网施山河。酷祝振纤网，当奈黄雀何。殷汤崇天德，去其三面罗。逍遥群飞来，鸣声乃复和。硃雀作南宿，凤皇统羽群。赤乌衔书至，天命瑞周文。神雀今来游，为我受命君。嘉祥致天和，膏泽降青云。兰风发芳气，阖世同其芬。
<br>
<br>【钓竿】 
<br>
<br>
<br>古《钓竿行》。《古今乐录》曰：“《钓竿》，言圣皇德配尧、舜，又有吕望之佐，以济天功，致太平也。” 
<br>钓竿何冉冉，甘饵芳且鲜。临川运思心，微纶沉九渊。太公宝此术，乃在《灵祕》篇。机变随物移，精妙贯未然。游鱼惊著钓，潜龙飞戾天。戾天安所至，抚翼翔太清。太清一何异，两仪出浑成。玉衡正三辰，造化赋群形。退愿辅圣君，与神合其灵。我君弘远略，天人不足并。天人初并时，昧昧何芒芒。日月有征兆，文象兴二皇。蚩尤乱生民，黄帝用兵征万方。逮夏禹而德衰，三代不及虞与唐。我皇圣德配尧、舜，受禅即祚享天祥。率土蒙祐，靡不肃，庶事康。庶事康，穆穆明明。荷百禄，保无极，永太平。
<br>
<br>【晋凯歌二首】张华 
<br>
<br>
<br>
<br>【命将出征歌】 
<br>
<br>
<br>重华隆帝道，戎蛮或不宾。徐夷兴有周，鬼方亦违殷。今在盛明世，寇虐动四垠。豺狼染牙爪，群生号穹旻。元帅统方夏，出车抚凉、秦。众贞必以律，臧否实在人。威信加殊类，疏逖思自亲。单醪岂有味，挟纊感至仁。武功尚止戈，七德美安民。远迹由斯举，永世无风尘。
<br>
<br>【劳还师歌】 
<br>
<br>
<br>玁狁背天德，构乱扰邦畿。戎车震朔野，群帅赞皇威。将士齐心膂，感义忘其私。积势如郭弩，赴节如发机。嚣声动山谷，金光耀素晖。挥戟陵劲敌，武步蹈横尸。鲸鲵皆授首，北土永清夷。昔往冒隆暑，今来白雪霏。征夫信勤瘁，自古咏《采薇》。收荣於舍爵，燕喜在凯归。
<br>
<br>【宋鼓吹铙歌三首】 
<br>
<br>
<br>《宋书·乐志》曰：“鼓吹铙歌四篇，今唯有《上邪》等三篇，其一篇阙。”《古今乐录》曰：“《上邪曲》四解，《晚芝曲》九解，汉曲有《远期》，疑是也。《艾如张》三解，沈约云：‘乐人以音声相传，训诂不可复解。凡古乐录，皆大字是辞，细字是声，声辞合写，故致然尔。’”
<br>
<br>【上邪曲】 
<br>
<br>
<br>大竭夜乌自云何来堂吾来声乌奚姑悟姑尊卢圣子黄尊来餭清婴乌白日为随来郭吾微令吾 
<br>应龙夜乌由道何来直子为乌奚如悟姑尊卢鸡子听乌虎行为来明吾微令吾 
<br>诗则夜乌道禄何来黑洛道乌奚悟如尊尔尊卢起黄华乌伯辽为国日忠雨令吾 
<br>伯辽夜乌若国何来日忠雨乌奚如悟姑尊卢面道康尊录龙永乌赫赫福祚夜音微令吾 
<br>右四解
<br>
<br>【晚芝曲】 
<br>
<br>
<br>几令吾几令诸韩乱发正令吾 
<br>几令吾诸韩从听心令吾若里洛何来韩微令吾 
<br>尊卢忌卢文卢子路子路为路鸡如文卢炯乌诸祚微令吾 
<br>几令诸韩或公随令吾 
<br>几令吾几诸或言随令吾黑洛何来诸韩微令吾 
<br>尊卢安成随来免路路子为吾路奚如文卢炯乌诸祚微令吾 
<br>几令吾几诸或言随令吾 
<br>几令吾诸或言几苦黑洛何来诸韩微令吾 
<br>尊卢公汫随来免路子子路子为路奚姑文卢炯乌诸祚微令吾
<br>
<br>【右九解】 
<br>
<br>
<br>
<br>【艾如张曲】 
<br>
<br>
<br>几令吾呼历舍居执来随咄武子邪令乌衔针相风其右其右 
<br>几令吾呼群议破葫执来随吾咄武子邪令乌今乌今■入海相风及后 
<br>几令吾呼无公赫吾执来随吾咄武子邪令乌无公赫吾婮立诸布始布
<br>
<br>【右三解】 
<br>
<br>
<br>
<br>【宋鼓吹铙歌】何承天 
<br>
<br>
<br>《宋书·乐志》曰：“鼓吹铙歌十五篇，何承天晋义熙末私造：一曰《硃路》，二曰《思悲公》，三曰《雍离》，四曰《战城南》，五曰《巫山高》，六曰《上陵者》，七曰《将进酒》，八曰《君马》，九曰《芳树》，十曰《有所思》，十一曰《雉子游原泽》，十二曰《上邪》，十三曰《临高台》，十四曰《远期》，十五曰《石流》。”按此诸曲皆承天私作，疑未尝被於歌也。虽有汉曲旧名，大抵别增新意，故其义与古辞考之多不合云。
<br>
<br>【硃路篇】 
<br>
<br>
<br>硃路扬和鸾，翠盖耀金华。玄牡饰樊缨，流旌拂飞霞。雄戟辟旷涂，班剑翼高车。三军且莫喧，听我奏铙歌。清鞞惊短箫，朗鼓节鸣笳。人心惟恺豫，兹音亮且和。轻风起红尘，渟澜发微波。逸韵腾天路，颓响结城阿。仁声被八表，威震振九遐。嗟嗟介胄士，勖哉念皇家。
<br>
<br>【思悲公篇】 
<br>
<br>
<br>思悲公，怀衮衣。东国何悲，公西归。公西归，流二叔。幼主既悟，偃禾复。偃禾复，圣志申。营都新邑，从斯民。从斯民，德惟明。制礼作乐，兴颂声。兴颂声，致嘉祥。鸣凤爰集，万国康。万国康，犹弗已。握发吐餐，下群士。惟我君，继伊、周。亲睹盛世，复何求。
<br>
<br>【雍离篇】 
<br>
<br>
<br>雍士多离心，荆民怀怨情。二凶不量德，构难称其兵。王人衔朝命，正辞纠不庭。上宰宣九伐，万里举长旌。楼船掩江濆，驷介飞重英。归德戒后夫，贾勇尚先鸣。逆徒既不济，愚智亦相倾。霜锋未及染，鄢郢忽已清。西川无潜鳞，北渚有奔鲸。凌威致天府，一战夷三城。江汉被美化，宇宙歌太平。惟我东郡民，曾是深推诚。
<br>
<br>【战城南篇】 
<br>
<br>
<br>战城南，冲黄尘。丹旌电烻，鼓雷震。勍敌猛，戎马殷。横阵亘野，若屯云。仗大顺，应三灵。义之所感，士忘生。长剑击，繁弱鸣。飞镝炫晃，乱奔星。虎骑跃，华毦旋。硃火延起，腾飞烟。骁雄斩，高旗搴。长角浮叫，响清天。夷群寇，殪逆徒。馀黎沾惠，咏来苏。奏恺乐，归皇都。班爵献俘，邦国娱。
<br>
<br>【巫山高篇】 
<br>
<br>
<br>巫山高，三峡峻。青壁千寻，深谷万仞。崇岩冠灵，林冥冥。山禽夜响，晨猿相和鸣。洪波迅澓，载逝载停。凄凄商旅之客，怀苦情。在昔阳九，皇纲微。李氏窃命，宣武耀灵威。蠢尔逆纵，复践乱机。王旅薄伐，传首来至京师。古之为国，惟德是贵。力战而虐民，鲜不颠坠。矧乃叛戾，伊胡能遂。咨尔巴子，无放肆。
<br>
<br>【上陵者篇】 
<br>
<br>
<br>上陵者，相追攀。被服纤丽，振绮纨。携童幼，升崇峦。南望城阙，郁盘桓。王公第，通衢端。高甍华屋，列硃轩。临浚谷，掇秋兰。士女悠奕，映隰原。指营丘，感牛山。爽鸠既没，景君叹。嗟岁聿，逝不还。志气衰沮。玄鬓斑。野莽宿，坟土乾。顾此累累，中心酸。生必死，亦何怨。取乐今日，展情欢。
<br>
<br>【将进酒篇】 
<br>
<br>
<br>将进酒，庆三朝。备繁礼，荐嘉肴。荣枯换，霜雾交。缓春带，命明僚。车等旗，马齐镳。怀温克，乐林濠。士失志，愠情劳。思旨酒，寄游遨。败德人，甘醇醪。耽长夜，或淫妖。兴屡舞，厉哇谣。形傞傞，声号呶。首既濡，志亦荒。性命夭，国家亡。嗟后生，节酣觞。匪酒辜，孰为殃。
<br>
<br>【君马篇】 
<br>
<br>
<br>君马丽且闲，扬镳腾逸姿。骏足蹑流景，高步追轻飞。冉冉六辔柔，奕奕金华晖。轻霄翼羽盖，长风靡淑旂。愿为范氏驱，雍容步中畿。岂效诡遇子，驰骋趋危机。金陵策良驷，造父为之悲。不怨吴坂峻，但恨伯乐稀。赦彼岐山盗，实济韩原师。奈何汉、魏主，纵情营所私。疲民甘藜藿，厩马患盈肥。人畜■厥养，苍生将焉归。
<br>
<br>【芳树篇】 
<br>
<br>
<br>芳树生北庭，丰隆正徘徊。翠颖陵冬秀，红葩迎春开。佳人闲幽室，惠心婉以谐。兰房掩绮幌，绿草被长阶。日夕游云际，归禽命同栖。皓月盈素景，凉风拂中闺。哀弦理虚堂，要妙清且凄。啸歌流激楚，伤此硕人怀。梁尘集丹帷，微飙扬罗袿。岂怨嘉时暮，徒惜良原乖。
<br>
<br>【有所思篇】 
<br>
<br>
<br>有所思，思昔人。曾、闵二子，善养亲。和颜色，奉昏晨。至诚烝烝，通明神。邹孟轲，为齐卿。称身受禄，不贪荣。道不用，独拥楹。三徙既谇，礼义明。飞鸟集，猛兽附。功成事毕，乃更娶。哀我生，遘凶旻。幼罹荼酷，备艰辛。慈颜绝，见无因。长怀永思，讬丘坟。
<br>
<br>【雉子游原泽篇】 
<br>
<br>
<br>雉子游原泽，幼怀耿介心。饮啄虽勤苦，不愿栖园林。古有避世士，抗志清霄岑。浩然寄卜肆，挥棹通川阴。逍遥风尘外，散发抚鸣琴。卿相非所眄，何况於千金。功名岂不美，宠辱亦相寻。冰炭结六府，忧虞缠胸襟。当世须大度，量己不克任。三复泉流诫，自惊良已深。
<br>
<br>【上邪篇】 
<br>
<br>
<br>上邪下难正，众枉不可矫。音和响必清，端影缘直表。大化扬仁风，齐人犹偃草。圣王既已没，谁能弘至道。开春湛柔露，代终肃严霜。承平贵孔、孟，政弊侯申、商。孝公明赏罚，六世犹克昌。李斯肆滥刑，秦民所以亡。汉宣隆中兴，魏祖宁三方。譬彼针与石，效疾而称良。《行苇》非不厚，悠悠何讵央。琴瑟时未调，改弦当更张。矧乃治天下，此要安可忘。
<br>
<br>【临高台篇】 
<br>
<br>
<br>临高台，望天衢。飘然轻举，陵太虚。携列子，超帝乡。云衣雨带，乘风翔。肃龙驾，会瑶台。清晖浮景，溢蓬莱。济西海，濯洧盘。伫立云岳，结幽兰。驰迅风，游炎州。愿言桑梓，思旧游。倾霄盖，靡电旌。降彼天涂，颓窈冥。辞仙族，归人群。怀忠抱义，奉明君。任穷达，随所遭。何为远想，令心劳。
<br>
<br>【远期篇】 
<br>
<br>
<br>远期千里客，肃驾候良辰。近命城郭友，具尔惟懿亲。高门启双闱，长筵列嘉宾。中唐舞六佾，三厢罗乐人。箫管激悲音，羽毛扬华文。金石响高宇，弦歌动梁尘。修标多巧捷，丸剑亦入神。迁善自雅调，成化由清均。主人垂隆庆，群士乐亡身。愿我圣明君，迩期保万春。
<br>
<br>【石流篇】 
<br>
<br>
<br>石上流水，湔湔其波。发源幽岫，永归长河。瞻彼逝者，岁月其偕。子在川上，惟以增怀。嗟我殷忧，载劳寤寐。遘此百罹，有志不遂。行年倏忽，长勤是婴。永言没世，悼兹无成。幸遇开泰，沐浴嘉运。缓带安寝，亦又何愠。古之为仁，自求诸己。虚情遥慕，终於徒已。
<br>
<br>
<br>
<br>卷二十 
<br>鼓吹曲辞五
<br>
<br>【齐随王鼓吹曲】谢朓 
<br>
<br>
<br>齐永明八年，谢朓奉镇西随王教於荆州道中作：一曰《元会曲》，二曰《郊祀曲》，三曰《钧天曲》，四曰《入朝曲》，五曰《出籓曲》，六曰《校猎曲》，七曰《从戎曲》，八曰《送远曲》，九曰《登山曲》，十曰《泛水曲》。《钧天》已上三曲颂帝功，《校猎》已上三曲颂籓德。
<br>
<br>【元会曲】 
<br>
<br>
<br>二仪启昌历，三阳应庆期。珪贽纷成序，鞮译憬来思。分阶赩组练，充庭罗翠旗。觞流白日下，吹溢景云滋。天仪穆藻殿，万宇寿皇基。
<br>
<br>【郊祀曲】 
<br>
<br>
<br>六宗烟祀岳，五畤奠甘泉。整跸游九阙，清箫开八廛。锵锵玉銮动，溶溶金阵旋。郊宫光已属，升柴礼既虔。福响灵之集，南岳固斯年。
<br>
<br>【钧天曲】 
<br>
<br>
<br>《史记》曰：“赵简子疾，五日不知人。居二日半。简子寤，语大夫曰：‘我之帝所甚乐，与百神游于钧天，广乐九奏万舞。’”钧天之名，盖取诸此。 
<br>高宴浩天台，置酒迎风观。笙镛礼百神，钟石动云汉。瑶台琴瑟惊，绮席舞衣散。威凤来参差，玄鹤起凌乱。已庆明庭乐，讵惭南风弹。
<br>
<br>【入朝曲】 
<br>
<br>
<br>江南佳丽地，金陵帝王州。逶迤带绿水，迢递起硃楼。飞甍夹驰道，垂杨廕御沟。凝笳翼高盖，叠鼓送华辀。献纳云台表，功名良可收。
<br>
<br>【出籓曲】 
<br>
<br>
<br>云披紫微内，分组承明阿。飞艎游极浦，旌节去关河。眇眇苍山色，沉沉远水波。铙音巴渝曲，箫管盛唐歌。夫君迈遗德，江汉仰清和。
<br>
<br>【校猎曲】 
<br>
<br>
<br>凝霜冬十月，杀盛凉飙哀。原泽旷千里，腾骑纷往来。平罝望烟合，烈火从风回。殪兽华容浦，张乐荆山台。虞人昔有谕，明明时戒哉。
<br>
<br>【从戎曲】 
<br>
<br>
<br>选旅辞轘辕，弭节赴河源。日起霜戈照，风回连骑翻。红尘朝夜合，黄沙万里昏。寥戾清笳啭，萧条边马烦。自勉辍耕愿，征役去何言。
<br>
<br>【送远曲】 
<br>
<br>
<br>北梁辞欢宴，南浦送佳人。方衢控龙马，平路骋硃轮。琼筵妙舞绝，桂席羽觞陈。白云丘陵远，山川时未因。一为清吹激，潺湲伤别巾。
<br>
<br>【登山曲】 
<br>
<br>
<br>天明开秀崿，澜光媚碧堤。风荡飘莺乱，云行芳树低。暮春春服美，游驾凌丹梯。升峤既小鲁，登峦且怅齐。王孙尚游衍，蕙草正萋萋。
<br>
<br>【泛水曲】 
<br>
<br>
<br>玉露霑翠叶，金风鸣素枝。罢游平乐苑，泛鹢昆明池。旌旗散容裔，箫管吹参差。日晚厌遵渚，采菱赠清漪。百年如流水，寸心宁共知。
<br>
<br>【齐鼓吹曲】 
<br>
<br>
<br>
<br>【入朝曲】唐·李白 
<br>
<br>
<br>金陵控海浦，绿水带吴京。铙歌列骑吹，飒沓引公卿。槌钟速严妆，代鼓启重城。天子凭玉案，剑履若云行。日出照万户，簪裙烂明星。朝罢沐浴间，遨游阆风亭。济济双阙下，欢娱乐恩荣。
<br>
<br>【送远曲】张籍 
<br>
<br>
<br>戏马台南山簇簇，山边饮酒歌别曲。行人醉后起登车，席上回樽劝僮仆。青天漫漫覆长路，远游无家安得住。愿君到处自题名，他日知君从此去。
<br>
<br>【泛水曲】王建 
<br>
<br>
<br>载酒入烟浦，方舟泛绿波。子酌我复饮，子饮我还歌。莲深微路通，峰曲幽气多。阅芳无留瞬，弄桂不停柯。水上秋月鲜，西山碧峨峨。兹欢良可贵，谁复更来过。
<br>
<br>【梁鼓吹曲】梁·沈约 
<br>
<br>
<br>《隋书·乐志》曰：“梁高祖制鼓吹新歌十二曲：一曰《木纪谢》，二曰《贤首山》，三曰《桐柏山》，四曰《道亡》，五曰《忱威》，六曰《汉东流》，七曰《鹤楼峻》，八曰《昏主恣淫慝》，九曰《石首局》，十曰《期运集》，十一曰《於穆》，十二曰《惟大梁》。”
<br>
<br>【木纪谢】 
<br>
<br>
<br>《隋书·乐志》曰：“汉第一曲《硃鹭》，改为《木纪谢》，言齐谢梁升也。” 
<br>木纪谢，火运昌。炳南陆，耀炎光。民去癸，鼎归梁。鲛鱼出，庆云翔。■五帝，轶三王。德无外，化溥将。仁荡荡，义汤汤。浸金石，达昊苍。横四海，被八荒。舞干戚，垂衣裳。对天眷，坐岩廊。胤有锡，祚无疆。风教远，礼容盛。感人神，宣舞咏。降繁祉，延嘉庆。
<br>
<br>【贤首山】 
<br>
<br>
<br>《隋书·乐志》曰：“汉第二曲《思悲翁》，改为《贤首山》，言武帝破魏军於司部，肇王迹也。” 
<br>贤首山，险而峻。乘岘凭，临胡阵。骋奇谋奋卒徒。断白马，塞飞狐。殪日逐，歼骨都。刃谷蠡，馘林胡。草既润，原亦涂。轮无反，幕有乌。扫残孽，震戎逋。扬凯奏，展欢酺。咏《杕杜》，旋京吴。
<br>
<br>【桐柏山】 
<br>
<br>
<br>《隋书·乐志》曰：“汉第三曲《艾如张》，改为《桐柏山》，言武帝牧司，王业弥章也。” 
<br>桐柏山，淮之首。肇基帝迹，遂光区有。大震边关，殪獯丑。农既劝，民惟阜。穗充庭，稼盈亩。迨嘉辰，荐芳糗。纳寒场，为春酒。昭景福，介眉寿。天斯长，地斯久。化无极，功无朽。
<br>
<br>【道亡】 
<br>
<br>
<br>《隋书·乐志》曰：“汉第四曲《上之回》，改为《道亡》，言东昏丧道，义师起樊、邓也。” 
<br>道亡数极归永元，悠悠兆庶尽含冤。沈河莫极皆无安，赴海谁授矫龙翰。自樊汉，仙波流水清且澜，救此倒悬拯涂炭。誓师刘旅赫灵断，率兹八百驱十乱。登我圣明由多难，长夜杳冥忽云旦。
<br>
<br>【忱威】 
<br>
<br>
<br>《隋书·乐志》曰：“汉第五曲《拥离》，改为《忱威》，言破加湖，元勋建也。” 
<br>忱威授律命苍兕，言薄加湖灌秋水。回澜瀄汩泛增雉，争河投岸掬盈指。犯刃婴戈洞流矢，资此威烈齐文轨。
<br>
<br>【汉东流】 
<br>
<br>
<br>《隋书·乐志》曰：“汉第六曲《战城南》，改为《汉东流》，言义师克鲁山城也。” 
<br>汉东流，江之汭。逆徒蜂聚，旌旗纷蔽。仰震威灵，乘高骋锐。至仁解网，穷鸟入怀。因此龙跃，言登泰阶。
<br>
<br>【鹤楼峻】 
<br>
<br>
<br>《晋书·乐志》曰：“汉第七曲《巫山高》，改为《鹤楼峻》，言平郢城，兵威无敌也。” 
<br>鹤楼峻，连翠微。因岩设险池永归，脣亡齿惧薄言震。耀灵威，凶众稽颡，天不能违。金汤无所用，功烈长巍巍。
<br>
<br>【昏主恣淫慝】 
<br>
<br>
<br>《隋书·乐志》曰：“汉第八曲《上陵》，改为《昏主恣淫慝》，言东昏政乱，武帝起义，平九江、姑熟，大破硃雀，伐罪吊民也。” 
<br>昏主恣淫慝，皆曰自昌盛。上仁矜亿兆，誓师为请命。既齐丹浦战，又符甲子辰。龛难伐有罪，伐罪吊斯民。悠悠万姓，於此睹阳春。
<br>
<br>【石首局】 
<br>
<br>
<br>《隋书·乐志》曰：“汉第九曲《将进酒》，改为《石首局》，言义师平京城，仍废昏定大事也。” 
<br>石首局，北墉墐。新堞严，东垒峻。共表里，遥相镇。矢未飞，鼓方振。竞衔璧，并舆榇。酒池扰，象廊震。同伐谋，兼善陈。辟应和，扫煨烬。翦庶恶，靡馀胤。
<br>
<br>【期运集】 
<br>
<br>
<br>《隋书·乐志》曰：“汉第十曲《有所思》，改为《期运集》，言武帝膺箓受禅，德盛化远也。” 
<br>期运集，惟皇膺宝符。龙跃清汉渚，凤起方城隅。讴歌共适夏，狱讼两违硃。二仪启佳祚，千载犹旦暮。舞蹈流帝功，金玉昭王度。
<br>
<br>【於穆】 
<br>
<br>
<br>《隋书·乐志》曰：“汉第十一曲《芳树》，改为《於穆》，言大梁阐运，君臣和乐，休祚方远也。” 
<br>於穆君臣，君臣和以肃。关王道，定天保，乐均灵囿，宴同在镐。前庭悬鼓钟，左右列笙镛。缨佩俯仰，有则备礼容。翔振鹭，骋群龙。隆周何足拟，远与唐比踪。
<br>
<br>【惟大梁】 
<br>
<br>
<br>《隋书·乐志》曰：“汉第十二曲《上邪》，改为《惟大梁》，言梁德广运，仁化洽也。” 
<br>惟大梁开运，受箓膺图。君八极，冠带被五都。四海并和会，排阙疑塞无异涂。
<br>
<br>【隋凯乐歌辞】述帝德 
<br>
<br>
<br>於穆我后，睿哲钦明。膺天之命，载育群生。开元创历，迈德垂声。朝宗万宇，祗事百灵。焕乎皇道，昭哉帝则。惠政滂流，仁风四塞。淮海未宾，江湖背德。运筹必胜，濯征斯克。八荒雾卷，四表云褰。雄图盛略，迈后光前。寰区已泰，福祚方延。长歌凯乐，天子万年。
<br>
<br>【述诸军用命】 
<br>
<br>
<br>帝德远覃，天维宏布。功高云天，声隆《韶》《濩》。惟彼海隅，未从王度。皇赫斯怒，元戎启路。桓桓猛将，赳赳英谟。攻如燎发，战似摧枯。救兹涂炭，克彼妖逋。尘清两越，气静三吴。鲸鲵已夷，封疆载辟。班马萧萧，归旌奕奕。云台表效，司勋纪绩。业并山河，道固金石。
<br>
<br>【述天下太平】 
<br>
<br>
<br>阪泉轩德，丹浦尧勋。始实以武，终乃以文。嘉乐圣主，大哉为君。出师命将，廓定重氛。书轨既并，干戈是戢。弘风设教，政成人立。礼乐聿兴，衣裳载缉。风云自美，嘉祥爰集。皇皇圣政，穆穆神猷。牢笼虞、夏，度越姬、刘。日月比耀，天地同休。永清四海，长帝九州。
<br>
<br>【唐凯乐歌辞】 
<br>
<br>
<br>《唐书·乐志》曰：“唐制，凡命将出征，有大功献俘馘，其凯乐用铙吹二部，乐器有笛筚篥箫笳铙鼓歌七种，迭奏《破阵乐》等四曲：一《破阵乐》，二《应圣期》，三《贺圣欢》，四《君臣同庆乐》。初，太宗平东都，破宋金刚，其后苏定方执贺鲁，李勣平高丽，皆备军容凯歌以入。而贞观、显庆、开元礼并无仪注。太常旧有《破阵乐》《应圣期》两曲歌辞，至太和三年始具仪注，又补撰二曲为四曲”云。
<br>
<br>【破阵乐】 
<br>
<br>
<br>受律辞元首，相将讨叛臣。咸歌《破阵乐》，共赏太平人。
<br>
<br>【应圣期】 
<br>
<br>
<br>圣德期昌运，雍熙万宇清。乾坤资化育，海岳共休明。辟土欣耕稼，销戈遂偃兵。殊方歌帝泽，执贽贺昇平。
<br>
<br>【贺圣欢】 
<br>
<br>
<br>四海皇风被，千年德水清。戎衣更不著，今日告功成。
<br>
<br>【君臣同庆乐】 
<br>
<br>
<br>主圣开昌历，臣忠奉大猷。君看偃革后，便是太平秋。
<br>
<br>【唐凯歌六首】唐·岑参 
<br>
<br>
<br>岑参《送封大夫出师西征序》曰：“天宝中，匈奴、回纥寇边，逾花门，略金山，烟尘相连，侵轶海滨。天子於是授钺常清，出师征之。及破播仙，奏捷献凯，参乃作凯歌”云。按《唐书·封常清传》曰：“开元末，达奚背叛，自黑山北向，西趣碎叶。其后常清破贼有功。天宝六年，又从高仙芝破小勃律。”不言播仙，疑史之阙文也。 
<br>汉将承恩西破戎，捷书先奏未央宫。天子预开麟阁待，祗今谁数贰师功。 
<br>官军西出过楼兰，营幕傍临月窟寒。蒲海晓霜凝剑尾，葱山夜雪扑旌竿。 
<br>鸣笳擂鼓拥回军，破国平蕃昔未闻。大夫鹊印摇边月，天将龙旗掣海云。 
<br>日落辕门鼓角鸣，千群面缚出蕃城。洗兵鱼海云迎阵，秣马龙堆月照营。 
<br>蕃军遥见汉家营，满谷连山遍哭声。万箭千刀一夜杀，平明流血浸空城。 
<br>暮雨旌旗湿未乾，胡尘白草日光寒。昨夜将军连晓战，蕃军只见马空鞍。
<br>
<br>【唐鼓吹铙歌】柳宗元 
<br>
<br>
<br>唐鼓吹铙歌十二曲，柳宗元作以纪高祖、太宗功德及征伐勤劳之事：一曰《晋阳武》，二曰《兽之穷》，三曰《战武牢》，四曰《泾水黄》，五曰《奔鲸沛》，六曰《苞枿》，七曰《河右平》，八曰《铁山碎》，九曰《靖本邦》，十曰《吐谷浑》，十一曰《高昌》，十二曰《东蛮》。按此诸曲，史书不载，疑完元私作而未尝奏，或虽奏而未尝用，故不被於歌，如何承天之造宋曲云。
<br>
<br>【晋阳武】 
<br>
<br>
<br>《晋阳武》，言隋乱既极，唐师起晋阳，平奸豪，为生人义主，以仁兴武也。第一。 
<br>晋阳武，奋义威。炀之渝，德焉归。氓毕屠，绥者谁。皇烈烈，专天机。号以仁，扬其旗。日之升，九土晞。斥田圻，流洪辉。有其二，翼馀隋。斮枭骜，连熊螭。枯以肉，勍者赢。后土荡，玄穹弥。合之育，莽然施。惟德辅，庆无期。 
<br>《晋阳武》二十六句，句三字。
<br>
<br>【兽之穷】 
<br>
<br>
<br>《兽之穷》，言李密自邙山之败，其下皆贰。霸王之业，知天授在唐，遂归於有道，享我爵命也。第二。 
<br>兽之穷，奔大麓。天厚黄德，狙獷服。甲之■弓，弭矢箙。皇旅靖，敌逾蹙。自亡其徒，匪予戮。屈■猛，虔栗栗。縻以尺组，啖以秩。黎之阳，土茫茫。富兵戎，盈仓箱。乏者德，莫能享。驱豺兕，授我疆。 
<br>《兽之穷》二十一句，其十九句句三字，三句句四字。
<br>
<br>【战武牢】 
<br>
<br>
<br>《战武牢》，言太宗师讨王充，窦建德助逆，师奋击武牢下擒之，遂降充也。第三。 
<br>战武牢，动河朔。逆之助，图掎角。怒鷇麛，抗乔岳。翘萌牙，傲霜雹。王谋内定，申掌握。铺施芟夷，二主缚。惮华戎，廓封略。命之瞢，卑以斮。归有德，唯先觉。 
<br>《战武牢》十八句，其十六句句三字，二句句四字。
<br>
<br>【泾水黄】 
<br>
<br>
<br>《泾水黄》，言薛举据泾以死，其子仁杲尤勇以暴，师平之也。第四。 
<br>泾水黄，陇野茫。负太白，腾天狼。有鸟鸷立，羽翼张。钩喙决前，钜趯傍。怒飞饥啸，翾不可当。老雄死，子复良。巢岐饮渭，肆翱翔。顿地纮，提天纲。列缺掉帜，招摇耀铓。鬼神来助，梦嘉祥。脑涂原野，魄飞扬。星辰复，恢一方。 
<br>《泾水黄》二十四句，其十五句句三字，九句句四字。
<br>
<br>【奔鲸沛】 
<br>
<br>
<br>《奔鲸沛》，言辅氏凭江淮，竟东海，命将平之也。第五。 
<br>奔鲸沛，荡海垠。吐霓翳日，腥浮云。帝怒下顾，哀垫昏。授以神柄，推元臣。手援天矛，截修鳞。披攘蒙■，开海门。地平水静，浮天根。羲和显耀，乘清氛。赫炎溥暢，融大钧。 
<br>《奔鲸沛》十八句，其十句句二字，八句句四字。
<br>
<br>【苞枿】 
<br>
<br>
<br>《苞枿》，言梁之馀，保荆、衡、巴、巫，穷南越，良将取之，不以师也。第六。 
<br>苞枿■矣，惟根之蟠。弥巴蔽荆，负南极以安。曰我旧梁氏，缉绥艰难。江汉之阻，都邑固以完。圣人作，神武用。有臣勇智，奋不以众。投迹死地，谋猷纵。化敌为家，虑则中。浩浩海裔，不威而同。系縲降王，定厥功。澶漫万里，宣唐风。蛮夷九译，咸来从。凯旋金奏，象形容。震赫万国，罔不龚。 
<br>《苞枿》二十八句，其十六句句四字，三句句五字，九句句三字。
<br>
<br>【河右平】 
<br>
<br>
<br>《河右平》，言李轨保河右，师临之不克变，或执以降也。第七。 
<br>河右澶漫，顽为之魁。王师如雷震，昆仑以颓。上聋下聪，骜不可回。助雠抗有德，惟人之灾。乃溃乃奋，执缚归厥命。万室蒙其仁，一夫则病。濡以鸿泽，皇之圣。威畏德怀，功以定。顺之于理，物咸遂厥性。 
<br>《河右平》十八句，其十一句句四字，五句句五字，二句句三字。
<br>
<br>【铁山碎】 
<br>
<br>
<br>《铁山碎》，言突厥之大，古夷狄莫强焉。师大破之，降其国，告于庙也。第八。 
<br>铁山碎，大漠舒。二虏劲，连穹庐。背北海，专坤隅。岁来侵边，或傅于都。天子命元帅，奋其雄图。破定襄，降魁渠。穷竟窟宅，斥余吾。百蛮破胆，边氓苏。威武辉耀，明鬼区。利泽弥万祀，功不可逾。官臣拜首，惟帝之谟。 
<br>《铁山碎》二十二句，其十一句句三字，九句句四字，二句句五字。
<br>
<br>【靖本邦】 
<br>
<br>
<br>《靖本邦》，言刘武周败裴寂，咸有晋地，太宗灭之也。第九。 
<br>本邦伊晋，惟时不靖。根柢之摇，枝叶攸病。守臣不任，勚于神圣。惟越之兴，翦焉则定。洪惟我理，式和以敬。群顽既夷，庶绩咸正。皇谟载大，惟人之庆。 
<br>《靖本邦》十四句，句四字。
<br>
<br>【吐谷浑】 
<br>
<br>
<br>《吐谷浑》，言李靖灭吐谷浑於西海上也。第十。 
<br>吐谷浑盛强，背四海以夸。岁侵扰我疆，退匿险且遐。帝谓神武师，往征靖皇家。烈烈旆其旗，熊虎杂龙蛇。王旅千万人，衔枚默无譁。束刃逾山徼，张翼纵漠沙。一举刈膻腥，尸骸积如麻。除恶务本根，况敢遗萌芽。洋洋西海水，威命穷天涯。系虏来王都，犒乐穷休嘉。登高望还师，竟野如春华。行者靡不归，亲戚欢要遮。凯旋献清庙，万国思无邪。 
<br>《吐谷浑》二十六句，句五字。
<br>
<br>【高昌】 
<br>
<br>
<br>《高昌》，言李靖灭高昌也。第十一。 
<br>麹氏雄西北，别绝臣外区。既恃远且险，纵傲不我虞。烈烈王者师，熊螭以为徒。龙旂翻海浪，驲骑驰坤隅。贲育搏婴兒，一扫不复馀。平沙际天极，但见黄云驱。臣靖执长缨，智勇伏囚拘。文皇南面坐，夷狄千群趋。咸称天子神，往古不得俱。献号天可汗，以覆我国都。兵戎不交害，各保性与躯。 
<br>《高昌》二十二句，句五字。
<br>
<br>【东蛮】 
<br>
<br>
<br>《东蛮》，言既克东蛮，群臣请图蛮夷状，如《周书·王会》也。第十二。 
<br>东蛮有谢氏，冠带理海中。自言我异世，虽圣莫能通。王卒如飞翰，雕骞骇群龙。轰然自天坠，乃信神武功。系虏君臣人，累累来自东。无思不服从，唐业如山崇。百辟拜稽首，咸愿图形容。如周《王会》书，永永传无穷。睢盱万状乖，咿嗢九译重。广轮抚四海，浩浩知皇风。歌诗铙鼓间，以壮我元戎。 
<br>《东蛮》二十二句，句五字。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
