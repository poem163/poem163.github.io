<HTML>
<HEAD>
<TITLE>郊庙歌辞 一至六 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 郊庙歌辞 一至六</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>郊庙歌辞 一至六</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5939"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'郊庙歌辞 一至六')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[郊庙歌辞 一至六]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷一 
<br>郊庙歌辞一 
<br>
<br>
<br>《乐记》曰：“王者功成作乐，治定制礼。是以五帝殊时，不相沿乐，三王异世，不相袭礼。”明其有损益。然自黄帝已后，至於三代，千有馀年，而其礼乐之备，可以考而知者，唯周而也已。《周颂·昊天有成命》，郊祀天地之乐歌也，《清庙》，祀太庙之乐歌也，《我将》，祀明堂之乐歌也，《载芟》《良耜》，藉田社稷之乐歌也。然则祭乐之有歌，其来尚矣。两汉已后，世有制作。其所以用於郊庙朝廷，以接人神之欢者，其金石之响，歌舞之容，亦各因其功业治乱之所起，而本其风俗之所由。武帝时，诏司马相如等造《郊祀歌》诗十九章，五郊互奏之。又作《安世歌》诗十七章，荐之宗庙。至明帝，乃分乐为四品：一曰《大予乐》，典郊庙上陵之乐。郊乐者，《易》所谓“先王以作乐崇德，殷荐上帝”。宗庙乐者，《虞书》所谓“琴瑟以咏，祖考来格”。《诗》云“肃雍和鸣，先祖是听”也。二曰雅颂乐，典六宗社稷之乐。社稷乐者，《诗》所谓“琴瑟击鼓，以御田祖”。《礼记》曰“乐施於金石，越於音声，用乎宗庙社稷，事乎山川鬼神”是也。永平三年，东平王苍造光武庙登歌一章，称述功德，而郊祀同用汉歌。魏歌辞不见，疑亦用汉辞也。武帝始命杜夔创定雅乐。时有邓静、尹商，善训雅歌，歌师尹胡能习宗庙郊祀之曲，舞师冯肃、服养，晓知先代诸舞，夔总领之。魏复先代古乐，自夔始也。晋武受命，百度草创。泰始二年，诏郊庙明堂礼乐权用魏仪，遵周室肇称殷礼之义，但使傅玄改其乐章而已。永嘉之乱，旧典不存。贺循为太常，始有登歌之乐。明帝太宁末，又诏阮孚增益之。至孝武太元之世，郊祀遂不设乐。宋文帝元嘉中，南郊始设登歌，庙舞犹阙。乃诏颜延之造天地郊登歌三篇，大抵依仿晋曲，是则宋初又仍晋也。南齐、梁、陈，初皆沿袭，后更创制，以为一代之典。元魏、宇文继有朔漠，宣武已后，雅好胡曲，郊庙之乐，徒有其名。隋文平陈，始获江左旧乐。乃调五音为五夏、二舞、登歌、房中等十四调，宾祭用之。唐高祖受禅，未遑改造，乐府尚用前世旧文。武德九年，乃命祖孝孙修定雅乐，而梁、陈尽吴、楚之音，周、齐杂胡戎之伎。於是斟酌南北，考以古音，作为唐乐，贞观二年奏之。按郊祀明堂，自汉以来，有夕牲、迎神、登歌等曲。宋、齐以后，又加祼地、迎牲、饮福酒。唐则夕牲、祼地不用乐，公卿摄事，又去饮福之乐。安、史作乱，咸、镐为墟，五代相承，享国不永，制作之事，盖所未暇。朝廷宗庙典章文物，但按故常以为程式云。 
<br>
<br>
<br>汉郊祀歌 
<br>
<br>
<br>【练时日】 
<br>
<br>
<br>练时日，侯有望，爇膋萧，延四方。九重开，灵之斿，垂惠恩，鸿祜休。灵之车，结玄云，驾飞龙，羽旄纷。灵之下，若风马，左仓龙，右白虎。灵之来，神哉沛，先以雨，般裔裔。灵之至，庆阴阴，相放怫，震澹心。灵已坐，五音饬，虞至旦，承灵亿。牲茧栗，粢盛香，尊桂酒，宾八乡。灵安留，吟青黄，遍观此，眺瑶堂。众嫭并，绰奇丽，颜如荼，兆逐靡。被华文，厕雾縠，曳阿锡，佩珠玉。侠嘉夜，茝兰芳，澹容与，献嘉觞。 
<br>
<br>
<br>【帝临】 
<br>
<br>
<br>帝临中坛，四方承宇，绳绳意变，备得其所。清和六合，制数以五。海内安宁，兴文匽武。后土富媪，昭明三光。穆穆优游，嘉服上黄。 
<br>
<br>
<br>【青阳】 
<br>
<br>
<br>青阳开动，根荄以遂，膏润并爱，跂行毕逮。霆声发荣，壧处顷听，枯槁复产，乃成厥命。众庶熙熙，施及夭胎，群生啿々，惟春之祺。 
<br>
<br>
<br>【硃明】 
<br>
<br>
<br>硃明盛长，敷与万物，桐生茂豫，靡有所诎。敷华就实，既阜既昌，登成甫田，百鬼迪尝。广大建祀，肃雍不忘，神若宥之，传世无疆。 
<br>
<br>
<br>【西颢】 
<br>
<br>
<br>西颢沆砀，秋气肃杀，含秀垂颖，续旧不废。奸伪不萌，妖孽伏息，隅辟越远，四貉咸服。既畏兹威，惟慕纯德，附而不骄，正心翊翊。 
<br>
<br>
<br>【玄冥】 
<br>
<br>
<br>玄冥陵阴，蛰虫盖臧，草木零落，抵冬降霜。易乱除邪，革正异俗，兆民反本，抱素怀朴。条理信义，望礼五岳。籍敛之时，掩收嘉穀。 
<br>
<br>
<br>【惟泰元】 
<br>
<br>
<br>《汉书·礼乐志》曰：“建始元年，丞相匡衡奏罢‘鸾路龙鳞’，更定诗曰‘涓选休成’。” 
<br>惟泰元尊，媪神蕃釐，经纬天地，作成四时。精建日月，星辰度理，阴阳五行，周而复始。云风雷电，降甘露雨，百姓蕃滋，咸循厥绪。继统恭勤，顺皇之德，鸾路龙鳞，罔不肸饰。嘉笾列陈，庶几宴享，灭除凶灾，烈腾八荒。钟鼓竽笙，云舞翔翔，招摇灵旗，九夷宾将。 
<br>
<br>
<br>【天地】 
<br>
<br>
<br>《汉书·礼乐志》曰：“丞相匡衡奏罢‘黼绣周张’，更定诗曰‘肃若旧典’。” 
<br>天地并况，惟予有慕，爰熙紫坛，思求厥路。恭承禋祀，缊豫为纷，黼绣周张，承神至尊。千童罗舞成八溢，合好效欢虞泰一。九歌毕奏斐然殊，鸣琴竽瑟会轩硃。璆磬金鼓，灵其有喜，百官济济，各敬其事。盛牲实俎进闻膏，神奄留，临须摇。长丽前掞光耀明，寒暑不忒况皇章。展诗应律鋗玉鸣，函宫吐角激徵清。发梁扬羽申以商，造兹新音永久长。声气远条凤鸟翔，神夕奄虞盖孔享。 
<br>
<br>
<br>【日出入】 
<br>
<br>
<br>日出入安穷？时世不与人同。故春非我春，夏非我夏，秋非我秋，冬非我冬。泊如四海之池，遍观是邪谓何？吾知所乐，独乐六龙，六龙之调，使我心若。訾黄其何不徠下！ 
<br>
<br>
<br>【天马】 
<br>
<br>
<br>《汉书·武帝纪》曰：“元鼎四年秋，马生渥洼水中，作《天马之歌》。”“太初四年春，贰师将军李广利斩大宛王首，获汗血马来，作《西极天马之歌》。”《礼乐志》曰：《天马歌》，“元狩三年，马生渥洼水中作。”李斐曰：“南阳新野有暴利长，武帝时遭刑，屯田敦煌界。数於渥洼水旁见群野马，中有奇者，与凡马异，来饮此水。利长先作土人，持勒靽於水旁。后马玩习。久之，代土人持勒靽，收得其马，献之。欲神异之，云从水中出也。”《西域传》曰：“大宛国多善马，马汗血，言其先，天马子也。”应劭云：“大宛有天马种，■蹋石汗血。蹋石者，谓蹋石而有迹，言其蹄坚利。汗血者，谓汗从前肩髆出，如血。号一日千里也。”《张骞传》曰：“汉武帝初发书《易》曰：‘神马当从西北来。’得乌孙马好，名曰天马。及得宛马，汗血，益壮。更名乌孙马曰西极马，宛马曰天马云。”按《史记·乐书》称“武帝伐大宛，得千里马，名蒲梢。作歌曰：‘天马来兮从西极，经万里兮归有德。承灵威兮降外国，涉流沙兮四夷服。’”与此不同。 
<br>太一况，天马下，霑赤汗，沫流赭。志俶傥，精权奇，籋浮云，晻上驰。体容与，迣万里，今安匹，龙为友。 
<br>天马徠，从四极，涉流沙，九夷服。天马徠，出泉水，虎脊两，化若鬼。天马徠，历无草，径千里，循东道。 
<br>天马徠，执徐时，将摇举，谁与期？天马徠，开远门，竦予身，逝昆仑。天马徠，龙之媒，游阊阖，观玉台。 
<br>
<br>
<br>【天门】 
<br>
<br>
<br>天门开，詄荡荡，穆并骋，以临飨。光夜烛，德信著，灵浸鸿，长生豫。太硃涂广，夷石为堂，饰玉梢以舞歌，体招摇若永望。星留俞，塞陨光，照紫幄，珠熉黄。幡比翅回集，贰双飞常羊。月穆穆以金波，日华耀以宣明。假清风轧忽，激长至重觞。神裴回若留放，殣冀亲以肆章。函蒙祉福常若期，寂漻上天知厥时。泛泛滇滇从高斿，殷勤此路胪所求。佻正嘉吉弘以昌，休嘉砰隐溢四方。惠精厉意逝九阂，纷云六幕浮大海。 
<br>
<br>
<br>【景星】 
<br>
<br>
<br>一曰《宝鼎歌》。《汉书·武帝纪》曰：“元鼎四年夏六月，得宝鼎后土祠旁，作《宝鼎之歌》。”《礼乐志》曰：“《景星》，元鼎五年，得鼎汾阴作。”如淳曰：“景星者，德星也。见无常，常出有道之国。” 
<br>景星显见，信星彪列，象载昭庭，日亲以察。参亻牟开阖，爰推本纪，汾脽出鼎，皇祐元始。五音六律，依韦飨昭，杂变并会，雅声远姚。空桑琴瑟结信成，四兴递代八风生。殷殷钟石羽籥鸣。河龙供鲤醇牺牲。百末旨酒布兰生。泰尊柘浆析朝酲。惩感心攸通修名，周流常羊思所并。穰穰复正直往宁，冯蠵切和疏写平。上天布施后土成，穰穰丰年四时荣。 
<br>
<br>
<br>【齐房】 
<br>
<br>
<br>一曰《芝房歌》。《汉书·武帝纪》曰：“元封二年夏六月，甘泉宫内中产芝，九茎连叶，作《芝房之歌》。”应劭云：“芝，芝草也，其叶相连。”《瑞应图》云：“王者敬事耆老，不失旧故，则芝草生。”“内中，谓后庭之室也。”故诏书曰：“上帝溥临，不异下房，赐朕弘休”是也。《礼乐志》曰：“《齐房》，元封二年，芝生甘泉齐房作。” 
<br>齐房产草，九茎连叶，宫童效异，披图案谍。玄气之精，回复此都，蔓蔓日茂，芝成灵华。 
<br>
<br>
<br>【后皇】 
<br>
<br>
<br>后皇嘉坛，立玄黄服，物发冀州，兆蒙祉福。沇々四塞，遐狄合处，经营万亿，威遂厥宇。 
<br>
<br>
<br>【华烨烨】 
<br>
<br>
<br>华烨烨，固灵根。神之斿，过天门，车千乘，敦昆仑。神之出，排玉房，周流杂，拔兰堂。神之行，旌容容，骑沓沓，般纵纵。神之徠，泛翊翊，甘露降，庆云集。神之揄，临坛宇，九疑宾，夔龙舞。神安坐，翔吉时，共翊翊，合所思。神嘉虞，申贰觞，福滂洋，迈延长。沛施祐，汾之阿，扬金光，横泰河，莽若云，增阳波。遍胪欢，腾天歌。 
<br>
<br>
<br>【五神】 
<br>
<br>
<br>五神相，包四邻，土地广，扬浮云。扢嘉坛，椒兰芳，璧玉精，垂华光。益亿年，美始兴，交於神，若有承。广宣延，咸毕觞，灵舆位，偃蹇骧。卉汩胪，析奚遗？淫渌泽，汪然归。 
<br>
<br>
<br>【朝陇首】 
<br>
<br>
<br>一曰《白麟歌》。《汉书·武帝纪》曰：“元狩元年冬十月，行幸雍，获白麟，作《白麟之歌》。”颜师古云：“麟，麇身，牛尾，马足，黄色，圜蹄，一角，角端有肉。” 
<br>朝陇首，览西垠，雷电，获白麟。爰五止，显黄德，图匈虐，熏鬻殛。辟流离，抑不详，宾百僚，山河飨。掩回辕，长驰，腾雨师，洒路陂。流星陨，感惟风，籋归云，抚怀心。 
<br>
<br>
<br>【象载瑜】 
<br>
<br>
<br>一曰《赤雁歌》。《汉书·礼乐志》曰：“太始三年，行幸东海，获赤雁作。” 
<br>象载输，白集西，食甘露，饮荣泉。赤雁集，六纷员，殊翁杂，五采文。神所见，施祉福，登蓬莱，结无极。 
<br>
<br>
<br>【赤蛟】 
<br>
<br>
<br>赤蛟绥，黄华盖，露夜零，昼晻蹠。百君礼，六龙位，勺椒浆，灵已醉。灵既享，锡吉祥，芒芒极，降嘉觞。灵殷殷，烂扬光，延寿命，永未央。杳冥冥，塞六合，泽汪濊，辑万国。灵禗禗，象舆轙，票然逝，旗逶蛇。礼乐成，灵将归，讬玄德，长无衰。 
<br>汉郊祀歌 
<br>
<br>
<br>【灵芝歌】 
<br>
<br>
<br>因灵寝兮产灵芝，象三德兮瑞应图。延寿命兮光此都，配上市兮象太微，参日月兮扬光辉。 
<br>
<br>
<br>【天马歌】 
<br>
<br>
<br>天马来出月支窟，背为虎文龙翼骨。嘶青云，振绿发，兰筋权奇走灭没。腾昆仑，历西极，四足无一蹶。鸡鸣刷燕晡秣越，神行电迈蹑恍惚。天马呼，飞龙趋。目明长庚臆双凫，尾如流星首渴乌，口喷红光汗沟硃，曾陪时龙蹑天衢。羁金络月照皇都，逸气棱棱凌九区，白璧如山谁敢沽？回头笑紫燕，但觉尔辈愚。天马奔，恋君轩，駷跃惊矫浮云翻。万里足踯躅，遥瞻阊阖门。不逢寒风子，谁采逸景孙。白云在青天，丘陵远崔嵬。盐车上峻坂，倒行逆施畏日晚。伯乐翦拂中道遗，少尽其力老弃之。愿逢田子方，恻然为我思。虽有玉山禾，不能疗苦饥。严霜五月凋桂枝，伏枥衔冤摧两眉。请君赎献穆天子，犹堪弄影舞瑶池。 
<br>
<br>
<br>【天马辞】 
<br>
<br>
<br>天马初从渥水来，歌曾唱得濯龙媒。不知玉塞沙中路，苜蓿残花几处开。躞蹀宛驹齿未齐，摐金喷玉向风嘶。来时行尽金河道，猎猎轻风在碧蹄。 
<br>
<br>
<br>【晋郊祀歌】傅玄 
<br>
<br>
<br>《晋书·乐志》曰：“武帝泰始二年，诏傅玄造郊祀明堂歌辞。其祠天地五郊，有《夕牲歌》《迎送神歌》及《飨神歌》。” 
<br>
<br>
<br>【夕牲歌】 
<br>
<br>
<br>天命有晋，穆穆明明。我其夙夜，祗事上灵。常于时假，迄用其成。於荐玄牡，进夕其牲。崇德作乐，神祗是听。 
<br>
<br>
<br>【迎送神歌】 
<br>
<br>
<br>宣文蒸哉，日靖四方。永言保之，夙夜匪康。光天之命，上帝是皇。嘉乐殷荐，灵祚景祥。神祇降假，享福无疆。 
<br>
<br>
<br>【飨神歌】 
<br>
<br>
<br>天祚有晋，其命惟新。受终于魏，奄有兆民。燕及皇天，怀柔百神。丕显遗烈，之德之纯。享其玄牡，式用肇禋。神祇来格，福禄是臻。 
<br>时迈其犹，昊天子之。祐享有晋，兆民戴之。畏天之威，敬授人时。丕显丕承，於犹绎思。皇极斯建，庶绩咸熙。庶几夙夜，惟晋之祺。 
<br>宣文惟后，克配彼天。抚宁四海，保有康年。於乎缉熙，肆用靖民。爰立典制，爰修礼纪。作民之极，莫匪资始。克昌厥后，永言保之。 
<br>
<br>
<br>【晋天地郊明堂歌】 
<br>
<br>
<br>《宋书·乐志》曰：“晋前所作《天地郊明堂歌》，有《夕牲歌》《降神歌》《天郊飨神歌》《地郊飨神歌》《明堂飨神歌》。其《夕牲》《降神》，天地郊、明堂同用。” 
<br>
<br>
<br>【夕牲歌】 
<br>
<br>
<br>皇矣有晋，时迈其德。受终于天，光济万国。万国既光，神定厥祥。虔于郊祀，祗事上皇。祗事上皇，百福是臻。巍巍祖考，克配彼天。嘉牲匪歆，德馨惟飨。受天之祐，神化四方。 
<br>
<br>
<br>【降神歌】 
<br>
<br>
<br>於赫大晋，膺天景祥。二帝迈德，宣兹重光。我皇受命，奄有万方。郊祀配享。礼乐孔章。神祇嘉飨，祖考是皇。克昌厥后，保祚无疆。 
<br>
<br>
<br>【天郊飨神歌】 
<br>
<br>
<br>整泰坛，祀皇神。精气感，百灵宾。蕴硃火，燎芳薪。紫烟游，冠青云。神之体，靡象形。旷无方，幽以清。神之来，光景昭。听无闻，视无兆。神之至，举歆歆。灵爽协，动余心。神之坐，同欢娱。泽云翔，化风舒。嘉乐奏，文中声。八音谐，神是听。咸洁齐，并芬芳。烹牷牲，享玉觞。神悦飨，歆禋祀。祐大晋，降繁祉。祚京邑，行四海。保天年，穷地纪。 
<br>
<br>
<br>【地郊飨神歌】 
<br>
<br>
<br>整泰折，〈立矣〉皇祇。众神感，群灵仪。阴祀设，吉礼施。夜将极，时未移。祇之体，无形象。潜泰幽，洞忽荒。祇之出，薆若有。灵无远，天下母。祗之来，遗光景。昭若存，终冥冥。祇之至，举欣欣。舞象德，歌成文。祇之坐，同欢豫。泽雨施，化云布。乐八变，声教敷。物咸亨，祇是娱。齐既洁，侍者肃。玉觞进，咸穆穆。飨嘉豢，歆德馨。祚有晋，暨群生。溢九壤，格天庭。保万寿，延亿龄。 
<br>
<br>
<br>【明堂飨神歌】 
<br>
<br>
<br>经始明堂，享祀匪懈。於皇烈考，光配上帝。赫赫上帝，既高既崇。圣考是配，明德显融。率土敬职，万方来祭。常于时假，保祚永世。 
<br>
<br>
<br>【宋南郊登歌】 
<br>
<br>
<br>《宋书·乐志》曰：“文帝元嘉二十二年诏颜延之造《天地郊夕牲》《迎送神》《飨神》雅乐登歌篇。” 
<br>
<br>
<br>【夕牲歌】 
<br>
<br>
<br>夤威宝命，严恭帝祖。表海炳岱，系唐胄楚。灵鉴濬文，民属睿武。奄受敷锡，宅中拓宇。亘地称皇，罄天作主。月来宾，日际奉土。开元首正，礼交乐举。六典联事，九官列序。有牷在涤，有洁在俎。以荐王衷，以答神祜。 
<br>
<br>
<br>【迎送神歌】 
<br>
<br>
<br>维圣飨帝，维孝养亲。皇乎备矣，有事上春。礼行宗祀，敬达郊禋。金枝中树，广乐四陈。陟配在京，降德在民。奔精照夜，高燎炀晨。阴明浮烁，沈禜深沦。告成大报，受釐元神。月御案节，星驱扶轮。遥兴远驾，曜曜振振。 
<br>
<br>
<br>【飨神歌】 
<br>
<br>
<br>营泰畤，定天衷。思心睿，谋筮从。建表蕝，设郊宫。田烛置，权火通。历元旬，律首吉。饰紫坛，坎列室。中星兆，六宗秩。乾宇晏，地区谧。大孝昭，祭礼供。牲日展，盛自躬。具陈器，备礼容。形舞缀，被歌钟。望帝阍，耸神跸。灵之来，辰光溢。洁粢酌，娱太一。明辉夜，华晢日。祼既始，献又终。烟芗鬯，报清穹。飨宋德，祚王功，休命永，福履充。
<br>
<br>
<br>卷二 郊庙歌辞二
<br>
<br>卷二 
<br>郊庙歌辞二
<br>
<br>【宋明堂歌】谢庄 
<br>
<br>
<br>《南齐书·乐志》曰：“明堂祠五帝。汉郊祀歌皆四言，宋孝武使谢庄造辞，庄依五行数，木数用三，火数用七，土数用五，金数用九，水数用六。案《鸿范》五行，一曰水，二曰火，三曰木，四曰金，五曰土。《月令》木数八，火数七，金数九，水数六。蔡邕云：‘东方有木三土五，故数八；南方有火二土五，故数七；西方有金四土五，故数九；北方有水一土五，故数六。’又纳音数，一言得土，三言得火，五言得水，七言得金，九言得木。若依《鸿范》木数用三，则应水一火二金四也。若依《月令》金九水六，则应木八火七也。当以《鸿范》一二之数，言不成文，故有取舍，而使两义并违，未详以数立文为何依据也。《周颂·我将》祀文王，言皆四，其一句五，一句七。庄歌太祖亦无定句。”《宋书·乐志》曰：“迎送神歌依汉郊祀，三言，四句一转韵。”
<br>
<br>【迎神歌】 
<br>
<br>
<br>地纽谧，乾枢回。华盖动，紫微开。旌蔽日，车若云。驾六气，乘絪缊。晔帝京，辉天邑。圣祖降，五灵集。构瑶戺，耸珠帘。汉拂幌，月栖檐。舞缀暢，钟石融。驻飞景，郁行风。懋粢盛，洁牲牷。百礼肃，群司虔。皇德远，大孝昌。贯九幽，洞三光。神之安，解玉銮。景福至，万宇欢。
<br>
<br>【登歌】 
<br>
<br>
<br>雍台辨朔，泽宫练辰。洁火夕照，明水朝陈。六瑚贲室，八羽华庭。昭事先圣，怀濡上灵。《肆夏》式敬，升歌发德。永固鸿基，以绥万国。
<br>
<br>【歌太祖文皇帝】 
<br>
<br>
<br>维天为大，维圣祖是则。辰居万宇，缀旒下国。内灵八辅，外光四瀛。蒿宫仰盖，日馆希旌。复殿留景，重檐结风。刮楹接纬，达向承虹。设业设虡在王庭。肇禋祀，克配乎灵。我将我享，维孟之春。以孝以敬，以立我烝民。
<br>
<br>【歌青帝】 
<br>
<br>
<br>参映夕，驷照晨。灵乘震，司青春。雁将向，桐始蕤。柔风舞，暄光迟。萌动达，万品新。润无际，泽无垠。
<br>
<br>【歌赤帝】 
<br>
<br>
<br>龙精初见大火中，硃光北至圭景同。帝在在离实司衡，水雨方降木槿荣。庶物盛长咸殷阜，恩覃四冥被九有。
<br>
<br>【歌黄帝】 
<br>
<br>
<br>履建宅中宇，司绳御四方。裁化遍寒燠，布政周炎凉。景丽条可结，霜明冰可折。凯风扇硃辰，白云流素节。分至乘结晷，启闭集恆度。帝运缉万有，皇灵澄国步。
<br>
<br>【歌白帝】 
<br>
<br>
<br>百川如镜，天地爽且明。云冲气举，德盛在素精。木叶初下，洞庭始扬波。夜光彻地，翻霜照悬河。庶类收成，岁功行欲宁。浃地奉渥，罄宇承秋灵。
<br>
<br>【歌黑帝】 
<br>
<br>
<br>岁既晏日方驰。灵乘坎，德司规。玄云合，晦鸟归。白云繁，亘天涯。雷在地，时未光。饬国典，闭关梁。四节遍，万物殿。福九域，祚八乡。晨晷促，夕漏延。太阴极，微阳宣。鹊将巢，冰已解。气濡水，风动泉。
<br>
<br>【送神歌】 
<br>
<br>
<br>蕴礼容，馀乐度。灵方留，景欲暮。开九重，肃五达。凤参差，龙已沫。云既动，河既梁。万里照，四空香。神之车，归清都。璿庭寂，玉殿虚。睿化凝，孝风炽。顾灵心，结皇思。
<br>
<br>【齐南郊乐歌】 
<br>
<br>
<br>《南齐书·乐志》曰：“武帝建元二年，有司奏，郊庙雅乐歌辞、太庙登歌用褚渊，馀悉用谢超宗所撰，多删颜延之、谢庄辞以为新曲，备改乐名。永明二年，又诏王俭造太庙二室及郊配辞。其南郊乐，群臣出入奏《肃咸之乐》，牲出入奏《引牲之乐》，荐豆呈毛血奏《嘉荐之乐》。凡夕牲歌，并重奏。迎神奏《昭夏之乐》，皇帝入坛东门奏《永至之乐》升坛奏登歌，初献奏《文德宣烈之乐》，次奏《武德宣烈之乐》，太祖高皇帝配飨奏《高德宣烈之乐》，饮福酒奏《嘉胙之乐》，送神奏《昭夏之乐》，就燎位奏《昭远之乐》，还便殿奏《休成之乐》，重奏。”
<br>
<br>【肃咸乐】谢超宗 
<br>
<br>
<br>夤承宝命，严恭帝绪。奄受敷锡，升中拓宇。亘地称皇，罄天作主。月域来宾，日际奉土。开元首正，礼交乐举。六典联事，九官列序。
<br>
<br>【引牲乐】 
<br>
<br>
<br>皇乎敬矣，恭事上灵。昭教国祀，肃肃明明。有牲在涤，有絜在俎。以荐王衷，以答神祜。陟配在京，降德在民。奔精望夜，高燎伫晨。
<br>
<br>【嘉荐乐】 
<br>
<br>
<br>我恭我享，惟孟之春。以孝以敬，立我烝民。土坛奄霭，翠幕端凝。嘉俎重荐，兼藉再升。设业设虡，展容玉庭。肇禋配祀，克对上灵。
<br>
<br>【昭夏乐】 
<br>
<br>
<br>惟圣飨帝，惟孝飨亲。礼行宗祀，敬达郊禋。金枝中树，广乐四陈。月御案节，星驱扶轮。遥兴远驾，曜曜振振。告成大报，受釐元神。
<br>
<br>【永至乐】 
<br>
<br>
<br>紫坛望灵，翠幕伫神。率天奏贽，罄地来宾。神贶并介，泯祇合祉，恭昭鉴享，肃光孝祀。威蔼四灵，洞曜三光，皇德全被，大礼流昌。
<br>
<br>【登歌】 
<br>
<br>
<br>报惟事天，祭实尊灵。史正嘉兆，神宅崇祯。五畤昭鬯，六宗彝序。介丘望尘，皇轩肃举。
<br>
<br>【文德宣烈乐】 
<br>
<br>
<br>营泰畤，定天衷。思心绪，谋筮从。田烛置，权火通。大孝昭，国礼融。
<br>
<br>【武德宣烈乐】 
<br>
<br>
<br>功烛上宙，德耀中天。风移九域，礼饰八埏。四灵晨炳，五纬宵明，膺历缔运，道茂前声。
<br>
<br>【高德宣烈乐】王俭 
<br>
<br>
<br>飨帝严亲，则天光大。舄奕前古，荣镜无外。日月宣华，卿云流霭。五汉同休，六幽咸泰。
<br>
<br>【嘉胙乐】谢超宗 
<br>
<br>
<br>鬯嘉礼，承休锡。盛德符景纬，昌华应帝策。圣蔼耀昌基，融祉晖世历。声正涵月轨，书文腾日迹。宝瑞昭神图，灵贶流瑞液。我皇崇晖祚，重芬冠往籍。
<br>
<br>【昭夏乐】 
<br>
<br>
<br>荐飨洽，礼乐该。神娱展，辰旆回。洞云路，拂璿阶。紫雰蔼，青霄开。睠皇都，顾玉台。留昌德，结圣怀。
<br>
<br>【昭远乐】 
<br>
<br>
<br>天以德降，帝以礼报。牲樽俯陈，柴币仰燎。事展司采，敬达瑄芗。烟贽青昊，震飏紫场。陈馨示策，肃志宗禋。礼非物备，福唯诚陈。
<br>
<br>【休成乐】 
<br>
<br>
<br>昭事上祀，飨荐具陈。回銮转翠，拂景翔宸。缀县敷暢，钟石昭融。羽炫深晷，籥曀行风。肆序辍度，肃礼停文。四金耸卫，六驭齐轮。
<br>
<br>【齐北郊乐歌】谢超宗 
<br>
<br>
<br>《南齐书·乐志》曰：“北郊乐，迎地神奏《昭夏之乐》，升坛奏登歌，初献奏《地德凯容之乐》，次奏《昭德凯容之乐》，送神奏《昭夏之乐》，瘗埋奏《隶幽之乐》，馀辞同南郊。”《隋书·乐志》曰：“齐氏承宋，咸用元徽旧式，宗祀朝飨，奏乐俱同。惟增北郊之礼，乃元徽所阙，永明六年之所加也。唯送神之乐，宋孝建二年秋起居注云奏《肆夏》，永明中改奏《昭夏》。”
<br>
<br>【昭夏乐】 
<br>
<br>
<br>诏礼崇营，敬飨玄畤。灵正丹帷，月肃紫墀。展荐登华，风县凝锵。神惟戾止，郁葆遥庄。昭望岁芬，环游辰太。穆哉尚礼，横光秉蔼。
<br>
<br>【登歌】 
<br>
<br>
<br>伫灵敬享，禋肃彝文。县动声仪，荐洁牲芬。阴祇以贶，昭司式庆。九服熙度，六农祥正。
<br>
<br>【地德凯容歌】 
<br>
<br>
<br>缮方丘，端国阴。掩珪晷，仰灵心。诏源委，遍丘林。礼献物，乐荐音。
<br>
<br>【昭德凯容乐】 
<br>
<br>
<br>庆图濬邈，蕴祥祕瑶。伣天炳月，嫔光紫霄。邦化灵懋，阃则风调。俪德方仪，徽载以昭。
<br>
<br>【昭夏乐】 
<br>
<br>
<br>荐神升，享序楙。淹玉俎，停金奏。宝旆转，旒驾旋。溢素景，郁紫躔。灵心顾，留辰睠。洽外瀛，瑞中县。
<br>
<br>【隶幽乐】 
<br>
<br>
<br>后皇嘉庆，定祗玄畤。承帝休图，祗敷灵祉。篚冪周序，轩硃凝会。牲币芬坛，精明伫盖。调川瑞昌，警岳祥泰。
<br>
<br>【齐明堂乐歌】 
<br>
<br>
<br>《南齐书·乐志》曰：“武帝建元初，诏谢超宗造明堂夕牲等歌，并采用谢庄辞。宾出入奏《肃咸乐》，牲出入奏《引牲乐》，荐豆呈毛血奏《嘉荐乐》，迎神奏《昭夏乐》，皇帝升明堂奏《登歌》，初献奏《凯容宣烈之乐》，还东壁受福酒奏《嘉胙乐》，送神奏《昭夏乐》，并建元永明中所奏也。其《凯容宣烈乐》《嘉胙乐》，太庙同用。”
<br>
<br>【肃咸乐二首】谢超宗 
<br>
<br>
<br>彝承孝典，恭事严圣。浃天奉赆，罄壤齐庆。司仪具序，羽容夙章。芬枝扬烈，黼构周张。助宝奠轩，酎珍充庭。璆县凝会，琄硃伫声。先期选礼，肃若有承。祗对灵祉，皇庆昭膺。 
<br>尊事威仪，辉容昭序。迅恭明神，洁盛牲俎。肃肃严宫，蔼蔼崇基。皇灵降止，百祇具司。戒诚望夜，端烈承朝。依微昭旦，物色轻宵。
<br>
<br>【引牲乐】 
<br>
<br>
<br>惟诚洁飨，惟孝尊灵。敬芳黍稷，敬涤牺牲。骍茧在豢，载溢载丰。以承宗祀，以肃皇衷。萧芳四举，华火周传。神鉴孔昭，嘉足参牷。
<br>
<br>【嘉荐乐二首】 
<br>
<br>
<br>肇禋戒祀，礼容咸举。六典饰文，九司炤序。牲柔既昭，牺刚既陈。恭涤惟清，敬事惟神。加笾再御，兼俎兼荐。节动轩越，声流金县。 
<br>奕奕閟幄，亹亹严闱。洁诚夕鉴，端服晨晖。圣灵戾止，翊我皇则。上绥四宇，下洋万国。永言孝飨，孝飨有容，傧僚赞列，肃肃雍雍。
<br>
<br>【昭夏乐】 
<br>
<br>
<br>地纽谧，乾枢回。华盖动，紫微开。旌蔽日，车若云。驾六气，乘烟煴。烨帝京，耀天邑。圣祖降，五云集，懋粢盛，洁牲牷。百礼肃，群司虔。皇德远，大孝昌。贯九幽，洞三光。神之安，解玉銮。昌福至，万宇欢。
<br>
<br>【登歌】 
<br>
<br>
<br>雍台辨朔，泽宫选辰。洁火夕炤，明水朝陈。六瑚贲室，八羽华庭。昭事先圣，怀濡上灵。《肆夏》式敬，升歌发德。永固洪基，以绥万国。
<br>
<br>【凯容宣烈乐】 
<br>
<br>
<br>酾醴具登，嘉俎咸荐。飨洽诚陈，礼周乐遍。祝辞罢祼，序容辍县。跸动端庭，銮回严殿。神仪驻景，华汉高虚。八灵案卫，三祇解途。翠盖耀澄，罼帟凝晨。玉钅虚息节，金辂怀音。式诚达孝，厎心肃感。追凭皇鉴，思承渊范。神锡懋祉，四纬昭明。仰福帝徽，俯齐庶生。
<br>
<br>【青帝歌】 
<br>
<br>
<br>参映夕，驷昭晨。灵乘震，司青春。雁将向，桐始蕤。和风舞，暄光迟。萌动达，万品亲。润无际，泽无垠。
<br>
<br>【赤帝歌】 
<br>
<br>
<br>龙精初见大火中，硃光北至圭景同。帝在在离实司衡，雨水方降木槿荣。庶物盛长咸殷阜，恩泽四溟被九有。
<br>
<br>【黄帝歌】 
<br>
<br>
<br>履艮宅中宇，司绳总四方。裁化遍寒燠，布政司炎凉。至分乘经晷，闭启集恆度。帝晖缉万有，皇灵澄国步。
<br>
<br>【白帝歌】 
<br>
<br>
<br>百川若镜，天地爽且明。云冲气举，盛德在素精。庶类收成，岁功行欲宁。浃地奉渥，罄宇承帝灵。
<br>
<br>【黑帝歌】 
<br>
<br>
<br>岁既暮，日方驰。灵乘坎，德司规。玄云合，晦鸟归。白云繁，亘天涯。晨晷促，夕漏延。太阴极，微阳宣。
<br>
<br>【嘉胙乐】 
<br>
<br>
<br>礼荐洽，福祚昌。圣皇膺嘉祐，帝业凝休祥。居极乘景运，宅德瑞中王。澄明临四奥，精华延八乡。洞海同声憓，澈宇丽乾光。灵庆缠世祉，鸿烈永无疆。
<br>
<br>【昭夏乐】 
<br>
<br>
<br>蕴礼容，馀乐度。灵方留，景欲暮。开九重，肃五达。凤参差，龙已沫。云既动，河既梁。万里照，四空香。神之车，归清都。琼庭寂，玉殿虚。鸿化凝，孝风炽。顾灵心，结皇思。鸿庆遐鬯，嘉荐令芳。翊帝明德，永祚深光。
<br>
<br>
<br>卷三 郊庙歌辞三
<br>
<br>卷三 
<br>郊庙歌辞三
<br>
<br>【齐雩祭乐歌】谢朓 
<br>
<br>
<br>《南齐书·乐志》曰：“建武二年，雩祭明堂。谢朓造辞，一依谢庄，唯世祖四言也。”
<br>
<br>【迎神歌八解】 
<br>
<br>
<br>清明暢，礼乐新。候龙景，练贞辰。阳律亢，阴晷伏。秏下土，荐穜■。震仪警，王度乾。嗟云汉，望昊天。张盛乐，奏《云舞》。集五精，延帝祖。雩有讽，禜有秩。膋鬯芬，圭瓚瑟。灵之来，帝阍开。车煜耀，吹徘徊。停龙牺，遍观此。冻雨飞，祥风靡。坛可临，奠可歆。对泯祉，鉴皇心。
<br>
<br>【歌世祖武皇帝】 
<br>
<br>
<br>濬哲维祖，长发其武。帝出自震，重光御宇。七德攸宣，九畴咸叙。静难荆舒，凝威蠡浦。昧旦丕承，夕惕刑政。化壹车书，德馨粢盛。昭星夜景，非云晓庆。衢室成阴，璧水如镜。礼充玉帛，乐被筦弦。於铄在咏，陟配於天。自宫徂兆，靡爱牲牷。我将我享，永祚丰年。
<br>
<br>【歌青帝】 
<br>
<br>
<br>营翼日，鸟殷宵。凝冰泮，玄蛰昭。景阳阳，风习习。女夷歌，东皇集。奠春酒，秉青珪。命田祖，渥群黎。
<br>
<br>【歌赤帝】 
<br>
<br>
<br>惟此夏德德恢台，两龙既御炎精来。火景方中南讹秩，靡草云黄含桃实。族云蓊郁温风煽，兴雨祁祁黍苗遍。
<br>
<br>【歌黄帝】 
<br>
<br>
<br>禀火自高明，毓金挺刚克。凉燠资成化，群方载厚德。阳季勾萌达，炎徂溽暑融。商暮百工止，岁极凌阴冲。皇流疏已清，原隰甸已平。咸言祚惟亿，敦民保齐京。
<br>
<br>【歌白帝】 
<br>
<br>
<br>帝悦于兑，执矩固司藏。百川收潦，精景应徂商。嘉树离披，榆关命宾鸟。夜月如霜，秋风方袅袅。商阴肃杀，万宝咸亦遒。劳哉望岁，场功冀可收。
<br>
<br>【歌黑帝】 
<br>
<br>
<br>白日短，玄夜深。招摇转，移太阴。霜钟鸣，冥陵起。星回天，月穷纪。听严风，来不息。望玄云，黝无色。曾冰洌，积羽幽。飞雪至，天山侧。关梁闭，方不巡。合国吹，飨蜡宾。充微阳，究终始。百礼洽，万观臻。
<br>
<br>【送神歌】 
<br>
<br>
<br>敬如在，礼将周。神之驾，不少留。蹑龙镳，转金盖。纷上驰，云之外。警七曜，诏八神。排阊阖，渡天津。有渰兴，肤寸积。雨冥冥，又终夕。俾栖粮，惟万箱。皇情暢，景命昌。
<br>
<br>【齐藉田乐歌】 
<br>
<br>
<br>《南齐书·乐志》曰：“藉田歌，汉章帝元和元年，班固奏用《周颂·载芟》祠先农。晋傅玄作《祀先农先蚕夕牲歌》诗一篇，《迎送神》一篇，《飨社稷先农先圣先蚕歌》诗三篇，辞皆叙田农事。胡道安作《先农飨神诗》一篇，乐府相传旧歌三章。永明四年藉田，诏江淹造歌。淹不依胡傅制《祀先农迎送神升歌》及《飨神歌》二章。”
<br>
<br>【迎送神升歌】 
<br>
<br>
<br>羽銮从动，金驾时游。教腾义镜，乐缀礼修。率先丹耦，躬遵绿畴。灵之圣之，岁殷泽柔。
<br>
<br>【飨神歌】 
<br>
<br>
<br>琼斝既饰，绣簋以陈。方燮嘉种，永毓宵民。
<br>
<br>【梁雅乐歌】 
<br>
<br>
<br>《隋书·乐志》曰：“梁初，郊禋宗庙及三朝之乐，并用宋、齐元徽、永明仪注，唯改《嘉祚》为《永祚》，又去《永至之乐》。何佟之、周舍议：按《周礼》，王出入奏《王夏》，大祭祀与朝会同用。而汉制，皇帝在庙奏《永至》，朝会别奏《皇夏》。二乐有异，於礼为乖。乃除《永至》，还用《皇夏》。盖秦汉已来称皇，故变《王夏》为《皇夏》也。及武帝定国乐，并以‘雅’为称，取《诗序》云：‘言天下之事，形四方之风，谓之雅。雅者，正也。’《论语》云：‘仲尼自卫反鲁，然后乐正，《雅》《颂》各得其所。’故曰雅止乎十二，则天数也。乃去阶步之乐，增撤食之雅焉。众官出入，奏《俊雅》，皇帝出入奏《皇雅》，皇太子出入奏《胤雅》，王公出入奏《寅雅》，上寿酒奏《介雅》，食举奏《需雅》，撤馔奏《雍雅》，牲出入奏《涤雅》，荐毛血奏《牷雅》，降神及迎送奏《諴雅》，皇帝饮福酒奏《献雅》，燎埋奏《禋雅》，其辞并沈约所制。普通中，荐蔬之后，改诸雅歌，敕萧子云制辞。既无牲牢，遂省《涤雅》《牷雅》云。”
<br>
<br>【皇雅三首】 
<br>
<br>
<br>《隋书·乐志》曰：“皇帝出入奏《皇雅》，取《诗·大雅》云‘皇矣上帝，临下有赫’也。二郊、太庙同用。” 
<br>帝德实广运，车书靡不宾。执瑁朝群后，垂旒御百神。八荒重译至，万国婉来亲。 
<br>华盖拂紫微，勾陈绕太一。容裔被缇组，参差罗罕毕。星回照以烂，天行徐且谧。 
<br>清跸朝万宇，端冕临正阳。青绚黄金繶，衮衣文绣裳。既散华虫采，复流日月光。
<br>
<br>【涤雅】 
<br>
<br>
<br>《隋书·乐志》曰：“牲出入奏《涤雅》，取《礼记·郊特牲》云‘帝牛必在涤三月’也。二郊、明堂、太庙同用。” 
<br>将修盛礼，其仪孔炽。有腯斯牲，国门是置。不黎不〈疒酉〉，靡愆靡忌。呈肌献体，永言昭事。俯休皇德，仰绥灵志。百福具膺，嘉祥允洎。骏奔伊在，庆覃遐嗣。
<br>
<br>【牷雅】 
<br>
<br>
<br>《隋书·乐志》曰：“荐毛血奏《牷雅》，取《春秋左氏传》云‘牲牷肥腯’也。二郊、明堂、太庙同用。” 
<br>反本兴敬，复古昭诚。礼容宿设，祀事孔明。华俎待献，崇碑丽牲。充哉茧握，肃矣簪缨。其膋既启，我豆既盈。庖丁游刃，葛卢验声。多祉攸集，景福来并。
<br>
<br>【諴雅三首】 
<br>
<br>
<br>《隋书·乐志》曰：“降神及迎送神奏《諴雅》，取《尚书·大禹谟》云‘至諴感神’也。南郊降神用‘怀忽慌’，北郊迎神用‘地德溥’，二郊、明堂、太庙送神同用‘我有明德’。” 
<br>怀忽慌，瞻浩荡。尽諴洁，致虔想。出杳冥，降无象。皇情肃，具僚仰。人礼盛，神途敞。僾明灵，申敬飨。感苍极，洞玄壤。 
<br>地德溥，昆丘峻。扬羽翟，鼓应〈申东〉。出尊祇，展诚信。招海渎，罗岳镇。惟福祉，咸昭晋。 
<br>我有明德，馨非稷黍。牲玉孔备，喜荐惟旅。金悬宿设，和乐具举。礼达幽明，敬行樽俎。鼓钟云送，遐福是与。
<br>
<br>【献雅】 
<br>
<br>
<br>《隋书·乐志》曰：“皇帝饮福酒奏《献雅》，取《少牢馈食礼》云：‘祝酌授尸。主人拜受爵。’《礼记·祭统》云：‘尸饮五，君洗玉爵献卿。’今之饮福酒，亦古献爵之义也。二郊、明堂、太庙同用。” 
<br>神宫肃肃，天仪穆穆。礼献既同，膺此釐福。我有馨明，无愧史祝。
<br>
<br>【禋雅二首】 
<br>
<br>
<br>《隋书·乐志》曰：“燎埋奏《禋雅》，取《周礼·大宗伯》云‘以禋祀祀昊天上帝’，《书》曰‘禋于六宗’也。就燎用‘紫宫昭焕’，就埋用‘盛乐斯举’。” 
<br>紫宫昭焕，太一微玄。降临下土，尊高上天。载陈珪璧，式备牲牷。云孤清引，栒虡高悬。俯昭象物，仰致高烟。肃彼灵祉，咸达皇虔。 
<br>盛乐斯举，协徵调宫。灵飨庆洽，祉积化融。八变有序，三献已终。坎牲瘗玉，酬德报功。振垂成吕，投壤生风。道无虚致，事由感通。於皇盛烈，比祚华、嵩。
<br>
<br>【梁南郊登歌二首】沈约 
<br>
<br>
<br>登歌者，祭祀燕飨堂上所奏之歌也。《礼记·明堂位》曰：“升歌《清庙》，下管象《武》。《仲尼燕居》曰：“入门而金作，示情也；升歌《清庙》，示德也；下而管象，示事也。是故古之君子，不必亲相与言也，以礼乐以相示。”《郊特牲》曰：“奠酬而工歌，发德也。歌者在上，匏竹在下，贵人声也。”《周礼·大师》职曰：“大祭祀，帅瞽登歌，令奏击拊。”《小师》曰：“大祭祀，登歌击拊。”《尚书大传》曰：“古者帝王升歌《清庙》，大琴练弦达越，大瑟硃弦达越，以韦为鼓，不以竽瑟之声乱人声。《清庙》升歌，歌先人之功烈德泽。苟在庙中尝见文王者，愀然如复见文王。故《书》曰：‘戛击、鸣球、搏拊、琴瑟以咏，祖考来格。’此之谓也。”按登歌各颂祖宗之功烈，去钟撤竽以明至德，所以传云其歌之呼也。曰：“於穆清庙。”於者，叹之也。穆者，敬之也。清者，欲其在位者遍闻之也。《隋书·乐志》曰：“《大戴》云：‘《清庙》之歌，悬一磬而尚搏拊。’在汉之世，独奏登歌。近代以来，始用丝竹。旧三朝设乐，皆有登歌。梁武以为登歌者，颂祖宗功业，非元日所奏，於是去之。后以其说非通，复用於嘉庆。后周登歌，备钟磬琴瑟，阶上设笙管。隋亦因之，合於《仪礼》荷瑟升歌，及笙人立於阶下，间歌合乐，是燕饮之事也。祀神宴会通行之。若大祀临轩，陈於坛之上。若册拜王公，设宫悬，不用登歌。释奠则唯用登歌而不设悬。梁南北郊、宗庙、皇帝初献及明堂，遍歌五帝，并奏登歌。” 
<br>暾既明，礼告成。惟圣祖，主上灵。爵已献，罍又盈。息羽籥，展歌声。僾如在，结皇情。 
<br>礼容盛，樽俎列。玄酒陈，陶匏设。献清旨，致虔洁。王既升，乐已阕。降苍昊，垂芳烈。
<br>
<br>【梁北郊登歌二首】沈约 
<br>
<br>
<br>方坛既坎，地祇已出。盛典弗愆，群望咸秩。乃升乃献，敬成礼卒。灵降无兆，神飨载谧。允矣嘉祚，其升如日。 
<br>至哉坤元，实惟厚载。躬兹奠飨，诚交显晦。或升或降，摇珠动佩。德表成物，庆流皇代。纯嘏不愆，祺福是赉。
<br>
<br>【梁明堂登歌】沈约 
<br>
<br>
<br>
<br>【歌青帝】 
<br>
<br>
<br>帝居在震，龙德司春。开元布泽，含和尚仁。群居既散，岁云阳止。饬农分地，人粒惟始。雕梁绣栱，丹楹玉墀。灵威以降，百福来绥。
<br>
<br>【歌赤帝】 
<br>
<br>
<br>炎光在离，火为威德。执礼昭训，持衡受则。靡草既凋，温风以至。嘉荐惟旅，时羞孔备。齐醍在堂，笙镛在下。匪惟七百，无绝终始。
<br>
<br>【歌黄帝】 
<br>
<br>
<br>郁彼中坛，含灵阐化。回环气象，轮无辍驾。布德焉在，四序将收。音宫数五，饭稷骖■。宅屏居中，旁临外宇。升为帝尊，降为神主。
<br>
<br>【歌白帝】 
<br>
<br>
<br>神在秋方，帝居西皓。允兹金德，裁成万宝。鸿来雀化，参见火邪。幕无玄鸟，菊有黄华。载列笙磬，式陈彝俎。灵罔常怀，惟德是与。
<br>
<br>【歌黑帝】 
<br>
<br>
<br>德盛乎水，玄冥纪节。阴降阳腾，气凝象闭。司智莅坎，驾铁衣玄。祁寒坼地，晷度回天。悠悠四海，骏奔奉职。祚我无疆，永隆人极。
<br>
<br>【北齐南郊乐歌】 
<br>
<br>
<br>《隋书·乐志》曰：“齐武成时，始定四郊、宗庙、三朝之乐。大禘圜丘及北郊，夕牲，群臣入门奏《肆夏乐》；迎神奏《高明乐》，登歌辞同；牲出入、荐毛血并奏《昭夏》；群臣出、进熟、群臣入并奏《肆夏》，辞同初入；进熟、皇帝入门奏《皇夏》，升丘奏《皇夏》，坛上登歌辞同；初献奏《高明乐》，奠爵讫奏《高明之乐》《覆焘之舞》，献太祖配飨神座奏《武德之乐》《昭烈之舞》；皇帝小退，当昊天上帝神座前奏《皇夏》，辞同上；饮福酒奏《皇夏》，诣东陛、还便坐奏《皇夏》，辞同初入门；送神降丘南陛奏《高明乐》，之望燎位奏《皇夏》，辞同上；紫坛既燎奏《昭夏乐》，自望燎还本位奏《皇夏》，辞同上；还便殿奏《皇夏》，群臣出奏《肆夏》，辞同上；祠感帝用圜丘乐。”
<br>
<br>【肆夏乐】 
<br>
<br>
<br>肇应灵序，奄字黎人。乃朝万国，爰徵百神。祗展方望，幽显咸臻。礼崇声协，贽列珪陈。翼差鳞次，端笏垂绅。来趋动色，式赞天人。
<br>
<br>【高明乐】 
<br>
<br>
<br>惟神监矣，皇灵肃止。圆璧展事，成文即始。士备八能，乐合六变。风凑伊雅，光华袭荐。宸卫腾景，灵驾霏烟。严坛生白，绮席凝玄。
<br>
<br>【昭夏乐】 
<br>
<br>
<br>刚柔设位，惟皇配之。言肃其礼，念暢在兹。饰牲举兽，载歌且舞。既舍伊腯，致精灵府。物色惟典，斋沐加恭。宗族咸暨，罔不率从。
<br>
<br>【昭夏乐】 
<br>
<br>
<br>展礼上月，肃事应时。茧栗为用，交暢有期。弓矢斯发，盆将事。圆神致祀，率由先志。和以銮刀，臭以血膋。至哉敬矣，厥义孔高。
<br>
<br>【皇夏乐】 
<br>
<br>
<br>帝敬昭宣，皇诚肃致。玉帛齐轨，屏摄咸次。三垓上列，四陛帝升。龙陈万骑，凤动千乘。神仪天蔼，脺容离曜。金根停轸，奉光先导。
<br>
<br>【皇夏乐】 
<br>
<br>
<br>紫坛云暧，绀幄霞褰。我其陟止，载至其虔。百灵竦听，万国咸仰。人神咫尺，玄应肸蚃。
<br>
<br>【高明乐】 
<br>
<br>
<br>上下眷，旁午从。爵以质，献以恭。咸斯暢，乐惟雍。孝敬阐，临万邦。
<br>
<br>【高明乐】 
<br>
<br>
<br>自天子之，会昌神道。丘陵肃事，克光天保。九关洞开，百灵环列。八樽呈备，五声投节。
<br>
<br>【武德乐】 
<br>
<br>
<br>配神登圣，主极尊灵。敬宣昭烛，咸达窅冥。礼弘化定，乐赞功成。穰穰介福，下被群生。
<br>
<br>【皇夏乐】 
<br>
<br>
<br>皇心缅且感，吉蠲奉至诚。赫哉光盛德，乾巛诏百灵。报福归昌运，承祐播休明。风云驰九域，龙蛟跃四溟。浮幕呈光气，俪象烛华精。《濩》《武》方知耻，《韶》《夏》仅同声。
<br>
<br>【高明乐】 
<br>
<br>
<br>献享毕，悬佾周。神之驾，将上游。超斗极，绝河流。怀万国，宁九州。欣帝道，心顾留。匝上下，荷皇休。
<br>
<br>【昭夏乐】 
<br>
<br>
<br>玄黄覆载，元首照临。合德致礼，有契其心。敬申事阕，洁诚云报。玉帛载升，棫朴斯燎。寥廓幽暧，播以馨香。皇灵惟监，降福无疆。
<br>
<br>【皇夏乐】 
<br>
<br>
<br>天大亲严，匪敬伊孝。永言肆飨，宸明增耀。阳丘既暢，大典逾光。乃安斯息，钦若旧章。天回地旋，鸣銮引警。且万且亿，皇历惟永。
<br>
<br>【北齐北郊乐歌】 
<br>
<br>
<br>《隋书·乐志》曰：“齐北郊迎神奏《高明乐》，登歌辞同；荐毛血奏《昭夏》，进熟、皇帝入门、皇帝升丘并奏《皇夏》，奠爵讫奏《高明乐》《覆焘之舞》，送神、降丘、南陛奏《高明乐》，既瘗奏《昭夏乐》，还便殿奏《皇夏》，馀并同南郊乐。”
<br>
<br>【高明乐】 
<br>
<br>
<br>惟祇监矣，皇灵肃止。方琮展事，即阴成理。士备八能，乐合八变。风凑伊雅，光华袭荐。宸卫腾景，灵驾霏烟。严坛生白，绮席凝玄。
<br>
<br>【昭夏乐】 
<br>
<br>
<br>展礼上月，肃事应时。茧栗为用，交暢有期。弓矢斯发，盆将事。方祇致祀，率由先志。和以銮刀，臭以血膋。至哉敬矣，厥义孔高。
<br>
<br>【皇夏乐】 
<br>
<br>
<br>帝敬昭宣，皇诚肃致。玉帛齐轨，屏摄咸次。重垓上列，分陛旁升。龙陈万骑，凤动千乘。神仪天蔼，睟容离曜。金根停轸，奉光先导。
<br>
<br>【皇夏乐】 
<br>
<br>
<br>层坛云暖，严幄霞褰。我其陟止，载至其虔。百灵竦听，万国咸仰。人神咫尺，玄应肸蚃。
<br>
<br>【高明乐】 
<br>
<br>
<br>自天子之，会昌神道。方泽祗事，克光天保。九关洞开，百灵环列。八樽呈备，五声投节。
<br>
<br>【高明乐】 
<br>
<br>
<br>献享毕，悬佾周。神之驾，将下游。超荒极，憩昆丘。怀万国，宁九州。欣帝道，心顾留。匝上下，荷皇休。
<br>
<br>【昭夏乐】 
<br>
<br>
<br>玄黄覆载，元首照临。合德致礼，有契其心。敬申事阕，洁诚云报。牲玉载陈，棫朴斯燎。寥廓幽暧，播以馨香。皇灵惟监，降福无疆。
<br>
<br>【皇夏乐】 
<br>
<br>
<br>天大亲严，匪敬伊孝。永言肆飨，宸明增耀。阴泽云暢，大典逾光。乃安斯息，钦若旧章。天回地旋，鸣銮引警。且万且亿，皇历惟永。
<br>
<br>【北齐五郊乐歌】 
<br>
<br>
<br>《隋书·乐志》曰：“齐五郊迎气降神并奏《高明乐》。”又曰：“礼五方上帝并奏《高明之乐》，为《覆焘之舞》。”
<br>
<br>【青帝高明乐】 
<br>
<br>
<br>岁云献，谷风归。斗东指，雁北飞。电鞭激，雷车遽。虹旌靡，青龙驭。和气洽，具物滋。翻降止，应帝期。
<br>
<br>【赤帝高明乐】 
<br>
<br>
<br>婺女司旦，中吕宣。硃精御节，离景延。根荄俊茂，温风发。柘火风水，应炎月。执衡长物，德孔昭。赤旂霞曳，会今朝。
<br>
<br>【黄帝高明乐】 
<br>
<br>
<br>居中匝五运，乘衡毕四时。含养资群物，协德固皇基。啴缓契王风，持载符君德。良辰动灵驾，承祀昌邦国。
<br>
<br>【白帝高明乐】 
<br>
<br>
<br>风凉露降，驰景飏寒精。山川摇落，平秩在西成。盖藏成积，烝人被嘉祉。从享来仪，鸿休溢千祀。
<br>
<br>【黑帝高明乐】 
<br>
<br>
<br>虹藏雉化，告寒。冰壮地坼，年殚。日次月纪，方极。九州万邦，献力。叶光是纪，岁穷。微阳潜兆，方融。天子赫赫，明圣。享神降福，惟敬。
<br>
<br>【北齐明堂乐歌】 
<br>
<br>
<br>《隋书·乐志》曰：“齐祀五帝於明堂。先祀一日，夕牲，群臣入自门奏《肆夏》，太祝令迎神奏《高明乐》《覆焘舞》，太祖配飨奏《武德乐》《昭烈舞》，五方天帝并奏《高明乐》《覆焘舞》，辞同迎气；牲出入、荐毛血并奏《昭夏乐》，群臣出、进熟、群臣入并奏《肆夏》，辞同初入；进熟、皇帝入门及升坛并奏《皇夏》，辞同用；初献、裸献并奏《高明乐》《覆焘舞》，饮福酒奏《皇夏》，太祝送神奏《高明乐》《覆焘舞》，还便殿奏《皇夏》。”
<br>
<br>【肆夏乐】 
<br>
<br>
<br>国阳崇祀，严恭有闻。荒华胥暨，乐我大君。冕瑞有列，禽帛载叙。群后师师，威仪容与。执礼辨物，司乐考章。率由靡坠，休有烈光。
<br>
<br>【高明乐】 
<br>
<br>
<br>祖德光，国图昌。祗上帝，礼四方。辟紫宫，洞华阙。龙兽奋，风云发。飞硃雀，从玄武。携日月，带雷雨。耀宇内，溢区中。眷帝道，感皇风。帝道康，皇风扇。粢盛列，椒糈荐。神且宁，会五精。归福禄，幸闾亭。
<br>
<br>【武德乐】 
<br>
<br>
<br>我惟我祖，自天之命。道被归仁，时屯启圣。运钟千祀，授手万姓。夷凶掩虐，匡颓翼正。载经载营，庶土咸宁。九功以洽，七德兼盈。丹书入告，玄玉来呈。露甘泉白，云郁河清。声教咸往，舟车毕会。仁加有形，化洽无外。严亲惟重，陟配惟大。既祐斯歌，率土攸赖。
<br>
<br>【昭夏乐】 
<br>
<br>
<br>孝飨不匮，精洁临年。涤牢委溢，形色博牷。于以用之，言承歆祀。肃肃威仪，敢不敬止。载饰载省，维牛维羊。明神有察，保兹万方。
<br>
<br>【昭夏乐】 
<br>
<br>
<br>我将宗祀，夤献厥诚。鞠躬如在，侧听无声。荐色斯纯，呈气斯臭。有涤有濯，惟神其祐。五方来格，一人多祉。明德惟馨，於穆不已。
<br>
<br>【皇夏乐】 
<br>
<br>
<br>象乾上构，仪巛下基。集灵崇祖，永言孝思。室陈簋豆，庭罗悬佾。夙夜畏威，保兹贞吉。舞贵其夜，歌重其升。降斯百禄，惟飨惟应。
<br>
<br>【高明乐】 
<br>
<br>
<br>度几筵，辟牖户。礼上帝，感皇祖。酌惟洁，涤以清。荐心款，达神明。
<br>
<br>【高明乐】 
<br>
<br>
<br>帝精来降，应我明德。礼殚义展，流祉邦国。既受多祉，实资孝敬。祀竭其诚，荷天休命。
<br>
<br>【皇夏乐】 
<br>
<br>
<br>恭祀洽，盛礼宣。英猷烂层景，广泽同深泉。上灵钟百福，群神归万年。月轨咸梯岫，日域尽浮川。瑞鸟飞玄扈，潜鳞跃翠涟。皇家膺宝历，两地复参天。
<br>
<br>【高明乐】 
<br>
<br>
<br>青阳奏，发硃明。歌西皓，唱玄冥。大礼罄，广乐成。神心怿，将远征。饰龙驾，矫凤旍。指阊阖，憩层城。出温谷，迈炎庭。跨西汜，过北溟。忽万亿，耀光精。比电骛，与雷行。嗟皇道，怀万灵。固王业，震天声。
<br>
<br>【皇夏乐】 
<br>
<br>
<br>文物备矣，声明有章。登荐惟肃，礼邈前王。鬯齐云终，折旋告罄。穆穆旒冕，蕴诚毕敬。屯卫按部，銮跸回途。暂留紫殿，将及清都。
<br>
<br>
<br>
<br>卷四 郊庙歌辞四
<br>
<br>卷四 
<br>郊庙歌辞四
<br>
<br>【周祀圆丘歌】庾信 
<br>
<br>
<br>《隋书·乐志》曰：“周祀圆丘乐：降神奏《昭夏》，皇帝将入门奏《皇夏》，俎入、奠玉帛并奏《昭夏》，皇帝升坛奏《皇夏》，初献及初献配帝并作《云门之舞》，献毕奏登歌，饮福酒奏《皇夏》，撤奠奏《雍乐》，帝就望燎位、还便坐并奏《皇夏》。”
<br>
<br>【昭夏】 
<br>
<br>
<br>重阳禋祀大报天，丙午封坛肃且圜。孤竹之管云和弦，神光来下风肃然。王城七里通天台，紫微斜照影徘徊。连珠合璧重光来，天策暂转钩陈开。
<br>
<br>【皇夏】 
<br>
<br>
<br>旌回外壝，跸静郊门。千乘按辔，万骑云屯。藉茅无咎，扫地惟尊。揖让展礼，衡璜节步。星汉就列，风云相顾。取法於天，降其永祚。
<br>
<br>【昭夏】 
<br>
<br>
<br>日至大礼，丰牺上辰。牲牢脩牧，茧栗毛纯。俎豆斯立，陶匏以陈。大报反命，居阳兆日。六变鼓钟，三和琴瑟。俎奇豆偶，惟诚惟质。
<br>
<br>【昭夏】 
<br>
<br>
<br>圆玉已奠，苍币斯陈。瑞形成象，璧气含春。礼从天数，智总圆神。为祈为祀，至敬咸遵。
<br>
<br>【皇夏】 
<br>
<br>
<br>七里是仰，八陛有凭。就阳之位，如日之升。思虔肃肃，施敬绳绳。祝史陈信，玄象斯格。惟类之典，惟灵之泽。幽显对扬，人神咫尺。
<br>
<br>【云门舞二首】 
<br>
<br>
<br>献以诚，郁以清。山罍举，沈齐倾。惟尚飨，洽皇情。降景福，通神明。 
<br>长丘远历，大电遥源。弓藏高陇，鼎没寒门。人生于祖，物本於天。奠神配德，迄用康年。
<br>
<br>【登歌】 
<br>
<br>
<br>岁之祥，国之阳。苍灵敬，翠云长。象为饰，龙为章。乘长日，坏蛰户。列云汉，迎风雨。大吕歌，《云门舞》。省涤濯，奠牲牷。郁金酒，凤皇樽。回天睠，顾中原。
<br>
<br>【皇夏】 
<br>
<br>
<br>国命在礼，君命在天。陈诚惟肃，饮福惟虔。洽斯百礼，福以千年。钩陈掩映，天驷徘徊。雕禾饰斝，翠羽承罍。受斯茂祉，从天之来。
<br>
<br>【雍乐】 
<br>
<br>
<br>礼将毕，乐将阑。回日辔，动天关，翠凤摇，和銮响。五云飞，三步上。风为驭，雷为车。无辙迹，有烟霞。暢皇情，休灵命。雨留甘，云馀庆。
<br>
<br>【皇夏】 
<br>
<br>
<br>六典联事，九司咸则。率由旧章，於焉允塞。掌礼移次，燔柴在焉。烟升玉帛，气敛牲牷。休气馨香，膋芳昭〈晣〉。翼翼虔心，明明上彻。
<br>
<br>【皇夏】 
<br>
<br>
<br>玉帛礼毕，人神事分。严承乃睠，瞻仰回云。辇路千门，王城九轨。式道移候，司方指回。得一情清，於万斯宁。受兹景命，于天告成。
<br>
<br>【周祀方泽歌】庾信 
<br>
<br>
<br>《隋书·乐志》曰：“周祀方泽乐：降神及奠玉帛并奏《昭夏》，初献奏登歌，舞词同圆丘，望坎位奏《皇夏》。”
<br>
<br>【昭夏】 
<br>
<br>
<br>报功阴泽，展礼玄郊。平琮镇瑞，方鼎升庖。调歌孙竹，缩酒江茅。声舒钟鼓，器质陶匏。列荔秀华，凝芳都荔。川泽茂祉，丘陵容卫。云饰山罍，兰浮泛齐。日至之礼，歆兹大祭。
<br>
<br>【昭夏】 
<br>
<br>
<br>曰若厚载，钦明方泽。敢以敬恭，陈之玉帛。德包含养，功藏灵迹。斯箱既千，子孙则百。
<br>
<br>【登歌】 
<br>
<br>
<br>质明孝敬，求阴顺阳。坛有四陛，琮为八方。牲牷荡涤，萧合馨香。和銮戾止，振鹭来翔。威仪简简，钟鼓喤喤。声和孤竹，韵入空桑。封中云气，坎上神光。下元之主，功深盖藏。
<br>
<br>【皇夏】 
<br>
<br>
<br>司筵撤席，掌礼移次。回顾封坛，恭临坎位。瘗玉埋俎，藏芬敛气。是曰就幽，成斯地意。
<br>
<br>【周祀五帝歌】庾信 
<br>
<br>
<br>《隋书·乐志》曰：“周祀五帝：奠玉帛及初献并奏《皇夏》，皇帝初献五帝及初献配帝并奏《云门舞》。”
<br>
<br>【皇夏】 
<br>
<br>
<br>嘉玉惟芳，嘉币惟量。成形依礼，禀色随方。神班其次，岁礼惟常。威仪抑抑，率由旧章。
<br>
<br>【皇夏】 
<br>
<br>
<br>惟令之月，惟嘉之辰。司坛宿设，掌史诚陈。敢用明礼，言功上神。钩陈旦辟，阊阖朝分。旒垂象冕，乐奏山云。将回霆策，暂转天文。五运周环，四时代序。鳞次玉帛，循回樽俎。神其降之，介福斯许。
<br>
<br>【青帝云门舞】 
<br>
<br>
<br>甲在日，鸟中星。礼东后，奠苍灵。树春旗，命青史。候雁还，东风起。歌木德，舞震宫。泗滨石，龙门桐。孟之月，阳之天。亿斯庆，兆斯年。
<br>
<br>【配帝舞】 
<br>
<br>
<br>帝出于震，苍德於神。其明在日，其位居春。劳以定国，功以施人。言从配祀，近取诸身。
<br>
<br>【赤帝云门舞】 
<br>
<br>
<br>招摇指午对南宫，日月相会实沈中。离光布政动温风，纯阳之月乐炎精，赤雀丹书飞送迎。硃弦绛鼓罄虔诚，万物含养各长生。
<br>
<br>【配帝舞】 
<br>
<br>
<br>以炎为政，以火为官。位司南陆，享配离坛。三和实俎，百味浮兰。神其茂豫，天步艰难。
<br>
<br>【黄帝云门舞】 
<br>
<br>
<br>三光仪表正，四气风云同。戊己行初历，黄钟始变宫。平琮礼内镇，阴管奏司中。齐坛芝晔晔，清野桂冯冯。夕牢芬六鼎，安歌韵八风。神光乃超忽，佳气恆葱葱。
<br>
<br>【配帝舞】 
<br>
<br>
<br>四时咸一德，五气或同论。犹吹凤皇管，尚对梧桐园。器圜居土厚，位总配神尊。始知今奏乐，还用我《云门》。
<br>
<br>【白帝云门舞】 
<br>
<br>
<br>肃灵兑景，承配秋坛。云高火落，露白蝉寒。帝律登年，金精行令。瑞兽霜耀，祥禽雪映。司藏肃杀，万保咸宜。厥田上上，收功在斯。
<br>
<br>【配帝舞】 
<br>
<br>
<br>金行秋令，白帝硃宣。司正五雉，歌庸九川。执文之德，对越彼天。介以福祉，君子万年。
<br>
<br>【黑帝云门舞】 
<br>
<br>
<br>北辰为政玄坛，北陆之祀员官。宿设玄圭浴兰，坎德阴风御寒。次律将回穷纪，微阳欲动细泉。管犹调於阴竹，声未入於春弦。待归馀於送历，方履庆於斯年。
<br>
<br>【配帝舞】 
<br>
<br>
<br>地始坼，虹始藏。服玄玉，居玄堂。沐蕙气，浴兰汤。匏器洁，水泉香。陟配彼，福无疆。君欣欣，此乐康。
<br>
<br>【隋圜丘歌】 
<br>
<br>
<br>《隋书·乐志》曰：“仁寿元年，诏牛弘、柳顾言、许善心、虞世基、蔡徵等创制雅乐歌辞。其祠圜丘、降神奏《昭夏》，皇帝升坛奏《皇夏》，次奏登歌，初献奏《諴夏》，既献奏文舞，饮福酒奏《需夏》，次奏武舞，送神奏《昭夏》，皇帝就燎位、还大次并奏《皇夏》，辞同升坛。”
<br>
<br>【昭夏】 
<br>
<br>
<br>肃祭典，协良辰。具嘉荐，俟皇臻。礼方成，乐已变。感灵心，回天睠。辟华阙，下乾宫。乘精气，御祥风。望爟火，通田烛。膺介圭，受瑄玉。神之临，庆阴阴。烟衢洞，宸路深。善既福，德斯辅。流鸿祚，遍区宇。
<br>
<br>【皇夏】 
<br>
<br>
<br>於穆我君，明明有融。道济区域，功格玄穹。百神警卫，万国承风。仁深德厚，信洽义丰。明发思政，勤忧在躬。鸿基惟永，福祚长隆。
<br>
<br>【登歌】 
<br>
<br>
<br>德深礼大，道高飨穆。就阳斯恭，陟配惟肃。血膋升气，冕裘标服。诚感青玄，信陈史祝。祗承灵贶，载膺多福。
<br>
<br>【諴夏】 
<br>
<br>
<br>肇禋崇祀，大报尊灵。因高尽敬，扫地推诚。六宗随兆，五纬陪营。云和发韵，孤竹扬清。我粢既洁，我酌惟明。元神是鉴，百禄来成。
<br>
<br>【文舞】 
<br>
<br>
<br>皇矣上帝，受命自天。睿图作极，文教遐宣。四方监观，万品陶甄。有苗斯格，无得称焉。天地之经，和乐具举。休徵咸萃，要荒式序。正位履端，秋霜春雨。
<br>
<br>【需夏】 
<br>
<br>
<br>礼以恭事，荐以飨时。载清玄酒，备洁芗萁。回旒分爵，思媚轩墀。惠均撤俎，祥降受釐。十伦以具，百福斯滋。克昌厥德，永祚鸿基。
<br>
<br>【武舞】 
<br>
<br>
<br>御历膺期，乘乾表则。成功戡乱，顺时经国。兵暢五材，武弘七德。憬彼遐裔，化行充塞。三道备举，二仪交泰。情发自中，义均莫大。祀敬恭肃，钟鼓繁会。万国斯欢，兆人斯赖。享兹介福，康哉元首。惠我无疆，天长地久。
<br>
<br>【昭夏】 
<br>
<br>
<br>享序洽，祀礼施。神之驾，严将驰。奔精驱，长离耀。牲烟达，洁诚照。腾日驭，鼓电鞭。辞下土，升上玄。瞻寥廓，杳无际。澹群心，留馀惠。
<br>
<br>【隋五郊歌】 
<br>
<br>
<br>《隋书·乐志》曰：“五郊歌辞：青帝奏角音，赤帝奏徵音，黄帝奏宫音，白帝奏商音，黑帝奏羽音。迎送神登歌与圆丘同。”
<br>
<br>【角音】 
<br>
<br>
<br>震宫初动，木德惟仁。龙精戒旦，鸟历司春。阳光煦物，温风先导。岩处载惊，膏田已冒。牺牲丰洁，金石和声。怀柔备礼，明德惟馨。
<br>
<br>【徵音】 
<br>
<br>
<br>长赢开序，炎上为德。执礼司萌，持衡御国。重离得位，芒种在时。含樱荐实，木槿垂蕤。庆赏既行，高明可处。顺时立祭，事昭福举。
<br>
<br>【宫音】 
<br>
<br>
<br>爰稼作土，顺位称坤。孕金成德，履艮为尊。黄本内色，宫实声始。万物资生，四时咸纪。灵坛汛扫，盛乐高张。威仪孔备，福履无疆。
<br>
<br>【商音】 
<br>
<br>
<br>西成肇节，盛德在秋。三农稍已，九穀行收。金气肃杀，商威飂戾。严风鼓茎，繁霜殒蒂。厉兵诘暴，敕法慎刑。明神降嘏，国步惟宁。
<br>
<br>【羽音】 
<br>
<br>
<br>玄英启候，冥陵初起。虹藏於天，雉化於水。严关重闭，星回日穷。黄钟动律，广莫生风。玄樽示本，天产惟质。恩覃外区，福流京室。
<br>
<br>【隋感帝歌】 
<br>
<br>
<br>《隋书·乐志》曰：“祀感帝奏《諴夏》，迎送神、登歌与圆丘同。”
<br>
<br>【諴夏】 
<br>
<br>
<br>禘祖垂典，郊天有章。以春之孟，於国之阳。茧栗惟诚，陶匏斯尚。人神接礼，明幽交暢。火灵降祚，火历载隆。烝哉帝道，赫矣皇风。
<br>
<br>【隋雩祭歌】 
<br>
<br>
<br>《隋书·乐志》曰：“雩祭奏《諴夏》，迎送神、登歌与圆丘同。”
<br>
<br>【諴夏】 
<br>
<br>
<br>硃明启候时载阳，肃若旧典延五方。嘉荐以陈盛乐奏，气序和平资灵祐。公田既雨私亦濡，人殷俗富政化敷。
<br>
<br>【隋蜡祭歌】 
<br>
<br>
<br>《隋书·乐志》曰：“蜡祭奏《諴夏》，迎送神、登歌与圆丘同。”
<br>
<br>【諴夏】 
<br>
<br>
<br>四方有祀，八蜡酬功。收藏既毕，榛葛送终。使之必报，祭之斯索。三时告劳，一日为泽。神祇必来，鳞羽咸致。惟义之尽，惟仁之至。年成物阜，罢役息人。皇恩已洽，灵庆无垠。
<br>
<br>【隋朝日夕月歌】 
<br>
<br>
<br>《隋书·乐志》曰：“朝日夕月并奏《諴夏》，迎送神、登歌与圆丘同。”
<br>
<br>【朝日諴夏】 
<br>
<br>
<br>扶木上朝暾，嵫山沈暮景。寒来游晷促，暑至驰辉永。时和合璧耀，俗泰重轮明。执圭尽昭事，服冕罄虔诚。
<br>
<br>【夕月諴夏】 
<br>
<br>
<br>澄辉烛地域，流耀镜天仪。历草随弦长，珠胎逐望亏。成形表蟾兔，窃药资王母。西郊礼既成，幽坛福惟厚。
<br>
<br>【隋方丘歌】 
<br>
<br>
<br>《隋书·乐志》曰：“祭方丘迎神奏《昭夏》，奠玉帛奏登歌，献皇地祇奏《諴夏》，送神奏《昭夏》，馀并同圆丘。”
<br>
<br>【昭夏】 
<br>
<br>
<br>柔功暢，阴德昭。陈瘗典，盛玄郊。篚冪清，膋鬯馥。皇情虔，具寮肃。笙颂合，鼓会。出桂旗，屯孔盖。敬如在，肃有承。神胥乐，庆福膺。
<br>
<br>【登歌】 
<br>
<br>
<br>道惟生育，器乃包藏。报功称范，殷荐有常。六瑚已馈，五齐流香。贵诚尚质，敬洽义章。神祚惟永，帝业增昌。
<br>
<br>【諴夏】 
<br>
<br>
<br>厚载垂德，昆丘主神。阴坛吉礼，北至良辰。鉴水呈洁，牲栗表纯。樽壶夕视，币玉朝陈。群望咸秩，精灵毕臻。祚流於国，祉被於人。
<br>
<br>【昭夏】 
<br>
<br>
<br>奠既彻，献已周。竦灵驾，逝远游。洞四极，匝九县。庆方流，祉恆遍。埋玉气，掩牲芬。〈晣〉神理，显国文。
<br>
<br>【隋神州歌】 
<br>
<br>
<br>《隋书·乐志》曰：“祭神州奏《諴夏》，迎送神、登歌与方丘同。”
<br>
<br>【諴夏】 
<br>
<br>
<br>四海之内，一和之壤。地曰神州，物赖生长。咸池既降，泰折斯飨。牲牷尚黑，珪玉实两。九宇载宁，神功克广。
<br>
<br>【隋社稷歌】 
<br>
<br>
<br>《隋书·乐志》曰：“祭社稷奏《諴夏》，迎送神、登歌与方丘同。”
<br>
<br>【春祈社諴夏】 
<br>
<br>
<br>厚地开灵，方坛崇祀。达以风露，树之松梓。句萌既申，芟柞伊始。恭祈粢盛，载膺休祉。
<br>
<br>【春祈稷諴夏】 
<br>
<br>
<br>粒食兴教，播厥有先。尊神致洁，报本惟虔。瞻榆束耒，望杏开田。方凭戬福，伫咏丰年。
<br>
<br>【秋报社諴夏】 
<br>
<br>
<br>北墉申礼，单出表诚。丰牺入荐，华乐在庭。原隰既平，泉流又清。如云已望，高廪斯盈。
<br>
<br>【秋报稷諴夏】 
<br>
<br>
<br>人天务急，农亦勤止。或蓘或藨，惟■惟芑。凉风戒时，岁云秋矣。物成则报，功施必祀。
<br>
<br>【隋先农歌】 
<br>
<br>
<br>《隋书·乐志》曰：“享先农奏《諴夏》，迎送神与方丘同。”
<br>
<br>【諴夏】 
<br>
<br>
<br>农祥晨晣，土膏初起。春原俶载，青坛致祀。敛跸长阡，回旌外壝。房俎饰荐，山罍沈滓。亲事硃弦，躬持黛耜。恭神务穑，受釐降祉。
<br>
<br>【隋先圣先师歌】 
<br>
<br>
<br>
<br>【諴夏】 
<br>
<br>
<br>经国立训，学重教先。《三坟》肇册，《五典》留篇。开凿理著，陶铸功宣。东胶西序，春诵夏弦。芳尘载仰，祀典无骞。
<br>
<br>【唐祀圆丘乐章】 
<br>
<br>
<br>《唐书·乐志》曰：“贞观二年，祖孝孙修定雅乐，取《礼记》云‘大乐与天地同和’，故制十二和之乐：祭天神奏《豫和之乐》，祭地祇奏《顺和》，祭宗庙奏《永和》，登歌奠玉帛奏《肃和》，皇帝行及临轩奏《太和》，王公出入，送文舞出、迎武舞入奏《舒和》，皇帝食举及饮酒奏《休和》，皇帝受朝奏《正和》，皇太子轩悬出入奏《承和》，正至皇帝礼会登歌奏《昭和》，郊庙俎入奏《雍和》，酌献、饮福酒奏《寿和》。六年，冬至祀昊天於圆丘乐章，褚亮、虞世南、魏徵等作。”大历十四年，改《豫和》为《元和》，以避讳也。按唐初作十二和以法天数，其后增造非一，颇无法度，皆随时制名云。
<br>
<br>【豫和】 
<br>
<br>
<br>上灵睠命膺会昌，盛德殷荐叶辰良。景福降兮圣德远，玄化穆兮天历长。
<br>
<br>【太和】 
<br>
<br>
<br>穆穆我后，道应千龄。登三处大，得一居贞。礼唯崇德，乐以和声。百神仰止，天下文明。
<br>
<br>【肃和】 
<br>
<br>
<br>闿阳播气，甄曜垂明。有赫圆宰，深仁曲成。日丽苍璧，烟开紫营。聿遵虔享，式降鸿祯。
<br>
<br>【雍和】 
<br>
<br>
<br>钦惟大帝，载仰皇穹。始命田烛，爰启郊宫。《云门》骇听，雷鼓鸣空。神其介祀，景祚斯融。
<br>
<br>【寿和】 
<br>
<br>
<br>八音斯奏，三献毕陈。宝祚惟永，晖光日新。
<br>
<br>【舒和】 
<br>
<br>
<br>叠璧凝影皇坛路，编珠流彩帝郊前。已奏黄钟歌大吕，还符宝历祚昌年。
<br>
<br>【凯安】 
<br>
<br>
<br>《新唐书·礼乐志》曰：“贞观初，更隋文舞曰《治康》，武舞曰《凯安》，郊庙朝会同用之。舞者各六十四人。文舞，左籥右翟，著委貌冠，黑素，绛领，广袖，白绔，革带，乌皮履。武舞，左干右戚，服平冕，馀同文舞。朝会则武弁，平巾帻，广袖，金甲，豹文■，乌皮靴。执干戚，馀同郊庙。凡初献作文舞，亚献、终献作武舞，太庙降神以文舞。”及高宗崩，改《治康舞》曰《化康》，以避讳也。《旧书·乐志》曰：“《凯安舞》，贞观中造，凡有六变：一变象龙兴参野，二变象克靖关中，三变象东夷宾服，四变象江淮宁谧，五变象獫狁詟服，六变复位以崇，象兵还振旅。亦如周之《大武》，六成乐止。”按贞观礼，享郊庙日，文舞奏《豫和》《顺和》《永和》等乐。麟德二年十月，文舞改用《功成庆善乐》，武舞改用《神功破阵乐》，并改器服。后以《庆善乐》不可降神，《破阵乐》不入雅乐，复用《治康》《凯安》如故。 
<br>昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。
<br>
<br>【豫和】 
<br>
<br>
<br>歌奏毕兮礼献终，六龙驭兮神将昇。明德感兮非黍稷，降福简兮祚休徵。
<br>
<br>【唐郊天乐章】 
<br>
<br>
<br>《唐书·乐志》曰：“太乐旧有《郊天送神辞》一章，不详所起。”
<br>
<br>【豫和】 
<br>
<br>
<br>蘋蘩礼著，黍稷诚微。音盈凤管，彩驻龙旂。洪歆式就，介福攸归。送乐有阕，灵驭遄飞。
<br>
<br>
<br>
<br>卷五 郊庙歌辞五
<br>
<br>卷五 
<br>郊庙歌辞五
<br>
<br>【唐享昊天乐】武后 
<br>
<br>
<br>
<br>【第一】 
<br>
<br>
<br>太阴凝至化，贞耀蕴轩仪。德迈娥台敞，仁高姒幄披。扪天遂启极，梦日乃昇曦。
<br>
<br>【第二】 
<br>
<br>
<br>瞻紫极，望玄穹。翘至恳，罄深衷。听虽远，诚必通。垂厚泽，降云宫。
<br>
<br>【第三】 
<br>
<br>
<br>乾仪混成冲邃，天道下济高明。闿阳晨披紫阙，太一晓降黄庭。圆坛敢申昭报，方璧冀展虔情。丹襟式敷衷恳，玄鉴庶察微诚。
<br>
<br>【第四】 
<br>
<br>
<br>巍巍叡业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。
<br>
<br>【第五】 
<br>
<br>
<br>朝坛雾卷，曙岭烟沉。爰设筐币，式表诚心。筵辉丽璧，乐暢和音。仰惟灵鉴，俯察翘襟。
<br>
<br>【第六】 
<br>
<br>
<br>昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，聿罄庄心。
<br>
<br>【第七】 
<br>
<br>
<br>樽浮九醖，礼备三周。陈诚菲奠，契福神猷。
<br>
<br>【第八】 
<br>
<br>
<br>奠璧郊坛昭大礼，锵金拊石表虔诚。始奏《承云》娱帝赏，复歌《调露》暢《韶》《英》。
<br>
<br>【第九】 
<br>
<br>
<br>荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。
<br>
<br>【第十】 
<br>
<br>
<br>肃肃祀典，邕邕礼秩。三献已周，九成斯毕。爰撤其俎，载迁其实。或升或降，唯诚唯质。
<br>
<br>【第十一】 
<br>
<br>
<br>礼终肆类，乐阕九成。仰惟明德，敢荐非馨。顾惭菲奠，久驻云軿。瞻荷灵泽，悚恋兼盈。
<br>
<br>【第十二】 
<br>
<br>
<br>式乾路，辟天扉。回日驭，动云衣。登金阙，入紫微。望仙驾，仰恩徽。
<br>
<br>【唐祀昊天乐章】 
<br>
<br>
<br>《唐书·乐志》曰：“景龙三年，中宗亲祀昊天上帝：降神用《豫和》，皇帝行用《太和》，登歌用《肃和》，迎俎用《雍和》，酌献用《福和》，送文舞出、迎武舞入用《舒和》，武舞作用《凯安》。”
<br>
<br>【豫和】 
<br>
<br>
<br>天之历数归睿唐，顾惟菲德钦昊苍。选吉日兮表殷荐，冀神鉴兮降闿阳。
<br>
<br>【太和】 
<br>
<br>
<br>恭临宝位，肃奉瑶图。恆思解网，每轸泣辜。德惭巢、燧，化劣唐、虞。期我良弼，式赞嘉谟。
<br>
<br>【告谢】 
<br>
<br>
<br>得一流玄泽，通三御紫宸。远叶千龄运，遐销九域尘。绝瑞骈阗集，殊祥络绎臻。登年庆栖亩，稔岁贺盈囷。
<br>
<br>【肃和】 
<br>
<br>
<br>悠哉广覆，大矣曲成。九玄著象，七曜甄明。珪璧是奠，醖酎斯盈。作乐崇德，爰暢《咸》《英》。
<br>
<br>【雍和】 
<br>
<br>
<br>郊坛展敬，严配因心。孤竹箫管，空桑瑟琴。肃穆大礼，铿锵八音。恭惟上帝，希降灵歆。
<br>
<br>【福和】 
<br>
<br>
<br>九成爰奏，三献式陈。钦承景福，恭托明禋。
<br>
<br>【中宫助祭升坛】 
<br>
<br>
<br>坤元光至德，柔训阐皇风。《芣苡》芳声远，《螽斯》美化隆。睿范超千载，嘉猷备六宫。肃恭陪盛典，钦若荐禋宗。
<br>
<br>【亚献】 
<br>
<br>
<br>三灵降飨，三后配神。虔敷藻奠，敬展郊禋。
<br>
<br>【舒和】 
<br>
<br>
<br>已陈粢盛敷严祀，更奏笙镛协雅声。琼图宝历欣宁谧，晏俗淳风乐太平。
<br>
<br>【凯安】 
<br>
<br>
<br>堂堂圣祖兴，赫赫昌基泰。戎车盟津偃，玉帛涂山会。舜日启祥晖，尧云卷征旆。风猷被有截，声教覃无外。
<br>
<br>【唐祀圆丘乐章】 
<br>
<br>
<br>《唐书·乐志》曰：“开元十一年，玄宗祀昊天於圆丘：降神用《豫和》，六变词同，皇帝行用《太和》，登歌奠玉帛用《肃和》，迎俎用《雍和》，皇帝酌献天神、酌献配座、饮福酒并用《寿和》，送文舞出、迎武舞入用《舒和》，武舞用《凯安》，礼毕送神用《豫和》，皇帝还大次用《太和》。”
<br>
<br>【豫和】 
<br>
<br>
<br>至矣丕构，烝哉太平。授牺膺箓，复禹继明。草木仁化，《凫鹥》颂声。祀宗陈德，无愧斯诚。
<br>
<br>【太和】 
<br>
<br>
<br>郊坛斋帝，礼乐祠天。丹青寰宇，宫徵山川。神祇毕降，行止重旋。融融穆穆，纳祉洪延。
<br>
<br>【肃和】 
<br>
<br>
<br>止奏潜聆，登仪宿啭。太玉躬奉，参钟首奠。簠簋聿昇，牺牲递荐。昭事颙若，存存以伣。
<br>
<br>【雍和】 
<br>
<br>
<br>烂云普洽，律风无外。千品其凝，九宾斯会。禋樽晋烛，纯牺涤汰。玄覆攸广，鸿休汪濊。六变爰阕，八阶载虔。祐我皇祚，於万斯年。
<br>
<br>【寿和】 
<br>
<br>
<br>於赫圣祖，龙飞晋阳。底定万国，奄有四方。功格上下，道冠农黄。郊天配享，德合无疆。
<br>
<br>【寿和】 
<br>
<br>
<br>崇崇泰畤，肃肃严禋。粢盛既洁，金石毕陈。上帝来享，介福爰臻。受釐合福，宝祚惟新。
<br>
<br>【舒和】 
<br>
<br>
<br>祝史正辞，人神庆叶。福以德昭，享以诚接。六艺云备，百礼斯浃。祀事孔明，祚流万叶。
<br>
<br>【凯安】 
<br>
<br>
<br>馨香惟后德，明命光天保。肃和崇皇灵，陈信表皇道。玉鏚初蹈厉，金匏既静好。
<br>
<br>【豫和】 
<br>
<br>
<br>太号成命，《思文》配天。神光肸蚃，龙驾言旋。眇眇阊阖，昭昭上玄。俾昌而大，於万斯年。
<br>
<br>【太和】 
<br>
<br>
<br>六成既阕，三荐云终。神心具醉，圣敬愈崇。受釐皇邸，回跸帷宫。穰穰之福，永永无穷。
<br>
<br>【唐封泰山乐章】张说 
<br>
<br>
<br>《唐书·乐志》曰：“开元十三年，玄宗封泰山祀天乐：降神用《豫和》六变，迎送皇帝用《太和》，登歌奠玉帛用《肃和》，迎俎用《雍和》，酌献、饮福并用《寿和》，送文舞出、迎武舞入用《舒和》，终献、亚献用《凯安》，送神用《豫和》。”
<br>
<br>【豫和六首 降神】 
<br>
<br>
<br>挹泰坛，柴泰清。受天命，报天成。竦皇心，荐乐声。志上达，歌下迎。 
<br>亿上帝，临下庭。骑日月，陪列星。嘉祝信，大为糦馨。澹神心，醉皇灵。 
<br>相百辟，贡八荒。九歌叙，万舞翔。肃振振，铿皇皇。帝欣欣，福穰穰。 
<br>高在上，道光明。物资始，德难名。承眷命，牧苍生。寰宇谧，太阶平。 
<br>天道无亲，至诚与邻。山川遍礼，宫徵惟新。玉帛非盛，聪明会真。正斯一德，通乎百神。 
<br>飨帝飨亲，维孝维圣。缉熙懿德，敷扬成命。华夷志同，笙镛礼盛。明灵降止，感此诚敬。
<br>
<br>【太和】 
<br>
<br>
<br>孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。
<br>
<br>【肃和】 
<br>
<br>
<br>奠祖配天，承天享帝。百灵咸秩，四海来祭。植我苍璧，布我玄制。华日徘徊，神烟容裔。
<br>
<br>【雍和】 
<br>
<br>
<br>俎豆有馥，洁粢丰盛。亦有和羹，既戒既平。鼓钟管磬，肃唱和鸣。皇皇后祖，来我思成。
<br>
<br>【寿和】 
<br>
<br>
<br>烝烝我后，享献惟夤。躬酌郁鬯，跪奠明神。孝莫孝乎配上帝亲，敬莫敬乎教天下臣。
<br>
<br>【寿和】 
<br>
<br>
<br>皇祖严配，配享皇天。皇皇降嘏，天子万年。
<br>
<br>【舒和】 
<br>
<br>
<br>六钟翕协六变成，八佾倘佯八风生。乐《九韶》兮人神感，美《七德》兮天地清。
<br>
<br>【凯安】 
<br>
<br>
<br>烈祖顺三灵，文宗威四海。黄钺诛群盗，硃旗扫多罪。戢兵天下安，约法人心改。大哉干羽意，长见风云在。
<br>
<br>【豫和】 
<br>
<br>
<br>礼乐终，禋燎上。怀灵惠，结皇想。归风疾，回风爽。百福来，众神往。
<br>
<br>【唐祈穀乐章】褚亮 
<br>
<br>
<br>《唐书·乐志》曰：“贞观中正月上辛，祈穀於南郊：降神用《豫和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《豫和》。其《豫和》《太和》《寿和》《凯安》五章词同冬至圆丘。按《贞观礼》，祀感帝同用此词，显庆已后，同用冬至圆丘词。”
<br>
<br>【肃和】 
<br>
<br>
<br>履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。
<br>
<br>【雍和】 
<br>
<br>
<br>殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。
<br>
<br>【舒和】 
<br>
<br>
<br>玉帛牺牲申敬享，金丝鏚羽盛音容。庶俾亿龄褆景福，长欣万宇洽时邕。
<br>
<br>【唐明堂乐章】 
<br>
<br>
<br>《唐书·乐志》曰：“季秋享上帝于明堂：降神用《豫和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《豫和》。其《豫和》《太和》《寿和》《凯安》五章，词同冬至圆丘。贞观中，褚亮等作。”
<br>
<br>【肃和】 
<br>
<br>
<br>象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。
<br>
<br>【雍和】 
<br>
<br>
<br>八牖晨披，五精朝奠。雾凝琼篚，风清金县。神涤备全，明粢丰衍。载结彝俎，陈诚以荐。
<br>
<br>【舒和】 
<br>
<br>
<br>御扆合宫承宝历，席图重馆奉明灵。偃武修文九围泰，沉烽静柝八荒宁。
<br>
<br>【唐明堂乐章】武后 
<br>
<br>
<br>
<br>【外办将出】 
<br>
<br>
<br>总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。
<br>
<br>【皇帝行】 
<br>
<br>
<br>仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。
<br>
<br>【皇嗣出入升降】 
<br>
<br>
<br>至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
<br>
<br>【迎送王公】 
<br>
<br>
<br>千官肃事，万国朝宗。载延百辟，爰集三宫。君臣德合，鱼水斯同。睿图方永，周历长隆。
<br>
<br>【登歌】 
<br>
<br>
<br>礼崇宗祀，志表严禋。笙镛合奏，文物惟新。敬遵茂典，敢择良辰。洁诚斯著，奠谒方申。
<br>
<br>【配飨】 
<br>
<br>
<br>笙镛间玉宇，文物昭清晖。睟影临芳奠，休光下太微。孝思期有感，明洁庶无违。
<br>
<br>【宫音】 
<br>
<br>
<br>履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
<br>
<br>【角音】 
<br>
<br>
<br>出震位，开平秩。扇条风，乘甲乙。龙德盛，鸟星出。荐珪篚，陈诚实。
<br>
<br>【徵音】 
<br>
<br>
<br>赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。
<br>
<br>【商音】 
<br>
<br>
<br>律中夷则，序应收成。功宣建武，义表惟明。爰申礼奠，庶展翘诚。九秋是式，百穀斯盈。
<br>
<br>【羽音】 
<br>
<br>
<br>葭律肇启隆冬，蘋藻攸陈飨祭。黄重既陈玉烛，红粒方殷稔岁。
<br>
<br>【唐雩祀乐章】 
<br>
<br>
<br>《唐书·乐志》曰：“孟夏雩祀上帝于南郊：降神用《豫和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《豫和》。其《豫和》《太和》《寿和》《凯安》五章，词同冬至圆丘。贞观中，褚亮等作。”
<br>
<br>【肃和】 
<br>
<br>
<br>硃鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥叶庆。
<br>
<br>【雍和】 
<br>
<br>
<br>绀筵分彩，宝图吐绚。风管晨凝，云歌晓啭。肃事蘋藻，虔申桂奠。百穀斯登，万箱攸荐。
<br>
<br>【舒和】 
<br>
<br>
<br>凤曲登歌调令序，龙雩集舞泛祥风。彩■云回昭睿德，硃干电发表神功。
<br>
<br>【唐雩祀乐章】 
<br>
<br>
<br>《唐书·乐志》曰：“太乐旧有雩祀降神送神辞二章，不详所起，或云开元中造。”
<br>
<br>【豫和】 
<br>
<br>
<br>鸟纬迁序，龙星见辰。纯阳在律，明德崇禋。五方降帝，万宇安人。恭以致享，肃以迎神。
<br>
<br>【豫和】 
<br>
<br>
<br>祀遵经设，享缘诚举。献毕于樽，撤临于俎。舞止干戚，乐停柷敔。歌以送神，神还其所。
<br>
<br>
<br>
<br>卷六 郊庙歌辞六
<br>
<br>卷六 
<br>郊庙歌辞六 
<br>唐五郊乐章 
<br>《唐书·乐志》曰：“祀五方上帝五郊乐：祀黄帝降神奏宫音，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《豫和》。其《太和》《寿和》《凯安》《豫和》四章，辞同冬至圆丘。祀青帝降神奏角音，祀赤帝降神奏徵音，祀白帝降神奏商音，祀黑帝降神奏羽音，馀同黄帝，并贞观中魏徵等作。”
<br>
<br>【黄帝宫音】 
<br>
<br>
<br>黄中正位，含章居贞。既彰六律，兼和五声。毕陈万舞，乃荐斯牲。神其下降，永祚休平。
<br>
<br>【肃和】 
<br>
<br>
<br>眇眇方舆，苍苍圆盖。至哉枢纽，宅中图大。气调四序，风和万籁。祚我明德，时雍道泰。
<br>
<br>【雍和】 
<br>
<br>
<br>金悬夕肆，玉俎朝陈。飨荐黄道，芬流紫辰。乃诚乃敬，载享载禋。崇荐斯在，惟皇是宾。
<br>
<br>【舒和】 
<br>
<br>
<br>御徵乘宫出郊甸，安歌率舞递将迎。自有《云门》符帝赏，犹持雷鼓答天成。
<br>
<br>【青帝角音】 
<br>
<br>
<br>鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，蒸人乃粒。
<br>
<br>【肃和】 
<br>
<br>
<br>玄鸟司春，苍龙登岁。节物变柳，光风转蕙。瑶席降神，硃弦飨帝。诚备祝嘏，礼殚珪币。
<br>
<br>【雍和】 
<br>
<br>
<br>大乐稀音，至诚简礼。文物棣棣，声明济济。六变有成，三登无体。乃眷丰洁，恩覃恺悌。
<br>
<br>【舒和】 
<br>
<br>
<br>笙歌籥舞属年韶，鹭鼓凫钟展时豫。《调露》初迎绮春节，《承云》遽践苍霄驭。
<br>
<br>【赤帝徵音】 
<br>
<br>
<br>青阳告谢，硃明戒序。咸长是祚，敬陈椒醑。博硕斯荐，笙镛备举。庶尽肃恭，非馨稷黍。
<br>
<br>【肃和】 
<br>
<br>
<br>离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。
<br>
<br>【雍和】 
<br>
<br>
<br>昭昭丹陆，奕奕炎方。礼陈牲币，乐备篪簧。琼羞溢俎，玉浮觞。恭惟正直，歆此馨香。
<br>
<br>【舒和】 
<br>
<br>
<br>千里温风飘绛羽，十枝炎景媵硃干。陈觞荐俎歌三献，拊石摐金会七盘。
<br>
<br>【白帝商音】 
<br>
<br>
<br>白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
<br>
<br>【肃和】 
<br>
<br>
<br>金行在节，素灵居正。气肃霜严，林凋草劲。豺祭隼击，潦收川镜。九穀已登，万箱流咏。
<br>
<br>【雍和】 
<br>
<br>
<br>律应西成，气躔南吕。珪币咸列，笙竽备举。苾苾兰羞，芬芬桂醑。式资宴贶，用调霜序。
<br>
<br>【舒和】 
<br>
<br>
<br>璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
<br>
<br>【黑帝羽音】 
<br>
<br>
<br>严冬季月，星回风厉。享祀报功，方祚来岁。
<br>
<br>【肃和】 
<br>
<br>
<br>律周玉琯，星回金度。次极阳乌，纪穷阴兔。火林霰雪，阳泉凝沍。八蜡已登，三农息务。
<br>
<br>【雍和】 
<br>
<br>
<br>阳月斯纪，应钟在候。载洁牲牷，爰登俎豆。既高既远，无声无臭。静言格思，惟神保祐。
<br>
<br>【舒和】 
<br>
<br>
<br>执籥持羽初终曲，硃干玉鏚始分行。《七德》《九功》咸已暢，明灵降福具穰穰。
<br>
<br>【唐五郊乐章】 
<br>
<br>
<br>《唐书·乐志》曰：“太乐旧有五郊迎送神辞十章，不详所起。”
<br>
<br>【黄郊迎神】 
<br>
<br>
<br>硃明季序，黄郊王辰。厚以载物，甘以养人。毓金为体，禀火成身。宫音式奏，奏以迎神。
<br>
<br>【送神】 
<br>
<br>
<br>春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。
<br>
<br>【青郊迎神】 
<br>
<br>
<br>缇幕移候，青郊启蛰。淑景迟迟，和风习习。璧玉宵备，旌旄曙立。张乐以迎，帝神其入。
<br>
<br>【送神】 
<br>
<br>
<br>文物流彩，声明动色。人竭其恭，灵昭其饬。歆荐无已，垂祯不极。送礼有章，惟神还轼。
<br>
<br>【赤郊迎神】 
<br>
<br>
<br>青阳节谢，硃明候改。靡草雕华，含桃流彩。虡列钟磬，筵陈脯醢。乐以迎神，神其如在。
<br>
<br>【送神】 
<br>
<br>
<br>炎精式降，苍生攸仰。羞列豆笾，酒陈牺象。昭祀有应，宜其不爽。送乐张音，惟灵之往。
<br>
<br>【白郊迎神】 
<br>
<br>
<br>序移玉律，节应金商。天严杀气，吹警秋方。燎既积，稷奠并芳。乐以迎奏，庶降神光。
<br>
<br>【送神】 
<br>
<br>
<br>祀遵五礼，时属三秋。人怀肃敬，灵降祯休。奠歆旨酒，荐享珍羞。载张送乐，神其上游。
<br>
<br>【黑郊迎神】 
<br>
<br>
<br>玄英戒序，黑郊临候。掌礼陈彝，司筵执豆。寒雰敛色，沍泉凝漏。乐以迎神，八音斯奏。
<br>
<br>【送神】 
<br>
<br>
<br>北郊时冽，南陆辉处。奠本虔诚，献弥恭虑。上延祉福，下承欢豫。广乐送神，神其整驭。
<br>
<br>【唐朝日乐章】 
<br>
<br>
<br>《唐书·乐志》曰：“贞观中，朝日乐：降神用《豫和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《豫和》。其《豫和》《太和》《寿和》《凯安》五章，词同冬至圆丘。”
<br>
<br>【肃和】 
<br>
<br>
<br>惟圣格天，惟明飨日。帝郊肆类，王宫戒吉。珪奠春舒，钟歌晓溢。礼云克备，斯文有秩。
<br>
<br>【雍和】 
<br>
<br>
<br>晨仪式荐，明祀惟光。神物爰止，灵晖载扬。玄端肃事，紫幄兴祥。福履攸假，於昭允王。
<br>
<br>【舒和】 
<br>
<br>
<br>崇牙树羽延《调露》，旋宫扣律掩《承云》。诞敷懿德昭神武，载集丰功表睿文。
<br>
<br>【唐朝日乐章】 
<br>
<br>
<br>《唐书·乐志》曰：“太乐旧有朝日迎送神辞二章，不详所起。”
<br>
<br>【迎神】 
<br>
<br>
<br>太阳朝序，王宫有仪。蟠桃彩驾，细柳光驰。轩祥表合，汉历彰奇。礼和乐备，神其降斯。
<br>
<br>【送神】 
<br>
<br>
<br>五齐兼酌，百羞具陈。乐终广奏，礼毕崇禋。明鉴万宇，昭临兆人，永流洪庆，式动曦轮。
<br>
<br>【唐夕月乐章】 
<br>
<br>
<br>《唐书·乐志》曰：“贞观中，夕月乐：降神用《豫和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《豫和》。其《豫和》《太和》《寿和》《凯安》五章，词同冬至圆丘。”
<br>
<br>【肃和】 
<br>
<br>
<br>测妙为神，通微曰圣。坎祀贻则，郊禋展敬。璧荐登光，金歌动映。以载嘉德，以流曾庆。
<br>
<br>【雍和】 
<br>
<br>
<br>朏晨争举，天宗礼辟。夜典凉秋，阴明湛夕。有斯旨，有牲斯硕。穆穆其晖，穰穰是积。
<br>
<br>【舒和】 
<br>
<br>
<br>合吹八风金奏动，分容万舞玉鞘惊。词昭茂典光前烈，夕曜乘功表盛明。
<br>
<br>【唐蜡百神乐章】 
<br>
<br>
<br>《唐书·乐志》曰：“贞观中，蜡百神乐：降神用《豫和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《豫和》。其《豫和》《太和》《寿和》《凯安》五章，词同冬至圆丘。”
<br>
<br>【肃和】 
<br>
<br>
<br>序迫岁阴，日躔星纪。爰稽茂典，聿崇清祀。绮币霞舒，瑞珪虹起。百礼垂裕，万灵荐祉。
<br>
<br>【雍和】 
<br>
<br>
<br>缇籥劲序，玄英晚候。姬蜡开仪，豳歌入奏。蕙馥雕俎，兰芬玉酎。大飨明祇，永绥多祐。
<br>
<br>【舒和】 
<br>
<br>
<br>经纬两仪文化洽，削平方域武功成。瑶弦自乐乾坤泰，玉鏚长欢区县宁。
<br>
<br>【唐蜡百神乐章】 
<br>
<br>
<br>《唐书·乐志》曰：“太乐旧有蜡百神迎送神辞二章，不详所起。”
<br>
<br>【迎神】 
<br>
<br>
<br>八蜡开祭，万物合祀。上极天维，下穷坤纪。鼎俎流馥，樽彝荐美。有灵有祇，咸希来止。
<br>
<br>【送神】 
<br>
<br>
<br>十旬欢洽，一日祠终。澄彝拂俎，报德酬功。虑虔容肃，礼缛仪丰。神其降祉，整驭随风。
<br>
<br>【唐祀九宫贵神乐章】 
<br>
<br>
<br>唐天宝中，祀九宫贵神乐：降神用《豫和》六变，皇帝行用《太和》，登歌用《肃和》，迎俎用《雍和》，酌献用《寿和》，饮福酒用《福和》，退文舞、迎武舞用《舒和》，亚献、终献用《凯安》，登歌、撤豆用《肃和》，送神用《豫和》。
<br>
<br>【豫和】 
<br>
<br>
<br>於昭上穹，临下有光。羽翼五佐，周流八荒。谁其飨之，时文对扬。虞经夏典，兹礼未遑。 
<br>黑帝旋驭，青躔导日。金箓上玄，玉堂初吉。钩陈夕次，銮和先跸。蔼蔼群灵，昭昭咸秩。 
<br>帝临中坛，受釐元神。皇灵萃止，羽旄肃陈。摄提运衡，招摇移轮。光光宇宙，电耀雷震。 
<br>夜如何其，明星煌煌。天清容卫，露结坛场。树羽幢幢，佩玉锵锵。凝精驻目，瞻望神光。 
<br>九位既肃，万灵毕会。天门启扃，日御飞盖。焕兮棽离，傧兮暗霭。如山之福，惟圣时对。 
<br>崇崇泰坛，灵具临兮。铿锽大乐，振动心兮。神之降矣，卿云郁兮。神之至止，清风肃兮。
<br>
<br>【太和】 
<br>
<br>
<br>帝在灵坛，大明登光。天回云粹，穆穆皇皇。金奏九夏，圭陈八芗。旷哉动植，如熙春阳。
<br>
<br>【肃和】 
<br>
<br>
<br>歌工既奏，神位既秩。天符众星，运行太一。声和十管，气应中律。肃肃明廷，介兹元吉。
<br>
<br>【雍和】 
<br>
<br>
<br>俎豆有践，黄流在樽。九宫之祀，三代莫存。乐变六宫，坛开八门。圣皇昭对，祐我黎元。
<br>
<br>【寿和】 
<br>
<br>
<br>时文哲后，肃事严禋。馨我明德，飨于贵神。大庖载盈，旨酒斯醇。精意所属，期於利人。
<br>
<br>【福和】 
<br>
<br>
<br>祀既云毕，明灵告旋。礼洽和应，神歆福延。动植咸若，阴阳不愆。锡兹祝嘏，天子万年。
<br>
<br>【舒和】 
<br>
<br>
<br>羽籥既阕干戚陈，八音克谐六变新。愉贵神兮般以乐，保皇祚兮万斯春。
<br>
<br>【凯安】 
<br>
<br>
<br>盛德陈万舞，稜威暢九垓。风云交律候，日月丽昭回。行庆休祥发，乘春和气来。百神肃临享，荡荡天门开。
<br>
<br>【肃和】 
<br>
<br>
<br>精意严恭，明祠丰洁。献酬既备，俎豆斯撤。日丽天仪，风和乐节。事光祀典，福覃有截。
<br>
<br>【豫和】 
<br>
<br>
<br>享申百礼，庆洽百灵。上排阊阖，洞入杳冥。奠玉高坛，燔柴广庭。神之降福，万国咸宁。
<br>
<br>【唐祀风师乐章】包佶 
<br>
<br>
<br>
<br>【迎神】 
<br>
<br>
<br>太皞御气，句芒肇功。苍龙青旗，爰候祥风。律以和应，神以感通。鼎俎脩蚃，时惟礼崇。
<br>
<br>【奠币登歌】 
<br>
<br>
<br>旨酒告洁，青蘋应候。礼陈瑶币，乐献金奏。弹弦自昔，解冻惟旧。仰瞻肸蚃，群祥来凑。
<br>
<br>【迎俎酌献】 
<br>
<br>
<br>德盛昭临，迎拜巽方。爰候发生，式荐馨香，酌醴具举，工歌再扬。神歆六律，恩降百祥。
<br>
<br>【亚献终献】 
<br>
<br>
<br>膋芗备，玉帛陈。风动物，乐感神。三献终，百神臻。草木荣，天下春。
<br>
<br>【送神】 
<br>
<br>
<br>微穆敷华能应节，飘扬发彩宜行庆。送迎灵驾神心飨，跪拜灵坛礼容盛。气和草木发萌芽，德暢禽鱼遂翔泳。永望翠盖逐流云，自兹率土调春令。
<br>
<br>【唐祀雨师乐章】包佶 
<br>
<br>
<br>
<br>【迎神】 
<br>
<br>
<br>陟降左右，诚达幽玄。作解之功，乐惟有年。云軿戾止，洒雾飘烟。惟馨展礼，爰列豆笾。
<br>
<br>【奠币登歌】 
<br>
<br>
<br>岁正硃明，礼布元制。惟乐能感，与神合契。阴雾离披，灵驭摇裔。膏泽之庆，期於稔岁。
<br>
<br>【迎俎酌献】 
<br>
<br>
<br>阳开幽蛰，躬奉郁鬯。礼备节应，震来灵降。动植求声，飞沈允望。时康气茂，惟神之贶。
<br>
<br>【亚献终献】 
<br>
<br>
<br>奠既备，献将终。神行令，瑞飞空。迎乾德，祈岁功。乘烟燎，俨从风。
<br>
<br>【送神】 
<br>
<br>
<br>整驾升车望寥廓，垂阴荐祉荡昏氛。飨时灵贶僾如在，乐罢馀声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
<br>
<br>【唐祭方丘乐章】 
<br>
<br>
<br>《唐书·乐志》曰：“贞观中，夏至祭皇地祇於方丘：迎神用《顺和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》。其《太和》《寿和》《凯安》三章，词同冬至圆丘。并褚亮等作。”
<br>
<br>【顺和】 
<br>
<br>
<br>万物资以化，交泰属升平。易从业惟简，得一道斯宁。具仪光玉帛，送舞变《咸》《英》。黍稷良非贵，明德信惟馨。
<br>
<br>【肃和】 
<br>
<br>
<br>至矣坤德，皇哉地祇。开元统纽，合大承规。九宫肃列，六典相仪。永言配命，长保无亏。
<br>
<br>【雍和】 
<br>
<br>
<br>柔而能方，直而能敬。厚载以德，大亨以正。有涤斯牷，有馨斯盛。介兹景福，祚我休庆。
<br>
<br>【舒和】 
<br>
<br>
<br>玉币牲牷分荐享，羽旄干鏚递成容。一德惟宁两仪泰，三材保合四时邕。
<br>
<br>【顺和】 
<br>
<br>
<br>阴祇协赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。
<br>
<br>【唐大享拜洛乐章】武后 
<br>
<br>
<br>《唐书·乐志》曰：“则天皇后永昌元年，大享拜洛乐：设礼用《昭和》，次《致和》，次《咸和》，乘舆初行用《九和》，次拜洛、受图用《显和》，登歌用《昭和》，迎俎用《敬和》，酌献用《钦和》，送文舞出、迎武舞入用《齐和》，武舞用《德和》，撤俎用《禋和》，辞神用《通和》，送神用《归和》。”按《乐志》又有《归和》一章，亦送神词也。
<br>
<br>【昭和】 
<br>
<br>
<br>九玄眷命，三圣基隆。奉承先旨，明台毕功。宗祀展敬，冀表深衷。永昌帝业，式播淳风。
<br>
<br>【致和】 
<br>
<br>
<br>神功不测兮运阴阳，包藏万宇兮孕八荒。天符既出兮帝业昌，原临明祀兮降祯祥。
<br>
<br>【咸和】 
<br>
<br>
<br>坎泽祠容备举，坤坛祭典爰申。灵睠遥行祕躅，嘉贶荐委殊珍。肃礼恭禋载展，翘襟恳志逾殷。方期交际县应，（下一句逸）
<br>
<br>【九和】 
<br>
<br>
<br>祗荷坤德，钦若乾灵。惭惕罔寘，兴居匪宁。恭崇礼则，肃奉仪形。惟凭展敬，敢荐非馨。
<br>
<br>【显和】 
<br>
<br>
<br>菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。
<br>
<br>【显和】 
<br>
<br>
<br>顾德有惭虚菲，明祇屡降祯符。氾水初呈祕象，温洛荐表昌图。玄泽流恩载洽，丹襟荷渥增愉。
<br>
<br>【昭和】 
<br>
<br>
<br>舒阴致养，合大资生。德以恆固，功由永贞。升歌荐序，垂币翘诚。虹开玉照，凤引金声。
<br>
<br>【敬和】 
<br>
<br>
<br>兰俎既升，蘋羞可荐。金石载设，《咸》《英》已变。林泽斯总，山川是遍。敢用敷诚，实惟忘倦。
<br>
<br>【齐和】 
<br>
<br>
<br>沈潜演贶分三极，广大凝祯总万方。既荐羽旌文化启，还呈干鏚武威扬。
<br>
<br>【德和】 
<br>
<br>
<br>夕惕司龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。
<br>
<br>【禋和】 
<br>
<br>
<br>百礼崇容，千官肃事。灵降无兆，神凝有粹。奠享咸周，威仪毕备。奏《夏》登列，歌《雍》撤肆。
<br>
<br>【通和】 
<br>
<br>
<br>皇皇灵睠，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。
<br>
<br>【归和】 
<br>
<br>
<br>言旋云洞兮蹑烟途，永宁中宇兮安下都。包涵动植兮顺荣枯，长贻宝贶兮赞琼图。
<br>
<br>【归和】 
<br>
<br>
<br>调云阕兮神座兴，骖云驾兮俨将升。腾绛霄兮垂景祐，翘丹恳兮荷休徵。
<br>
<br>【唐祭方丘乐章】 
<br>
<br>
<br>《唐书·乐志》曰：“睿宗太极元年，祭皇地祇於方丘：迎神用《顺和》八变，加金奏，皇帝行用《太和》，登歌奠玉帛用《肃和》，迎俎及酌献用《雍和》，送文舞出、迎武舞入用《舒和》，武舞用《凯安》，送神用《顺和》。《太和》《凯安》词同贞观冬至圆丘，《肃和》、《雍和》词同贞观太庙，《舒和》词同皇帝朝群臣。”
<br>
<br>【顺和】 
<br>
<br>
<br>坤厚载物，德柔垂祉。九域咸雍，四溟为纪。敬因良节，虔修阴祀。广乐式张，灵其降止。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
