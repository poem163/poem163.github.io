<HTML>
<HEAD>
<TITLE>新乐府辞 六至九 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 新乐府辞 六至九</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>新乐府辞 六至九</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5960"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'新乐府辞 六至九')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[新乐府辞 六至九]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷九十五 新乐府辞六
<br>
<br>乐府杂题六
<br>
<br>【长安羁旅行】唐·孟郊 
<br>
<br>
<br>十日一理发，每梳飞旅尘。三旬九过饮，每食唯旧贫。万物皆及时，独余不觉春。失名谁肯访，得意争相亲。直木有恬翼，静流无躁鳞。始知喧竞场，莫处君子身。野策藤竹轻，山蔬薇蕨新。潜歌归去来，事外风景真。
<br>
<br>【羁旅行】唐·张籍 
<br>
<br>
<br>远客出门世路难，停车敛策在门端。荒城无人霜满路，野火烧桥不得度，寒虫入窟鸟归巢，僮仆问我谁家去。行寻田头暝未息，双毂长辕碍荆棘。缘冈入涧投田家，主人舂米为夜食。晨鸡喔喔茆屋傍，行人起扫车上霜。旧山已别行已远，身计未成难复返。长安陌上相识稀，遥望天门白日晚。谁能听我苦辛行，为向君前歌一声。
<br>
<br>【求仙曲】唐·孟郊 
<br>
<br>
<br>仙教生为门，仙宗静为根。持心苦妄求，服食安足论。铲惑有灵药，饵真成本源。自当出尘网，驭凤升昆仑。
<br>
<br>【求仙行】唐·张籍 
<br>
<br>
<br>汉皇欲作飞仙子，年年采药东海里。蓬莱无路海无边，方士舟中相就死。招摇在天回白日，甘泉玉树无仙实。九皇真人终不下，空向离宫祠太一。丹田有气凝素华，君能保之升绛霞。
<br>
<br>【结爱】唐·孟郊 
<br>
<br>
<br>心心复心心，结爱务在深。一度欲离别，千回结衣襟。结妾独守志，结君早归意。始知结衣裳，不如结心肠。坐结行亦结，结尽百年月。
<br>
<br>【节妇吟】唐·张籍 
<br>
<br>
<br>君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，何不相逢未嫁时。
<br>
<br>【楚宫行】唐·张籍 
<br>
<br>
<br>章华宫中九月时，桂花半落红橘垂。江头骑火照辇道，君王夜从云梦归。霓旌凤盖到双阙，台上重重歌吹发。千门万户开相当，烛笼左右列成行。下辇更衣入洞房，洞房侍女尽焚香。玉阶罗幕微有霜，齐言此夕乐未央。玉酒湛湛盈华觞，丝竹次第鸣中堂。巴姬起舞向君王，回身垂手结明珰。愿君千年万年寿，朝出射麋夜饮酒。
<br>
<br>【山头鹿】唐·张籍 
<br>
<br>
<br>山头鹿，角芟芟，尾促促。贫兒兒多租输不足，夫死未葬兒在狱。旱日熬熬蒸野岗，禾黍不收无狱粮。县家唯忧少军食，谁能令尔无死伤。
<br>
<br>【各东西】唐·张籍 
<br>
<br>
<br>游人别，一东复一西。出门相背两不返，唯信车轮与马蹄。道路悠悠不知处，山高海阔谁辛苦。远游不定难寄书，日日空寻别时语。浮云上天雨堕地，暂时会合终离异。我今与子非一身，安得死生不相弃。
<br>
<br>【湘江曲】唐·张籍 
<br>
<br>
<br>湘水无潮秋水阁，湘中月落行人发。行人发，送人归，白蘋茫茫鹧鸪飞。
<br>
<br>【雀飞多】唐·张籍 
<br>
<br>
<br>雀飞多，触网罗。网罗高树颠，汝飞蓬蒿下，勿复投身网罗间。粟积仓，禾在田，巢之雏望其母来还。
<br>
<br>【梦上天】 
<br>
<br>
<br>元稹梦上高高天，高天苍苍高不极。下视五岳塊累累，仰天依旧苍苍色。踏云耸身身更上，攀天上天攀未得。西瞻若水兔轮低，东望蟠桃海波黑。日月之光不到此，非暗非明烟塞塞。天悠地远身跨风，下无阶梯上无力。来时畏有他人上，截断龙胡斩鹏翼。茫茫漫漫方自悲，哭向青云椎素臆。哭声厌咽旁人恶，唤起惊悲泪飘露。千惭万谢唤厌人，向使无君终不寤。
<br>
<br>【君莫非】元稹 
<br>
<br>
<br>鸟不解走，兽不解飞，两不相解，那得相讥。犬不饮露，蝉不啖肥，以蝉易犬，蝉死犬饥。燕在梁栋，鼠在阶基，各自窠窟，不能改移。妇好针缕，夫读书诗。男翁女嫁，卒不相知。惧聋摘耳，效痛嚬眉，我不非尔，尔无我非。
<br>
<br>【田头狐兔行】元稹 
<br>
<br>
<br>种豆耘锄，种禾沟甽。禾苗豆甲，狐搰兔翦。割鹄餧鹰，烹麟啖犬，鹰怕兔毫，犬被狐引。狐兔相须，鹰犬相尽。日暗天寒，禾稀豆损。鹰犬就烹，狐兔俱哂。
<br>
<br>【人道短】唐·元稹 
<br>
<br>
<br>古道天道长，人道短，我道天道短，人道长。天道昼夜回转不曾住，春秋冬夏忙。颠风暴雨电雷狂，晴被阴暗，月夺日光，往往星宿，日亦堂堂。天既职性命，道德人自强。尧、舜有圣德，天不能遣，寿命永昌，泥金刻玉与秦始皇，周公、傅说何不长宰相，老聃、仲尼何事栖遑，莽、卓、恭、显皆数十年贵富，梁冀夫妇车马煌煌，若此颠倒事，岂非天道短，岂非人道长！尧、舜留得神圣事，百代天子有典章。仲尼留得孝顺语，千年万岁父子不敢相灭亡。没后千馀载，唐家天子封作文宣王。老君留得五千字，子孙万万称圣唐，谥作玄元帝，魂魄坐天堂。周公《周礼》十二卷，有能行者知纪纲。傅说《说命》三四纸，有能师者称祖宗。天能夭人命，人使道无穷。若此神圣事，谁道人道短，岂非人道长！天能种百草，莸得十年有气息，蕣才一日芳，人能拣得丁沈兰蕙，料理百和香；天解养禽兽，餧虎豹豺狼，人解和麹糵，充禴祀烝尝。杜鹃无百作，天遣百鸟哺雏，不遣哺凤皇，巨蟒寿千岁，天遣食牛吞象充腹肠，蛟螭与变化，鬼怪与隐藏，蚊蚋与利嘴，枳棘与锋铓。赖得人道有拣别，信任天道真茫茫。若此撩乱事，岂非天道短，赖得人道长。
<br>
<br>【苦乐相倚曲】唐·元稹 
<br>
<br>
<br>古来苦乐之相倚，近於掌上之十指。君心半夜猜恨生，荆棘满怀天未明。汉皇眼瞥飞燕时，一可怜班女恩已衰，未有因由相决绝，犹得半年佯暖热，转将深意喻旁人，缉缀疵瑕遣潜说。一朝诏下辞金屋，班姬自痛何仓卒，呼天抚地将自明，不悟寻时已销骨。白首宫人前再拜，愿将日月相辉解，苦乐相寻昼夜间，灯光那得天明在。主今被夺心应苦，妾夺深恩初为主，欲知妾意恨主时，主今为妾思量取。班姬收泪抱妾身，我曾排摈无限人。
<br>
<br>【捉捕歌】唐·元稹 
<br>
<br>
<br>捉捕复捉捕，莫捉狐与兔。狐兔藏窟穴，豺狼妨道路。道路非不妨，最忧蝼蚁聚。豺狼不陷阱，蝼蚁潜幽蠹。切切主人窗，主人轻细故。延缘蚀栾栌，渐入栋梁柱。梁栋尽空虚，攻穿痕不露。主人坦然意，昼夜安寝寤。网罗布参差，鹰犬走回互。尽力穷窟穴，无心自还顾。客来歌捉捕，歌竟泪如雨。岂是惜狐兔，畏君先后误。愿君扫梁栋，莫遣蝼蚁附。次及清道途，尽灭豺狼步。主人堂上坐，行客门前度。然后巡野田，遍张畋猎具。外无枭獍援，内有熊罴驱。狡兔掘荒榛，妖狐熏古墓。用力不足多，得禽自无数。畏君听未详，听客有明喻。虮虱谁不轻，鲸鲵谁不恶。在海尚幽遐，在怀交秽污。歌此劝主人，主人那不悟。不悟还更歌，谁能恐违忤。
<br>
<br>【采珠行】唐·元稹 
<br>
<br>
<br>海波无底珠沉海，采珠之人判死采。万人判死一得珠，斛量买婢天何在！年年采珠珠避人，今年采珠由海神。海神采珠珠尽死，死尽明珠空海水。珠为海物属海神，神今自采何况人。
<br>
<br>【同前】唐·鲍溶 
<br>
<br>
<br>东方暮空海面平，骊龙弄珠烧月明。海人惊窥水底火，百宝错落随龙行。浮心一夜生奸见，月质龙躯看几遍。擘波下去忘此身，迢迢谓海无灵神。海宫正当龙睡重，昨夜孤光今得弄。河伯空忧水府贫，天吴不敢相惊动。一团冰容掌上清，四面人入光中行。腾华乍摇白日影，铜镜万古羞为灵。海边老翁怨狂子，抱珠哭向无底水。一富何须龙颔前，千金几葬鱼肠里。鳞虫变化回阴阳，填海破山无景光。拊心彷彿失珠意，此土为尔离农桑。饮风衣日亦饱暖，老翁掷却荆鸡卵。
<br>
<br>【平戎辞二首】王涯张仲素 
<br>
<br>
<br>太白秋高助汉兵，长风夜卷虏尘清。男兒解却腰间剑，喜见君王道化平。 
<br>卷旆生风喜气新，早持龙节静边尘。汉家天子图麟阁，身是当今第一人。
<br>
<br>【望春辞二首】令狐楚 
<br>
<br>
<br>高楼晓见一花开，便觉春光四面来。暖日晴云知次第，东风不用更相催。 
<br>云霞五采浮天阙，梅柳千般夹御沟。不上黄山南北望，岂知春色满神州。
<br>
<br>【思君恩三首】张仲素王涯 
<br>
<br>
<br>小苑莺歌歇，长门蝶舞多。眼看春又去，翠辇不经过。 
<br>紫禁香如雾，青天月似霜。云韶何处奏？只是在昭阳。 
<br>鸡鸣天汉曙，莺语禁林春。谁入巫山梦，唯应洛水神。
<br>
<br>【汉苑行三首】张仲素 
<br>
<br>
<br>二月风光变柳条，九天清乐奏云韶。蓬莱殿后花如锦，紫阁阶前雪未销。 
<br>回雁高翻太液池，新花低发上林枝。年光到处皆堪赏，春色人间总不知。 
<br>春风淡淡影悠悠，莺转高枝燕入楼。千步回廊闻凤吹，珠帘处处上银钩。
<br>
<br>【烧香曲】唐·李商隐 
<br>
<br>
<br>细云蟠蟠牙比鱼，孔雀翅尾蛟龙须。漳宫旧样博山炉，楚娇捧笑开芙蕖。八蚕茧绵小分炷，兽焰微红隔云母。白天月泽寒未冰，金虎含秋向东吐。玉珮呵光铜照昏，帘波日暮冲斜门。西来欲上茂陵树，柏梁已失栽桃魂。露庭月井大红气，轻衫薄袖当君意。蜀殿琼人伴夜深，金銮不问残灯事。何当巧吹君怀度，襟灰为土填清露。
<br>
<br>【房中曲】唐·李商隐 
<br>
<br>
<br>蔷薇泣幽素，翠带花钱小。娇郎痴若云，抱日西帘晓。枕是龙宫石，割得秋波色。玉簟失柔肤，但见蒙罗碧。忆得前年春，未语悲含辛。归来已不见，锦瑟长於人。今日涧底松，明日山头蘖。愁到天池翻，相看不相识。
<br>
<br>【河内诗三首】 
<br>
<br>
<br>
<br>【楼上曲】唐·李商隐 
<br>
<br>
<br>鼍鼓沈沈虬水咽，秦丝不上蛮弦绝。常娥衣薄不禁寒，蟾蜍夜艳秋河月。碧城冷落空濛烟，帘轻幕重金钩栏。灵香不下两皇子，孤星直上相风竿。八桂林边九芝草，短襟小鬓相逢道。入门暗数一千春，愿去闰年留月小。栀子交加香蓼繁，停辛伫苦留待君。
<br>
<br>【湖中曲】唐·李商隐 
<br>
<br>
<br>阊门日下吴歌远，陂路绿菱香满满。后溪暗起鲤鱼风，船旗闪断芙蓉干。轻身奉君畏身轻，双桡两桨樽酒清。莫因风雨罢团扇，此曲断肠唯此声。低楼小径城南道，犹自金鞍对芳草。
<br>
<br>【同前】唐·李贺 
<br>
<br>
<br>长眉越沙采兰若，桂叶水葓春漠漠。横船醉眠白昼闲，渡口梅风歌扇薄。燕钗玉股照青蕖，越王娇郎小字书。蜀纸封中报云鬓，晚漏壶中水淋尽。
<br>
<br>【春怀引】唐·李贺 
<br>
<br>
<br>芳蹊密影成花洞，柳结浓烟香带重。蟾蜍碾玉挂明弓，捍拨装金打仙凤。宝枕垂云选春梦，钿合碧寒龙脑冻。阿侯系锦觅周郎，凭仗东风好相送。
<br>
<br>【静女春曙曲】唐·李贺 
<br>
<br>
<br>嫩蝶怜芳抱新蕊，泣露枝枝滴夭泪。粉窗香咽颓晓云，锦堆花密藏春睡。恋屏孔雀摇金尾，莺舌分明呼婢子。冰洞寒龙半匣水，一只商鸾逐烟起。
<br>
<br>【白虎行】唐·李贺 
<br>
<br>
<br>火乌日暗崩腾云，秦皇虎视苍生群。烧书灭国无暇日，铸剑佩玦唯将军。玉坛设醮思冲天，一世二世当万年。烧丹未得不恐药，挐舟海上寻神仙。鲸鱼张鬣海波沸，耕人半作征人鬼。雄豪气猛如焰烟，无人为决天河水。谁最苦兮谁最苦，报人义士深相许。渐离击筑荆卿歌，荆卿把酒燕丹语。剑如霜兮肠如铁，出燕城兮望秦月。天授秦封祚未终，衮龙衣点荆卿血。硃旗卓地白蛇死，汉皇卻是真天子。
<br>
<br>【月漉漉篇】唐·李贺 
<br>
<br>
<br>月漉漉，波咽玉。莎青桂花繁，芙蓉别江木。粉态裌罗寒，雁羽铺烟湿。谁能看石帆，乘船镜中入。秋白鲜红死，水香莲子齐。挽菱隔歌袖，绿刺罥银泥。
<br>
<br>【黄头郎】唐·李贺 
<br>
<br>
<br>《汉书·佞幸传》曰：“邓通以棹船为黄头郎。文帝尝梦欲上天，不能，有一黄头郎推上天。觉而之渐台，以梦阴求推者郎，得邓通，梦中所见也。”颜师古曰：“棹船，能持棹行船也。土胜水，其色黄，故刺船之郎皆著黄帽，因号曰黄头郎。黄帽，盖染绡帛为之也。” 
<br>黄头郎，捞拢去不归。南浦芙蓉影，愁红独自垂。水弄湘娥珮，竹啼山露月。玉瑟调青门，石云湿黄葛。沙上蘼芜花，秋风已先发。好持扫罗荐，香出鸳鸯热。
<br>
<br>【倚瑟行】唐·鲍溶 
<br>
<br>
<br>《汉书》曰：“文帝至霸陵，慎夫人从。帝指视新丰道曰：‘此走邯郸道也。’使慎夫人鼓瑟，帝自倚瑟而歌，意凄怆悲怀。”李奇曰：“声气依倚瑟也。”颜师古曰：“慎夫人，邯郸人。倚瑟即今之以歌合曲也。” 
<br>金舆传警灞水涯，龙旗参天行殿巍。左文皇帝右慎姬，北面侍臣张释之。因高知处邯郸道，寿陵已见生秋草。万世何人不此归，一言出口堪生老。高歌倚瑟扬清悲，乐馀哀生知为谁。臣惊谣叹不可放，愿赐一言释名妄。明珠为日红亭亭，水银为河玉为星。泉宫一闭秦国丧，牧童弄火骊山上。与世无情在速贫，弃尸於野由斯葬。生死茫茫不可知，是不一姓君莫悲。始皇有训二世誓，君独何人至於斯。灞陵一代无发毁，俭风本自张廷尉。
<br>
<br>【江南别】唐·罗隐 
<br>
<br>
<br>去年今夜江南别，鸳鸯翅冷飞蓬热。今年今夜江北边，鲤鱼肠断音书绝。男兒心事无了时，出门上马不自知。
<br>
<br>
<br>
<br>卷九十六 新乐府辞七
<br>
<br>【系乐府十二首】唐·元结 
<br>
<br>
<br>元结序曰：“天宝中，结将前世尝可称叹者为诗十二篇，引其义以名之，总曰系乐府。”
<br>
<br>【思太古】 
<br>
<br>
<br>东南三千里，沅、湘为太湖。湖上山谷深，有人多似愚。婴孩寄树颠，就水捕鸟鲈。所欢同鸟兽，身意复何拘。吾行遍九州，此风皆已无。吁嗟圣贤教，不觉久踟蹰。
<br>
<br>【陇上叹】 
<br>
<br>
<br>援车登陇坂，穷高遂停驾。延望戎狄乡，巡回复悲咤。滋移有情教，草木犹可化。圣贤礼让风，何不遍西夏。父子忍猜害，君臣敢欺诈。所適今若斯，悠悠欲安舍。
<br>
<br>【颂东夷】 
<br>
<br>
<br>尝闻古天子，朝会张新乐。金石无全声，宫商乱清浊。东惊且悲欢，节变何烦数。始知中国人，耽此亡纯朴。尔为外方客，何为独能觉。其音若或在，蹈海吾将学。
<br>
<br>【贱士吟】 
<br>
<br>
<br>南风发天和，和气天下流。能使万物荣，不能变羁愁。为愁亦何尔，自请说此由。谄竞实多路，苟邪皆共求。常闻古君子，指以为深羞。正方终莫可，江海有沧洲。
<br>
<br>【欸乃曲】 
<br>
<br>
<br>谁能听欸乃，欸乃感人情。不恨湘波深，不怨湘水清。所嗟岂敢道，空羡江月明。昔闻扣断舟，引钓歌此声。始歌悲风起，歌竟愁云生。遗曲今何在，逸为渔父行。
<br>
<br>【贫妇词】 
<br>
<br>
<br>谁知苦贫夫，家有愁怨妻。请君听其词，能不为酸嘶。所怜抱中兒，不如山下麑。空念庭前地，化为人吏蹊。出门望山泽，回顾心复迷。何时见府主，长跪向之啼。
<br>
<br>【去乡悲】 
<br>
<br>
<br>踟蹰古塞关，悲歌为谁长。日行见孤老，羸弱相提将。闻其呼怨声，闻声问其方。乃言无患苦，岂弃父母乡。非不见其心，仁惠诚所望。念之何可说，独立为凄伤。
<br>
<br>【寿翁兴】 
<br>
<br>
<br>惜问多寿翁，何方自修育。惟云顺所然，忘情学草木。始知世上术，劳苦化金玉。不见充所求，空闻恣耽欲。清和存主母，潜濩无乱黩。谁正好长生，此言堪佩服。
<br>
<br>【农臣怨】 
<br>
<br>
<br>农臣何所怨，乃欲千人主。不识天地心，徒然怨风雨。将论草木患，欲说昆虫苦。巡回宫阙傍，其意无由吐。一朝哭都市，泪尽归田亩。谣颂若采之，此言当可取。
<br>
<br>【谢天龟】 
<br>
<br>
<br>客来自江汉，元得双天龟。且言龟甚灵，问我君何疑。自昔保方正，顾尝无妄私。顺和固鄙分，全守真常规。行之恐不及，此外将何为。惠恩如可谢，占问敢终辞。
<br>
<br>【古遗叹】 
<br>
<br>
<br>古昔有遗叹，所叹何所为。有国遗贤臣，万世为冤悲。所遗非遗望，所遗非可遗，所遗非遗用，所遗在遗之。嗟嗟山海客，全独竟何辞。心非膏濡类，安得无不遗。
<br>
<br>【下客谣】 
<br>
<br>
<br>下客无黄金，岂思主人怜。客言胜黄金，主人然不然。珠玉诚彩翠，绮罗如婵娟。终恐见斯好，有时去君前。岂知保终信，长使令德全。风声与时茂，歌颂万千年。
<br>
<br>【补乐歌十首】唐·元结 
<br>
<br>
<br>元结序曰：“自伏羲至于殷，凡十代，乐歌有其名亡其辞。考之传记，义或存焉，故采其名义以补之，凡十篇十九章，名引其义以序之，命曰《补乐歌》。”
<br>
<br>【网罟】 
<br>
<br>
<br>伏羲氏之乐歌也，其义盖称伏羲能易人取禽兽之劳。 
<br>吾人苦兮，水深深，网罟设兮，水不深。 
<br>吾人苦兮，山幽幽，网罟设兮，山不幽。 
<br>《网罟》二章，章四句。
<br>
<br>【丰年】 
<br>
<br>
<br>神农氏之乐歌也，其义盖称神农教人种植之功。 
<br>猗太帝兮，其智如神，分草实兮，济我生人。 
<br>猗太帝兮，其功如天，均四时兮，成我丰年。 
<br>《丰年》二章，章四句。
<br>
<br>【云门】 
<br>
<br>
<br>轩辕氏之乐歌也，其义盖言云之出润益万物，如帝之德无所不施。 
<br>玄云溟溟兮，垂雨濛濛，类我圣泽兮，涵濡不穷。 
<br>玄云漠漠兮，含映逾光，类我圣德兮，庥被无方。 
<br>《云门》二章，章四句。
<br>
<br>【九渊】 
<br>
<br>
<br>少昊氏之乐歌也，其义盖称少昊之德渊然深远。 
<br>圣德至深兮，蕴蕴如渊，生类娭娭兮，孰知其然。 
<br>《九渊》一章，四句。
<br>
<br>【五茎】 
<br>
<br>
<br>颛顼氏之乐歌也，其义盖称颛顼得五德之根茎。 
<br>植植万物兮，滔滔根茎，五德涵柔兮，沨々而生。其生如何兮，秞々，天下皆自我君兮，化成。 
<br>《五茎》一章，八句。
<br>
<br>【六英】 
<br>
<br>
<br>高辛氏之乐歌也，其义盖称帝喾能总六合之英华。 
<br>我有金石兮，击考崇崇，与汝歌舞兮，上帝之风，由六合兮，英华沨々。 
<br>我有丝竹兮，韵和泠泠，与汝歌舞兮，上帝之声，由六合兮，根柢嬴嬴。 
<br>《六英》二章，章六句。
<br>
<br>【咸池】 
<br>
<br>
<br>陶唐氏之乐歌也，其义盖称尧德至大，无不备全。元化油油兮，孰知其然，至德汩汩兮，顺之以先。元化浘々兮，孰知其然，至道泱泱兮，由之以全。 
<br>《咸池》二章，章四句。
<br>
<br>【大韶】 
<br>
<br>
<br>有虞氏之乐歌也，其义盖称舜能绍先圣之德。 
<br>森森群象兮，日见生成，欲闻朕初兮，玄封冥冥。 
<br>洋洋至化兮，日见深柔，欲闻《大濩》兮，大渊油油。 
<br>《大韶》二章，章四句。
<br>
<br>【大夏】 
<br>
<br>
<br>有夏氏之乐歌也，其义盖称禹治水，其功能大中国。 
<br>茫茫下土兮，乃生九州，山有长岑兮，川有深流。 
<br>茫茫下土兮，乃均四方，国有民人兮，野有封疆。 
<br>茫茫下土兮，乃歌万年，上有茂功兮，下戴人天。 
<br>《大夏》三章，章四句。
<br>
<br>【大濩】 
<br>
<br>
<br>有殷氏之乐歌也，其义盖称汤敕天下，濩然得所。 
<br>万姓苦兮，怨且哭，不有圣人兮，谁濩育。 
<br>圣人生兮，天下和，万姓熙熙兮，舞且歌。 
<br>《大濩》二章，章四句。
<br>
<br>【补九夏歌九首】唐·皮日休 
<br>
<br>
<br>《周礼》曰：“钟师掌金奏，凡乐事以钟鼓奏九夏，《王夏》《肆夏》《昭夏》《纳夏》《章夏》《齐夏》《族夏》《祴夏》《骜夏》。”郑司农云：“夏，大也，乐之大歌有九。”杜子春云：“王出入奏《王夏》，尸出入奏《肆夏》，牲出入奏《昭夏》，四方宾来奏《纳夏》，臣有功奏《章夏》，夫人祭奏《齐夏》，族人侍奏《族夏》，客醉而出奏《祴夏》，公出入奏《骜夏》。”郑康成云：“九夏皆诗篇名，颂之类也。此歌之大者，载在乐章，乐崩亦从而亡。礻祴与陔同。”皮日休曰：“九夏亡者，吾能颂之。”乃作《补九夏歌》。
<br>
<br>【王夏】 
<br>
<br>
<br>爣々皎日，欻丽乎天。厥明御舒，如王出焉。 
<br>爣々皎日，欻入於地。厥晦厥贞，如王入焉。 
<br>出有龙旂，入有珩珮。勿驱勿驰，惟慎惟戒。 
<br>出有嘉谋，入有内则。繄彼臣庶，钦王之式。 
<br>《王夏》四章，章四句。
<br>
<br>【肆夏】 
<br>
<br>
<br>愔愔清庙，仪仪衮服。我尸出矣，迎神之穀。杳杳阴竹，坎坎路鼓。我尺入矣，得神之祜。 
<br>《肆夏》二章，章四句。
<br>
<br>【昭夏】 
<br>
<br>
<br>有郁其鬯，有俨其彝。九变未作，金乘来之。 
<br>既醑既酢，爰朄爰舞。象物既降，金乘之去。 
<br>《昭夏》二章，章四句。
<br>
<br>【纳夏】 
<br>
<br>
<br>麟之仪仪，不絷不维。乐德而至，如宾之嬉。 
<br>凤之愉愉，不篝不笯。乐德而至，如宾之娱。 
<br>自筐及筥，我有牢醑。自筐及篚，我有货币。 
<br>我牢不愆，我货不匮。硕硕其才，有乐而止。 
<br>《纳夏》四章，章四句。
<br>
<br>【章夏】 
<br>
<br>
<br>王有虎臣，锡之鈇钺。征彼不憓，一扑而灭。 
<br>王有虎臣，锡之圭瓚。征彼不享，一烘而泮。 
<br>王有掌封，逌尔疆理。王有掌客，馈尔饔饩。 
<br>何以乐之，金石九奏。何以锡之，龙旂九旒。 
<br>《章夏》四章，章四句。
<br>
<br>【齐夏】 
<br>
<br>
<br>玲玲衡笄，翚翚褕翟。自内而祭，为君之则。 
<br>《齐夏》一章，四句。
<br>
<br>【族夏】 
<br>
<br>
<br>洪源谁孕，疏为江河。大塊孰埏，播为山阿。 
<br>厥流浩漾，厥势嵯峨。今君之酌，慰我实多。 
<br>《族夏》二章，章四句。
<br>
<br>【祴夏】 
<br>
<br>
<br>礼酒既酌，嘉宾既厚，牍为之奏。 
<br>礼酒既竭，嘉宾既悦，应为之节。 
<br>礼酒既罄，嘉宾既醒，雅为之行。 
<br>《祴夏》一章，三句。
<br>
<br>【骜夏】 
<br>
<br>
<br>桓桓其珪，衮衮其衣。出作二伯，天子是毗。 
<br>桓桓其珪，衮衮其服。入作三孤，国人是福。 
<br>《骜夏》二章，章四句。
<br>
<br>【新题乐府上】唐·元稹 
<br>
<br>
<br>元稹序曰：李公垂作乐府新题二十篇，稹取其病时之尤急者，列而和之，盖十五而已，今所得才十二篇。又得《八骏图》，一篇，总十三篇。
<br>
<br>【上阳白发人】 
<br>
<br>
<br>白居易传曰：“天宝五载已后，杨贵妃专宠，后宫无复进幸。六宫有美色者，辄置别所，上阳其一也。贞元中尚存焉。” 
<br>天宝年中花鸟使，撩花狎鸟含春思。满怀墨诏求嫔御，走上高楼半酣醉。醉酣直入卿士家，闺闱不得偷回避。良人顾望心死别，小女呼爷血垂泪。十中一得预更衣，九配深宫作宫婢。御马南奔胡马蹙，宫女三千合宫弃。宫门一闭不复开，上阳花草青苔地。月夜闲闻洛水声，秋池暗度风荷气。日日长看提象门，终身不见门前事。近年又送数人来，自言兴庆南宫至。我悲此曲将彻骨，更想深冤复酸鼻。此辈贱嫔何足言，帝子天孙古称贵。诸王在閤四十年，十宅六宫门户閟。隋炀枝条袭封邑，肃宗血胤无官位。王无妃媵主无夫，阳亢阴淫结灾累。何如决壅顺众流，女遣从夫男作吏。
<br>
<br>【华原磬】 
<br>
<br>
<br>白居易传曰：“天宝中，始废泗滨磬，用华原石代之。磬人曰：‘泗滨磬下，调之不能和，得华原石考之乃和。’由是不改。” 
<br>泗滨浮石裁为磬，古乐疏音少人听。工师小贱牙、旷稀，不辨邪声嫌雅正。正声不屈古调高，钟律参差管弦病。铿金戛瑟徒相杂，投玉敲冰杳然震。华原软石易追琢，高下随人无雅郑。弃旧美新由乐胥，自此黄钟不能竞。玄宗爱乐爱新乐，梨园弟子承恩横。《霓裳》才彻胡骑来，《云门》未得蒙亲定。我藏古磬藏在心，有时激作《南风》咏。伯夔曾抚野兽驯，仲尼暂叩春雷盛封疆。何时得向笋虡悬，为君一吼君心醒。原君每听念封疆，不遣豺狼剿人命。
<br>
<br>【五弦弹】 
<br>
<br>
<br>《乐苑》曰：“五弦未详所起，形如琵琶，五弦四隔，孤柱一。合散声五，隔声二十，柱声一，总二十六声，随调应律。”《唐书·乐志》曰：“五弦琵琶稍小，盖北国所出。《乐府杂录》曰：“唐贞元中，赵璧妙於此伎。”《国史补》曰：“赵璧弹五弦，人问其术，曰：‘吾之於五弦也，始则心驱之，中则神遇之，终则天随之。方吾洗然眼如耳，耳如鼻，不知五弦之为璧，璧之为五弦也。’” 
<br>赵璧五弦弹徵调，徵声巉绝何清峭。避雄皓鹤警露啼，失子哀猿绕林啸。风入春松正凌乱，莺含晓舌怜娇妙。呜呜暗溜咽冰泉，杀杀霜刀涩寒鞘。促节频催渐繁拨，珠幢斗绝金铃掉。千靫鸣镝发胡弓，万片清球击虞庙。众乐虽同第一部，德宗皇帝常偏召。旬休节假暂归来，一声狂杀长安少。主第侯家最难见，挼歌按曲皆承诏。水精帘外教贵嫔，玳瑁筵心伴中要。臣有五贤非此弦，或在拘囚或屠钓。一贤得进胜累百，两贤得进同周、召，三贤事汉灭暴强，四贤镇岳宁边徼，五贤并用调五常，五常既序三光耀。赵璧五弦非此贤，九九何劳设庭燎。
<br>
<br>【西凉伎】 
<br>
<br>
<br>吾闻昔日西凉州，人烟扑地桑柘稠。蒲萄酒熟恣行乐，红艳青旗硃粉楼。楼下当垆称卓女，楼头伴客名莫愁。乡人不识离别苦，更卒多为沈滞游。哥舒开府设高宴，八珍九醖当前头。前头百戏竞撩乱，丸剑跳踯霜雪浮。师子摇光毛彩坚，胡腾醉舞筋骨柔。大宛来献赤汗马，赞普亦奉翠茸裘。一朝燕贼乱中国，河湟泪尽空遗丘。开远门前万里堠，今来蹙到行原州。去京五百而近何其逼，天子县内半没为荒陬，西凉之道尔阻修。连城边将但高会，每听此曲能不羞。
<br>
<br>【法曲】 
<br>
<br>
<br>《唐会要》曰：“文宗开成三年，改法曲为仙韶曲。”按法曲起於唐，谓之法部。其曲之妙者，有《破阵乐》《一戎大定乐》《长生乐》《赤白桃李花》，馀曲有《堂堂》《望瀛》《霓裳羽衣》《献仙音》《献天花》之类，总名法曲。”白居易传曰：“法曲虽似失雅音，盖诸夏之声也，故历朝行焉。”太常丞宋沇传汉中王旧说曰：“玄宗虽雅好度曲，然未尝使蕃汉杂奏。天宝十三载，始诏道调法曲，与胡部新声合作。识者深异之。明年冬而安禄山反。” 
<br>吾闻黄帝鼓清角，弭伏熊罴舞玄鹤。舜持干羽苗革心，尧用《咸池》凤巢阁。《大夏》《濩》《武》皆象功，功多已讶玄功薄。汉祖过沛亦有歌，秦王破阵非无作。作之宗庙见艰难，作之军旅传糟粕。明皇度曲多新态，宛转侵淫易沈著。《赤白桃李》取花名，《霓裳羽衣》号天落。雅弄虽云已变乱，夷音未得相参错。自从胡骑起烟尘，毛毳腥膻满咸、洛。女为胡妇学胡妆，伎进胡音务胡乐。火凤声沈多咽绝，春莺啭罢长萧索。胡音胡骑与胡妆，五十年来竞纷泊。
<br>
<br>【驯犀】 
<br>
<br>
<br>白居易传曰：“贞元丙戌岁，南海进驯犀，诏养苑中。至十三年冬大寒而驯犀死。”建中之初放驯象，远归林邑近交、广。兽返深山鸟搆巢，鹰雕鹞鹘无羁鞅。贞元之岁贡驯犀，上林置圈官司养。玉盆金栈非不珍，虎啖狴牢鱼食网。渡江之橘逾汶貉，反时易性安能长。腊月北风霜雪深，踡跼鳞身遂长往。行地无疆费传驿，通天异物罹幽枉。乃知养兽如养人，不必人人自敦奖。不扰则得之於理，不夺有以多於赏。脱衣推食衣食之，不若男耕女令纺。尧民不自知有尧，但见安闲聊击壤。前观驯象后驯犀，理国其如指诸掌。
<br>
<br>【立部伎】 
<br>
<br>
<br>《新唐书·礼乐志》曰：“太宗贞观中，始造宴乐。其后又分为立坐二部，堂下立奏谓之立部伎，堂上坐奏谓之坐部伎。”李公垂传曰：“太常选坐部伎，无性识者退入立部伎。又选立部伎，无性识者退入雅乐部，则雅乐可知矣。故作歌以讽焉。” 
<br>胡部新声锦筵坐，中庭汉振高音播。太宗庙乐传子孙，取类群凶阵初破。戢戢攒枪霜雪耀，腾腾击鼓云雷磨。初疑遇敌身启行，终象由文士宪左。昔日高宗常立听，曲终然后临玉座。如今节将一掉头，电卷风收尽摧挫。宋音郑女歌声发，满堂会客齐喧和。珊珊佩玉动腰身，一一贯珠随咳唾。顷向圆丘见郊祀，亦曾正旦亲朝贺。太常雅乐备宫悬，九奏未终百寮惰。惉滞难令季札辨，迟回但恐文侯卧。工师尽取聋昧人，岂是先王作之过。宋沇尝传天宝季，法曲胡音忽相和。明年十月燕寇来，九庙千门虏尘涴。我闻此语叹复泣，古来邪正将谁奈。奸声入耳佞入心，侏儒饱饭夷齐饿。
<br>
<br>
<br>
<br>
<br>卷九十七 新乐府辞八
<br>
<br>新题乐府下
<br>
<br>【骠国乐】唐·元稹 
<br>
<br>
<br>《新唐书．礼乐志》曰：“贞元十七年，骠国王雍羌遣其弟悉利移城主舒难陀献其国乐，至成都，韦皋复谱次其声，又图其舞容乐器以献。大抵皆夷狄之器，其声曲不隶於有司，故无足采。”《旧书志》曰：“骠国王献本国乐凡一十二曲，以乐工三十五人来朝，乐曲皆演释氏经论之辞。”《会要》曰：“骠国在云南西，与天竺国相近，故乐曲多演释氏词云。” 
<br>骠之乐器头象驼，音声不合十二和。促舞跳趫筋节硬，繁词变乱名字讹。千弹万唱皆咽咽，左旋右转空傞傞。俯地呼天终不会，曲成调变当如何。德宗深意在柔远，笙镛不御停娇娥。史馆书为朝贡传，太常编入鞮靺科。古时陶尧作天子，逊遁亲听《康衢歌》。又遣遒人持木铎，遍采讴谣天下过。万人有意皆洞达，四岳不敢施烦苛。尽令区中击壤塊，然及海外覃恩波。秦霸周衰古官废，下烟上塞王道颇。共矜异俗同声教，不念齐民方荐瘥。传称鱼鳖亦咸若，苟能效此诚足多。借如牛马未蒙泽，岂在抱甕滋鼋鼍。教化从来有源委，必将泳海先泳河。是非倒置自古有，骠兮骠兮谁尔诃。
<br>
<br>【胡旋女】 
<br>
<br>
<br>白居易传曰：“天宝末，康居国献胡旋女。”《唐书．乐志》曰：“康居国乐舞急转如风，俗谓之胡旋。”《乐府杂录》曰：“胡旋舞居一小圆球子上舞，纵横腾掷，两足终不离球上，其妙如此。” 
<br>天宝欲末胡欲乱。胡人献女能胡旋。旋得明王不觉迷，妖胡奄到长生殿。胡旋之义世莫知，胡旋之容我能传。蓬断霜根羊角疾，竿戴硃盘火轮炫。骊珠迸珥逐飞星，虹晕轻巾掣流电。潜鲸暗吸■波海，回风乱舞当空霰。万过其谁辨终始，四座安能分背面。才人观者相为言，承奉君恩在圆变。是非好恶随君口，南北东西逐君眄。柔软依身著珮带，徘徊绕指同环钏。佞臣闻此心计回，荧惑君心君眼眩。君言似曲屈为钩，君言好直舒为箭。巧随清影触处行，妙学春莺百般啭。倾天侧地用君力，抑塞周遮恐君见。翠华南幸万里桥，玄宗始悟坤维转。寄言旋目与旋心，有国有家当其谴。
<br>
<br>【蛮子朝】 
<br>
<br>
<br>《唐书》曰：“贞元之初，韦皋招抚诸蛮。至九年四月，南诏异牟寻请归附，十四年又遣使朝贺。”李公垂传曰：“贞元末，蜀川始通蛮国。” 
<br>西南六诏有遗种，僻在荒陬路寻壅。部落支离君长贱，比诸夷狄为幽冗。犬戎强盛频侵削，降有愤心战无勇。夜防钞盗保深山，朝望烟尘上高冢。鸟道绳桥来款附，非因慕化因危悚。清平官击金呿嵯，求天叩地持双珙。益州大将韦令公，顷实遭时定汧陇。自居剧镇无他绩，幸得蛮来固恩宠。为蛮开道引蛮朝，迎蛮送蛮常继踵。天子临轩四方贺，朝廷无事唯端拱。漏天走马奉雨寒，泸水飞蛇瘴烟重。椎头丑类除忧患，瘇足役夫劳汹涌。匈奴互市岁不供。云蛮通好辔长駷。戎王养马渐多年，南人耗悴西人恐。
<br>
<br>【缚戎人】 
<br>
<br>
<br>李公垂传曰：“近制，西边，每禽蕃囚，皆传置南方，不加剿戮，故作歌以讽焉。” 
<br>边头大将差健卒，入抄擒生快於鹘。但逢赪面即捉来，半是边人半戎羯。大将论功重多级，捷书飞奏何超忽。圣朝不杀谐至仁，远送炎方示惩罚。万里虚劳肉食费，连头尽被氈裘暍。华茵重席卧腥臊，病犬愁鸪声咽嗢。中有一人能汉语，自言家本长城窟。小年随父戍安西，河、渭、瓜沙眼看没。天宝未乱犹数载，狼星四角光蓬勃。中原祸作边防危，果有豺狼四来伐。蕃马臕成正翘健，蕃兵肉饱争唐突。烟尘乱起无亭燧，主帅惊跳弃旄钺。半夜城摧鹅雁鸣，妻啼子叫曾不歇。阴森神庙未敢依，脆薄河冰可越。荆棘深处共潜身，前困蒺藜后■卼。平明蕃骑四面走，古墓深林尽株榾。少壮为俘头被髡，老弱留居足多刖。乌鸢满野尸狼藉，楼榭成灰墙突兀。暗水溅溅入旧池，平沙漫漫铺明月。戎王遣将来安慰，口不敢言心咄咄。供进腋腋御叱般，岂料穹庐拣肥腯。五六十年消息绝，中间盟会又猖蹶。眼穿东日望尧云，肠断正朝梳汉发。近年如此思汉者，半为老病半埋骨。尝教孙子学乡音，犹话平时好城阙。老者傥尽少者壮，生长蕃中似蕃悖。不知祖父皆汉民，便恐为蕃心矻矻。缘边饱馁十万众，何不齐驱一时发。年年但捉两三人，精卫衔芦塞溟渤。
<br>
<br>【阴山道】 
<br>
<br>
<br>《通典》曰：“秦始皇平天下，北却匈奴，筑长城，渡河以阴山为塞。阴山，唐之安北都护府也。”《唐书》曰：“高宗显庆初，诏苏定方等并回纥，破贺鲁於阴山，即其地也。”李公垂传曰：“元和二年，有诏，内出金帛酬回纥马价。”年年买马阴山道，马死阴山帛空耗。元和天子念女工，内出金银代酬犒。臣有一言昧死进，死生甘分答恩焘。费财为马不独生，耗帛伤工有他盗。臣闻平时七十万疋马，关中不省闻嘶噪。四十八监选龙媒，时贡天庭付良造。如今坰野十无一，尽在飞龙相践暴。万束刍茭供旦暮，千钟菽粟长牵漕。屯军邵国百馀镇，缣缃岁奉春冬劳。税户逋逃例摊配，官司折纳仍贪冒。挑纹变纟聂力倍费，弃旧从新人所好。越縠缭绫织一端，十疋素缣功未到。豪家富贾逾常制，令族清班无雅操。从骑爱奴丝布衫，臂鹰小兒云锦韬。群臣利己安差僭，天子深衷空悯悼。久立花砖鹓凤行，雨露恩波几时报。
<br>
<br>【八骏图】 
<br>
<br>
<br>《穆天子传》曰：“天子之骏赤骥、盗骊、白义、渠黄、黄骝、绿耳、逾输、山子，所谓八骏也。”郭璞曰：“八骏，皆因其毛色以为名号尔。赤骥，骐骥也。骊，黑色。华骝，色如华而赤，今名马骏赤者为■骝。骝，赤色也。” 
<br>穆满志空阔，将行九州野。神驭四来归，天与八骏马。龙种无凡性，龙行无暂舍。朝辞扶桑底，暮宿昆仑下。鼻息吼春雷，蹄声裂寒瓦。尾掉沧波黑，汗染浮云赭。华辀本修密，翠盖尚妍冶。御者腕不移，乘者寐不假。车无轮肩斫，辔无王良把。虽有万骏来，谁是敢骑者。
<br>
<br>【新乐府上】唐·白居易 
<br>
<br>
<br>新乐府五十篇，白居易元和四年作也。其序曰：“《七德舞》以陈王业，《法曲》以正华声，《二王后》以明祖宗之意，《海漫漫》以戒求仙，《立部伎》以刺雅乐之替，《华原磬》以刺乐工之非其人，《上阳白发人》以愍怨旷，《胡旋女》以戒近习，《新丰折臂翁》以戒边功，《太行路》以讽君臣之不终，《司天台》以引古而儆今，《捕蝗》以刺长吏，《昆明春水满》以思王泽之广被，《城盐州》以诮边将，《道州民》以美臣之遇主，《驯犀》以感为政之难终，《五弦弹》以恶郑声之夺雅，《蛮子朝》以刺将骄而相备位，《骠国乐》以言王化之先后，《缚戎人》以达穷民之情，《骊宫高》以惜人之财力，《百炼镜》以为皇王之鉴，《青石》以激忠烈，《两硃阁》以刺佛寺之浸多，《西凉伎》以刺封疆之臣，《八骏图》以惩游佚，《涧底松》以念寒隽，《牡丹芳》以忧农，《红绵毯》以忧蚕桑之费，《杜陵叟》以伤农夫之困，《缭绫》以念女工之劳，《卖炭翁》以苦宫市，《母别子》以刺新间旧，《阴山道》以疾贪虏，《时世妆》以儆风俗，《李夫人》以鉴嬖惑，《陵园妾》以怜幽闭，《盐商妇》以恶幸人，《杏为梁》以刺居处之奢，《井底引银瓶》以止淫奔，《官牛》以讽执政，《紫豪笔》以讥失职，《隋堤柳》以悯亡国，《草茫茫》以惩厚葬，《古冢狐》以戒艳色，《黑潭龙》以疾贪吏，《天可度》以恶诈人，《秦吉了》以哀冤民，《鸦九剑》以思决壅，《采诗官》以鉴前王乱亡之由。”大抵皆以讽谕为体，欲以播於乐章歌曲焉。
<br>
<br>【七德舞】 
<br>
<br>
<br>《唐书．乐志》曰：“太宗为秦王时，征伐四方，民间作《秦王破阵乐》之曲。及即位，享宴奏之。贞观七年，太宗制《破阵乐舞图》，诏魏徵、虞世南、褚亮、李百药为之歌辞，更名《七德之舞》。”白居易传曰：“自龙朔已后，诏郊庙享宴，皆先奏之。” 
<br>七德舞，七德歌，传自武德至元和。元和小臣白居易、观舞听歌知乐意，乐终稽首陈其事。太宗十八举义兵，白旄黄钺定两京。擒充戮窦四海清，二十有四功业成。二十有九即帝位，三十有五致太平。功成理定何神速，速在推心置人腹。亡卒遗骸散帛收，饥人卖子分金赎。魏徵梦见天子泣，张谨哀闻辰日哭。怨女三千放出宫，死囚四百来归狱。翦须烧药赐功臣，李勣呜咽思杀身。含血吮疮抚战士，思摩奋呼乞效死。则知不独善战善乘时，以心感人人心归。今来一百九十载，天下至今歌舞之。歌七德，舞七德，圣人有祚垂无极。岂徒耀神武，岂徒夸圣文，太宗意在陈王业，王业艰难示子孙。
<br>
<br>【法曲】 
<br>
<br>
<br>法曲法曲歌大定，积德重熙有馀庆，永徽之人舞而咏。法曲法曲舞《霓裳》，政和世理音洋洋，开元之人乐且康。法曲法曲歌堂堂，堂堂之庆垂无疆，中宗、肃宗复鸿业，唐祚中兴万万叶。法曲法曲合夷歌，夷声邪乱华声和，以乱干和天宝末，明年胡尘犯宫阙。乃知法曲本华风，苟能审音与政通。一从胡曲相参错，不辨兴衰与哀乐。愿求牙、旷正华音，不令夷夏相交侵。
<br>
<br>【二王后】 
<br>
<br>
<br>《礼记．郊特牲》曰：“礼二王之后，尊贤不过二代。”杜佑曰：“不臣二王后者，尊也。先王通三正之义，故《书》有‘虞宾在位’，《诗》云‘有客有客，亦白其马’，明天下非一家所有，敬让之至。故封建之，使得服其正朔，用其礼乐，以事先祀。故孔子云：‘夏礼吾能言之，杞不足徵也，殷礼吾能言之，宋不足徵也。’隋封后周靖帝为介国公，唐封隋帝为酅国公，以为二王后。” 
<br>二王后，彼何人，介公、酅公为国宾，周武、隋文之子孙。古人有言，天下者非是一人之天下，周亡天下传于隋，隋人失之唐得之。唐兴十叶岁二百，介公、酅公世为客。明堂太庙朝享时，引居宾位备威仪。备威仪，助郊祭，高祖、太宗之遗制。不独兴灭国，不独继绝世，欲令嗣位守文君，亡国子孙取为戒。
<br>
<br>【海漫漫】 
<br>
<br>
<br>海漫漫，其下无底旁无边，云涛烟浪最深处，人传中有三神山。山上多生不死药，服之羽化为天仙。秦皇、汉武信此语，方士年年采药去。蓬莱今古但闻名，烟水茫茫无觅处。海漫漫，风浩浩，眼穿不见蓬莱岛。不见蓬莱不敢归，童男丱女舟中老。徐福、文成多诳诞，上元、太一虚祈祷。君看骊山顶上茂陵头，毕竟悲风吹蔓草。何况玄元圣祖五千言，不言药，不言仙，不言白日升青天。
<br>
<br>【立部伎】 
<br>
<br>
<br>立部伎，鼓笛喧。舞双剑，跳九丸。袅巨索，掉长竿。太常部伎有等级，堂上者坐堂下立。堂上坐部笙歌清，堂下立部鼓笛鸣。笙歌一声众侧耳，鼓笛万曲无人听。立部贱，坐部贵。坐部退为立部伎，击鼓吹笙和杂戏。立部又退何所任，始就乐悬操雅音。雅音替坏一至此，长令尔辈调宫徵。圆丘后土郊祀时，言将此乐感神祇。欲望凤来百兽舞，何异北辕将适楚。工师愚贱安足云，太常三卿尔何人。
<br>
<br>【华原磬】 
<br>
<br>
<br>华原磬，华原磬，古人不听今人听。泗滨石，泗滨石，今人不击古人击。今人古人何不同，用之舍之由乐工。乐工虽在耳如壁，不分清浊即为聋。梨园弟子调律吕，知有新声不知古。古称浮磬出泗滨，立辩致死声感人。宫悬一听华原石，君心遂忘封疆臣。果然胡寇从燕起，武臣少肯封疆死。始知乐与时政通，岂听铿锵而已矣。磬襄入海去不归，长安市人为乐师。华原磬与泗滨石，清浊两声谁得知。
<br>
<br>【上阳白发人】 
<br>
<br>
<br>上阳人，红颜暗老白发新。绿衣监使守宫门，一闭上阳多少春。玄宗末岁初选入，入时十六今六十。同时采择百馀人，零落年深残此身。忆昔吞悲别亲族，扶入车中不教哭。皆云入内便承恩，脸似芙蓉胸似玉。未容君王得见面，已被杨妃遥侧目。妒令潜配上阳宫，一生遂向空房宿。秋夜长，夜长无寐天不明。耿耿残灯背壁影，萧萧暗雨打窗声。春日迟，日迟独坐天难暮。宫莺百啭愁厌闻，梁燕双栖老休炉。莺归燕去长悄然，春往愁来不记年。唯向深宫望明月，东西四五百回圆。今日宫中年最老，大家遥赐尚书号。小头鞋履窄衣裳，青黛点眉眉细长。外人不见见应笑，天宝末年时世妆。上阳人，苦最多。少亦苦，老亦苦，少苦老苦两如何！君不见昔时吕向《美人赋》，又不见今日《上阳白发歌》。
<br>
<br>【胡旋女】 
<br>
<br>
<br>胡旋女，胡旋女，心应弦，手应鼓。弦鼓一声两袖举，回雪飘飖转蓬舞。左旋右转不知疲，千匝万周无已时。人间物类无可比，奔车轮缓旋风迟。曲终再拜谢天子，天子为之微启齿。胡旋女，出康居，徒劳东来万里馀。中原自有胡旋者，斗妙争能尔不如。天宝季年时欲变，臣妾人人学圆转。中有太真外禄山，二人最道能胡旋。梨花园中册作妃，金鸡障下养为兒。禄山胡旋迷君眼，兵过黄河疑未反。贵妃胡旋惑君心，死弃马嵬令更深。从兹地轴天维转，五十年来制不禁。胡旋女，莫空舞，数唱此歌悟明主。
<br>
<br>【新丰折臂翁】 
<br>
<br>
<br>新丰老翁八十八，头鬓眉须皆似雪。玄孙扶向店前行，左臂凭肩右臂折。问翁臂折来几年，兼问致折何因缘。翁云贯属新丰县，生逢圣代无征战。惯听梨园歌管声，不识旗枪与弓箭。无何天宝大征兵，户有三丁点一丁。点得驱将何处去，五月万里云南行。闻道云南有泸水，椒花落时瘴烟起。大军徒涉水如汤，未过十人二三死。村南村北哭声哀，兒别爷娘夫别妻。皆云前后征蛮者，千万人行无一回。是时翁年二十四，兵部牒中有名字。夜深不敢使人知，偷将大石鎚折臂。张弓簸旗俱不堪，从兹始免征云南。骨碎筋伤非不苦，且图拣退归乡土。臂折来来六十年，一肢虽废一身全。至今风雨阴寒夜，直到天明痛不眠。痛不眠，终不悔，且喜老身今独在。不然当时泸水头，身死魂飞骨不收。应作云南望乡鬼，万人冢上哭呦呦。老人言，君听取。君不闻开元宰相宋开府，不赏边功防黩武。又不闻天宝宰相杨国忠，欲求恩幸立边功。边功未立生人怨，请问新丰折臂翁。
<br>
<br>【太行路】 
<br>
<br>
<br>太行之路能摧车，若比人心是坦途。巫峡之水能覆舟，若比人心是安流。人心好恶苦不常，好生毛羽恶成疮。与君结发未五载，忽从牛女为参商。古称色衰相弃背，当时美人犹怨悔，何况如今鸾镜中，妾颜未改君心改。为君薰衣裳，君闻兰麝不馨香；为君事容饰，君看金翠无颜色。行路难，难重陈，人生莫作妇人身，百年苦乐由他人。行路难，难於山，险於水，不独人间夫与妻，近代君臣亦如此。君不见左纳言，右内史，朝承恩，暮赐死。行路难，不在水，不在山，只在人心反覆间。
<br>
<br>
<br>
<br>
<br>卷九十八 新乐府辞九
<br>
<br>【新乐府中】唐·白居易 
<br>
<br>
<br>
<br>【司天台】 
<br>
<br>
<br>司天台，仰观俯察天人际。羲和死来职事废，官不求贤空取艺。昔闻西汉元、成间，上凌下替谪见天。北辰微暗少光色，四星煌煌如火赤。耀芒动角射三台，上台半灭中台坼。是时非无太史官，眼见心知不敢言。明朝趋入明光殿，唯奏庆云寿星见。天文时变两如斯，九重天子不得知。不得知，安用台高百尺为！
<br>
<br>【捕蝗】 
<br>
<br>
<br>捕蝗捕蝗谁家子，天热日长饥欲死。兴元兵久伤阴阳，和气蛊蠹化为蝗。始自两河及三辅，荐食如蚕飞似雨。雨飞蚕食千里间，不见青苗空赤土。河南长吏言忧农，课人昼夜捕蝗虫。是时粟斗钱三百，蝗虫之价与粟同。捕蝗捕蝗竟何利，徒使饥人重劳费。一虫虽死百虫来，岂将人力竞天灾，我闻古之良吏有善政，以政驱蝗蝗出境。又闻贞观之初道欲昌，文皇仰天吞一蝗。一人有庆兆民赖，是岁虽蝗不为害。
<br>
<br>【昆明春水满】 
<br>
<br>
<br>《汉书．武帝纪》曰：“元狩三年秋，发谪吏穿昆明池。”《西南夷传》：曰：“越巂昆明国有滇池，方三百里。汉使求身毒国而为昆明所闭，欲伐之，故作昆明池象之，以习水战，在长安西南，周回四十里。”《食货志》曰：“时越欲与汉用船战，遂大修昆明池。”白居易传曰：“贞元中始涨之。” 
<br>昆明春，昆明春，春池岸古春流新。影浸南山青滉瀁，波沉西日红奫沦。往年因旱灵池竭，龟尾曳涂鱼煦沫。诏开八水注恩波，千介万鳞同日活。今来净渌水照天，游鱼莲田田。洲香杜若抽心短，沙暖鸳鸯铺翅眠。动植飞沈皆遂性，皇泽如春无不被。鱼者仍丰网罟资，贫人又获菰蒲利。诏以昆明近帝城，官家不得收其征。菰蒲无租鱼无税，近水之人感君惠。感君惠，独何人，吾闻率土皆王民，远民何疏近何亲。原推此惠及天下，无远无近同欣欣。吴兴山中罢榷茗，鄱阳坑里休封银。天涯地角无禁利，熙熙同似昆明春。
<br>
<br>【城盐州】 
<br>
<br>
<br>《通典》曰：“盐州，春秋时戎狄之地，秦、汉属北地郡，后魏置大兴郡，西魏改为五原，后为盐州，以北近盐池，因以为名。唐为盐州，或为五原郡。”白居易传曰：“贞元八年，特诏城之。” 
<br>城盐州，城盐州，城在五原原上头。蕃东节度钵阐布，忽见新城当要路。金鸟飞传赞普闻，建牙传箭集群臣。君臣赪面有忧色，皆言勿谓唐无人。自筑盐州十馀载，左衽氈裘不犯塞。昼牧牛羊夜捉生，长去新城百里外。诸边急警劳戍人，唯此一道无烟尘。灵夏潜安谁复辨，秦原暗通何处见。鄜州驿路好马来，长安药肆黄耆贱。城盐州，盐州未城天子忧。德宗按图自定计，非关将略与庙谋。吾闻高宗、中宗世，北虏猖狂最难制。韩公创筑受降城，三城鼎峙屯汉兵。东西亘绝数千里，耳冷不闻胡马声。如今边将非无策，心笑韩公筑城壁。相看养寇为身谋，各握强兵固恩泽。愿分今日边将恩，褒赠韩公封子孙。谁能将此盐州曲，翻作歌词闻至尊。
<br>
<br>【道州民】 
<br>
<br>
<br>道州民，多侏儒，长者不过三尺馀。市作矮奴年进送，号为道州任土贡。任土贡，宁若斯，不闻使人生别离，老翁哭孙母哭兒。一自阳城来守郡，不进矮奴频诏问。城云臣按六典书，任土贡有不贡无。道州水土所生者，只有矮民无矮奴。吾君感悟玺书下，岁贡矮奴宜悉罢。道州民，老者幼者何欣欣。父兄子曾始相保，从此得作良人身。道州民，民到於今受其赐，欲说使君先下泪。仍恐兒孙忘使君，生男多以阳为字。
<br>
<br>【驯犀】 
<br>
<br>
<br>驯犀驯犀通天犀，躯貌骇人角骇鸡。海蛮闻有时天子，驱犀乘传来万里。一朝得谒大明宫，欢呼拜舞自论功。五年驯养始堪献，六译语言方得通。上嘉人兽俱来远，蛮馆四方犀入苑。秣以瑶刍又锁以金，故乡迢递君门深。海鸟不知钟鼓乐，池鱼空结江湖心。驯犀生处南方热，秋无白露冬无雪。一入上林三四年，又逢今岁苦寒月。饮冰卧霰苦踡跼，角骨冻伤鳞甲缩。驯犀死，蛮兒啼，向阙再拜颜色低。奏乞生归本国去，恐身冻死似驯犀。君不见建中初，驯象生还故林邑。君不见贞元末，驯犀冻死蛮兒泣。所嗟建中异贞元，象生犀死何足言。
<br>
<br>【五弦弹】 
<br>
<br>
<br>五弦弹，五弦弹，听者倾耳心寥寥。赵璧知君入骨爱，五弦一一为君调。第一第二弦索索，秋风拂松疏韵落。第三第四弦泠泠，夜鹤忆子笼中鸣。第五弦声最掩抑，陇水冻咽流不得。五弦并奏君试听，凄凄切切复铮铮。铁击珊瑚一两曲，冰写玉盘千万声。铁声杀，冰声寒，杀声入耳肤血寒，惨气中人肌骨酸。曲终声尽欲半日，四座相对愁无言。座中有一远方士，唧唧咨咨声不已。自欢今朝初得闻，始知辜负平生耳。唯忧赵璧白发生，老死人间无此声。远方士，尔听五弦信为美，吾闻正始之音不如是。正始之音其若何？硃弦疏越清庙歌。一弹一唱再三叹，曲淡节稀声不多。融融曳曳召元气，听之不觉心平和。人情重今多贱古，古琴有弦人不抚。更从赵璧艺成来，二十五弦不如五。
<br>
<br>【蛮子朝】 
<br>
<br>
<br>蛮子朝，泛皮船兮渡绳桥，来自巂州道路遥。入界先经蜀川过，蜀将收功先表贺。臣闻云南六诏蛮，东连牂牁西连蕃。六诏星居初琐碎，合为一诏渐强大。开元皇帝虽圣神，唯蛮倔强不来宾。鲜于仲通六万卒，征蛮一阵全军没。至今西洱河岸边，箭孔刀痕满枯骨。谁知今慕华风，不劳一人蛮自通。诚由陛下休明德，亦赖微臣诱谕功。德宗看表知如此，笑令中使迎蛮子。蛮子导从者谁何，摩挲俗羽双隈伽。清平官持赤藤杖，大将军系金呿嗟。异矣寻男寻阁劝，特敕召对延英殿。上心贵在怀远蛮，引临玉座近天颜。冕旒不垂亲劳俫，赐衣赐食移时对。移时对，不可得，大臣相看有羡色。可怜宰相拖紫佩金章，朝日唯闻对一刻。
<br>
<br>【骠国乐】 
<br>
<br>
<br>骠国乐，骠国乐，出自大海西南角。雍羌之子舒难陀，来献南音举正朔。德宗立仗御紫庭，黈纊不塞为尔听。王螺一吹椎髻耸，铜鼓千击文身踊。珠缨炫转星宿摇，花鬘斗薮龙蛇动。曲终王子启圣人，臣父愿为唐外臣。左右欢呼何翕习，至尊德广之所及。须臾百辟诣閤门，俯伏拜表贺至尊。伏见骠人献新乐，请书国史传子孙。时有击壤老农父，暗测君心闲独语。闻君政化甚圣明，欲感人心致太平。感人在近不在远，太平由实非由声。观身理国国可济，君如心兮民如体。体生疾苦心憯凄，民得和平君恺悌。贞元之民若未安，骠乐虽闻君不欢；贞元之民苟无病，骠乐不来君亦圣。骠乐骠乐徒喧喧，不如闻此刍荛言。
<br>
<br>【缚戎人】 
<br>
<br>
<br>缚戎人，缚戎人，耳穿面破驱入秦。天子矜怜不忍杀，诏徙东南吴与越。黄衣小使录姓名，领出长安乘递行。身被金疮面多瘠，扶病徒行日一驿。朝餐饥渴费杯盘，夜卧腥臊污床席。忽逢江水忆交河，垂手齐声呜咽歌。其中一虏语诸虏：“尔苦非名我苦多。”同伴行人因惜问，欲说喉中气愤愤。自云乡贯本凉原，大历年中没落蕃。一落蕃中四十载，遣著皮裘系毛带。唯许正朝服汉仪，敛衣整巾潜泪垂。誓心密定归乡计，不使蕃中妻子知。暗思幸有残筋力，更恐年衰归不得。蕃候严兵鸟不飞，脱身冒死奔逃归。昼伏宵行经大漠，云阴月黑风沙恶。警藏青冢寒草疏，偷渡黄河夜冰薄。忽闻汉军鼙鼓声，路傍走出再拜迎。游骑不听能汉语，将军遂缚作蕃生。配向江南卑湿地，岂无存除恤空防备。念此吞声仰诉天，若为辛苦度残年。凉原乡井不得见，胡地妻兒虚弃捐。没蕃被囚思汉土，归汉被劫为蕃虏。早知如此悔归来，两地宁如一处苦。缚戎人，戎人之中我苦辛。自古此冤应未有，汉心汉语吐蕃身。
<br>
<br>【骊宫高】 
<br>
<br>
<br>《唐会要》曰：“开元十一年十月，置温泉宫於骊山。”《旧书．帝纪》曰：“是年十月，幸温泉宫，自是岁数幸焉。天宝六载十月，改温泉宫为华清宫。” 
<br>高高骊山上有宫，硃楼紫殿三四重。迟迟兮春日，玉甃暖兮温泉溢，袅袅兮秋风，山蝉鸣兮宫树红。翠华不来岁月久，墙有衣兮瓦有松。吾君在位已五载，何不一幸乎其中。西去都门几多地，吾君不游有深意。一人出兮不容易，六宫从兮百司备。八十一车千万骑，朝有宴饫暮有赐。中人之频数百家，未足充君一日费。吾君修己人不知，不自逸兮不自嬉，吾君爱人人不识，不伤财兮不伤力。骊宫高兮高入云，君之来兮为一身，君之不来兮为万人。
<br>
<br>【百炼镜】 
<br>
<br>
<br>百炼镜，镕范非常规，日辰处所灵且祇，江心波上舟中铸，五月五日日午时。琼粉金膏磨莹已，化为一片秋潭水。镜成将献蓬莱宫，扬州长史手自封。人间臣妾不合照，背有九五飞天龙。人人呼为天子镜，我有一言闻太宗。太宗常以人为镜，鉴古鉴今不鉴容。四海安危居掌内，百王治乱悬心中。乃知天子别有镜，不是扬州百炼铜。
<br>
<br>【青石】 
<br>
<br>
<br>青石出自蓝田山，兼车运载来长安。工人磨琢欲何用，石不能言我代言。不愿作人家墓前神道碣，坟土未乾名已灭；不愿作官家道旁德政碑，不镌实录镌虚辞。愿为颜氏、段氏碑，雕镂太尉与太师。刻此两片坚贞质，状彼二人忠烈姿。义心若石屹不转，死节名流确不移。如观奋击硃泚日，似见叱呵希烈时。各於其上题名谥，一置高山一沉水，陵谷虽迁碑独存骨化为尘名不死。长使不忠不烈臣，观碑改节慕为人。慕为人，劝事君。
<br>
<br>【两硃阁】 
<br>
<br>
<br>两硃阁，南北相对起。借问何人家，贞元双帝子。帝子吹箫双得仙，五云飘飖飞上天。第宅亭台不将去，化为佛寺在人间。妆阁伎楼何寂静。柳似舞腰池似镜。花落黄昏悄悄时，不闻歌吹闻钟磐。寺门敕榜金字书，尼院佛庭宽有馀。青苔明月多闲地，比屋疲人无处居。忆昨平阳宅初置，吞并平人几家地。仙去双双作梵宫，渐恐人间尽为寺。
<br>
<br>【西凉伎】 
<br>
<br>
<br>西凉伎，西凉伎，假面胡人假师子。刻本为头丝作尾，金镀眼睛银帖齿，奋迅毛衣摆双耳，如从流沙来万里。紫髯深目两胡兒，鼓舞跳梁前致辞。应似凉州未陷日，安西都护进来时。须臾云得新消息，安西路绝归不得。泣向师子涕双垂，凉州陷没知不知。师子回头向西望，哀吼一声观者悲。贞元边将爱此曲，醉坐笑看看不足。享宾犒士宴三军，师子胡兒长在目。有一征夫年七十，见弄凉州低面泣。泣罢敛手白将军，主忧臣辱昔所闻。自从天宝兵戈起，犬戎日夜吞西鄙。凉州陷来四十年，河、陇侵将七千里。平时安西万里疆，今日边防在凤翔。缘边空屯十万卒，饱食温衣闲过日。遗民肠断在凉州，将卒相看无意收。天子每思常痛惜，将军欲说合惭羞。奈何仍看西凉伎，取笑资欢无所愧。纵无智力未能收，忍取西凉弄为戏。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
