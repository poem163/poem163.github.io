<HTML>
<HEAD>
<TITLE>郊庙歌辞 七至十二 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 郊庙歌辞 七至十二</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>郊庙歌辞 七至十二</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5940"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'郊庙歌辞 七至十二')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[郊庙歌辞 七至十二]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【金奏】 
<br>
<br>
<br>坤元至德，品物资生。神凝博厚，道协高明。列镇五岳，环流四瀛。于何不载，万宝斯成。
<br>
<br>【顺和】 
<br>
<br>
<br>乐备金石，礼光樽俎。大享爰终，洪休是举。雨零感节，云飞应序。缨绂载辞，皇灵具举。
<br>
<br>
<br>
<br>卷七 
<br>郊庙歌辞七 
<br>唐祭汾阴乐章 
<br>《唐书·乐志》曰：“玄宗开元十一年，祭皇地祇於汾阴：迎神用《顺和》八变，皇帝行用《太和》，登歌奠玉用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《顺和》。”
<br>
<br>【顺和】韩思复 
<br>
<br>
<br>大乐和暢，殷荐明神。一降通感，八变必臻。有求斯应，无德不亲。降灵醉止，休征万人。
<br>
<br>【同前】卢从愿 
<br>
<br>
<br>坤元载物，阳乐发生。播殖资始，品汇咸亨。列俎棋布，方坛砥平。神歆禋祀，后德惟明。
<br>
<br>【同前】刘晃 
<br>
<br>
<br>大君出震，有事郊禋。齐戒既肃，馨香毕陈。乐和礼备，候暖风春。恭惟降福，实赖明神。
<br>
<br>【同前】韩休 
<br>
<br>
<br>於穆濬哲，维清缉熙。肃事昭配，永言孝思。涤濯静嘉，馨香在兹。神之听之，用受福釐。
<br>
<br>【太和】王晙 
<br>
<br>
<br>於穆圣皇，六叶重光。太原刻颂，后土疏场。宝鼎呈符，歊云孕祥。礼乐备矣，降福穰穰。
<br>
<br>【肃和】崔玄童 
<br>
<br>
<br>聿修严配，展事禋宗。祥符宝鼎，礼备黄琮。祝词以信，明德惟聪。介兹景福，永永无穷。
<br>
<br>【雍和】贾曾 
<br>
<br>
<br>蠲我渐饎，洁我膋芗。有豆孔硕，为羞既臧。至诚无昧，精意惟芳。神其醉止，欣欣乐康。
<br>
<br>【寿和】苏颋 
<br>
<br>
<br>礼物斯具，乐章乃陈。谁其作主，皇考圣真。对越在天，圣明佐神。窅然汾上，厚泽如春。
<br>
<br>【舒和】何鸾 
<br>
<br>
<br>乐奏云阕，礼章载虔。禋宗于地，昭假于天。惟馨荐矣，既醉歆焉。神之降福，永永万年。
<br>
<br>【凯安】蒋挺 
<br>
<br>
<br>维岁之吉，维辰之良。圣君绂冕，肃事坛场。大礼已备，大乐斯张。神其醉止，降福无疆。
<br>
<br>【顺和】源光裕 
<br>
<br>
<br>方丘既膳，嘉飨载谧。齐敬毕诚，陶匏贵质。秀簠丰荐，芳俎盈实。永永福流，其升如日。
<br>
<br>【唐禅社首乐章】 
<br>
<br>
<br>《唐书·乐志》曰：“玄宗开元十三年，禅社首山祭地祇乐：迎神用《顺和》，皇帝行用《太和》，登歌奠玉帛用《肃和》，迎俎入用《雍和》，初献用《寿和》，饮福用《福和》，还宫用《太和》，送神用《灵具醉》以代《顺和》。”
<br>
<br>【顺和】贺知章 
<br>
<br>
<br>至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
<br>
<br>【太和】 
<br>
<br>
<br>肃我成命，於昭黄祇。裘冕而祀，陟降在斯。五音克备，八变聿施。缉熙肆靖，厥心匪离。
<br>
<br>【肃和】 
<br>
<br>
<br>黄祇是祗，我其夙夜。夤畏诚洁，匪遑宁舍。礼以琮玉，荐厥茅藉。念兹降康，胡宁克暇。
<br>
<br>【雍和】 
<br>
<br>
<br>夙夜宥密，不敢宁宴。五齐既陈，八音在县。粢盛以洁，房俎斯荐。惟德惟馨，尚兹克遍。
<br>
<br>【寿和】 
<br>
<br>
<br>惟以明发，有怀载殷。乐盈而反，礼顺其禋。立清以献，荐欲是亲。於穆不已，裒对斯臻。
<br>
<br>【福和】 
<br>
<br>
<br>穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。
<br>
<br>【太和】 
<br>
<br>
<br>昭昭有唐，天俾万国。列祖应命，四宗顺则。申锡无疆，宗我同德。曾孙继绪，享神配极。
<br>
<br>【灵具醉】源乾曜 
<br>
<br>
<br>灵具醉，杳熙熙。灵将往，眇禗禗。顾明德，吐正词。烂遗光，流祯祺。
<br>
<br>【唐祭神州乐章】 
<br>
<br>
<br>《唐书·乐志》曰：“贞观中，祭神州于北郊：迎神用《顺和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《顺和》。《顺和》词同夏至方丘，《太和》、《寿和》、《凯安》词同冬至圆丘，并褚亮等作。”
<br>
<br>【肃和】 
<br>
<br>
<br>大矣坤仪，至哉神县。包含日域，牢笼月。露洁三清，风调六变。皇祇届止，式歆恭荐。
<br>
<br>【雍和】 
<br>
<br>
<br>泰折严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。
<br>
<br>【舒和】 
<br>
<br>
<br>坤道降祥和庶品，灵心载德厚群生。水土既调三极泰，文武毕备九区平。
<br>
<br>【唐祭神州乐章】 
<br>
<br>
<br>《唐书·乐志》曰：“太乐旧有祭神州迎送神辞二章，不详所起。”
<br>
<br>【迎神】 
<br>
<br>
<br>黄舆厚载，赤寰归德。含育九区，保安万国。诚敬无怠，禋祀有则。乐以迎神，其仪不忒。
<br>
<br>【送神】 
<br>
<br>
<br>神州阴祀，洪恩广济。草树沾和，飞沉沐惠。礼修鼎俎，奠歆瑶币。送乐有章，灵轩其逝。
<br>
<br>【唐祭太社乐章】 
<br>
<br>
<br>《唐书·乐志》曰：“贞观中，祭太社乐：迎神用《顺和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《顺和》，《顺和》词同夏至方丘，《太和》《寿和》《凯安》词同冬至圆丘，并褚亮等作。”
<br>
<br>【肃和】 
<br>
<br>
<br>后土凝德，神功协契。九域底平，两仪交际。戊期应序，阴墉展币。灵车少留，俯歆樽桂。
<br>
<br>【雍和】 
<br>
<br>
<br>美报崇本，严恭展事。受露疏坛，承风启地。洁粢登俎，醇牺入馈。介福远流，群生毕遂。
<br>
<br>【舒和】 
<br>
<br>
<br>神道发生敷九稼，阴阳乘仁暢八埏。纬武经文隆景化，登祥荐祉启丰年。
<br>
<br>【唐祭太社乐章】 
<br>
<br>
<br>《唐书·乐志》曰：“太乐旧有太社迎送神辞二章，不详所起。”
<br>
<br>【迎神】 
<br>
<br>
<br>烈山有子，后土有臣。播种百穀，济育兆人。春官缉礼，宗伯司禋。戊为吉日，迎享兹辰。
<br>
<br>【送神】 
<br>
<br>
<br>吉祥式就，酬功载毕。亲地尊天，礼文经术。贶徵令序，福流初日。神驭爰归，祠官其出。
<br>
<br>【唐享先农乐章】 
<br>
<br>
<br>《唐书·乐志》曰：“贞观中，享先农乐：迎神用《咸和》，皇帝行用《太和》，登歌奠玉帛用《肃和》，迎俎用《雍和》，酌献饮福用《寿和》，送文舞出、迎武舞入用《舒和》，武舞用《凯安》，送神用《承和》。其《太和》《寿和》《凯安》词同冬至圆丘，并褚亮等作。”
<br>
<br>【咸和】 
<br>
<br>
<br>粒食伊始，农之所先。古今攸赖，是曰人天。耕斯帝藉，播厥公田。式崇明祀，神其福焉。
<br>
<br>【肃和】 
<br>
<br>
<br>樽彝既列，瑚簋方荐。歌工载登，币礼斯奠。肃肃享祀，颙颙缨弁。神之听之，福流寰县。
<br>
<br>【雍和】 
<br>
<br>
<br>前夕视牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。
<br>
<br>【舒和】 
<br>
<br>
<br>羽籥低昂文缀已，干戚蹈厉武行初。望岁祈农神所听，延祥介福岂云虚。
<br>
<br>【唐享先农乐章】 
<br>
<br>
<br>《唐书·乐志》曰：“太乐旧有享先农送神辞一章，不详所起。”
<br>
<br>【承和】 
<br>
<br>
<br>三推礼就，万庾祈凝。夤宾志远，藨蓘惟兴。降歆肃荐，垂祐祗膺。送神有乐，神其上升。
<br>
<br>【唐享先蚕乐章】 
<br>
<br>
<br>《唐书·乐志》曰：“显庆中，皇后亲蚕，内出享先蚕乐章：迎神用《永和》，亦曰《顺德》，皇后升坛用《肃和》，登歌奠币用《展敬》，迎俎用《洁诚》，饮福送神用《昭庆》。”
<br>
<br>【永和】 
<br>
<br>
<br>芳春开令序，韶苑暢和风。惟灵申广祐，利物表神功。绮会周天宇，黼黻澡寰中。庶几承庆节，歆奠下帷宫。
<br>
<br>【肃和】 
<br>
<br>
<br>明灵光至德，深功掩百神。祥源应节启，福绪逐年新。万宇承恩覆，七庙伫恭禋。一兹申至恳，方期远庆臻。
<br>
<br>【展敬】 
<br>
<br>
<br>霞庄列宝卫，云集动和声。金卮荐绮席，玉币委芳庭。因心罄丹款，先已励苍生。所冀延明福，於兹享至诚。
<br>
<br>【洁诚】 
<br>
<br>
<br>桂筵开玉俎，兰圃荐琼芳。八音调凤律，三献奉鸾觞。洁粢申大享，庭宇冀降祥。神其覃有庆，锡福永无疆。
<br>
<br>【昭庆】 
<br>
<br>
<br>仙坛礼既毕，神驾俨将升。伫属深祥启，方期庶绩凝。虔诚资宇内，务本勖黎蒸。灵心昭备享，率土洽休徵。
<br>
<br>【唐释奠文宣王乐章】 
<br>
<br>
<br>《唐书·乐志》曰：“皇太子亲释奠：迎神用《诚和》，亦曰《宣和》，皇太子行用《承和》，登歌奠币用《肃和》，迎俎用《雍和》，送文舞出、迎武舞入用《舒和》，武舞用《凯安》，词同冬至圆丘，送神用《诚和》，词同迎神。”《通典》曰：“开元中又造三和乐：一曰《祴和》，三公升降及行则奏之；二曰《丰和》，享先农则奏之；三曰《宣和》，祭孔宣父、齐太公则奏之。”
<br>
<br>【诚和】 
<br>
<br>
<br>圣道日用，神几不测。金石以陈，弦歌载陟。爰释其菜，匪馨于稷。来顾来享，是宗是极。
<br>
<br>【承和】 
<br>
<br>
<br>万国以贞光上嗣，三善茂德表重轮。视膳寝门遵要道，高辟崇贤引正人。
<br>
<br>【肃和】 
<br>
<br>
<br>粤惟上圣，有纵自天。傍周万物，俯应千年。旧章允著，嘉贽孔虔。王化兹首，儒风是宣。
<br>
<br>【雍和】 
<br>
<br>
<br>堂献瑶篚，庭敷璆县。礼备其容，乐和其变。肃肃亲享，雍雍执奠。明礼惟馨，蘋蘩可荐。
<br>
<br>【舒和】 
<br>
<br>
<br>隼集龟开昭圣列，龙蹲凤跱肃神仪。尊儒敬业宏图阐，纬武经文盛德施。
<br>
<br>【唐享孔子庙乐章】 
<br>
<br>
<br>《唐书·乐志》曰：“太乐旧有享孔子庙迎送神辞二章，不详所起。”
<br>
<br>【迎神】 
<br>
<br>
<br>通吴表圣，问老探真。三千弟子，五百贤人。亿龄规法，万载祠禋。洁诚以祭，奏乐迎神。
<br>
<br>【送神】 
<br>
<br>
<br>醴溢牺象，羞陈俎豆。鲁壁类闻，泗川如觏。里校覃福，胄筵承祐。雅乐清音，送神其奏。
<br>
<br>【唐释奠武成王乐章】于邵 
<br>
<br>
<br>唐释奠武成王，旧以文宣王乐章用之。德宗正元中，诏于邵补造。
<br>
<br>【迎神】 
<br>
<br>
<br>卜畋不从，兆发非熊。乃倾荒政，爰佐一戎。盛烈载垂，命祀维崇。日练上戊，宿严閟宫。迎奏嘉至，感而遂通。
<br>
<br>【奠币登歌】 
<br>
<br>
<br>管磬升，膻芗集。上公进，嘉币执。信以通，僾如及。恢帝功，锡后邑。四维张，百度立。绵亿载，邈难挹。
<br>
<br>【迎俎酌献】 
<br>
<br>
<br>五齐洁，九牢硕。梡橛循，罍斝涤。进具物，扬鸿勣。和奏发，高灵寂。虔告终，繁祉锡。昭秩祀，永无易。
<br>
<br>【亚献终献】 
<br>
<br>
<br>贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时惟降祐，永绝兴戎。
<br>
<br>【送神】 
<br>
<br>
<br>明祀方终，备乐斯阕。黝纁就瘗，豆笾告撤。肸蚃尚馀，光景云灭。返归虚极，神心则悦。
<br>
<br>【唐享龙池乐章】 
<br>
<br>
<br>《唐书·乐志》曰：“玄宗龙潜时，宅隆庆坊，宅南坊人所居，忽变为池，望气者异焉。故中宗季年，泛舟池中。玄宗正位，以坊为宫，池水逾大，弥漫数里，因为《龙池乐》以歌其祥。”《新书·礼乐志》曰：“《龙池乐》，舞者十二人，冠芙蓉冠，摄履。备用雅乐，唯无钟磬。”《唐逸史》曰：“玄宗在东都昼寝，梦一女子，容艳异常，梳交心髻，大袖宽衣。帝曰：‘汝何人？’曰：‘妾凌波池中龙女也，卫宫护驾，妾实有功。今陛下洞晓钧天之乐，原赐一曲，以光族类。’帝於梦中为鼓胡琴，倚歌为凌波池之曲，龙女拜谢而去。及寤，尽记之，命禁乐，自御琶琵，习而翻之。因宴於凌波宫，临池奏新声。忽池波涌起，有神女出於波心，乃梦中之女也。望拜御坐，良久方没。因置祠池上，每岁祀之。”《会要》曰：“开元元年，内出祭《龙池乐》章。十六年，筑坛於兴庆宫，以仲春月祭之。”
<br>
<br>【第一章】姚崇 
<br>
<br>
<br>恭闻帝里生灵沼，应报明君鼎业新。既协翠泉光宝命，还符白水出真人。此时舜海潜龙跃，此地尧河带马巡。独有前池一小雁，叨承旧惠入天津。
<br>
<br>【第二章】蔡孚 
<br>
<br>
<br>帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，秖为从龙直上天。
<br>
<br>【第三章】沈佺期 
<br>
<br>
<br>龙池跃龙龙已飞，龙德先天天不违。池开天汉分皇道，龙向天门入紫微。邸第楼台多气色，君王凫雁有光辉。为报寰中百川水，来朝上地莫东归。
<br>
<br>【第四章】卢怀慎 
<br>
<br>
<br>代邸东南龙跃泉，清漪碧浪远浮天。楼台影就波中出，日月光疑镜里悬。雁沼回流成舜海，龟书荐祉应尧年。大川既济惭为楫，报德空思奉细涓。
<br>
<br>【第五章】姜皎 
<br>
<br>
<br>龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。原以飘飖五云影，从来从去九天间。
<br>
<br>【第六章】崔日用 
<br>
<br>
<br>龙兴白水汉兴符，圣主时乘运斗枢。岸上蘴茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
<br>
<br>【第七章】苏颋 
<br>
<br>
<br>西京凤邸跃龙泉，佳气休光钟在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。原侍巡游同旧里，更闻箫鼓济楼船。
<br>
<br>【第八章】李乂 
<br>
<br>
<br>星分邑里四人居，水洊源流万顷馀。魏国君王称象处，晋家蕃邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
<br>
<br>【第九章】姜晞 
<br>
<br>
<br>灵沼萦回邸第前，浴日涵春写曙天。始见龙台升凤阙，应如宵汉起神泉。石匮渚傍还启圣，桃李初生更有仙。欲化帝图从此受，正同河变一千年。
<br>
<br>【第十章】裴璀 
<br>
<br>
<br>乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
<br>
<br>【梁郊祀乐章】 
<br>
<br>
<br>《五代会要》曰：“梁开平二年正月，太常奏定郊庙乐曲：南郊降神奏《庆和之乐》，舞《崇德之舞》，皇帝行奏《庆顺》，奠玉币、登歌奏《庆平》，迎俎奏《庆肃》，酌献奏《庆熙》，饮福酒奏《庆隆》，送文舞、迎武舞奏《庆融》，亚献、终献奏《庆休》，送神奏《庆和》。”
<br>
<br>【庆和乐】赵光逢 
<br>
<br>
<br>就阳位，升圆丘。佩双玉，御大裘。膺天命，拥神休。万灵感，百禄遒。 
<br>秉黄钺，建硃旗。震八表，清二仪。帝业显，王道夷。受景命，启皇基。 
<br>开九门，怀百神。通肸蚃，接氤氲。明粢荐，广乐陈。奠嘉璧，燎芳薪。 
<br>膺宝图，执左契。德应天，圣飨帝。荐表衷，荷灵惠。寿万年，祚百世。 
<br>惟德动天，有感必通。秉兹一德，禋於六宗 钦夤宝命，恭肃礼容。来顾来飨，永穆皇风。 
<br>天惟佑德，辟乃奉天。交感斯在，昭事罔愆。岁功已就，王道无偏。於焉报本，是用告虔。
<br>
<br>【庆顺乐】 
<br>
<br>
<br>圣皇戾止，天步舒迟。乾乾睿相，穆穆皇仪。进退必肃，陟降是祗。六变克协，万灵协随。
<br>
<br>【庆平乐】 
<br>
<br>
<br>天命降鉴，帝德惟馨。享祀不忒，礼容孔明。奠璧布币，荐纯献精。神祐以答，敷锡永宁。
<br>
<br>【庆肃乐】张衮 
<br>
<br>
<br>笾豆簠簋，黍稷非馨。懿兹彝器，厥德惟明。金石匏革，以和以平。由此无疆，期乎永宁。
<br>
<br>【庆熙乐】 
<br>
<br>
<br>哲后躬享，旨酒斯陈。王恭无斁，严祀惟夤。皇祖以配，大孝以振。宜锡景福，永休下民。
<br>
<br>【庆隆乐】 
<br>
<br>
<br>恭祀上帝，于国之阳。爵醴是荷，鸿基永昌。
<br>
<br>【庆融乐】 
<br>
<br>
<br>道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
<br>
<br>【庆休乐】 
<br>
<br>
<br>大业来四夷，仁风和万国。白日体无私，皇天辅有德。七旬罪已服，六月师方克。伟哉帝道隆，终始常作则。
<br>
<br>【庆和乐】 
<br>
<br>
<br>烟燎升，礼容彻。诚感达，人神悦。灵贶彰，圣情结。玉座寂，金炉歇。
<br>
<br>【周郊祀乐章】 
<br>
<br>
<br>《五代史·乐志》曰：“太祖广顺元年，边蔚议改汉十二成为十二顺之乐：祭天神奏《昭顺之乐》，祭地祇奏《宁顺之乐》，祭宗庙奏《肃顺之乐》，登歌奠玉帛奏《感顺之乐》，皇帝行及临轩奏《治顺之乐》，王公出入、送文舞、迎武舞奏《忠顺之乐》，皇帝食举奏《康顺之乐》，皇帝受朝、皇后入宫奏《雍顺之乐》，皇太子轩悬出入奏《温顺之乐》，正至皇帝礼会登歌奏《礼顺之乐》，郊庙俎入奏《禋顺之乐》，酌献、饮福奏《福顺之乐》，祭孔宣父、齐太公降神同用《礼顺之乐》，三公升降及行同用《忠顺之乐》，享藉田同用《宁顺之乐》。”
<br>
<br>【昭顺乐】 
<br>
<br>
<br>五兵勿用，万国咸安。告功圆盖，受命云坛。乐鸣凤律，礼备鸡竿。神光欲降，众目遐观。
<br>
<br>【治顺乐】 
<br>
<br>
<br>羽卫离丹阙，金轩赴泰坛。珠旗明月色，玉佩晓霜寒。黼黻龙衣备，琮璜宝器完。百神将受职，宗社保长安。
<br>
<br>【感顺乐】 
<br>
<br>
<br>明君陈大礼，展币祀圜丘。雅乐声齐发，祥云色正浮。
<br>
<br>【禋顺乐】 
<br>
<br>
<br>黄彝将献，特牲预迎。既脩昭事，潜达明诚。
<br>
<br>【福顺乐】 
<br>
<br>
<br>相承五运，取法三才。大礼爰展，率土咸来。卿云祕室，甘泉宝台。象樽初酌，受福不回。
<br>
<br>【福顺乐】 
<br>
<br>
<br>昊天成命，邦国盛仪。多士齐列，六龙载驰。坛升泰一，乐奏《咸池》。高明祚德，永致昌期。
<br>
<br>【福顺乐】 
<br>
<br>
<br>上天垂景贶，哲后举鸾觞。明德今方祚，邦家万世昌。
<br>
<br>【忠顺乐】 
<br>
<br>
<br>木铎敷音文德昌，硃干成列武功彰。雷鹭羽今休用，玉戚相参正发扬。
<br>
<br>【武舞乐】 
<br>
<br>
<br>圭瓚方陈礼，千旄乃象功。成文非羽籥，猛势若罴熊。
<br>
<br>【昭顺乐】 
<br>
<br>
<br>云门孤竹，苍璧黄琮。既祀天地，克配祖宗。虔修盛礼，仰答玄功。神归碧落，福降无穷。
<br>
<br>
<br>
<br>
<br>
<br>
<br>卷八 
<br>郊庙歌辞八 
<br>汉安世房中歌十七首 
<br>《通典》曰：“周有《房中之乐》，歌后妃之德。秦始皇二十六年，改曰《寿人》。”《汉书·礼乐志》曰：：“汉《房中祠乐》，高祖唐山夫人所作。凡乐，乐其所生，礼不忘其本。高祖乐楚声，故《房中乐》，楚声也。孝惠二年，使乐府令夏侯宽备其箫管，更名《安世乐》。”《宋书·乐志》曰：“魏文帝黄初二年，议者以《房中》歌后妃之德，所以风天下，正夫妇，乃改为《正始之乐》。明帝太和初，缪袭奏：‘魏国初建，王粲所作登歌《安世诗》，专以思咏神灵及说神灵鉴享之意。后省读汉《安世诗》，无有《二南》风化天下之言，又改曰《享神歌》。’” 
<br>大孝备矣，休德昭清。高张四县，乐充宫廷。芬树羽林，云景杳冥。金支秀华，庶旄翠旌。《七始华始》，肃倡和声。神来宴娭，庶几是听。 
<br>鬻鬻音送，细齐人情。忽乘青玄，熙事备成。清思眑々，经纬冥冥。 
<br>我定历数，人告其心。敕身齐戒，施教申申。乃立祖庙，敬明尊亲。大矣孝熙，四极爰輳。王侯秉德，其邻翼翼，显明昭式。清明鬯矣，皇帝孝德。竟全大功，抚安四极。 
<br>海内有奸，纷乱东北。诏抚成师，武臣承德。行乐交逆，《箫》《勺》群慝。肃为济哉，盖定燕国。 
<br>大海荡荡水所归，高贤愉愉民所怀。大山崔，百卉殖。民何贵？贵有德。 
<br>安其所，乐终产。乐终产，世继绪。飞龙秋，游上天。高贤愉，乐民人。 
<br>丰草葽，女罗施。善何如，谁能回。大莫大，成教德；长莫长，被无极。 
<br>雷震震，电耀耀。明德乡，治本约。治本约，泽弘大。加被宠，咸相保。施德大，世曼寿。 
<br>都荔遂芳，窅窊桂华。孝奏天仪，若日月光。乘玄四龙，回驰北行。羽旄殷盛，芬哉芒芒。孝道随世，我署文章。 
<br>桂华冯冯翼翼，承天之则。吾易久远，烛明四极。 
<br>慈惠所爱，美若休德。杳杳冥冥，克绰永福。美芳硙硙即即，师象山则。 
<br>鸣呼孝哉，案抚戎国。蛮夷竭欢，象来致福。兼临是爱，终无兵革。 
<br>嘉荐芳矣，告灵飨矣。告灵既飨，德音孔臧。惟德之臧，建侯之常。承保天休，令问不忘。 
<br>皇皇鸿明，荡侯休德。嘉承天和，伊乐厥福。在乐不荒，惟民之则。浚则师德，下民咸殖。令问在旧，孔容翼翼。 
<br>孔容之常，承帝之明。下民之乐，子孙保光。承顺温良，受帝之光。嘉荐令芳，寿考不忘。承帝明德，师象山则。云施称民，永受厥福。承容之常，承帝之明。下民安乐，受福无疆。
<br>
<br>【晋宗庙歌】傅玄 
<br>
<br>
<br>《南齐书·乐志》曰：“晋泰始中，傅玄造《祠庙夕牲昭夏歌》一篇，《迎送神肆夏歌》一篇，登歌七庙七篇，飨神歌二篇。玄云：‘登歌歌盛德之功烈，故庙异其文。飨神犹《周颂》之《有瞽》及《雍》，但说祭飨神明礼乐之盛，七庙飨神皆用之。’”
<br>
<br>【夕牲歌】 
<br>
<br>
<br>我夕我牲，猗欤敬止。嘉豢孔时，供兹享祀。神鉴厥诚，博硕斯歆。祖考降飨，以虞孝孙之心。
<br>
<br>【迎送神歌】 
<br>
<br>
<br>鸣呼悠哉，日鉴在兹。以时享祀，神明降之。神明斯降，既祐飨之。祚我无疆，受天之祜。赫赫太上，巍巍圣祖。明明烈考，丕承继序。
<br>
<br>【征西将军登歌】 
<br>
<br>
<br>经始宗庙，神明戾止。申锡无疆，祗承享祀。假我皇祖，绥予孙子。燕及后昆，锡兹繁祉。
<br>
<br>【豫章府君登歌】 
<br>
<br>
<br>嘉乐在庭，荐祀在堂。皇皇宗庙，乃祖乃皇。济济辟公，相予烝尝。享祀不忒，降福穰穰。
<br>
<br>【颍川府君登歌】 
<br>
<br>
<br>於邈先后，实司于天。显矣皇祖，帝祉肇臻。本支克昌，资始开元。惠我无疆，享祀永年。
<br>
<br>【京兆府君登歌】 
<br>
<br>
<br>於惟曾皇，显显令德。高明清亮，匪兢柔克。保乂命祐，基命惟则。笃生圣祖，光济四国。
<br>
<br>【宣皇帝登歌】 
<br>
<br>
<br>於铄皇祖，圣德钦明。勤施四方，夙夜敬止。载敷文教，载扬武烈。匡定社稷，龚行天罚。经始大业，造创帝基。畏天之命，于时保之。
<br>
<br>【景皇帝登歌】 
<br>
<br>
<br>执竞景皇，克明克哲。旁作穆穆，惟祗惟畏。纂宣之绪，耆定厥功。登此亻隽乂，纠彼群凶。业业在位，帝既勤止。维天之命，於穆不已。
<br>
<br>【文皇帝登歌】 
<br>
<br>
<br>於皇时晋，允文文祖。聪明睿智，圣敬神武。万几莫综，皇斯清之。虎兕放命，皇斯平之。柔远能迩，简授英贤。创业垂统，勋格皇天。
<br>
<br>【飨神歌二首】 
<br>
<br>
<br>曰晋是常，享祀时序。宗庙致敬，礼乐具举。惟其来祭，普天率土。牺樽既奠，清酤既载。亦有和羹，荐羞斯备。烝烝永慕，感时兴思。登歌奏舞，神乐其和。祖考来格，祐我邦家。敷天之下，罔不休嘉。 
<br>肃肃在位，济济臣工。四海来格，礼仪有容。钟鼓振，管弦理，舞开元，歌永始，神胥乐兮。 
<br>肃肃在位，臣工济济。大小咸敬，上下有礼。理管弦，振鼓钟，舞象德，歌咏功，神胥乐兮。肃肃在位，有来雍雍。穆穆天子，相惟辟公。礼有仪，乐有则，舞象功，歌咏德，神胥乐兮。
<br>
<br>【歌高祖宣皇帝】曹毗 
<br>
<br>
<br>於赫高祖，德协灵符。应运拨乱，厘整天衢。勋格宇宙，化动八区。肃以典刑，陶以玄珠。神石吐瑞，灵芝自敷。肇基天命，道均唐虞。
<br>
<br>【歌世宗景皇帝】 
<br>
<br>
<br>景皇承运，纂隆洪绪。皇维重抗，天晖再举。蠢矣二寇，扰我扬楚。乃整元戎，以膏齐斧。亹亹神算，赫赫王旅，鲸鲵既平，功冠帝宇。
<br>
<br>【歌太祖文皇帝】 
<br>
<br>
<br>太祖齐圣，王猷诞融。仁教四塞，天基累崇。皇室多难，严清紫宫。威厉秋霜，惠过春风。平蜀夷楚，以文以戎。奄有参墟，声流无穷。
<br>
<br>【歌世祖武皇帝】 
<br>
<br>
<br>於穆武皇，允龚钦明。应期登禅，龙飞紫庭。百揆时序，听断以情。殊域既宾，伪吴亦平。晨流甘露，宵映朗星。野有击壤，路垂颂声。
<br>
<br>【歌中宗元皇帝】 
<br>
<br>
<br>运屯百六，天罗解贯。元皇勃兴，网笼江汉。仰齐七政，俯平祸乱。化若风行，泽犹雨散。沦光更耀，金辉复焕。德冠千载，蔚有馀粲。
<br>
<br>【歌肃宗明皇帝】 
<br>
<br>
<br>明明肃祖，阐弘帝祚。英风夙发，清晖载路。奸逆纵忒，罔式皇度。躬振硃旗，遂豁天步。宏猷渊塞，高罗云布。品物咸宁，洪基永固。
<br>
<br>【歌显宗成皇帝】 
<br>
<br>
<br>於休显宗，道泽玄播。式宣德音，暢物以和。迈德蹈仁，匪礼弗过。敷以纯风，濯以清波。连理映阜，鸣凤栖柯。同规放勋，义盖山河。
<br>
<br>【歌康皇帝】 
<br>
<br>
<br>康皇穆穆，仰嗣洪德。为而不宰，雅音四塞。闭邪以诚，镇物以默。威静区宇，道宣邦国。
<br>
<br>【歌孝宗穆皇帝】 
<br>
<br>
<br>孝宗夙哲，休音允臧。如彼晨离，曜景扶桑。垂训华幄，流润八荒。幽赞玄妙，爰该典章。西平僭蜀，北静旧疆。高猷远暢，朝有遗芳。
<br>
<br>【歌哀皇帝】 
<br>
<br>
<br>於穆哀皇，圣心虚远。雅好玄古，大庭是践。道尚无为，治存易简。化若风行，民犹草偃。虽曰登遐，徽音弥阐。愔愔《云》《韶》，尽美尽善。
<br>
<br>【歌太宗简文皇帝】王珣 
<br>
<br>
<br>皇矣简文，於昭于天。灵明若神，周淡如渊。冲应其来，实与其迁。亹亹心化，日用不言。易而有亲，简而可传。观流弥远，求本逾玄。
<br>
<br>【歌烈宗孝武皇帝】 
<br>
<br>
<br>天鉴有晋，钦哉烈宗。同规文考，玄默允恭。威而不猛，约而能通。神钲一震，九域来同。道积淮海，雅颂自东。气陶淳露，化协时雍。
<br>
<br>【四时祠祀歌】曹毗 
<br>
<br>
<br>肃肃清庙，巍巍圣功。万国来宾，礼仪有容。钟鼓振，金石熙。宣兆祚，武开基。神斯乐兮。理管弦，有来斯和。说功德，吐清歌。神斯乐兮。洋洋玄化，润被九壤。民无不悦，道无不往。礼有仪，乐有式。咏九功，永无极。神斯乐兮。
<br>
<br>【宋宗庙登歌】王韶之 
<br>
<br>
<br>《宋书·乐志》曰：“武帝永初中，诏庙乐用王韶之所造七庙登歌辞七首。又有七庙享神登歌一首，并以歌章太后，其辞亦韶之造。”
<br>
<br>【北平府君歌】 
<br>
<br>
<br>绵绵遐绪，昭明载融。汉德未远，尧有遗风。於穆皇祖，永世克隆。本枝惟庆，贻厥靡穷。
<br>
<br>【相国掾府君歌】 
<br>
<br>
<br>乃立清庙，清庙肃肃。乃备礼容，礼容穆穆。显允皇祖，昭是嗣服。锡兹繁祉，聿怀多福。
<br>
<br>【开封府君歌】 
<br>
<br>
<br>四县既序，箫管既举。堂献六瑚，庭万八羽。先王有典，克禋皇祖。不显洪烈，永介休祜。
<br>
<br>【武原府君歌】 
<br>
<br>
<br>钟鼓喤喤，威仪将将。温恭礼乐，致享曾皇。迈德垂仁，系轨重光。天命纯嘏，惠我无疆。
<br>
<br>【东安府君歌】 
<br>
<br>
<br>铄矣皇祖，帝度其心。永言配命，播兹徽音。思我茂猷，如玉如金。骏奔在陛，是鉴是歆。
<br>
<br>【孝皇帝歌】 
<br>
<br>
<br>蒸哉孝皇，齐圣广渊。发祥诞庆，景祚自天。德敷金石，道被管弦。有命既集，徽风永宣。
<br>
<br>【高祖武皇帝歌】 
<br>
<br>
<br>惟天有命，眷求上哲。赫矣圣武，抚运桓拨。功并敷土，道均汝坟。止戈曰武，经纬称文。鸟龙失纪，云火代名。受终改物，作我宋京。至道惟王，大业有劭。降德兆民，升歌清庙。
<br>
<br>【七庙享神歌】 
<br>
<br>
<br>奕奕寝庙，奉璋在庭。笙籥既列，牺象既盈。黍稷匪芳，明祀惟馨。乐具礼充，洁羞荐诚。神之格思，介以休祯。济济群辟，永观厥成。
<br>
<br>【宋世祖庙歌】谢庄 
<br>
<br>
<br>
<br>【孝武皇帝歌】 
<br>
<br>
<br>帝锡二祖，长世多祜。於穆睿考，袭圣承矩。玄极弛驭，乾纽坠绪。辟我皇维，缔我宋宇。刷定四海，肇构神京。复礼辑乐，散马堕城。泽牣九有，化浮八瀛。庆云承掖，甘露飞甍。肃肃清庙，徽徽閟宫。舞蹈象德，笙磬陈风。黍稷非盛，明德惟崇。神其歆止，降福无穷。
<br>
<br>【宣太后歌】 
<br>
<br>
<br>禀祥月辉，毓德轩光。嗣徽妫汭，思媚周姜。母临万宇，训蔼紫房。硃弦玉籥，式载琼芳。
<br>
<br>【宋章庙乐舞歌】 
<br>
<br>
<br>《宋书·乐志》曰：“章庙乐舞杂歌，悉同用太庙辞，唯三后别撰。夕牲、宾出入奏《肃咸乐》，牲出入奏《引牲乐》，荐豆呈毛血奏《嘉荐乐》，迎神奏《昭夏乐》，皇帝入庙北门奏《永至乐》，太祝裸地奏登歌，章太后室奏《章德凯容之乐》，昭太后室奏《昭德凯容之乐》，宣太后室奏《宣德凯容之乐》，皇帝还东壁受福酒奏《嘉胙之乐》，送神奏《昭夏之乐》，皇帝诣便殿奏《休成之乐》。”
<br>
<br>【肃咸乐二首】殷淡 
<br>
<br>
<br>彝承孝典，恭事严圣。浃天奉赆，罄壤齐庆。司仪具序，羽容夙彰。芬枝飏烈，黼构周张。助宝奠轩，酎珍充庭。璆县凝会，琄硃伫声。先期选礼，肃若有承。祗对灵祉，皇庆昭膺。 
<br>尊事威仪，辉容昭叙。迅恭神明，粱盛牲俎。肃肃严宫，蔼蔼崇基。皇灵降祉，百祇具司。戒诚望夜，端列承朝。依微昭旦，物色轻霄。鸿庆遐鬯，嘉荐令芳。翊帝明德，永祚流光。
<br>
<br>【引牲乐】 
<br>
<br>
<br>维诚洁飨，维孝奠灵。敬芬黍稷，敬涤牺牲。骍茧在豢，载溢载丰。以承宗祀，以肃皇衷。萧芳四举，华火周传。神监孔昭，嘉是柔牷。
<br>
<br>【嘉荐乐】 
<br>
<br>
<br>肇禋戒祀，礼容咸举。六典饰文，九司昭序。牲柔既昭，牺刚既陈。恭涤惟清，敬事惟神。加笾再御，兼俎重荐。节动轩越，声流金县。奕奕閟幄，亹亹严闱。洁诚夕鉴，端服晨晖。圣灵戾止，翊我皇则。上绥四宇，下洋万国。永言孝 
<br>飨，孝飨有容。傧僚赞列，肃肃雍雍。
<br>
<br>【昭夏乐】 
<br>
<br>
<br>閟宫黝黝，复殿微微。琼除肃炤，釭壁彤煇。黼帟神凝，玉堂严馨。圆火夕耀，方水朝清。 
<br>金枝委树，翠镫伫县。渟波澄宿，华汉浮天。恭事既夙，虔心有慕。仰降皇灵，俯宁休祚。
<br>
<br>【永至乐】 
<br>
<br>
<br>《汉书·礼乐志》曰：“皇帝入庙门奏《永至》，以为行步之节，犹古《采齐》《肆夏》也。” 
<br>皇朝鬯矣，孝容以昭。銮华羽迾，拂汉涵氵膏。申申嘉夜，翊翊休朝。行金景送，步玉风《韶》。师承祀则，肃对禋祧。
<br>
<br>【登歌二首】 
<br>
<br>
<br>帝容承祀，练时涓日。九重彻关，四灵宾室。肃唱函音，庶旄委佾。休灵告飨，嘉荐尚芬。玉瑚饰列，桂簋昭陈。具司选礼，翼翼振振。 
<br>裸崇祀典，酎恭孝时。礼无爽物，信靡愧辞。精华孚鬯，诚监昭通。升歌翊节，下管调风。皇心履变，敬明尊亲。大哉孝德，至矣交神。
<br>
<br>【章德凯容乐】 
<br>
<br>
<br>幽瑞浚灵，表彰嫔圣。翊载徽文，敷光崇庆。上纬缠祥，中维饰咏。永属煇猷，联昌景命。
<br>
<br>【昭德凯容乐】 
<br>
<br>
<br>表灵躔象，纟赞仪纬风。膺华丹燿，登瑞紫穹。训形霄宇，武彰宸宫。腾芬金会，写德声容。
<br>
<br>【宣德凯容乐】 
<br>
<br>
<br>天枢凝燿，地纽俪煇。联光腾世，炳庆翔机。薰蔼中宇，景缠上微。玉颂镂德，金籥传徽。
<br>
<br>【嘉胙乐】 
<br>
<br>
<br>礼荐洽，福时昌。皇圣膺嘉祐，帝业凝休祥。居极乘景运，宅德瑞中王。澄明临四表，精华延八乡。洞海周声惠，彻宇丽乾光。灵庆缠世祉，鸿烈永无疆。
<br>
<br>【昭夏乐】 
<br>
<br>
<br>大孝备，盛礼丰。神安留，嘉乐充。旋驾耸，泛青穹。延八虚，辟四空。蔼流景，肃行风。昭融教，缉风度。恋皇灵，结深慕。解羽县，辍华树。偕琼除，端玉辂。流汪濊，庆国步。
<br>
<br>【休成乐】 
<br>
<br>
<br>《汉书·礼乐志》曰：“登歌再终下奏《休成之乐》，美神明既飨也。” 
<br>酾醴具登，嘉俎咸荐。飨洽诚陈，礼周乐遍。祝辞罢祼，序容辍县。跸动端庭，銮回严殿。神仪驻景，华汉亭虚。八灵案卫，三祇解途。翠盖燿澄，毕奕凝宸。玉镳息节，金辂怀音。式诚达孝，底心肃感。追凭皇鉴，思承渊范。神锡懋祉，四纬昭明。仰福帝徽，俯齐庶生。
<br>
<br>
<br>
<br>
<br>
<br>
<br>卷九 
<br>郊庙歌辞九 
<br>齐太庙乐歌 
<br>《南齐书·乐志》曰：“宋昇明中，太祖为齐王，令司马褚渊造太庙登歌二章。建元初，诏谢超宗造庙乐歌诗十六章。永明二年，又诏王俭造太庙二室歌辞。其夕牲、群臣出入奏《肃咸乐》，牲出入奏《引牲乐》，荐豆呈毛血奏《嘉荐乐》，迎神奏《昭夏乐》，皇帝入庙北门奏《永至乐》，太祝祼地奏《登歌》，皇祖广陵丞、太中大夫、淮阴令、皇曾祖即丘令、皇祖太常卿五室，并奏《凯容乐》，皇考宣皇帝室奏《宣德凯容乐》，昭皇后室奏《凯容乐》，皇帝还东壁上福酒奏《永祚乐》，送神奏《肆夏乐》，皇帝诣便殿奏《休成乐》，太祖高皇帝室奏《高德宣烈乐》，穆皇后室奏《穆德凯容乐》，高宗明皇帝室奏《明德凯容乐》。”《古今乐录》曰：“梁何佟之周舍等议，以为《周礼》牲出入奏《昭夏》，而齐氏仍宋仪注，迎神奏《昭夏》，牲出入更奏《引牲乐》，乃以牲牢之乐用接祖宗之灵，宋季之失礼也。”
<br>
<br>【肃咸乐】谢超宗 
<br>
<br>
<br>洁诚厎孝，孝感烟霜。夤仪式序，肃礼绵张。金华树藻，肃哲腾光。殷殷升奏，严严阶庠。匪椒匪玉，是降是将。懋分神衷，翊祐传昌。
<br>
<br>【引牲乐】 
<br>
<br>
<br>肇祀严灵，恭礼尊国。达敬传典，结孝陈则。芬涤既肃，牺牷既整。耸诚流思，端仪选景。肆礼伫夜，绵乐望晨。崇席皇鉴，用飨明神。
<br>
<br>【嘉荐乐】 
<br>
<br>
<br>清思眑々，閟寝微微。恭言载感，肃若有希。芬俎具陈，嘉荐兼列。凝馨烟飏，分炤星哲。睿灵式降，协我帝道。上澄五纬，下陶八表。
<br>
<br>【昭夏乐】 
<br>
<br>
<br>涓辰选气，展礼恭祗。重闱月洞，层牖烟施。载虚玉鬯，载受金枝。天歌折飨，云舞罄仪。神惟降止，泛景凝羲。帝华永蔼，泯藻方摛。
<br>
<br>【永至乐】 
<br>
<br>
<br>戏繇惟则，姬经式序。九司联事，八方承宇。銮迾静陈，缦乐具举。凝旒若慕，倾璜载伫。振振琼卫，穆穆礼容。载蔼皇步，式敷帝踪。
<br>
<br>【登歌】 
<br>
<br>
<br>清明既鬯，大孝乃熙。天仪睟怆，皇心俨思。既芬房豆，载洁牷牲。郁裸升礼，鋗玉登声。茂对幽严，式奉徽灵。以享以祀，惟感惟诚。
<br>
<br>【凯容乐】 
<br>
<br>
<br>国昭惟茂，帝穆惟崇。登祥纬远，缔世景融。纷纶睿绪，菴蔚王风。明进厥始，濬哲文终。
<br>
<br>【凯容乐】 
<br>
<br>
<br>琼条夤蔚，琼源浚照。懋矣皇烈，载挺明劭。永言敬思，式恭惟教。休途良乂，荣光有耀。
<br>
<br>【凯容乐】 
<br>
<br>
<br>严宗正典，崇飨肇禋。九章既饰，三清既陈。昭恭皇祖，承假徽神。贞祐伊协，卿蔼是邻。
<br>
<br>【凯容乐】 
<br>
<br>
<br>肃惟敬祀，洁事参芗。环袨像缀，缅密丝簧。明明烈祖，尚锡龙光。粤《雅》于姬，伊《颂》在商。
<br>
<br>【凯容乐】 
<br>
<br>
<br>神宫懋鄴，明寝昌基。德凝羽缀，道鬯容辞。假我帝绪，懿我皇维。昭大之载，国齐之祺。
<br>
<br>【宣德凯容乐】 
<br>
<br>
<br>道閟期运，义开藏用。皇矣睿祖，至哉攸纵。循规烈炤，袭矩重芬。德溢轩、羲，道懋炎、云。
<br>
<br>【凯容乐】 
<br>
<br>
<br>月灵诞庆，云瑞开祥。道茂渊柔，德表徽章。粹训宸中，仪形宙外。容蹈凝华，金羽传蔼。
<br>
<br>【永祚乐】 
<br>
<br>
<br>构宸抗宇，合轸齐文。万灵载溢，百礼以殷。硃弦绕风，翠羽停云。桂樽既涤，瑶俎既薰。升荐惟诚，昭礼惟芬。降祉遥裔，集庆氤氲。
<br>
<br>【肆夏乐】 
<br>
<br>
<br>礼既升，乐以愉。昭序溢，幽飨馀。人祇鬯，敬孝敷。神光动，灵驾翔。芬九垓，镜八乡。福无届，祚无疆。
<br>
<br>【休成乐】 
<br>
<br>
<br>睿孝式鬯，飨敬爰偏。谛容辍序，佾文静县。辰仪耸跸，霄卫浮銮。旒帟云舒，翠华景搏。恭惟尚烈，休明再缠。国猷远蔼，昌图聿宣。
<br>
<br>【太庙登歌】褚渊 
<br>
<br>
<br>惟王建国，设庙凝灵。月荐流典，时祀晖经。瞻宸僾思，雨露追情。简日筮晷，閟奠升文。金罍渟桂，冲幄舒薰。备僚肃列，驻景开云。 
<br>至飨攸极，睿孝惇礼。具物咸洁，声香合体。气昭扶幽，眇慕缠远。迎丝惊促，送佾留晚。圣衷践候，节改增怆。妙感崇深，英徽弥亮。
<br>
<br>【高德宣烈乐】王俭 
<br>
<br>
<br>悠悠草昧，穆穆经纶。乃文乃武，乃圣乃神。动龛危乱，静比斯民。诞应休命，奄有八夤。 
<br>握机肇运，光启禹服。义满天渊，礼昭地轴。泽靡不怀，威无不肃。戎夷竭欢，象来致福。 
<br>偃风裁化，恆日敷祥。信星含曜，秬草流芳。七庙观德，六乐宣章。惟先惟敬，是飨是将。
<br>
<br>【穆德凯容乐】 
<br>
<br>
<br>大姒嫔周，涂山俪禹。我后嗣徽，重规叠矩。肃肃閟宫，翔翔《云舞》。有飨德馨，无绝终古。
<br>
<br>【明德凯容乐】 
<br>
<br>
<br>多难固业，殷忧启圣。帝宗纟赞武，惟时执竞。起柳献祥，百堵兴咏。义虽祀夏，功符受命。远无不怀，迩无不肃。其仪济济，其容穆穆。赫矣君临，昭哉嗣服。允王惟后，膺此多福。礼以昭事，乐以感灵。八簠陈室，六舞充庭。观德在庙，象德在形。四海来祭，万国咸宁。
<br>
<br>【梁宗庙登歌七首】沈约 
<br>
<br>
<br>功高礼洽，道尊乐备。三献具举，百司在位。诚敬罔愆，幽明同致。茫茫亿兆，无思不遂。盖之如天，容之如地。 
<br>殷兆玉筐，周始邠王。於赫文祖，基我大梁。肇土七十，奄有四方。帝轩百祀，人思未忘。永言圣烈，祚我无疆。 
<br>在夏多罪，殷人涂炭。四海倒悬，十室思乱。自天命我，歼凶殄难。既跃乃飞，言登天汉。爰飨爰祀，福禄攸赞。 
<br>牺象既饰，罍俎斯具。我郁载馨，黄流乃注。峨峨卿士，骏奔是务。佩上鸣阶，缨还拂树。悠悠亿兆，天临日煦。 
<br>猗与至德，光被黔首。铸镕苍昊，甄陶区有。肃恭三献，对扬万寿。比屋可封，含生无咎。匪徒七百，天长地久。 
<br>有命自天，於皇后帝。悠悠四海，莫不来祭。繁祉具膺，八神耸卫。福至有兆，庆来无际。播此馀休，于彼荒裔。 
<br>祀典昭洁，我礼莫违。八簋充室，六龙解騑。神宫肃肃，灵寝微微。嘉荐既飨，景福攸归。至德光被，洪祚载辉。
<br>
<br>【梁小庙乐歌】 
<br>
<br>
<br>《隋书·礼仪志》曰：“梁又有小庙，太祖太夫人庙也。非嫡，故别立庙。皇帝每祭太庙讫，诣小庙，亦以一太牢，如太庙礼。”
<br>
<br>【舞歌】 
<br>
<br>
<br>閟宫肃肃，清庙济济。於穆夫人，固天攸启。祚我梁德，膺斯盛礼。文■达乡，重檐丹陛。饰我俎彝，洁我粢盛。躬事奠飨，推尊尽敬。悠悠万国，具承兹庆。大孝追远，兆庶攸咏。
<br>
<br>【登歌】 
<br>
<br>
<br>光流者远，礼贵弥申。嘉飨云备，盛典必陈。追养自本，立爱惟亲。皇情乃慕，帝服来尊。驾齐六辔，旂耀三辰。感兹霜露，事彼冬春。以斯孝德，永被烝民。
<br>
<br>【陈太庙舞辞】 
<br>
<br>
<br>《隋书·乐志》曰：“陈初并用梁乐，唯改七室舞辞。皇祖步兵府君、正员府君、怀安府君、皇高祖安成府君、皇曾祖太常府君五室，并奏《凯容舞》，皇祖景皇帝室奏《景德凯容舞》，皇考高祖武皇帝室奏《武德舞》。”
<br>
<br>【凯容舞】 
<br>
<br>
<br>於赫皇祖，宫墙高嶷。迈彼厥初，成兹峻极。缦乐简简，閟寝翼翼。裸飨若存，惟灵靡测。
<br>
<br>【凯容舞】 
<br>
<br>
<br>昭哉上德，浚彼洪源。道光前训，庆流后昆。神猷缅邈，清庙斯存。以享以祀，惟祖惟尊。
<br>
<br>【凯容舞】 
<br>
<br>
<br>选辰崇飨，饰礼严敬。靡爱牲牢，兼馨粢盛。明明列祖，龙光远映。肇我王风，形斯舞咏。
<br>
<br>【凯容舞】 
<br>
<br>
<br>道遥积庆，德远昌基。永言祖武，致享从思。九章停列，八舞回墀。灵其降止，百福来绥。
<br>
<br>【凯容舞】 
<br>
<br>
<br>肇迹缔基，义摽鸿篆。恭惟载德，琼源方阐。享荐三清，筵陈四琏。增我堂构，式敷帝典。
<br>
<br>【景德凯容舞】 
<br>
<br>
<br>皇祖执德，长发其祥。显仁茂用，怀道韬光。宁斯閟寝，合此萧芗。永昭贻厥，还符翦商。
<br>
<br>【武德舞】 
<br>
<br>
<br>烝哉圣祖，抚运升离。道周经纬，功格玄祇。方轩迈扈，比舜陵妫。缉熙是咏，钦明在斯。云雷遘屯，图南共举。大定扬、越，震威衡、楚。四奥宅心，九畴还叙。景星出翼，非云入吕。德暢容辞，庆昭羽缀。於穆清庙，载扬徽烈。嘉玉既陈，丰盛斯洁。是将是享，鸿猷无绝。
<br>
<br>【北齐享庙乐辞】 
<br>
<br>
<br>《隋书·乐志》曰：“齐享庙乐：先祀一日，夕牲、群臣入奏《肆夏》，迎神奏《高明》登歌乐，牲出入、荐毛血并奏《昭夏乐》，三公出、进熟、群臣入并奏《肆夏》，辞同，皇帝入北门奏《皇夏乐》，太祝祼地奏登歌乐，皇帝诣东陛及升殿并奏《皇夏》，辞同，皇帝既升殿，殿上作登歌乐，皇帝初献六世祖司空公、五世祖吏部尚书、高祖秦州刺史、曾祖太尉武贞公、祖文穆皇帝五室，并奏《始基乐》《恢祚舞》，献高祖神武皇帝室，奏《武德乐》《昭烈舞》，献文襄皇帝室，奏《文德乐》《宣政舞》，献显祖文宣皇帝室奏《文正乐》《光大舞》，皇帝还东壁、饮福酒奏《皇夏乐》，送神奏《高明乐》，皇帝诣便殿奏《皇夏乐》，群臣出奏《肆夏》，辞同。”
<br>
<br>【肆夏乐】 
<br>
<br>
<br>霜凄雨暢，烝哉帝心。有敬其祀，肃事惟歆。昭昭车服，济济衣簪。鞠躬贡酎，罄折奉琛。差以五列，和以八音。式祗王度，如玉如金。
<br>
<br>【高明登歌乐】 
<br>
<br>
<br>日卜惟吉，辰择其良。奕奕清庙，黼黻周张。大吕为角，应钟为羽。路阴竹，德歌昭舞。祀事孔明，百神允穆。神心乃顾，保兹介福。
<br>
<br>【昭夏乐】 
<br>
<br>
<br>大祀云事，献奠有仪。既歌既展，赞顾迎牺。执从伊竦，刍饰惟栗。俟用於庭，将升於室。且握且骍，以致其诚。惠我贻颂，降祉千龄。
<br>
<br>【昭夏乐】 
<br>
<br>
<br>缅彼遐慨，悠然永思。留连七享，缠绵四时。神升魄沈，靡闻靡见。阴阳载俟，臭声兼荐。祖考其鉴，言萃王休。降神敷锡，百福是由。
<br>
<br>【皇夏乐】 
<br>
<br>
<br>齐居严殿，夙驾层闱。车辂垂彩，旒衮腾辉。耸诚载仰，翘心有慕。洞洞自形，斤斤表步。閟宫有邃，神道依稀。孝心缅邈，爰属爰依。
<br>
<br>【登歌乐】 
<br>
<br>
<br>太室窅窅，神居宿设。郁鬯惟芬，珪璋惟洁。彝斝应时，龙蒲代用。藉茅无咎，福禄攸降。端感会事，俨思脩礼。齐齐勿勿，俄俄济济。
<br>
<br>【登歌乐】 
<br>
<br>
<br>我祠我祖，永惟厥先。炎农肇圣，灵祉蝉联。霸图中造，帝业方宣。道昌基构，抚运承天。 
<br>奄家六合，爰光八埏。尊神致礼，孝思惟缠。寒来暑反，惕荐在年。匪敬伊慕，备物不愆。 
<br>设虡设业，〈鞉〉鼓填填。辟公在位，有容伊虔。登歌启佾，下管应悬。厥容无爽，幽明肃然。 
<br>诚匝厚地，和达穹玄。既调风雨，载协山川。周庭有列，汤孙永延。教声惟被，迈后光前。
<br>
<br>【始基乐恢祚舞】 
<br>
<br>
<br>克明克俊，祖武惟昌。业弘营土，声被海方。有流厥德，终耀其光。明神幽赞，景祚攸长。
<br>
<br>【始基乐恢祚舞】 
<br>
<br>
<br>显允盛德，隆我前构。瑶源弥泻，琼根愈秀。诞惟有族，丕绪克茂。大业崇新，洪基增旧。
<br>
<br>【始基乐恢祚舞】 
<br>
<br>
<br>祖德丕显，明哲知几。豹变东国，鹊起西归。礼申官次，命改朝衣。敬思孝享，多福无违。
<br>
<br>【始基乐恢祚舞】 
<br>
<br>
<br>兆灵有业，潜德无声。韬光戢耀，贯幽洞冥。道弘舒卷，施博藏行。缅追岁事，夜遽不宁。
<br>
<br>【始基乐恢祚舞】 
<br>
<br>
<br>皇皇祖德，穆穆其风。语默自己，明睿在躬。荷天之锡，圣表克隆。高山作矣，宝祚其崇。离光旦旦，载焕载融。感荐惟永，神保无穷。
<br>
<br>【武德乐昭烈舞】 
<br>
<br>
<br>天造草昧，时难纠纷。孰拯斯溺，靡救其焚。大人利见，纬武经文。顾指维极，吐吸风云。 
<br>开天辟地，峻岳夷海。冥工掩迹，上德不宰。神心有应，龙化无待。义征九服，仁兵告凯。 
<br>上平下成，靡或不宁。匪王伊帝，偶极崇灵。享亲则孝，洁祀惟诚。礼备乐序，肃赞神明。
<br>
<br>【文德乐宣政舞】 
<br>
<br>
<br>圣武丕基，睿文显统。眇哉神启，郁矣天纵。道则人弘，德云迈种。昭冥咸叙，崇深毕综。 
<br>自中徂外，经朝庇野。政反沦风，威还缺雅。帝作穆穆，格于上下。维享维宗，来鉴来假。
<br>
<br>【文正乐光大舞】 
<br>
<br>
<br>玄历已谢，苍灵告期。图玺有属，揖让惟时。龙升兽变，弘我帝基。对扬穹昊，实启雍熙。钦若皇猷，永怀王度。欣赏斯穆，威刑允措。轨物俱宣，宪章咸布。俗无邪指，下归正路。茫茫九域，振以乾纲。混通华裔，配括天壤。作礼视德，列乐传响。荐祀惟虔，衣冠载仰。
<br>
<br>【皇夏乐】 
<br>
<br>
<br>孝心翼翼，率礼兢兢。时洗时荐，或降或升。在堂在户，载湛载凝。多品斯奠，备物攸膺。兰芬敬挹，玉俎恭承。受祭之祜，如彼冈陵。
<br>
<br>【高明乐】 
<br>
<br>
<br>仰榱桷，慕衣冠。礼云罄，祀将阑。神之驾，纷奕奕。乘白云，无不適。穷昭域，极幽涂。归帝祉，眷皇都。
<br>
<br>【皇夏乐】 
<br>
<br>
<br>礼行斯毕，乐奏以终。受嘏先退，载暢其衷。銮轩循辙，麾旌复路。光景徘徊。弦歌顾慕。灵之相矣，有锡无疆。国图日竞，家历天长。
<br>
<br>【周宗庙歌】庾信 
<br>
<br>
<br>《隋书·乐志》曰：“周宗庙乐：皇帝入庙门奏《皇夏》，降神奏《昭夏》，俎入、皇帝升阶，献皇高祖、皇曾祖德皇帝、皇祖太祖文皇帝、文宣皇太后、闵皇帝、明皇帝、高祖武皇帝七室，皇帝还东壁饮福酒、还便坐，并奏《皇夏》。”
<br>
<br>【皇夏】 
<br>
<br>
<br>肃肃清庙，岩岩寝门。欹器防满，金人戒言。应〈申东〉悬鼓，崇牙树羽。阶变升歌，庭纷象舞。闲安象设，缉熙清奠。春鲔初登，新蓱先荐。僾然入室，俨乎其位。凄怆履之，非寒之谓。
<br>
<br>【昭夏】 
<br>
<br>
<br>永惟祖武，潜庆灵长。龙图革命，凤历归昌。功移上墋，德耀中阳。清庙肃肃，猛虡煌煌。曲高大夏，声和盛唐。牲牷荡涤，萧合馨香。和銮戾止，振鹭来翔。永敷万国，是则四方。
<br>
<br>【皇夏】 
<br>
<br>
<br>年祥辨日，上协龟言。奉酎承列，来庭骏奔。雕禾饰斝，翠羽承樽。敬殚如此，恭惟执燔。
<br>
<br>【皇夏】 
<br>
<br>
<br>庆绪千重秀，鸿源万里长。无时犹戢翼，有道故韬光。盛德必有后，仁义终克昌。明星初肇庆，大电久呈祥。
<br>
<br>【皇夏】 
<br>
<br>
<br>克昌光上烈，基圣穆西籓。崇仁高涉渭，积德被居原。帝图张往迹，王业茂前尊。重芬德阳庙，叠庆寿陵园。百灵光祖武，千年福孝孙。
<br>
<br>【皇夏】 
<br>
<br>
<br>雄图属天造，宏略遇群飞。风云犹听命，龙跃遂乘机。百二当天险，三分拒乐推。函谷风尘散，河阳氛雾晞。济弱沦风起，扶危颓运归。地纽崩还正，天枢落更追。原祠乍超忽，毕陇或绵微。终封三尺剑，长卷一戎衣。
<br>
<br>【皇夏】 
<br>
<br>
<br>月灵兴庆，沙祥发源。功参禹迹，德赞尧门。言容典礼，褕狄徽章。仪形温德，令问昭阳，日月不居，岁时晼晚。瑞云缠心，閟宫惟远。
<br>
<br>【皇夏】 
<br>
<br>
<br>龙图基代德，天步属艰难。讴歌还受瑞，揖让乃登坛。升舆芒刺重，入位据关寒。卷舒云泛滥，游扬日浸微。出郑终无反，居桐竟不归。祀夏今惟旧，尊灵谥更追。
<br>
<br>【皇夏】 
<br>
<br>
<br>若水逢降君，穷桑属惟政。丕哉驭帝箓，郁矣当天命。方定五云官，先齐八风令。文昌气似珠，太史河如镜。南宫学已开，东观书还聚。文辞金石韵，毫翰风飙竖。清室桂冯冯，齐房芝诩诩。宁思玉管笛，空见灵衣舞。
<br>
<br>【皇夏】 
<br>
<br>
<br>南河吐云气，北斗降星辰。百灵咸仰德，千年一圣人。书成紫微动，律定凤皇驯。六军命西土，甲子陈东邻。戎衣此一定，万里更无尘。烟云同五色，日月并重轮。流沙既西静，蟠木又东臣。凯乐闻硃雁，铙歌见白麟。今为六代祀，还得九疑宾。
<br>
<br>【皇夏】 
<br>
<br>
<br>礼殚祼献，乐极休成。长离前掞，宗祀文明。缩酌浮兰，澄罍合鬯。磬折礼容，旋回灵贶。受釐撤俎，饮福移樽。惟光惟烈，文子文孙。
<br>
<br>【皇夏】 
<br>
<br>
<br>庭阕四始，筵终三荐。顾步阶墀，徘徊馀奠。六龙矫首，七萃警途。鼓移行漏，风转相乌。翼翼从事，绵绵四时。惟神降嘏，永言保之。
<br>
<br>【周大祫歌】庾信 
<br>
<br>
<br>周宗庙大祫乐：“降神奏《昭夏》，奠玉帛奏登歌，馀同宗庙时享。”
<br>
<br>【昭夏】 
<br>
<br>
<br>律在夹钟，服居苍衮。杳杳清思，绵绵长远。就祭於合，班神於本。来庭有序，助祭有章。 
<br>乐舞六代，宾歌二王。和铃以节，鞗革斯锵。齐宫馔玉，郁斝浮金。洞庭钟鼓，龙门瑟琴。其乐已变，惟神是临。
<br>
<br>【登歌】 
<br>
<br>
<br>神维显思，不言而令。玉帛之礼，敢陈庄敬。奉如弗胜，荐如受命。交於神明，悫于言行。
<br>
<br>
<br>
<br>
<br>卷一十 
<br>郊庙歌辞十 
<br>隋太庙歌 
<br>《隋书·乐志》曰：“文帝开皇中，诏牛弘、姚察、许善心、虞世基、刘臻等详定雅乐，并撰歌辞。其太庙歌辞：有迎神歌，登歌，俎入歌，皇高祖太原府君、皇曾祖康王、皇祖献王、皇考太祖武元皇帝四室歌，饮福酒歌，送神歌。其俎入歌、饮福酒歌，并郊丘社庙同用。”
<br>
<br>【迎神歌】 
<br>
<br>
<br>务本兴教，尊神体国。霜露感心，享祀陈则。官联式序，奔走在庭。几筵结慕，祼献惟诚。嘉乐载合，神其降止。永言保之，锡以繁祉。6 
<br>
<br>【登歌】 
<br>孝熙严祖，师象敬宗。惟皇肃事，有来雍雍。雕梁霞复，绣橑云重。观德自感，奉璋伊恭。彝斝尽饰，羽缀有容。升歌发藻，景福来从。
<br>
<br>【俎入歌】 
<br>
<br>
<br>祭本用初，祀由功举。骏奔咸会，供神有序。明酌盈樽，丰牺实俎。幽金既荐，纟贵错维旅。享由明德，香非稷黍。载流嘉庆，克固鸿绪。
<br>
<br>【太原府君歌】 
<br>
<br>
<br>缔基发祥，肇源兴庆。乃仁乃哲，克明克令。庸宣国图，善流人咏。开我皇业，七百同盛。
<br>
<br>【康王歌】 
<br>
<br>
<br>皇条俊茂，帝系灵长。丰功叠轨，厚利重光。福由善积，代以德彰。严恭尽礼，永锡无疆。
<br>
<br>【献王歌】 
<br>
<br>
<br>盛才必达，丕基增旧。涉渭同符，迁邠等构。弘风迈德，义高道富。神鉴孔昭，王猷克懋。
<br>
<br>【太祖歌】 
<br>
<br>
<br>深仁冥著，至道潜敷。皇矣太祖，耀名天衢。翦商隆祚，奄宅隋区。有命既集，诞开灵符。
<br>
<br>【饮福酒歌】 
<br>
<br>
<br>神道正直，祀事有融。肃雍备礼，庄敬在躬。羞燔已具，奠酹将终。降祥惟永，受福无穷。
<br>
<br>【送神歌】 
<br>
<br>
<br>飨礼具，利事成。伫旒冕，肃簪缨。金奏终，玉俎撤。尽孝敬，穷严洁。人祇分，哀乐半。降景福，凭幽赞。
<br>
<br>【唐享太庙乐章】 
<br>
<br>
<br>《唐书·乐志》曰：“贞观中，享太庙乐：迎神用《永和》，九变词同，皇帝行用《太和》，登歌酌鬯用《肃和》，迎俎用《雍和》，献皇祖宣简公、皇祖懿王同用《长发之舞》，景皇帝用《大基之舞》，元皇帝用《大成之舞》，高祖用《大明之舞》，皇帝饮福用《寿和》，送文舞出、迎武舞入用《舒和》，武舞用《凯安》，撤俎用《雍和》，送神用《永和》。其《太和》《凯安》词同冬至圆丘。并魏徵、褚亮等作。”
<br>
<br>【永和】 
<br>
<br>
<br>於穆烈祖，弘此丕基。永言配命，子孙保之。百神既洽，万国在兹。是用孝享，神其格思。
<br>
<br>【肃和】 
<br>
<br>
<br>大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。
<br>
<br>【雍和】 
<br>
<br>
<br>崇兹享祀，诚敬兼至。乐以感灵，礼以昭事。粢盛咸洁，牲牷孔备。永言孝思，庶几不匮。
<br>
<br>【长发舞】 
<br>
<br>
<br>《唐会要》曰：“贞观十四年，诏用颜师古、许敬宗议，皇祖宣简公、懿王庙，并奏《长发之舞》，取《诗》云‘浚哲惟商，长发其祥’也。” 
<br>浚哲惟唐，长发其祥。帝命斯祐，王业克昌。配天载德，就日重光。本枝百代，申锡无疆。
<br>
<br>【大基舞】 
<br>
<br>
<br>猗与祖业，皇矣帝先。翦商德厚，封唐庆延。在姬犹稷，方晋逾宣。基我鼎运，於斯万年。
<br>
<br>【大成舞】 
<br>
<br>
<br>周称王季，晋美帝文。明明盛德，穆穆齐芬。藏用四履，屈道参分。铿锵钟石，载纪鸿勋。
<br>
<br>【大明舞】 
<br>
<br>
<br>《唐会要》曰：“贞观十四年，诏用颜师古等议，高祖庙奏《大明之舞》，取《易》曰‘大明终始，六位时成’，《诗》有《大明之篇》称‘文王有明德’也。” 
<br>五纪更运，三正递升。勋、华既没，禹、汤勃兴。神武命代，灵睠是膺。望云彰德，察纬告徵。上纽天维，下安地轴。徵师涿野，万国咸服。偃伯灵台，九官允穆。殊域委赆，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。
<br>
<br>【寿和】 
<br>
<br>
<br>八音斯奏，三献毕陈。宝祚惟永，晖光日新。
<br>
<br>【舒和】 
<br>
<br>
<br>圣敬通神光七庙，灵心荐祚和万方。严禋克配鸿基远，明德惟馨凤历昌。
<br>
<br>【雍和】 
<br>
<br>
<br>於穆清庙，聿修严祀。四县载陈，三献斯止。笾豆彻荐，人祇介祉。神惟格思，锡祚不已。
<br>
<br>【永和】 
<br>
<br>
<br>肃肃清祀，烝烝孝思。荐享昭备，虔恭在兹。雍歌彻俎，祝嘏陈辞。用光武志，永固鸿基。
<br>
<br>【唐享太庙乐章】 
<br>
<br>
<br>《唐书·乐志》曰：“高宗永徽已后，续造享太庙乐章：献太宗用《崇德之舞》，高宗用《钧天之舞》，中宗用《太和之舞》，睿宗用《景云之舞》，皇祖宣皇帝用《光大之舞》。旧乐章宣光二宫同用《长发》，其词亦同。开元十年始别造词，而宣帝更用《光大》云。”
<br>
<br>【崇德舞】 
<br>
<br>
<br>五运改卜，千龄启圣。彤云晓聚，黄星夜映。叶阐珠囊，基开玉镜。下临万宇，上齐七政。雾开三象，尘清九服。海溓星晖，远安迩肃。天地交泰，华夷辑睦。翔泳归仁，中外禔福。绩逾黜夏，勋高翦商。武陈《七德》，刑设三章。祥禽巢阁，仁兽游梁。卜年惟永，景福无疆。
<br>
<br>【钧天舞】 
<br>
<br>
<br>承天抚箓，纂圣登皇。遐清万宇，仰协三光。功成日用，道济时康。琼图载永，宝历斯昌。 
<br>日月扬晖，烟云烂色。河岳修贡，神祇效职。舜风攸偃，尧曦先就。睿感通寰，孝思浃宙。 
<br>奉扬先德，虔遵曩狩。展义天扃，飞英云岫。化逸王表，神凝帝先。乘云厌俗，驭日登玄。
<br>
<br>【太和舞】 
<br>
<br>
<br>广乐既备，嘉荐既新。述先惟德，孝飨惟亲。七献具举，五齐毕陈。锡兹祚福，於万斯春。
<br>
<br>【景云舞】 
<br>
<br>
<br>惟睿作圣，惟圣登皇。精感耀魄，时膺会昌。舜惭大孝，尧推让王。能事斯极，振古谁方。 
<br>文明履运，车书同轨。巍巍赫赫，尽善尽美。衢室凝旒，大庭端扆。释负之寄，事光复子。 
<br>脱屣高天，登遐上玄。龙湖超忽，象野芊绵。游衣复道，荐果初年。新庙奕奕，明德配天。
<br>
<br>【光大舞】 
<br>
<br>
<br>大业龙祉，徽音骏尊。潜居皇德，赫嗣天昆。展仪宗祖，重诚孝孙。春秋无极，享奏存存。
<br>
<br>【唐享太庙乐章】 
<br>
<br>
<br>《唐书·乐志》曰：“太乐旧有享太庙迎神、次金奏及送神辞三章，不详所起。”
<br>
<br>【迎神】 
<br>
<br>
<br>七庙观德，百灵攸仰。俗荷财成，物资含养。道光执契，化笼提象。肃肃雍雍，神其来享。
<br>
<br>【金奏】 
<br>
<br>
<br>肃肃清庙，巍巍盛唐。配天立极，累圣重光。乐和管磬，礼备烝尝。永惟来格，降福无疆。
<br>
<br>【送神】 
<br>
<br>
<br>五声备奏，三献终祠。车移凤辇，旆转红旗。礼周笾豆，诚效虔祗。皇灵徙跸，簪绅拜辞。
<br>
<br>【唐武后享清庙乐章】 
<br>
<br>
<br>
<br>【第一】 
<br>
<br>
<br>建清庙，赞玄功。择吉日，展禋宗。乐已变，礼方崇。望神驾，降仙宫。
<br>
<br>【第二】 
<br>
<br>
<br>隆周创业，宝命惟新。敬宗茂典，爰表虔禋。声明已备，文物斯陈。肃容如在，恳志方申。
<br>
<br>【第三登歌】 
<br>
<br>
<br>肃敷大礼，上谒尊灵。敬陈筐币，载表丹诚。
<br>
<br>【第四迎神】 
<br>
<br>
<br>敬奠蘋藻，式罄虔襟。洁诚斯展，伫降灵歆。
<br>
<br>【第五饮福】 
<br>
<br>
<br>爰陈玉醴，式奠琼浆。灵心有穆，介福无疆。
<br>
<br>【第六送文舞】 
<br>
<br>
<br>帝图草创，王业初开。功高佐命，业赞云雷。
<br>
<br>【第七迎武舞】 
<br>
<br>
<br>赫赫玄功被穹壤，皇皇至德洽生灵。开基拨乱妖氛廓，佐命宣威海内清。
<br>
<br>【第八武舞作】 
<br>
<br>
<br>荷恩承顾托，执契恭临抚。庙略静边荒，天兵耀神武。
<br>
<br>【第九撤俎】 
<br>
<br>
<br>登歌已阕，献礼方周。钦承景福，肃奉鸿休。
<br>
<br>【第十送神】 
<br>
<br>
<br>大礼言毕，仙卫将归。莫申丹恳，空瞻紫微。
<br>
<br>【唐享太庙乐章】 
<br>
<br>
<br>《唐书·乐志》曰：“中宗神龙元年，享太庙乐：迎神用《严和》，九变词同，皇帝行用《昇和》，登歌祼鬯用《虔和》，迎俎用《歆和》，光皇帝酌献用《长发》，景皇帝酌献用《大基》，元皇帝酌献用《大成》，高祖酌献用《大明》，太宗酌献用《崇德》，五室舞词并同贞观，高宗酌献用《钧天》，舞词同光宅，孝敬皇帝酌献用《承光》，皇帝饮福用《延和》，送文舞出、迎武舞入用《同和》，武舞用《宁和》，撤俎用《恭和》，送神用《通和》，皇后助享、皇后行用《正和》，词同贞观中宫朝会，登歌奠鬯用《昭和》，皇后酌献、饮福用《诚敬》，撤俎用《肃和》，送神用《昭感》。”
<br>
<br>【严和】 
<br>
<br>
<br>肃肃清庙，赫赫玄猷。功高万古。化奄十洲。中兴丕业，上荷天休。祗奉先构，礼被怀柔。
<br>
<br>【升和】 
<br>
<br>
<br>顾惟菲薄，纂历应期。中外同轨，夷狄来思。乐用崇德，礼以陈词。夕惕若厉，钦奉宏基。
<br>
<br>【虔和】 
<br>
<br>
<br>礼标荐鬯，肃事祠庭。敬申如在，敢托非馨。
<br>
<br>【歆和】 
<br>
<br>
<br>崇禋已备，粢盛聿修。洁诚斯展，钟石方遒。
<br>
<br>【承光舞】 
<br>
<br>
<br>金相载穆，玉裕重辉。养德青禁，承光紫微。乾宫候色，震象增威。监国方永，宾天不归。孝友自衷，温文性与。龙楼正启，鹤驾斯举。丹扆流念，鸿名式序。中兴考室，永陈彝俎。
<br>
<br>【延和】 
<br>
<br>
<br>巍巍累圣，穆穆重光。奄有区夏，祚启隆唐。百蛮饮泽，万国来王。本枝亿载，鼎祚逾长。
<br>
<br>【同和】 
<br>
<br>
<br>惟圣配天敷盛礼，惟天为大阐洪名。恭禋展敬光先德，蘋藻申虔表志诚。
<br>
<br>【宁和】 
<br>
<br>
<br>炎驭失天纲，土德承天命。英猷被寰宇，懿躅隆邦政。七德已绥边，九夷咸底定。景化覃遐迩，深仁洽翔泳。
<br>
<br>【恭和】 
<br>
<br>
<br>礼周三献，乐阕九成。肃承灵福，悚惕兼盈。
<br>
<br>【通和】 
<br>
<br>
<br>祠容既毕，仙座爰兴。停停凤举，蔼蔼云升。长隆宝运，永锡休徵。福覃贻厥，恩被黎蒸。
<br>
<br>【昭和】 
<br>
<br>
<br>道洽二仪交泰，时休四宇和平。环珮肃於庭实，钟石扬乎颂声。
<br>
<br>【诚敬】 
<br>
<br>
<br>顾惟菲质，忝位椒宫。虔奉蘋藻，肃事神宗。敢申诚洁，庶罄深衷。睟容有裕，灵享无穷。
<br>
<br>【肃和】 
<br>
<br>
<br>月礼已周，云和将变。爰献其醑，载迁其奠。明德逾隆，非馨是荐。泽沾动植，仁覃宇县。
<br>
<br>【昭感】 
<br>
<br>
<br>铿锵《韶》《濩》，肃穆神容。洪规赫赫，祠典雍雍。已周三献，将乘六龙。虔诚有讬，恳志无从。
<br>
<br>【唐享太庙乐章】张说 
<br>
<br>
<br>《唐书·乐志》曰：“玄宗开元七年，享太庙乐：迎神用《永和》，皇帝行用《太和》，登歌酌瓚用《肃和》，迎俎用《雍和》，皇帝酌醴齐用文舞，献宣皇帝用《光大舞》，光皇帝用《长发舞》，景皇帝用《大政舞》，元皇帝用《大成舞》，高祖用《大明舞》，太宗用《崇德舞》，高宗用《钧天舞》，中宗用《太和舞》，睿宗用《景云舞》，皇帝饮福受脤用《福和》，送文舞出、迎武舞入用《舒和》，亚献终献行事，武舞用《凯安》，撤豆用登歌，送神用《永和》。按景皇帝旧用《大基》，至是改用《大政》云。”
<br>
<br>【永和三首】 
<br>
<br>
<br>肃九室，谐八音。歌皇慕，动神心。礼宿设，乐妙寻。声明备，祼奠临。 
<br>律迓气，音入玄。依玉几，御黼筵。聆忾息，僾周旋。《九韶》遍，百福传。 
<br>信工祝，永颂声。来祖考，听和平。相百辟，贡九瀛。神休委，帝孝成。
<br>
<br>【太和】 
<br>
<br>
<br>时文圣后，清庙肃邕。致诚勤荐，在貌思恭。玉节《肆夏》，金锵五钟。绳绳云步，穆穆天容。
<br>
<br>【肃和】 
<br>
<br>
<br>天子孝享，工歌溥将。躬祼郁鬯，乃焚膋芗。臭以达阴，声以求阳。奉时烝尝，永代不忘。
<br>
<br>【雍和二首】 
<br>
<br>
<br>在涤嘉豢，丽碑敬牲。角握之牝，色纯之骍。火传阳燧，水溉阴精。太公胖俎，傅说和羹。 
<br>俎豆有馥，赍盛洁丰。亦有和羹，既戒既平。鼓钟管磬，肃唱和鸣。皇皇后祖，赉我思成。
<br>
<br>【文舞】 
<br>
<br>
<br>圣谟九德，真言五千。庆集昌胄，符开帝先。高文杖钺，克配彼天。三宗握镜，六合涣然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，於皇万年。
<br>
<br>【光大舞】 
<br>
<br>
<br>肃肃艺祖，滔滔濬源。有雄玉剑，作镇金门。玄王贻绪，后稷谋孙。肇禋九庙，四海来尊。
<br>
<br>【长发舞】 
<br>
<br>
<br>具礼崇德，备乐承风。魏推幢主，周赠司空。不行而至，无成有终。神兴王业，天归帝功。
<br>
<br>【大政舞】 
<br>
<br>
<br>於赫元命，权舆帝文。天齐八柱，地半三分。宗庙观德，笙镛乐勋。封唐之兆，成天下君。
<br>
<br>【大成舞】 
<br>
<br>
<br>帝舞季历，袭圣生昌。后歌有蟜，胎炎孕黄。天地合德，日月齐光。肃雍孝享，祚我万方。
<br>
<br>【大明舞】 
<br>
<br>
<br>赤精乱德，四海困穷。黄旗举义，三灵会同。旱望春雨，云披大风。溥天来祭，高祖之功。
<br>
<br>【崇德舞】 
<br>
<br>
<br>皇合一德，朝宗百神。削平天下，大拯生人。上帝配食，单于入臣。戎歌陈舞，晔晔震震。
<br>
<br>【钧天舞】 
<br>
<br>
<br>高皇迈道，端拱无为。化怀獯鬻，兵赋句骊。礼尊封禅，乐盛来仪。合位娲后，同称伏羲。
<br>
<br>【大和舞】 
<br>
<br>
<br>退居江水，郁起丹陵。礼物还旧，朝章中兴。龙图友及，骏命恭膺。鸣球秉瓚，大糦是承。
<br>
<br>【景云舞】 
<br>
<br>
<br>景云霏烂，告我帝符。噫帝冲德，与天为徒。笙镛遥远，俎豆虚无。春秋孝献，回复此都。
<br>
<br>【福和】 
<br>
<br>
<br>备礼用乐，崇亲致尊。诚通慈降，敬彻爱存。献怀称寿，啐感承恩。皇帝孝德，子孙千亿。大包天域，长亘不极。
<br>
<br>【舒和】 
<br>
<br>
<br>六钟翕协六变成，八佾倘佯八风生。乐《九韶》兮人神感，美《七德》兮天地清。
<br>
<br>【凯安四首】 
<br>
<br>
<br>瑟彼瑶爵，亚维上公。室如屏气，门不容躬。礼殷其本，乐执其中。圣皇永慕，天地幽通。 
<br>礼匝三献，乐遍九成。降循轩陛，仰欷皇情。福与仁合，德因孝明。百年神畏，四海风行。 
<br>总总干戚，填填鼓钟。奋扬增气，坐作为容。离若鸷鸟，合如战龙。万方观德，肃肃邕邕。 
<br>烈祖顺三灵，文宗威四海。黄钺诛群盗，硃旗扫多罪。戢兵天下安，约法人心改。大哉千羽意，长见风云在。
<br>
<br>【登歌】 
<br>
<br>
<br>止笙罄，彻豆笾。廓无响，窅八玄。主在室，神在天。情馀慕，礼罔愆。喜黍稷，屡丰年。
<br>
<br>【永和】 
<br>
<br>
<br>眇嘉乐，授灵爽。感若来，思如往。休气散，回风上。返寂寞，还惚恍。怀灵驾，结空想。
<br>
<br>
<br>
<br>
<br>
<br>卷一十一 
<br>郊庙歌辞十一 
<br>唐享太庙乐章 
<br>《唐书·乐志》曰：“代宗宝应已后，续造享太庙乐章：献玄宗用《广运之舞》，肃宗用《惟新之舞》，代宗用《保大之舞》，德宗用《文明之舞》，顺宗用《大顺之舞》，宪宗用《象德之舞》，穆宗用《和宁之舞》，武宗用《大定之舞》，昭宗用《咸宁之舞》，宣宗、懿宗有舞词而名不传。”
<br>
<br>【广运舞】郭子仪 
<br>
<br>
<br>於赫皇祖，昭明有融。惟文之德，惟武之功。河海静谧，车书混同。虔恭孝飨，穆穆玄风。
<br>
<br>【惟新舞】刘晏 
<br>
<br>
<br>汉祚惟永，神功中兴。风驱氛祲，天覆黎蒸。三光再朗，庶绩其凝。重熙累叶，景命是膺。
<br>
<br>【保大舞】郭子仪 
<br>
<br>
<br>於穆文考，圣神昭彰。《箫》《勺》群慝，含光远方。万物茂遂，九夷宾王。愔愔《云》《韶》，德音不忘。
<br>
<br>【文明舞】郑馀庆 
<br>
<br>
<br>开邸除暴，时迈勋尊。三元告命，四极骏奔。金枝翠叶，辉烛瑶琨。象德亿载，贻庆汤孙。
<br>
<br>【大顺舞】郑絪 
<br>
<br>
<br>於穆时文，受天明命。允恭玄默，化成理定。出震嗣德，应乾传圣。猗欤缉熙，千亿流庆。
<br>
<br>【象德舞】段文昌 
<br>
<br>
<br>肃肃清庙，登显至德。泽周八荒，兵定四极。生物咸遂，群盗灭息。明圣钦承，子孙千亿。
<br>
<br>【和宁舞】牛僧孺 
<br>
<br>
<br>湜湜颀颀，融昭德辉。不纽不舒，贯成九围。武烈文经，敷施当宜。纂尧付启，亿万熙熙。
<br>
<br>【大定舞】李回 
<br>
<br>
<br>受天明命，敷祐下土。化时以俭，卫文以武。氛消夷夏，俗臻往古。亿万斯年，形于律吕。
<br>
<br>【宣宗舞】夏侯孜 
<br>
<br>
<br>於铄令主，圣祚重昌。兴起教义，申明典章。俗尚素朴，人皆乐康。积德可报，流庆无疆。
<br>
<br>【懿宗舞】萧仿 
<br>
<br>
<br>圣祚无疆，庆传乐章。金枝繁茂，玉叶延长。海渎常晏，波涛不扬。汪汪美化，垂范今王。
<br>
<br>【咸宁舞】 
<br>
<br>
<br>於铄丕嗣，惟帝之光。羽籥象德，金石荐祥。圣系无极，景命永昌。神降上哲，维天配长。
<br>
<br>【唐太清宫乐章】 
<br>
<br>
<br>《唐书·礼仪志》曰：“玄宗开元二十九年正月，诏两京诸州置玄元庙。天宝二年三月，以西京玄元庙为太清宫。其乐章：降仙圣奏《煌煌》，登歌发炉奏《冲和》，上香毕奏《紫极舞》，撤醮奏登歌，送仙圣奏《真和》。《会要》曰：“太清宫荐献圣祖玄元皇帝奏《混成紫极之舞》。”
<br>
<br>【煌煌】 
<br>
<br>
<br>煌煌道宫，肃肃太清。礼光尊祖，乐备充庭。罄竭诚至，希夷降灵。云凝翠盖，风焰虹旌。众真以从，九奏初迎。永惟休祐，是锡和平。
<br>
<br>【冲和】 
<br>
<br>
<br>虚无结思，钟罄和音。歌以颂德，香以达心。礼殊祼鬯，义感昭临。云车至止，庆垂愔愔。
<br>
<br>【香初上】 
<br>
<br>
<br>肃肃我祖，绵绵道宗。至感潜达，灵心暗通。云骈御气，芝盖随风。四时禋祀，万国来同。
<br>
<br>【再上】 
<br>
<br>
<br>仙宗绩道，我李承天。庆深虚极，符光象先。俗登仁寿，化阐蟺涓。五千贻范，亿万斯年。
<br>
<br>【终上】 
<br>
<br>
<br>不宰元功，无为上圣。洪源《长发》，诞受天命。金奏迎真，琼宫展盛。备礼周乐，垂光储庆。
<br>
<br>【紫极舞】 
<br>
<br>
<br>至道生元气，重圆法混成。无为观大象，冲用体常名。仙乐临丹阙，云车出玉京。灵符百代应，瑞节九真迎。宝运开皇极，天临映太清。长垂一德庆，永庇万方宁。
<br>
<br>【序入破第一奏】 
<br>
<br>
<br>真宗开妙理，冲教统清虚。化演无为日，言昭有象初。瑶坛肃灵瑞，金阙映仙居。一奏三清乐，长回八景舆。
<br>
<br>【第二奏】 
<br>
<br>
<br>虚极仙宗本，希夷象帝先。百灵朝太上，万法祖重圆。善贷惟冲德，功成谓自然。云门达和气，思用合钧天。
<br>
<br>【第三奏】 
<br>
<br>
<br>元符传紫极，宝祚启高真。道德先垂裕，冲和已化淳。人风齐太古，天瑞叶惟新。仙乐清都上，长明交泰辰。
<br>
<br>【登歌】 
<br>
<br>
<br>严禋展事，礼洁蒸尝。皇矣圣祖，德惟馨香。盛荐既撤，工歌再扬。大来之庆，降福穰穰。
<br>
<br>【真和】 
<br>
<br>
<br>玉磬含响，金炉既馥。风驭冷冷，云坛肃肃。杳归大象，霈流嘉福。俾宁万邦，无思不服。
<br>
<br>【唐德明兴圣庙乐章】李舒 
<br>
<br>
<br>《唐书·礼仪志》曰：“玄宗天宝二年三月，追尊皋繇为德明皇帝，凉武昭王为兴圣皇帝。其庙乐：第一迎神，第二登歌奠币，第三迎俎，第四酌献，第五亚献、终献，第六送神。”
<br>
<br>【迎神】 
<br>
<br>
<br>元尊九德，佐尧光宅。烈祖太宗，方周作伯。响怀霜露，乐变金石。白云清风，仿佛来格。
<br>
<br>【登歌奠币】 
<br>
<br>
<br>四时有典，百事来祭。尊祖奉宗，严禋大帝。礼先苍璧，奠备黝制。於万斯年，熙成帝系。
<br>
<br>【迎俎】 
<br>
<br>
<br>盛牲实俎，涓选休成。鼎煁阳燧，玉盥阴精。有飶嘉豆，既和大羹。侑以清乐，细齐人情。
<br>
<br>【德明酌献】 
<br>
<br>
<br>清庙奕奕，和乐雍雍。器尊牺象，礼属宗公。白水方祼，黄流在中。谟明之德，万古清风。
<br>
<br>【兴圣酌献】 
<br>
<br>
<br>閟宫静谧，合乐周张。泰尊始献，百末重觞。震澹存诚，庶几迪尝。遥源之祚，天汉灵长。
<br>
<br>【亚献终献】 
<br>
<br>
<br>惟清惟肃，靡闻靡见。举备九成，俯终三献。庆彰曼寿，胙撤嘉荐。瘗玉埋牲，礼神斯遍。
<br>
<br>【送神】 
<br>
<br>
<br>元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。
<br>
<br>【唐仪坤庙乐章】 
<br>
<br>
<br>《唐书·乐志》曰：“仪坤庙乐：迎神用《永和》，次金奏，皇帝行用《太和》，酌献登歌用《肃和》，迎俎用《雍和》，肃明皇后室酌献用《昭升》，昭成皇后室酌献用《坤贞》，饮福用《寿和》，送文舞出、迎武舞入用《舒和》，武舞用《安和》，撤俎用《雍和》，送神用《永和》。”
<br>
<br>【永和】徐彦伯 
<br>
<br>
<br>猗若清庙，肃肃荧荧。国荐严祀，坤舆淑灵。有几在室，有乐在庭。临兹孝享，百禄惟宁。
<br>
<br>【金奏】 
<br>
<br>
<br>阴灵效祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。
<br>
<br>【太和】邱说 
<br>
<br>
<br>孝哉我后，冲乎乃圣。道映重华，德辉文命。慕深视箧，情殷抚镜。万国移风，兆人承庆。
<br>
<br>【肃和】张齐贤 
<br>
<br>
<br>祼圭既濯，郁鬯既陈。画冪云举，黄流玉醇。仪充献酌，礼盛众禋。地察惟孝，愉焉飨亲。
<br>
<br>【雍和】郑善玉 
<br>
<br>
<br>酌郁既灌，取萧方爇。笾豆静嘉，簠簋芬飶。鱼腊荐美，牲牷表洁。是戢是将，载迎载列。
<br>
<br>【昭升】薛稷 
<br>
<br>
<br>阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵。造舟集灌，无德而称。我粢既洁，我醴既澄。阴阴灵庙，光灵若凭。德馨惟飨，孝思烝烝。
<br>
<br>【坤贞】 
<br>
<br>
<br>乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽范，悠哉淑灵。建兹清宫，于彼上京。缩茅以献，洁秬惟馨。实受其福，期乎亿龄。
<br>
<br>【寿和】徐坚 
<br>
<br>
<br>於穆清庙，肃雍严祀。合福受釐，介以繁祉。
<br>
<br>【舒和】胡雄 
<br>
<br>
<br>送文迎武递参差，一始一终光圣仪。四海生人歌有庆，千龄孝享肃无亏。
<br>
<br>【安和】刘子玄 
<br>
<br>
<br>妙算申帷幄，神谋出庙庭。两阶文物备，《七德》武功成。校猎长杨苑，屯军细柳营。将军献凯入，歌舞溢重城。
<br>
<br>【雍和】员半千 
<br>
<br>
<br>孝享云毕，维撤有章。云感玄羽，风凄素商。瞻望神座，祗恋匪遑。礼终乐阕，肃雍锵锵。
<br>
<br>【永和】祝钦明 
<br>
<br>
<br>閟宫实实，清庙微微。降格无象，馨香有依。式昭纂庆，方融嗣徽。明禋是享，神保聿归。
<br>
<br>【唐仪坤庙乐章】 
<br>
<br>
<br>《唐书·乐志》曰：“太乐又有仪坤庙乐章，与前略同。而有迎神、送神二章，无徐彦伯、祝钦明之词。”
<br>
<br>【迎神】 
<br>
<br>
<br>月灵降德，坤元授光。娥英比秀，任姒均芳。瑶台荐祉，金屋延祥。迎神有乐，歆此嘉芗。
<br>
<br>【送神】 
<br>
<br>
<br>玉帛仪大，金丝奏广。灵应有孚，冥徵不爽。降彼休福，歆兹禋享。送乐有章，神麾其上。
<br>
<br>【唐昭德皇后庙乐章】 
<br>
<br>
<br>《唐书·乐志》曰：“昭德皇后庙乐：迎神用《永和》，登歌酌鬯用《肃和》，迎俎用《雍和》，酌献用《坤元》，饮福用《寿和》，送文舞出、迎武舞入用《舒和》，武舞用《凯安》，撤俎用《雍和》，送神用《永和》。其辞内出。”
<br>
<br>【永和】 
<br>
<br>
<br>穆清庙，荐严禋。昭礼备，和乐新。望灵光，集元辰。祚无极，享万春。
<br>
<br>【肃和】 
<br>
<br>
<br>诚心达，娱乐分。升萧膋，郁氛氲。茅既缩，鬯既薰。后来思，福如云。
<br>
<br>【雍和】 
<br>
<br>
<br>我将我享，尽明而诚。载芬黍稷，载涤牺牲。懿矣元良，万邦以贞。心乎爱敬，若■容声。
<br>
<br>【坤元】 
<br>
<br>
<br>於穆先后，俪圣称崇。母临万宇，道被六宫。昌时协庆，理内成功。殷荐明德，传芳国风。
<br>
<br>【寿和】 
<br>
<br>
<br>工祝致告，徽音不遐。酒醴咸旨，馨香具嘉。受釐献祉，永庆邦家。
<br>
<br>【舒和】 
<br>
<br>
<br>金枝羽部彻清歌，瑶堂肃穆笙磬罗。谐音遍响合明意，万类昭融灵应多。
<br>
<br>【凯安】 
<br>
<br>
<br>辰位列四星，帝功参十乱。进贤勤内辅，扈跸清多难。承天厚载均，并曜宵光灿。留徽蔼前躅，万古披图焕。
<br>
<br>【雍和】 
<br>
<br>
<br>公尸既起，享礼载终。称歌进撤，尽敬由衷。泽流惠下，大小咸同。
<br>
<br>【永和】 
<br>
<br>
<br>昭事终，幽享馀。移月御，返仙居。琼庭寂，灵幄虚。顾徘徊。感皇储。
<br>
<br>【唐让皇帝庙乐章】李舒 
<br>
<br>
<br>
<br>【迎神】 
<br>
<br>
<br>皇矣天宗，德先王季。因心则友，克让以位。爰命有司，式遵前志。神其降灵。昭飨祀事。
<br>
<br>【奠币】 
<br>
<br>
<br>惟帝时若，去而上仙。祀用商武，乐备宫县。白璧加荐，玄纁告虔。子孙拜后，承兹吉蠲。
<br>
<br>【迎俎】 
<br>
<br>
<br>祀盛体荐，礼协粢盛。方周假庙，用鲁纯牲。捧撤祗敬，击拊和鸣。受釐归胙，既戒而平。
<br>
<br>【酌献】 
<br>
<br>
<br>八音具举，三寿既盥。洁兹宗彝，瑟彼圭瓚。兰肴重错，椒醑飘散。降祚维城，永为籓翰。
<br>
<br>【亚献终献】 
<br>
<br>
<br>秩礼有序，和音既同。九仪不忒，三揖将终。孝感籓后，相维辟公。四时之典，永永无穷。
<br>
<br>【送神】 
<br>
<br>
<br>奠献已事，昏昕载分。风摇雨散，灵卫絪缊。龙驾帝服，上腾五云。泮宫复閟，寂寞无闻。
<br>
<br>【唐享隐太子庙乐章】 
<br>
<br>
<br>《唐书·乐志》曰：“贞观中，享隐太子庙乐：迎神用《诚和》，登歌奠玉帛用《肃和》，迎俎用《雍和》，送文舞出、迎武舞入用《舒和》，武舞用《凯安》，送神用《诚和》，词同迎神。”
<br>
<br>【诚和】 
<br>
<br>
<br>道閟鹤关，运缠鸠里。门集大命，俾歆嘉祀。礼亚六瑚，诚殚二簋。有诚颙若，神斯戾止。
<br>
<br>【肃和】 
<br>
<br>
<br>岁肇春宗，乾开震长。瑶山既寂，戾园斯享。玉肃其事，物昭其象。弦诵成风，笙歌合响。
<br>
<br>【雍和】 
<br>
<br>
<br>明典肃陈，神居邃启。春伯联事，秋官相礼。有来雍雍，登歌济济。缅惟主鬯，庶歆芳醴。
<br>
<br>【舒和】 
<br>
<br>
<br>三县已判歌钟列，六佾将开羽鏚分。尚想燕飞来蔽日，终疑鹤影降凌云。
<br>
<br>【凯安】 
<br>
<br>
<br>天步昔将开，商郊初欲践。抚戎金阵廓，贰极瑶图阐。鸡戟遂崇仪，龙楼期好善。弄兵隳震业，启圣隆祠典。
<br>
<br>【唐享隐太子庙乐章】 
<br>
<br>
<br>《唐书·乐志》曰：“太乐旧有隐太子庙迎送神辞二章，不详所起。”
<br>
<br>【迎神】 
<br>
<br>
<br>苍震有位，黄离蔽明。江充祸结，戾据灾成。衔冤昔痛，赠典今荣。享灵有秩，奉乐以迎。
<br>
<br>【送神】 
<br>
<br>
<br>皇情悼往，祀仪增设。钟鼓铿锽，羽旄昭晣。掌礼云备，司筵告撤。乐以送神，灵其鉴阕。
<br>
<br>
<br>卷一十二 
<br>郊庙歌辞十二 
<br>唐享章怀太子庙乐章 
<br>《唐书·乐志》曰：“神龙初，享章怀太子庙乐章：第一迎神，第二登歌酌鬯，第三迎俎及酌献，第四送文舞出、迎武舞入，第五武舞作，第六送神，词同隐庙。”
<br>
<br>【迎神】 
<br>
<br>
<br>副君昭象，道应黄离。铜楼备德，玉裕成规。仙气霭霭，灵从师师。前驱戾止，控鹤来仪。
<br>
<br>【登歌酌鬯】 
<br>
<br>
<br>忠孝本著，羽翼先成。寝门昭德，驰道为程。币帛有典，容卫无声。司存既肃，庙享惟清。
<br>
<br>【迎俎酌献】 
<br>
<br>
<br>通三锡胤，明两承英。太山比赫，伊水闻笙。宗祧是寄，礼乐其亨。嘉辰荐俎，以发声明。
<br>
<br>【送文舞迎武舞】 
<br>
<br>
<br>羽籥崇文礼以毕，干鏚奋武事将行。用舍由来其有致，壮志宣威乐太平。
<br>
<br>【武舞作】 
<br>
<br>
<br>绿林炽炎历，黄虞格有苗。沙尘惊塞外，帷幄命嫖姚。七德干戈止，三边云雾消。宝祚长无极，歌舞盛今朝。
<br>
<br>【唐享懿德太子庙乐章】 
<br>
<br>
<br>《唐书·乐志》曰：“神龙初，享懿德太子庙乐章：第一迎神，第二登歌酌鬯，第三迎俎及酌献，第四送文舞出、迎武舞入，第五武舞作，第六送神，词同隐庙。
<br>
<br>【迎神】 
<br>
<br>
<br>甲观昭祥，画堂升位。礼绝群后，望尊储贰。启诵惭德，庄丕掩粹。伊浦凤翔，缑峰鹤至。
<br>
<br>【登歌酌鬯】 
<br>
<br>
<br>誉阐元储，寄崇明两。玉裕虽晦，铜楼可想。弦诵辍音，笙歌罢响。币帛言设，礼容无爽。
<br>
<br>【迎俎酌献】 
<br>
<br>
<br>雍雍盛典，肃肃灵祠。宾天有圣，对日无期。飘飖羽服，掣曳云旗。眷言主鬯，心乎怆兹。
<br>
<br>【送文舞迎武舞】 
<br>
<br>
<br>八音协奏陈金石，六佾分行整礼容。沧溟赴海还称少，素月开轮即是重。
<br>
<br>【武舞作】 
<br>
<br>
<br>隋季昔云终，唐年初启圣。纂戎将禁暴，崇儒更敷政。威略静三边，仁恩覃万姓。
<br>
<br>【唐享节愍太子庙乐章】 
<br>
<br>
<br>《唐书·乐志》曰：“景云中，享节愍太子庙乐章：第一迎神，第二登歌酌鬯，第三迎俎及酌献，第四送文舞出、迎武舞入，第五武舞作，第六送神，词同隐庙。”
<br>
<br>【迎神】 
<br>
<br>
<br>储后望崇，元良寄切。寝门是仰，驰道不绝。仙袂云会，灵旗电晣。煌煌而来，礼物攸设。
<br>
<br>【登歌酌鬯】 
<br>
<br>
<br>灼灼重明，仰承元首。既贤且哲，惟孝与友。惟孝虽遥，灵规不朽。礼因诚致，备洁玄酒。
<br>
<br>【迎俎酌献】 
<br>
<br>
<br>嘉荐有典，至诚莫骞。画梁云亘，雕俎星联。乐器周列，礼容备宣。依稀如在，若未宾天。
<br>
<br>【送文舞迎武舞】 
<br>
<br>
<br>邕邕阐化凭文德，赫赫宣威藉武功。既执羽旄先拂吹，还持玉鏚更挥空。
<br>
<br>【武舞作】 
<br>
<br>
<br>武德谅雄雄，由来扫寇戎。剑光挥作电，旗影列成虹。雾廓三边静，波澄四海同。睿图今已盛，相共舞皇风。
<br>
<br>【唐享文敬太子庙乐章·请神】许孟容 
<br>
<br>
<br>觞牢具品，管磬有节。祝道夤恭，神仪昭晣。桐珪早贵，象辂追设。声达乐成，降歆丰洁。
<br>
<br>【登歌】陈京 
<br>
<br>
<br>歌以德发，声以乐贵。乐善名存，追仙礼异。鸾旌拱脩，凤鸣合吹。神听皇慈，仲月皆至。
<br>
<br>【迎俎酌献】冯伉 
<br>
<br>
<br>撰日瞻景，诚陈乐张。礼容秩秩，羽舞煌煌。肃将涤濯，祗荐芬芳。永锡繁祉，思深享尝。
<br>
<br>【退文舞迎武舞】 
<br>
<br>
<br>干旄羽籥相亏蔽，一进一退殊行缀。昔献三雍盛礼容，今陈六佾崇仪制。
<br>
<br>【亚献终献】崔邠 
<br>
<br>
<br>醴齐泛樽彝，轩县动干戚。入室僾如在，升阶虔所历。奋疾合威容，定利舒皦绎。方崇庙貌礼，永被君恩锡。
<br>
<br>【送神】张荐 
<br>
<br>
<br>三献具举，九旗将旋。追劳表德，罢享宾天。风引仙管，堂虚画筵。芳馨常在，瞻望悠然。
<br>
<br>【唐享惠昭太子庙乐章·请神】归登 
<br>
<br>
<br>嘉荐既陈，祀事孔明。闲歌在堂，万舞在庭。外则尽物，内则尽诚。凤笙如闻，歆其洁精。
<br>
<br>【登歌】杜羔 
<br>
<br>
<br>因心克孝，位震遗芬。宾天道茂，轸怀气分。发祗乃祀，咳叹如闻。二歌斯升，以咏德薰。
<br>
<br>【迎俎酌献】李逢吉 
<br>
<br>
<br>既洁酒醴，聿陈熟腥。肃将震念，昭格储灵。展矣礼典，薰然德馨。愔愔管磬，亦具是听。
<br>
<br>【送文舞迎武舞】孟简 
<br>
<br>
<br>喧喧金石容既缺，肃肃羽驾就行列。缑山遗响昔所闻，庙庭进旅今攸设。
<br>
<br>【亚献终献】裴度 
<br>
<br>
<br>重轮始发祥，齿胄方兴学。冥然升紫府，铿尔荐清乐。奠斝致馨香，在庭纷羽籥。礼成神既醉，仿佛缑山鹤。
<br>
<br>【送神】 
<br>
<br>
<br>威仪毕陈，备乐将阕。苞茅酒缩，膋萧香彻。宫臣展事，肃雍在列。迎精送往，厥鉴昭晣。
<br>
<br>【唐武氏享先庙乐章】武后 
<br>
<br>
<br>先德谦捴冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，蘋藻敬荐翘襟。
<br>
<br>【唐韦氏褒德庙乐章】 
<br>
<br>
<br>《唐书·乐志》曰：“神龙中，中宗为皇后韦氏祖考立庙曰褒德，其庙乐：迎神用《昭德》，登歌用《进德》，俎入初献用《褒德》，次武舞作，亚献及送神用《彰德》，词并内出。”
<br>
<br>【昭德】 
<br>
<br>
<br>道赫梧宫，悲盈蒿里。爰暢徽烈，载敷嘉祀。享洽四时，规陈二簋。灵应昭格，神其戾止。
<br>
<br>【进德】 
<br>
<br>
<br>涂山懿戚，妫汭崇姻。祠筵肇启，祭典方申。礼以备物，乐以感神。用隆敦叙，载穆彝伦。
<br>
<br>【褒德】 
<br>
<br>
<br>家著累仁，门昭积善。瑶篚既列，金县式展。
<br>
<br>【武舞作】 
<br>
<br>
<br>昭昭竹殿开，奕奕兰宫启。懿范隆丹掖，殊荣辟硃邸。六佾荐徽容，三簋陈芳醴。万石覃贻厥，分珪崇祖祢。
<br>
<br>【彰德】 
<br>
<br>
<br>名隆五岳，秩映三台。严祠已备，睟影方回。
<br>
<br>【梁太庙乐舞辞】 
<br>
<br>
<br>《五代会要》曰：“梁开平二年正月，太常奏定享太庙乐：迎神舞《开平之舞》，迎俎奏《庆肃之乐》，酌献奏《庆熙》，饮福酒奏《庆隆》，送文舞、迎武舞奏《庆融》，亚献终献奏《庆休》。”《唐馀录》曰：“梁宗庙乐：迎神奏《开平舞》，次皇帝行，次帝盥，次登歌。献肃祖奏《大合之舞》，恭祖奏《象功之舞》，宪祖奏《来仪之舞》，烈祖奏《昭德之舞》，次饮福，次撤豆，次送神。”
<br>
<br>【开平舞】 
<br>
<br>
<br>黍稷馨，醴清。牲牷洁，金石铿。恭祀事，结皇情。神来格，歌颂声。
<br>
<br>【皇帝行】 
<br>
<br>
<br>莫高者天，攀隮勿克。隮天有方，累仁积德。祖宗隆之，子孙履之。配天明祀，永永孝思。
<br>
<br>【帝盥】 
<br>
<br>
<br>庄肃莅事，周旋礼容。祼鬯严洁，穆穆雍雍。
<br>
<br>【登歌】 
<br>
<br>
<br>於赫我皇，建中立极。动以武功，静以文德。昭事上帝，欢心万国。大报严禋，四海述职。
<br>
<br>【大合舞】 
<br>
<br>
<br>於穆皇祖，濬哲雍熙。美溢中夏，化被南陲。后稷累德，公刘创基。肇兴九庙，乐合来仪。
<br>
<br>【象功舞】 
<br>
<br>
<br>天地合德，睿圣昭彰。累赠太傅，俄登魏王。雄名不朽，奕叶而光。建国之兆，君临万方。
<br>
<br>【来仪舞】 
<br>
<br>
<br>於赫帝命，应天顺人。亭育品汇，宾礼百神。洪基永固，景命惟新。肃恭孝享，祚我生民。
<br>
<br>【昭德舞】 
<br>
<br>
<br>肃肃文考，源濬派长。汉称诞季，周实生昌。奄有四海，超彼百王。笙镛迭奏，礼物荧煌。
<br>
<br>【饮福】 
<br>
<br>
<br>戛玉摐金永颂声，檿丝孤竹和且清。灵歆醉止牺象盈，自天降福千万龄。
<br>
<br>【撤豆】 
<br>
<br>
<br>笙镛洋洋，庭燎煌煌。明星有烂，祝史下堂。笾豆斯撤，礼容有章。克勤克俭，无怠无荒。
<br>
<br>【送神】 
<br>
<br>
<br>其降无从，其往无踪。黍稷非馨，有感必通。赫奕令德，仿佛睟容。再拜慌惚，遐想昊穹。
<br>
<br>【后唐宗庙乐舞辞】 
<br>
<br>
<br>《唐馀录》曰：“后唐并用唐乐，无所变更，唯别造六室舞辞：懿祖室奏《昭德之舞》，献祖室奏《文明之舞》，太祖室奏《应天之舞》，昭宗室奏《永平之舞》，庄宗室奏《武成之舞》，明宗室奏《雍熙之舞》。”
<br>
<br>【昭德舞】 
<br>
<br>
<br>懿彼明德，赫赫煌煌。名高阃域，功著旂常。道符休泰，运叶祺祥。庆传万祀，以播耿光。
<br>
<br>【文明舞】 
<br>
<br>
<br>帝业光扬，皇图翕赫。圣德孔彰，神功不测。信及豚鱼，恩沾动植。懿范鸿名，传之万亿。
<br>
<br>【应天舞】 
<br>
<br>
<br>晋国肇兴，雄图再固。黼黻帝道，金玉王度。皇天无亲，惟德是辅。载诞英明，永光圣祚。
<br>
<br>【永平舞】 
<br>
<br>
<br>庆传宝祚，位正瑶图。功宣四海，化被八区。静彰帝道，动合乾符。千秋万祀，永荷昭苏。
<br>
<br>【武成舞】崔居俭 
<br>
<br>
<br>艰难王业，返正皇唐。先天载造，却日重光。汉绍世祖，夏资少康。功成德茂，率祀无疆。
<br>
<br>【雍熙舞】 
<br>
<br>
<br>
<br>【卢文纪】 
<br>
<br>
<br>仁君御宇，寰海谧清。运符武德，道协文明。九功式叙，百度惟成。金门积庆，玉叶传荣。
<br>
<br>【汉宗庙乐舞辞】 
<br>
<br>
<br>《五代史·乐志》曰：“汉宗庙酌献乐舞：文祖室奏《灵长之舞》，德祖室奏《积善之舞》，翼祖室奏《显仁之舞》，显祖室奏《章庆之舞》，高祖室奏《观德之舞》。”《唐馀录》曰：“高祖追尊四祖庙，且远引汉之二祖为六室。张昭因傅会其礼，乃曰太祖高皇帝创业垂统室奏《武德之舞》，世祖光武皇帝再造丕基室奏《大武之舞》，自如其旧。而《大武》即用东平王苍辞云。”
<br>
<br>【武德舞】 
<br>
<br>
<br>明明我祖，天集休明。神母夜哭，彤云昼兴。笾豆有践，管籥斯登。孝孙致告，神其降灵。
<br>
<br>【灵长舞】 
<br>
<br>
<br>天降祥，汉祚昌。火炎上，水灵长。建庙社，洁蒸尝。罗钟石，俨珩璜。陈玉豆，酌金觞。气昭感，德馨香。祗洛汭，瞻晋阳。降吾祖，福穰穰。
<br>
<br>【积善舞】 
<br>
<br>
<br>黍稷斯馨，祖德惟明。蛇告赤帝，龟谋大横。云行雨施，天成地平。造我家邦，斡我璇衡。陶匏在御，醍盎惟精。或戛或击，载砲载烹。饮福受胙，舞降歌迎。滔滔不竭，洪惟水行。
<br>
<br>【显仁舞】 
<br>
<br>
<br>运极金行谢，天资水德隆。礼神鄜畤馆，布政未央宫。诘旦修明祀，登歌答茂功。云軿临降久，星俎荐陈丰。蔼蔼沈檀雾，锵锵环珮风。荧煌升藻藉，肸蚃转珠栊。尊祖《咸》《韶》备，贻孙书轨同。京坻长有积，宗社享无穷。
<br>
<br>【章庆舞】 
<br>
<br>
<br>罘罳晓唱鸡人，三牲八簋斯陈。雾集瑶阶琐闼，香生绮席华茵。珠佩貂珰熠龠，羽旄干戚纷纶。酌鬯既终三献，凝旒何止千春。阿阁长栖彩凤，郊宫叠奏祥麟。赤伏英灵未泯，玄珪运祚重新。玉斝牺樽潋滟，龙旂凤辖逡巡。瞻望月游冠冕，犹疑苍野回轮。
<br>
<br>【观德舞】张昭 
<br>
<br>
<br>高庙明灵再启图，金根玉辂幸神都。巢阿丹凤衔书命，入昴飞星献宝符。正抚薰弦娱赤子，忽登仙驾泣苍梧。荐樱鹤馆笳箫咽，酌鬯金楹剑珮趋。星俎云罍兼鲁礼，硃干象箾杂巴渝。氤氲龙麝交青琐，仿佛锡銮下蕊珠。荐豆奉觞亲玉几，配天合祖耀璇枢。受釐饮酒皇欢洽，仰俟馀灵泰九区。
<br>
<br>【周宗庙乐舞辞】 
<br>
<br>
<br>《唐馀录》曰：“周宗庙乐：降神奏《肃顺》，皇帝行奏《治顺》，献信祖室奏《肃雍之舞》，僖祖室奏《章德之舞》，义祖室奏《善庆之舞》，庆祖室奏《观成之舞》，太祖室奏《明德之舞》，世宗室奏《定功之舞》，酌献登歌奏《感顺》，迎俎奏《禋顺》，饮福奏《福顺》，送文舞、迎武舞奏《忠顺》，武舞奏《善胜》，撤俎奏《礼顺》，送神奏《肃顺》。
<br>
<br>【肃顺】 
<br>
<br>
<br>我后至孝，祗谒祖先。仰瞻庙貌，夙设宫县。硃弦疏越，羽舞回旋。神其来格，明祀惟虔。
<br>
<br>【治顺】 
<br>
<br>
<br>清庙将入，衮服是依。载行载止，令色令仪。永终就养，空极孝思。瞻望如在，顾复长违。
<br>
<br>【肃雍舞】 
<br>
<br>
<br>周道载兴，象日之明。万邦咸庆，百穀用成。於穆圣祖，祗荐鸿名。祀于庙社，陈其牺牲。进旅退旅，皇舞之形。一倡三叹，硃弦之声。以妥以侑，既和且平。至诚潜达，介福攸宁。
<br>
<br>【章德舞】 
<br>
<br>
<br>清庙新，展严禋。恭祖德，厚人伦。雅乐荐，礼器陈。俨皇尸，列虞宾。神如在，声不闻。享必信，貌惟夤。想龙服，奠牺樽。礼既备，庆来臻。
<br>
<br>【善庆舞】 
<br>
<br>
<br>卜世长，帝祚昌。定中国，服四方。修明祀，从旧章。奏激楚，转清商。罗俎豆，列簪裳。歌累累，容皇皇。望来格，降休祥。祝敢告，寿无疆。
<br>
<br>【观成舞】 
<br>
<br>
<br>穆穆王国，奕奕神功。毖祀载展，明德有融。彝樽斯满，簠簋斯丰。纷絺旄羽，锵洋磬钟。或升或降，克和克同。孔惠之礼，必肃之容。锡以纯嘏，祚其允恭。神保是飨，万世无穷。
<br>
<br>【明德舞】 
<br>
<br>
<br>惟彼岐阳，德大流光。载造周室，泽及遐荒。於铄圣祖，上帝是皇。乃圣乃神，知微知章。新庙奕奕，丰年穰穰。取彼血膋，以往烝尝。黍稷惟馨，笾豆大房。工祝致告，受福无疆。
<br>
<br>【咸顺】 
<br>
<br>
<br>万舞咸列，三阶克清。贯珠一倡，击石九成。盈觞虽酌，灵坐无形。永怀我祖，达其孝诚。
<br>
<br>【禋顺】 
<br>
<br>
<br>旨酒既献，嘉肴乃迎。振其鼓，洁以鉶羹。肇禋肇祀，或砲或烹。皇尸俨若，保飨是明。
<br>
<br>【福顺】 
<br>
<br>
<br>新庙奕奕，金奏洋洋。享于祖考，循彼典章。清酤特满，嘉玉腾光。神醉既告，帝祉无疆。
<br>
<br>【忠顺】 
<br>
<br>
<br>称文既表温柔德，示武须成蹈厉容。缀兆疾舒皆应节，明明我祖乐何穷。
<br>
<br>【善胜舞】 
<br>
<br>
<br>《五代史·乐志》曰：“周广顺元年，改郊庙朝会舞名，乃改汉《治安》为《政和之舞》，《振德》为《善胜之舞》，《观象》为《崇德之舞》，《讲功》为《象成之舞》。” 
<br>圣祖累功，福钟来裔。持羽执干，舞文不废。
<br>
<br>【禋顺】 
<br>
<br>
<br>礼毕祀先，香散几筵。罢舞干戚，收撤豆笾。
<br>
<br>【肃顺】 
<br>
<br>
<br>乐奏四顺，福受万年。神归碧天，庭馀瑞烟。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
