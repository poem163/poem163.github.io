<HTML>
<HEAD>
<TITLE>新乐府辞 一至五 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 新乐府辞 一至五</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>新乐府辞 一至五</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5959"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'新乐府辞 一至五')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[新乐府辞 一至五]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷九十 新乐府辞一
<br>
<br>乐府之名，起於汉、魏。自孝惠帝时，夏侯宽为乐府令，始以名官。至武帝，乃立乐府，采诗夜诵，有赵、代、秦、楚之讴。则采歌谣，被声乐，其来盖亦远矣。凡乐府歌辞，有因声而作歌者，若魏之三调歌诗，因弦管金石，造歌以被之是也。有因歌而造声者，若清商、吴声诸曲，始皆徒歌，既而被之弦管是也。有有声有辞者，若郊庙、相和、铙歌、横吹等曲是也。有有辞无声者，若后人之所述作，未必尽被於金石是也。新乐府者，皆唐世之新歌也。以其辞实乐府，而未常被於声，故曰新乐府也。元微之病后人沿袭古题，唱和重复，谓不如寓意古题，刺美见事，犹有诗人引古以讽之义。近代唯杜甫《悲陈陶》《哀江头》《兵车》《丽人》等歌行，率皆即事名篇，无复倚旁。乃与白乐天、李公垂辈，谓是为当，遂不复更拟古题。因刘猛、李馀赋乐府诗，咸有新意，乃作《出门》等行十馀篇。其有虽用古题，全无古义，则《出门行》不言离别，《将进酒》特书列女。其或颇同古义，全创新词，则《田家》止述军输，《捉捕》请先蝼蚁。如此之类，皆名乐府。由是观之，自风雅之作，以至于今，莫非讽兴当时之事，以贻后世之审音者。傥采歌谣以被声乐，则新乐府其庶几焉。 
<br>
<br>
<br>
<br>【乐府杂题】 
<br>
<br>
<br>
<br>【新曲】谢偃 
<br>
<br>
<br>青楼绮阁已含春，凝妆艳粉复如神。细细轻裾全漏影，离离薄扇讵障尘。樽中酒色恆宜满，曲里歌声不厌新。紫燕欲飞先绕栋，黄莺始哢即娇人。撩乱丝垂昏柳陌，参差浓叶暗桑津。上客莫畏斜光晚，自有西园明月轮。
<br>
<br>【同前二首】长孙无忌 
<br>
<br>
<br>家住朝歌下，早传名。结伴来游淇水上，旧长情。玉佩金钿随步动，云罗雾縠逐风轻。转目机心悬自许，何须更待听琴声。 
<br>回雪凌波游洛浦，遇陈王。婉约娉婷工语笑，侍兰房。芙蓉绮帐还开掩，翡翠珠被烂齐光。长愿今宵奉颜色，不爱闻箫逐凤皇。
<br>
<br>【湘川新曲二首】杜易简 
<br>
<br>
<br>昭潭深无底，橘州浅而浮。本欲凌波去，翻为目成留。愿君稍弭楫，无令贱妾羞。 
<br>二八相招携，采菱渡前溪。弱腕随桡起，纤腰向舸低。自解看花笑，憎闻染竹啼。
<br>
<br>【小曲新辞二首】白居易 
<br>
<br>
<br>霁色鲜宫殿，秋声脆管弦。圣明千载乐，岁岁似今年。 
<br>红裾明月夜，碧簟早秋时。好向昭阳宿，天凉玉漏迟。
<br>
<br>【公子行】刘希夷 
<br>
<br>
<br>天津桥下阳春水，天津桥上繁华子。马声回合青云外，人影摇扬绿波里。绿波清迥玉为砂，青云离披锦作霞。可怜杨柳伤心树，可怜桃李断肠花。此日遨游邀美女，此时歌舞入倡家。倡家美女郁金香，飞去飞来公子傍。的的珠帘白日映，娥娥玉颜红粉妆。花际徘徊双蛱蝶，池边顾步两鸳鸯。倾国倾城汉武帝，为云为雨楚襄王。古来容光人所羡，况复今日遥相见。愿作轻罗著细腰，愿为明镜分娇面。与君相向转相亲，与君双栖共一身。愿作贞松千岁古，谁论芳槿一朝新。百年同谢西山日，千秋万古北邙尘。
<br>
<br>【同前】陈羽 
<br>
<br>
<br>金羁白面郎，何处踏青来。马娇郎半醉，躞蝶望楼台。似见楼上人，玲珑窗户开。隔花闻一笑，落日不知回。
<br>
<br>【同前】韩琮 
<br>
<br>
<br>紫袖长衫色，银蟾半臂花。带装盘水玉，鞍绣坐云霞。别殿承恩泽，飞龙赐渥洼。控罗青袅辔，镂象碧重葩。意气催歌舞，阑珊走钿车。袖障云缥缈，钗转凤欹斜。珠卷迎归箔，红笼晃醉纱。唯无难夜日，不得似仙家。
<br>
<br>【同前】顾况 
<br>
<br>
<br>轻薄兒，白如玉，紫陌春风缠马足。双镫悬金缕鹘飞，长衫刺雪生犀束。绿槐夹道阴初成，珊瑚几节敌流星。红肌拂拂酒光狞，当街背拉金吾行。朝游冬冬鼓声发，暮游冬冬鼓声绝。入门不肯自升堂，美人扶踏金阶月。
<br>
<br>【同前】聂夷中 
<br>
<br>
<br>汉代多豪族，恩深益娇逸。走马踏杀人，街吏不敢诘。红楼宴青春，数里望云蔚。金釭焰胜昼，不畏落晖疾。美人尽如月，南威不敢匹。芙蓉自天来，不向水中出。绮席戛云和，碧箫吹凤质。唯恨鲁阳死，无人驻白日。 
<br>花树出墙头，花里谁家楼。一行书不读，身封万户侯。美人楼上歌，不是古凉州。
<br>
<br>【同前】于鹄 
<br>
<br>
<br>少年初拜大长秋，半醉垂鞭见列侯。马上抱鸡三市斗，袖中携剑五陵游。玉箫金管迎归院，锦袖红妆拥上楼。更向苑东新买宅，碧波清水入门流。
<br>
<br>【同前】雍陶 
<br>
<br>
<br>公子风流轻锦绣，新裁白纻作春衣。金鞭留当谁家酒，拂柳穿花信马归。
<br>
<br>【同前二首】张祜 
<br>
<br>
<br>玉堂前后画帘垂，立却花骢待出时。红粉美人擎酒劝，锦衣年少臂鹰随。轻将玉杖敲花片，旋把金鞭约柳丝。晴日独游三五骑，等闲行傍曲江池。 
<br>春色满城池，杯盘看处移。镫金斜雁子，鞍帕嫩鹅兒。买笑欹桃李，寻歌折柳枝。可怜明月夜，长是管弦随。
<br>
<br>【同前】孟宾于 
<br>
<br>
<br>锦衣红夺彩霞明，侵晓春游向野庭。不识农夫辛苦力，骄骢踏烂麦青青。
<br>
<br>【将军行】刘希夷 
<br>
<br>
<br>将军辟辕门，耿介当风立。诸将欲言事，逡巡不敢入。剑气射云天，鼓声振原隰。黄尘塞路起，走马追兵急。弯弓从此去，飞箭如雨集。截围一百重，斩首五千级。代马流血死，胡人抱鞍泣。古来养甲兵，有事常讨袭。乘我庙堂运，坐使干戈戢。献凯归京都，军容何翕习。
<br>
<br>【同前】张籍 
<br>
<br>
<br>弹筝峡东有胡尘，天子择日拜将军。蓬莱殿前赐六纛，还领禁兵为部曲。当朝受诏不辞家，夜向咸阳原上宿。战车彭彭旌旗动，三十六军齐上陇。陇头战胜夜亦行，分兵处处收旧城。胡兒杀尽阴碛暮，扰扰唯有牛羊声。边人亲戚曾战殁，今逐官军收旧骨。碛西行见万里空，乐府独奏将军功。
<br>
<br>【老将行】王维 
<br>
<br>
<br>少年十五二十时，步行夺得胡马骑。射杀山中白额虎，肯数鄴下黄须兒。一身转战三千里，一剑曾当百万师。汉兵奋迅如霹雳，虏骑崩腾畏蒺藜。卫青不败由天幸，李广无功缘数奇。自从弃置便衰朽，世事蹉跎成白首。昔时飞箭无全目，今日垂杨生左肘。路傍时卖故侯瓜，门前学种先生柳。茫茫古木连穷巷，寥落寒山对虚牖。誓令疏勒出飞泉，不似颍川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射大将，耻令越甲鸣吴军。莫嫌旧日云中守，犹堪一战取功勋。
<br>
<br>【燕支行】王维 
<br>
<br>
<br>汉家天将才且雄，来时谒帝明光宫。万乘亲推双阙下，千官出饯五陵东。誓辞甲第金门里，身作长城玉塞中。卫霍才堪一骑将，朝廷莫数贰师功。赵、魏、燕、韩多劲卒，关西侠少何咆勃。报雠只是闻尝胆，饮酒不曾妨刮骨。画戟雕戈白日寒，连旗大旆黄尘没。叠鼓遥翻瀚海波，鸣笳乱动关山月。麒麟锦带佩吴钩，飒沓青骊跃紫骝。拔剑已断天骄臂，归鞍共饮月支头。汉军大呼一当百，虏骑相看哭且愁。教战虽令赴汤火，终知上将伐谋猷。
<br>
<br>【桃源行】王维 
<br>
<br>
<br>宋陶潜《桃花源记》曰：“晋太元中，武陵人沿溪捕鱼，忽逢桃花林。夹岸数百步，中无杂树，芳华鲜美，落英缤纷。渔人甚异之。复前行，林尽水源，得一山，山有小口，彷彿有光。乃舍船而入，初才通人，行数十步，豁然开朗，土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣著悉如外人，黄发垂髫，怡然自乐。见渔人，大惊，问所从来。邀还家，为设酒杀鸡。自云先世避秦乱，率妻子邑人来此不复出，遂与外人隔绝。问今何世，乃不知有汉无论魏晋。渔人为具言，皆叹惋。停数日辞去，此中人语云：‘不足为外人道也。’既出得船，复由向路，处处志之。其后欲往，迷不复得路云。” 
<br>渔舟逐水爱山春，两岸桃花夹古津。坐看红树不知远，行尽青溪不见人。山口潜行始隈隩，山开旷望旋平陆。遥看一处攒云树，近入千家散花竹。樵客初传汉姓名，居人未改秦衣服。居人共住武陵源，还从物外起田园。月明松下房栊静，日出云中鸡犬喧。惊闻俗客争来集，竞引还家问都邑。平明闾巷扫花开，薄暮渔樵乘水入。初因避地去人间，更问神仙遂不还。峡里谁知有人事，世中遥望空云山。不疑灵境难闻见，尘心未尽思乡县。出洞无论隔山水，辞家终拟长游衍。自谓经过旧不迷，安知峰壑今来变。常时只记入山深，清溪几度到云林。春来遍是桃花水，不辨仙源何处寻。
<br>
<br>【同前】刘禹锡 
<br>
<br>
<br>渔舟何招招，浮在武陵水。拖纶掷饵信流去，误入桃源行数里。清源寻尽花绵绵，踏花觅径至洞前。洞门苍黑烟雾生，暗行数步逢虚明。俗人毛骨惊仙子，争来致词何至此。须臾皆破冰雪颜，笑语委曲问世间，因嗟隐身来种玉，不知人世如风烛。筵羞石髓劝客餐，镫爇松脂留客宿。鸡声犬声遥相闻，晓光葱笼开五云。渔人振衣起出户，满庭无路花纷纷。翻然恐迷乡县处，一息不肯桃源住。桃花满溪水似镜，尘心如垢洗不去。仙家一出寻无踪，至今水流山重重。
<br>
<br>【春女行】刘希夷 
<br>
<br>
<br>春女颜如玉，怨歌阳春曲。巫山春树红，沅江春草绿。自怜妖艳姿，妆成独见时。愁心伴杨柳，春尽乱如丝。目极千里馀，悠悠春江水。遥想玉关人，愁卧金闺里。尚言春花落，不知秋风起。娇爱犹未终，悲凉从此始。忆昔楚王宫，玉楼妆粉红。纤腰弄明月，长袖拂春风。容华委西山，光阴不可还。桑林变东海，富贵今何在！寄言桃李容，胡为闺閤重。但看楚王墓，唯有数株松。
<br>
<br>【同前】王翰 
<br>
<br>
<br>紫台穹跨连绿波，红轩铪匝垂纤罗。中有一人金作面，隔幌玲珑遥可见。忽闻黄鸟鸣且悲，镜边含笑著春衣。罗袖婵娟似无力，行拾落花比容色。落花一度无再春，人生作乐须及辰。君不见楚王台上红颜子，今日皆成狐兔尘。
<br>
<br>【洛阳女兒行】王维 
<br>
<br>
<br>洛阳女兒对门居，才可颜容十五馀。良人玉勒乘骢马，侍女金盘脍鲤鱼。画阁硃楼尽相望，红桃绿柳垂檐向。罗帏送上七香车，宝扇迎归九华帐。狂夫富贵在青春，意气骄奢剧季伦。自怜碧玉亲教舞，不惜珊瑚持与人。春窗曙灭九微火，九微片片飞花琐。戏罢曾无理曲时，妆成只是薰香坐。城中相识尽繁华，日夜经过赵、李家。谁怜越女颜如玉，贫贱江头自浣沙。
<br>
<br>【扶南曲五首】王维 
<br>
<br>
<br>翠羽流苏帐，春眠曙不开。羞从面色起，娇逐语声来。早向昭阳殿，君王中使催。 
<br>堂上清弦动，堂前绮席陈。齐歌卢女曲，双舞洛阳人。倾国徒相看，宁知心所亲。 
<br>香气传空满，妆华影箔通。歌闻天仗外，舞出御筵中。日暮归何处，花间长乐宫。 
<br>宫女还金屋，将眠复畏明。入春轻衣好，半夜薄妆成。拂曙朝前殿，玉除多珮声。 
<br>朝日照绮窗，佳人坐临镜。散黛恨犹轻，插钗嫌未正。同心勿遽游，幸得春妆竟。
<br>
<br>【笑歌行】李白 
<br>
<br>
<br>笑矣乎，笑矣乎。君不见曲如钩，古人知尔封公侯；君不见直如弦，古人知尔死道边。张仪所以只掉三寸舌，苏秦所以不垦二顷田。笑矣乎，笑矣乎。君不见沧浪老人歌一曲，还道沧浪濯吾足。平生不解谋此身，虚作《离骚》遣人读。笑矣乎，笑矣乎。赵有豫让楚屈平，卖身买得千年名。巢由洗耳有何益，夷齐饿死终无成。君爱身后名，我爱眼前酒。饮酒眼前乐，虚名何处有！男兒穷通当有时，曲腰向君君不知。猛虎不看机上肉，洪炉不铸囊中锥。笑矣乎，笑矣乎。甯武子，硃买臣，叩角行歌皆负薪。今日逢君君不识，岂得不如佯狂人。
<br>
<br>【江夏行】李白 
<br>
<br>
<br>忆昔娇小姿，春心亦自持。为言嫁夫婿，得免长相思。谁知嫁商贾，令人却愁苦。自从为夫妻，何曾在乡土。去年下扬州，相送黄鹤楼。眼看帆去远，心逐江水流。只言期一载，谁为历三秋。使妾肠欲断，恨君情悠悠。东家西舍同时发，北去南来不逾月。未知行李游何方，作个音书能断绝。适来往南浦，欲问西江船。正见当垆女，红妆二八年。一种为人妻，独自多悲凄。对镜便垂泪，逢人只欲啼。不如轻薄兒，旦暮长追随。悔作商人妇，青春长别离。如今正好同欢乐，君去容华谁得知。
<br>
<br>【横江词六首】李白 
<br>
<br>
<br>人言横江好，侬道横江恶。一风二日吹倒山。白浪高於瓦官阁。 
<br>海潮南去过浔阳，牛渚由来险马当。横江欲渡风波恶，一水牵愁万里长。 
<br>横江西望阻西秦，汉水东流杨子津。白浪如山那可渡，狂风愁杀峭帆人。 
<br>海神东过恶风回，浪打天门石壁开。浙江八月何如此，涛似连山喷雪来。 
<br>横江馆前津吏迎，向余东指海云生。郎今欲渡缘何事？如此风波不可行。 
<br>月晕天风雾不开，海鲸东蹙百川回。惊波一起三山动，公无渡河归去来！
<br>
<br>【静夜思】李白 
<br>
<br>
<br>床前看月光，疑是地上霜。举头望山月，低头思故乡。
<br>
<br>【黄葛篇】李白 
<br>
<br>
<br>黄葛生洛溪，黄花自绵冪。青烟蔓长条，缭绕几百尺。闺人费素手，采缉作絺绤。缝为绝国衣，远寄日南客。苍梧大火落，暑服莫轻掷。此物虽过时，是妾手中迹。
<br>
<br>【采葛行】鲍溶 
<br>
<br>
<br>春溪几回葛花黄，黄麝引子山山香。蛮女不惜手足损，钩刀一一牵柔长。葛丝茸茸春雪体，深涧择泉清处洗。殷勤十指蚕吐丝，当窗袅娜声高机。织成一尺无一两，供进天子五月衣。水精夏殿开凉户，冰山绕座犹难御。衣亲玉体又何如，杳然独对秋风曙。镜湖女兒嫁鲛人，鲛绡逼肖色不分。吴中角簟泛清水，摇曳胜被三素云。自兹贡荐无人惜，那敢更争龙手迹。蛮女将来海市头，卖与岭南贫估客。
<br>
<br>
<br>
<br>卷九十一 新乐府辞二
<br>
<br>乐府杂题二
<br>
<br>【祖龙行】常楚老 
<br>
<br>
<br>《汉书·五行志》曰：“秦始皇三十六年，郑客从关东来，至华阴，望见素车白马从华山上下，知其非人，道住，止而待之。遂至，持璧与客曰：‘为我遗镐池君。’因言‘今年祖龙死’，忽不见。郑客奉璧，即始皇二十八年过江所湛璧也。是岁始皇死，后三年而秦灭。”颜师古曰：“此直江神告镐池之神，以始皇将死尔。”苏林曰：“祖，始也。龙，人君象，谓始皇也。”应劭曰：“祖，人之先。龙，君之象。”《祖龙行》盖出於此。 
<br>黑云兵气射天裂，壮士朝眠梦冤结。祖龙一夜死沙丘，胡亥空随鲍鱼辙。腐肉偷生二千里，伪书先赐扶苏死。墓接骊山土未乾，瑞光已向芒砀起。陈胜城中鼓三下，秦家天地如崩瓦。龙蛇撩乱入咸阳，少帝空随汉家马。
<br>
<br>【鄴都引】张说 
<br>
<br>
<br>君不见魏武草创争天禄，群雄睚眦相驰逐。昼携壮士破坚阵，夜接词人赋华屋。都邑缭绕西山阳，桑榆漫漫漳河曲。城郭为墟人改代，但有西园明月在。鄴傍高冢多贵臣，蛾眉曼睩共灰尘。试上铜台歌舞处，唯有秋风愁杀人。
<br>
<br>【孟门行】崔颢 
<br>
<br>
<br>黄雀衔黄花，翩翩傍檐隙。本拟报君恩，如何反弹射。金罍美酒满座春，平原爱才多众宾。满堂尽是忠义士，何意得有谗谀人。谀人翻覆那可道，能令君心不自保。北园新栽桃李枝，根株未固何转移。成阴结子君自取，若问傍人那得知。
<br>
<br>【邯郸宫人怨】崔颢 
<br>
<br>
<br>邯郸陌上三月春，暮行逢见一妇人。自言乡里本燕、赵，少小随家西入秦。母兄怜爱无俦侣，五岁名为阿娇女。七岁丰茸好颜色，八岁黠惠能言语。十三兄弟教诗书，十五青楼学歌舞。我家青楼临道傍，纱窗绮幔暗闻香。日暮笙歌君驻马，春日妆梳妾断肠。不同城南使君婿，本求三十侍中郎。何知汉帝好容色，玉辇携归登建章。建章宫殿不知数，万户千门深且长。百堵椒涂接青琐，九华阁道连洞房。水精帘箔云母扇，琉璃窗牖玳瑁床。岁岁年年奉欢宴，娇贵荣华谁不羡。恩情莫比陈皇后，宠爱全胜赵飞燕。瑶房侍寝世莫知，金屋更衣人不见。谁言一朝复一日，君王弃世市朝变。宫车出葬茂陵田，贱妾独留长信殿。一朝太子升至尊，两宫人事如掌翻。同时侍女见谗毁，后来新人莫敢言。兄弟印绶皆被夺，昔年赏赐不复存。一旦放归旧乡里，乘车垂泪还入门。父母愍我曾富贵，嫁与西舍金王孙。念此翻覆复何道，百年盛衰谁能保。忆昨尚如春日花，悲今已作秋时草。少年去去莫停鞭，人生万事由上天。非我今日独如此，古今歇薄皆共然。
<br>
<br>【吴宫怨】卫万 
<br>
<br>
<br>君不见吴王宫阁临江起，不卷珠帘见江水。晓气晴来双阙间，潮声夜落千门里。勾践城中非旧春，姑苏台下起黄尘。只今唯有西江月，曾照吴王宫里人。
<br>
<br>【同前】张籍 
<br>
<br>
<br>吴宫四面秋江水，江清露白芙蓉死。吴王醉后欲更衣，座上美人娇不起。宫中千门复万户，君恩反覆谁能数。君心与妾既不同，徒向君前作歌舞。茱萸满宫红实垂，秋风袅袅生繁枝。姑苏台上夕燕罢，他人侍寝还独归。白日在天光在地，君今讵得长相弃。
<br>
<br>【青楼曲二首】王昌龄 
<br>
<br>
<br>白马金鞍从武皇，旌旗十万宿长杨。楼头小妇鸣筝坐，遥见飞尘入建章。 
<br>驰道杨花满御沟，红妆缦绾上青楼。金章紫绶千馀骑，夫婿朝回初拜侯。
<br>
<br>【同前】于濆 
<br>
<br>
<br>青楼临大道，一上一回老。所思终不来，极目伤春草。
<br>
<br>【中流曲】崔国辅 
<br>
<br>
<br>归时日尚早，更欲向芳洲。渡口水流急，回船不自由。
<br>
<br>【圣寿无疆词十首】杨巨源 
<br>
<br>
<br>文物京华盛，讴歌国步康。瑶池供寿酒，银汉丽宸章。雨露涵双阙，雷霆肃万方。代推仙祚远，春共圣恩长。凤扆临花暖，龙炉傍日香。遥知千万岁，天意奉君王。 
<br>鹓鹭彤庭际，轩车绮陌前。九城多好色，万井半祥烟。人醉逢尧酒，莺歌答舜弦。花明御沟水，香暖禁城天。锡宴文逾盛，徵歌物更妍。无穷艳阳月，长照太平年。 
<br>云陛临黄道，天门在碧虚。大明含睿藻，元气抱宸居。戈偃征苗后，诗传宴镐初。年华富仙苑，时哲满公车。化入絪缊大，恩垂涣汗馀。悠然万方静，风俗揖华胥。 
<br>玉漏飘青琐，金铺丽紫宸。云山九门曙，天地一家春。瑞霭方呈赏，暄风本配仁。岩廊开凤翼，水殿压鼇身。文雅逢明代，欢娱及贱臣。年年未央阙，恩共物华新。 
<br>垂拱乾坤正，欢心品类同。紫烟含北极，玄泽付东风。珠缀留晴景，金茎直晓空。发生资盛德，交泰让全功。间气登三事，祥光启四聪。遐荒似川水，天外亦朝宗。 
<br>代是文明昼，春当宴喜时。炉烟添柳重，宫漏出花迟。汉典方宽律，周官正采诗。碧霄传凤吹，红旭在龙旂。造化膺神契，阳和沃圣思。无因随百兽，率舞奉丹墀。 
<br>睿德符玄化，芳情翊太和。日轮皇鉴远，天仗圣朝多。曙色含金榜，晴光转玉珂。中宫陈广乐，元老进赓歌。莲叶看龟上，桐花识凤过。小臣空击壤，沧海是恩波。 
<br>物象朝高殿，簪裾溢上京。春当九衢好，天向万方明。乐报箫韶发，杯看沆瀣生。芙蓉丹阙暖，杨柳玉楼晴。阊阖开中禁，衣裳俨太清。南山同圣寿，长对凤皇城。 
<br>日上苍龙阙，香含紫禁林。晴光五云叠，春色九天深。赏协元和德，文垂雅颂音。景云随御辇，颢气在宸襟。永保无疆寿，长怀不战心。圣朝多庆赐，琼树粉墙阴。 
<br>化洽生成遂，功宣动植知。瑞凝三秀草，春入万年枝。凤掖喜言进，鹓行喜气随。仗临丹地近，衣对碧山垂。渥泽方柔远，聪明本听卑。愿同东观事，长睹汉威仪。
<br>
<br>【朝元引四首】陈陶 
<br>
<br>
<br>帝烛荧煌下九天，蓬莱宫晓玉炉烟。无央鸾凤随金母，来贺薰风一万年。 
<br>玉殿云开露冕旒，下方珠翠压鼇头。天鸡唱罢南山曙，春色光辉十二楼。 
<br>万宇灵祥拥帝居，东华元老荐屠苏。龙池遥望非烟拜，五色曈昽在玉壶。 
<br>宝祚河宫一向清，龟鱼天篆益分明。近臣谁献登封草，五岳齐呼万岁声。
<br>
<br>【平蕃曲三首】刘长卿 
<br>
<br>
<br>吹角报蕃营，回军欲洗兵。已教青海外，自筑汉家城。 
<br>渺渺戍烟孤，茫茫塞草枯。陇关何用闭，万里不防胡。 
<br>绝漠大军还，平沙独戍闲。空留一片石，万古在燕山。
<br>
<br>【悲陈陶】杜甫 
<br>
<br>
<br>孟冬十郡良家子，血作陈陶泽中水。野旷天清无战声，四万义军同日死。群胡归来血洗箭，仍唱胡歌饮都市。都人回面向北啼，日夜更望官军至。
<br>
<br>【悲青坂】杜甫 
<br>
<br>
<br>我军青坂在东门，天寒饮马太白窟。黄头奚兒日向西，数骑弯弓敢驰突。山雪河冰野萧〈风瑟〉，青是烽烟白人骨。焉得附书与我军，忍待明年莫仓卒。
<br>
<br>【哀江头】杜甫 
<br>
<br>
<br>少陵野老吞声哭，春日潜行曲江曲。江头宫殿锁千门，细柳新蒲为谁绿。忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼齧黄金勒。翻身向天仰射云，一箭正坠双飞翼。明眸皓齿今何在，血汙游魂归不得。清渭东流剑阁深，去住彼此无消息。人生有情泪霑臆，江水江花岂终极。黄昏胡骑尘满城，欲往城南望城北。
<br>
<br>【哀王孙】杜甫 
<br>
<br>
<br>长安城头头白乌，夜飞延秋门上呼。又向人家啄大屋，屋底达官走避胡。金鞭断折九马死，骨肉不待同驰驱。腰下宝玦青珊瑚，可怜王孙泣路隅。问之不肯道姓名，但道困苦乞为奴。已经百日窜荆棘，身上无有完肌肤。高帝子孙尽高准，龙种自与常人殊。豺狼在邑龙在野，王孙善保千金躯。不敢长语临交衢，且为王孙立斯须。昨夜东风吹血腥，东来橐驼满旧都。朔方健兒好身手，昔何勇锐今何愚。窃闻天子已传位，圣德北服南单于。花门■面请雪耻，慎勿出口他人狙。哀哉王孙慎勿疏，五陵佳气无时无。
<br>
<br>【兵车行】杜甫 
<br>
<br>
<br>车辚辚，马萧萧，行人弓箭各在腰。爹娘妻子走相送，尘埃不见咸阳桥。牵衣顿足拦道哭，哭声直上干云霄。道傍过者问行人，行人但云点行频。或从十五北防河，便至四十西营田。去时里正与裹头，归来头白还戍边。边亭流血成海水，武皇开边意未已。君不闻汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨。且如今年冬，未休关西卒。县官急索租，租税从何出。信知生男恶，反是生女好。生女犹是嫁比邻，生男埋没随百草。君不见青海头，古来白骨无人收。新鬼烦冤旧鬼哭，天阴雨湿声啾啾。
<br>
<br>【来从窦车骑】李益 
<br>
<br>
<br>束发逢世屯，怀恩抱明义。读书良不武，学剑惭非智。遂别鲁诸生，来从窦车骑。追兵赴边急，络马黄金辔。出入燕南陲，由来重意气。自经皋兰战，又破楼烦地。西北护三边，东南留一尉。时过如云雨，参差不自意。将军失恩泽，万事从此异。置酒高楼上，薄暮秋风起。长戟与我归，归来同弃置。自酌还自饮，非名又非利。歌出易水寒，琴下雍门泪。出逢平乐旧，言在天阶侍。问我从军苦，自陈少年贵。丈夫交四海，徒论身自致。汉将不封侯，苏卿来远使。令我终此曲，此曲成不易。贵人难识心，何由知忌讳。
<br>
<br>【忆长安曲二首】岑参 
<br>
<br>
<br>东望望长安，正值日初出。长安不可见，但见长安日。 
<br>长安何处在，只在马蹄下。明日归长安，为君急走马。
<br>
<br>【九曲词三首】高适 
<br>
<br>
<br>《河图》曰：“黄河出昆仑山，东北流千里，折西而行，至於蒲山。南流千里，至於华山之阴。东流千里，至於桓雍。北流千里，至於下津。河水九曲，长九千里，入于渤海。”郦道元《水经注》曰：“黄河百里一小曲，千里一曲一直矣。”《新唐书》曰：“天宝中，哥舒翰攻破吐蕃洪济、大莫等城，数黄河九曲，以其地置洮阳邵。”适由是作《九曲词》。铁骑横行铁岭头，西看逻逤取封侯。青海只今将饮马，黄河不用更防秋。 
<br>许国从来彻庙堂，连年不为在疆场。将军天上封侯印，御史台中异姓王。 
<br>万骑争歌杨柳春，千场对舞绣骐驎。到处尽逢欢洽事，相看总是太平人。
<br>
<br>【情人玉清歌】毕耀 
<br>
<br>
<br>洛阳城中有一人名玉清，可怜玉清如其名。善踏斜柯能独立，婵娟花艳无人及。珠为裙，玉为缨。临春风，吹玉笙，悠悠满天星。黄金阁上晚妆成，《云和曲》中为曼声。玉梯不得踏，摇袂两盈盈，城头之日复何情。
<br>
<br>【湘中弦二首】崔涂 
<br>
<br>
<br>崔涂烟愁雨细云冥冥，杜兰香老三湘清。故山望断不知处，鷤鵊隔花啼一声。苍山遥遥江潾潾，路傍老尽无闲人。王孙不见草空绿，惆怅渡头春复春。
<br>
<br>【湘弦怨】孟郊 
<br>
<br>
<br>昧者理芳草，蒿兰同一锄；狂飙怒秋林，曲直同一枯。嘉木忌深蠹，哲人悲巧诬。灵均入回流，靳尚为良谟。我愿分众泉，清浊各异渠；我原分众巢，枭鸾相远居。此志谅难保，此情竟何如。湘弦少知意，孤响空踟蹰。
<br>
<br>【湘弦曲】庄南杰 
<br>
<br>
<br>楚琴铮铮戛秋露，巫云两脚飞朝暮。古磬高敲百尺楼，孤猿夜哭千丈树。云軯碾火声珑珑，连山卷尽长江空。莺啼寂寞花枝雨，鬼啸荒郊松柏风。满堂怨咽悲相续，苦调中含古离曲。繁弦响绝楚魂遥，湘江水碧湘山绿。
<br>
<br>【促促曲】李益 
<br>
<br>
<br>促促何促促，黄河九回曲。嫁与棹船郎，空床将影宿。不道君心不如石，那教妾貌长如玉。
<br>
<br>【促促词】王建 
<br>
<br>
<br>促促复刺刺，水中无鱼山无石。少年虽嫁不将归，白头犹著父母衣。四边田宅非所有，我身不及逐鸡飞。出门若有归死处，猛虎当衢向前去。百年不遣踏君门，在家谁唤为新妇。岂不见他邻舍娘，嫁来长在舅姑傍。
<br>
<br>【同前】张籍 
<br>
<br>
<br>促促复促促，家贫夫妇欢不足。今年为人送租船，去年捕鱼在江边。家中姑老子复小，自执吴绡输税钱。家家桑麻满地黑，念君一身空努力。乍教牛蹄团团羊角直，君身长在应不得。
<br>
<br>【楼上女兒曲】卢仝 
<br>
<br>
<br>谁家女兒楼上头，指麾婢子挂帘钩。林花撩乱心之愁，卷却罗袖弹箜篌。箜篌历乱五六弦，罗袖掩面啼向天。相思弦断情不断，落花纷纷心欲穿。心欲穿，凭栏干。相忆柳条绿，相思锦帐寒。直缘感君恩爱一回顾，使我双泪长珊珊。我有娇靥待君笑，我有娇娥待君扫。莺花烂熳君不来，及至君来花已老。心肠寸断谁得知，玉阶冪ャ生青草。
<br>
<br>【青青水中蒲三首】韩愈 
<br>
<br>
<br>青青中水蒲，下有一双鱼。君今上陇去，我在与谁居？ 
<br>青青水中蒲，长在水中居。寄语浮萍草，相随我不如。 
<br>青青中水蒲，叶短不出水。妇人不下堂，行子在万里。
<br>
<br>
<br>
<br>
<br>卷九十二 新乐府辞三
<br>
<br>乐府杂题三
<br>
<br>【塞上曲】李白 
<br>
<br>
<br>大汉无中策，匈奴犯渭桥。五原秋草绿，胡马一何骄。命将征西极，横行阴山侧。燕支落汉家，妇女无花色。转战渡黄河，休兵乐事多。萧条清万里，瀚海寂无波。
<br>
<br>【同前二首】王昌龄 
<br>
<br>
<br>蝉鸣桑树间，八月萧关道。出塞入塞云，处处黄芦草。从来幽并客，皆向沙场老。莫学游侠兒，矜夸紫骝好。 
<br>边头何惨惨，已葬霍将车。部曲皆相吊，燕南代北闻。功勋多被黜，兵马亦寻分。更遣黄龙戍，唯当哭塞云。
<br>
<br>【同前】耿湋 
<br>
<br>
<br>惯习干戈事鞍马，初从少小在边城。身微久属千夫长，家远多亲五郡兵。懒说疆场曾大获，且悲年鬓老长征。塞鸿过尽残阳里，楼上凄凄暮角声。
<br>
<br>【同前】司空曙 
<br>
<br>
<br>塞柳接胡桑，军门向大荒。幕营随月魄，兵气长星芒。横吹催春酒，重裘隔夜霜。冰开不防虏，青草满辽阳。
<br>
<br>【同前九曲】僧贯休 
<br>
<br>
<br>幽并兒百万，百战未曾输。蕃界已深入，将军仍远图。月明风拔帐，碛暗鬼骑狐。但有东归日，甘从筋力枯。 
<br>中军杀白马，白日祭苍苍。号变旗幡乱，鼙乾草木黄。朔云含冻雨，枯骨放妖光。故国今何处？参差近鬼方。 
<br>白雁兼羌笛，几年垂泪听。阴风吹杀气，永日在青冥。远戍秋添将，边烽夜杂星。嫖姚头半白，犹自看兵经。 
<br>大雨始无尘，边声四散闻。浸河荒寨柱，吹角白头军。牛马■腥草，乌鸢识阵云。征人心力尽，枯骨更遭焚。 
<br>帐幕侵奚界，凭陵未可涯。擒生行别路，寻箭向平沙。赤落蒲桃叶，香微甘草花。不堪登陇望，白日又西斜。 
<br>地角天涯外，人号鬼哭边。大河流败卒，寒日下苍烟。杀气诸蕃动，军书一箭传。将军莫惆怅，高处是燕然。 
<br>山接胡奴水，河连勃勃城。数州今已伏，此命岂堪轻。碛吼旄头落，风乾刁斗清。因嗟李陵苦，只得没蕃名。 
<br>锦祫胡兒黑如漆，骑羊上冰如箭疾。蒲桃酒白雕腊红，苜蓿根甜沙鼠出。单于右臂何须断，天子昭昭本如日。一握黳髯一握丝，须知只为平戎术。 
<br>去年转斗阴山脚，生得单于却放却。今年深入於不毛。胡兵拔帐遗弓刀。男兒贵展平生志，为国输忠合天地。甲穿虽则失黄金，剑缺犹能生紫气。塞草萋萋兵士苦，胡虏如今勿胡虏。封侯十万始无心，玉关生入君看取。
<br>
<br>【同前二首】戎昱 
<br>
<br>
<br>汉将归来虏塞空，旌旗初入玉关东。高蹄战马三千匹，落日平原秋草中。 
<br>胡风略地烧连山，碎叶孤城未下关。山头烽子声声叫，知是将军夜猎还。
<br>
<br>【同前二首】王涯 
<br>
<br>
<br>天骄远塞行，鞘里宝刀鸣。定是酬恩日，今朝觉命轻。 
<br>塞虏常为敌，边风已报秋。平生多志气，箭底觅封侯。
<br>
<br>【同前】周朴 
<br>
<br>
<br>一坠风来一坠砂，有人行处没人家。黄河九曲冰先合，紫塞三春不见花。
<br>
<br>【同前】张祜 
<br>
<br>
<br>边风卷地时，日暮帐初移。碛迥三通角，山寒一点旗。连收搨索马，引满射雕兒。莫道勋功细，将军昔戍师。
<br>
<br>【塞上行】欧阳詹 
<br>
<br>
<br>闻说胡兵欲利秋，昨来投笔到营州。骁雄已许将军用，边塞无劳天子忧。
<br>
<br>【同前】鲍溶 
<br>
<br>
<br>西风应时筋角坚，承露牧马水草冷。可怜黄河九曲尽，氈馆牢落胡无影。
<br>
<br>【同前】李昌符 
<br>
<br>
<br>莽仓卢关北，孤城帐幕多。客军甘入阵，老将望回戈。树尽禽栖草，冰坚路在河。汾阳寻下世，羌虏肯先和？
<br>
<br>【同前】周朴 
<br>
<br>
<br>秦筑长城在，连云碛气侵。风吹边草急，角绝塞鸿沈。世世征人往，年年战骨深。辽天望乡者，回首尽沾襟。
<br>
<br>【塞上】高適 
<br>
<br>
<br>东出卢龙塞，浩然客思孤。亭堠列万里，汉兵犹备胡。边尘满北溟，虏骑正南驱。转斗岂长策，和亲非远图。惟昔李将军，按节出皇都。总戎扫大漠，一战擒单于。常怀感激心，愿效纵横谟。倚剑欲谁语，关河空郁纡。
<br>
<br>【同前】王建 
<br>
<br>
<br>漫漫复凄凄，黄沙暮渐迷。人当故乡立，马过旧营嘶。断雁逢冰碛，回军占雪溪。夜来山下哭，应是送降奚。
<br>
<br>【同前】鲍溶 
<br>
<br>
<br>朔风号蓟门，杀气日夜兴。咸阳三千里，铁马如饥鹰。行子久去乡，见山不敢登。寒日惨大野，虏云若飞鹏。西北防秋军，麾幢宿层冰。匈奴天未丧，战鼓长腾腾。汉卒马上老，樊缨空丝绳。诚知天所骄，欲罢又不能。
<br>
<br>【同前】李端 
<br>
<br>
<br>二十在边城，军中得勇名。卷旗收败马，断碛拥残兵。覆阵乌鸢起，烧山野火明。塞闲思远猎，师老厌分营。雪岭无人迹，冰河足雁声。李陵甘没此，惆怅汉公卿。
<br>
<br>【同前】曹松 
<br>
<br>
<br>边塞来处阔，今日复明朝。河凌坚通马，朝云缺见雕。沙中程独泣，乡外隐谁招。回首若经岁，灵州生柳条。
<br>
<br>【同前】郑渥 
<br>
<br>
<br>出门何处问西东，指画翻为语论同。到此客头潜觉白，未秋山叶已飘红。帐前影落传书雁，日下声交失马翁。早晚回鞭复南去，大衣高盖汉乡风。
<br>
<br>【同前二首】谭用之 
<br>
<br>
<br>秋风漠北雁飞天，单骑那堪绕贺兰。碛暗更无岩树影，地平时有野烧瘢。貂披寒色和衣冷，剑佩胡霜隔匣寒。早晚横戈似飞尉，拥旄深入异田单。 
<br>钵略城边日欲西，游人却忆旧山归。牛羊集水烟黏步，雕鹗盘空雪满围。猎骑静逢边气薄，戍楼寒对暮烟微。横行总是男兒事，早晚重来似翰飞。
<br>
<br>【同前】姚合 
<br>
<br>
<br>碛路三千里，黄云覆草平。战须移死地，军讳杀降兵。印马秋遮虏，蒸砂夜筑城。故乡归未得，都尉久功名。
<br>
<br>【同前】张乔 
<br>
<br>
<br>勒兵辽水边，风急卷旌旃。绝塞寒无树，平沙势盖天。雪晴回探骑，月落控鸣弦。永定山河誓，南归改汉年。
<br>
<br>【同前二首】周朴 
<br>
<br>
<br>柳色正沉沉，风吹秋更深。山河空远道，乡国自鸣砧。巷有千家月，人无万里心。长城哭崩后，寂寞至如今。 
<br>受降城必破，回落陇头移。蕃道北海北，谋生今始知。
<br>
<br>【同前】秦韬玉 
<br>
<br>
<br>到处人皆著战袍，麾旗风紧马蹄劳。黑山霜重弓添硬，青冢砂平月更高。大野几重闲雪岭，长河无限旧风涛。凤林关外皆唐土，犹尚搜兵数似毛。
<br>
<br>【同前】戴师颜 
<br>
<br>
<br>空碛昼苍茫，沙腥古战场。逢春多霰雪，生计在牛羊。冷角吹乡泪，乾榆落梦床。从来山水客，谁谓到渔阳。
<br>
<br>【同前】江为 
<br>
<br>
<br>万里黄云冻不飞，碛烟烽火夜深微。胡兒移帐寒笳绝，雪路时闻探马归。
<br>
<br>【同前二首】唐·杜荀鹤 
<br>
<br>
<br>旌旗猎猎汉将军，间出巡游帝命新。沙塞旋收饶帐幕，犬戎时杀少烟尘。冰河夜渡偷来马，雪岭朝飞猎去人。独作书生疑不稳，软弓轻剑也随身。 
<br>草白河冰合，蕃戎出掠频。戍楼三号火，探骑一条尘。战士风霜老，将军雨露新。封侯不由此，何以慰征人。
<br>
<br>【塞下曲六首】李白 
<br>
<br>
<br>五月天山雪，无花只有寒。笛中闻《折柳》，春色未曾看。晓战随金鼓，宵眠抱玉鞍。愿将腰下剑，直为斩楼兰。 
<br>天兵下北荒，胡马欲南饮。横戈从百战，直为衔恩甚。握雪海上餐，拂沙陇头寝。何当破月氏，然后方高枕。 
<br>骏马如风飙，鸣鞭出渭桥。弯弓辞汉月，插羽破天骄。阵解星芒尽，营空海雾销。功成画麟阁，独有霍嫖姚。 
<br>白马黄金塞，云砂绕梦思。那堪愁苦节，远忆边城兒。萤飞秋窗满，月度霜闺迟。摧残梧桐叶，萧飒沙棠枝。无时独不见，泪流空自知。 
<br>塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟。 
<br>烽火动沙漠，连照甘泉云。汉皇按剑起，还召李将军。兵气天上合，鼓声陇底闻。横行负勇气，一战静妖氛。
<br>
<br>【同前】郭元振 
<br>
<br>
<br>塞外虏尘飞，频年出武威。死生随玉剑，辛苦向金微。久戍人将老，长征马不肥。仍闻酒泉郡，已合数重围。
<br>
<br>【同前二首】王昌龄 
<br>
<br>
<br>饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘是今古，白骨乱蓬蒿。 
<br>秋风夜渡河，吹卻雁门桑。遥见胡地猎，鞴马宿严霜。五道分兵去，孤军百战场。功多翻下狱，士卒但心伤。
<br>
<br>【同前二首】马戴 
<br>
<br>
<br>旌旗倒北风，霜霰逐南鸿。夜救龙城急，朝焚虏帐空。骨销金镞在，鬓改玉关中。却想羲皇代，无人说战功。 
<br>广漠云凝惨，日斜飞霰生。烧山搜猛兽，伏道击回兵。风折旗竿曲，沙埋树杪平。黄云飞旦夕，偏奏苦寒声。
<br>
<br>【同前】张籍 
<br>
<br>
<br>边州八月修城堡，候骑先烧碛中草。胡风吹沙度陇飞，陇头林木无北枝。将军阅兵青塞下，鸣鼓逢逢促猎围。天寒山路石断裂，白日不销帐上雪。乌孙国乱多降胡，诏使名王持汉节。年年征战不得闲，边人杀尽唯空山。
<br>
<br>【同前】于濆 
<br>
<br>
<br>赤子别父母，犬戎围逻娑。战鼓声未齐，乌鸢已相贺。燕然山上云，半是离乡魂。卫霍待富贵，不知谁与论。
<br>
<br>【同前】陶翰 
<br>
<br>
<br>进军飞狐北，穷寇势将变。落日沙尘昏，背河更一战。骍马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。
<br>
<br>【同前二首】唐·李益 
<br>
<br>
<br>蕃州部落能结束，朝驰暮猎黄河曲。燕歌未断塞鸿飞，牧马■嘶边草绿。秦筑长城城已摧，汉武北上单于台。古来征战虏不尽，今日还复天兵来。黄河东流流九折，沙场埋恨何时绝。蔡琰没处造胡笳，苏武归来持汉节。为报如今都护雄，匈如旦莫下云中。请书塞北阴山石，愿勒燕然车骑功。 
<br>汉家今上郡，秦塞古长城。有日云长惨，无风沙自惊。当今圣天子，不战四夷平。
<br>
<br>
<br>
<br>
<br>卷九十三 新乐府辞四
<br>
<br>乐府杂题四
<br>
<br>【塞下曲十一首】僧贯休 
<br>
<br>
<br>下营依遁甲，分帅把河隍。地使人心恶，风吹旗焰荒。搜山见探卒，放火猎黄羊。唯有南飞雁，声声断客肠。 
<br>归去是何年，山连逻逤川。苍黄曾战地，空阔养雕天。旗插蒸沙堡，枪担卓槊泉。萧条寒日落，号令彻穷边。 
<br>虏寇日相持，如龙马不肥。突围金甲破，趁贼铁枪飞。汉月堂堂上，胡云惨惨微。黄河冰已合，犹未送征衣。 
<br>南北唯堪恨，东西实可嗟。常飞侵夏雪，何处有人家。风刮阴山薄，河推大岸斜。只应寒夜梦，时见故园花。 
<br>不是将军勇，胡兵岂易当。雨曾淋火阵，箭又中金疮。铁岭全无土，豺群亦有狼。因思无战日，天子是陶唐。 
<br>榆叶飘萧尽，关防烽寨重。寒来知马疾，战后觉人凶。烧逐飞蓬死，沙生毒雾浓。谁能奏明主，功业已堪封。 
<br>万战千征地，苍茫古寨门。阴兵为客祟，恶酒发刀痕。风落昆仑石，河萌苜蓿根。将军更移帐，日日近西蕃。 
<br>古塞腥膻地，胡兵聚如蝇。寒雕中■石，落在黄河冰。苍茫逻逤城，枿枿贼气兴。铸金祷秋穹，还拟相凭陵。 
<br>战骨践成尘，飞入征人目。黄云忽变黑，战鬼作阵哭。阴风吼大漠，火号出不得。谁为天子前，唱此边城曲。 
<br>日向平沙出，还向平沙没。飞蓬落阵营，惊雕去天末。帝乡青楼倚霄汉，歌吹掀天对花月。岂知塞上望乡人，日日双眸滴清血。 
<br>狼烟作阵云，匈奴爱轻敌。领兵不知数，牛羊复吞碛。严冬大河枯，嫖姚去深击。战血染黄沙，风吹映天赤。
<br>
<br>【同前六首】唐·卢纶 
<br>
<br>
<br>鹫翎金仆姑，燕尾绣蝥弧。独立扬新令，千营共一呼。 
<br>林暗草惊风，将军夜引弓。平明寻白羽，没在石棱中。 
<br>月黑雁飞高，单于夜遁逃。欲将轻骑逐，大雪满弓刀。 
<br>野幕蔽琼筵，羌戎贺劳旋。醉和金甲舞，雷鼓动山川。 
<br>调箭又呼鹰，俱闻出世能。奔狐将送雉，扫尽古丘陵。 
<br>亭亭七叶贵，荡荡一隅清。他日题麟阁，唯应独不名。
<br>
<br>【同前二首】唐·僧皎然 
<br>
<br>
<br>寒塞无因见落梅，胡人吹入笛声来。劳劳亭上春应度，夜夜城南战未回。 
<br>都护今年破武威，胡沙万里鸟空飞。旄竿瀚海扫云出，氈骑天山踏雪归。
<br>
<br>【同前】唐·李贺 
<br>
<br>
<br>胡角引北风，蓟门白於水。天含青海道，城头见千里。露下旗濛濛，寒金鸣夜刻。蕃甲锁蛇鳞，马嘶青冢白。秋静是旄头，沙远席羁愁。帐北天应尽，河声出塞流。
<br>
<br>【同前】刘贺 
<br>
<br>
<br>勒兵辽水边，风急卷旌旃。绝塞阴无草，平沙去尽天。下营看斗建，传号信狼烟。圣代书青史，当时破虏年。
<br>
<br>【同前二首】唐·王涯 
<br>
<br>
<br>辛勤几出黄花戍，迢递初随细柳营。塞晚每愁残月苦，边秋更逐断蓬惊。 
<br>年少辞家从冠军，金装宝剑去邀勋。不知马骨伤寒水，唯见龙城起暮云。
<br>
<br>【同前二首】令狐楚 
<br>
<br>
<br>雪满衣裳冰满鬓，晓随飞将伐单于。平生志气今何在，把得家书泪似珠。 
<br>边草萧条塞雁飞，征人南望尽沾衣。黄尘满面长须战，白发生头未得归。
<br>
<br>【同前五首】张仲素 
<br>
<br>
<br>三戍渔阳再渡辽，骍弓在臂剑横腰。匈奴欲似知名姓，休傍阴山更射雕。 
<br>猎马千群雁几双，燕然山下碧油幢。传声漠北单于破，火照旌旗夜受降。 
<br>朔雪飘飘开雁门，平沙历乱卷蓬根。功名耻计擒生数，直斩楼兰报国恩。 
<br>陇水潺湲陇树秋，征人到此泪双流。乡关万里无因见，西戍河源早晚休。 
<br>阴碛茫茫塞草腓，桔槔烽上暮烟飞。交河北望天连海，苏武曾将汉节归。
<br>
<br>【同前六首】戎昱 
<br>
<br>
<br>惨惨寒日没，北风卷蓬根。将军领疲兵，却入古塞门。回头指阴山，杀气成黄云。 
<br>上山望胡兵，胡马驰骤速。黄河冰已合，意又向南牧。嫖姚夜出军，霜雪割人肉。 
<br>塞北无草木，乌鸢巢僵尸。泱漭沙漠空，终日胡风吹。战卒多苦辛，苦辛无四时。晚渡西海西，向东看日没。傍岸砂砾堆，半和战兵骨。单于竟未灭，阴气常勃勃。 
<br>城上画角哀，则知兵辛苦。试问左右人，无言泪如雨。何意休明时，终年事鼙鼓。 
<br>北风凋白草，胡马日骎骎。夜后戍楼月，秋来边将心。铁衣霜露重，战马岁年深。自有卢龙塞，烟尘飞至今。
<br>
<br>【同前】丁稜 
<br>
<br>
<br>北风鸣晚角，雨雪塞云低。烽举战军动，天寒征马嘶。出营红旆展，过碛暗沙迷。诸将年皆老，何时罢鼓鼙。
<br>
<br>【同前】郎士元 
<br>
<br>
<br>宝刀塞上兒，身经百战曾百胜。壮心竟未嫖姚知，白草山头日初没。黄沙戍下悲歌发，箫条夜静边风吹，独倚营门望秋月。
<br>
<br>【同前】许浑 
<br>
<br>
<br>夜战桑乾雪，秦兵半不归。朝来有乡信，独自寄征衣。
<br>
<br>【同前】周朴 
<br>
<br>
<br>石国胡兒向碛东，爱吹横笛引秋风。夜来云雨皆飞尽，月照平沙万里空。
<br>
<br>【同前二首】张祜 
<br>
<br>
<br>二十逐嫖姚，分兵远戍辽。雪迷经塞夜，冰壮渡河朝。促放雕难下，生骑马未调。小儒何足问，看取剑横腰。 
<br>万里配长陉，连年惯野营。入群来拣马，抛伴去擒生。箭插雕翎阔，弓盘鹊角轻。间看行远近，西去受降城。
<br>
<br>【塞下】李宣远 
<br>
<br>
<br>秋日并州路，黄榆落故关。孤城吹角罢，数骑射雕还。帐幕遥临水，牛羊自下山。行人正垂泪，烽火起云间。
<br>
<br>【同前三首】沈彬 
<br>
<br>
<br>塞叶声悲秋欲霜，寒山数点下牛羊。映霞旅雁随疏雨，向碛行人带夕阳。边骑不来沙路失，国恩深后海城荒。胡兒向北新成长，犹自千回问汉王。 
<br>贵主和亲杀气沉，燕山闲猎鼓鼙音。旗分雪草偷边马，箭入寒云落塞禽。陇月尽牵乡思动，战衣谁寄泪痕深。金钗谩作封侯别，擘破佳人万里心。 
<br>月冷榆关过雁行，将军寒笛老思乡。贰师骨恨千夫壮，李广魂飞一剑长。戍角就沙催落日，阴云分碛护秋霜。谁知汉武轻中国，闲夺天山草木荒。
<br>
<br>【交河塞下曲】胡曾 
<br>
<br>
<br>交河冰薄日迟迟，汉将思家感别离。塞北章生苏武泣，陇西云起李陵悲。晓侵雉堞乌先觉，春入关山雁独知。何处疲兵心最苦，夕阳楼上笛声时。
<br>
<br>【汾阴行】李峤 
<br>
<br>
<br>君不见昔日西京全盛时，汾阴后土亲祭祠。斋宫宿寝设厨供，撞钟鸣鼓树羽旗。汉家五世才且雄，宾延万灵服九戎。柏梁赋诗高宴罢，诏书法驾幸河东。河东太守亲扫除，奉迎至尊导銮舆。五营将校列容卫，三河纵观空里闾。回旌驻跸降灵场，焚香奠醑邀百祥。金鼎发食正焜煌，灵祇炜烨摅景光。埋玉陈牲礼神毕，举麾上马乘舆出。彼汾之曲嘉可游，木兰为楫桂为舟。棹歌微吟彩鹢浮，箫鼓哀鸣白云秋。欢娱宴洽赐群后，家家复除户牛酒。声明动天乐无有，千秋万岁南山寿。自从天子向秦关，玉辇金车不复还。珠帘羽帐长寂寞，鼎湖龙髯安可攀。千龄人事一朝空，四海为家此路穷。雄豪意气今何在，坛场宫馆尽蒿蓬。路逢古老长叹息，世事回环不可测。昔时青楼对歌舞，今日黄埃聚荆棘。山川满目泪沾衣，富贵荣华能几时。不见只今汾水上，唯有年年秋雁飞。
<br>
<br>【大梁行】唐尧客 
<br>
<br>
<br>客有成都来，为我弹鸣琴。前弹《别鹤操》，后奏《大梁吟》。大梁伤客情，荒台对古城。版筑有陈迹，歌吹无遗声。雄哉魏公子，畴日好罗英。秀士三千人，煌煌象列星。金槌夺晋鄙，白刃刎侯赢。邯郸救赵北，函谷走秦兵。君子荣且昧，忠信莫之明。间谍忽来及，雄图靡克成。千龄万化尽，但见荣与清。旧国多狐兔，夷门荆棘生。苍梧彩云没，汳浦绿池平。闻有东山去，萧萧班马鸣。河洲搴宿莽，日夕泪沾缨。因之唁公子，慷慨此歌行。
<br>
<br>【同前】唐·高適 
<br>
<br>
<br>古城莽苍饶荆榛，驱马荒城愁杀人。魏王宫观尽禾黍，信陵宾客随灰尘。忆昔雄都旧朝市，轩车照曜歌钟起。军容带甲三十万，国步连衡一千里。全盛须臾那可论，高台曲池无复存。遗墟但见狐狸迹，古地空多草木根。暮天摇落伤怀抱，抚剑悲歌对秋草。侠客犹传硃亥名，行人尚识夷门道。白璧黄金万户侯，宝刀骏马真山丘。年代凄凉不可问，往来唯见水东流。
<br>
<br>【洛阳行】唐·张籍 
<br>
<br>
<br>洛阳宫阙当中州，城上峨峨十二楼。翠华西去几时返，枭巢乳鸟藏蛰燕。御门空锁五十年，税彼农夫修玉殿。六街朝暮鼓冬冬，禁兵持戟守空宫。百官月月谢拜表，驿使相续长安道。上阳宫树黄复绿，野豺人苑食麋鹿。陌上老翁双泪垂，共说武皇巡幸时。
<br>
<br>【永嘉行】唐·张籍 
<br>
<br>
<br>《晋书》曰：“怀帝永嘉五年六月，刘曜、王弥陷洛阳，入于南宫，升太极前殿，纵兵大掠，悉收宫人珍宝。曜於是害诸王公及百官已下三万馀人，迁帝於平阳。刘聪以帝为会稽公。”按刘元海本匈奴冒顿之后，曜其族子也。 
<br>黄头鲜卑入洛阳，胡兒持戟升明堂。晋家天子作降虏，公卿齐走如牛羊。紫陌旌幡暗相触，家家鸡犬惊上屋。妇人出门随乱兵，夫死眼前一敢哭。九州诸侯自顾土，无人领兵来护主。北人避胡多在南，南人至今能晋语。
<br>
<br>【田家行】唐·王建 
<br>
<br>
<br>男声欣欣女颜悦，人家不怨言语别。五月虽热麦风清，檐头索索繰车鸣。野蚕作茧人不取，叶间扑扑秋蛾生。麦收上场绢在轴，的知输得官家足。不愿入口复上身，且免向城卖黄犊。田家衣食无厚薄，不见县门身即乐。
<br>
<br>【同前】唐·元稹 
<br>
<br>
<br>牛毛毛，田确确，旱塊敲牛蹄趵趵。种得官仓珠颗穀，六十年来兵簇簇，日月食粮车辘辘。一日官军收海服，驱牛驾车食牛肉，归来收得牛两角。重铸耧犁作斥劚，姑舂妇担去轮官，输官不足归卖屋。愿官早胜雠早覆，农死有兒牛有犊，不遣官军粮不足。
<br>
<br>【思远人】唐·王建 
<br>
<br>
<br>妾思常悬悬，君行复绵绵。征途向何处，碧海与青天。岁久自有念，谁令长在边。少年若不归，萧室如黄泉。
<br>
<br>【同前】唐·张籍 
<br>
<br>
<br>野桥春水清，桥上送君行。去去人应老，年年草自生。出门看远道，无信向边城。杨柳别离处，秋蝉今复鸣。
<br>
<br>【忆远曲】 
<br>
<br>
<br>水上山沈沈，征途渡远林。途荒人行少，马迹犹可寻。雪中独立树，海口失侣禽。离忧如长线，千里萦我心。
<br>
<br>【同前】唐·元稹 
<br>
<br>
<br>忆远曲，郎身不远郎心远。沙随郎饭俱在匙，郎意看沙那比饭。水中画字无字痕，君心暗画谁会君。况妾事姑姑进止，身去门前同万里。一家尽是郎腹心，妾似生来无两耳。妾身何足言，听妾私劝君。君今夜夜醉何处，姑来伴妾自闭门。嫁夫恨不早，养兒将备老。妾自嫁郎身骨立，老姑为郎求娶妾。妾不忍见姑郎忍见，为郎忍耐看姑面。
<br>
<br>【望远曲】唐·孟郊 
<br>
<br>
<br>朝朝候归信，日日登高台。行人未去植庭梅，别来三见庭花开。庭花开尽复几时，春光骀荡阻佳期。愁来望远烟尘隔，空怜绿鬓风吹白，何当归见远行客。
<br>
<br>【夫远征】唐·元稹 
<br>
<br>
<br>赵卒四十万，尽为坑中鬼。赵王未信赵母言，犹点新兵更填死。填死之兵兵气索，秦强赵破括敌起。括虽专命起尚轻，何况牵肘之人牵不已。坑中之鬼妻在营，髽麻戴绖鹅雁鸣。送夫之妇又行哭，哭声送死非送行。夫远征，远征不必戍长城，出门便不知死生。
<br>
<br>
<br>
<br>
<br>卷九十四 新乐府辞五
<br>
<br>乐府杂题五
<br>
<br>【寄远曲】唐·王建 
<br>
<br>
<br>美人别来无处所，巫山月明湘江雨。千回想见不分明，井底看星梦中语。两心相对尚难知，何况万里不相疑。
<br>
<br>【同前】唐·张籍 
<br>
<br>
<br>美人去来春江暖，江头无人湘水满。浣沙石上水禽栖，江南路长春日短。兰舟桂楫常渡江，无因重寄双琼珰。
<br>
<br>【征妇怨四首】孟郊 
<br>
<br>
<br>良人昨日去，明月又不圆。别时各有泪，零落青楼前。 
<br>君泪濡罗巾，妾泪满路尘。罗巾长在手，今得随妾身。路尘如因风，得上君车轮。 
<br>生在丝罗下，不识渔阳道。良人自戍来，夜夜梦中到。 
<br>渔阳千里道，近如中门限。中门逾有时，渔阳长在眼。
<br>
<br>【同前】唐·张籍 
<br>
<br>
<br>九月匈奴杀边将，汉军全殁辽水上。万里无人收白骨，家家城下招魂葬。妇人依倚子与夫，同居贫贱心亦舒。夫死战场子在腹，妾身虽存如昼烛。
<br>
<br>【织妇词】唐·孟郊 
<br>
<br>
<br>夫是田中郎，妾是田中女。当年嫁得君，为君秉机杼。筋力日已疲，不息窗下机。如何织纨素，自著蓝缕衣。官家榜村路，更索栽桑树。
<br>
<br>【同前】唐·元稹 
<br>
<br>
<br>织妇何太忙，蚕经三卧行欲老。蚕神女圣早成丝，今年丝税抽征早。早征非是官人恶，去岁官家事戎索。征人战苦束刀疮，主将勋高换罗幕。缫丝织帛犹努力，变纟聂撩机苦难织。东家头白双女兒，为解挑纹嫁不得。檐前袅袅游丝上，上有蜘蛛巧来往。羡他虫豸解缘天，能向虚空织罗网。
<br>
<br>【同前】唐·鲍溶 
<br>
<br>
<br>百日织彩丝，一朝停杼机。机中有双凤，化作天边衣。使人马如风，诚不阻音徽。影响随羽翼，双双绕君飞。行人岂愿行，不怨不知归。所怨天尽处，何人见光辉。
<br>
<br>【织绵曲】唐·王建 
<br>
<br>
<br>大女身为织锦户，名在县家供进簿。长头起样呈作官，闻道官家中苦难。回花侧叶与人别，唯恐愁天丝线干。红缕葳蕤紫茸软，蝶飞参差花宛转。一梭声尽重一梭，玉腕不停罗袖卷。窗中夜久睡髻偏，横钗欲堕垂著肩。合衣卧时参没后，停灯起在鸡鸣前。一匹千金亦不卖，限日未成官里怪。锦江水涸贡转多，宫中尽著单丝罗。莫言山积无尽日，百尺高楼一曲歌。
<br>
<br>【织锦词】唐·温庭筠 
<br>
<br>
<br>丁东细漏侵琼瑟，影转高梧月初出。蔟蔌金梭万缕红，鸳鸯艳锦初成匹。锦中百结皆同心，蕊乱云盘相间深。此意欲传传不得，玫瑰作柱硃弦琴。为君裁破合欢被，星斗迢迢共千里。象尺薰炉未觉秋，碧池中有新莲子。
<br>
<br>【当窗织】唐·王建 
<br>
<br>
<br>梁横吹曲《折杨柳》曰：“门前一株枣，岁岁不知老。阿婆不嫁女，那得孙兒抱。唧唧复唧唧，女子临窗织。不闻机杼声，只闻女叹息。”《当窗织》其取诸此。 
<br>叹息复叹息，园中有枣行人食。贫家女为富家织，父母隔墙不得力。水寒手涩丝脆断，续来续去心肠烂。草虫促促机下啼，两日催成一匹半。输官上头有零落，姑未得衣身不著。当窗却羡青楼倡，十指不动衣盈箱。
<br>
<br>【捣衣曲】唐·王建 
<br>
<br>
<br>班婕妤《捣素赋》曰：“广储县月，晖木流清。桂露朝满，凉衿夕轻。改容饰而相命，卷霜帛而下庭。於是投香杵，加纹砧，择鸾声，争凤音。”又曰：“调无定律，声无定本。任落手之参差，从风飙之远近。或连跃而更投，或暂舒而长卷。”盖言捣素裁衣，缄封寄远也。 
<br>月明中庭捣衣石，掩帷下堂来捣帛。妇姑相对初力生，双揎白腕调杵声。高楼敲玉节会成，家家不睡皆起听。秋天丁丁复冻冻，玉钗低昂衣带动。夜深月落冷如刀，湿著一双纤手痛。回编易裂看生熟，鸳鸯纹成水波曲。重烧熨斗帖两头，与郎裁作迎寒裘。
<br>
<br>【同前】唐·刘禹锡 
<br>
<br>
<br>爽砧应秋律，繁杵含凄风。一一远相续，家家音不同。户庭凝露清，伴侣明月中。长裾委襞积，轻珮垂璁珑。汗馀衫更馥，钿移麝半空。报寒惊边雁，促思闻候虫。天狼正芒角，虎落定相攻。盈箧寄何处，征人如转蓬。
<br>
<br>【送衣曲】唐·王建 
<br>
<br>
<br>去秋送衣渡黄河，今秋送衣上陇坂。妇人不知道径处，但闻新移军近远。半年著道经雨湿，开笼见风衣领急。旧来十月初点衣，与郎著向营中集。絮时厚厚绵纂纂，贵欲征人身上暖。愿郎莫著裹尸归，愿妾不死长送衣。
<br>
<br>【寄衣曲】唐·张籍 
<br>
<br>
<br>纤素缝衣独苦辛，远因回使寄征人。官家亦自寄衣去。贵从妾手看君身。高堂姑老无侍子，不得自到边城里。殷勤为看初著时，征夫身上宜不宜。
<br>
<br>【淮阴行五首】唐·刘禹锡 
<br>
<br>
<br>刘禹锡序曰：“古有《长干行》，备言三江之事。禹锡阻风淮阴，乃作《淮阴行》。” 
<br>簇簇淮阴市，竹楼缘岸上。好日起樯竿，鸟飞惊五两。 
<br>今日转船头，金乌指西北。烟波与春草，千里同一色。 
<br>船头大铜镮，摩挲光阵阵。早晚使风来，沙头一眼认。 
<br>何物令侬羡，羡郎船尾燕。衔泥趁樯竿，宿食长相见。 
<br>隔浦望行船，头昂尾幰幰。无奈挑菜时，清淮春浪软。
<br>
<br>【泰娘歌】唐·刘禹锡 
<br>
<br>
<br>刘禹锡歌序曰：“泰娘，本韦尚书家主讴者。初，尚书为吴郡得之，命乐工教以琵琶歌舞，尽得其技。后携之归京师，京师多善工，又损去故技，授以新声，而泰娘颇见称於贵游间。元和初，尚书薨於东都，泰娘出居民间。久之，为蕲州刺史长愻所得。其后愻坐事谪武陵郡，愻卒，泰娘无所归，地远，无有知其容与艺者，故日抱乐器而哭，其音甚悲。禹锡闻之，乃《泰娘歌》云。”泰娘家本阊门西，门前渌水环金堤。有时妆成好天气，走上皋桥折花戏。风流太守韦尚书，路傍忽见停隼旟。斗量明珠鸟传意，绀幰迎入专城居。长鬟如云衣似雾，锦茵罗荐承轻步。舞学惊鸿水榭春，歌传上客兰堂暮。从郎西入帝城中，贵游簪组香帘栊。低鬟缓视抱明月，纤指破拨生胡风。繁华一旦有消歇，题剑无光履声绝。洛阳旧宅生草莱，杜陵萧萧松柏哀。妆奁虫网厚如茧，博山炉侧寒灰。蕲州刺史张公子，白马新到铜驼里。自言买笑掷黄金，月堕云中从此始。安知鹏鸟坐隅飞，寂寞旅魂招不归。秦嘉镜有前时结，韩寿香销故箧衣。山城少年江水碧，断雁哀猿风雨夕。硃弦已绝为知音，云鬓未秋私自惜。举目风烟非旧时，梦归归路多参差。如何将此千行泪，更洒湘江斑竹枝。
<br>
<br>【更衣曲】唐·刘禹锡 
<br>
<br>
<br>《汉武帝故事》曰：“武帝立卫子夫为皇后。初，上行幸平阳主家，主置酒作乐。子夫为主讴者，善歌，能造曲，每歌挑上。上意动，起更衣，子夫因侍得幸。头解，上见其美发悦之。主遂纳子夫於宫。”《更衣曲》其取於此。 
<br>博山炯炯吐香雾，红烛引至更衣处。夜如何其夜漫漫，邻鸡未鸣寒雁度。庭前雪压松桂丛，廊下点点悬纱笼。满堂醉客争笑语，嘈囋琵琶青幕中。
<br>
<br>【视刀环歌】唐·刘禹锡 
<br>
<br>
<br>常恨言语浅，不如人意深。今朝两相视，脉脉万重心。
<br>
<br>【堤上行三首】唐·刘禹锡 
<br>
<br>
<br>《古今乐录》曰：“清商西曲《襄阳乐》云：‘朝发襄阳城，暮至大堤宿。大堤诸女兒，花艳惊郎目。’梁简文帝由是有《大堤曲》，《堤上行》又因《大堤曲》而作也。” 
<br>酒旗相望大堤头，堤下连樯堤上楼。日暮行人争渡急，桨声幽轧满中流。江南江北望烟波，入夜行人相应歌。《桃叶》传情《竹枝》怨，水流无限月明多。 
<br>长堤缭绕水徘徊，酒舍旗亭次第开。日晚上帘招贾客，轲峨大艑落帆来。
<br>
<br>【竞渡曲】唐·刘禹锡 
<br>
<br>
<br>刘异《事始》曰：“楚传云：竞渡起於越王勾践。”《荆楚岁时记》云：“旧传屈原死於汨罗，时人伤之，竞以舟楫拯焉，因以成俗。”《岁华纪丽》云“因勾践以成风，拯屈原而为俗”是也。刘禹锡序曰：“竞渡始於武陵，至今举楫而相和之音，咸呼‘何在’，招屈之义也。”《竞渡曲》盖起於此。 
<br>沅江五月平堤流，邑人相将浮彩舟。灵均何年歌已矣，哀谣振楫从此起。扬枹击节雷阗阗，乱流齐进声轰然。蛟龙得雨鬐鬣动，螮蝀饮河形影联。刺史临流褰翠帏，揭竿命爵分雄雌。先鸣馀勇争鼓舞，末至衔枚颜色沮。百胜本自有前期，一飞由来无定所。风俗如狂重此时，纵观云委江之湄。彩旂夹岸照鲛室，罗袜凌波呈水嬉。曲终人散空愁暮，招屈亭前水东注。
<br>
<br>【沓潮歌】唐·刘禹锡 
<br>
<br>
<br>刘禹锡歌序曰：“元和十年夏五月，大风驾潮，南海泛溢，南人云沓潮也，率三岁一有之。客或言其状，禹锡因歌之。” 
<br>屯门积日无回飙，沧波不归成沓潮。轰如鞭石矻且摇，亘空欲驾鼋鼍桥。惊湍蹙缩悍而骄，大陵高岸失岧■。四边无阻音响调，背负元气掀重霄。介鲸得性方逍遥，仰鼻嘘吸扬硃翘。海人狂顾迭相招，罽衣髽首声哓哓。征南将军登丽谯，赤旗指麾不敢嚣。翌日风回沴气消，归涛纳纳景昭昭。乌泥白沙复满海，海色不动如青瑶。
<br>
<br>【北邙行】唐·王建 
<br>
<br>
<br>晋张协《登北邙赋》曰：“陟峦丘之丽陀，升逶迤之修坂。回余车於峻岭，聊送目於四远。伊洛混而东流，帝居赫以崇显。於是徘徊绝岭，踟蹰步趾。前瞻狼山，却闚大岯，东眺虎牢，西睨熊耳。邪亘天际，旁极万里。莽眩眼以芒昧，谅群形之维纪。尔乃地势窊隆，丘墟陂陀。坟陇叠，棋布星罗。松林掺映以攒列，玄木搜寥而振柯。壮汉氏之所营，望五陵之嵬峨。”《后汉书》曰：“光武葬於原陵。”《帝王世纪》曰：“原陵在临平亭东，去洛阳十五里。”硃超石《与兄书》曰：“登北邙远眺，众美都尽。”且言光武坟边杏甚美，即原陵盖在北邙也。《魏志》曰：“明帝欲平北邙，令登台观见孟津。廷尉辛毗谏止之。”按《北邙行》，言人死葬北邙，与《梁甫吟》《泰山吟》《蒿里行》同意。 
<br>北邙山头少闲土，尽是洛阳人旧墓。旧墓人家归葬多，堆著黄金无置处。天涯悠悠葬日促，岗岅崎岖不停毂。高张素幕绕铭旌，夜唱挽歌山下宿。洛阳城北复城东，魂车祖马长相逢。车辙广若长安路，蒿草少於松柏树。山头涧底石渐稀，尽向坟前作羊虎。谁家石碑文字灭，后人重取书年月。朝朝车马送葬回，还起大宅与高台。
<br>
<br>【同前】唐·张籍 
<br>
<br>
<br>洛阳北门北邙道，丧车辚辚入秋草。车前齐唱《薤露歌》，高坟新起日峨峨。朝朝暮暮长送葬，洛阳城中人更多。千金立碑高百尺，终作谁家柱下石。山头松柏半无主，地下白骨多於土。寒食家家送纸钱，鸱鸢作窠衔上树。人居朝市未解愁，请君暂向北邙游。
<br>
<br>【野田行】唐·李益 
<br>
<br>
<br>日没出古城，野田何茫茫。寒狐上孤冢，鬼火烧白杨。昔人未为泉下客，行到此中曾断肠。
<br>
<br>【同前】张碧 
<br>
<br>
<br>风昏昼色飞斜雨，冤骨千堆髑髅语。八纮牢落人物悲，是个田园荒废主。悲嗟自古争天下，几度乾坤复如此。秦皇矻矻筑长城，汉祖区区白蛇死。野田之骨兮又成尘，楼阁风烟兮还复新。愿得华山之下长归马，野田无复堆冤者。
<br>
<br>【斜路行】唐·王建 
<br>
<br>
<br>《长安有狭斜行》曰：“长安有狭斜，道隘不容车。”《斜路行》其义亦同。 
<br>世间娶容非娶妇，中庭牡丹胜松树。九衢大道人不行，走马奔车逐斜路。斜路行熟直路荒，东西岂是横太行。南楼弹弦北户舞，行人到此多徊徨。头白如丝面如茧，亦学少年行不返。纵令自解思故乡，轮折蹄穿白日晚。谁将古曲换斜音，回取行人斜路心。
<br>
<br>【雉将雏】唐·王建 
<br>
<br>
<br>雉咿喔，雏出 。毛斑斑，嘴啄啄。学飞未得一尺高，还逐母行旋母脚。麦垄浅浅虽蔽身，远去恋雏低怕人。时时土中鼓两翅，引雏拾虫不相离。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
