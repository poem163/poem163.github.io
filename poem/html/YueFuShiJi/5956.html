<HTML>
<HEAD>
<TITLE>近代曲辞 一至四 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 近代曲辞 一至四</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>近代曲辞 一至四</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5956"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'近代曲辞 一至四')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[近代曲辞 一至四]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷七十九 近代曲辞一
<br>
<br>《荀子》曰“久则论略，近则论详”，言世近而易知也。两汉声诗著于史者，唯《郊祀》《安世》之歌而已。班固以巡狩福应之事，不序郊庙，故馀皆弗论。由是汉之杂曲，所见者少，而相和、铙歌，或至不可晓解。非无传也，久故也。魏、晋已后，讫於梁、陈，虽略可考，犹不若隋、唐之为详。非独传者加多也，近故也。近代曲者，亦杂曲也，以其出於隋、唐之世，故曰近代曲也。隋自开皇初，文帝置七部乐：一曰西凉伎，二曰清商伎，三曰高丽伎，四曰天竺伎，五曰安国伎，六曰龟兹伎，七曰文康伎。至大业中，炀帝乃立清乐、西凉、龟兹、天竺、康国、疏勒、安国、高丽、礼毕，以为九部，乐器工衣於是大备。唐武德初，因隋旧制，用九部乐。太宗增高昌乐，又造宴乐，而去礼毕曲。其著令者十部：一曰宴乐，二曰清商，三曰西凉，四曰天竺，五曰高丽，六曰龟兹，七曰安国，八曰疏勒，九曰高昌，十曰康国，而总谓之燕乐。声辞繁杂，不可胜纪。凡燕乐诸曲，始於武德、贞观，盛於开元、天宝。其著录者十四调二百二十二曲。又有梨园，别教院法歌乐十一曲，云韶乐二十曲。肃、代以降，亦有因造。僖、昭之乱，典章亡缺，其所存者，概可见矣。 
<br>
<br>
<br>
<br>【纪辽东】隋炀帝 
<br>
<br>
<br>《纪辽东》，隋炀帝所作也。《通典》曰：“高句丽自东晋以后，居平壤城，亦曰长安城。随山屈曲，南临浿水，在辽东南。复有辽东、玄菟等数十城。”《隋书》曰“大业八年，炀帝伐高丽，度辽水，大战于於东岸，击贼破之，进围辽东”是也。王建又有《渡辽水》，亦出於此。 
<br>辽东海北翦长鲸，风云万里清。方当销锋散马牛，旋师宴镐京。前歌后舞振军威，饮至解戎衣。判不徒行万里去，空道五原归。 
<br>秉旄仗节定辽东，俘馘变夷风。清歌凯捷九都水，归宴洛阳宫。策功行赏不淹留，全军藉智谋。讵似南宫复道上，先封雍齿侯。
<br>
<br>【同前】隋·王胄 
<br>
<br>
<br>辽东浿水事龚行，俯拾信神兵。欲知振旅旋归乐，为听凯歌声。十乘元戎才渡辽，扶濊已冰消。讵似百万临江水，桉辔空回镳。 
<br>天威电迈举朝鲜，信次即言旋。还笑魏家司马懿，迢迢用一年。鸣銮诏跸发淆潼，合爵及畴庸。何必丰沛多相识，比屋降尧封。
<br>
<br>【辽东行】唐·王建 
<br>
<br>
<br>辽东万里辽水曲，古戍无城复无屋。黄云盖地雪作山，不惜黄金买衣服。战回各自收弓箭，正西回面家乡远。年年郡县送征人，将与辽东作丘坂。宁为草木乡中生，有身不向辽东行。
<br>
<br>【渡辽水】王建 
<br>
<br>
<br>渡辽水，此去咸阳五千里。来时父母知隔生，重著衣裳如送死。亦有白骨归咸阳，营家各与题本乡。身在应无回渡日，驻马相看辽水傍。
<br>
<br>【昔昔盐】隋·薛道衡 
<br>
<br>
<br>隋薛吏部有《昔昔盐》，唐赵嘏广之为二十章。《乐苑》曰：“《昔昔盐》，羽调曲，唐亦为舞曲”。“昔”一作“析”。 
<br>垂柳覆金堤，蘼芜叶复齐。水溢芙蓉沼，花飞桃李蹊。采桑秦氏女，织锦窦家妻，关山别荡子，风月守空闺。恆敛千金笑，长垂双玉啼。盘龙随镜隐，彩凤逐帷低。飞魂同夜鹊，倦寝忆晨鸡。暗牖悬蛛网，空梁落燕泥。前年过代北，今岁往辽西。一去无消息，那能惜马蹄。
<br>
<br>【同前】 
<br>
<br>
<br>碧落风烟外，瑶台道路赊。何如连御苑，别自有仙家。此地回鸾驾，缘溪满翠华。洞中明月夜，窗下发烟霞。
<br>
<br>【昔昔盐二十首】唐·赵嘏 
<br>
<br>
<br>
<br>【垂柳覆金堤】 
<br>
<br>
<br>新年垂柳色，袅袅对空闺。不畏芳菲好，自缘离别啼。因风飘玉户，向日映金堤。驿使何时度，还将赠陇西。
<br>
<br>【蘼芜叶复齐】 
<br>
<br>
<br>提筐红叶下，度日采蘼芜。掬翠香盈袖，看花忆故夫。叶齐谁复见，风暖恨偏孤。一被春光累，容颜与昔殊。
<br>
<br>【水溢芙蓉沼】 
<br>
<br>
<br>渌沼春光后，青青草色浓。绮罗惊翡翠，暗粉妒芙蓉。云遍窗前见，荷翻镜里逢。将心托流水，终日渺无从。
<br>
<br>【花飞桃李蹊】 
<br>
<br>
<br>远期难可托，桃李自依依。花径无容迹，戎裘未下机。随风开又落，度日扫还飞。欲折枝枝赠，那知归不归。
<br>
<br>【采桑秦氏女】 
<br>
<br>
<br>南陌采桑出，谁知妾姓秦。独怜倾国貌，不负早莺春。珠履荡花湿，龙钩折桂新。使君那驻马，自有侍中人。
<br>
<br>【织锦窦家妻】 
<br>
<br>
<br>当年谁不羡，分作窦家妻。锦字行行苦，罗帷日日啼。岂知登陇远，只恨下机迷。直候阳关使，殷勤寄海西。
<br>
<br>【关山别荡子】 
<br>
<br>
<br>那堪闻荡子，迢递涉关山。肠为马嘶断，衣从泪滴斑。愁看塞上路，讵惜镜中颜。倘见征西雁，应传一字还。
<br>
<br>【风月守空闺】 
<br>
<br>
<br>良人犹远戍，耿耿夜闺空。绣户流宵月，罗帷坐晓风。魂飞沙帐北，肠断玉关中。尚自无消息，锦衾那得同。
<br>
<br>【恆敛千金笑】 
<br>
<br>
<br>玉颜恆自敛，羞出镜台前。早惑阳城客，今悲华锦筵。从军人更远，投喜鹊空传。夫婿交河北，迢迢路几千。
<br>
<br>【长垂双玉啼】 
<br>
<br>
<br>双双红泪堕，度日暗中啼。雁出居延北，人犹辽海西。向灯垂玉枕，对月洒金闺。不惜罗衣湿，惟愁归意迷。
<br>
<br>【蟠龙随镜隐】 
<br>
<br>
<br>鸾镜无由照，蛾眉岂忍看。不知愁发换，空见隐龙蟠。那惬红颜改，偏伤白日残。今朝窥玉匣，双泪落阑干。
<br>
<br>【彩凤逐帷低】 
<br>
<br>
<br>巧绣双飞凤，朝朝伴下帷。春花那见照，暮色已频欺。欲卷思君处，将啼裛泪时。何年征戍客，传语报佳期。
<br>
<br>【惊魂同夜鹊】 
<br>
<br>
<br>万里无人见，众情难与论。思君常入梦，同鹊屡惊魂。孤寝红罗帐，双啼玉箸痕。妾心甘自保，岂复暂忘恩。
<br>
<br>【倦寝听晨鸡】 
<br>
<br>
<br>去去边城骑，愁眠掩夜闺。披衣窥落月，拭泪待鸣难。不愤连年别，那堪长夜啼。功成应自恨，早晚发辽西。
<br>
<br>【暗牖悬蛛网】 
<br>
<br>
<br>暗中蛛网织，历乱绮窗前。万里终无信，一条徒自悬。分从珠露滴，愁见隙风牵。妾意何聊赖，看看剧断弦。
<br>
<br>【空梁落燕泥】 
<br>
<br>
<br>春至今朝燕，花时伴独啼。飞斜珠箔隔，语近画梁低。帷卷闲窥户，床空暗落泥。谁能长对此，双去复双栖。
<br>
<br>【前年过代北】 
<br>
<br>
<br>代北几千里，前年又复经。燕山云自合，胡塞草应青。铁马喧鼙鼓，蛾眉怨锦屏。不知羌笛曲，掩泪若为听。
<br>
<br>【今岁往辽西】 
<br>
<br>
<br>万里飞书至，闻君已渡辽。只谙新别苦，忘却旧时娇。烽戍年将老，红颜日向凋。胡沙兼汉苑，相望几迢迢。
<br>
<br>【一去无还意】 
<br>
<br>
<br>良人征绝域，一去不言还。百战攻胡虏，三冬阻玉关。萧萧边马思，猎猎戍旗闲。独把千重恨，连年未解颜。
<br>
<br>【那能惜马蹄】 
<br>
<br>
<br>云中路杳杳，江畔草萋萋。妾人垂珠泪，君何惜马蹄？边风悲晓角，营月怨春鼙。未道休征战，愁眉又复低。
<br>
<br>【江都宫乐歌】隋·炀帝 
<br>
<br>
<br>扬州旧处可淹留，台榭高明复好游。风亭芳树迎早夏，长皋麦陇送馀秋。渌潭桂楫浮青雀，果下金鞍驾紫骝。绿觞素蚁流霞饮，长袖清歌乐戏州。
<br>
<br>【十索四首】丁六娘 
<br>
<br>
<br>《乐苑》曰：“《十索》，羽调曲也。” 
<br>裙裁孔雀罗，红绿相参对。映以蛟龙锦，分明奇可爱。粗细君自知，从郎索衣带。 
<br>为性爱风光，偏憎良夜促。曼眼腕中娇，相看无厌足。欢情不耐眠，从郎索花烛。 
<br>君言花胜人，人今去花近。寄语落花风，莫吹花落尽。欲作胜花妆，从郎索红粉。 
<br>二八好容颜，非意得相关。逢桑欲采折，寻枝倒懒攀。欲呈纤纤手，从郎索指镮。
<br>
<br>【同前二首】 
<br>
<br>
<br>含娇不自转，送眼劳相望。无那关情伴，共入同心帐。欲防人眼多，从郎索锦障。 
<br>兰房下翠帷，莲帐舒鸳锦。欢情宜早暢，密态须同寝。欲共作缠绵，从郎索花枕。
<br>
<br>【水调二首】 
<br>
<br>
<br>《乐苑》曰：“《水调》，商调曲也。”旧说，《水调河传》，隋炀帝幸江都时所制。曲成奏之，声韵怨切。王令言闻而谓其弟子曰：“但有去声而无回韵，帝不返矣。”后竟如其言。按唐曲凡十一叠，前五叠为歌，后六叠为入破。其歌，第五叠五言调，声最为怨切。故白居易诗云：“五言一遍最殷勤，调少情多似有因。不会当时翻曲意，此声肠断为何人！”唐又有新水调，亦商调曲也。
<br>
<br>【歌第一】 
<br>
<br>
<br>平沙落日大荒西，陇上明星高复低。孤山几处看烽火，壮士连营候鼓鞞。
<br>
<br>【第二】 
<br>
<br>
<br>猛将关西意气多，能骑骏马弄雕戈。金鞍宝铰精神出，笛倚新翻水调歌。
<br>
<br>【第三】 
<br>
<br>
<br>王孙别上绿珠轮，不羡名公乐此身。户外碧潭春洗马，楼前红烛夜迎人。
<br>
<br>【第四】 
<br>
<br>
<br>陇头一段气长秋，举目萧条总是愁。只为征人多下泪，年年添作断肠流。
<br>
<br>【第五】 
<br>
<br>
<br>双带仍分影，同心巧结香。不应须换彩，意欲媚浓妆。
<br>
<br>【入破第一】 
<br>
<br>
<br>细草河边一雁飞，黄龙关里挂戎衣。为受明王恩宠甚，从事经年不复归。
<br>
<br>【第二】 
<br>
<br>
<br>锦城丝管日纷纷，半入江风半入云。此曲只应天上去，人间能得几回闻。
<br>
<br>【第三】 
<br>
<br>
<br>昨夜遥欢出建章，今朝缀赏度昭阳。传声莫闭黄金屋，为报先开白玉堂。
<br>
<br>【第四】 
<br>
<br>
<br>日晚笳声咽戍楼，陇云漫漫水东流。行人万里向西去，满目关山空恨愁。
<br>
<br>【第五】 
<br>
<br>
<br>千年一遇圣明朝，原对君王舞细腰。乍可当熊任生死，谁能伴凤上云霄。
<br>
<br>【第六彻】 
<br>
<br>
<br>闺烛无人影，罗屏有梦魂。近来音耗绝，终日望君门。
<br>
<br>【同前】唐·吴融 
<br>
<br>
<br>凿河千里走黄沙，浮殿西来动日华。可道新声是亡国，且贪惆怅后庭花。
<br>
<br>【堂堂二首】李义府 
<br>
<br>
<br>《乐苑》曰：“《堂堂》，角调曲，唐高宗朝曲也。”《会要》曰：“调露中，太子既废，李嗣真私谓人曰：‘祸犹未已。主上不亲庶务，事无巨细决於中宫。宗室虽众，俱在散位，居中制外，其势不敌，恐诸王籓翰，为中宫所蹂践矣。隋已来乐府有《堂堂曲》，再言堂者，是唐再受命也。中宫僭擅，复归子孙，则为再受命矣。近日闾里又有侧堂堂、挠堂堂之谣，侧者不正之辞，挠者不安之称，将见患难之作不久矣。’后皆如其言。”按《堂堂》本陈后主所作，唐为法曲，故白居易诗云“法曲法曲歌堂堂”是也。 
<br>镂月成歌扇，裁云作舞衣。白怜回雪影，好取洛川归。 
<br>懒正鸳鸯被，羞褰玳瑁床。春风别有意，密处也寻香。
<br>
<br>【同前】李贺 
<br>
<br>
<br>堂堂复堂堂，红脱梅灰香。十年粉蠹生画梁，饥虫不食推碎黄。蕙花已老桃叶长，禁院悬帘隔御光。华清源中■石汤，徘徊百凤随君王。
<br>
<br>【凉州六首】 
<br>
<br>
<br>《乐苑》曰：“《凉州》，宫调曲。开元中，西凉府都督郭知运进。”《乐府杂录》曰：“《梁州曲》，本在正宫调中，有大遍小遍。至贞元初，康昆仑翻入琵琶玉宸宫调，初进曲在玉宸殿，故有此名。合诸乐即黄钟宫调也。”张同《幽闲鼓吹》曰：“段和尚善琵琶，自制《西凉州》。后传康昆仑，即《道调凉州》也，亦谓之《新凉州》云。”
<br>
<br>【歌第一】 
<br>
<br>
<br>汉家宫里柳如丝，上苑桃花连碧池。圣寿已传千岁酒，天文更赏百僚诗。
<br>
<br>【第二】 
<br>
<br>
<br>朔风吹叶雁门秋，万里烟尘昏戍楼。征马长思青海北，胡笳夜听陇山头。
<br>
<br>【第三】 
<br>
<br>
<br>开箧泪霑襦，见君前日书。夜台空寂寞，犹是紫云车。
<br>
<br>【排遍第一】 
<br>
<br>
<br>三秋陌上早霜飞，羽猎平田浅草齐。锦背苍鹰初出按，五花骢马喂来肥。
<br>
<br>【第二】 
<br>
<br>
<br>鸳鸯殿里笙歌起，翡翠楼前出舞人。唤上紫微三五夕，圣明方寿一千春。
<br>
<br>【凉州词】耿湋 
<br>
<br>
<br>国使翩翩随旆旌，陇西歧路足荒城。氈裘牧马胡雏小，日暮蕃歌三两声。
<br>
<br>【同前】张籍 
<br>
<br>
<br>边城暮雨雁飞低，芦笋初生渐欲齐。无数铃声遥过碛，应驮白练到安西。 
<br>古镇城门白碛开，胡兵往往傍沙堆。巡边使客行应早，海待平安火到来。 
<br>凤林关里水东流，白草黄榆六十秋。边将皆承主恩泽，无人解道取凉州。
<br>
<br>【同前】薛逢 
<br>
<br>
<br>昨夜蕃兵报国雠，沙州都护破凉州。黄河九曲今归汉，塞外纵横战血流。
<br>
<br>【大和】 
<br>
<br>
<br>《乐苑》曰：“大和，羽调曲也。”
<br>
<br>【第一】 
<br>国门卿相旧山庄，圣主移来宴绿芳。帘外展为车马路，花间踏出舞人场。
<br>
<br>【第二】 
<br>国鸟尚含天乐啭，寒风犹带御衣香。为报碧潭明月夜，会须留赏待君王。
<br>
<br>【第三】 
<br>庭前鹊绕相思树，井上莺歌争刺桐。含情少妇悲春草，多是良人学转蓬。
<br>
<br>【第四】 
<br>塞北江南共一家，何须泪落怨黄沙。春酒半酣千日醉，庭前还有落梅花。
<br>
<br>【第五彻】 
<br>我皇膺运太平年，四海朝宗会百川。自古几多明圣主，不如今帝胜尧天。
<br>
<br>【伊州】 
<br>《乐苑》曰：“《伊州》，商调曲，西京节度盖嘉运所进也。”
<br>
<br>【歌第一】 
<br>秋风明月独离居，荡子从戎十载馀。征人去日殷勤嘱，归雁来时数寄书。
<br>
<br>【第二】 
<br>彤闱晓辟万鞍回，玉辂春游薄晚开。渭北清光摇草树，州南嘉景入楼台。
<br>
<br>【第三】 
<br>闻道黄花戍，频年不解兵。可怜闺里月，偏照汉家营。
<br>
<br>【第四】 
<br>千里东归客，无心忆旧游。挂帆游白水，高枕到青州。
<br>
<br>【第五】 
<br>桂殿江乌对，雕屏海燕重。只应多酿酒，醉罢乐高钟。
<br>
<br>【入破第一】 
<br>千门今夜晓初晴，万里天河彻帝京。璨璨繁星驾秋色，棱棱霜气韵钟声。
<br>
<br>【第二】 
<br>长安二月柳依依，西山流沙路渐微。阏氏山上春光少，相府庭边驿使稀。
<br>
<br>【第三】 
<br>三秋大漠冷溪山，八月严霜变草颜。卷旆风行宵渡碛，衔枚电扫晓应还。
<br>
<br>【第四】 
<br>行乐三阳早，芳菲二月春。闺中红粉态，陌上看花人。
<br>
<br>【第五】 
<br>君往孤山下，烟深夜径长。辕门渡绿水，游苑绕垂杨。
<br>
<br>【陆州】
<br>
<br>【歌第一】 
<br>分野中峰变，阴晴众壑殊。欲投人处宿，隔浦问樵夫。
<br>
<br>【第二】 
<br>共得烟霞径，东归山水游。萧萧望林夜，寂寂坐中秋。
<br>
<br>【第三】 
<br>香气传空满，妆花映薄红。歌声天仗外，舞态御楼中。
<br>
<br>【排遍第一】 
<br>树发花如锦，莺啼柳若丝。更逢欢宴地，愁见别离时。
<br>
<br>【第二】 
<br>明月照秋叶，西风响夜砧。强言徒自乱，往事不堪寻。
<br>
<br>【第三】 
<br>坐对银釭晓，停留玉箸痕。君门常不见，无处谢前恩。
<br>
<br>【第四】 
<br>曙月当窗满，征人出塞游。画楼终日闭，清管为谁调。
<br>
<br>【簇拍陆州】 
<br>
<br>
<br>西去轮台万里馀，故乡音耗日应疏。陇山鹦鹉能言语，为报闺人数寄书。
<br>
<br>【石州】 
<br>
<br>
<br>《乐苑》曰：“《石州》，商调曲也。又有舞石州。” 
<br>自从君去远巡边，终日罗帏独自眠。看花情转切，揽镜泪如泉。一自离君后，啼多双脸穿。何时狂虏灭，免得更留连。
<br>
<br>
<br>
<br>卷八十 近代曲辞二
<br>
<br>【盖罗缝二首】 
<br>
<br>
<br>秦时明月汉时关，万里征人尚未还。但愿龙庭神将在，不教胡马渡阴山。 
<br>音书杜绝白狼西，桃李无颜黄鸟啼。寒雁春深归去尽，出门肠断草萋萋。
<br>
<br>【双带子】 
<br>
<br>
<br>私言切语谁人会，海燕双飞绕画梁。君学秋胡不相识，妾亦无心去采桑。
<br>
<br>【昆仑子】 
<br>
<br>
<br>扬子谭经去，淮王载酒过。醉来啼鸟唤，坐久落花多。
<br>
<br>【祓禊曲三首】 
<br>
<br>
<br>王子年《拾遗记》曰：“周昭王溺於江汉，二女延娟、延娱与王乘舟，来拥王身，同没焉。故江汉之人到今思之。至春上巳之日，禊集祠间，或以时鲜甘味，采兰杜包裹，以沈水中，或结五色纱囊盛食，或用金铁之器并沈水中，言蛟龙畏五色金铁，则不侵此食也。”《后汉书·礼仪志》曰：“三月上巳，官民皆洁於东流水上，曰洗濯祓除，去宿垢疢为大洁。洁者，言阳气布暢，万物讫出，始洁之矣。”注：“谓之禊也。”《风俗通》曰：“《周礼·女巫》掌岁时以祓除疾病。禊者，洁也。春者，蠢也。蠢蠢，摇动也。《尚书》‘以殷仲春，厥民析’言人解析也。”蔡邕曰：《论语》“暮春者，春服既成，冠者五六人，童子六七人，浴乎沂，风乎舞雩，咏而归”。今三月上巳祓禊於水滨，盖出於此。一说云：后汉有郭虞者，三日上巳产二女，二日中并不育，俗以为大忌，至此月日讳止家，皆於东流水上为祈禳自洁濯，谓之禊祠，引流行觞，遂成曲水。《韩诗》曰：郑国之俗，三月上巳，之溱洧两水之上，招魂续魄，秉兰草，祓除不祥。《汉书》：“八月祓灞水。”亦斯义也。杜笃《祓禊赋》曰：“王侯公主，暨于富商，用事伊、洛，帷幔玄黄。”本传大将军梁商亦歌泣於洛禊也。自魏不复用三日水宴者焉。《晋书》曰：“武帝尝问挚虞三日曲水之义，虞对曰：‘汉章帝时，平原徐肇以三月初生三女，至三日俱亡。人以为怪，乃招携之水滨洗祓，遂因水以泛觞。其义起此。’束晳曰：‘昔周公城洛邑，因流水以泛酒，故逸诗云“羽觞随波。”又秦昭王以三日置酒河曲，见金人奉水心之剑，曰：“今君制有西夏。”乃霸诸侯，因此立为曲水。二汉相缘，皆为盛集。’”《西京杂记》曰“汉宫三月上巳张乐於流水”是也，晋宋已后皆因之，至唐传以为曲。 
<br>昨见春条绿，那知秋叶黄。蝉声犹未断，寒雁已成行。 
<br>金谷园中柳，春来已舞腰。那堪好风景，独上洛阳桥。 
<br>何处堪愁思，花间长乐宫。君王不重客，泣泪向春风。
<br>
<br>【上巳乐】唐·张祜 
<br>
<br>
<br>猩猩血彩系头标，天上齐声举画桡。却是内人争意切，六宫罗袖一时招。
<br>
<br>【穆护砂】 
<br>
<br>
<br>《历代歌辞》曰：“《穆护砂》曲，犯角。” 
<br>玉管朝朝弄，清歌日日新。折花当驿路，寄与陇头人。
<br>
<br>【思归乐二首】 
<br>
<br>
<br>《乐苑》曰：“《思归乐》，商谓曲也。后一曲犯角。” 
<br>晚日催弦管，春风入绮罗。杏花如有意，偏落舞衫多。 
<br>万里春应尽，三江雁亦稀。连天汉水广，孤客未言归。
<br>
<br>【金殿乐】 
<br>
<br>
<br>入夜秋砧动，千门起四邻。不缘楼上月，应为陇头人。
<br>
<br>【胡渭州二首】 
<br>
<br>
<br>《乐苑》曰：“《胡渭州》，商谓曲也。” 
<br>亭亭孤月照行舟，寂寂长江万里流。乡国不知何处是，云山漫漫使人愁。 
<br>杨柳千寻色，桃花一苑芳。风吹入帘里，唯有惹衣香。
<br>
<br>【戎浑】 
<br>
<br>
<br>风劲角弓鸣，将军猎渭城。草枯鹰眼疾，雪尽马蹄轻。
<br>
<br>【墙头花二首】 
<br>
<br>
<br>蟋蟀鸣洞房，梧桐落金井。为君裁舞衣，天寒剪刀冷。 
<br>妾有罗衣裳，秦王在时作。为舞春风多，秋来不堪著。
<br>
<br>【采桑】 
<br>
<br>
<br>《乐苑》曰：“《采桑》，羽调曲。又有《杨下采桑》。”按《采桑》本清商西曲也。自古多征战，由来尚甲兵。长驱千里去，一举两蕃平。按剑从沙漠，歌谣满帝京。寄言天下将，须立武功名。
<br>
<br>【杨下采桑】 
<br>
<br>
<br>飞丝惹绿尘，软叶对孤轮。今朝入园去，物色强看人。
<br>
<br>【破阵乐】 
<br>
<br>
<br>《历代歌辞》曰：“《破阵乐》，小歌曲。”《乐苑》曰：“商调曲也。”按《破阵乐》本舞曲，唐太宗所造。玄宗又作《小破阵乐》，亦舞曲也。 
<br>秋来四面足风沙，塞外征人暂别家。千里不辞行路远，时光早晚到天涯。
<br>
<br>【同前二首】张说 
<br>
<br>
<br>汉兵出顿金微，照日明光铁衣。百里火幡焰焰，千行云骑騑騑。蹙踏辽河自竭，鼓噪燕山可飞。正属四方朝贺，端知万舞皇威。 
<br>少年胆气凌云，共许骁雄出群。匹马城南挑战，单刀蓟北从军。一鼓鲜卑送款，五饵单于解纷。誓欲成名报国，羞将开口论勋。
<br>
<br>【战胜乐】 
<br>
<br>
<br>百战得功名，天兵意气生。三边永不战，此是我皇英。
<br>
<br>【剑南臣】 
<br>
<br>
<br>不分君恩断，观妆视镜中。容华尚春日，娇爱已秋风。枕席临窗晓，屏帷对月空。年年后庭树，芳悴在深宫。
<br>
<br>【征步郎】 
<br>
<br>
<br>塞外虏尘飞，频年度碛西。死生随玉剑，辛苦向金微。
<br>
<br>【叹疆场】 
<br>
<br>
<br>《乐苑》曰：“《叹疆场》，宫调曲也。” 
<br>闻道行人至，妆梳对镜台。泪痕犹尚在，笑靥自然开。
<br>
<br>【塞姑】 
<br>
<br>
<br>昨日卢梅塞口，整见诸人镇守。都护三年不归，折尽江边杨柳。
<br>
<br>【水鼓子】 
<br>
<br>
<br>雕弓白羽猎初回，薄夜失羊复下来。梦水河边秋草合，黑山峰外阵云开。
<br>
<br>【婆罗门】 
<br>
<br>
<br>《乐苑》曰：“《婆罗门》，商调曲。开元中，西凉府节度杨敬述进。”《唐会要》曰：“天宝十三载，改《婆罗门》为《霓裳羽衣》。” 
<br>回乐峰前沙似雪，受降城外月如霜。不知何处吹芦管，一夜征人尽望乡。
<br>
<br>【浣沙女二首】 
<br>
<br>
<br>南陌春风早，东邻去日斜。千花开瑞锦，香扑美人车。 
<br>长乐青门外，宜春小苑东。楼开万户上，人向百花中。
<br>
<br>【镇西二首】 
<br>
<br>
<br>天边物色更无春，只有羊群与马群。谁家营里吹羌笛，哀怨教人不忍闻。 
<br>岁去年来拜圣朝，更无山阙对溪桥。九门杨柳浑无半，犹自千条与万条。
<br>
<br>【回纥】 
<br>
<br>
<br>《乐苑》曰：“《回纥》，商调曲也。” 
<br>曾闻瀚海使难通，幽闺少妇罢裁缝。缅想边庭征战苦，谁能对镜治愁容。久戍人将老，须臾变作白头翁。
<br>
<br>【长命女】 
<br>
<br>
<br>《乐苑》曰：“《长命西河女》，羽调曲也。”《乐府杂录》曰：“大历中，尝有乐工自造一曲，即古曲《长命西河女》也。增损节奏，颇有新声。” 
<br>云送关西雨，风传渭北秋。孤灯然客梦，寒杵捣乡愁。
<br>
<br>【醉公子】 
<br>
<br>
<br>昨日春园饮，今朝倒接。谁人扶上马，不省下楼时。
<br>
<br>【一片子】 
<br>
<br>
<br>柳色青山映，梨花雪鸟藏。绿窗桃李下，闲坐叹春芳。
<br>
<br>【甘州】 
<br>
<br>
<br>《乐苑》曰：“《甘州》，羽调曲也。” 
<br>欲使传消息，空书意不任。寄君明月镜，偏照故人心。
<br>
<br>【濮阳女】 
<br>
<br>
<br>《乐苑》曰：“《濮阳女》，羽调曲也。” 
<br>雁来书不至，月照独眠房。贱妾多愁思，不堪秋夜长。
<br>
<br>【相府莲】 
<br>
<br>
<br>《古解题》曰：“《相府莲》者，王俭为南齐相，一时所辟皆才名之士。时人以入俭府为莲花池，谓如红莲映绿水，今号莲幕者自俭始。其后语讹为‘想夫怜’，亦名之丑尔。又有《簇拍相府莲》。”《乐苑》曰：“《想夫怜》，羽调曲也。”白居易诗曰：“玉管硃弦莫急催，客听歌送十分杯。长爱夫怜第二句，倩君重唱夕阳开。”王维右丞词云“秦川一半夕阳开”是也。 
<br>夜闻邻妇泣，切切有馀哀。即问缘何事，征人战未回。
<br>
<br>【簇拍相府莲】 
<br>
<br>
<br>莫以今时宠，宁无旧日恩。看花满眼泪，不共楚王言。闺烛无人影，罗屏有梦魂。近来音耗绝，终日望应门。
<br>
<br>【离别难】 
<br>
<br>
<br>《乐府杂录》曰：“《离别难》，武后朝有一士人陷冤狱，籍其家。妻配入掖庭，善吹觱篥，乃撰此曲以寄情焉。初名《大郎神》，盖取良人第行也，既畏人知，遂三易其名曰《悲切子》，终号《怨回鹘》云。” 
<br>此别难重陈，花深复变人。来时梅覆雪，去日柳含春。物候催行客，归途淑气新。剡川今已远，魂梦暗相亲。
<br>
<br>【同前】唐·白居易 
<br>
<br>
<br>绿杨陌上送行人，马去车回一望尘。不觉别时红泪尽，归来无泪可沾巾。
<br>
<br>【山鹧鸪二首】 
<br>
<br>
<br>《历代歌辞》曰：“《山鹧鸪》，羽调曲也。” 
<br>玉关征戍久，空闺人独愁。寒露湿青苔，别来蓬鬓秋。 
<br>人坐青楼晚，莺语百花时。愁多人自老，肠断君不知。
<br>
<br>【鹧鸪词】唐·李益 
<br>
<br>
<br>湘江斑竹枝，锦翼鹧鸪飞。处处湘阴合，郎从何处归。
<br>
<br>【同前二首】李涉 
<br>
<br>
<br>湘江烟水深，沙岸隔枫林。何处鹧鸪飞，日斜斑竹阴。二女虚垂泪，三闾枉自沈。惟有鹧鸪啼，独伤行客心。 
<br>越冈连越井，越鸟更南飞。何处鹧鸪啼，夕烟东岭归。岭头行人少，天涯北客稀。鹧鸪啼别处，相对泪沾衣。
<br>
<br>【乐世】唐·白居易 
<br>
<br>
<br>一曰《绿腰》。《琵琶录》曰：“《绿腰》，即录要也。贞元中，乐工进曲，德宗令录出要者，因以为名，后语讹为绿腰。”《新唐书》曰：“《凉州》《胡渭》《录要》，杂曲是也。”《乐府杂录》曰：“《绿腰》，软舞曲也。康昆仑尝於琵琶弹一曲，即新翻羽调《绿腰》也。”《乐苑》曰：“《乐世》，羽调曲，又有急乐也。” 
<br>管急丝繁拍渐稠，绿腰宛转曲终头。诚知《乐世》声声乐，老病人听未免愁。
<br>
<br>【急乐世】唐·白居易 
<br>
<br>
<br>正抽碧线绣红罗，忽听黄莺敛翠蛾。秋思冬愁春怅望，大都不得意时多。
<br>
<br>【何满子】唐·白居易 
<br>
<br>
<br>唐白居易曰：“何满子，开元中沧州歌者，临刑进此曲以赎死，竟不得免。”《杜阳杂编》曰：“文宗时，宫人沈阿翘为帝舞《何满子》，调辞风态，率皆宛暢。”然则亦舞曲也。世传满子是人名，临就刑时曲始成。一曲四词歌八叠，从头便是断肠声。
<br>
<br>【同前】薛逢 
<br>
<br>
<br>系马宫槐老，持杯店菊黄。故交今不见，流恨满川光。
<br>
<br>【清平调三首】李白 
<br>
<br>
<br>《松窗录》曰：“开元中，禁中重木芍药。会花方繁开，帝乘照夜白，太真妃以步辇从，李龟年以歌擅一时之名。帝曰：‘赏名花，对妃子，焉用旧乐辞为！’遂命李白作《清平调》辞三章，令梨园弟子略抚丝竹以促歌，帝自调玉笛以倚曲。”《唐书》曰“玄宗尝自度曲，欲造乐府新辞，亟召白。白已醉，卧於酒肆，召入，以水洒面，即令秉笔。顷之，成十数章”是也。 
<br>云想衣裳花想容，春风拂槛露华浓。若非群玉山头见，会向瑶台月下逢。 
<br>一枝红艳露凝香，云雨巫山枉断肠。借问汉宫谁得似，可怜飞燕倚新妆。 
<br>名花倾国两相欢，长得君王带笑看。解释春风无限恨，沉香亭北倚栏干。
<br>
<br>【回波乐】李景伯 
<br>
<br>
<br>《回波乐》，商调曲。唐中宗时造，盖出於曲水引流泛觞也。《本事诗》曰：“中宗之世，尝因内宴，群臣皆歌《回波乐》，撰辞起舞。时沈佺期以罪流岭表，恩还旧官，而未复硃绂。佺期乃歌《回波乐》辞以见意，中宗即以绯鱼赐之，自是多求迁擢。”《唐书》曰：“景龙中，中宗宴侍臣，酒酣，令各为《回波乐》，众皆为谄佞之辞，及自要荣位。次至谏议大夫李景伯，乃歌此辞。后亦为舞曲。” 
<br>回波尔时酒卮，微臣职在箴规。侍宴既过三爵，喧哗窃恐非仪。
<br>
<br>【圣明乐三首】张仲素 
<br>
<br>
<br>《乐苑》曰：“《圣明乐》，开元中太常乐工马顺兒造。又有《大圣明乐》，并商调曲也。”《隋书·乐志》曰：“文帝开皇六年，高昌献《圣明乐》曲。帝令知音者於馆所听之，归而肄习。及客方献，先於前奏之，胡夷皆惊焉。”然则隋已有之矣。 
<br>玉帛殊方至，歌钟比屋闻。华夷今一贯，同贺圣明君。 
<br>海浪恬丹徼，边尘靖黑山。从今万里外，不复镇萧关。 
<br>九陌祥烟合，千春瑞月明。宫华将苑柳，先发凤皇城。
<br>
<br>【大酺乐】 
<br>
<br>
<br>《乐苑》曰：“《大酺乐》，商调曲，唐张文收造。” 
<br>泪滴珠难尽，容残玉易销。倘随明月去，莫道梦魂遥。
<br>
<br>【同前二首】杜审言 
<br>
<br>
<br>圣后乘乾日，皇明御历辰。紫宫初启坐，苍璧正临春。雷雨垂膏泽，金钱赐下人。诏酺欢赏遍，交泰睹惟新。 
<br>毗陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。大德不官逢道泰，天长地久属年丰。
<br>
<br>【同前】张祜 
<br>
<br>
<br>车驾东来值太平，大酺三日洛阳城。小兒一伎竿头绝，天下传呼万岁声。 
<br>紫陌酺归日欲斜，红尘开路薛王家。双鬟前说楼前鼓，两伎争轮好结花。
<br>
<br>【千秋乐】张祜 
<br>
<br>
<br>《唐书》曰：“开元十七年八月癸亥，玄宗以降诞日，宴百僚於花萼楼下。百僚表请以每年八月五日为千秋节，王公已下献镜及承露囊，天下请咸令宴乐，仍著于令，从之。”《千秋乐》盖起於此。 
<br>八月平时花萼楼，万方同乐奏千秋。倾城人看长竿出，一伎初成赵解愁。
<br>
<br>【火凤辞】李百药 
<br>
<br>
<br>《乐苑》曰：《火凤》，羽调曲也。又有《真火凤》。《唐会要》曰：“贞观中，有裴神符者，妙解琵琶。初唯作《胜蛮奴》《火凤》《倾杯乐》三曲，声度清美，太宗深爱之。”则《火凤》盖贞观已前曲也。 
<br>歌声扇里出，妆影镜中轻。未能令掩笑，何处欲鄣声。知音自不惑，得念是分明。莫见双嚬敛，疑人含笑情。 
<br>佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。
<br>
<br>【热戏乐】张祜 
<br>
<br>
<br>《教坊记》曰：“玄宗在籓邸，有散乐一部。及即位，且羁縻之。尝於九曲阅太常乐，卿姜晦押乐以进。凡戏，辄分两朋以判优劣，人心竞勇，谓之热戏。乃诏宁王主籓邸乐以敌之。一伎戴百尺幢，鼓舞而进，太常所戴则百馀尺。比彼伎一出，则往复矣，长欲半之，疾乃兼倍。太常群乐方鼓噪。上不说，命内养五六十人各执一物，皆铁马鞭骨楇之属也，潜匿袖中，杂立於声兒后。候复鼓噪，当乱摇之。左右初怪内养麇至，窃见袖中有物，皆夺气丧魄，而戴竿者方振摇其幢，南北不已。上顾谓内人曰：‘其竿即当自折。’斯须中断，上抚掌大笑。内伎咸称庆，於是罢遣。” 
<br>热戏争心剧火烧，铜槌暗执不相饶。上皇失喜宁王笑，百尺幢竿果动摇。
<br>
<br>【春莺啭】张祜 
<br>
<br>
<br>《乐苑》曰：“《大春莺啭》，唐虞世南及蔡亮作。又有《小春莺啭》，并商调曲也。”《教坊记》曰：“高宗晓声律，闻风叶鸟声，皆蹈以应节。尝晨坐，闻莺声，命乐工白明达写之为《春莺啭》，后亦为舞曲。”二说不同，未知孰是。兴庆池南柳未开，太真先把一枝梅。内人已唱《春莺啭》，花下傞傞软舞来。
<br>
<br>【达磨支】温庭筠 
<br>
<br>
<br>《唐会要》曰：“天宝十三戴，改《达磨支》为《泛兰丛》。”《乐苑》曰：“《泛兰丛》，羽调曲。又有《急泛兰丛》。”《乐府杂录》曰：“《达磨支》，健舞曲也。” 
<br>捣麝成尘香不灭，拗莲作寸丝难绝。红泪文姬洛水春，白头苏武天山雪。君不见无愁高纬花漫漫，漳浦宴馀清露寒。一旦臣僚共囚虏，欲吹羌管先泛澜。旧臣头鬓霜华早，可惜雄心醉中老。万古春归梦不归，鄴城风雨连天草。
<br>
<br>【如意娘】 
<br>
<br>
<br>《乐苑》曰：“《如意娘》，商调曲。唐则天皇后所作也。” 
<br>看硃成碧思纷纷，憔悴支离为忆君。不信比来长下泪，开箱验取石榴裙。
<br>
<br>【雨霖铃】张祜 
<br>
<br>
<br>《明皇别录》曰：“帝幸蜀，南入斜谷。属霖雨弥旬，於栈道雨中，闻铃声与山相应。帝既悼念贵妃，因采其声为《雨霖铃曲》，以寄恨焉。时独梨园善觱篥乐工张徽从至蜀，帝以其曲授之。泊至德中，复幸华清宫，从官嫔御皆非旧人。帝於望京楼命张徽奏《雨霖玲曲》，不觉凄怆流涕。其曲后入法部。”《乐府杂录》曰：“明皇自蜀反正，乐工制《还京乐》《雨霖铃》二曲。” 
<br>雨霖铃夜却归秦，犹是张徽一曲新。长说上皇垂泪教，月明南内更无人。
<br>
<br>【桂华曲】白居易 
<br>
<br>
<br>《桂华曲》，白居易苏州所作。苏之东城，古吴都城也，今为樵牧场。有桂一株，生于城下，惜其不得地而作曲。音韵怨切，听辄动人。故其诗云：“桂华词苦意丁宁，唱到嫦娥醉便醒。此是世间肠断曲，莫教不得意人听。”又《听都子歌》云：“都子新歌有性灵，一声格转已堪听。更听唱到嫦娥字，犹有樊家旧典刑。” 
<br>可怜天上桂华孤，试问姮娥更要无。月宫幸有闲田地，何不中央种两株。
<br>
<br>【渭城曲】王维 
<br>
<br>
<br>《渭城》一曰《阳关》，王维之所作也。本《送人使安西诗》，后遂被於歌。刘禹锡《与歌者诗》云：“旧人唯有何戡在，更与殷勤唱渭城。”白居易《对酒诗》云：“相逢且莫推辞醉，听唱阳关第四声。”阳关第四声，即“劝君更尽一杯酒，西出阳关无故人”也。《渭城》《阳关》之名，盖因辞云。 
<br>渭城朝雨浥轻尘，客舍青青柳色春。劝君更尽一杯酒，西出阳关无故人。
<br>
<br>
<br>
<br>卷八十一 近代曲辞三
<br>
<br>【竹枝】唐·顾况 
<br>
<br>
<br>《竹枝》本出於巴渝。唐贞元中，刘禹锡在沅湘，以俚歌鄙陋，乃依骚人《九歌》作《竹枝》新辞九章，教里中兒歌之，由是盛於贞元、元和之间。禹锡曰：“竹枝，巴歈也。巴兒联歌，吹短笛、击鼓以赴节。歌者扬袂睢舞，其音协黄钟羽。末如吴声，含思宛转，有淇濮之艳焉。” 
<br>帝子苍梧不复归，洞庭叶下荆云飞。巴人夜唱竹枝后，肠断晓猿声渐稀。
<br>
<br>【同前九首】刘禹锡 
<br>
<br>
<br>白帝城头春草生，白盐山下蜀江清。南人上来歌一曲，北人莫上动乡情。 
<br>山桃红花满上头，蜀江春水拍江流。花红易衰似郎意，水流无限似侬愁。 
<br>江上硃楼新雨晴，瀼西春水縠文生。桥东桥西好杨柳，人来人去唱歌行。 
<br>日出三竿春雾消，江头蜀客驻兰桡。凭寄狂夫书一纸，住在成都万里桥。 
<br>两岸山花似雪开，家家春酒满银杯。昭君坊中多女伴，永安宫外踏青来。 
<br>瞿塘嘈嘈十二滩，此中道路古来难。长恨人心不如水，等闲平地起波澜。 
<br>巫峡苍苍烟雨时，清猿啼在最高枝。个里愁人肠自断，由来不是此声悲。 
<br>城西门前滟滪堆，年年波浪不能摧。懊恼人心不如石，少时东去复西来。 
<br>山上层层桃李花，云间烟火是人家。银钏金钗来负水，长刀短笠去烧畬。
<br>
<br>【同前二首】刘禹锡 
<br>
<br>
<br>杨柳青青江水平，闻郎江上唱歌声。东边日出西边雨，道是无情还有情。 
<br>楚水巴山江雨多，巴人能唱本乡歌。今朝北客思归去，回入纥那披绿罗。
<br>
<br>【同前四首】白居易 
<br>
<br>
<br>瞿塘峡口冷烟低，白帝城头月向西。唱到竹枝声咽处，寒猿晴鸟一时啼。 
<br>竹枝苦怨怨何人，夜静山空歇又闻。蛮兒巴女齐声唱，愁杀江楼病使君。 
<br>巴东船舫上巴西，波面风生雨脚齐。水蓼冷花红蔟蔟，江蓠湿叶碧萋萋。 
<br>江畔谁人唱竹枝，前声断咽后声迟。怪来调苦缘词苦，多是通州司马诗。
<br>
<br>【同前四首】李涉 
<br>
<br>
<br>荆门滩急水潺潺，两岸猿啼烟满山。渡头年少应官去，月落西陵望不还。 
<br>巫峡云开神女祠，绿潭红树影参差。下牢戍口初相问，无义滩头剩别离。 
<br>石壁千重树万重，白云斜掩碧芙蓉。昭君溪上年年月，独自婵娟色最浓。 
<br>十二峰头月欲低，空濛江上子规啼。孤舟一夜东归客，泣向春风忆建溪。
<br>
<br>【同前二首】晋·孙光宪 
<br>
<br>
<br>门前春水白蘋花，岸上无人小艇斜。商女经过江欲暮，散抛残食饲神鸦。 
<br>乱绳千结绊人深，越罗万丈表长寻。杨柳在身垂意绪，藕花落尽见莲心。
<br>
<br>【杨柳枝二首】唐·白居易 
<br>
<br>
<br>《杨柳枝》，白居易洛中所制也。《本事诗》曰：“白尚书有妓樊素善歌，小蛮善舞。尝为诗曰：‘樱桃樊素口，杨柳小蛮腰。’年既高迈，而小蛮方丰艳，乃作《杨柳枝》辞以托意曰：‘永丰西角荒园里，尽日无人属阿谁！’及宣宗朝，国乐唱是辞。帝问谁辞，永丰在何处，左右具以对。时永丰坊西南角园中有垂柳一株，柔条极茂，因东使命取两枝植於禁中。居易感上知名，且好尚风雅，又作辞一章云：‘定知玄象今春后，柳宿光中添两星。’河南卢尹时亦继和。薛能曰：“《杨柳枝》者，古题所谓《折杨柳》也。乾符五年，能为许州刺史。饮酣，令部妓少女作杨柳枝健舞，复赋其辞为《杨柳枝》新声云。” 
<br>一树春风万万枝，嫩於金色软於丝。永丰西角荒园里，尽日无人属阿谁！ 
<br>一树衰残委泥土，双枝荣耀植天庭。定知玄象今春后，柳宿光中添两星。
<br>
<br>【同前八首】白居易 
<br>
<br>
<br>《六么》《水调》家家唱，《白雪》《梅花》处处吹。古歌旧曲君休听，听取新翻《杨柳枝》。 
<br>陶令门前四五树，亚夫营里百千条。何似东都正二月，黄金枝映洛阳桥。 
<br>依依袅袅复青青，勾引清风无限情。白雪花繁空扑地，绿丝条弱不胜莺。 
<br>红板江桥青酒旗，馆娃宫暖日斜时。可怜雨歇东风定，万树千条各自垂。 
<br>苏州杨柳任君夸，更有钱塘胜馆娃。若解多情寻小小，绿杨深处是苏家。 
<br>苏家小女旧知名，杨柳风前别有情。剥条盘作银环样，卷叶吹为玉笛声。 
<br>叶含浓露如啼眼，枝袅轻风似舞腰。小树不禁攀折苦，乞君留取两三条。 
<br>人言柳叶似愁眉，更有愁肠似柳丝。柳丝挽断肠牵断，彼此应无续得期。
<br>
<br>【同前】卢贞 
<br>
<br>
<br>一树依依在永丰，两枝飞去杳无踪。玉皇曾采人间曲，应逐歌声入九重。
<br>
<br>【同前九首】刘禹锡 
<br>
<br>
<br>塞北梅花羌笛吹，淮南桂树小山词。请君莫奏前朝曲，听唱新翻《杨柳枝》。 
<br>南陌东城春早时，相逢何处不依依。桃红李白皆夸好，须得垂杨相发辉。 
<br>凤阙轻遮翡翠帷，龙墀遥望麹尘丝。御沟春水柳晖映，狂杀长安年少兒。 
<br>金谷园中莺乱飞，铜驼陌上好风吹。城东桃李须臾尽，争似垂杨无限时！ 
<br>花萼楼前初种时，美人楼上斗腰支。如今抛掷上街里，露叶如啼欲恨谁。 
<br>炀帝行宫汴水滨，数株残柳不胜春。昨来风起花如雪，飞入宫墙不见人。 
<br>御陌青门拂地垂，千条金缕万条丝。如今绾作同心结，将赠行人知不知。 
<br>城外春风满酒旗，行人挥袂日西时。长安陌上无穷树，唯有垂杨管别离。 
<br>轻盈袅娜占春华，舞榭妆楼处处遮。春尽絮飞留不得，随风好去落谁家。
<br>
<br>【同前三首】刘禹锡 
<br>
<br>
<br>扬子江头烟景迷，隋家宫树拂金堤。嵯峨犹有当时色，半蘸波中水鸟栖。 
<br>迎得春光先到来，浅黄轻绿映楼台。只缘袅娜多情思，便被春风长请挼。 
<br>巫峡巫山杨柳多，朝云暮雨远相和。因想阳台无限事，为君回唱《竹枝歌》。
<br>
<br>【同前二首】李商隐 
<br>
<br>
<br>暂凭樽酒送无憀，莫损愁眉与细腰。人世死前唯有别，春风争拟惜长条。 
<br>含烟惹雾每依依，万绪千条拂落晖。为报行人休尽折，半留相送半迎归。
<br>
<br>【同前】韩琮 
<br>
<br>
<br>梁苑隋堤事已空，万条犹舞旧春风。那堪更想千年后，谁见杨花入汉宫。
<br>
<br>【同前】施肩吾 
<br>
<br>
<br>伤见路傍杨柳春，一枝折尽一重新。今年还折去年处，不送去年离别人。
<br>
<br>【同前八首】温庭筠 
<br>
<br>
<br>宜春苑外最长条，闲袅春风伴舞腰。正是玉人肠断处，一渠春水赤栏桥。 
<br>南内墙东御路傍，预知春色柳丝黄。杏花未肯无情思，何事情人最断肠。 
<br>苏小门前柳万条，毵毵金线拂平桥。黄莺不语东风起，深闭硃门伴细腰。 
<br>金缕毵毵碧瓦沟，六宫眉黛惹春愁。晚来更带龙池雨，半拂栏干半入楼。 
<br>馆娃宫外鄴城西，远映征帆近拂堤。系得王孙归意切，不关春草绿萋萋。 
<br>两两黄鹂色似金，袅枝啼露动芳音。春来幸自长如线，可惜牵缠荡子心。 
<br>御柳如丝映九重，凤凰窗柱绣芙蓉。景阳楼伴千条露，一面新妆待晓钟。 
<br>织锦机边莺语频，停梭垂泪忆征人。塞门三月犹萧索，纵有垂杨未觉春。
<br>
<br>【同前二首】皇甫松 
<br>
<br>
<br>春入行宫映翠微，玄宗侍女舞烟丝。如今柳向空城绿，玉笛何人更把吹。 
<br>烂漫春归水国时，吴王宫殿柳垂丝。黄莺长叫空闺畔，西子无因更得知。
<br>
<br>【同前四首】僧齐己 
<br>
<br>
<br>凤楼高映绿阴阴，凝碧多含雨露深。莫谓一枝柔软力，几曾牵破别离心。 
<br>馆娃宫畔响廊前，依托吴王养翠烟。剑去国亡台榭毁，却随红树噪秋蝉。 
<br>穠低似中陶潜酒，软极如伤宋玉风。多谢将军绕营种，翠中闲卓战旗红。 
<br>高僧爱惜遮江寺，游子伤残露野桥。争似著行垂上苑，碧桃红杏对摇摇。
<br>
<br>【同前二首】张祜 
<br>
<br>
<br>莫折宫前杨柳枝，玄宗曾向笛中吹。伤心日暮烟霞起，无限春愁生翠眉。 
<br>凝碧池边敛翠眉，景阳楼下绾清丝。那胜妃子朝元阁，玉手和烟弄一枝。
<br>
<br>【同前五首】孙鲂 
<br>
<br>
<br>灵和风暖太昌春，舞线摇丝向昔人。何似晓来江雨后，一行如画隔遥津。 
<br>彭泽初栽五树时，只应闲看一枝枝。不知天意风流处，要与佳人学画眉。 
<br>暖傍离亭静拂桥，入流穿槛绿摇摇。不知落日谁相送，魂断千条与万条。 
<br>春来绿树遍天涯，未见垂杨未可夸。晴日万株烟一阵，闲坊兼是莫愁家。 
<br>十首当年有旧词，唱青歌翠几无遗。未曾得向行人道，不为离情莫折伊。
<br>
<br>【同前十首】薛能 
<br>
<br>
<br>华清高树出离宫，南陌柔条带暖风。谁见轻阴是良夜，瀑泉声畔月明中。 
<br>洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。 
<br>嫩绿轻悬似缀旒，路人遥见隔宫楼。谁能更近丹墀种，解播皇风入九州。 
<br>暖风晴日断浮埃，废路新条发钓台。处处轻阴可惆怅，后人攀处古人栽。 
<br>潭上江边袅袅垂，日高风静絮相随。青楼一树无人见，正是女郎眠觉时。 
<br>汴水高悬百万条，风清两岸一时摇。隋家力尽虚栽得，无限春风属圣朝。 
<br>和花烟树九重城，夹路春阴十万营。唯向边头不堪望，一株憔悴少人行。 
<br>窗外齐垂旭日初，楼边轻好暖风徐。游人莫道栽无益，桃李清阴却不如。 
<br>众木犹寒独早青，御沟桥畔曲江亭。陶家旧日应如此，一院春条绿绕。 
<br>帐偃缨垂细复繁，令人心想石家园。风条月影皆堪重，何事侯门爱树萱。
<br>
<br>【同前九首】薛能 
<br>
<br>
<br>数首新词带恨成，柳丝牵我我伤情。柔娥幸有腰支稳，试踏吹声作唱声。 
<br>高出军营远映桥，贼兵曾斫火曾烧。风流性在终难改，依旧春来万万条。 
<br>县依陶令想嫌迂，营伴将军即大粗。此日与君除万恨，数篇风调更应无。 
<br>狂似纤腰软胜绵，自多情态更谁怜。游人不折还堪恨，抛向桥边与路边。 
<br>朝阳晴照绿杨烟，一别通波十七年。应有旧枝无处觅，万株风里卓旌旃。 
<br>晴垂芳态吐牙新，雨摆轻条湿面春。别有出墙高数尺，不知摇动是何人。 
<br>暖梳簪朵事登楼，因挂垂杨立地愁。牵断绿丝攀不得，半空悬著玉搔头。 
<br>西园高树后庭根，处处寻芳有折痕。终忆旧游桃叶舍，一株斜映竹篱门。 
<br>刘白苏台总近时，当初章句是谁推。纤腰舞尽春杨柳，未有侬家一首诗。
<br>
<br>【同前五首】后唐·牛峤 
<br>
<br>
<br>解冻风来末上青，解垂罗袖拜卿卿。无端袅娜临官路，舞送行人过一生。 
<br>吴王宫里色偏深，一簇纤条万缕金。不愤钱塘苏小小，引郎枝下结同心。 
<br>桥北桥南千万条，恨伊张绪不相饶。金羁白马临风望，认得羊家静婉腰。 
<br>狂雪随风扑马飞，惹烟无力被风欹。莫交移入灵和殿，宫女三千又妒伊。 
<br>袅翠笼烟拂暖波，舞裙新染曲尘罗。章华台畔隋堤上，倚得春风尔许多。
<br>
<br>【同前三首】晋·和凝 
<br>
<br>
<br>软碧摇烟似送人，映花时把翠眉嚬。青青自是风流主，漫飐金丝待洛神。 
<br>瑟瑟罗裙金缕腰，黛眉偎破未重描。醉来咬损新花子，拽住仙郎尽放娇。 
<br>鹊桥初就咽银河，今夜仙郎自性和。不是昔年攀桂树，岂能月里索姮娥。
<br>
<br>【同前四首】孙光宪 
<br>
<br>
<br>阊门风暖落花乾，飞遍江城雪不寒。独有晚来临水驿，闲人多凭赤栏干。 
<br>有池有榭即濛濛，浸润翻成长养功。恰似有人长点检，著行排立向春风。 
<br>根柢虽然傍浊河，无妨终日近笙歌。骖骖金带谁堪比，还共黄莺不较多。 
<br>万株枯槁怨亡隋，似吊吴台各自垂。好是淮阴明月里，酒楼横笛不胜吹。
<br>
<br>
<br>
<br>卷八十二 近代曲辞四
<br>
<br>【浪淘沙九首】唐·刘禹锡 
<br>
<br>
<br>九曲黄河万里沙，浪淘风簸自天涯。如今直上银河去，同到牵牛织女家。 
<br>洛水桥边春日斜，碧流清浅见琼沙。无端陌上狂风急，惊起鸳鸯出浪花。 
<br>汴水东流虎眼文，清淮晓色鸭头春。君看渡口淘沙处，渡却人间多少人。 
<br>鹦鹉洲头浪飐沙，青楼春望日将斜。衔泥燕子争归舍，独自狂夫不忆家。 
<br>濯锦江边两岸花，春风吹浪正淘沙。女郎剪下鸳鸯锦，将向中流疋晚霞。 
<br>日照澄洲江雾开，淘金女伴满江隈。美人首饰侯王印，尽是沙中浪底来。 
<br>八月涛声吼地来，头高数丈触山回。须臾却入海门去，卷起沙堆似雪堆。 
<br>莫道谗言如浪深，莫言迁客似沙沈。千淘万漉虽辛苦，吹尽狂沙始到金。 
<br>流水淘沙不暂停，前波未灭后波生。令人忽忆潇湘渚，回唱迎神三两声。
<br>
<br>【同前六首】白居易 
<br>
<br>
<br>一泊沙来一泊去，一重浪灭一重生。相搅相淘无歇日，会交山海一时平。 
<br>白浪茫茫与海连，平沙浩浩四无边。暮去朝来淘不住，遂令东海变桑田。 
<br>青草湖中万里程，黄梅雨里一人行。愁见滩头夜泊处，风翻暗浪打船声。 
<br>借问江潮与海水，何似君情与妾心。相恨不如潮有信，相思始觉海非深。 
<br>海底飞尘终有日，山头化石岂无时。谁道小郎抛小妇，船头一去没回期。 
<br>随波逐浪到天涯，迁客生还有几家。却到帝乡重富贵，请君莫忘浪淘沙。
<br>
<br>【同前二首】皇甫松 
<br>
<br>
<br>滩头细草接疏林，浪恶罾船半欲沉。宿鹭眠洲非旧浦，去年沙嘴是江心。 
<br>蛮歌豆蔻北人愁，松雨蒲风野艇秋。浪起眠不得，寒沙细细入江流。
<br>
<br>【纥那曲二首】刘禹锡 
<br>
<br>
<br>杨柳郁青青，竹枝无限情。同郎一回顾，听唱纥那声。 
<br>踏曲兴无穷，调同词不同。愿郎千万寿，长作主人翁。
<br>
<br>【潇湘神二曲】刘禹锡 
<br>
<br>
<br>湘水流，湘水流，九疑云物至今愁。君问二妃何处所，零陵香草露中秋。 
<br>斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。
<br>
<br>【抛球乐二首】刘禹锡 
<br>
<br>
<br>五彩绣团团，登君玳瑁筵。最宜红烛下，偏称落花前。上客如先起，应须赠一船。 
<br>春早见花枝，朝朝恨发迟。乃看花落后，却忆未开时。幸有抛球乐，一杯君莫辞。
<br>
<br>【太平乐二首】白居易 
<br>
<br>
<br>《乐苑》曰：“《太平乐》，商调曲也。” 
<br>岁丰仍节俭，时泰更销兵。圣念长如此，何忧不太平。 
<br>湛露浮尧酒，薰风起舜歌。愿同尧舜意，所乐在人和。
<br>
<br>【同前二首】王涯 张仲素 
<br>
<br>
<br>风俗今和厚，君王在穆清。行看采花曲，尽是太阶平。 
<br>圣德超千古，皇威静四方。苍生今息战，无事觉时长。
<br>
<br>【升平乐十首】薛能 
<br>
<br>
<br>《唐会要》曰：“《升平乐》，商调曲也。”正气绕宫楼，皇居信上游。远冈延圣祚，平地载神州。会合皆重译，潺湲近八流。中兴岂假问，据此自千秋。 
<br>寥泬敞延英，朝班立位横。宣传无草动，拜舞有衣声。鸳瓦云消湿，虫丝日照明。辛勤自不到，遥见似前生。 
<br>处处足欢声，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遣断愁吟。 
<br>曙质绝埃氛，彤庭列禁军。圣颜初对日，龙尾竞缘云。珮响交成韵，帘阴暖带纹。逍遥岂有事，於此咏南薰。 
<br>一物周天至，洪纤尽晏然。车书无异俗，甲子并丰年。奇技皆归朴，征夫亦服田。君王故不有，台鼎合韦弦。日日听歌谣，区中尽祝尧。虫蝗初不害，夷狄近全销。史笔惟书瑞，天台绝见祅。因令匹夫志，转欲事清朝。 
<br>品物尽昭苏，神功复帝谟。他时应有寿，当代且无虞。赐历通遐俗，移关入半胡。鹪鷯一何幸，於此寄微躯。 
<br>无战复无私，尧时即此时。焚香临极早，待明卷帘迟。端拱乾坤内，何言黈纊垂。君看圣明验，只此是神龟。 
<br>旭日上清穹，明堂坐圣聪。衣裳承瑞气，冠冕盖重曈。花木经宵露，旌旗立仗风。何期於此地，见说似仙宫。 
<br>五帝、三皇主，萧曹、魏邴臣。文章惟反朴，戈甲尽生尘。谏纸应无用，朝纲自有伦。升平不可纪，所见是闲人。
<br>
<br>【金缕衣】李锜 
<br>
<br>
<br>劝君莫惜金缕衣，劝君惜取少年时。花开堪折直须折，莫待无花空折枝。
<br>
<br>【凤归云二首】滕潜 
<br>
<br>
<br>金井栏边见羽仪，梧桐树上宿寒枝。五陵公子怜文彩，画与佳人刺绣衣。 
<br>饮啄蓬山最上头，和烟飞下禁城秋。曾将弄玉归云去，金翿斜开十二楼。
<br>
<br>【拜新月】李端 
<br>
<br>
<br>开帘见新月，便即下阶拜。细语人不闻，北风吹裙带。
<br>
<br>【同前】吉中孚妻张氏 
<br>
<br>
<br>拜新月，拜月出堂前。暗魄深笼桂，虚弓未引弦。拜新月，拜月妆楼上。鸾镜未安台，蛾眉已相向。拜新月，拜月不胜情。庭前风露清，月临人自老，望月更长生。东家阿母亦拜月，一拜一悲声断绝。昔年拜月逞容仪，如今拜月双泪垂。回看众女拜新月，却忆红闺年少时。
<br>
<br>【忆江南三首】白居易 
<br>
<br>
<br>一曰《望江南》。《乐府杂录》曰：“《望江南》本名《谢秋娘》，李德裕镇浙西，为妾谢秋娘所制。后改为《望江南》。” 
<br>江南好，风景旧曾谙。日出江花红胜火，春来江水绿如蓝，能不忆江南。 
<br>江南忆，最忆是杭州。山寺月中寻桂子，郡亭枕上看潮头，何日更重游。 
<br>江南忆，其次忆吴宫。吴酒一杯春竹叶，吴娃双舞醉芙蓉，早晚复相逢。
<br>
<br>【同前二首】刘禹锡 
<br>
<br>
<br>春过也，共惜艳阳年。犹有桃花流水上，无辞竹叶醉樽前，惟待见青天。 
<br>春去也，多谢洛城人。弱柳从风疑举袂，丛兰裛露似沾巾，独笑亦含嚬。
<br>
<br>【宫中调笑四首】王建 
<br>
<br>
<br>《乐苑》曰：“《调笑》，商调曲也。戴叔伦谓之《转应词》。” 
<br>团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。胡蝶，胡蝶，飞上金花枝叶。君前对舞春风，百叶桃花树红。红树，红树，燕语莺啼日暮。 
<br>罗袖，罗袖，暗舞春风依旧。遥看歌舞玉楼，好日新妆坐愁。愁坐，愁坐，一世虚生虚过。杨柳，杨柳，日暮白沙渡口。船头江水茫茫，商人少妇断肠。肠断，肠断，鹧鸪夜飞失伴。
<br>
<br>【同前二首】韦应物 
<br>
<br>
<br>胡马，胡马，远放燕支山下。咆沙咆雪独嘶，东望西望路迷。迷路，迷路，边草无穷日暮。 
<br>河汉，河汉，晓挂秋城漫漫。愁人起望相思，江南塞北别离。离别，离别，河汉虽同路绝。
<br>
<br>【转应词】戴叔伦 
<br>
<br>
<br>边草，边草，边草尽来兵老。出南山北雪晴，千里万里月明。明月，明月，胡笳一声愁绝。
<br>
<br>【宫中行乐辞八首】李白 
<br>
<br>
<br>小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。 
<br>柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，徵歌出洞房。宫中谁第一，飞燕在昭阳。 
<br>卢橘为秦树，蒲萄出汉宫。烟花宜落日，丝管醉春风。笛奏龙鸣水，箫吟凤下空。君王多乐事，何必向回中。 
<br>玉树春归日，金宫乐事多。后庭朝未入，轻辇夜相过。笑出花间语，娇来烛下歌。莫教明月去，留著醉姮娥。 
<br>绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。 
<br>今日明光里，还须结伴游。春风开紫殿，天乐下珠楼。艳舞全知巧，娇歌半欲羞。更怜花月夜，宫女笑藏钩。 
<br>寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐泥光辉。 
<br>水绿南薰殿，花红北阙楼。莺歌闻太液，凤吹绕瀛洲。素女鸣珠佩，天人弄彩球。今朝风日好，宜入未央游。
<br>
<br>【宫中乐五首】令狐楚 
<br>
<br>
<br>楚塞金陵静，巴山玉垒空。万方无一事，端拱大明宫。 
<br>霜霁长杨苑，冰开太液池。宫中行乐日，天下盛明时。 
<br>柳色烟相似，梨花雪不如。春风真有意，一一丽皇居。 
<br>月上宫花静，烟含苑树深。银台门已闭，仙漏夜沉沉。 
<br>九重青锁闼，百尺碧云楼。明月秋风起，珠帘上玉钩。
<br>
<br>【同前五首】张仲素 
<br>
<br>
<br>网户交如绮，纱窗薄似烟。乐吹天上曲，人是月中仙。 
<br>翠匣开寒镜，珠钗挂步摇。妆成只畏晓，更漏促春宵。 
<br>江果瑶池实，金盘露井冰。甘泉将避暑，台殿晓光凝。 
<br>月彩浮鸾殿，砧声隔凤楼。笙歌临水槛，红烛乍迎秋。 
<br>奇树留寒翠，神池结夕波。黄山一夜雪，渭水雁声多。
<br>
<br>【踏歌词二首】崔液 
<br>
<br>
<br>彩女迎金屋，仙姬出画堂。鸳鸯裁锦袖，翡翠帖花黄。歌响舞分行，艳色动流光。 
<br>庭际花微落，楼前汉已横，金壶催夜尽，罗袖拂寒轻。乐笑暢欢情，未半著天明。
<br>
<br>【同前三首】谢偃 
<br>
<br>
<br>春景娇春台，新露泣新梅。春叶参差吐，新花重叠开。花影飞莺去，歌声度鸟来。倩看飘飖雪，何如舞袖回。 
<br>逶迤度香阁，顾步出兰闺。欲绕鸳鸯殿，先过桃李蹊。风带舒还卷，簪花举复低。欲问今宵乐，但听歌声齐。 
<br>夜久星沉没，更深月影斜。裙轻才动佩，鬟薄不胜花。细风吹宝袜，轻露湿红纱。相看乐未已，兰灯照九华。
<br>
<br>【同前二首】张说 
<br>
<br>
<br>花萼楼前雨露新，长安城里太平人。龙衔火树千灯艳，鸡踏莲花万岁春。 
<br>帝宫三五戏春台，行雨流风莫妒来。西域灯轮千影合，东华金阙万重开。
<br>
<br>【踏歌行】刘禹锡 
<br>
<br>
<br>春江月出大堤平，堤上女郎连袂行。唱尽新词看不见，红霞影树鹧鸪鸣。 
<br>桃蹊柳陌好经过，灯下妆成月下歌。为是襄王故宫地，至今犹自细腰多。 
<br>新词宛转递相传，振袖倾鬟风露前。月落乌啼云雨散，游童陌上拾花钿。 
<br>日暮江头闻竹枝，南人行乐北人悲。自从雪里唱新曲，直至三春花尽时。
<br>
<br>【天长地久词五首】卢纶 
<br>
<br>
<br>《天长地久词》，卢纶所作也。其和云：“天长久，万年昌。” 
<br>玉砌红花树，香风不敢吹。春光解天意，偏发殿南枝。 
<br>虹桥千步廊，半在水中央。天子方清暑，宫人重暮妆。 
<br>辞辇复当熊，倾心奉上宫。君王若看貌，甘在众妃中。 
<br>云日呈祥礼物殊，北庭生献五单于。塞天万里无飞鸟，可在边城用郅都。 
<br>台殿云凉风日微，君王初赐六宫衣。楼船罢泛归犹早，行道才人斗射飞。
<br>
<br>【欸乃曲五首】元结 
<br>
<br>
<br>《欸乃曲》，元结之所作也。其序曲曰：“大历初，结为道州刺史，以军事诣都。使还州，逢春水，舟行不进。作《欸乃曲》，令舟子唱之，以取适於道路云。”欸音襖，乃音霭，棹船声也。 
<br>偏存名迹在人间，顺俗与时未安闲。来谒大官兼问政，扁舟却入九疑山。 
<br>湘江二月春水平，满月和风宜夜行。唱桡欲过平阳戍，守吏相呼问姓名。 
<br>千里枫林烟雨深，无朝无暮有猿吟。停桡静听曲中意，好是云山韶濩音。 
<br>零陵郡北湘水东，浯溪形胜满湘中。溪口石颠堪自逸，谁能相伴作渔翁。 
<br>下泷船似入深渊，上泷船似欲升天。泷南始到九疑郡，应绝高人乘兴船。
<br>
<br>【十二月乐辞十三首】李贺 
<br>
<br>
<br>
<br>【正月】 
<br>
<br>
<br>上楼迎春新春归，暗黄著柳宫漏迟。薄薄淡霭弄野姿，寒绿幽风生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
<br>
<br>【二月】 
<br>
<br>
<br>二月饮酒采桑津，宜男草生兰笑人。蒲如交剑风如薰，劳劳胡燕怨酣春。薇帐逗烟生绿尘，金翅峨髻愁暮云，沓飒起舞真珠裙。津头送别唱流水，酒客背寒南山死。
<br>
<br>【三月】 
<br>
<br>
<br>东方风来满眼春，花城柳暗愁几人。复宫深殿竹风起，新翠舞襟静如水。光风转蕙百馀里，暖雾驱云扑天地。军装宫妓扫蛾浅，摇摇锦旗夹城暖。曲水飘香去不归，梨花落尽成秋苑。
<br>
<br>【四月】 
<br>
<br>
<br>晓凉暮凉树如盖，千山浓绿生云外。依微香雨青氛氲，腻叶蟠花照曲门。金塘闲水摇碧漪，老景沉重无惊飞，堕红残萼暗参差。
<br>
<br>【五月】 
<br>
<br>
<br>雕玉押帘上，轻縠笼虚门。井汲铅华水，扇织鸳鸯文。回雪舞凉殿，甘露洗空绿。罗袖从徊翔，香汗沾宝粟。
<br>
<br>【六月】 
<br>
<br>
<br>裁生罗，伐湘竹，帔拂疏霜簟秋玉。炎炎红镜东方开，晕如车轮上徘徊，啾啾赤帝骑龙来。
<br>
<br>【七月】 
<br>
<br>
<br>星依云渚泠，露滴盘中圆。好花生木末，衰蕙愁空园。夜天如玉砌，池叶极青钱。仅厌舞衫薄，稍知花簟寒。晓风何拂拂，北斗光阑干。
<br>
<br>【八月】 
<br>
<br>
<br>孀妾怨长夜，独客梦归家。傍檐虫缉丝，向壁灯垂花。檐外月光吐，帘中树影斜。悠悠飞露姿，点缀池中荷。
<br>
<br>【九月】 
<br>
<br>
<br>离宫散萤天似水，竹黄池冷芙蓉死。月缀金铺光脉脉，凉苑虚庭空淡白。霜花飞飞风草草，翠锦斓斑满层道。鸡人罢唱晓昽聪，鸦啼金井下疏桐。
<br>
<br>【十月】 
<br>
<br>
<br>玉壶银箭稍难倾，釭花夜笑凝幽明。碎霜斜舞上罗幕，烛笼两行照飞阁。珠帷怨卧不成眠，金凤刺衣著体寒，长眉对月斗弯环。
<br>
<br>【十一月】 
<br>
<br>
<br>宫城团回氵禀严光，白天碎碎堕琼芳。挝钟高饮千日酒，却天凝寒作君寿。御沟泉合如环素，火井温水在何处。
<br>
<br>【十二月】 
<br>
<br>
<br>日脚淡光红洒洒，薄霜不销桂枝下。依稀和气解冬严，已就长日辞长夜。
<br>
<br>【闰月】 
<br>
<br>
<br>帝重光，年重时，七十二候回环推。天官玉琯灰剩飞，今岁何长来岁迟。王母移桃献天子，羲氏和氏迂龙辔。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
