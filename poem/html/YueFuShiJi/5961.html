<HTML>
<HEAD>
<TITLE>新乐府辞 十至十一 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 新乐府辞 十至十一</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>新乐府辞 十至十一</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5961"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'新乐府辞 十至十一')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[新乐府辞 十至十一]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷九十九 新乐府辞十
<br>
<br>【新乐府下】唐·白居易 
<br>
<br>
<br>
<br>【八骏图】 
<br>
<br>
<br>穆王八骏天马驹，后人爱之写为图。背如龙兮颈如象，骨竦筋高脂肉壮。日行万里速如飞，穆王独乘何所之？四荒八极踏欲遍，三十二蹄无歇时。属车轴折趁不及，黄屋草生弃若遗。瑶池西赴王母宴，七庙经年不亲荐。璧台南与盛姬游，明堂不复朝诸侯。白云黄竹歌声动，一人荒乐万人愁。周从后稷至文、武，积德累功世勤苦。岂知才及五代孙，心轻王业如灰土。由来尤物不在大，能荡君心则为害。文帝却之不肯乘，千里马去汉道兴。穆王得之不为戒，八骏驹来周室坏。至今此物世称珍，不知房星之精下为怪。《八骏图》，君莫爱。
<br>
<br>【涧底松】 
<br>
<br>
<br>左太冲诗曰：“郁郁涧底松，离离山上苗。以彼径寸茎，廕此百尺条。世胄蹑高位，英俊沈下僚。地势使之然，由来非一朝。金、张藉旧业，七叶珥汉貂。冯公岂不伟，白首不见招。”《涧底松》盖取诸此。 
<br>有松百尺大十围，生在涧底寒且卑。涧深山险人路绝，老死不逢工度之。天子明堂欠梁木，此求彼有两不知。谁谕苍苍造物意，但与之材不与地。金、张世禄原宪贫，牛衣寒贱貂蝉贵。貂蝉与牛衣，高下虽有殊，高者未必贤，下者未必愚。君不见沉沉海底生珊瑚，历历天上种白榆。
<br>
<br>【牡丹芳】 
<br>
<br>
<br>牡丹芳，牡丹芳，黄金蕊绽红玉房。千片赤英霞烂烂，百枝绛艳灯煌煌。照地初开锦绣段，当风不结兰麝囊。仙人琪树白无色，王母桃花小不香。宿露轻盈泛紫艳，朝阳照耀生红光。红紫二色间深浅，向背万态随低昂。映叶多情隐羞面，卧丛无力含醉妆。低娇笑容疑掩口，凝思怨人如断肠。穠姿贵彩信奇绝，杂卉乱花无比方。石竹金钱何细碎，芙蓉芍药苦寻常。遂使王公与卿士，游花冠盖日相望。轻车软轝贵公主，香衫细马豪家郎。卫公宅静闭东院，西明寺深开北廊。戏蝶双舞看人久，残莺一声春日长。共愁日照芳难驻，仍张帷幕垂阴凉。花开花落二十日，一城之人皆若狂。三代以还文胜质，人心重华不重实。重华直至牡丹芳，其来有渐非今日。元和天子忧农桑，恤下动天天降祥。去岁嘉禾生九穗，田中寂寞无人至。今年瑞麦分两岐，君心独喜无人知。无人知，可叹息，我愿暂求造化力，减却牡丹妖艳色。少回卿士爱花心，同似吾君忧稼穑。
<br>
<br>【红线毯】 
<br>
<br>
<br>白居易传曰：“贞元中，宣州进开样红线毯。” 
<br>红线毯，择茧缫丝清水煮，拣丝练线红蓝染。染为红线红於蓝，织作披香殿上毯。披香殿广十丈馀，红线织成可殿铺。彩丝茸茸香拂拂，线软花虚不胜物。美人路上歌舞来，罗袜绣鞋随步没。太原毯涩毳缕硬，蜀都褥薄锦花冷。不如此毯温且柔，年年十月来宣州。宣城太守加样织，自谓为臣能竭力。百夫同担进宫中，线厚丝多卷不得。宣城太守知不知，一丈毯，千两丝，地不知寒人要暖，少夺人衣作地衣。
<br>
<br>【杜陵叟】 
<br>
<br>
<br>杜陵叟，杜陵居，岁种薄田一顷馀。三月无雨旱风起，麦苗不秀多黄死。九月降霜秋早寒，禾穗未熟皆青干。长吏明知不申破，急敛暴征求考课。典桑卖地纳官租，明年衣食将何如！剥我身上帛，夺我口中粟，虐人害物即豺狼，何必钩爪锯牙食人肉。不知何人奏皇帝，帝心恻隐知人弊。白麻纸上书德音，京畿尽放今年税。昨日里胥方到门，手持敕牒榜乡村。十家租税九家毕，虚受吾君蠲免恩。
<br>
<br>【缭绫】 
<br>
<br>
<br>缭绫缭绫何所似？不似罗绡与纨绮，应似天台山上月明前，四十五尺瀑布泉。中有文章又奇绝，地铺白烟花簇雪。织者何人衣者谁？越溪寒女汉宫姬。去年中使宣口敕，天上取样人间织。织为云外秋雁行，染作江南春水色。广裁衫袖长制裙，金斗熨波刀翦文。异彩奇文相隐映，转侧看花花不定。昭阳舞人恩正深，春衣一对直千金。汗沾粉污不再著，曳土拖泥无惜心。缭绫织成费功绩，莫比寻常纟曾与帛。丝细缫多女手疼，札札千声不盈尺。昭阳殿里歌舞人，若见织时应也惜。
<br>
<br>【卖炭翁】 
<br>
<br>
<br>卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾不车展冰辙。牛困人饥日已高，市南门外泥中歇。翩翩两骑来是谁？黄衣使者白衫兒。手把文书口称敕，回车叱牛牵向北。一车炭，千馀斤，宫使驱将惜不得。半疋红纱一丈绫，系向牛头充炭直。
<br>
<br>【母别子】 
<br>
<br>
<br>母别子，子别母，白日无光哭声苦。关西骠骑大将军，去年破虏新策勋。敕赐金钱二百万，洛阳迎得如花人。新人迎来旧人弃，掌上莲花眼中刺。宠新弃旧未足悲，悲在君家留两兒。一始扶床一初坐，坐啼行哭牵人衣。以汝夫妇新嬿婉，使我母子生别离。不如林中乌与鹊，母不失雏雄伴雌。应似后园桃李树，花落随风子在枝。新人新人听我语，洛阳无限红楼女，但愿将军重立功，更有新人胜於汝。
<br>
<br>【阴山道】 
<br>
<br>
<br>阴山道，阴山道，纥逻敦肥水泉好。每至戎人送马时，道傍千里无纤草。草尽泉枯马病羸，飞龙但印骨与皮。五十匹缣易一匹，缣去马来无了日。养无所用土非宜，每岁死伤十六七。缣丝不足女工苦，疏织短截充匹数。藕丝蛛网三丈馀，回鹘诉称无用处。咸安公主号可敦，远为可汗频奏论。元和二年下新敕，内出金帛酬马直。仍诏江淮马价缣？从此不令疏短织。合罗将军呼万岁，捧授金银与缣彩。谁知黠虏启贪心，明年马多来一倍。缣渐好，马渐多，阴山虏，奈尔何。
<br>
<br>【时世妆】 
<br>
<br>
<br>时世妆，时世妆，出自城中传四方。时世流行无远近，腮不施硃面无粉。乌膏注脣脣似泥，双眉昼作八字低。妍蚩黑白失本态，妆成尽似含悲啼。圆鬟垂鬓椎髻样，斜红不晕赭面状。昔闻被发伊川中，幸有见之知有戎。元和妆梳君记取，髻椎面赭非华风。
<br>
<br>【李夫人】 
<br>
<br>
<br>汉武帝，初哭李夫人。夫人病时不肯别，死后留得生前恩。君恩不尽念未已，甘泉殿里令写真。丹青画出竟何益，不言不笑愁杀人。又令方士合灵药，玉釜煎炼金炉焚。九华帐中夜悄悄，反魂香降夫人魂。夫人之魂在何许？香烟引到焚香处。既来何苦不须臾，缥缈悠扬还灭去。去何速兮来何迟，是耶非耶两不知。翠蛾彷彿平生貌，不似昭阳寝疾时。魂之不来君心苦，魂之来兮君亦悲。背灯隔帐不得语，安用暂来还见违。伤心不独汉武帝，自古及今皆若斯。君不见穆王三日哭，重璧台前伤盛姬。又不见泰陵一掬泪，马嵬坡下念杨妃，纵令妍姿艳质化为土，此恨长在无销期。生亦惑，死亦惑，尤物惑人忘不得。人非木石皆有情，不如不遇倾城色。
<br>
<br>【陵园妾】 
<br>
<br>
<br>陵园妾，颜色如花命如叶。命如叶薄将奈何，一奉寝宫年月多。年月多，奉愁秋思知何限。青丝发落丛鬓疏，红玉肤销系裙慢。忆昔宫中被妒猜，因谗得罪配陵来。老母啼呼趁车别，中官监送销门回。山宫一闭无开日，未死此身不令出。松门到晓月徘徊，柏城尽日风萧瑟。松门柏城幽闭深，闻蝉听燕感光阴。眼看菊蕊重阳泪，手把梨花寒食心。把花掩泪无人见，绿芜墙绕青苔院。四季徒支妆粉钱，一朝不识君王面。遥想六宫奉至尊，宣徽雪夜浴堂春。雨露之恩不及者，犹闻不啻三千人。三千人，我尔君恩何厚薄？愿令轮转直陵园，三岁一来均苦乐。
<br>
<br>【盐商妇】 
<br>
<br>
<br>盐商妇，多金帛，不事田农与蚕绩。南北东西不失家，风水为乡船作宅。本是扬州小家女，嫁得西江大商客。绿鬟富去金钗多，皓腕肥来银钏窄。前呼苍头后叱婢，问尔因何得如此。婿作盐商十五年，不属州县属天子。每年盐利入官时，少入宫家多入私。官家利薄私家厚，盐铁尚书远不知。何况江头鱼米贱，红鲙黄橙香稻饭。饱食浓妆倚柂楼，两朵红腮花欲绽。盐商妇，有幸嫁盐商。终朝美饭食，终岁好衣裳。好衣美食有来处，亦须惭愧桑弘羊。桑弘羊，死已久，不独汉时今亦有。
<br>
<br>【杏为梁】 
<br>
<br>
<br>杏为梁，桂为柱，何人堂室李开府。碧砌红轩色未干，去年身殁今移主。高其墙，大其门，谁家第宅卢将军。素泥硃皮光未灭，今岁官收别赐人。开府之堂将军宅，造未成时头已白。逆旅重居逆旅中，心是主人身是客。更有愚夫念身后，心虽甚长计非久。穷著极丽越规模，付子传孙今保守。莫教门外过客闻，抚掌回头笑杀君。君不见马家宅，尚犹存，宅门题作奉宸园。君不见魏家宅，属他人，诏赎赐还五代孙。俭存奢失今在目，安用高墙围大屋。
<br>
<br>【井底引银瓶】 
<br>
<br>
<br>井底引银瓶，银瓶欲上丝绳绝。石上磨玉簪，玉簪欲成中央折。瓶沉簪折知奈何，似妾今朝与君别。忆昔在家为女时，人言举动有殊姿。婵娟两鬓秋蝉翼，宛转双蛾远山色。笑随戏伴后园中，此时与君未相识。妾弄青梅凭短墙，君骑白马傍垂杨。墙头马上遥相顾，一见知君即断肠。知君断肠共君语，君指南山松柏树。感君松柏化为心，暗合双鬟逐君去。到君家舍五六年，君家大人频有言。聘则为妻奔是妾，不堪主祀奉蘋蘩。终知君家不可住，其奈出门无去处。岂无父母在高堂，亦有亲情满故乡。潜来更不通消息，今日悲羞归不得。为君一日恩，误妾百年身。寄言痴小人家女，慎勿将身轻许人。
<br>
<br>【官牛】 
<br>
<br>
<br>官牛官牛驾官车，浐水岸边般载沙。一石沙，几斤重，朝载暮载将何用？载向五门官道西，绿槐阴下铺沙堤。昨来新拜右丞相，恐怕泥涂污马蹄。右丞相，马蹄踏沙虽净洁，牛领牵车欲流血。右丞相，但能济人治国调阴阳，官牛领穿亦无妨。
<br>
<br>【紫毫笔】 
<br>
<br>
<br>紫毫笔，尖如锥兮利如刀。江南石上有老兔，吃竹饮泉生紫毫。宣城之人采为笔，千万毛中拣一毫。毫虽轻，功甚重，管勒工名充岁贡，君兮臣兮勿轻用。勿轻用，将何如？原赐东西府御史，愿颁左右台起居。搦管趋入黄金阙，抽毫立在白玉除。臣有奸邪正衙奏，君有动言直笔书。起居郎，侍御史，尔知紫亮不易致。每岁宣城进笔时，紫毫之价如金贵。慎勿空将弹失仪，慎勿空将录制词。
<br>
<br>【隋堤柳】 
<br>
<br>
<br>《通典》曰：“隋炀帝大业初，发河南诸郡男女百馀万开通济渠，自西苑引穀、洛水达于河，又引河通于淮海”《大业拾遗记》曰：“炀帝将幸江都，命云屯将军麻祜谋濬黄河入汴堤，使胜巨舰，所谓隋堤也。” 
<br>隋堤柳，岁久年深尽衰朽。风飘飘兮雨萧萧，三株两株汴河口。老枝病叶愁杀人，曾经大业年中春。大业年中炀天子，种柳成行夹流水。西自黄河东至淮，绿阴一千三百里。大业末年春暮月，柳色如烟絮如雪。南幸江都恣佚游，应此柳系龙舟。紫髯郎将护锦缆，青娥御史直迷楼。海内财力此时竭，舟中歌笑何日休。上荒下困势不久，宗社之危如缀旒。炀天子，自言福祚长无穷，岂知皇子封酅公。龙舟未过彭城阁，义旗已入长安宫。萧墙祸生人事变。宴驾不得归奏中。土坟数尺何处葬，吴公台下多悲风。二百年来汴河路，沙草和烟朝复暮。后天何以鉴前王，请看隋堤亡国树。
<br>
<br>【草茫茫】 
<br>
<br>
<br>草茫茫，土苍苍。苍苍茫茫在何处？骊山脚下奏皇墓。墓中下锢三重泉，当时自以为深固。下流水银象江海，上缀珠光作乌兔。别为天地於其间，拟将富贵随身去。一朝盗掘坟陵破，龙椁神堂三月火。可怜宝玉归人间，暂借泉中买身祸。奢者狼藉俭者安，一凶一吉在眼前。凭君回首向南望，汉文葬在霸陵原。
<br>
<br>【古冢狐】 
<br>
<br>
<br>古冢狐，妖且老，化为妇人颜色好。头变云鬟面变妆，大尾曳作长红裳。徐徐行傍荒村路，日欲暮时人静处。或歌或舞或悲啼，翠眉不动花颜低。忽然一笑千万态，见者十人八九迷。假色迷人犹若是，真色迷人应过此。彼真此假俱迷人，人心恶假贵重真。狐假女妖害犹浅，一朝一夕迷人眼。女为狐媚害即深，日长月长溺人心。何况褒妲之色善蛊惑，能丧人家覆人国。君看为害浅深间，岂将假色同真色。
<br>
<br>【黑潭龙】 
<br>
<br>
<br>黑潭水深色如墨，传有神龙人不识。潭上架屋官立祠，龙不能神人神之。丰凶水旱与疾疫，乡里皆言龙所为。家家养豚漉清酒，朝祈暮赛依巫口。神之来兮风飘飘，纸钱动兮锦伞摇。神之去兮风亦静，香火灭兮杯盘冷。肉堆潭岸石，酒泼庙前草。不知龙神飨几多，林鼠山狐长醉饱。狐何幸，豚何辜，年年杀豚将喂狐。狐假龙神食豚尽，九重泉底龙知无？
<br>
<br>【天可度】 
<br>
<br>
<br>天可度，地可量，唯有人心不可防。但见丹诚赤如血，谁知伪言巧似簧。劝君掩鼻君莫掩，使君夫妇为参商。劝君掇蜂君莫掇，使君父子成豺狼。海底鱼兮天上鸟，高可射兮深可钓，唯有人心相对时，咫尺之间不能料。君不见李义府之辈笑欣欣，笑中有刀潜杀人。阴阳神变皆可测，不测人间笑是瞋。
<br>
<br>【秦吉了】 
<br>
<br>
<br>《唐书·乐志》曰：“岭南有鸟，似鸲鹆而稍大，乍视之不相分辨，笼养久则能言无不通，南人谓之吉了。开元初，广州献之，声音雄重，委曲识人情，惠於鹦鹉远矣。《汉书·武帝本纪》书南越献驯象、能言鸟，即吉了也。” 
<br>奏吉了，出南中，彩毛青黑花颈红。耳聪心惠舌端巧，鸟语人言无不通。昨日长爪鸢，今朝大觜乌，鸢捎孔燕一窠覆，乌啄母鸡双眼枯。鸡号堕地燕惊去，然后拾卵攫其雏。岂无雕与鹗，嗉中肉饱不肯搏，亦有鸾鹤群，闲立飏高如不闻。秦吉了，人云尔是能言鸟，岂不见鸡燕之冤苦。吾闻凤凰百鸟主，尔竟不为凤凰之前致一言，安用噪噪闲言语。
<br>
<br>【鸦九剑】 
<br>
<br>
<br>欧冶子死千年后，精灵暗授张鸦九。鸦九铸剑吴山中，天与日时神借功。金铁腾精火翻焰，踊跃求为镆铘剑。剑成未试十馀年，有客持金买一观。谁知开匣长思用，三尺青蛇不肯蟠。客有心，剑无口，客代剑言告鸦九：君勿矜我玉可切，君勿夸我钟可刜，不如持我决浮云，无今漫漫蔽白日。为君使无私之光及万物，蛰虫昭苏萌草出。
<br>
<br>【采诗官】 
<br>
<br>
<br>《汉书·艺文志》曰：“哀乐之心感而歌咏之声发，诵其言谓之诗，咏其声谓之歌。故古有采诗之官，王者所以观风俗、知得失、自考政也。”《食货志》曰：“孟春之月，行人振木铎徇于路以采诗，献之大师，比其音律以献於天子。”采诗，谓采取怨刺之诗也。 
<br>采诗官，采诗听歌导人言。言者无罪闻者诫，下流上通上下泰。周灭秦兴至隋氏，十代采诗官不置。郊庙登歌赞君美，乐府艳词悦君意。若求兴谕规刺言，万句千章无一字。不是章句无规刺，渐及朝廷绝讽议。诤臣杜口为冗员，谏鼓高悬作虚器。一人员扆常端默，百辟入门两自媚。夕郎所贺皆德音，春官每奏唯祥瑞。君之堂兮十里远，君之门兮九重閟。君耳唯闻堂上言，君眼不见门前事。贪吏害民无所忌，奸臣蔽君无所畏。君不见厉王、胡亥之末年，群臣有利君无利。君兮君兮愿听此，欲开壅蔽远人情，先向歌诗求讽刺。
<br>
<br>
<br>
<br>
<br>卷一百 新乐府辞十一
<br>
<br>【乐府倚曲】唐.温庭筠 
<br>
<br>
<br>
<br>【汉皇迎春辞】 
<br>春草芊芊，晴扫烟，宫城大锦红殷鲜。海日如融照仙掌，淮王小队缨铃响。猎猎东风展焰旗，画神金甲葱笼网。钜公步辇迎句芒，复道扫尘鸾篲长。豹尾竿前赵飞燕，柳风吹尽眉间黄。碧草含情古花喜，上林莺啭游丝起。宝马摇环万骑归，恩光暗入帘栊里。
<br>
<br>【夜宴谣】 
<br>长钗坠发双蜻蜓，碧尽山斜开画屏。虬须公子五侯客，一饮千钟如建瓴。鸾咽姹唱圆无节，眉敛湘烟袖回雪。清夜恩情四座同，莫令沟水东西别。亭亭蜡泪香珠溅，闇露小风罗幕寒。飘飘戟带俨相次，二十四枝龙画竿。裂管萦弦共繁曲，芳樽细浪倾春醁。高楼客散杏花多，脉脉新蟾如瞪目。
<br>
<br>【莲浦谣】 
<br>鸣桡轧轧溪溶溶，废绿平烟吴苑东。水清莲媚两相向，镜里见愁愁更红。白马金鞭大堤上，西江日夕多风浪。荷心有露似骊珠，不是真圆亦摇荡。
<br>
<br>【遐水谣】 
<br>天兵九月渡遐水，马踏沙鸣雁声起。杀气空高万里情，塞寒如箭伤眸子。狼烟堡上霜漫漫，枯叶飘风天地干。犀带鼠裘无暖色，清光炯冷黄金鞍。虏尘如雾罩亭障，陇首年年汉飞将。麟阁无名期未归，楼中思妇徒相望。
<br>
<br>【晓仙谣】 
<br>玉妃唤月归海宫，月色淡白涵春空。银河欲转星靥靥，雪浪叠山埋早红。宫花有露如新泪，小苑茸茸入寒翠。绮阁空传唱漏声，网轩未辨凌云字。遥遥珠帐连湘烟，鹤扇如霜金骨仙。碧箫曲尽彩露动，下视九州皆悄然。秦王女骑红尾凤，乘空回首晨鸡弄。雾盖狂尘亿兆家，世人犹作牵情梦。
<br>
<br>【水仙谣】 
<br>水客夜骑红鲤鱼，赤鸾双鹤蓬瀛书。轻尘不起雨新霁，万里孤光含碧虚。露魄冠轻见云发，寒丝七炷香泉咽。夜深天碧乱山姿，光碎玉波满船月。
<br>
<br>【东峰歌】 
<br>锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。
<br>
<br>【罩鱼歌】 
<br>朝罩罩城东，暮罩罩城西。两桨鸣幽幽，莲子相高低。持罩入深水，金鳞大如手。鱼尾迸圆波，千珠落湘藕。风飔飔，雨离离，菱尖茭刺鸂鶒飞。水连网眼白如影，淅沥篷声寒点微。楚岸有花花盖屋，金塘柳色前溪曲。悠溶杳若去无穷，五色澄潭鸭头绿。
<br>
<br>【生禖屏风歌】 
<br>玉墀暗接昆仑井，井上无人金索冷。画壁阴森九子堂，阶前细月铺花影。绣屏银鸭香蓊濛，天上梦归花绕丛。宜男漫作后庭草，不似樱桃千子红。
<br>
<br>【湘宫人歌】 
<br>池塘芳意湿，夜半东风起。生绿画罗屏，金壶贮春水。黄粉楚宫人，方飞玉刻鳞。娟娟照棋烛，不语两含嚬。
<br>
<br>【太液池歌】 
<br>《汉书》曰：“建章宫北有太液池，池中有蓬莱、方丈、瀛州，象神山也。”颜师古曰：“太液池者，言其津润所及广也。” 
<br>腥鲜龙气连清防，花风漾漾吹细光。叠澜不定照天井，倒影荡摇晴翠长。平碧浅春生绿塘，云容雨态连青苍。夜深银汉通柏梁，二十八宿朝玉堂。
<br>
<br>【鸡鸣埭歌】 
<br>南朝天子射雉时，银河耿耿星参差。铜壶漏断梦初觉，宝马尘高人未知。鱼跃莲东荡宫沼，濛濛御柳悬栖鸟。红妆万户镜中春，碧树一声天下晓。盘踞势穷三百年，硃方杀气成愁烟。彗星拂地浪连海，战鼓渡江尘涨天。绣龙画雉填宫井，野火风驱烧九鼎。殿巢江燕砌生蒿，十二金人霜炯炯。芊绵平绿台城基，暖色春空荒古陂。宁知《玉树后庭曲》，留待野棠如雪枝。
<br>
<br>【雉场歌】 
<br>茭叶萋萋接烟树，鸡鸣埭上梨花露。彩仗锵锵已合围，绣翎白颈遥相妒。雕尾扇张金缕高，碎铃素拂骊驹豪。绿场红迹未相接，箭发铜牙伤彩毛。麦垄桑阴小山晚，六虬归去凝笳远。城头却望几含情，青亩春芜连古苑。
<br>
<br>【东郊行】 
<br>斗鸡台下东西道，柳覆斑骓蝶萦草。坱霭韶容锁澹愁，青筐叶尽蚕应老。绿渚幽香注白蘋，差差小浪吹鱼鳞。王孙骑马有归意，林彩空中如细尘。安得一生各相守，烧船破栈休驰走。世上方应无别离，路傍更长千枝柳。
<br>
<br>【春野行】 
<br>草浅浅，春如翦。花压李娘愁，饥蚕欲成茧。东城年少气堂堂，金丸惊起双鸳鸯。含羞更问卫公子，月到枕前春梦长。
<br>
<br>【吴苑行】 
<br>锦雉双飞梅结子，平春远绿窗中起。吴江澹画水连空，三尺屏风隔千里。小苑有门红扇开，天丝舞蝶俱徘徊。绮户雕楹长若此，韶光岁岁如归来。
<br>
<br>【塞寒行】 
<br>燕弓弦劲霜封瓦，朴簌寒雕睇平野。一点黄尘起雁喧，白龙堆下千蹄马。河源怒浊风如刀，翦断朔云天更高。晚出榆关逐征北，惊沙飞迸冲貂袍。心许凌烟名不灭，年年锦字伤离别。彩毫一画竟何荣，空仗青楼泣成血。
<br>
<br>【台城晓朝曲】 
<br>司马门前火千炬，阑干星斗天将曙。硃网龛骖丞相车，晓随叠鼓朝天去。博山镜树香丰茸，袅袅浮航金画龙。大江敛势避宸极，两阙深严烟翠浓。
<br>
<br>【走马楼三更曲】 
<br>春姿暖气昏神沼，李树拳枝紫芽小。玉皇夜入未央宫，长火千条照栖鸟。马过平桥通画堂，虎幡龙戟风悠扬。帘间清唱报寒点，丙含无人遗烬香。
<br>
<br>【春晓曲】 
<br>家临长信往来道，乳燕双双拂烟草。油壁车轻金犊肥，流苏帐晓春鸡早。笼中娇鸟暖犹睡，帘外落花闲不扫。衰桃一树近前池，似惜红颜镜中老。
<br>
<br>【惜春词】 
<br>百舌问花花不语，低回似恨横塘雨。蜂争粉蕊蝶分香，不似垂杨惜金缕。愿君留得长妖韶，莫逐东风还荡摇。秦女含嚬向烟月，愁红带露空迢迢。
<br>
<br>【春愁曲】 
<br>红丝穿露珠帘冷，百尺哑哑下纤绠。远翠愁山入卧屏，两重云母空烘影。凉簪坠发春眠重，玉兔煴香柳如梦。锦叠空寸委堕红，飔飔扫尾双金凤。蜂喧蝶驻俱悠扬，柳拂赤栏纤草长。觉后梨花委平绿，春风和雨吹池塘。
<br>
<br>【春洲曲】 
<br>韶光染色如蛾翠，绿湿红鲜水容媚。苏小慵多兰渚闲，融融浦日寐。紫骝蹀躞金衔嘶，岸上扬鞭烟草迷。门外平桥连柳堤，归来晚树黄莺啼。
<br>
<br>【晚归曲】 
<br>格格水禽飞带波，孤光斜起夕阳多。湖西山浅似相笑，菱刺惹衣攒黛蛾。青丝系船向江木，兰芽出土吴江曲。水极晴摇泛滟红，草平春染烟绵绿。玉鞭骑马白玉兒，刻金作凤光参差。丁丁暖漏滴花影，催入景阳人不知。弯堤弱柳遥相瞩，雀扇团圆掩香玉。莲塘艇子归不归，柳闇桑穠闻布穀。
<br>
<br>【湘东宴曲】 
<br>湘东夜宴金貂人，楚女含情娇翠嚬。玉管将吹插钿带，锦囊斜拂双麒麟。重城漏断孤帆去，唯恐琼签报天曙。万户沈沈碧树圆，云飞雨散知何处。欲上香车俱脉脉，清歌响断银屏隔。堤外红尘蜡炬归，楼前澹月连天白。
<br>
<br>【照影曲】 
<br>景阳妆罢琼窗暖，欲照澄明香步懒。桥上衣多抱彩云，金鳞不动春塘满。黄印额山轻为尘，翠鲜红稚俱含嚬。桃花百媚如欲语，曾为无双今两身。
<br>
<br>【舞衣曲】 
<br>藕肠纤缕袖轻春，烟机漠漠娇娥嚬。金梭淅沥透空薄，剪落交刀吹断云。张家公子夜闻雨，夜向兰堂思楚舞。蝉衫麟带压愁香，偷得莺黄锁金缕。管含兰气娇语悲，胡槽雪冤鸳鸯丝。芙蓉力弱应难定，杨柳风多不自持。回嚬笑语西窗客，星斗寥寥波脉脉。不逐秦王卷象床，满楼明月梨花白。
<br>
<br>【故城曲】 
<br>漠漠沙堤烟，堤西雉子斑。雉声何角角，麦秀桑阴间。游丝荡平绿，明灭时相续。白马金络头，东风故城曲。故城殷贵嫔，曾占未央春。自从香骨化，飞作马蹄尘。
<br>
<br>【兰塘辞】 
<br>塘水汪汪凫唼喋，忆上江南木兰楫。绣颈金须荡倒光，团团皱绿鸡头叶。露凝荷卷珠净圆，紫菱刺短浮根鲜。小姑归晚红妆浅，镜里芙蓉照水鲜。东沟潏潏劳回首，欲寄一杯琼液酒。知道无郎却有情，长教月照相思柳。
<br>
<br>【碌碌古辞】 
<br>左亦不碌碌，右亦不碌碌，野草自根肥，羸牛生健犊。融蜡作杏蒂，男兒不恋家。春风破红意，女颊如桃花。忠言未见信，巧语翻咨嗟。一鞘无两刀，徒劳油壁车。
<br>
<br>【昆明池水战辞】 
<br>汪汪积水连碧空，重叠细纹交敛红。赤帝龙孙鳞甲怒，临流一眄生阴风。鼍鼓三声报天子，雕旗战舰凌波起。雷吼涛惊白若山，石鲸眼裂蟠蛟死。滇池海浪相喧豗，青翰画鹢相次来。箭羽枪缨三百万，踏翻西海生尘埃。茂陵仙去菱花老，唼唼游鱼近烟岛。渺莽残阳钓艇归，绿头江鸭眠沙草。
<br>
<br>【猎骑辞】 
<br>早辞平扆殿，夕奉湘南宴。香兔抱微烟，重鳞叠轻扇。仆饥使君马，雁避将军箭。宝柱惜离弦，流黄悲赤县。理钗低舞鬓，换袖回歌面。晚柳未如丝，春花已如霰。所嗟故里曲，不及青楼燕。
<br>
<br>【乐府杂咏六首】陆龟蒙 
<br>
<br>
<br>
<br>【双吹管】 
<br>长短裁浮筠，参差作飞凤。高楼明月夜，吹出江南弄。
<br>
<br>【东飞凫】 
<br>裁得尺锦书，欲寄东飞凫。胫短翅亦短，雌雄恋菰蒲。
<br>
<br>【花成子】 
<br>春风等君意，亦解欺桃李。写得去时真，归来不相似。
<br>
<br>【月成弦】 
<br>孤光照还没，转益伤离别。妾若是姮娥，长圆不教缺。
<br>
<br>【孤独怨】 
<br>前回边使至，闻道交河战。坐想鼓鞞声，寸心攒百箭。
<br>
<br>【金吾子】 
<br>嫁得金吾子，长闻轻薄名。君心如不重，妾腰徒自轻。
<br>
<br>【正乐府十首】
<br>
<br>【皮日休】 
<br>正乐府，皮日休所作也。其意以乐府者，盖古圣王采天下之诗，欲以观民风之美恶，而被之管弦，以为训戒，非特以魏、晋之侈丽，梁、陈之浮艳，而谓之乐府也。故取其可悲可惧者著於歌咏，凡十篇，名之曰正乐府。
<br>
<br>【卒妻悲】 
<br>河隍戍卒去，一半多不回。家有半菽食，身为一囊灰。官吏按其籍，伍中斥其妻。处处鲁人髽，家家杞妇哀。少者任所归，老者无所携。况当札瘥年，米粒如琼瑰。累累作饿殍，见之心若摧。其夫死锋刃，其室委尘埃。其命即用矣，其赏安在哉！岂无黔敖恩，救此穷饿骸。谁知白屋士，念此翻欸欸。
<br>
<br>【橡媪叹】 
<br>秋深橡子熟，散落榛芜岗。伛伛黄发媪，拾之践晨霜。移时始盈掬，尽日方满筐。几曝复几蒸，用作三冬粮。山前有熟稻，紫穟袭人香。细获又精舂，粒粒如玉珰。持之纳于官，私室无仓箱。如何一石馀，只作五斗量。狡吏不畏刑，贪官不避赃。农时作私债，农毕归官仓。自冬及于春，橡实诳饥肠。吾闻田成子，诈仁犹自王。吁嗟逢橡媪，不觉泪沾裳。
<br>
<br>【贪官怨】 
<br>国家省闼吏，赏之皆与位。素来不知书，岂能精吏理。大者或宰邑，小者皆尉史。愚者若混沌，毒者如雄虺。伤哉尧、舜民，肉袒受鞭箠。吾闻古圣王，天下无遗士。朝廷及下邑，治者皆仁义。国家选贤良，定制兼拘忌。所以用此徒，令之充禄仕。何不广取人，何不广历试。下位既贤哉，上位何如矣。胥徒赏以财，俊造悉为吏。天下若不平，吾当甘弃市。
<br>
<br>【农父谣】 
<br>农父冤苦辛，向我述其情。难将一人农，可备十人征。如何江、淮粟，輓漕输咸京。黄河水如电，一半沉与倾。均输利其事，职司安敢评。三川岂不农，三辅岂不耕。奚不车其粟，用以供天兵。美哉农父言，何计达王程。
<br>
<br>【路臣恨】 
<br>路臣何方来？去马真如龙。行骄不动尘，满辔金珑璁。有人自天来，将避荆棘丛。狞呼不觉止，推下苍黄中。十夫制鞭策，御之如惊鸿。日行六七邮，瞥若雁无踪。路臣慎勿愬，愬则刑尔躬。军期方似雨，天命正如风。七雄战争时，宾旅犹自通。如何太平世，动步却途穷。
<br>
<br>【贱贡士】 
<br>南越贡珠玑，西蜀进罗绮。到京未晨旦，一一见天子。如何贤与俊，为贡贱如此。所知不可求，敢望前席事。吾闻古圣人，射宫亲选士。不肖尽屏迹，贤能皆得位。所以谓得人，所以称多士。叹息几编书，时哉又何异。
<br>
<br>【颂夷臣】 
<br>夷臣本学外，仍善唐文字。吾人本尚舍，何况夷臣事。所以不学者，反为夷臣戏。所以尸禄人，反为夷臣忌。吁嗟华风衰，何尝不由是。
<br>
<br>【惜义鸟】 
<br>商颜多义鸟，义鸟实可嗟。危巢半累累，隐在栲木花。他巢若有雏，乳之如一家；他巢若遭捕，投之同一罗。商人海秋贡，所贡复如何？饱以稻粱滋，饰以组绣华。惜哉仁义禽，委戏於宫娥。吾闻凤之贵，仁义亦足夸。所以不遭捕，盖缘生不多。
<br>
<br>【诮虚器】 
<br>襄阳作髹器，中有库露真。持以遗北虏，绐云生有神。每岁走其使，所费如云屯。吾闻古圣王，修德来远人。未闻作巧诈，用欺禽兽君。吾道尚如此，戎心安足云。如何汉宣帝，却得呼韩臣。
<br>
<br>【哀陇民】 
<br>陇山千万仞，鹦鹉巢其巅。穷危又极险，其山犹不全。蚩蚩陇之民，悬度如登天。空中觇其巢，堕者争纷然。百禽不得一，十人九死焉。陇川有戍卒，戍卒亦不闲。将命提雕笼，直到金堂前。彼毛不自珍，彼舌不自言。胡为轻人命？奉此玩好端。吾闻古圣王，珍禽皆舍旃。今此陇民属，每岁啼涟涟。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
