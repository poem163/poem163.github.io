<HTML>
<HEAD>
<TITLE>相和歌辞 十一至十五 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/GuJinShiJi/">古今诗集</a> <font color=4C4C4C>&gt;&gt; </font><a href="../../html/YueFuShiJi/">乐府诗集</a> <FONT color=#BCB6A0>&gt;&gt;</font> 相和歌辞 十一至十五</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>相和歌辞 十一至十五</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-30&nbsp;&nbsp;文章类别:乐府诗集&nbsp;&nbsp;阅读次数:<script language=javascript src="../../hits.php?articleid=5946"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'相和歌辞 十一至十五')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[相和歌辞 十一至十五]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷三十六 
<br>相和歌辞十一 
<br>清调曲四
<br>
<br>【秋胡行四解】魏·武帝 
<br>
<br>
<br>《西京杂记》曰：“鲁人秋胡，娶妻三月，而游宦三年，休还家。其妇采桑於郊。胡至郊而不识其妻也，见而悦之，乃遗黄金一镒。妻曰：‘妾有夫，游宦不返。幽闺独处，三年于兹，未有被辱於今日也。’采桑不顾，胡惭而退。至家，问：‘妻何在？’曰：‘行采桑於郊，未返。’既归还，乃向所挑之妇也，夫妻并惭。妻赴沂水而死。”《列女传》曰：“鲁秋洁妇者，鲁秋胡之妻也。既纳之五日去，而宦於陈，五年乃归。未至其家，见路傍有美妇人，方采桑而说之。下车谓曰：‘力田不如逢丰年，力桑不如见国卿。今吾有金，愿以与夫人。’妇曰：‘采桑力作，纺绩织纴以供衣食，奉二亲养。夫子已矣，不愿人之金。’秋胡遂去。归至家，奉金遗母，使人呼其妇。妇至，乃乡采桑者也。妇汙其行，去而东走，自投於河而死。”《乐府解题》曰：“后人哀而赋之，为《秋胡行》。若魏文帝辞云：‘尧任舜禹，当复何为。’亦题曰《秋胡行》。”《广题》曰：“曹植《秋胡行》，但歌魏德，而不取秋胡事，与文帝之辞同也。” 
<br>晨上散关山，此道当何难。晨上散关山，此道当何难。牛顿不起，车堕谷间。坐盘石之上，弹五弦之琴，作为清角韵。意中迷烦，歌以言志。晨上散关山。有何三老公，卒来在我傍，有何三老公，卒来在我傍。负揜被裘，似非恆人，谓卿云何困苦以自怨。徨徨所欲，来到此间，歌以言志。有何三老公。我居昆仑山，所谓者真人。我居昆仑山，所谓者真人。道深有可得，名山历观。遨游八极，枕石嗽流饮泉。沉吟不决，遂上升天，歌以言志。我居昆仑山。去去不可追，长恨相牵攀，去去不可追，长恨相牵攀。夜夜安得寐，惆怅以自怜。正而不谲，辞赋依因。经传所过，西来所传。歌以言志，去去不可追。
<br>
<br>【同前五解】魏·武帝 
<br>
<br>
<br>愿登泰华山，神人共远游。愿登泰华山，神人共远游。经历昆仑山，到蓬莱，飘飖八极，与神人俱。思得神药，万岁为期。歌以言志。愿登泰华山。天地何长久，人道居之短。天地何长久，人道居之短。世言伯阳，殊不知老。赤松王乔，亦云得道。得之未闻，庶以寿考。歌以言志。天地何长久。明明日月光，何所不光昭。明明日月光，何所不光昭。二仪合圣化，贵者独人不。万国率土，莫非王臣。仁义为名，礼乐为荣。歌以言志。明明日月光。四时更逝去，昼夜以成岁。四时更逝去，昼夜以成岁。大人先天，而天弗违。不戚年往，忧世不治。存亡有命，虑之为蚩。歌以言志。四时更逝去。戚戚欲何念？欢笑意所之。戚戚欲何念，欢笑意所之。壮盛智惠，殊不再来。爱时进趣，将以惠谁？泛泛放逸，亦同何为。歌以言志。戚戚欲何念。 
<br>右二曲，魏、晋乐所奏。
<br>
<br>【同前三首】魏·文帝 
<br>
<br>
<br>尧任舜禹，当复何为。百兽率舞，凤皇来仪。得人则安，失人则危。唯贤知贤，人不易知。歌以咏言，诚不易移。鸣条之役，万举必全。明德通灵，降福自天。 
<br>朝与佳人期，日夕殊不来。嘉肴不尝，旨酒停杯。寄言飞鸟，告余不能。俯折兰英，仰结桂枝。佳人不在，结之何为？从尔何所之？乃在大海隅。灵若道言，贻尔明珠。企予望之，步立踌躇。佳人不来，何得何须。 
<br>泛泛渌池，中有浮萍。寄身流波，随风靡倾。芙蓉含芳，菡萏垂荣。朝采其实，夕佩其英。采之遗谁？所思在庭。双鱼比目，鸳鸯交颈。有美一人，婉如清扬。知音识曲，善为乐方。
<br>
<br>【同前七首】魏·嵇康 
<br>
<br>
<br>富贵尊荣，忧患谅独多。富贵尊荣，忧患谅独多。古人所惧，丰屋蔀家。人害其上，兽恶网罗。惟有贫贱，可以无他。歌以言之，富贵忧患多。 
<br>贫贱易居，贵盛难为工。贫贱易居，贵盛难为工。耻佞直言，与祸相逢。变故万端，俾吉作凶。思牵黄犬，其莫之从。歌以言之，贵盛难为工。 
<br>劳谦寡悔，忠信可久安。劳谦寡悔，忠信可久安。天道害盈，好胜者残。强梁致灾，多招祸患。欲得安乐，独有无愆。歌以言之，忠信可久安。 
<br>役神者弊，极欲疾枯。役神者弊，极欲疾枯。颜回短折，不及童乌。纵体淫恣，莫不早徂。酒色何物，今自不辜。歌以言之，酒色令人枯。 
<br>绝智弃学，游心於玄默。绝智弃学，游心於玄默。过而复悔，当不自得。垂钓一壑，所乐一国。被发行歌，和者四塞。歌以言之，游心於玄默。 
<br>思与王乔，乘云游八极。思与王乔，乘云游八极。凌厉五岳，忽行万亿。授我神药，自生羽翼。呼吸太和，练形易色。歌以言之，行游八极。 
<br>徘徊钟山，息驾於层城。徘徊钟山，息驾於层城。上廕华盖，下采若英。受道王母，遂升紫庭。逍遥天衢，千载长生。歌以言之，徘徊於层城。
<br>
<br>【同前二首】晋·傅玄 
<br>
<br>
<br>秋胡子娶妇，三日会行。仕宦既享显爵，保兹德音。以禄颐亲，韫此黄金。睹一好妇，采桑路傍。遂下黄金，诱以逢卿。玉磨逾洁，兰动弥馨。源流洁清，水无浊波。奈何秋胡，中道怀邪。美此节妇，高行巍峨。哀哉可愍，自投长河。 
<br>秋胡纳令室，三日官他乡。皎皎洁妇姿，泠泠守空房。燕婉不终夕，别如参与商。忧来犹四海，易感难可防。人言生日短，愁者苦夜长。百草扬春华，攘腕采柔桑。素手寻繁枝，落叶不盈筐。罗衣翳玉体，回目流采章。君子倦仕归，车马如龙骧。精诚驰万里，既至两相忘。行人悦令颜，情息此树傍。诱以逢卿喻，遂下黄金装。烈烈贞女忿，言辞厉秋霜。长驱及居室，奉金升北堂。母立呼妇来，欢情乐未央。秋胡见此妇，惕然怀探汤。负心岂不惭，永誓非所望。清浊必异源，凫凤不并翔。引身赴长流，果哉洁妇肠。彼夫既不淑，此妇亦太刚。
<br>
<br>【同前】陆机 
<br>
<br>
<br>道虽一致，涂有万端。吉凶纷蔼，休咎之源。人鲜知命，命未易观。生亦何惜，功名所勤。
<br>
<br>【同前二首】宋·谢惠连 
<br>
<br>
<br>春日迟迟，桑何萋萋。红桃含妖，绿柳舒荑。邂逅粲者，游渚戏蹊。华颜易改，良愿难谐。 
<br>系风捕影，诚知不得。念彼奔波，意虑回惑。汉女倏忽，洛神飘扬。空勤交甫，徒劳陈王。
<br>
<br>【同前九首】颜延之 
<br>
<br>
<br>椅梧倾高凤，寒谷待鸣律。影响岂不怀，自远每相匹。婉彼幽闲女，作嫔君子室。峻节贯秋霜，明艳侔朝日。嘉运既我从，欣愿自此毕。 
<br>燕居未及欢，良人顾有违。脱巾千里外，结绶登王畿。戒徒在昧旦，左右相来依。驱车出郊郭，行路正威迟。存为久离别，没为长不归。 
<br>嗟余怨行役，三陟穷晨暮。严驾越风寒，解鞍犯霜露。原隰多悲凉，回飙卷高树。离兽起荒蹊，惊鸟纵横去。悲哉游宦子，劳此山川路。 
<br>超遥行人远，宛转年运徂。良人为此别，日月方向除。孰知寒暑积，僶俛见荣枯。岁暮临空房，凉风起坐隅。寝兴日已寒，白露生庭芜。 
<br>勤役从归愿，反路遵山河。昔辞秋未素，今也岁载华。蚕月观时暇，桑野多经过。佳人从所务，窈窕援高柯。倾城谁不顾，弭节停中阿。 
<br>年往诚思劳，路远阔音形。虽为五载别，相与昧平生。舍车遵往路，凫藻驰目成。南金岂不重，聊自意所轻。义心多苦调，密此金玉声。 
<br>高节难久淹，朅来空复辞。迟迟前途尽，依依造门基。上堂拜嘉庆，入室问何之。日暮行采归，物色桑榆时。美人望昏至，惭叹前相持。 
<br>有怀谁能已，聊用申苦难。离居殊年载，一别阻河关。春来无时豫，秋至恆早寒。明发动愁心，闺中夜长叹。惨凄岁方晏，日落游子颜。 
<br>高张生绝弦，声急由调起。自昔枉光尘，结言固终始。如何久为别，百行愆诸己。君子失明义，谁与偕没齿。愧彼《行露》诗，甘之长川氾。
<br>
<br>【同前七首】齐·王融 
<br>
<br>
<br>日月共为照，松筠俱以贞。佩分甘自远，结镜待君明。且协金兰好，方愉琴瑟情。佳人忽千里，空闺积思生。 
<br>景落中轩坐，悠悠望城阙。高树升夕烟，曾楼满初月。光阴非或异，山川屡难越。辍泣掩铅姿，搔首乱云发。 
<br>倾魂属徂火，摇念待方秋。凉气承宇结，明熠傃阶流。三星亦虚映，四屋惨多愁。思君如萱草，一见乃忘忧。 
<br>杼轴郁不谐，契阔迷新故。朔风栏上发，寒鸟林间度。客远乏衣裘，岁晏饶霜露。参差兴别绪，依迟起离慕。 
<br>愿言如可信，行迈亦云反。睇景不告劳，瞻途宁遽远。何以淹归辙，蚕妾事春晚。送目乱前华，驰心迷旧婉。 
<br>椒佩容有结，振芳歧路隅。黄金徒以赋，白珪终不渝。明心良自皎，安用久踟蹰。遄车反枌巷，流目下西虞。 
<br>披帷惕有望，出门迟所欲。彼美复来仪，惭颜变欣瞩。兰艾隔芳莸，泾渭分清浊。去去夫人子，请徇川之曲。
<br>
<br>【同前】唐·高適 
<br>
<br>
<br>妾本邯郸未嫁时，容华倚翠人未知。一朝结发从君子，将妾迢迢东路陲。时逢大道无难阻，君方游宦从陈、汝。蕙楼独卧频度春，彩落辞君几徂暑。三月垂杨蚕未眠，携笼结侣南陌边。道逢行子不相识，赠妾黄金买少年。妾家夫婿轻离久，寸心誓与长相守。愿言行路莫多情，送妾贞心在人口。日暮蚕饥相命归，携笼端饰来庭闱。劳心苦力终无恨，所冀君恩那可依。闻说行人已归止，乃是向来赠金子。相看颜色不复言，相顾怀惭有何已。从来自隐无疑背，直为君情也相会。如何咫尺仍有情，况复迢迢千里外！此时顾恩不顾身，念君此日赴河津。莫道向来不得意，故欲留规诫后人。
<br>
<br>【瑟调曲一】 
<br>
<br>
<br>《古今乐录》曰：“王僧虔《技录》，瑟调曲有《善哉行》《陇西行》《折杨柳行》《西门行》《东门行》《东西门行》《卻东西门行》《顺东西门行》《饮门行》《上留田行》《新成安乐宫行》《妇病行》《孤子生行》《放歌行》《大墙上蒿行》《野田黄爵行》《钓竿行》《临高台行》《长安城西行》《武舍之中行》《雁门太守行》《艳歌何尝行》《艳歌福钟行》《艳歌双鸿行》《煌煌京洛行》《帝王所居行》《门有车马客行》《墙上难用趋行》《日重光行》《蜀道难行》《棹歌行》《有所思行》《蒲阪行》《采梨橘行》《白杨行》《胡无人行》《青龙行》《公无渡河行》。”《荀氏录》所载十五曲，传者九曲。武帝“朝日”“自惜”“古公”，文帝“朝游”“上山”，明帝“赫赫”“我徂”，古辞“来日”，并《善哉》，古辞《罗敷艳歌行》是也，其六曲今不传。“五岳”《善哉行》，武帝“鸿雁”《卻东西门行》，“长安”《长安城西行》，“双鸿”“福钟”并《艳歌行》，“墙上”《墙上难用趋行》是也。其器有笙、笛、节、琴、瑟、筝、琵琶七种，歌弦六部。张永录云：“未歌之前有七部，弦又在弄后。晋、宋、齐止四器也。”
<br>
<br>【善哉行六解】 
<br>
<br>
<br>《乐府解题》曰：“古辞云：‘来日大难，口燥脣干。’言人命不可保，当见亲友，且永长年术，与王乔八公游焉。又魏文帝辞云：‘有美一人，婉如青扬。’言其妍丽，知音，识曲，善为乐方，令人忘忧。此篇诸集所出，不入乐志。”按魏明帝《步出夏门行》曰：“善哉殊复善，弦歌乐我情。”然则“善哉”者，盖叹美之辞也。 
<br>来日大难，口燥脣干。今日相乐，皆当喜欢。经历名山，芝草翻翻。仙人王乔，奉药一丸。自惜袖短，内手知寒。惭无灵辄，以报赵宣。月没参横，北斗阑干。亲交在门，饥不及餐。欢日尚少，戚日苦多。以何忘忧，弹筝酒歌。淮南八公，要道不烦.参驾六龙，游戏云端。
<br>
<br>【同前七解】魏·武帝 
<br>
<br>
<br>古公亶甫，积德垂仁。思弘一道，哲王於豳。太伯、仲雍，王德之仁。行施百世，断发文身。伯夷、叔齐，古之遗贤。让国不用，饿殂首山。智哉山甫，相彼宣王。何用杜伯，累我圣贤。齐桓之霸，赖得仲父。后任竖刁，虫流出户。晏子平仲，积德兼仁。与世沈德，未必思命。仲尼之世，王国为君。随制饮酒，扬波使官。
<br>
<br>【同前六解】魏·武帝 
<br>
<br>
<br>自惜身薄祜，夙贱罹孤苦。既无三徒教，不闻过庭语。其穷如抽裂，自以思所怙。虽怀一介志，是时其能与。守穷者贫贱，惋叹泪如雨。泣涕於悲夫，乞活安能睹。我愿於天穷，琅邪倾侧左。虽欲竭忠诚，欣公归其楚。快人由为叹，抱情不得叙。显行天教人，谁知莫不绪。我愿何时随，此叹亦难处。今我将何照於光曜，释衔不如雨。
<br>
<br>【同前五解】魏·文帝 
<br>
<br>
<br>朝日乐相乐，酣饮不知醉。悲弦激新声，长笛吹清气。弦歌感人肠，四坐皆欢悦。寥寥高堂上，凉风入我室。持满如不盈，有德者能卒。君子多苦心，所愁不但一。慊慊下白屋，吐握不可失。众宾饱满归，主人苦不悉。比翼翔云汉，罗者安所羁。冲静得自然，荣华何足为。
<br>
<br>【同前六解】魏·文帝 
<br>
<br>
<br>上山采薇，薄暮苦饥。溪谷多风，霜露沾衣。野雉群雊，猿猴相追。还望故乡，郁何垒垒。高山有崖，林木有枝。忧来无方，人莫之知。人生如寄，多忧何为。今我不乐，岁月其驰。汤汤川流，中有行舟。随波转薄，有似客游。策我良马，被我轻裘。载驰载驱，聊以忘忧。
<br>
<br>【同前五解】魏·文帝 
<br>
<br>
<br>朝游高台观，夕宴华池阴。大酋奉甘醪，狩人献嘉禽。齐倡发东舞，秦筝奏西音。有客从南来，为我弹清琴。五音纷繁会，拊者激微吟。淫鱼乘波听，踊跃自浮沈。飞鸟翻翔舞，悲鸣集北林。乐极哀情来，寥亮摧肝心。清角岂不妙，德薄所不任。大哉子野言，弭弦且自禁。 
<br>右六曲，魏、晋乐所奏。
<br>
<br>【同前】魏·文帝 
<br>
<br>
<br>有美一人，婉如清扬。妍姿巧笑，和媚心肠。知音识曲，善为乐方。哀弦微妙，清气含芳。流郑激楚，度宫中商。感心动耳，绮丽难忘。离鸟夕宿，在彼中洲。延颈鼓翼，悲鸣相求。眷然顾之，使我心愁。嗟尔昔人，何以忘忧。
<br>
<br>【同前八解】魏·明帝 
<br>
<br>
<br>我徂我征，伐彼蛮虏。练师简卒，爰正其旅。轻舟竟川，初鸿依浦。桓桓猛毅，如罴如虎。发砲如雷，吐气成雨。旄旍指麾，进退应矩。百马齐辔，御由造父。休休六军，咸同斯武。兼涂星迈，亮兹行阻。行行日远，西背京许。游弗淹旬，遂届扬土。奔寇震惧，莫敢当御。虎臣列将，怫郁充怒。淮、泗肃清，奋扬微所。运德曜威，惟镇惟抚。反旆言归，旆入皇祖。
<br>
<br>【同前四解】魏·明帝 
<br>
<br>
<br>赫赫大魏，王师徂征。冒暑讨乱，振曜威灵。泛舟黄河，随波潺湲。通渠回越，行路绵绵。彩旄蔽日，旌旒翳天。淫鱼瀺灂，游嬉深渊。唯塘洎，从如流。不为单，握扬楚。心惆怅，歌采薇。心绵绵，在淮肥。愿君速捷早旋归。 
<br>右二曲，魏、晋乐所奏。
<br>
<br>【同前】宋·谢灵运 
<br>
<br>
<br>阳谷跃升，虞渊引落。景跃东隅，晼晚西薄。三春燠叙，九秋萧索。凉来温谢，寒往暑卻。居德斯颐，积善嬉谑。阴灌阳丛，凋华堕萼。欢去易惨，悲至难铄。激涕当歌，对酒当酌。鄙哉愚人，戚戚怀瘼。善哉达士，滔滔处乐。
<br>
<br>【同前】梁·江淹 
<br>
<br>
<br>置酒坐飞阁，逍遥临华池。神飙自远至，左右芙蓉披。绿竹夹清水，秋兰被幽崖。月出照园中，冠珮相追随。客从南楚来，为我吹参差。渊鱼犹伏浦，听者未云疲。高文一何绮，小儒安足为。肃肃广殿阴，雀声愁北林。众宾还城邑，何用慰我心。
<br>
<br>【同前】唐·僧贯休 
<br>
<br>
<br>有美一人兮婉如清扬，识曲别音兮令姿煌煌。绣袂捧琴兮登君子堂。 
<br>如彼萱草兮使我忧忘。欲赠之以紫玉尺、白银珰，久不见之兮，湘水茫茫。
<br>
<br>【同前】僧齐己 
<br>
<br>
<br>大鹏刷翮谢溟渤，青云万层高突出。下视秋涛空渺瀰，旧处鱼龙皆细物。 
<br>人生在世何容易，眼浊心昏信生死。愿除嗜欲待身轻，携手同寻列仙事。
<br>
<br>【来日大难】李白 
<br>
<br>
<br>来日一身，携粮负薪。道长食尽，苦口焦脣。今日醉饱，乐过千春。仙人相存，诱我远学。海陵三山，陆憩五岳。乘龙上三天，飞目瞻两角。授以神药，金丹满握。蟪蛄蒙恩，深愧短促。思填东海，强衔一木。道重天地，轩师广成。蝉翼九五，以求长生。下士大笑，如苍蝇声。
<br>
<br>【当来日大难】魏·曹植 
<br>
<br>
<br>《乐府解题》曰：“曹植拟《善哉行》为‘日苦短’。 
<br>日苦短，乐有馀。乃置玉樽，办东厨。广情故，心相於。阖门置酒，和乐欣欣。游马后来，辕车解轮。今日同堂，出门异乡。别易会难，各尽杯觞。
<br>
<br>【同前】唐·元稹 
<br>
<br>
<br>当来日，大难行。前有阪，后有坑。大梁侧，小梁倾。两轴相绞，两轮相撑。大牛竖，小牛横。乌啄牛背，足跌力狞。当来日，大难行。太行虽险，险可使平。轮轴自挠，牵制不停。泥潦渐久，荆棘旋生。行必不得，不如不行。
<br>
<br>
<br>卷三十七 
<br>相和歌辞十二 
<br>瑟调曲二
<br>
<br>【陇西行】 
<br>
<br>
<br>一曰《步出夏门行》。《乐府解题》曰：“古辞云‘天上何所有，历历种白榆’。始言妇有容色，能应门承宾。次言善於主馈，终言送迎有礼。此篇出诸集，不入《乐志》。若梁简文‘陇西战地’，但言辛苦征战，佳人怨思而已。”王僧虔《技录》云：“《陇西行》歌武帝‘碣石’、文帝‘夏门’二篇。”《通典》曰：“秦置陇西郡，以居陇坻之西为名。后魏兼置渭州。《禹贡》曰：‘导渭自鸟鼠同穴，’即其地也。”今首阳山亦在焉。 
<br>天上何所有，历历种白榆。桂树夹道生，青龙对道隅。凤凰鸣啾啾，一母将九雏。顾视世间人，为乐甚独殊。好妇出迎客，颜色正敷愉。伸腰再拜跪，问客平安不。请客北堂上，坐客氈氍毹。清白各异樽，酒上正华疏。酌酒持与客，客言主人持。卻略再拜跪，然后持一杯。谈笑未及竟，左顾敕中厨。促令办粗饭，慎莫使稽留。废礼送客出，盈盈府中趋。送客亦不远，足不过门枢。取妇得如此，齐姜亦不如。健妇持门户，一胜一丈夫。
<br>
<br>【同前】晋·陆机 
<br>
<br>
<br>我静如镜，民动如烟。事以形兆，应以象悬。岂曰无才，世鲜兴贤。
<br>
<br>【同前】宋·谢灵运 
<br>
<br>
<br>昔在老子，志理成篇。柱小倾大，绠短绝泉。鸟之栖游，林坛是闲。韶乐牢膳，岂伊攸便。胡为乖枉，从表方圆。耿耿僚志，慊慊丘园。善歌以咏，言理成篇。
<br>
<br>【同前】谢惠连 
<br>
<br>
<br>运有荣枯，道有舒屈。潜保黄裳，显服硃黻。谁能守静，弃华辞荣。穷谷是处，考槃是营。千金不回，百代传名。厥包者柚，忘忧者萱。何为有用，自乖中原。实摘柯摧，叶殒条烦。
<br>
<br>【同前三首】梁·简文帝 
<br>
<br>
<br>边秋胡马肥，云中惊寇入。勇气时无侣，轻兵救边急。沙平不见虏，嶂嶮还相及。出塞岂成歌，经川未遑汲。乌孙涂更阻，康居路犹涩。月晕抱龙城，星流照马邑。长安路远书不还，宁知征人独伫立。 
<br>陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙。 
<br>悠悠悬旆旌，知向陇西行。减灶驱前马，衔枚进后兵。沙飞朝似幕，云起夜疑城。迥山时阻路，绝水极稽程。往年郅支服，今岁单于平。方观凯乐盛，飞盖满西京。
<br>
<br>【同前】庾肩吾 
<br>
<br>
<br>借问陇西行，何当驱马征。草合前迷路，云浓后暗城。寄语幽闺妾，罗袖勿空萦。
<br>
<br>【同前】唐·王维 
<br>
<br>
<br>十里一走马，五里一扬鞭。都护军书至，匈奴围酒泉。关山正飞雪，烽戍断无烟。
<br>
<br>【同前】耿湋 
<br>
<br>
<br>雪下阳关路，人稀陇戍头。封狐犹未翦，边将岂无羞。 
<br>白草三冬色，黄云万里愁。因思李都尉，毕竟不封侯。
<br>
<br>【同前】长孙左辅 
<br>
<br>
<br>阴云凝朔气，陇上正飞雪。四月草不生，北风劲如切。朝来羽书急，夜救长城窟。道隘行不前，相呼抱鞍歇。人寒指欲堕，马冻蹄亦裂。射雁旋充饥，斧冰还止渴。宁辞解围斗，但恐乘疲没。早晚边候空，归来养赢卒。
<br>
<br>【步出夏门行】 
<br>
<br>
<br>邪径过空卢，好人常独居。卒得神仙道，上与天相扶。过谒王父母，乃在太山隅。离天四五里，道逢赤松俱。揽辔为我御，将吾上天游。天上何所有，历历种白榆。桂树夹道生，青龙对伏趺。
<br>
<br>【同前四解】魏·武帝 
<br>
<br>
<br>云行雨步，超越九江之皋。临观异同，心意怀游豫，不知当复何从。经过至我碣石，心惆怅我东海。东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中。星汉粲烂，若出其里。幸甚至哉，歌以咏志。孟冬十月，北风徘徊。天气肃清，繁霜霏霏。鹍鸡晨鸣，鸿雁南飞。鸷鸟潜藏，熊罴窟栖。钱鎛停置，农收积场。逆旅整设，以通贾商。幸甚至哉，歌以咏志。乡土不同，河朔隆寒。流澌浮漂，舟船行难。锥不入地，蘴藾深奥。水竭不流，冰坚可蹈。士隐者贫，勇侠轻非。心常叹怨，戚戚多悲。幸甚至哉，歌以咏志。神龟虽寿，犹有竟时。腾蛇乘雾，终为土灰。骥老伏枥，志在千里。烈士暮年，壮心不已。盈缩之期，不但在天。养怡之福，可得永年。幸甚至哉，歌以咏志。
<br>
<br>【同前二解】魏·明帝 
<br>
<br>
<br>步出夏门，东登首阳山。嗟哉夷叔，仲尼称贤。君子退让，小人争先。惟斯二子，于今称传。林钟受谢，节改时迁。日月不居，谁得久存。善哉殊复善，弦歌乐情。商风夕起，悲彼秋蝉。变形易色，随风东西。乃眷四顾，云雾相连。丹霞蔽日，彩虹带天。弱水潺潺，叶落翩翩。孤禽失群，悲鸣其间。善哉殊复善，悲鸣在其间。朝游青冷，日暮嗟归。蹙迫日暮，乌鹊南飞。绕树三匝，何枝可依。卒逢风雨，树折枝摧。雄来惊雌，雌独愁栖。夜失群侣，悲鸣徘徊。芃芃荆棘，葛生绵绵。感彼风人，惆怅自怜。月盈则冲，华不再繁。古来之说，嗟哉一言。 
<br>右二曲，魏、晋乐所奏。
<br>
<br>【丹霞蔽日行】魏·文帝 
<br>
<br>
<br>丹霞蔽日，采虹垂天。谷水潺潺，木落翩翩。孤禽失群，悲鸣云间。 
<br>月盈则冲，华不再繁。古来有之，嗟我何言。
<br>
<br>【同前】曹植 
<br>
<br>
<br>纣为昏乱，残忠虐正。周室何隆，一门三圣。牧野致功，天亦革命。 
<br>汉祖之兴，阶秦之衰。虽有南面，王道陵夷。炎光再幽，忽灭无遗。
<br>
<br>【折杨柳行四解】 
<br>
<br>
<br>《古今乐录》曰：“王僧虔《技录》云：《折杨柳行》歌，文帝‘西山’、古‘默默’二篇，今不歌。” 
<br>默默施行违，厥罚随事来。末喜杀龙逄，桀放於鸣条。祖伊言不用，纣头悬白旄。指鹿用为马，胡亥以丧躯。夫差临命绝，乃云负子胥。戎王纳女乐，以亡其由余。璧马祸及虢，二国俱为墟。三夫成市虎，慈母投杼趋。卞和之刖足，接舆归草庐。
<br>
<br>【同前四解】魏·文帝 
<br>
<br>
<br>西山一何高，高高殊无极。上有两仙僮，不饮亦不食。与我一丸药，光耀有五色。服药四五日，身体生羽翼。轻举乘浮云，倏忽行万亿。流览观四海，茫茫非所识。彭祖称七百，悠悠安可原。老聃适西戎，于今竟不还。王乔假虚辞，赤松垂空言。达人识真伪，愚夫好妄传。追念往古事，愦愦千万端。百家多迂怪，圣道我所观。 
<br>右二曲，魏、晋乐所奏。
<br>
<br>【同前】晋·陆机 
<br>
<br>
<br>邈矣垂天景，壮哉奋地雷。隆隆岂久响，华光恆西隤。日落似有竟，时逝恆若催。仰悲朗月运，坐观璇盖回。盛门无再入，衰房莫苦闿。人生固已短，出处鲜为谐。慷慨惟昔人，兴此千载怀。升龙悲绝处，葛虆变条枚。寤寐岂虚叹，曾是感与摧。弭意无足欢，愿言有馀哀。
<br>
<br>【同前二首】宋·谢灵运 
<br>
<br>
<br>郁郁河边树，青青野田草。合我故乡客，将适万里道。妻妾牵衣袂，抆泪沾怀抱。还拊幼童子，顾讬兄与嫂。辞诀未及终，严驾一何早。负笮引文舟，饥渴常不饱。谁令尔贫贱，咨嗟何所道。 
<br>骚屑出穴风，挥霍见日雪。飕飕无久摇，皎皎几时洁。未觉泮春冰，已复谢秋节。空对尺素迁，独视寸阴灭。否桑未易系，泰茅难重拔。桑茅迭生运，语默寄前哲。
<br>
<br>【西门行六解】 
<br>
<br>
<br>《十今乐录》曰：“王僧虔《技录》：《西门行》歌古西门一篇，今不传。”《乐府解题》曰：“古辞云‘出西门，步念之’。始言醇酒肥牛，及时为乐，次言‘人生不满百，常怀千岁忧，昼短苦夜长，可不秉烛游’。终言贪财惜费，为后世所嗤。又有《顺东西门行》，为三、七言，亦伤时顾阴，有类於此。” 
<br>出西门，步念之。今日不作乐，当待何时？夫为乐，为乐当及时。何能坐愁怫郁，当复待来兹。饮醇酒，炙肥牛，请呼心所欢，可用解愁忧。人生不满百，常怀千岁忧。昼短而夜长，何不秉烛游。自非仙人王子乔，计会寿命难与期。自非仙人王子乔，计会寿命难与期。人寿非金石，年命安可期。贪财爱惜费，但为后世嗤。 
<br>右一曲，晋乐所奏。 
<br>出西门，步念之，今日不作乐，当待何时？逮为乐，逮为乐，当及时。何能愁怫郁，当复待来兹。酿美酒，炙肥牛，请呼心所欢，可用解忧愁。人生不满百，常怀千岁忧。昼短苦夜长，何不秉烛游。游行去去如云除，弊车赢马为自储。 
<br>右一曲，本辞。
<br>
<br>【东门行四解】 
<br>
<br>
<br>《古今乐录》曰：“王僧虔《技录》云：‘《东门行》歌古东门一篇，今不歌。’”《乐府解题》曰：“古词云：‘出东门，不顾归。入门怅欲悲。’言士有贫不安其居者，拔剑将去，妻子牵衣留之，愿共餔糜。不求富贵。且曰‘今时清，不可为非’也。若宋鲍照‘伤禽恶弦惊’，但伤离别而已。” 
<br>出东门，不顾归。来入门，怅欲悲。盎中无斗储，还视桁上无悬衣。拔剑出门去，兒女牵衣啼。他家但愿富贵，贱妾与君共餔糜。共餔糜，上用仓浪天故，下为黄口小兒。今时清廉，难犯教言，君复自爱莫为非。今时清廉，难犯教言，君复自爱，莫为非。行！吾去为迟，平慎行，望君归。 
<br>右一曲，晋乐所奏。 
<br>出东门，不顾归。来入门，怅欲悲。盎中无斗米储，还视架上无悬衣。拔剑东门去，舍中兒母牵衣啼。他家但愿富贵，贱妾与君共餔糜。上用仓浪天故，下当用此黄口兒。今非，咄！行！吾去为迟，白发时下难久居。 
<br>右一曲，本辞。
<br>
<br>【东门行】晋·张骏 
<br>
<br>
<br>勾芒御春正，衡纪运玉琼。明庶起祥风，和气翕来征。庆云廕八极，甘雨润四坰。昊天降灵泽，朝日耀华精。嘉苗布原野，百卉敷时荣。鸠鹊与鹙黄，间关相和鸣。芙蓉覆灵沼，香花扬芳馨。春游诚可乐，感此白日倾。休否有终极，落叶思本茎。临川悲逝者，节变动中情。
<br>
<br>【同前】宋·鲍照 
<br>
<br>
<br>伤禽恶弦惊，倦客恶离声。离声断客情，宾御皆涕零。涕零心断绝，将去复还诀。一息不相知，何况异乡别。遥遥征驾远，杳杳白日晚。居人掩闺卧，行子夜中饭。野风吹草木，行子心肠断。食梅常苦酸，衣葛常苦寒。丝竹徒满座，忧人不解颜。长歌欲自慰，弥起长恨端。
<br>
<br>【同前】唐·柳宗元 
<br>
<br>
<br>汉家三十六将军，东方雷动横阵云。鸡鸣函谷客如雾，貌同心异不可数。赤丸夜语飞电光，徼巡司隶眼如羊。当街一叱百吏走，冯敬胸中函匕首。凶徒侧耳潜惬心，悍臣破胆皆杜口。魏玉卧内藏兵符，子西掩袂真无辜。羌胡毂下一朝起，敌国舟中非所拟。安陵谁辨削砺功，韩国讵明深井里。绝咽断骨那下补，万金宠赠不如土。
<br>
<br>【东西门行】梁·刘威孝 
<br>
<br>
<br>《古今乐录》曰：“王僧虔《技录》云：《东西门行》今不歌。” 
<br>广津寒欲歇，联樯密缆收。天高匝近岫，江阔少方舟。饯泪留神眷，离欷切私俦。伫变齐兒俗，当传楚献囚。徒然颁并命，祗恶思如抽。
<br>
<br>【卻东西门行】魏·武帝 
<br>
<br>
<br>《古今乐录》曰：“王僧虔《技录》云：《卻东西门行》，荀录所载。武帝《鸿雁》一篇，今不传。” 
<br>鸿雁出塞北，乃在无人乡。举翅万馀里，行止自成行。冬节食南稻，春日复北翔。田中有转蓬，随风远飘扬。长与故根绝，万岁不相当。奈何此征夫，安得去四方。戎马不解鞍，铠甲不离傍。冉冉老将至，何时反故乡。神龙藏深泉，猛兽步高冈。狐死归首丘，故乡安可忘。 
<br>右一曲，魏、晋乐所奏。
<br>
<br>【同前】宋·谢惠连 
<br>
<br>
<br>慷慨发相思，惆怅恋音徽。四节竞阑候，六龙引颓机。 
<br>人生随时变，迁化焉可祈。百年难必保，千虑盈怀之。
<br>
<br>【同前】梁·沈约 
<br>
<br>
<br>驱马城西阿，遥眺想京阙。望极烟原尽，地远山河没。摇装非短晨，还歌岂明发。修服怅边羁，瞻途眇乡谒。驰盖转徂龙，回星引奔月。乐去哀境满。悲来壮心歇。岁华委徂貌，年霜移暮发。辰物久侵晏，征思坐论越。清气掩行梦，忧原荡瀛渤。一念起关山，千里顾兵窟。
<br>
<br>【鸿雁生塞北行】晋·傅玄 
<br>
<br>
<br>凤凰远生海西，及时昆山冈。五德存羽仪，和鸣定宫商。百鸟并侍左右，鼓翼腾华光。上熙游云日间，千岁时来翔。孰若彼龙与龟，曳尾泥中藏。非云雨则不升，冬伏春乃骧。退哀此秋兰，草根绝，随化扬。灵气一何忧美，万里驰芬芳。常恐物微易歇，一朝见弃忘。
<br>
<br>【顺东西门行】晋·陆机 
<br>
<br>
<br>《古今乐录》曰：“王僧虔《技录》云：《顺东西门行》，今不歌。” 
<br>出西门，望天庭，阳谷既虚崦嵫盈。感朝露，悲人生，逝者若斯安得停。桑枢戒，蟋蟀鸣，我今不乐岁聿征。迨未暮，及时平，置酒高堂宴友生。激朗笛，弹哀筝，取乐今日尽欢情。
<br>
<br>【同前】宋·谢灵运 
<br>
<br>
<br>出西门，眺云间，挥斤扶木坠虞泉。信道人，鉴徂川，思乐暂舍誓不旋。闵九九，伤牛山，宿心载违徒昔言。竞落运，务颓年，招命侪好相追牵。酌芳酤，奏繁弦，惜寸阴，情固然。
<br>
<br>【同前】谢惠连 
<br>
<br>
<br>哀朝菌，闵颓力，迁化常然焉肯息。及壮齿，遇世直，酌酪华堂集亲识。舒情尽欢遣凄恻。
<br>
<br>
<br>
<br>
<br>卷三十八 
<br>相和歌辞十三 
<br>瑟调曲三
<br>
<br>【饮马长城窟行】 
<br>
<br>
<br>一曰《饮马行》。长城，秦所筑以备胡者。其下有泉窟，可以饮马。古辞云：“青青河畔草，绵绵思远道。”言征戍之客，至於长城而饮其马，妇人思念其勤劳，故作是曲也。郦道元《水经注》曰：“始皇二十四年，使太子扶苏与蒙恬筑长城，起自临洮，至于碣石。东暨辽海，西并阴山，凡万馀里。民怨劳苦，故杨泉《物理论》曰：‘秦筑长城，死者相属。’民歌曰：‘生男慎勿举，生女哺用脯。不见长城下，尸骸相支拄。’其冤痛如此。今白道南谷口有长城，自城北出有高阪，傍有土穴出泉，挹之不穷。歌录云：‘饮马长城窟，’信非虚言也。”《乐府解题》曰：“古词，伤良人游荡不归，或云蔡邕之辞。若魏陈琳辞云：‘饮马长城窟，水寒伤马骨。’则言秦人苦长城之役也。”《广题》曰：“长城南有溪阪，上有土窟，窟中泉流。汉时将士征塞北，皆饮马此水也。按赵武灵王既袭胡服，自代并阴山下至高阙为塞，山下有长城，武灵王之所筑也。其山中断，望之若双阙，所谓高阙者焉。”《古今乐录》曰：“王僧虔《技录》云‘《饮马行》，今不歌。’” 
<br>青青河畔草，绵绵思远道。远道不可思，宿昔梦见之。梦见在我傍，忽觉在他乡。他乡各异县，展转不相见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼兒烹鲤鱼，中有尺素书。长跪读素书，书中竟何如？上言加餐饭，下言长相忆。
<br>
<br>【同前】魏·文帝 
<br>
<br>
<br>浮舟横大江，讨彼犯荆虏。武将齐贯甲，征人伐金鼓。 
<br>长戟十万队，幽冀百石弩。发机若雷电，一发连四五。
<br>
<br>【同前】陈琳 
<br>
<br>
<br>饮马长城窟，水寒伤马骨。往谓长城吏，慎莫稽留太原卒。官作自有程，举筑谐汝声。男兒宁当格斗死，何能怫郁筑长城。长城何连连，连连三千里。边城多健少，内舍多寡妇。作书与内舍：“便嫁莫留住。善事新姑嫜，时时念我故夫子。”报书往边地：“君今出语一何鄙！身在祸难中，何为稽留他家子。生男慎莫举，生女哺用脯。君独不见长城下，死人骸骨相撑拄。结发行事君，慊慊心意关。明知边地苦，贱妾何能久自全。”
<br>
<br>【同前】晋·傅玄 
<br>
<br>
<br>青青河边草，悠悠万里道。草生在春时，远道还有期。春至草不生，期尽叹无声。感物怀思心，梦想发中情。梦君如鸳鸯，比翼云间翔。既觉寂无见，旷如参与商。河洛自用固，不如中岳安。回流不及反，浮云往自还。悲风动思心，悠悠谁知者。悬景无停居，忽如驰驷马。倾耳怀音响，转目泪双堕。生存无会期，要君黄泉下。
<br>
<br>【同前】陆机 
<br>
<br>
<br>驱马陟阴山，山高马不前。往问阴山候，劲虏在燕然。戎车无停轨，旌旆屡徂迁。仰凭积雪岩，俯涉坚冰川。冬来秋未反，去家邈以绵。獫狁亮未夷，征人岂徒旋。末德争先鸣，凶器无两全。师克薄赏行，军没微躯捐。将遵甘、陈迹，收功单于旃。振旅劳归士，受爵藁街传。
<br>
<br>【同前】梁·沈约 
<br>
<br>
<br>介马渡龙堆，涂萦马屡回。前访昌海驿，杂种寇轮台。旌幕卷烟雨，徒御犯冰埃。
<br>
<br>【同前】陈·后主 
<br>
<br>
<br>征马入他乡，山花此夜光。离群嘶向影，因风屡动香。 
<br>月色含城暗，秋声杂塞长。何以酬君子，马革报疆场。
<br>
<br>【同前】张正见 
<br>
<br>
<br>秋草朔风惊，饮马出长城。群惊还怯饮，地险更宜行。 
<br>伤冰敛冻足，畏冷急寒声。无因度吴阪，方复入羌城。
<br>
<br>【同前】北周·王褒 
<br>
<br>
<br>北走长安道，征骑每经过。战垣临八阵，旌门对两和。屯兵戍陇北，饮马傍城阿。雪深无复道，冰合不生波。尘飞连阵聚，沙平骑迹多。昏昏陇坻月，耿耿雾中河。羽林犹角牴，将军尚雅歌。临戎常拔剑，蒙险屡提戈。秋风鸣马首，薄暮欲如何。
<br>
<br>【同前】尚法师 
<br>
<br>
<br>长城征马度，横行且劳群。入冰穿冻水，饮浪聚流文。 
<br>澄鞍如渍月，照影若流云。别有长松气，自解逐将军。
<br>
<br>【同前】隋·炀帝 
<br>
<br>
<br>肃肃秋风起，悠悠行万里。万里何所行，横漠筑长城。岂台小子智，先圣之所营。树兹万世策，安此亿兆生。讵敢惮焦思，高枕於上京。北河秉武节，千里卷戎旌。山川互出没，原野穷超忽。摐金止行阵，鸣鼓兴士卒。千乘万骑动，饮马长城窟。秋昏塞外云，雾暗关山月。缘岩驿马上，乘空烽火发。借问长安候，单于入朝谒。浊气静天山，晨光照高关。释兵仍振旅，要荒事方举。饮至告言旋，功归清庙前。
<br>
<br>【同前】唐·太宗 
<br>
<br>
<br>塞外悲风切，交河冰已结。瀚海百重波，阴山千里雪。迥戍危烽火，层峦引高节。悠悠卷旆旌，饮马出长城。寒沙连骑迹，朔吹断边声。胡尘清玉塞，羌笛韵金钲。绝漠干戈戢，车徒振原隰。都尉反龙堆，将军旋马邑。扬麾氛雾静，纪石功名立。荒裔一戎衣，云台凯歌入。
<br>
<br>【同前】虞世南 
<br>
<br>
<br>驰马渡河干，流深马渡难。前逢锦车使，都护在楼兰。轻骑犹衔勒，疑兵尚解鞍。温池下绝涧，栈道接危峦。拓地勋未赏，亡城律讵宽。有月关犹暗，经春陇尚寒。云昏无复影，冰合不闻湍。怀君不可遇，聊持报一餐。
<br>
<br>【同前】袁朗 
<br>
<br>
<br>朔风动秋草，清跸长安道。长城连不穷，所以隔华戎。规模唯圣作，荷负晓成功。鸟庭已向内，龙荒更凿空。玉关尘卷静，金微路已通。汤征随北怨，舜咏起南风。画野功初立，绥边事云集。朝服践狼居，凯歌旋马邑。山响传凤吹，霜华藻琼鈒。属国拥节归，单于款关入。日落寒云起，惊河被原隰。零落叶已寒，河流清且急。四时徭役尽，千载干戈戢。太平今苦斯，汗马竟无施。唯当事笔砚，归去草封禅。
<br>
<br>【同前】王翰 
<br>
<br>
<br>长安少年无远图，一生惟羡执金吾。骐驎前殿拜天子，走马为君西击胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染硃轮。回来饮马长城窟，长城道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。
<br>
<br>【同前】王建 
<br>
<br>
<br>长城窟，长城窟边多马骨。古来此地无井泉，赖得秦家筑城卒，征人饮马愁不回，长城变作望乡堆。蹄迹未干人去近，续后马来泥汙尽。枕弓睡着待水生，不见阴山在前阵。马蹄足脱装马头，健兒战死谁封侯？
<br>
<br>【同前】僧子兰 
<br>
<br>
<br>游客长城下，饮马城长窟。马嘶闻水腥，为浸征人骨。岂不是流泉，终不成潺湲。洗尽骨上土，不洗骨中冤。骨若比流水，四海有还魂。空流鸣咽声，声中疑是言。
<br>
<br>【青青河畔草】齐·王融 
<br>
<br>
<br>容容寒烟起，翘翘望行子。行子殊未归，寤寐君容辉。夜中心爱促，觉后阻河曲。河曲万里馀，情交襟袖疏。珠露春华返，璿霜秋照晚。入室怨蛾眉，情归为谁婉。
<br>
<br>【同前】梁·沈约 
<br>
<br>
<br>漠漠床上尘，心中忆故人。故人不可忆，中夜长叹息。 
<br>叹息相容仪，不言长别离。别离稍已久，空床寄杯酒。
<br>
<br>【同前】何逊 
<br>
<br>
<br>春兰已应好，折花望远道。秋夜苦复长，抱枕向空床。吹台下促节，不言於此别。 
<br>歌筵掩团扇，何时一相见。弦绝犹依轸，叶落裁下枝。即此虽云别，方我未成离。
<br>
<br>【同前】梁·武帝 
<br>
<br>
<br>幕幕绣户丝，悠悠怀昔期，昔期久不归，乡国旷音辉。音辉空结迟，半寝觉如至。既寤了无形，与君隔平生。月以云掩光，叶以霜摧老。当途竞自容，莫肯为妾道。
<br>
<br>【同前】荀昶 
<br>
<br>
<br>荧荧山上火，苕苕隔陇左，陇左不可至，精爽通寤寐。寤寐衾帱同，忽觉在他邦。他邦各异邑，相逐不相及。迷墟在望烟，木落知冰坚。升朝各自进，谁肯相攀牵。客从北方来，遗我端弋綈。命仆开弋綈，中有隐起珪。长跪读隐珪，辞苦声亦凄，上言各努力，下言长相怀。
<br>
<br>【泛舟横大江】梁·简文帝 
<br>
<br>
<br>魏文帝《饮马长城窟行》曰“泛舟横大江”，因以为题也。 
<br>沧波白日晖，游子出王畿。旁望重山转，前观远帆稀。广水浮云吹，江风引夜衣。旅雁同洲宿，寒凫夹浦飞。行客谁多病，当念早旋归。
<br>
<br>【同前】陈·张正见 
<br>
<br>
<br>大江修且阔，扬舲度回矶。波中画鹢涌，帆上锦花飞。 
<br>舟移历浦月，棹举湿春衣。王孙客若远，讵待送将归。
<br>
<br>【上留田行】魏·文帝 
<br>
<br>
<br>《古今乐录》曰：“王僧虔《技录》有《上留田行》，今不歌。”崔豹《古今注》曰：“上留田，地名也。人有父母死不字其孤弟者，邻人为其弟作悲歌以风其兄，故曰《上留田》。”《乐府广题》曰：“盖汉世人也。云‘里中有啼兒，似类亲父子。回车问啼兒，慷慨不可止。’” 
<br>居世一何不同，上留田。富人食稻与梁，上留田。贫子食糟与糠，上留田。贫贱亦何伤，上留田。禄命悬在苍天，上留田。今尔叹息将欲谁怨？上留田。
<br>
<br>【同前】晋·陆机 
<br>
<br>
<br>嗟行人之蔼蔼，骏马陟原风驰。轻舟泛川雷迈，寒往暑来相寻。零雪霏霏集宇，悲风徘徊入襟。岁华冉冉方除，我思缠绵未纾，感时悼逝凄如。
<br>
<br>【同前】宋·谢灵运 
<br>
<br>
<br>薄游出彼东道，上留田。薄游出彼东道，上留田。循听一何矗矗，上留田。澄川一何皎皎，上留田。悠哉■矣征夫，上留田。悠哉■矣征夫，上留田。两服上阪电游，上留田。舫舟下游飙驱，上留田。此别既久无适，上留田。此别既久无适，上留田。寸心系在万里，上留田。尺素遵此千夕，上留田。秋冬迭相去就，上留田。秋冬迭相去就，上留田。素雪纷纷鹤委，上留田。清风飙飙入袖，上留田。岁云暮矣增忧，上留田。岁云暮矣增忧，上留田。诚知运来讵抑，上留田。熟视年往莫留，上留田。
<br>
<br>【同前】梁·简文帝 
<br>
<br>
<br>正月土膏初欲发，天马照耀动农祥。田家斗酒群相劳，为歌长安金凤皇。
<br>
<br>【同前】唐·李白 
<br>
<br>
<br>行至上留田，孤坟何峥嵘。积此万古恨，春草不复生。悲风四边来，肠断白杨声。借问谁家地，埋没蒿里茔。古老向余言，言是上留田。蓬科马鬣今已平，昔之弟死兄不葬，他人於此举铭旌。一鸟死，百鸟鸣。一兽走，百兽惊。桓山之禽别离苦，欲去回翔不能征。田氏仓卒骨肉分，青天白日摧紫荆。交柯之木本同形，东枝憔悴西枝荣。无心之物尚如此，参商胡乃寻天兵。孤竹延陵，让国扬名。高风缅邈，颓波激清。尺布之谣，塞耳不能听。
<br>
<br>【同前】僧贯休 
<br>
<br>
<br>父不父，兄不兄，上留田，蝥贼生。徒陟岗，泪峥嵘。我欲使诸凡鸟雀，尽变为鹡鸰。我欲使诸凡草木，尽变为田荆。邻人歌，邻人歌，古风清，清风生。
<br>
<br>【新城安乐宫】梁·简文帝 
<br>
<br>
<br>《古今乐录》曰：“王僧虔《技录》有《新城安乐宫行》，今不歌。”《乐府解题》曰：“《新城安乐宫行》，备言雕饰刻斫之美也。” 
<br>遥看云雾中，刻桷映丹红。珠廉通晚日，金华拂夜风。欲知歌管处，来过安乐宫。
<br>
<br>【同前】阴铿 
<br>
<br>
<br>新宫实壮哉，云里望楼台。迢递翔鹍仰，联翩贺燕来。重寒露檐宿，返景夏莲开。砌石披新锦，花梁画早梅。欲知安乐盛，歌管杂尘埃。
<br>
<br>【同前】唐·陈子良 
<br>
<br>
<br>春色照兰宫，秦女坐窗中。柳叶来眉上，桃花落脸红。 
<br>拂尘开扇匣，卷帐卻薰笼。衫薄偏憎日，裙轻更畏风。
<br>
<br>【安乐宫】李贺 
<br>
<br>
<br>深井桐乌起，尚复牵清水。未盥邵陵瓜，瓶中弄长翠。新城安乐宫，宫如凤凰翅。歌回蜡板鸣，左悺提壶使。绿繁悲水曲，茱萸别秋子。
<br>
<br>【妇病行】 
<br>
<br>
<br>妇病连年累岁，传呼丈人前一言。当言未及得言，不知泪下一何翩翩。“属累君两三孤子，莫我兒饥且寒，有过慎莫苴笞，行当折摇，思复念之”。乱曰：抱时无衣，襦复无里。闭门塞牖舍，孤兒到市，道逢亲交，泣坐不能起。从乞求与孤买饵，对交啼泣泪不可止。“我欲不伤悲不能已”。探怀中钱持授，交入门，见孤兒啼索其母抱，徘徊空舍中，行复尔耳，弃置勿复道！
<br>
<br>【同前】陈·江总 
<br>
<br>
<br>窈窕怀贞室，风流挟琴妇。唯将角枕卧，自影啼妆久。羞开翡翠帷，懒对蒲萄酒。深悲在缣素，讬意忘箕帚。夫婿府中趋，谁能大垂手。
<br>
<br>【孤兒行】 
<br>
<br>
<br>《孤子生行》，一曰《孤兒行》。古辞言孤兒为兄嫂所苦，难与久居也。《歌录》曰：“《孤子生行》，亦曰《放歌行》。”《乐府解题》曰：“鲍照《放歌行》云：‘蓼虫避葵堇’，言朝廷方盛，君上好才，何为临歧相将去也。” 
<br>孤兒生，孤子遇生，命独当苦！父母在时，乘坚车，驾驷马。父母已去，兄嫂令我行贾。南到九江，东到齐与鲁。腊月来归，不敢自言苦。头多虮虱，面目多尘。大兄言办饭，大嫂言视马。上高堂，行取殿下堂，孤兒泪下如雨。使我朝行汲，暮得水来归。手为错，足下无菲。怆怆履霜，中多蒺藜。拔断蒺藜，肠肉中怆欲悲。泪下渫渫，清涕累累。冬无复襦，夏无单衣。居生不乐，不如早去，下从地下黄泉。春气动，草萌芽。三月蚕桑，六月收瓜。将是瓜车，来到还家。瓜车反覆，助我者少，啗瓜者多。原还我蒂，兄与嫂严，独且急归。当兴校计。乱曰：里中一何饶饶，愿欲寄尺书，将与地下父母，兄嫂难与久居。
<br>
<br>【放歌行】晋·傅玄 
<br>
<br>
<br>灵龟有枯甲，神龙有腐鳞。人无千岁寿，存质空相因。朝露尚移景，促哉水上尘。丘冢如履綦，不识故与新。高树来悲风，松柏垂威神。旷野何萧条，顾望无生人。但见狐狸迹，虎豹自成群。狐雏攀树鸣，离鸟何缤纷。愁子多哀心，塞耳不忍闻。长啸泪雨下，太息气成云。
<br>
<br>【同前】宋·鲍照 
<br>
<br>
<br>蓼虫避葵堇，习苦不言非。小人自龌龊，安知旷上怀。鸡鸣洛城里，禁门平旦开。冠盖纵横至，车骑四方来。素带曳长飙，华缨结远埃。日中安能止，钟鸣犹未归。夷世不可逢，贤君信爱才。明虑自天断，不受外嫌猜。一言分珪爵，片善辞草莱。岂伊白璧赐，将起黄金台。今君有何疾，临路独迟回。
<br>
<br>【同前】唐·王昌龄 
<br>
<br>
<br>南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微诚献谋猷。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁甫愁。但营数斗禄，奉养母丰羞。若得金膏遂，飞云亦可俦。
<br>
<br>
<br>
<br>
<br>卷三十九 
<br>相和歌辞十四 
<br>瑟调曲四
<br>
<br>【大墙上蒿行】魏·文帝 
<br>
<br>
<br>《古今乐录》曰：“王僧虔《技录》有《大墙上蒿行》，今不歌。” 
<br>阳春无不长成，草木群类，随大风起。零落苦何翩翩。中心独立一何茕，四时舍我驱驰，今我隐约欲何为。人生居天壤间，忽如飞鸟栖枯枝，我今隐约欲何为。适君身体所服，何不恣君口腹所尝，冬被貂鼲温暖，夏当服绮罗轻凉。行力自苦，我将欲何为？不及君少壮之时，乘坚车，策肥马良。上有仓浪之天，今我难得久来视。下有蠕蠕之地，今我难得久来履。何不恣意遨游。从君所喜，带我宝剑，今尔何为自低卬？悲丽平壮观，白如积雪，利若秋霜。驳犀标首，玉琢中央。帝王所服，辟除凶殃。御左右，奈何致福祥。吴之辟闾，越之步光，楚之龙泉，韩有墨阳，苗山之铤，羊头之钢，知名前代，咸自谓丽且美。曾不知君剑良，绮难忘。冠青云之崔嵬，纤罗为缨，饰以翠翰，既美且轻。表容仪，俯仰垂光荣。宋之章甫，齐之高冠，亦自谓美，盖何足观。排金铺，坐玉堂，风尘不起，天气清凉。奏桓瑟，舞赵倡，女娥长歌，声协宫商，感心动耳，荡气回肠。酌桂酒，鲙鲤鲂，与佳人期，为乐康。前奉玉卮，为我行觞。今日乐，不可忘，乐未央。为乐常苦迟，岁月逝，忽若飞，何为自苦，使我心悲。
<br>
<br>【野田黄雀行四解】曹植 
<br>
<br>
<br>《古今乐录》曰：“王僧虔《技录》有《野田黄雀行》，今不歌。”《乐府解题》曰：“晋乐奏东阿王‘置酒高殿上’，始言丰膳乐饮，盛宾主之献酬。中言欢极而悲，嗟盛时不再。终言归於知命而无忧也。”《空侯引》亦用此曲。按汉鼓吹铙歌亦有《黄雀行》，不知与此同否？ 
<br>置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。盛时不再来，百年忽我遒。惊风飘白日，光景驰西流。生存华屋处，零落归山丘。先民谁不死，知命复何忧！ 
<br>右一曲，晋乐所奏。 
<br>置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。惊风飘白日，光景驰西流。盛时不可再，百年忽我遒。生存华屋处，零落归山丘。先民谁不死，知命亦何忧。 
<br>右一曲，本辞。
<br>
<br>【同前】 
<br>
<br>
<br>高树多悲风，海水扬其波。利剑不在掌，结友何须多。不见篱间雀，见鹞自投罗。罗家得雀喜，少年见雀悲。拔剑捎罗网，黄雀得飞飞。飞飞摩苍天，来下谢少年。
<br>
<br>【同前】隋·萧毂 
<br>
<br>
<br>弱躯愧彩饰，轻毛非锦文。不知鸿鹄志，非是凤凰群。作风随浊雨，入曲应玄云。空城旧侣绝，沧海故交分。宁死明珠弹，且避鹰将军。
<br>
<br>【同前】唐·李白 
<br>
<br>
<br>游莫逐炎洲翠，栖莫近吴宫燕。吴宫火起焚尔窠，炎洲逐翠遭网罗。萧条两翅蓬蒿下，纵有鹰鹯奈若何。
<br>
<br>【同前】储光羲 
<br>
<br>
<br>啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。邪路岂不栖，渚田岂不肥。水长路且怀，恻恻与心违。
<br>
<br>【同前】僧贯休 
<br>
<br>
<br>高树风多，吹尔巢落。深蒿叶暖，宜尔依薄。莫近鹗类，珠网亦恶，饮野田之清水，食野田之黄粟。深花中睡，孛土里浴。如此即全胜啄太仓之穀，而更穿人屋。
<br>
<br>【同前】僧齐己 
<br>
<br>
<br>双双野田雀，上下同饮啄。暖去栖蓬蒿，寒归傍篱落。 
<br>殷勤避罗网，乍可遇雕鹗。雕鹗虽不仁，分明在寥廓。
<br>
<br>【置酒高殿上】陈·张正见 
<br>
<br>
<br>陈王开甲第，粉壁丽椒涂。高窗侍玉女，飞闼敞金铺。名香散绮幕，石墨彫金炉。清醪称玉馈，浮蚁擅苍梧。邹、严恆接武，申、白日相趋。容与升阶玉，差池曳履珠。千金一巧笑，百万两鬟姝。赵姬未鼓瑟，齐客罢吹竽。歌喧桃与李，琴挑《凤将雏》。魏君惭举白，晋主愧投壶。风云更代序，人事有荣枯。长卿病消渴，壁立还成都。
<br>
<br>【同前】江总 
<br>
<br>
<br>三清传旨酒，柏梁奉欢宴。霜云动玉叶，冻水疏金箭。 
<br>羽籥响钟石，流泉灌金殿。盛时不再得，光景驰如电。
<br>
<br>【雁门太守行八解】 
<br>
<br>
<br>《古今乐录》曰：“王僧虔《技录》云：‘《雁门太守行》歌古洛阳令一篇。’”《后汉书》曰：“王涣，字稚子，广汉郪人也。父顺，安定太守。涣少好侠，尚气力，晚改节敦儒学，习书读律，略通大义。后举茂才，除温令。讨击奸猾，境内清夷，商人露宿於道。其有放牛者，辄云，以属稚子，终无侵犯。在温三年，迁兗州刺史。绳正部郡，威风大行。后坐考妖言不实论，岁馀征拜侍御史。永元十五年，还为洛阳令。政平讼理，发擿奸伏，京师称叹，以为有神算。元兴元年病卒。百姓咨嗟，男女老壮相与致奠醊，以千数。及丧西归，经弘农，民庶皆设槃案於路，吏问其故，咸言平常持米到洛，为卒司所抄，恆亡其半。自王君在事，不见侵枉，故来报恩。其政化怀物如此。民思其德，为立祠安阳亭西。每食辄弦歌而荐之。永嘉二年，邓太后诏嘉其节义，而以子石为郎中。延熹中，桓帝事黄老道，悉毁诸旁祀，唯存卓茂与涣祠焉。”《乐府解题》曰：“按古歌词，历述涣本末，与传合。而曰《雁门太守行》，所未详。若梁简文帝‘轻霜中夜下’，备言边城征战之思，皇甫规雁门之问，盖据题为之也。” 
<br>孝和帝在时，洛阳令王君，本自益州广汉蜀民。少行官，学通五经论。明知法令，历世衣冠。从温补洛阳令。治行致贤，拥护百姓，子养万民。外行猛政，内怀慈仁。文武备具，料民富贫。移恶子姓。篇著里端。伤杀人，比伍同罪对门，禁鍪矛八尺，捕轻薄少年，加笞决罪，诣马市论。无妄发赋，念在理冤。敕吏正狱，不得苛烦。财用钱三十，买绳礼竿。贤哉贤哉，我县王君。臣吏衣冠，奉事皇帝。功曹主簿，皆得其人。临部居职，不敢行恩。清身苦体，夙夜劳勤。治有能名，远近所闻。天年不遂，早就奄昏。为君作祠，安阳亭西。欲令后世，莫不称传。 
<br>右一曲，晋乐所奏。
<br>
<br>【同前二首】梁·简文帝 
<br>
<br>
<br>轻霜中夜下，黄叶远辞枝。寒苦春难觉，边城秋易知。风急旍旗断，涂长铠马疲。少解孙吴法，家本幽并兒。非关买雁肉，徒劳皇甫规。 
<br>陇暮风恆急，关寒霜自浓。枥马夜方思，边衣秋未重。潜师夜接战，略地晓摧锋。悲笳动胡塞，高旗出汉墉。勤劳谢功业，清白报迎逢。非须主人赏，宁期定远封。单于如未击，终夜慕前踪。
<br>
<br>【同前】褚翔 
<br>
<br>
<br>三月杨花合，四月麦秋初。幽州寒食罢，郑国采桑疏。便闻雁门戍，结束事戎车。去岁无霜雪，今年有闰馀。月如弦上弩，星类水中鱼。戎车攻日逐，燕骑荡康居。大宛归善马，小月送降书。寄语闺中妾，忽怨寒床虚。
<br>
<br>【同前】唐·李贺 
<br>
<br>
<br>黑云压城城欲摧，甲光向月金鳞开。角声满天秋色里，塞上燕支凝夜紫。 
<br>半卷红旗临易水，霜重鼓寒声不起。报君黄金台上意，提携玉龙为君死。
<br>
<br>【同前】张祜 
<br>
<br>
<br>城头月没霜如水，趚趚踏沙人似鬼。灯前拭泪试香裘，长引一声残漏子。 
<br>驼囊泻酒酒一杯，前头疌血心不回。寄语年少妻莫哀，鱼金虎竹天上来，雁门山边骨成灰。
<br>
<br>【同前】庄南杰 
<br>
<br>
<br>旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。 
<br>击革摐金燧牛尾，犬羊兵败如山死。九泉寂寞葬秋虫，湿云荒草啼愁思。
<br>
<br>【艳歌何尝行四解】 
<br>
<br>
<br>一曰《飞鹄行》。《古今乐录》曰：“王僧虔《技录》云：《艳歌何尝行》，歌文帝《何尝》《古白鹄》二篇。”《乐府解题》曰：“古辞云：‘飞来双白鹄，乃从西北来。’言雌病雄不能负之而去，‘五里一反顾，六里一徘徊’。虽遇新相知，终伤生别离也。又有古辞云‘何尝快独无忧’，不复为后人所拟。‘鹄’一作‘鹤’。” 
<br>飞来双白鹄，乃从西北来。十十五五，罗列成行。妻卒被病，行不能相随。五里一反顾，六里一徘徊。吾欲衔汝去，口噤不能开；吾欲负汝去，毛羽何摧颓。乐哉新相知，忧来生别离，躇踌顾群侣，泪下不自知。念与君离别，气结不能言，各各重自爱，远道归还难。妾当守空房，闭门下重关。若生当相见，亡者会黄泉。今日乐相乐，延年万岁期。
<br>
<br>【同前五解】魏·文帝 
<br>
<br>
<br>何尝快，独无忧，但当饮醇酒，炙肥牛。长兄为二千石，中兄被貂裘。小弟虽无官爵，鞍马馺馺，往来王侯长者游。但当在王侯殿上，快独摴蒲六博，对坐弹棋。男兒居世，各当努力，戚迫日暮，殊不久留。少小相触抵，寒苦常相随，忿恚安足诤。吾中道与卿共别离。约身奉事君，礼节不可亏。上惭仓浪之天，下顾黄口小兒。奈何复老心皇皇，独悲谁能知。 
<br>右二曲，晋乐所奏。
<br>
<br>【飞来双白鹄】宋·吴迈远 
<br>
<br>
<br>可怜双白鹄，双双绝尘氛。连翩弄光景，交颈游青云。逢罗复逢缴，雌雄一旦分。哀声流海曲，孤叫去江濆。岂不慕前侣，为尔不及群。步步一零泪，千里犹待君。乐哉新相知，悲来生别离。持此百年命，共逐寸阴移。譬如空山草，零落心自知。
<br>
<br>【飞来双白鹤】陈·后主 
<br>
<br>
<br>朔吹已萧瑟，愁云屡合开。玄冬辛苦地，白鹤从风催。音响已清切，毛羽复残摧。飞未进□□，但为失双回。傥逢哙参德，当共衔珠来。
<br>
<br>【同前】梁·元帝 
<br>
<br>
<br>紫盖学仙成，能令吴市倾。逐舞随疏节，闻琴应别声。 
<br>集田遥赴影，隔雾近相鸣。时从洛浦渡，飞向辽东城。
<br>
<br>【同前】唐·虞世南 
<br>
<br>
<br>飞来双白鹤，奋翼远凌烟。双栖集紫盖，一举背青田。飏影过伊洛，流声入管弦。鸣群倒景外，刷羽阆风前。映海疑浮雪，拂涧泻飞泉。燕雀宁知去，蜉蝣不识还。何言别俦侣，从此间山川。顾步已相失，徘徊反自怜。危心犹警露，哀响讵闻天。无因振六翮，轻举复随仙。
<br>
<br>【今日乐相乐】陈·江总 
<br>
<br>
<br>绮殿文雅遒，玳筵欢趣密。郑态逶迤舞，齐弦窈窕瑟。 
<br>金罍送缥觞，王井沈硃实。愿以北堂宴，长奉南山日。
<br>
<br>【艳歌行】 
<br>
<br>
<br>《古今乐录》曰：“《艳歌行》非一，有直云‘艳歌’，即《艳歌行》是也。若《罗敷》《何尝》《双鸿》《福钟》等行，亦皆‘艳歌’。”王僧虔《技录》云：“《艳歌双鸿行》，荀录所载，《双鸿》一篇；《艳歌福钟行》，荀录所载，《福钟》一篇，今皆不传。《艳歌罗敷行》‘日出东南隅’篇，荀录所载。《罗敷》一篇，相和中歌之，今不歌。”《乐府解题》曰：“古辞云‘翩翩堂前燕，冬藏夏来见’。言燕尚冬藏夏来，兄弟反流宕他县。主妇为绽衣服，其夫见而疑之也。” 
<br>翩翩堂前燕，冬藏夏来见。兄弟两三人，流宕在他县。故衣谁当补，新衣谁当绽。赖得贤主人，览取为吾纟旦。夫婿从门来，斜柯西北眄。语卿且勿眄，水清石自见。石见何累累，远行不如归。
<br>
<br>【同前】 
<br>
<br>
<br>南山石嵬嵬，松柏何离离。上枝拂青云，中心十数围。洛阳发中梁，松树窃自悲。斧锯截是松，松树东西摧。特作四轮车，载至洛阳宫。观者莫不叹，问是何山材。谁能刻镂此？公输与鲁班。被之用丹漆，薰用苏合香。本自南山松，今为宫殿梁。
<br>
<br>【艳歌行有女篇】晋·傅玄 
<br>
<br>
<br>有女怀芬芳，媞媞步东厢。蛾眉分翠羽，明眸发清扬。丹脣翳皓齿，秀色若珪璋。巧笑露权靥，众媚不可详。令仪希世出，无乃古毛嫱。头安金步摇，耳系明月珰。珠环约素腕，翠羽垂鲜光。文袍缀藻黼，玉体映罗裳。容华既已艳，志节拟秋霜。徽音冠青云，声响流四方。妙哉英媛德，宜配侯与王。灵应万世合，日月时相望。媒氏陈束帛，羔雁鸣前堂。百两盈中路，起苦鸾凤翔。凡夫徒踊跃，望绝殊参商。
<br>
<br>【艳歌行】宋·刘义恭 
<br>
<br>
<br>江南游湘妃，窈窕汉滨女。淑问流古今，兰音媚邓楚。瑶颜映长川，善服照通浒。求思望襄澨，叹息对衡渚。中情未相感，搔首增企予。悲鸿失良匹，俯仰恋俦侣。徘徊忘寝食，羽翼不能举。倾首伫春燕，为我津辞语。
<br>
<br>【同前二首】梁·简文帝 
<br>
<br>
<br>凌晨光景丽，倡女凤楼中。前瞻削成小，傍望卷旌空。分妆间浅靥，绕脸傅斜红。张琴未调轸，饮吹不全终。自知心所爱，出入仕秦宫。谁言连尹屈，更是莫敖通。轻轺缀皁盖，飞辔轹云骢。金鞍随系尾，衔琐映缠騣。戈镂荆山玉，剑饰丹阳铜。左把苏合弹，傍持大屈弓。控弦因鹊血，挽强用牛螉。弋猎多登陇，酣歌每入丰。晖晖隐落日，冉冉还房栊。灯生阳燧火，尘散鲤鱼风。流苏时下帐，象簟复韬筒。雾暗窗前柳，寒疏井上桐。女萝讬松际，甘瓜蔓井东。拳拳恃君宠，岁暮望无穷。 
<br>云楣桂成户，飞栋杏为梁。斜窗通蕊气，细隙引尘光。裁衣魏后尺，汲水淮南床。青骊暮当返，预使罗裙香。
<br>
<br>【同前】陈·顾野王 
<br>
<br>
<br>燕姬妍，赵女丽，出入王宫公主第。倚鸣瑟，歌未央，调弦八九弄，度曲两三章。唯欣春日永，讵愁秋夜长。歌未央，倚鸣瑟。轻风飘落蕊，乳燕巢兰室。结罗帷，玩朝日。窗开翠幔卷，妆罢金星出。争攀四照花，竞戏三条术。 
<br>夕台行雨度，朝梁照日辉。东城采桑返，南市数钱归。长歌挑碧玉，罗尘笑洛妃。欲知欢未尽，栖乌已夜飞。 
<br>齐倡赵女尽妖妍，珠帘玉砌并神仙。莫笑人来最落后，能使君恩得度前。岂知洛渚罗尘步，讵减天河秋夕渡。妖姿巧笑能倾城，那思他人不憎妒。莲花藻井推芰荷，采菱妙曲胜阳阿。
<br>
<br>【煌煌京洛行五解】魏·文帝 
<br>
<br>
<br>《古今乐录》曰：“王僧虔《技录》云：‘《煌煌京洛行》，歌文帝园桃一篇。’”《乐府解题》曰：“晋乐奏文帝‘夭夭园桃，无子空长’，言虚美者多败。又有韩信高鸟尽，良弓藏，子房保身全名，苏秦倾侧卖主，陈轸忠而有谋，楚怀不纳，郭生古之雅人，燕昭臣之，吴起知小谋大，及鲁仲连高士，不受千金等语。若宋鲍照‘凤楼十二重’，梁戴暠‘欲知佳丽地’，始则盛称京洛之美，终言君恩歇薄，有怨旷沉沦之叹。” 
<br>夭夭园桃，无子空长。虚美难假，偏轮不行。淮阴五刑，鸟得弓藏。保身全名，独有子房。大愤不收，褒衣无带。多言寡诚，祇令事败。苏秦之说，六国以亡。倾侧卖主，车裂固当。贤矣陈轸，忠而有谋。楚怀不从，祸卒不救。祸夫吴起，智小谋大。西河何健，伏尸何劣。嗟彼郭生，古之雅人。智矣燕昭，可谓得臣。峨峨仲连，齐之高士。北辞千金，东蹈沧海。 
<br>右一曲，晋乐所奏。
<br>
<br>【同前二首】宋·鲍照 
<br>
<br>
<br>凤楼十二重，四户八绮窗。绣桷金莲花，桂柱玉盘龙。珠帘无隔路，罗幌不胜风。宝帐三千所，为尔一朝容。扬芬紫烟上，垂彩绿云中。春吹回白日，霜歌落塞鸿。但惧秋尘起，盛爱逐衰蓬。坐视青苔满，卧对锦筵空。琴瑟纵横散，舞衣不复缝。古来兵歇薄，君意岂独浓。唯见双黄鹄，千里一相从。
<br>
<br>【同前】 
<br>
<br>
<br>南游偃师县，斜上霸陵东。回瞻龙首堞，遥望德阳宫。重门远照耀，天阁复穹隆。城旁疑复道，树里识松风。黄河入洛水，丹泉绕射熊。夜轮悬素魄，朝光荡碧空。秋霜晓驱雁，春雨暮成虹。曲阳造甲第，高安还禁中。刘苍归作相，窦宪出临戎。此时车马合，兹晨冠盖通。谁知两京盛，欢宴遂无穷。
<br>
<br>【同前】戴暠 
<br>
<br>
<br>欲知佳丽地，为君陈帝京。由来称侠窟，争利复争名。铸铜门外马，刻石水中鲸。黑龙过饮渭，丹凤俯临城。群公邀郭解，天子问黄琼。诏幸平阳第，骑指伏波营。五侯同拜爵，七贵各垂缨。衣风飘飖起，车尘暗浪生。舞见淮南法，歌闻齐后声。挥金留客坐，馔玉待钟鸣。独有文园客，偏嗟武骑轻。
<br>
<br>【同前】陈·张正见 
<br>
<br>
<br>千门俨西汉，万户擅东京。凌云霞上起，鳷鹊月中生。 
<br>风尘暮不息，箫管夜恆鸣。唯当卖药处，不入长安城。
<br>
<br>
<br>
<br>卷四十 
<br>相和歌辞十五 
<br>瑟调曲五
<br>
<br>【门有车马客行】晋·陆机 
<br>
<br>
<br>《古今乐录》曰：“王僧虔《技录》云：‘《门有车马客行》歌东阿王置酒一篇。’”《乐府解题》曰：“曹植等《门有车马客行》皆言问讯其客，或得故旧乡里，或驾自京师，备叙市朝迁谢，亲友凋丧之意也。”按曹植又有《门有万里客》，亦与此同。 
<br>门有车马客，驾言发故乡。念君久不归，濡迹涉江湘。投袂赴门涂，揽衣不及裳。拊膺携客泣，掩泪叙温凉。借问邦族间，恻怆论存亡。亲友多零落，旧齿皆凋丧。市朝互迁易，城阙或丘荒。坟垄日月多，松柏郁茫茫。天道信崇替，人生安得长。慷慨惟平生，俯仰独悲伤。
<br>
<br>【同前】宋·鲍照 
<br>
<br>
<br>门有车马客，问君何乡士。捷步往相讯，果得旧邻里。凄凄声中情，慊慊增下俚。语昔有故悲，论今无新喜。清晨相访慰，日暮不能已。欢戚竞寻诸，谈调何终止。辞端竟未究，忽唱分涂始。前悲尚未弭，后戚方复起。嘶声盈我口，谈言在我耳。手迹可传心，愿尔笃行李。
<br>
<br>【同前】陈·张正见 
<br>
<br>
<br>飞观霞光启，重门平旦开。北阙高輶过，东方连骑来。红尘扬翠毂，赭汗染龙媒。桃花夹迳聚，流水傍池回。捎鞭聊静电，接轸暂停雷。非关万里客，自有六奇才。琴和朝雉操，酒泛夜光杯。舞袖飘金谷，歌声绕凤台。良时不可再，驺驭郁相催。安知太行道，失路车轮摧。
<br>
<br>【同前】隋·何妥 
<br>
<br>
<br>门前车马客，言是故乡来。故乡有书信，纵横印检开。开书看未极，行客屡相识。借问故乡人，潺湲泪不息。上言离别久，下道望应归。寸心将夜鹊，相逐向南飞。
<br>
<br>【同前】唐·虞世南 
<br>
<br>
<br>财雄重交结，戚里擅豪华。曲台临上路，高门抵狭斜。赭汗千金马，绣毂五香车。白鹤随飞盖，硃路入鸣笳。夏莲开剑水，春桃发露花。轻裙染回雪，浮蚁泛流霞。高谈辩飞兔，摛藻握灵蛇。逢恩借羽翼，失路委泥沙。暧暧风烟晚，路长归骑远。日斜青琐第，尘飞金谷苑。危弦促柱奏巴渝，遗簪堕珥解罗襦。如何守直道，翻使谷名愚。
<br>
<br>【同前】李白 
<br>
<br>
<br>门有车马客，金鞍曜硃轮。谓从丹霄落，乃是故乡亲。呼兒扫中堂，坐客论悲辛。对酒两不饮，停觞泪盈巾。叹我万里游，飘飖三十春。空谈霸王略，紫绶不挂身。雄剑藏玉匣，阴符生素尘。廓落无所合，流离湘水滨。借问宗党间，多为泉下人。生苦百战役，死讬万鬼邻。北风扬胡沙，埋翳周与秦。大运且如此，苍穹宁匪仁。恻怆竟何道，存亡任大钧。
<br>
<br>【门有万里客行】魏·曹植 
<br>
<br>
<br>门有万里客，问君何乡人，褰裳起从之，果得心所亲。挽裳对我泣，太息前自陈。 
<br>本是朔方士，今为吴越民。行行将复行，去去适西秦。
<br>
<br>【墙上难为趋】晋·傅玄 
<br>
<br>
<br>《古今乐录》曰：“王僧虔《技录》云：‘《墙上难用趋行》，荀录所载，墙上一篇，今不传。’” 
<br>门有车马客，骖服若腾飞。革组结玉佩，蘩藻纷葳蕤。冯轼垂长缨，顾盼有馀辉。贫主屣弊履，整比蓝缕衣。客曰嘉病乎，正色意无疑。吐言若覆水，摇舌不可追。渭滨渔钓翁，乃为周所谘。颜回处陋巷，大圣称庶几。苟富不知度，千驷贱采薇。季孙由俭显，管仲病三归。夫差耽淫侈，终为越所围。遗身外荣利，然后享巍巍。迷者一何众。孔难知德希。甚美致憔悴，不如豚豕肥。杨硃泣路歧，失道今人悲。子贡欲自矜，原宪知其非。屈伸各异势，穷达不同资。夫唯体中庸，先天天不违。
<br>
<br>【同前】北周·王褒 
<br>
<br>
<br>昔称梁孟子，兼闻鲁孔丘。访政聊为述，问陈岂相酬。末代多侥幸，卿相尽经由。台郎百金价，台司千万求。当朝少直笔，趋代皆曲钩。廷尉十年不得调，将军百战未封侯。夜伏拥门作常伯，自有蒲萄得凉州。白璧求善价，明珠难暗投。高墙不可践，井水自难浮。风胡有年岁，銛利比吴钩。
<br>
<br>【日重光行】晋·陆机 
<br>
<br>
<br>《古今乐录》曰：“王僧虔《技录》有《日重光行》，今不传。”崔豹《古今注》曰：“《日重光》，《月重轮》，群臣为汉明帝作也。明帝为太子，乐人作歌诗四章，以赞太子之德。一曰《日重光》，二曰《月重轮》，三曰《星重辉》，四曰《海重润》。汉末丧乱，后二章亡。旧说云，天子之德，光明如日，规轮如月，众辉如星，霑润如海。太子比德，故云重也。” 
<br>日重光，奈何天回薄。日重光，冉冉其游如飞征。日重光，今我日华华之盛。日重光，倏忽过，亦安停。日重光，盛往衰，亦必来。日重光，譬如四时，固恆相催。日重光，惟命有分可营。日重光，但惆怅才志。日重光，身没之后无遗名。
<br>
<br>【月重轮行】魏·文帝 
<br>
<br>
<br>三辰垂光，照临四海。焕哉何煌煌，悠悠与天地久长。 
<br>愚见目前，圣睹万年。明暗相绝，何可胜言。
<br>
<br>【同前】魏·明帝 
<br>
<br>
<br>天地无穷，人命有终。立功扬名，行之在躬。圣贤度量，得为道中。
<br>
<br>【同前】晋·陆机 
<br>
<br>
<br>人生一时，月重轮。盛年焉可恃，月重轮。吉凶倚伏，百年莫我与期。临川曷悲悼，兹去不从肩，月重轮。功名不勖之，善哉古人，扬声敷闻九服，身名流何穆。既自才难，既嘉运，亦易愆。俯仰行老，存没将何观？志士慷慨独长叹，独长叹。
<br>
<br>【同前】梁·戴暠 
<br>
<br>
<br>皇基属明两，副德表重轮。重轮非是晕。桂满自恆春。海珠含更灭，阶蓂翳且新。婕妤比团扇，曹王譬洛神。浮川疑让璧，入户类烧银。从来看顾兔，不曾闻斗麟。北堂岂盈手，西园偏照人。
<br>
<br>【蜀道难二首】梁·简文帝 
<br>
<br>
<br>《古今乐录》曰：“王僧虔《技录》有《蜀道难行》，今不歌。”《乐府解题》曰：“《蜀道难》备言铜梁玉垒之阻，与《蜀国弦》颇同。”《尚书谈录》曰：“李白作《蜀道难》，以罪严武。后陆暢谒韦南康皋於蜀郡，感韦之遇，遂反其词作《蜀道易》云：‘蜀道易，易於履平地。’”按铜梁玉垒在蜀郡西南，今永康是也。非入蜀道，失之远矣。 
<br>建平督邮道，鱼复永安宫。若奏巴渝曲，时当君思中。 
<br>巫山七百里，巴水三回曲。笛声下复高，猿啼断还续。
<br>
<br>【同前二首】刘孝威 
<br>
<br>
<br>玉垒高无极，铜梁不可攀。双流逆巇道，九阪涩阳关。邓侯束马去，王生敛辔还。惧身充叱驭，奉玉若犹慳。 
<br>嵎山金碧有光辉，迁停车马正轻肥。弥思王褒拥节去，复忆相如乘传归。君平子云寂不嗣，江汉英灵已信稀。
<br>
<br>【同前】陈·阴铿 
<br>
<br>
<br>王尊奉汉朝，灵关不惮遥。高岷长有雪，阴栈屡经烧。 
<br>轮摧九折路，骑阻七星桥。蜀道难如此，功名讵可要。
<br>
<br>【同前】唐·张文琮 
<br>
<br>
<br>梁山镇地险，积石阻云端。深谷下寥廓，层岩上郁盘。 
<br>飞梁驾绝岭，栈道接危峦。揽辔独长息，方知斯路难。
<br>
<br>【同前】李白 
<br>
<br>
<br>噫吁嚱，危乎，高哉！蜀道之难难於上青天。蚕丛及鱼凫，开国何茫然。尔来四万八千岁，乃与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈方钩连。上有六龙回日之高标，下有冲波逆折之回川。黄鹤之飞尚不得，猿猱欲度愁攀缘。青泥何盘盘，百步九折萦岩峦。扪参历井仰胁息，以手抚膺坐长叹，问君西游何时还？畏途巉岩不可攀。但见悲鸟号枯木，雄飞呼雌绕林间。又闻子规啼夜月，愁空山，蜀道之难难於上青天！使人听此凋硃颜。连峰去天不盈尺，枯松倒挂倚绝壁，飞湍瀑流争喧豗，砯崖转石万壑雷。其险也若此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难难於上青天，侧身西望长咨嗟。
<br>
<br>【棹歌行五解】魏·明帝 
<br>
<br>
<br>《古今乐录》曰：“王僧虔《技录》云：《棹歌行》歌明帝‘王者布大化’一篇，或云左延年作，今不歌。梁简文帝在东宫更制歌，少异此也。”《乐府解题》曰：“晋乐，奏魏明帝辞云‘王者布大化’，备言平吴之勋。若晋陆机‘迟迟春欲暮’，梁简文帝‘妾住在湘川’，但言乘舟鼓棹而已。 
<br>王者布大化，配乾稽后祇。阳育则阴杀，晷景应度移。文德以时振，武功伐不随。重华舞干戚，有苗服从妫。蠢尔吴蜀虏，凭江栖山阻。哀哉王士民，瞻仰靡依怙。皇上悼愍斯，宿昔奋天怒。发我许昌宫，列舟于长浦。翌日乘波扬，棹歌悲且凉。太常拂白日，旗帜纷设张。将抗旄与钺，曜威於彼方。伐罪以吊民，清我东南疆。 
<br>右一曲，晋乐所奏。
<br>
<br>【同前】晋·陆机 
<br>
<br>
<br>迟迟暮春日，天气柔且嘉。元吉隆初已，濯秽游黄河。龙舟浮鹢首，羽旗垂藻葩。乘风宣飞景，逍遥戏中波。名讴激清唱，榜人纵棹歌。投纶沉洪川，飞缴入紫霞。
<br>
<br>【同前】宋·孔甯子 
<br>
<br>
<br>君子乐和节，品物待阳时。上祖降繁祉，元已命水嬉。仓武戒桥梁，旄人树羽旗。高樯抗飞帆，羽盖翳华枝。佽飞激逸响，娟娥吐清辞。溯洄缅无分，欣流怆有思。仰瞻翳云缴，俯引沈泉丝。委羽漫通渚，鲜染中填坻。鹢鸟威江使，扬波骇冯夷。夕影虽已西，终无期。
<br>
<br>【同前】吴迈远 
<br>
<br>
<br>十三为汉使，孤剑出皋兰。西南穷天险，东北毕地关。岷山高以峻，燕水清且寒。一去千里孤，边马何时还？遥望烟嶂外，瘴气郁云端。始知身死处，平生从此残。
<br>
<br>【同前】鲍照 
<br>
<br>
<br>羁客离婴时，飘飖无定所。昔秋寓江介，兹春客河浒。往戢于役身，愿令怀永楚。冷冷儵疏潭，邕邕雁循渚。飂戾长风振，遥曳高忛举。惊波无留连，舟人不踌伫。
<br>
<br>【同前】梁·简文帝 
<br>
<br>
<br>妾家住湘川，菱歌本自便。风生解刺浪，水深能捉船。叶乱由牵荇，丝飘为折莲。溅妆疑薄汗，霑衣似故湔。浣纱流暂浊，汰锦色还鲜。参同赵飞燕，借问李延年。从来入弦管，谁在棹歌前？
<br>
<br>【同前】刘孝绰 
<br>
<br>
<br>日暮楚江上，江深风复生。所思竟何在，相望徒盈盈。舟子行催棹，无所喝流声。
<br>
<br>【同前】阮研 
<br>
<br>
<br>芙蓉始出水，绿荇叶初鲜。且停《白雪》和，共奏《激楚》弦。平生此遭遇，一日当千年。
<br>
<br>【同前】王籍 
<br>
<br>
<br>扬舲横大江，乘流任荡荡。轻桡莫不息，复逐夜潮上。时见湘水仙，恆闻解佩响。
<br>
<br>【同前】北齐·魏收 
<br>
<br>
<br>雪溜添春浦，花水足新流。桃发武陵岸，柳拂武昌楼。
<br>
<br>【同前】隋·萧岑 
<br>
<br>
<br>桂酒既潺湲，轻舟亦乘驾。鼓枻何吟吟，吟我皇唐化。容与沧浪中，淹留明月夜。
<br>
<br>【同前】卢思道 
<br>
<br>
<br>秋江见底清，越女复倾城。方舟共采摘，最得可怜名。落花流宝珥，微吹动香缨。带垂连理湿，棹举木兰轻。顺风传细语，因波寄远情。谁能结锦缆，薄暮隐长汀。
<br>
<br>【棹歌行】唐·骆宾王 
<br>
<br>
<br>写月涂黄罢，凌波拾翠通。镜花摇芰日，衣麝入荷风。叶密舟难荡，莲疏浦易空。凤媒羞自讬，鸳翼恨难穷。秋帐灯花翠，倡楼粉色红。相思无别曲，并在棹歌中。
<br>
<br>【同前】徐坚 
<br>
<br>
<br>棹女饰银钩，新妆下翠楼。霜丝青桂楫，兰枻紫霞舟。水落金陵曙，风起洞庭秋。扣船过曲浦，飞帆越回流。影入桃花浪，春飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。
<br>
<br>【蒲阪行】齐·陆厥 
<br>
<br>
<br>《古今乐录》曰：“王僧虔《技录》有《蒲阪行》，今不歌。”《通典》曰：“河东，唐虞所都蒲阪也。汉为蒲阪县。春秋时秦晋战於河曲，即其地也。” 
<br>江南风已春，河间柳已把。雁返无南书，寸心何由写。流泊祁连山，飘飖高阙下。
<br>
<br>【同前】梁·刘遵 
<br>
<br>
<br>汉使出蒲阪，去去往交河。间谍敢亏对，骖马脱鸣珂。乍作渡泸怨，何辞上陇歌。
<br>
<br>【白杨行】晋·傅玄 
<br>
<br>
<br>《古今乐录》曰：“王僧虔《技录》有《白杨行》，今不歌。” 
<br>青云固非青，当云奈白云。骥从西北驰来，吾何忆。骥来对我悲鸣，举头气凌青云。当奈此骥正龙形。踠足蹉跎长坡下，蹇驴慷忾，敢与我争驰。踯躅盐车之中，流汗两耳尽下垂。虽怀千里之逸志，当时一得施。白云彯彯，舍我高翔。青云徘徊，戢我愁啼。上眄增崖，下临清池。日欲西移，既来归君。君不一顾，仰天太息。当用生为，青云乎，飞时悲，当奈何邪！青云飞乎！
<br>
<br>【胡无人行】梁·徐摛 
<br>
<br>
<br>《古今乐录》曰：“王僧虔《技录》有《胡无人行》，今不歌。” 
<br>刻楹登鲁殿，拥絮拭胡妆。犹将汉闺曲，谁忍奏氈房。遥忆甘泉夜，暗泪断人肠。
<br>
<br>【同前】吴均 
<br>
<br>
<br>剑头利如芒，恆持照眼光。铁骑追骁虏，金羁讨黠羌。 
<br>高秋八九月，胡地草风霜。男兒不惜死，破胆与君尝。
<br>
<br>【同前】唐·徐彦伯 
<br>
<br>
<br>十月繁霜下，征人远凿空。云摇锦更节，海照角端弓。 
<br>暗碛埋砂树，冲飙卷塞蓬。方随膜拜入，歌舞玉门中。
<br>
<br>【同前】聂夷中 
<br>
<br>
<br>男兒徇大义，立节不沽名。腰间悬陆离，大歌胡无行。不读战国书，不览黄石经。醉卧咸阳楼，梦入受降城。更愿生羽仪，飞身入青冥。请携天子剑，斫下旄头星。自然胡无人，虽有无战争。悠哉典属国，驱羊老一生。
<br>
<br>【同前】李白 
<br>
<br>
<br>严风吹霜海草凋，筋幹精坚胡马骄。汉家战士三十万，将军兼领霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽交回，太白入月敌可摧。敌可摧，旄头灭。履胡之肠涉胡血。悬胡青天上，埋胡紫塞旁。胡无人，汉道昌。陛下之寿三千霜，但歌大风云飞扬。安得猛士兮守四方，故无人，汉道昌。
<br>
<br>【同前】僧贯休 
<br>
<br>
<br>霍嫖姚，赵充国，天子将之平朔漠。肉胡之肉，烬胡帐幄。千里万里，唯留胡之空壳。边风萧萧，榆叶初落。杀气昼赤，枯骨夜哭。将军既立殊勋，遂有《胡无人》曲。我闻之，天子富有四海，德被无垠。但令一物得所，八表来宾。亦何必令彼胡无人！
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
