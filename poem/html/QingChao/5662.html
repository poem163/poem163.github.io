<HTML>
<HEAD>
<TITLE>龚自珍诗选 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangHou/">唐后诗选</a> <font color=4C4C4C>&gt;&gt; </font><a href="../../html/QingChao/">清朝诗选</a> <FONT color=#BCB6A0>&gt;&gt;</font> 龚自珍诗选</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>龚自珍诗选</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:清朝诗选&nbsp;&nbsp;阅读次数:<script language=javascript src="../../hits.php?articleid=5662"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'龚自珍诗选')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[龚自珍诗选]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 龚自珍(1792-1841)，字尔玉，更名易简，字伯定；又更名巩祚，号定庵。诗今存600多首,绝大部分是他中年以后的作品。龚自珍文在当时比诗有名，词也很著名。龚集传世版本甚多，最初有《定庵文集》3卷、《余集》1卷，附《少作》1卷,道光三年自刻本。《己亥杂诗》亦有道光十九年自刻本。龚自珍去世后第二年，魏源所辑《定庵文录》12卷，后有《定庵文集》3卷、《续集》4卷，同治七年吴煦刻本。1959年王佩□校中华书局上海编辑所本《龚自珍全集》,此本基本上参照邃汉斋校订本编例,分为11辑，第1至第8辑为文，第9、10辑为诗,第11辑为词。 
<br>
<br>夜坐 逆旅题壁 湘月 梦中作四截句（之二） 西郊落花歌 秋心三首 又忏心一首 赋忧患 远志 咏史 己亥杂诗·（三百十五首）&nbsp;&nbsp;
<br>
<br>
<br>--------------------------------------------------------------------------------
<br>
<br>夜坐
<br>
<br>
<br>春夜伤心坐画屏，不如放眼入青冥。
<br>一山突起丘陵妒，万籁无言帝座灵。
<br>塞上似腾奇女气，江东久殒少微星。
<br>从来不蓄湘累问，唤出嫦娥诗与听。 
<br>
<br>沉沉心事北南东，一睨人材海内空。
<br>壮岁始参周史席，髫年惜堕晋贤风。
<br>功高拜将成仙外，才尽回肠荡气中。
<br>万一禅关砉然破，美人如玉剑如虹。 
<br>
<br>
<br>--------------------------------------------------------------------------------
<br>
<br>逆旅题壁，次周伯恬原韵
<br>
<br>
<br>名场阅历莽无涯，心史纵横自一家。
<br>秋气不惊堂内燕，夕阳还恋路旁鸦。
<br>东邻嫠老难为妾，古木根深不似花。
<br>何日冥鸿踪迹遂，美人经卷葬年华。
<br>
<br>
<br>--------------------------------------------------------------------------------
<br>
<br>湘月 
<br>
<br>壬申夏，泛舟西湖，述怀有赋，时予别杭州盖十年矣
<br>
<br>天风吹我，堕湖山一角，果然清丽。
<br>曾是东华生小客，回首苍茫无际。
<br>屠狗功名，雕龙文卷，岂是平生意？！
<br>乡亲苏小，定应笑我非计。
<br>
<br>才见一抹斜阳，半堤香草，顿惹清愁起。
<br>罗袜音尘何处觅，渺渺予怀孤寄。
<br>怨去吹箫，狂来说剑，两样销魂味。
<br>两般春梦，橹声荡入云水。 
<br>
<br>
<br>--------------------------------------------------------------------------------
<br>
<br>梦中作四截句（之二）
<br>
<br>
<br>黄金华发两飘萧，六九童心尚未消。
<br>叱起海红帘底月，四厢花影怒于潮。 
<br>
<br>
<br>--------------------------------------------------------------------------------
<br>
<br>西郊落花歌
<br>
<br>
<br>西郊落花天下奇，古人但赋伤春诗。
<br>西郊车马一朝尽，定庵先生沽酒来赏之。
<br>先生探春人不觉，先生送春人又嗤。
<br>呼朋亦得三四子，出城失色神皆痴。
<br>如钱塘潮夜澎湃，如昆阳战晨披靡；
<br>如八万四千天女洗脸罢，齐向此地倾胭脂。
<br>奇龙怪凤爱漂泊 ，琴高之鲤何反欲上天为？
<br>玉皇宫中空若洗，三十六界无一青蛾眉。
<br>又如先生平生之忧患，恍惚怪诞百出无穷期。
<br>先生读书尽三藏，最喜维摩卷里多清词。
<br>又闻净土落花深四寸，瞑目观赏尤神驰。
<br>西方净国未可到，下笔绮语何漓漓！
<br>安得树有不尽之花更雨新好者，三百六十日长是落花时。
<br>
<br>
<br>--------------------------------------------------------------------------------
<br>
<br>秋心三首
<br>
<br>
<br>其一
<br>
<br>秋心如海复如潮，但有秋魂不可招。
<br>漠漠郁金香在臂，亭亭古玉佩当腰。
<br>气寒西北何人剑，声满东南几处箫。
<br>斗大明星烂无数，长天一月坠林梢。
<br>
<br>其二
<br>
<br>忽筮一官来阙下，众中俯仰不材身。
<br>新知触眼春云过，老辈填胸夜雨沦。
<br>天问有灵难置对，阴符无效勿虚陈。
<br>晓来客籍差夸富，无数湘南剑外民。
<br>
<br>其三
<br>
<br>我所思兮在何所，胸中灵气欲成云。
<br>槎通碧汉无多路，土蚀寒花又此坟。
<br>某水某山埋姓氏，一钗一佩断知闻。
<br>起看历历楼台外，窈窕秋星或是君。
<br>
<br>
<br>--------------------------------------------------------------------------------
<br>
<br>又忏心一首
<br>
<br>
<br>佛言劫火遇皆销，何物千年怒若潮。
<br>经济文章磨白昼，幽光狂慧复中宵。
<br>来何汹涌须挥剑，去尚缠绵可付箫。
<br>心药心灵总心病，寓言决欲就灯烧。
<br>
<br>
<br>--------------------------------------------------------------------------------
<br>
<br>赋忧患
<br>
<br>
<br>故物人寰少，犹蒙忧患俱。
<br>春深恒作伴，宵梦亦先驱。
<br>不逐年华改，难同逝水徂。
<br>多情谁似汝？未忍托禳巫。
<br>
<br>
<br>--------------------------------------------------------------------------------
<br>
<br>远志
<br>
<br>
<br>九边烂数等雕虫，远志真看小草同。 
<br>枉说健儿身在手，青灯夜雪阻山东。 
<br>
<br>
<br>--------------------------------------------------------------------------------
<br>
<br>咏史
<br>
<br>
<br>金粉东南十五州，万重恩怨属名流。
<br>牢盆狎客操全算，团扇才人踞上游。
<br>避席畏闻文字狱，著书都为稻粱谋。
<br>田横五百人安在，难道归来尽列侯？
<br>
<br>
<br>--------------------------------------------------------------------------------
<br>
<br>
<br>已亥杂诗 
<br>
<br>1．
<br>
<br>著书何似观心贤？不奈巵言夜涌泉。
<br>百卷书成南渡后，先生续集再编年。 
<br>
<br>2．
<br>
<br>我马玄黄盼日曛，关河不窘故将军。
<br>百年心事归平淡，删尽蛾眉惜誓文。 
<br>
<br>3．
<br>
<br>罡风力大簸春魂，虎豹沈沈卧九阍。
<br>终是落花心绪好，平生默感玉皇恩。 
<br>
<br>4．
<br>
<br>此去东山又北山，镜中强半尚红颜。
<br>白云出处从无例，独往人间竟独还。
<br>　（余不携眷属仆从，雇两车，以一车自载，一车载文集百卷出都。） 
<br>
<br>5．
<br>
<br>浩荡离愁白日斜，吟鞭东指即天涯。
<br>落红不是无情物，化作春泥更护花。 
<br>
<br>6．
<br>
<br>亦曾橐笔侍銮坡，午夜天风伴玉珂。
<br>欲浣春衣仍护惜，乾清门外露痕多。 
<br>
<br>7．
<br>
<br>廉锷非关上帝才，百年淬厉电光开。
<br>先生宦后雄谈减，悄向龙泉祝一回。 
<br>
<br>8．
<br>
<br>太行一脉走蝹蜿，莽莽畿西虎气蹲。
<br>送我摇鞭竟东去，此山不语看中原。
<br>　（别西山） 
<br>
<br>9．
<br>
<br>翠微山在柘潭侧，此山有情惨难别。
<br>薜荔风号义士魂，燕支土蚀佳人骨。
<br>　（别翠微山） 
<br>
<br>10．
<br>
<br>进退雍容史上难，忽收古泪出长安。
<br>百年綦辙低徊遍，忍作空桑三宿看。
<br>　（先大父宦京师，家大人宦京师，至小子，三世百年矣！以己亥岁四月二十三日出都。） 
<br>
<br>11．
<br>
<br>祖父头衔旧熲光，祠曹我亦试为郎。
<br>君恩够向渔樵说，篆墓何须百字长。
<br>　（唐碑额有近百字者） 
<br>
<br>12．
<br>
<br>掌故罗胸是国恩，小胥脱腕万言存。
<br>他年金匮如收采，来叩空山夜雨门。 
<br>
<br>13．
<br>
<br>出事公卿溯戊寅，云烟万态马蹄湮。
<br>当年筮仕还嫌晚，已哭同朝三百人。 
<br>
<br>14．
<br>
<br>颓波难挽挽颓心，壮岁曾为九牧箴。
<br>钟簴苍凉行色晚，狂言重起廿年瘖。 
<br>
<br>15．
<br>
<br>许身何必定夔皋，简要清通已足豪。
<br>读到嬴刘伤骨事，误渠毕竟是锥刀。 
<br>
<br>16．
<br>
<br>弃妇丁宁嘱小姑，姑恩莫负百年劬。
<br>米盐种种家常话，泪湿红裙未绝裾。
<br>　（有弃妇泣于路隅，因书所见。） 
<br>
<br>17．
<br>
<br>金门缥缈廿年身，悔向云中露一鳞。
<br>终古汉家狂执戟，谁疑臣朔是星辰？ 
<br>
<br>18．
<br>
<br>词家从不觅知音，累汝千回带泪吟。
<br>惹得尔翁怀抱恶，小桥独立惨归心。
<br>　（吾女阿辛书冯延巳词三阕，日日诵之，自言能识此词之旨，我竟不知也。） 
<br>
<br>19．
<br>
<br>卿筹烂熟我筹之，我有忠言质幻师：
<br>观理自难观势易，弹丸垒到十枚时。
<br>　（道旁见鬻戏术者，因赠。） 
<br>
<br>20．
<br>
<br>消息闲凭曲艺看，考工文字太叢残。
<br>五都黍尺无人校，抢攘廛间一饱难。
<br>　（过肆市有感。） 
<br>
<br>21．
<br>
<br>满拟新桑遍冀州，重来不见绿云稠。
<br>书生挟策成何济？付与维南织女愁。
<br>　（曩陈北直种桑之策于畿辅大吏） 
<br>
<br>22．
<br>
<br>车中三观夕惕若，七岁灵文电熠若。
<br>忏摩重起耳提若，三普贯珠累累若。
<br>　（余持陀罗尼已满四十九万卷，乃新定课程，日颂普贤、普门、普眼之文。） 
<br>
<br>23．
<br>
<br>荒村有客抱蠹鱼，万一谈经引到渠。
<br>终胜秋燐无姓氏，沙涡门外五尚书。
<br>　（逆旅夜闻读书声，戏赠。） 
<br>
<br>24．
<br>
<br>谁肯栽培木一章？黄泥亭子白茅堂。
<br>新蒲新柳三年大，便与儿孙作屋梁。
<br>　（道旁风景如此） 
<br>
<br>25．
<br>
<br>椎埋三辅饱于鹰，薛下人家六万增。
<br>半与城门充校尉，谁将斜谷械阳陵？ 
<br>
<br>26．
<br>
<br>逝矣斑骓罥落花，前村茅店即吾家。
<br>小桥报有人痴立，泪泼春帘一饼茶。
<br>　（出都日，距国门已七里，吴虹生同年立桥上候余过，设茶，洒泪而别。） 
<br>
<br>27．
<br>
<br>秀出天南笔一支，为官风骨称其诗。
<br>野棠花落城隅晚，各记春骢恋縶时。
<br>　（别石屏朱丹木同年雘。丹木以引见入都，为予治装，与予先后出都。） 
<br>
<br>28．
<br>
<br>不是逢人苦誉君，亦狂亦侠亦温文。
<br>照人胆似秦时月，送我情如岭上云。
<br>　（别黄蓉石比部玉阶。蓉石，番禺人。） 
<br>
<br>29．
<br>
<br>觥觥益阳风骨奇，壮年自定千首诗。
<br>勇于自信故英绝，胜彼优孟俯仰为。
<br>　（别汤海秋户部鹏） 
<br>
<br>30．
<br>
<br>事事相同古所难，如鹣如鲽在长安。
<br>从今两戒河山外，各逮而孙盟不寒。
<br>　（光州吴虹生葆晋，与予戊寅同年，己丑同年，同出清苑王公门，殿上试同不及格，同官内阁，同改外，同日还原官。） 
<br>
<br>31．
<br>
<br>本朝闽学自有派，文字醰醰多古情。
<br>新识晋江陈户部，谈经颇似李文贞。
<br>　（别陈颂南户部庆镛。） 
<br>
<br>32．
<br>
<br>何郎才调本孪生，不据文家为弟兄。
<br>嗜好毕同星命异，大郎尤贵二郎清。
<br>　（别道州何子贞绍基，子益绍业兄弟。近是孪生，皆据质家为兄弟。） 
<br>
<br>33．
<br>
<br>少慕颜曾管乐非，胸中海岳梦中飞。
<br>近来不信长安隘，城曲深藏此布衣。
<br>　（别会稽少白山人潘谘） 
<br>
<br>34．
<br>
<br>猛龙当年入海初，婆娑曾否有仓佉？
<br>祇今旷劫重生后，尚识人间七体书。
<br>　（别镇国公容斋居士。居士睿亲王子，名裕恩，好读内典，遍识额纳特珂克、西藏、西洋、蒙古、回部及满汉字，又校订全藏，凡经有新旧数译者，皆访得之，或校归一是，或两存之，或三存之，自释典入震旦以来，未曾有也。） 
<br>
<br>35．
<br>
<br>丱角春明入塾年，丈人摩我道崭然。
<br>恍从魏晋纷纭后，为溯黄农浩渺前。
<br>　（别大兴周丈之彦） 
<br>
<br>36．
<br>
<br>多君媕雅数论心，文字缘同骨肉深。
<br>别有樽前挥涕语，英雄迟暮感黄金。
<br>　（别王秋畹大令继兰，秋畹，济宁人。） 
<br>
<br>37．
<br>
<br>三十年华四牡腓，每谈宦辙壮怀飞。
<br>樽前第一倾心听，兕甲楼船海外归。
<br>　（别直隶布政使同年托公。公名托浑布，蒙古人。） 
<br>
<br>38．
<br>
<br>五十一人皆好我，八公送别益情亲。
<br>他年卧听除书罢，冉冉修名独伤神。
<br>　（别南丰刘君良驹、南海桂君文耀、河南丁君彦俦、云南戴君綗孙、长白奎君绶、闽黄君骧云、江君鸿升、棗强布君际桐。时己丑同年留京五十一人，匆匆难遍别，八君即握手一为别者也。吴虹生已见前。） 
<br>
<br>39．
<br>
<br>朝借一经覆以簦，暮还一经龛已灯。
<br>龙华相见再相谢，借经功德龙泉僧。
<br>　（别龙泉寺僧唯一。唯一，施南人。） 
<br>
<br>40．
<br>
<br>北方学者君第一，江左所闻君毕闻。
<br>土厚水深词气重，烦君他日定吾文。
<br>　（别许印林孝廉瀚。印林，日照人。） 
<br>
<br>41．
<br>
<br>子云识字似相如，记得前年隔巷居。
<br>忙杀奚童传搨本，一行翠墨一封书。
<br>　（别吴子苾太守式芬。子苾，海丰人。） 
<br>
<br>42．
<br>
<br>夹袋搜罗海内空，人才毕竟恃宗工。
<br>笥河寂寂覃谿死，此席今时定属公。
<br>　（别徐星伯前辈松。星伯，大兴人。） 
<br>
<br>43．
<br>
<br>联步朝天笑语馨，佩声耳畔尚泠泠。
<br>遥知下界觇乾象，此夕银潢少客星。
<br>　（别共事诸宗室） 
<br>
<br>44．
<br>
<br>毫霜掷罢倚天寒，任作淋漓淡墨看。
<br>何敢自矜医国手，药方只贩古时丹。
<br>　（己丑殿试，大指祖王荆公上任宗皇帝书。） 
<br>
<br>45．
<br>
<br>眼前二万里风雷，飞出胸中不费才。
<br>枉破期门佽飞胆，至今骇道遇仙回。
<br>　（记己丑四月二十八日事） 
<br>
<br>46．
<br>
<br>彤墀小立缀鹓鸾，金碧初阳当画看。
<br>一队佽飞争识我，健儿身手此文官。 
<br>
<br>47．
<br>
<br>终贾华年气不平，官书许读兴纵横。
<br>荷衣便识西华路，至竟虫鱼了一生。 
<br>
<br>48．
<br>
<br>万事源头必正名，非同综核汉公卿。
<br>时流不沮狂生议，侧立东华儜佩声。
<br>　（官内阁日，上书大学士，乞到阁看本。） 
<br>
<br>49．
<br>
<br>东华飞辩少年时，伐鼓撞钟海内知。
<br>牍尾但书臣向校，头衔不称閷其词。
<br>　（再国史馆日，上书总裁，论西北塞外部落源流，山川形势，定《一统志》之疏漏，初五千言，或曰：非所职也。乃上二千言。） 
<br>
<br>50．
<br>
<br>千言只作卑之论，敢以虚怀测上公？
<br>若问汉朝诸配享，少牢乞附孙叔通。
<br>　（在礼部上书堂上官，论四司政体宜沿宜革三千言。） 
<br>
<br>51．
<br>
<br>客星 ? ?照天潢，许署头衔著作郎。
<br>翠墨未干仙字蚀，云烟半榻掖门旁。
<br>　（官宗人府，奉旨充玉牒馆纂修官，予草剏章程，未竟其事，改官去。） 
<br>
<br>52．
<br>
<br>齿如编贝汉东方，不学咿嚘況对扬。
<br>屋瓦自惊天自笑，丹毫圆折露华瀼。
<br>　（予每侍班引荐，奏履历，同官或代予悚息。丁酉春，京察一等引见，蒙记名。） 
<br>
<br>53．
<br>
<br>半生中外小迴翔，樗丑翻成恋太阳。
<br>挥手唐朝八司马，头衔老署退锋郎。
<br>　（选授楚中一司马矣，不就，供职祠曹如故。） 
<br>
<br>54．
<br>
<br>科以人重科益重，人以科传人可知。
<br>本朝四十九科矣，搜集科名意在斯。
<br>　（八岁，得就登科录读知，是搜集二百年科名掌故之始。） 
<br>
<br>55．
<br>
<br>手校斜方百叶图，官书似此古今无。
<br>只今绝学真成绝，册府苍凉六幕孤。
<br>　（程大理同文修会典，其理藩院一门及青海西藏各图，属予校理，是为天地东西南北之学之始。大理没，予撰蒙古图志竟不成。） 
<br>
<br>56．
<br>
<br>孔壁微茫坠绪穷，笙歌绛帐启宗风。
<br>至今守定东京本，两庑如何阙马融？
<br>　（戊子岁，成尚书序大义一卷，太誓答问一卷，尚书马氏家法一卷。） 
<br>
<br>57．
<br>
<br>姬周史统太销沈，况复炎刘古学瘖。
<br>崛起有人扶左氏，千秋功罪总刘歆。
<br>　（癸巳岁，成左氏春秋服杜补义一卷，其刘歆竄益左氏显然有迹者，为左氏决疣一卷。） 
<br>
<br>58．
<br>
<br>张杜西京说外家，斯文吾述段金沙。
<br>导河积石归东海，一字源流奠万譁。
<br>　（年十有二，外王父金坛段先生授以许氏部目，是平生以经说字、以字说经之始。） 
<br>
<br>59．
<br>
<br>端门授命有云礽，一脉微言我敬承。
<br>宿草敢祧刘礼部，东海绝学在毘陵。
<br>　（年二十有八，始从武进刘申受受公羊春秋，近岁成春秋决事） 
<br>
<br>60．
<br>
<br>华年心力九分殚，泪渍蟫鱼死不干。
<br>此事千秋无我席，毅然一炬为归安。
<br>　（抱功令文二千篇，见归安姚先生学塽，先生初奖惜之，忽正色曰："我闻著墨不著笔，汝文笔墨兼用。"乃自烧功令文。） 
<br>
<br>61．
<br>
<br>轩后孤虚纵莫寻，汉官戊己两言深。
<br>著书不为丹铅误，中有风雷老将心。
<br>　（定裴骃史记集解之误，为孤虚表一卷，古今用兵孤虚图说一卷。） 
<br>
<br>62．
<br>
<br>古人制字鬼神泣，后人识字百忧集。
<br>我不畏鬼复不忧，灵文夜补秋灯碧。
<br>　（常恨许叔重见古文少，据商周彝器祕文，说其形义，补说文一百四十七字，戊戌四月书成。） 
<br>
<br>63．
<br>
<br>经有家法夙所重，诗无远诂独不用。
<br>我心即是四始心，泬寥再发姬公梦。
<br>　（为诗非序、非毛、非郑各一卷。予说诗以涵泳经文为主，于古文、毛、今文三家，无所尊，无所废。） 
<br>
<br>64．
<br>
<br>熙朝仕版快茹征，五倍金元十倍明。
<br>扬扢千秋儒者事，汉官仪后一书成。
<br>　（年十四，始考古今官制，近成汉官损益上下二篇，百王易从论一篇，以竟髫年之志。） 
<br>
<br>65．
<br>
<br>文侯官冕听高歌，少作精严故不磨。
<br>诗渐凡庸人可想，侧身天地我蹉跎。
<br>　（诗编年始嘉庆丙寅，终道光戊戌，勒成二十七卷。） 
<br>
<br>66．
<br>
<br>西京别火位非高，薄有遗闻琐且劳。
<br>只算初识镜背字，敢陈法物诂球刀。
<br>　（为典客道古录、奉常道古录各一卷。） 
<br>
<br>67．
<br>
<br>十仞书仓郁且深，为夸目录散黄金。
<br>吴回一怒知天意，无复龙威禹穴心。
<br>　（年十六，读四库提要，是平生为目录之学之始，壬午岁，不戒于火，所蒐罗七阁未收之书，烧者什八九。） 
<br>
<br>68．
<br>
<br>北游不至独石口，东游不至卢龙关。
<br>此记游耳非著作，马蹄蹀躞书生孱。
<br>　（东至永平境，北至宣化境，实未覩东北两边形势也，为纪游合一卷。） 
<br>
<br>69．
<br>
<br>吾祖平生好孟坚，丹黄郑重万珠圆。
<br>不才窃比刘公是，请肄班香再十年。
<br>　（为汉书补注不成，读汉书，随笔得四百事。先祖匏伯公，批校汉书，家藏凡六七通，又有手抄本。） 
<br>
<br>70．
<br>
<br>麟经断烂炎刘始，幸有兰台聚祕文。
<br>解道何休逊班固，眼前同志只朱云。
<br>　（癸巳岁，成西汉君臣称春秋之义考一卷，助予整齐之者，同县朱孝廉以升。） 
<br>
<br>71．
<br>
<br>剔彼高山大川字，薄我玉箧金扃中。
<br>从此九州不光怪，羽陵夜色春熊熊。
<br>　（年十七，见石鼓，是收石刻之始。撰金石通考五十四卷，分存、佚、未见三门，书未成，成羽琌山金石墨本记五卷。郭璞云："羽陵，即羽琌也。"）
<br>
<br>72．
<br>
<br>少年薄录睨千秋，过目云烟浩不收。
<br>一任汤汤淪泗水，九金万祀属成周。
<br>　（撰羽琌之山典宝记二卷） 
<br>
<br>73．
<br>
<br>奇气一纵不可阖，此是借琐耗奇法。
<br>奇则耗矣琐未休，眼前胪列成五岳。
<br>　（为镜苑一卷，瓦韵一卷，辑官印九十方为汉官拾遗一卷，泉文记一卷。） 
<br>
<br>74．
<br>
<br>登乙科则亡姓氏，官七品则亡姓氏。
<br>夜奠三十九布衣，秋灯忽吐苍虹气。
<br>　（撰布衣传一卷，起康熙迄嘉庆，凡三十九人。） 
<br>
<br>75．
<br>
<br>不能古雅不幽灵，气体难跻作者庭。
<br>毁杀流传遗下女，自障纨扇过旗亭。
<br>　（年十九，始倚声填词，壬午岁勒为六卷，今颇悔存之。） 
<br>
<br>76．
<br>
<br>文章合有老波澜，莫作鄱阳夹漈看。
<br>五十年中言定验，苍茫六合此微官。
<br>　（庚辰岁，为西域置行省议、东南罢番舶议两篇，有谋合刊之者。） 
<br>
<br>77．
<br>
<br>厚重虚怀见古风，车裀五度照门东。
<br>我焚文字公焚疏，补纪交情为纪公。
<br>　（壬辰夏，大旱，上求直言。大学士蒙古富公俊五度访之，予手陈当世急务八条，公读至汰冗滥一条，动色以为难行，余颇欣赏。予不存于集中。） 
<br>
<br>78．
<br>
<br>狂禅辟尽礼天台，棹臂琉璃屏上回。
<br>不是瓶笙花影夕，鳩摩枉译此经来。
<br>　（丁酉九月二十三夜，不寐，闻茶沸声，披衣起，菊影在屏，忽证法华三昧。） 
<br>
<br>79．
<br>
<br>手扪千轴古琅玕，笃信男儿识字难。
<br>悔向侯王作宾客，廿篇鸿烈赠刘安。
<br>　（某布政欲撰吉金款识，属予为之。予为聚拓本穿穴群经，极谈古籀形义，为书十二卷。俄布政书来请绝交，书藏何子贞家。） 
<br>
<br>80．
<br>
<br>夜思师友泪滂沱，光影犹存急网罗。
<br>言行较详官阀略，报恩如此疚心多。
<br>　（近撰平生师友小记百六十一则） 
<br>
<br>81．
<br>
<br>历劫如何报佛恩？尘尘文字以为门。
<br>遥知法会灵山在，八部天龙礼我言。
<br>　（佛书入震旦以后，校雠者稀，乃为龙藏考证七卷；又以妙法莲华经为北涼宫中所乱，乃重定目次，分本迹二部，删七品，存廿一品，丁酉春勒成。） 
<br>
<br>82．
<br>
<br>龙树灵根派别三，家家楖栗不能担。
<br>我书唤作三桠记，六祖天台共一龛。
<br>　（近日述天台家言为三普销文记三卷，又撰成龙树三桠记。） 
<br>
<br>83．
<br>
<br>只筹一缆十夫多，细算千艘渡此河。
<br>我亦曾穈太仓粟，夜闻邪许泪滂沱！
<br>　（五月十二日抵淮埔作） 
<br>
<br>84．
<br>
<br>白面儒冠已问津，生涯只羡五侯宾。
<br>萧萧黄叶空村畔，可有拥书闭户人？ 
<br>
<br>85．
<br>
<br>津梁条约遍南东，谁遣藏春深塢逢？
<br>不枉人呼莲幕客，碧纱幮护阿芙蓉。
<br>　（阿，读如人痾之痾，出续本草。） 
<br>
<br>86．
<br>
<br>鬼灯对对散秋萤，落魄参军泪眼荧。
<br>何不专城花县去？春眠寒食未曾醒。 
<br>
<br>87．
<br>
<br>故人横海拜将军，侧立南天未蕆勋。
<br>我有阴符三百字，蜡丸难寄惜雄文。 
<br>
<br>88．
<br>
<br>河干劳问又江干，恩怨他时邸报看。
<br>怪道乌台牙放早，几人怒马出长安。 
<br>
<br>89．
<br>
<br>学羿居然有羿风，千秋何可议逢蒙？
<br>绝怜羿道无消息，第一亲彎射羿功。 
<br>
<br>90．
<br>
<br>过百由旬烟水长，释迦老子怨津梁。
<br>声闻闭眼三千劫，悔慕人天大法王。 
<br>
<br>91．
<br>
<br>北俊南孊气不同，少能炙轂老能聪。
<br>可知销尽劳生骨，即在方言两卷中。
<br>　（凡驺卒谓予燕人也，凡舟子谓予吴人也，其有聚而轇轕者，则两为之舌人以通之。） 
<br>
<br>92．
<br>
<br>不容水部赋清愁，新拥牙旗拜列侯。
<br>我替梅花深颂祷：明年何逊守扬州。
<br>　（同年何亦民俊，时以知府衔驻黄河。） 
<br>
<br>93．
<br>
<br>金銮并砚走龙蛇，无分同探阆苑花。
<br>十一年来春梦冷，南游且吃玉川茶。
<br>　（同年卢心农元良，时知甘泉。） 
<br>
<br>94．
<br>
<br>黄金脱手赠椎埋，屠狗无悰百计乖。
<br>侥幸故人仍满眼，猖狂乞食过江淮。
<br>　（过江淮间不困戹，何亦民、卢心农两君力也。） 
<br>
<br>95．
<br>
<br>大宇东南久寂寥，甄陀罗出一枝箫。
<br>箫声容与渡淮去，怀上魂须七日招。
<br>　（袁浦席上有限韵赋诗者，得箫字，敬赋三首。） 
<br>
<br>96．
<br>
<br>少年击剑更吹箫，剑气箫心一例消。
<br>谁分苍凉归棹后，万千哀乐聚今朝。 
<br>
<br>97．
<br>
<br>天花拂袂著难销，始愧声闻力未超。
<br>青史他年烦点染：定功四纪遇灵箫。 
<br>
<br>98．
<br>
<br>一言恩重降云霄，魔劫成尘感不销。
<br>未免初禅怯花影，梦回持偈谢灵箫。 
<br>
<br>99．
<br>
<br>能令公愠公复喜，扬州女儿名小云。
<br>初弦相见上弦别，不曾题满杏黄裙。 
<br>
<br>100．
<br>
<br>坐我三熏三沐之，悬崖撒手别卿时。
<br>不留后约将人误，笑指河阳镜里丝。 
<br>
<br>101．
<br>
<br>美人才调信纵横，我亦当筳拜盛名。
<br>一笑劝君输一著，非将此骨媚公卿。
<br>　（友人访小云于杭州，三至不得见，愠矣。箴之。） 
<br>
<br>102．
<br>
<br>网罗文献吾倦矣，选色谈空习性存。
<br>江淮狂生知我者，绿 百字铭其言。
<br>　（读某人与友人书，即书其后。） 
<br>
<br>103．
<br>
<br>梨园爨本募谁修？亦是风花一代愁。
<br>我替尊前深惋惜，文人珠玉女儿喉。
<br>　（元人百种，临川四种，悉遭伶师竄改，昆曲鄙俚极矣，酒座中有征歌者，予辄挠阻。） 
<br>
<br>104．
<br>
<br>河汾房杜有人疑，名位千秋处士卑。
<br>一事平生无齮齕：但开风气不为师。
<br>　（予平生不蓄门弟子） 
<br>
<br>105．
<br>
<br>生还重喜酹金焦，江上骚魂亦可招。
<br>隔岸故人如未死，清樽读曲是明朝。 
<br>
<br>106．
<br>
<br>西来白浪打旌旗，万舶安危总未知。
<br>寄语瞿塘江上贾，收帆好趁顺风时。 
<br>
<br>107．
<br>
<br>少年揽辔澄清意，倦矣应怜缩手时。
<br>今日不挥闲涕泪，渡江只怨别蛾眉。 
<br>
<br>108．
<br>
<br>六月十五别甘泉，是夕丹徒风打船。
<br>风定月出半江白，江上女郎眠未眠？ 
<br>
<br>109．
<br>
<br>四海流传百轴刊，皤皤国老尚神完。
<br>谈经忘却三公贵，只作先秦伏胜看。
<br>　（重见予告大学士阮公于扬州） 
<br>
<br>110．
<br>
<br>蜀冈一老抱哀弦，阅尽词场意惘然。
<br>绝似琵琶天宝后，江南重遇李龟年。
<br>　（重晤秦敦夫编修恩复） 
<br>
<br>111．
<br>
<br>家公旧治我曾游，只晓梅邨与凤洲。
<br>收拾遗文浩无涘，东南一部小阳秋。
<br>　（太仓邵子显辑太仓先哲丛书八帙，起南宋迄乾隆中，使予序） 
<br>
<br>112．
<br>
<br>七里虹桥腐草腥，歌钟词赋两飘零。
<br>不随天市为消长，文字光芒聚德星。
<br>　（时上元兰君、太仓邵君，为扬州广文；魏默深舍人、陈静蓭博士乔扬州；又晤秦玉笙、谢梦渔、刘楚桢、刘孟瞻四孝廉，杨季子都尉。） 
<br>
<br>113．
<br>
<br>公子有德宜置诸，有德公子毋忘诸。
<br>我方乞■忽诵此，箴铭磊落肝脾虚。 
<br>
<br>114．
<br>
<br>诗人瓶水与謨觞，郁怒清深两擅场。
<br>如此高才胜高第，头衔追赠薄三唐。
<br>　（郁怒横逸，舒铁云瓶水斋之诗也；清深渊雅，彭甘亭小謨觞馆之诗也。两君死皆一纪矣。） 
<br>
<br>115．
<br>
<br>荷衣说艺斗心兵，前辈须眉照座清。
<br>收拾遗闻归一派，百年终恃小门生。
<br>　（少时所交多苍老，于乾隆庚辰榜过从最亲厚，次则嘉庆己谓，多谈艺之士。两科皆大兴朱文正为总裁官。） 
<br>
<br>116．
<br>
<br>中年才子躭丝竹，俭岁高人厌薜蘿。
<br>两种情怀皆可谅，阳秋贬笔未宜多。 
<br>
<br>117．
<br>
<br>姬姜古妆不如市，赵女轻盈躡锐屐。
<br>侯王宗庙求元妃，徽音岂在纤厥趾？ 
<br>
<br>118．
<br>
<br>麟趾褭蹄式可寻，何须番舶献其琛？
<br>汉家平淮书难续，且仿齐梁铸饼金。
<br>　（近世行用番钱，以为携挟遍也，不知中国自有饼金，见《南史·诸彦回传》，又见韩偓诗。） 
<br>
<br>119．
<br>
<br>作赋曾闻纸贵夸，谁令此纸遍京华？
<br>不行官钞行私钞，名目何人饷史家？ 
<br>
<br>120．
<br>
<br>促柱危弦太觉孤，琴边倦眼眄平芜。
<br>香兰自判前因误，生不当门也被除。 
<br>
<br>121．
<br>
<br>荒青无缝种交加，月费牛溲定几车？
<br>只是场师消遣法，不求秋实不看花。
<br>　（所僦寓有治圃者，戏赠。） 
<br>
<br>122．
<br>
<br>六朝古黛梦中衡，无福秦淮放棹行。
<br>想见钟山两才子，词锋落月互纵横。
<br>　（欲如江宁，不果，亦不得见马湘帆户部、冯晋渔比部两同年消息。） 
<br>
<br>123．
<br>
<br>不论盐铁不筹河，独倚东南涕泪多。
<br>国赋三升民一斗，屠牛那不胜栽禾？ 
<br>
<br>124．
<br>
<br>残客津梁握手欷，多君郑重问乌衣。
<br>故家自怨风流歇，肯骂无情燕子飞。
<br>　（重晤段君果行、沈君锡东于逆旅，执手言怀。两君，家大人旧宾客也。） 
<br>
<br>125．
<br>
<br>九州生气恃风雷，万马齐喑究可哀。
<br>我劝天公重抖擞，不拘一格降人才。
<br>　（过镇江，见赛玉皇及风神雷神者，祷词万数。道士乞撰青词。） 
<br>
<br>126．
<br>
<br>不容儿辈妄谈兵，镇物何妨一矫情。
<br>别有狂言谢时望：东山妓即是苍生。 
<br>
<br>127．
<br>
<br>汉代神仙玉作堂，六朝文苑李男香。
<br>过江子弟倾风采，放学归来祀卫郎。 
<br>
<br>128．
<br>
<br>黄河女直徙南东（金明昌元年），
<br>我道神功胜禹功。
<br>安用迂儒谈故道，犁然天地划民风。
<br>　（渡黄河而南，天异色，地异气，民异情。）
<br>
<br>129．
<br>
<br>陶潜诗喜说荆轲，想见停云发浩歌。
<br>吟到恩仇心事涌，江湖侠骨恐无多。
<br>　（舟中读陶潜，诗三首。） 
<br>
<br>130．
<br>
<br>陶潜酷似卧龙豪（语意本辛弃疾），
<br>万古浔阳松菊高。
<br>莫信诗人竟平淡，二分梁甫一分骚。 
<br>
<br>131．
<br>
<br>陶潜磊落性情温，冥报因他一饭恩。
<br>颇觉少陵诗吻薄，但言朝叩富儿门。 
<br>
<br>132．
<br>
<br>将左晨星一炬存，鱼龙光怪百千吞。
<br>迢迢望气中原夜，又有湛卢剑倚门。
<br>　（江阴见李申耆丈、蒋丹棱秀才。丹棱，申耆之门人也。） 
<br>
<br>133．
<br>
<br>过江籍甚颜光禄，又作山中老树看。
<br>赖是元龙楼百尺，雄谈夜半斗牛寒。
<br>　（陈登之别驾座上，重晤盛午洲光禄。） 
<br>
<br>134．
<br>
<br>五十一人忽少三，我闻陨涕江之南。
<br>箧中都有旧墨迹，从此袭以玫瑰函。
<br>　（闻都中狄广宣侍御、苏宾嵎吏部、夏一卿吏部三同年忽然死矣。） 
<br>
<br>135．
<br>
<br>偶赋凌云偶倦飞，偶然闲慕遂初衣。
<br>偶逢锦瑟家人问，便说寻春为汝归。 
<br>
<br>136．
<br>
<br>万卷书生飒爽来，梦中喜极故人回。
<br>湖山旷劫三吴地，何日重生此霸才？
<br>　（梦顾千里有作。忆己丑岁与君书，定五年相见，君报书云："敢不忍死以待。"予竟爽约。君以甲午春死矣。） 
<br>
<br>137．
<br>
<br>故人有子尚饘粥，抱君等身大著作。
<br>刘向而后此大宗，岂同陈晁竟目录。
<br>　（千里著《思过斋笔记》，校定六籍、百家，提其文字，且生陈、晁后七百载，目录方驾陈潮，亦足豪矣。嗣君守父书，京师传闻误也。） 
<br>
<br>138．
<br>
<br>今日闲愁为洞庭，茶花凝想吐芳馨。
<br>山人生死无消息，梦断查湾一角青。
<br>　（拟寻洞庭山旧游，不果，亦不得叶山人昶消息。） 
<br>
<br>139．
<br>
<br>玉立长身宋广文，常州重到忽思君。
<br>遥怜屈贾英灵地，朴学奇才张一军。
<br>　（奉怀宋于庭丈作。于庭投老德楚南一令，奇才朴学，二十年前目君语，今无以易也。） 
<br>
<br>140．
<br>
<br>太湖七十溇为墟，三泖圆斜各有初。
<br>耻与蛟龙竟升斗，一编聊献郏侨书。
<br>　（陈吴中水利策于同年裕鲁山布政。郏瞧，郏亶之子，父子皆著三吴水利书。） 
<br>
<br>141．
<br>
<br>铁师讲经门径仄，铁诗念佛颇得力。
<br>似师毕竟胜狂禅，师今遟我莲花国。
<br>　（江铁君沅是予学佛第一导师，先予归一年逝矣。千劫无以酬德，祝其疾生净土。） 
<br>
<br>142．
<br>
<br>少年哀艳杂雄奇，暮气颓唐不自知。
<br>哭过支硎山下路，重钞梅冶一奁诗。
<br>　（舅氏段右白，葬支硎山，平生诗晚年自涂乙尽。予抱其《梅冶轩集》一卷。） 
<br>
<br>143．
<br>
<br>温良阿者泪涟涟，能说吾家六十年。
<br>见面恍疑悲母在，报恩祝乳后昆贤。
<br>　（金媪者，尝保抱予者也。重见于吴中，年八十有七。阿者，出《礼记·内则》，今本误为可者。悲母，出《本生心地观经》。） 
<br>
<br>144．
<br>
<br>天教梼杌降家门，骨肉荆榛不可论。
<br>赖是本支调护力，若敖不馁怙深恩。
<br>　（到秀水县重见七叔父作） 
<br>
<br>145．
<br>
<br>径山一疏吼寰中，野烧苍凉悼达公。
<br>何处复求龙象力，金光明照浙西东。
<br>　（明紫柏大师刻《大藏》，版在径山，康熙中，由径山迁嘉兴之愣严寺。今十不存四矣。求天台宗各书印本，亦无所得。） 
<br>
<br>146．
<br>
<br>有明像法披猖后，荷担如来两尊宿。
<br>龙树马鸣齐现身，我闻大地狮子吼。
<br>　（拜紫柏、藕益两大师像） 
<br>
<br>147．
<br>
<br>道场馣馤雨花天，长水宗风在目前。
<br>一任揀机参活句，莫将文字换狂禅。
<br>　（示愣严讲主逸云。讲主新刻明人《愣严宗通》。） 
<br>
<br>148．
<br>
<br>一脉灵长四叶貂，谈经门祚郁岧嶤。
<br>儒林几见传苗裔？此伏高邮冠本朝。
<br>　（仿嘉兴太守王子仁。子仁，文肃公曾孙，石臞孙，吾师文简公子。） 
<br>
<br>149．
<br>
<br>只将愧汗湿莱衣，毁极堂堂岁月迟。
<br>世事沧桑心事定，此生一跌莫全非。
<br>　（于七月初九日到杭州，家大人十年七十有三，倚门望久矣。） 
<br>
<br>150．
<br>
<br>里门风俗尚敦庞，年少争为齿德降。
<br>桑梓温恭名教始，天涯何处不家江？
<br>　（家大人扶杖出游，里少年皆起立。） 
<br>
<br>151．
<br>
<br>小别湖山劫外天，生还如证第三禅。
<br>台宗晤后无来去，人道苍茫十四年。 
<br>
<br>152．
<br>
<br>浙东虽秀太轻孱，北地雄奇或犷顽。
<br>踏遍中华窥两戎，无双毕竟是家山。 
<br>
<br>153．
<br>
<br>亲朋岁月个萧闲，情话缠绵礼数删。
<br>喜尽东华尘土否？一秋十日九湖山。 
<br>
<br>154．
<br>
<br>高秋那得吴虹生，成轺西子湖边行。
<br>一丘一壑我前导，重话东华送我情。
<br>　（时已知浙中两使者消息，非吴虹生也。祝其他日使车莅止耳。） 
<br>
<br>155．
<br>
<br>除却虹生忆黄子，曝衣忽见黄罗衫。
<br>文章风谊细评度，岭南何减江之南？ 
<br>
<br>156．
<br>
<br>家住钱塘四百春，匪将门阀傲江滨。
<br>一州典故闲征遍，撰杖观涛得几人？
<br>　（八月十八日侍家大人观潮） 
<br>
<br>157．
<br>
<br>问我清游何日最？木樨风外等秋潮。
<br>忽有故人心上过，乃是虹生与子潇。
<br>　（吴虹生及固始蒋子潇孝廉也。） 
<br>
<br>158．
<br>
<br>灵鹫高华夜吐云，山凹指点旧家坟。
<br>千秋名教吾谁愧？愧读羲之誓墓文。
<br>　（表弟吴鹫云，先世丙舍在灵鹫下，绘图乞一诗，时予不至先慈殡宫十四年矣。） 
<br>
<br>159．
<br>
<br>乡国论文集古欢，幽人三五薜蘿看。
<br>从知阆苑桃花色，不及溪松耐岁寒。
<br>　（晤曹葛民籀、徐问蘧楙、王雅台熊吉、陈觉庵春晓诸君。）
<br>
<br>160．
<br>
<br>眼前石屋著书象，三世十方齐现身。
<br>各搦著书一枝笔，各有洞天石屋春。
<br>　（葛民以画象乞题，为说假观偈。） 
<br>
<br>161．
<br>
<br>如何从假入空法，君亦莫问我莫答。
<br>若有自性互不成，互不成者谁佛刹？
<br>　（为西湖僧讲《华严》一品竟，又说此偈。） 
<br>
<br>162．
<br>
<br>振绮堂中万轴书，乾嘉九野有谁如？
<br>季方玉粹元方死，握手城东问蠹鱼。
<br>　（汪小米舍人死矣，见其哲弟又村员外。） 
<br>
<br>163．
<br>
<br>与吾同祖砚北者（先曾祖晚号砚北老人），
<br>仁愿如兄壮岁亡。
<br>从此与谁谈古处？马婆巷外立斜阳。
<br>　（吊从兄竹楼） 
<br>
<br>164．
<br>
<br>醰醰诸老惬瞻衣，父齿随行亦未稀。
<br>各有清名闻海内，春来各自典朝衣。
<br>　（时乡先辈在籍，科目、年齿与家大人頡頏者五人：姚亮甫、陈坚木两侍郎，张云巢鹺使，张静轩、胡书农两学士。） 
<br>
<br>165．
<br>
<br>我言送客非佛事，师言不送非佛智。
<br>双照送是不送是，金光大地乔松寺。
<br>　（重见慈风法师予乔松庵。叩以台宗疑义，聋不答。送予至山门，予辞，师正色曰：是佛法。） 
<br>
<br>166．
<br>
<br>震旦狂禅沸不支，一灯慧命续如丝。
<br>灵山未歇宗风歇，已过庞家日眚时。
<br>　（钱◇庵居士死矣，得其晚年所著《宗氾》二卷。） 
<br>
<br>167．
<br>
<br>曩向真州订古文，飞龙滂熹折纷纭。
<br>经生家法从来异，拓本模糊且饷君。
<br>　（在京师，阮芸台师属为齐侯中■二壶释文。兹吾师觅六舟僧手拓精本，分寄徐问蘧，属别释一通。因柬问蘧。） 
<br>
<br>168．
<br>
<br>闭门三日了何事？题图祝寿谀人诗。
<br>双文单笔记序偈，突笔幸趁酒热时。 
<br>
<br>169．
<br>
<br>劘之道义拯之难，赏我出处好我书。
<br>史公副墨问姓氏，屈指首寄虬髯吴。
<br>　（欲以本集一分寄虹生，未写竟。） 
<br>
<br>170．
<br>
<br>少年哀乐过于人，歌泣无端字字真。
<br>既壮周旋杂痴黠，童心来复梦中身。 
<br>
<br>171．
<br>
<br>猰貐猰貐厉牙齿，求覆我祖十世祀。
<br>我请于帝诅于鬼，亚驼巫阳莅鸡豕。 
<br>
<br>172．
<br>
<br>书梦亚驼告有意，明年三月猰貐死。
<br>大神羹枭殄枭子，焚香敬告少昊氏。 
<br>
<br>173．
<br>
<br>碧涧重来荐一毛，杉柟喜比往时高。
<br>故人地下仍相护，驱逐狐狸赖尔曹。
<br>　（吊朱大发、洪士华。二人为先祖首茔者也。）
<br>
<br>174．
<br>
<br>志乘英灵琐屑求，岂其落笔定阳秋？
<br>百年子姓殷勤意，忍说挑灯为应酬。
<br>　（乞留墨数行为异日相思之资者，填委牖户。唯撰次先世事行，属为家传、墓表，则详审为之，多存稿者。） 
<br>
<br>175．
<br>
<br>琼林何不积缗钱，物自低昂人自变。
<br>我与徐公筹到此，朱提山竭异无权。
<br>　（近日银贵，有司苦之，古人粟红贯朽，是公库不必接纳镪也。予持论如此。徐铁孙大令荣论与予合。） 
<br>
<br>176．
<br>
<br>俎脍飞沉竹肉喧，侍郎十日敞清尊。
<br>东南不可无斯乐，濡笔亲题第四园。
<br>　（过严小农侍郎富春山馆，觞咏旬日。其地为明金尚书别墅，杭人犹称金衙庄。予品题天下名园，金衙庄居第四。） 
<br>
<br>177．
<br>
<br>藏书藏帖两高人，目录流传四十年。
<br>师友凋徂心力倦，羽琌一记亦荆榛。
<br>　（吊赵晋斋魏、何梦华元锡两处士。两君为予提正《金石墨本纪》者也。） 
<br>
<br>178．
<br>
<br>儿谈梵夹婢谈兵，消息都防老父惊。
<br>赖是摇鞭吟好句，流传乡里只诗名。
<br>　（到家之日，早有传诵予出都留别诗者，时有"诗先人到"之谣。） 
<br>
<br>179．
<br>
<br>吴郎与我不相识，我识吴郎拂画看。
<br>此外若容添一语：含元殿里觅长安。
<br>　（从妹粤生与予昔别时才髫龄，今已寡矣。妹婿吴郎，予固未尝识面也。粤生以其遗像乞题，因说是偈。） 
<br>
<br>180．
<br>
<br>科名掌故百年知，海岛畴人奉大师。
<br>如此奇才终一令，蠹鱼零落我归时。
<br>　（吊黎见山同年应南。见山顺德人，官平阳令，卒于杭州。）
<br>
<br>181．
<br>
<br>惠逆同门复同藪，谋臧不臧视朋友。
<br>我兹怦然谋乃心，君已砉然脱诸口。
<br>　（陈硕甫秀才奂，为予规划北行事，明白犀利，足征良友之爱。） 
<br>
<br>182．
<br>
<br>秋风张翰计蹉跎，红豆年年掷逝波。
<br>误我归期知几许？蟾圆十一度无多。
<br>　（以下十有六首，杭州有所追悼而作。） 
<br>
<br>183．
<br>
<br>拊心消息过江淮，红泪淋浪避客揩。
<br>千古知言汉武帝，人难再得始为佳。 
<br>
<br>184．
<br>
<br>小楼青对凤凰山，山影低徊黛影间。
<br>今日当窗一奁镜，空王来证鬓丝班。 
<br>
<br>185．
<br>
<br>娇小温柔播六亲，兰姨琼姊各沾巾。
<br>九泉肯受狂生誉？艺是针神貌洛神。 
<br>
<br>186．
<br>
<br>阿娘重见话遗徽，病骨前秋盼我归。
<br>欲寄无因今补赠：汗巾钞袋枕头衣。 
<br>
<br>187．
<br>
<br>云英未嫁损华年，心绪曾凭阿母传。
<br>偿得三生幽怨否？许侬亲对玉棺眠。 
<br>
<br>188．
<br>
<br>杭州风俗闹兰盆，绿蜡金炉梵唱繁。
<br>我说天台三字偈，胜娘膜拜礼沙门。 
<br>
<br>189．
<br>
<br>残绒堆积绣窗间，慧婢商量赠指环。
<br>但乞崔徽遗像去，重摹一帧供秋山。 
<br>
<br>190．
<br>
<br>昔年诗卷驻精魂，强续狂游拭涕痕。
<br>拉得藕花衫子婢，篮舆仍出涌金门。 
<br>
<br>191．
<br>
<br>蟠夔小印镂珊瑚，小字高华出汉书。
<br>原是狂生漫题赠，六朝碑例合镌无？ 
<br>
<br>192．
<br>
<br>花神祠与水仙祠，欲订源流愧未知。
<br>但向西泠添石刻，骈文撰出女郎碑。 
<br>
<br>193．
<br>
<br>小婢口齿蛮复蛮，秋衫红泪潸复潸。
<br>眉痕约略弯复弯，婢如夫人难复难。 
<br>
<br>194．
<br>
<br>女儿魂魄完复完，湖山秀气还复还。
<br>炉香瓶卉践复残，他生重见艰复艰。 
<br>
<br>195．
<br>
<br>天将何福予蛾眉？生死湖山全盛时。
<br>冰雪无痕灵气香，女仙不赋降坛诗。 
<br>
<br>196．
<br>
<br>一十三度溪花红，一百八下西溪钟。
<br>卿家沧桑卿命短，渠侬不关关我侬。 
<br>
<br>197．
<br>
<br>一百八下西溪钟，一十三度溪花红。
<br>是恩是怨无性相，冥祥记里魂朦胧。 
<br>
<br>198．
<br>
<br>草创江东署羽陵，异书奇石小崚嶒。
<br>十年松竹谁留守？南渡飞扬是中兴。 
<br>
<br>199．
<br>
<br>野冬修竹欲连天，苦费西邻买笋钱。
<br>此是商鞅垦土令，不同凿空误开边。 
<br>
<br>200．
<br>
<br>灵箫合贮此灵山，意思精微窈窕间。
<br>区壑无双人地称，我无拙笔到眉弯。 
<br>
<br>201．
<br>
<br>此是春秋据乱作，昇平太平视松竹。
<br>何以功成文致之？携箫飞上羽琌阁。
<br>　（又乞墅） 
<br>
<br>202．
<br>
<br>料理空山颇费才，文心兼似画家来。
<br>矮茶密緻高松独，记取先生亲手栽。 
<br>
<br>203．
<br>
<br>君家先茔鄧尉侧，佳木生之杂绀碧。
<br>不看人间顷刻花，他年管领风云色。
<br>　（从西邻徐屏山乞树栽，屏山允至鄧尉求之。） 
<br>
<br>204．
<br>
<br>可惜天南无此花，腰身略似海塘斜。
<br>难忘槐市街南宅，小疏群芳稿一车。
<br>　（忆京师鸾枝花） 
<br>
<br>205．
<br>
<br>可惜天南无此花，丽情还比牡丹奢。
<br>难忘西掖归来早，赠与妆台满镜霞。
<br>　（忆京师芍药） 
<br>
<br>206．
<br>
<br>不是南天无此花，北肥南瘦二分差。
<br>愿移北地胭脂社，来问南朝油壁车。
<br>　（忆海棠） 
<br>
<br>207．
<br>
<br>弱冠寻方数岁华，玲珑万玉嫭交加。
<br>难忘细雨红泥寺，湿透春裘倚此花。
<br>　（忆丁香） 
<br>
<br>208．
<br>
<br>女墙百雉乱红酣，遗爱真同召伯甘。
<br>记得花阴文讌屡，十年春梦寺门南。
<br>　（忆风宜门外花之寺董文恭公手植之海棠一首） 
<br>
<br>209．
<br>
<br>空山徙倚倦游身，梦见城西阆苑春。
<br>一骑传笺朱邸晚，临风递与缟衣人。
<br>　（忆宣武门内太平湖之丁香花一首） 
<br>
<br>210．
<br>
<br>缱绻依人慧有余，长安俊物最推渠。
<br>故侯门第歌钟歇，犹办晨餐二寸鱼。
<br>　（忆北方狮子猫） 
<br>
<br>211．
<br>
<br>万绿无人嘒一蝉，三层阁子俯秋烟。
<br>安排写集三千卷，料理看出五十年。
<br>　（欲写全集清本数十分，分贮友朋家。） 
<br>
<br>212．
<br>
<br>海西别墅吾息壤，羽琌三重拾级上。
<br>明年俯看千树梅，飘飖亦是天际想。 
<br>
<br>213．
<br>
<br>此阁宜供天人师，檀香三尺博士为。
<br>阮公施香孰施字？徐公字似萧梁碑。
<br>　（造佛像之匠谓之博士，出《摩利支天经》。予供天台智者大师檀香像，徐问蘧为予书扁曰：观不思议境。书楹联曰：智周万物而无所思，言满天下而未尝议。） 
<br>
<br>214．
<br>
<br>男儿解读韩愈诗，女儿好读姜夔词。
<br>一家倘许圆鸥梦，昼课男儿夜女儿。
<br>　（时眷属尚留滞北方。近人郭频伽画《鸥梦圆图》，予亦仿之。） 
<br>
<br>215．
<br>
<br>倘容我老半锄边，不要公卿寄奉钱。
<br>一事避君君匿笑：刘郎才气亦求田。
<br>　（俭岁，有鬻田六亩者，予愿得之，友人来问此事。） 
<br>
<br>216．
<br>
<br>瑰癖消审结习虚，一篇典宝古文无。
<br>金灯出土苔花碧，又照徐陵读汉书。
<br>　（沪上徐文苔得汉宫雁足灯，以拓本见寄，乞一诗，是时予收藏古吉金星散，见于《羽琌典宝记》。） 
<br>
<br>217．
<br>
<br>回肠荡气感精灵，座客苍凉半酒醒。
<br>自别吴郎高咏减，珊瑚击碎有谁听？
<br>　（曩在虹生座上，酒半，咏宋人词，呜呜然，虹生赏之，以为善于顿挫也。近日中酒，即不能高咏矣。） 
<br>
<br>218．
<br>
<br>随身百轴字平安，身世无如屠钓宽。
<br>耻学赵家臣宰例，归来香火乞祠官。 
<br>
<br>219．
<br>
<br>何肉周妻业并深，台宗古辙幸窥寻。
<br>偷闲颇异凡夫法，流水池塘一观心。 
<br>
<br>220．
<br>
<br>皇初任土乃作贡，卅七亩山可才众。
<br>媪神笑予无贫法，丹徒陆生言可用。
<br>　（吾友陆君献，著种树书，大旨言天下之大利必任土，"货殖"乃"货植"也，有土十亩，即无贫法，昔年曾序之。） 
<br>
<br>221．
<br>
<br>西墙枯树态纵横，奇古全凭一臂撑。
<br>烈士暮年宜学道，江关词赋笑兰成。
<br>　（羽琌之西，有枯枣一株，不忍斧去。） 
<br>
<br>222．
<br>
<br>秋光明媚似春光，重九尊前草树香。
<br>可记前年宝藏寺，西山暮雨怨吴郎。
<br>　（丁酉重九，与徐星伯前辈、吴虹生同年，连骑游西山宝藏寺，归鞍骤雨。重九前三夕作此诗，搁笔而雨。） 
<br>
<br>223．
<br>
<br>似笑山人不到家，争将晚节尽情夸。
<br>三秋不陨芙蓉■，九月犹开窅窳花。
<br>　（■，徐锴音呼感切） 
<br>
<br>224．
<br>
<br>莱菔生儿荠有孙（借苏句），离批秋霰委黄昏。
<br>青松心事成无赖，只阅前山野烧痕。 
<br>
<br>225．
<br>
<br>银烛秋堂独听心，隔帘谁报雨沉沉？
<br>明朝不许沿溪赏，已没溪桥一尺深。 
<br>
<br>226．
<br>
<br>空观假观第一观，佛言世谛不可乱。
<br>人生宛有去来今，卧听檐花落秋半。 
<br>
<br>227．
<br>
<br>剩水残山意度深，平生几緉屐难寻。
<br>栽花郑重看花约，此是刘郎迟暮心。 
<br>
<br>228．
<br>
<br>复墅拓墅乞墅了，吾将北矣乃图南。
<br>无妻怕学林甫独，有子肯为王霸惭？
<br>　（料理别墅稍露崖略，将自往北方迎眷属归以实之。） 
<br>
<br>229．
<br>
<br>从今誓学六朝书，不肄山阴肄隐居。
<br>万古焦山一痕石，飞升有数此权舆。
<br>　（泾县包慎伯赠予《瘗鹤铭》。九月十一日，坐雨于羽琌山馆，慢题其后。） 
<br>
<br>230．
<br>
<br>二王只合为奴仆，何况唐碑八百通。
<br>欲与此铭分浩逸，北朝差许郑文公。
<br>　（再跋旧拓《瘗鹤铭》。谓北魏兖州刺史郑羲碑，郑道昭书。） 
<br>
<br>231．
<br>
<br>九流触手意纵横，极动当筵炳烛情。
<br>若使鲁戈真在手，斜阳只乞照书城。 
<br>
<br>232．
<br>
<br>诗谶吾生信有之，预怜夜雨闭门时。
<br>三更忽轸哀鸿思，九月无襦淮水湄。
<br>　（出都时，有空山夜雨之句，今果应。今秋自淮以南，千里苦雨。） 
<br>
<br>233．
<br>
<br>燕兰识字尚聪明，难遣当筵迟暮情。
<br>且莫空山听雨去，有人花底祝长生。 
<br>
<br>234．
<br>
<br>连宵灯火宴秋堂，绝色秋花各断肠。
<br>又被北山猿鹤笑，五更浓挂一帆霜。 
<br>
<br>235．
<br>
<br>美人信有错刀投，不负张衡咏四愁。
<br>k罢心香屡回顾，古时明月照杭州。 
<br>
<br>236．
<br>
<br>阻风无酒倍消魂，况是残秋岸柳髡。
<br>赖有阿咸情话好，一帆冷雨过娄门。
<br>　（从子剑塘送我于苏州。） 
<br>
<br>237．
<br>
<br>杭州梅舌酸复甜，有笋名曰虎爪尖。
<br>芼以苏州小橄榄，可敌北方冬菘醃。
<br>　（杭人捣梅子杂姜桂糁之，名曰梅舌儿。） 
<br>
<br>238．
<br>
<br>拟策孤筇避冶游，上方一塔俯清秋。
<br>太湖夜照山灵影，顽福甘心让虎丘。
<br>　（上方山在太湖南。） 
<br>
<br>239．
<br>
<br>阿咸从我十日游，遇管城子于虎丘。
<br>有笔可橐不可投，簪笔致身公与侯。
<br>　（剑塘买笔筩，乞铭之。） 
<br>
<br>240．
<br>
<br>濯罢鮫绡镜槛凉，无端重试午时妆。
<br>新诗急记销魂事，分与胭脂一掬汤。
<br>　（重过扬州有记） 
<br>
<br>241．
<br>
<br>少年尊隐有高文，猿鹤真堪张一军。
<br>难向史家搜比例，商量出处到红裙。 
<br>
<br>242．
<br>
<br>谁肯甘心薄幸名？南艤北驾怨三生。
<br>劳人只有空王谅，那向如花辨得明？ 
<br>
<br>243．
<br>
<br>怕听花间惜别词，伪留片语定来期。
<br>秦邮驿近江潮远，是剔银灯诅我时。 
<br>
<br>244．
<br>
<br>停帆预卜酒杯深，十日无须逆旅金。
<br>莫怨津梁为客久，天涯有弟话秋心。
<br>　（从弟景姚，以丹阳丞驻南河，予到谱，馆其廨中。） 
<br>
<br>245．
<br>
<br>豆蔻芳温启瓠犀，伤心前度语重提。
<br>牡丹绝色三春暖，岂是梅花处士妻？
<br>　（己亥九月二十五日，重到袁浦，十月六日渡河去，留浦十日，大抵醉梦时多醒时少也，统名之曰《寱词》。） 
<br>
<br>246．
<br>
<br>对人才调若飞仙，词令聪华四座传。
<br>撑住东南金粉气，未须料理五湖船。
<br>　（此二章，谢之也。） 
<br>
<br>247．
<br>
<br>鹤背天风堕片言，能苏万古落花魂。
<br>征衫不渍寻常泪，此是平生未报恩。 
<br>
<br>248．
<br>
<br>小语精微沥耳圆，况聆珠玉泻如泉。
<br>一番心上温黁过，明镜明朝定少年。 
<br>
<br>249．
<br>
<br>何须宴罢始留髡，绛蜡床前款一尊。
<br>姊妹隔花催送客，尚拈罗带不开门。 
<br>
<br>
<br>
<br>250．
<br>
<br>去时栀子压犀簪，次第寒花掐到今。
<br>谁分江湖摇落后，小屏红烛话冬心。
<br>　（是夕立冬） 
<br>
<br>251．
<br>
<br>盘堆霜实擘庭榴，红似相思绿似愁。
<br>今夕灵飞何甲子？上清斋设记心头。 
<br>
<br>252．
<br>
<br>风云才略已消磨，甘隶妆台伺眼波。
<br>为恐刘郎英气尽，卷帘梳洗望黄河。 
<br>
<br>253．
<br>
<br>玉树坚牢不病身，耻为娇喘与轻颦。
<br>天花岂用铃旙护，活色生香五百春。 
<br>
<br>254．
<br>
<br>眉痕英绝语謖謖，指挥小婢带韬略。
<br>幸汝生逢清晏时，不然剑底桃花落。 
<br>
<br>255．
<br>
<br>凤泊鸾飘别有愁，三生花草梦苏州。
<br>儿家门巷斜阳改，输与船娘住虎丘。 
<br>
<br>256．
<br>
<br>一自天钟第一流，年来花草冷苏州。
<br>儿家心绪无人见，他日埋香要虎丘。 
<br>
<br>257．
<br>
<br>难凭肉眼识天人，恐是优曇偶现身。
<br>故遣相逢当五浊，不然谁信上仙沦？ 
<br>
<br>258．
<br>
<br>云英化水景光新，略似骖鸞缥缈身。
<br>一队画师齐敛手，只容心里貯秾春。 
<br>
<br>259．
<br>
<br>酾江作醅亦不醉，倾河解渴亦不醒。
<br>我侬醉醒自有例，肯向渠侬侧耳听。 
<br>
<br>260．
<br>
<br>收拾风花倜荡诗，凌晨端坐一凝思。
<br>勉求玉体长生诀，留报金闺国士知。 
<br>
<br>261．
<br>
<br>绝色呼他心未安，品题天女本来难。
<br>梅魂菊影商量遍，忍作人间花草看。 
<br>
<br>262．
<br>
<br>臣朔家原有细君，司香燕* 略知文。
<br>无须问我山中事，肯向花间领右君？ 
<br>
<br>263．
<br>
<br>道蕴谈锋不落诠，耳根何福受清圆？
<br>自知语乏烟霞气，枉负才名三十年。 
<br>
<br>264．
<br>
<br>喜汝文无一笔平，坠侬五里雾中行。
<br>悲欢离合本如此，错怨蛾眉解用兵。 
<br>
<br>265．
<br>
<br>美人才地太玲珑，我亦阴符满腹中。
<br>今日帘旌秋缥缈，长天飞去一秋鸿。 
<br>
<br>266．
<br>
<br>青鸟衔来双鲤鱼，自缄红泪请回车。
<br>六朝文体闲征遍，那有萧娘谢罪书？ 
<br>
<br>267．
<br>
<br>电笑何妨再一回，忽逢玉女谏书来。
<br>东王万八千骁尽，为报投壶乏箭才。 
<br>
<br>268．
<br>
<br>万一天填恨海平，羽琌安稳贮云英。
<br>仙山楼阁寻常事，兜率甘迟十劫生。 
<br>
<br>269．
<br>
<br>美人捭阖计仍频，我佩阴符亦可凭。
<br>绾就同心坚待辱，羽琌山下是西陵。 
<br>
<br>270．
<br>
<br>身世闲商酒半醺，美人胸有北山文。
<br>平交百口悠悠辈，揖罢还期将相勋。 
<br>
<br>271．
<br>
<br>金釭花炉月如烟，空损秋闺一夜眠。
<br>报道妆成来送我，避卿先上木兰船。 
<br>
<br>272．
<br>
<br>未济终焉心缥缈，百事翻从缺陷好。
<br>吟道夕阳山外山，古今谁免余情绕？
<br>　（渔沟道中题壁一首） 
<br>
<br>273．
<br>
<br>欲求缥缈反幽深，悔杀前翻拂袖心。
<br>难学冥鸿不回首，长天飞过又遗音。
<br>　（渔沟道中奉寄一首） 
<br>
<br>274．
<br>
<br>明知此浦定重过，其奈尊前百感何？
<br>亦是今生未曾有，满襟清泪渡黄河。
<br>　（众兴道中再奉寄一首） 
<br>
<br>275．
<br>
<br>绝业名山幸早成，更何方法遣今生？
<br>从兹礼佛烧香罢，整顿全神注定卿。 
<br>
<br>276．
<br>
<br>少年虽亦薄汤武，不薄秦皇与汉武。
<br>设想英雄垂暮日，温柔不住住何乡？ 
<br>
<br>277．
<br>
<br>客心今雨匿旧雨，江痕早潮收暮潮。
<br>新欢且问黄婆渡，影事休提白傅桥。 
<br>
<br>278．
<br>
<br>阅历天花悟后身，为谁出定亦前因。
<br>一灯古店斋心坐，不似云屏梦里人。
<br>　（顺河道中再奉记，仍敬谢之，从此不复为此人有诗矣。寄此诗是十月十日也。越两月，从北回，重到袁浦，问讯其人，已归苏州闭门谢客矣。其出处心迹亦有不可测者。附记于此。） 
<br>
<br>279．
<br>
<br>此身已坐在山泉，涓滴无由补大川。
<br>急报东方两星使，灵山吐溜为粮船。
<br>　（时东河总督檄问泉源之可以济运者，吾友汪孟慈户部董其事，铜山县北五十里曰柳泉，泉涌出，滕县西南百里曰大泉，泉悬出，吾所目见也。诗记孟慈，并寄徐镜溪工部。） 
<br>
<br>280．
<br>
<br>昭代恩光日月高，丞彝十器比球刀。
<br>吉金打本千行在，敬拓思文冠所遭。
<br>　（谒至圣庙，瞻仰纯庙所颁祭器十事，得拓本以归。） 
<br>
<br>281．
<br>
<br>少年无福过阙里，中年著书复求仕。
<br>仕幸不成书幸成，乃敢斋祓告孔子。
<br>　（曩至兖州，不至曲阜，岁癸未，《五经大义终始论》成；壬辰，《群经写官答问》成；癸巳，《六经正名论》丞，《古史钩沉论》又成，乃慨然曰：可以如曲阜谒孔林矣。今年冬，乃谒林。斋于南沙河，又斋于梁家店。） 
<br>
<br>282．
<br>
<br>少为贱士抱弗宣，状为祠曹默益坚。
<br>议则不敢腰膝在，庑下一揖中夷然。
<br>　（两旁从祀儒者，有拜，有弗拜，亦有强予一揖不可者。） 
<br>
<br>283．
<br>
<br>曩将奄宅证淹中，肃肃微言謦欬逢。
<br>肯拓同文门畔石，古心突过汉朝松。 
<br>
<br>284．
<br>
<br>江左吟坛百辈狂，谁知阙里是词场？
<br>我从宅壁低徊听，丝竹千秋尚绕梁。
<br>　（时曲阜令王君大淮，其弟大堉，其子鸿，皆工诗。）
<br>
<br>285．
<br>
<br>嘉庆文风在目前，记同京兆鹿鸣筵。
<br>白头相见冬山路，谁惜荷衣两少年？
<br>　（酬曲阜令王海门。海门吾庚午同年也。） 
<br>
<br>286．
<br>
<br>少年奇气称才华，登岱还浮八月搓。
<br>我过东方亦无负，清尊三宿孔融家。
<br>　（馆于孔经阁宪庚家，题《经阁官海图》。） 
<br>
<br>287．
<br>
<br>子云壮岁雕虫感，掷向洪流付太虚。
<br>从此不挥闲翰墨，男儿当注壁中书。
<br>　（经阁投诗江中，作《云水诗瓢图》。） 
<br>
<br>288．
<br>
<br>倘作家书寄哲儿，淮阴重话七年情。
<br>门前报有关山客，来听西斋夜雨声。
<br>　（时经阁兄绣山方游京师。《淮阴鸿爪图》，绣山、经阁所合作也。） 
<br>
<br>289．
<br>
<br>家有凌云百尺条，风烟陪护渐岧嶤。
<br>生儿只识秦碑字，脆弱芝兰笑六朝。
<br>　（《海门种松图》） 
<br>
<br>290．
<br>
<br>盗诗补诗还祭诗，子梅诗史何恢奇。
<br>鄙人劝君割荣者，努力删诗壮盛时。
<br>　（王子梅鸿《祭诗图》） 
<br>
<br>291．
<br>
<br>诗格摹唐字有稜，梅花官阁夜锼冰。
<br>一门鼎盛亲风雅，不似苍茫杜少陵。
<br>　（王秋垞大堉《苍茫独立图》） 
<br>
<br>292．
<br>
<br>八岁梦到矍相国，今日五君来做主。
<br>我欲射侯陈礼容，可惜行装无白羽。
<br>　（王海门及弟秋垞、嗣君子梅、孔经阁、郑子斌五君，饯之于矍相甫。） 
<br>
<br>293．
<br>
<br>忽向东山感岁华，恍如庾岭对横斜。
<br>敢参黄面瞿曇句？此是森森阙里花。
<br>　（时才十月，忽开蜡梅一枝，经阁折以伴行。） 
<br>
<br>294．
<br>
<br>前车辙浅后车缩，两车勒马让先跃。
<br>何况东阳绛灌年，贾生欀臂定礼乐。
<br>　（见两车子相掉罄，有感。） 
<br>
<br>295．
<br>
<br>古人用兵重福将，小说家名因果状。
<br>不信古书愎用知，水厄淋漓黑貂丧，
<br>　（或荐仆至，其相不吉，自言事十主皆失官，予不信，使庀物，物过手辙败；使雇车，车覆者寺。幸予先辞官矣。《法苑珠林》及明小说皆有此事，记之以贻纂类书者。） 
<br>
<br>296．
<br>
<br>天意若曰汝毋北，覆车南沙书卷湿。
<br>汶阳风雨六幕黑，申以东平三尺雪。 
<br>
<br>297．
<br>
<br>苍生气类古犹今，安用冥鸿物外吟。
<br>不是九州同急难，尼山谁识怃然心？
<br>　（北行覆车者四，车陷泥淖中者二，皆赖途人以免。） 
<br>
<br>298．
<br>
<br>九边烂熟等雕虫，远志真看小草同。
<br>枉说健儿身手在，青灯夜雪阻山东。 
<br>
<br>299．
<br>
<br>任丘马首有筝琶，偶落吟鞭便驻车。
<br>北望觚稜南望雁，七行狂草达京师。
<br>　（遣一仆入都迎眷属，自驻任丘县待之。） 
<br>
<br>300．
<br>
<br>房山一角露崚嶒，十二连桥夜有冰。
<br>渐进城南天五尺，回灯不敢梦觚* 。
<br>　（儿子书来，乞稍稍北，乃进次于雄县；又请，乃又进次于固安县。） 
<br>
<br>301．
<br>
<br>艰危门户要人持，孝出贫家谚有之。
<br>葆汝心光淳闷在，皇天竺胙总无私。
<br>　（儿子昌匏书来，以四诗答之。） 
<br>
<br>302．
<br>
<br>虽然大器晚年成，卓■全凭弱冠争。
<br>多识前言蓄其德，莫抛心力贸才名。 
<br>
<br>303．
<br>
<br>俭腹高谈我用忧。肯肩朴学胜封侯。
<br>五经熟烂家常饭，莫似而翁歠九流。 
<br>
<br>304．
<br>
<br>图籍移徙肺腑家，而翁本学段金沙。
<br>丹黄字字皆珍重，为裹青氈载一车。 
<br>
<br>305．
<br>
<br>欲从太史窥春秋，勿向有字句虚求。
<br>抱微言者太史氏，大义显显则予休。
<br>　（儿子昌匏书来，问《公羊》及《史记》疑义，答以二十八字。） 
<br>
<br>306．
<br>
<br>家园黄熟半林柑，抛向筠笼载两三。
<br>风雪迎裾好持赠，预教诗婢识江南。 
<br>
<br>307．
<br>
<br>从此青山共露车，断无隻梦堕天涯。
<br>黄梅淡冶山礬靓，犹及双清好到家。 
<br>
<br>308．
<br>
<br>六义亲闻鲤对时，及身删定答亲慈。
<br>剗除风雪关山句，归到高堂好背诗。
<br>　（今年七月，蒙家大人垂询文集定本，命呈近诗。） 
<br>
<br>309．
<br>
<br>论诗论画复论禅，三绝门风海内传。
<br>可惜语儿溪畔路，白头无分棹归舷。
<br>　（方铁珊参军饯之于保阳。铁珊名廷瑚，父薰，字兰士，以诗画名，好佛。君有父风。） 
<br>
<br>310．
<br>
<br>使君谈艺笔通神，斗大高阳酒国春。
<br>消我关山风雪怨，天涯握手尽文人。
<br>　（陈笠雨明府饯之于高阳。笠雨名希镜，海昌人，以进士为令，史甚熟，诗、古文甚富。） 
<br>
<br>311．
<br>
<br>画禅有女定清真，合配琳瑯万轴身。
<br>百里畿南风雪路，我来着手竟成春。
<br>　（铁珊有女及筓，笠雨丧偶，使予为蹇修焉。） 
<br>
<br>312．
<br>
<br>古愁莽莽不可说，化作飞仙忽奇阔。
<br>江天如墨我飞还，折梅不畏蛟龙夺。
<br>　（十二月十日，携女辛游焦山，归舟大雪。） 
<br>
<br>313．
<br>
<br>
<br>惠山秀气迎客舟，七十里外心先投。
<br>惠山妆成要妆镜，惠泉那许东北流？
<br>　（廿二日携女辛游惠山） 
<br>
<br>314．
<br>
<br>丹宝琼花海岸旁，羽琌山似峚之阳。
<br>一家可惜仍烟火，未问仙人辟谷方。
<br>　（岁不尽五日，安顿眷属于海西羽琌之山，戏示阿辛。） 
<br>
<br>315．
<br>
<br>吟罢江山气不灵，万千种话一灯青。
<br>忽然搁笔无言说，重礼天台七卷经。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
