<HTML>
<HEAD>
<TITLE>贯休诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 贯休诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>贯休诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5725"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'贯休诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[贯休诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 贯休(832～912)，唐代诗僧。俗姓姜,字德隐,婺州兰溪(今属浙江)人。乾宁三年(896),依荆南节度使成□。天复三年(903),成□战殁。贯休滞留荆州，历附高季昌。后入浙，居杭州灵隐寺。钱□称吴越王时，往投贺诗，有“满堂花醉三千客，一剑霜寒十四州”之句。钱□有称帝野心，要他改“十四州”为“四十州”,才肯接见。贯休答道:“州亦难添，诗亦难改，余孤云野鹤，何天不可飞？”即日裹衣钵拂袖而去。至蜀,受到王建的礼遇。前蜀建国,赐号“禅月大师”。有《禅月集》25卷,补遗1卷。《全唐诗》辑录其诗为12卷。
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷八百二十六
<br>
<br>卷826_1 「善哉行（伤古曲无知音）」贯休
<br>　　有美一人兮，婉如青扬。识曲别音兮，令姿煌煌。
<br>　　绣袂捧琴兮，登君子堂。如彼萱草兮，使我忧忘。
<br>　　欲赠之以紫玉尺，白银铛。久不见之兮，湘水茫茫。
<br>
<br>卷826_2 「读离骚经」贯休
<br>　　湘江滨，湘江滨，兰红芷白波如银，终须一去呼湘君。
<br>　　问湘神，云中君，不知何以交灵均。我恐湘江之鱼兮，
<br>　　死后尽为人。曾食灵均之肉兮，个个为忠臣。
<br>　　又想灵均之骨兮终不曲。千年波底色如玉，
<br>　　谁能入水少取得，香沐函题贡上国。贡上国，
<br>　　即全胜和璞悬璃，垂棘结绿。
<br>
<br>卷826_3 「阳春曲（江东广明初作）」贯休
<br>　　为口莫学阮嗣宗，不言是非非至公。为手须似朱云辈，
<br>　　折槛英风至今在。男儿结发事君亲，须斅前贤多慷慨。
<br>　　历数雍熙房与杜，魏公姚公宋开府。尽向天上仙宫闲处坐，
<br>　　何不却辞上帝下下土，忍见苍生苦苦苦。
<br>
<br>卷826_4 「白雪曲」贯休
<br>　　列鼎佩金章，泪眼看风枝。却思食藜藿，身作屠沽儿。
<br>　　负米无远近，所希升斗归。为人无贵贱，莫学鸡狗肥。
<br>　　斯言如不忘，别更无光辉。斯言如或忘，即安用人为。
<br>
<br>卷826_5 「上留田」贯休
<br>　　父不父，兄不兄。上留田，蝥贼生。徒陟冈，泪峥嵘。
<br>　　我欲使诸凡鸟雀，尽变为鶺鴒.我欲使诸凡草木，
<br>　　尽变为田荆。邻人歌，邻人歌。古风清，清风生。
<br>
<br>卷826_6 「胡无人」贯休
<br>　　霍嫖姚，赵充国，天子将之平朔漠。肉胡之肉，烬胡帐幄。
<br>　　千里万里，唯留胡之空壳。边风萧萧，榆叶初落。
<br>　　杀气昼赤，枯骨夜哭。将军既立殊勋，遂有胡无人曲。
<br>　　我闻之，天子富有四海，德被无垠。但令一物得所，
<br>　　八表来宾，亦何必令彼胡无人。
<br>
<br>卷826_7 「苦寒行」贯休
<br>　　北风北风，职何严毒。摧壮士心，缩金乌足。冻云嚣嚣，
<br>　　碍雪一片下不得。声绕枯桑，根在沙塞。黄河彻底，
<br>　　顽直到海。一气抟束，万物无态。唯有吾庭前杉松树枝，
<br>　　枝枝健在。
<br>
<br>卷826_8 「蒿里」贯休
<br>　　兔不迟，乌更急，但恐穆王八骏，著鞭不及。所以蒿里，
<br>　　坟出蕺蕺。气凌云天，龙腾凤集。尽为风消土吃，
<br>　　狐掇蚁拾。黄金不啼玉不泣，白杨骚屑，乱风愁月。
<br>　　折碑石人，莽秽榛没。牛羊窸窣，时见牧童儿，弄枯骨。
<br>
<br>卷826_9 「临高台」贯休
<br>　　凉风吹远念，使我升高台。宁知数片云，不是旧山来。
<br>　　故人天一涯，久客殊未回。雁来不得书，空寄声哀哀。
<br>
<br>卷826_10 「杞梁妻」贯休
<br>　　秦之无道兮四海枯，筑长城兮遮北胡。筑人筑土一万里，
<br>　　杞梁贞妇啼呜呜。上无父兮中无夫，下无子兮孤复孤。
<br>　　一号城崩塞色苦，再号杞梁骨出土。疲魂饥魄相逐归，
<br>　　陌上少年莫相非。
<br>
<br>卷826_11 「古离别」贯休
<br>　　离恨如旨酒，古今饮皆醉。只恐长江水，尽是儿女泪。
<br>　　伊余非此辈，送人空把臂。他日再相逢，清风动天地。
<br>
<br>卷826_12 「战城南二首」贯休
<br>　　万里桑干傍，茫茫古蕃壤。将军貌憔悴，抚剑悲年长。
<br>　　胡兵尚陵逼，久住亦非强。邯郸少年辈，个个有伎俩。
<br>　　拖枪半夜去，雪片大如掌。
<br>　　碛中有阴兵，战马时惊蹶。轻猛李陵心，摧残苏武节。
<br>　　黄金锁子甲，风吹色如铁。十载不封侯，茫茫向谁说。
<br>
<br>卷826_13 「少年行」贯休
<br>　　锦衣鲜华手擎鹘，闲行气貌多轻忽。
<br>　　稼穑艰难总不知，五帝三皇是何物。
<br>　　自拳五色裘，迸入他人宅。却捉苍头奴，玉鞭打一百。
<br>　　面白如削玉，猖狂曲江曲。马上黄金鞍，适来新赌得。
<br>
<br>卷826_14 「梦游仙四首」贯休
<br>　　梦到海中山，入个白银宅。逢见一道士，称是李八伯。
<br>　　三四仙女儿，身著瑟瑟衣。手把明月珠，打落金色梨。
<br>　　车渠地无尘，行至瑶池滨。森森椿树下，白龙来嗅人。
<br>　　宫殿峥嵘笼紫气，金渠玉砂五色水。
<br>　　守阍仙婢相倚睡，偷摘蟠桃几倒地。
<br>
<br>卷826_15 「轻薄篇二首」贯休
<br>　　绣林锦野，春态相压。谁家少年，马蹄蹋蹋。
<br>　　斗鸡走狗夜不归，一掷赌却如花妾。谁云不颠不狂，
<br>　　其名不彰，悲夫！
<br>　　木落萧萧，虫鸣唧唧。不觉朱蔫脸红，霜劫鬓漆。
<br>　　世途多事，泣向秋日。方今少壮不努力，老大徒伤悲，
<br>　　如何？
<br>
<br>卷826_16 「长安道」贯休
<br>　　憧憧合合，八表一辙。黄尘雾合，车马火热。名汤风雨，
<br>　　利辗霜雪。千车万驮，半宿关月。上有尧禹，下有夔卨.
<br>　　紫气银轮兮常覆金阙。仙掌捧日兮浊河澄澈。
<br>　　愚将草木兮有言，与华封人兮不别。
<br>
<br>卷826_17 「洛阳尘」贯休
<br>　　昔时昔时洛城人，今作茫茫洛城尘。我闻富有石季伦，
<br>　　楼台五色干星辰。乐如天乐日夜闻，锦姝绣妾何纷纷。
<br>　　真珠帘中，姑射神人。文金线玉，香成暮云。孙秀若不杀，
<br>　　晋室应更贫。伊水削行路，冢石花磷磷。苍茫金谷园，
<br>　　牛羊龁荆榛。飞鸟好羽毛，疑是绿珠身。
<br>
<br>卷826_18 「富贵曲二首」贯休
<br>　　有金张族，骄奢相续。琼树玉堂，雕墙绣毂。纨绮杂杂，
<br>　　钟鼓合合。美人如白牡丹花，半日只舞得一曲。乐不乐，
<br>　　足不足，争教他爱山青水绿。
<br>　　如神若仙，似兰同雪。乐戒于极，胡不知辍。
<br>　　只欲更缀上落花，恨不能把住明月。太山肉尽，东海酒竭。
<br>　　佳人醉唱，敲玉钗折。宁知耘田车水翁，日日日灸背欲裂。
<br>
<br>卷826_19 「野田黄雀行」贯休
<br>　　高树风多，吹尔巢落。深蒿叶暖，宜尔依泊。莫近鸮类，
<br>　　蛛网亦恶。饮野田之清水，食野田之黄粟。深花中睡，
<br>　　ej土里浴。如此即全胜啄太仓之谷，而更穿人之屋。
<br>
<br>卷826_20 「古意九首」贯休
<br>　　一雨火云尽，闭门心冥冥。兰花与芙蓉，满院同芳馨。
<br>　　佳人天一涯，好鸟何嘤嘤。我有双白璧，不羡于虞卿。
<br>　　我有径寸珠，别是天地精。玩之室生白，潇洒身安轻。
<br>　　只应天上人，见我双眼明。
<br>　　阳乌烁万物，草木怀春恩。茫茫尘土飞，培壅名利根。
<br>　　我本是蓑笠，幼知天子尊。学为毛氏诗，亦多直致言。
<br>　　不慕需臑类，附势同崩奔。唯寻桃李蹊，去去长者门。
<br>　　美人如游龙，被服金鸳鸯。手把古刀尺，在彼白玉堂。
<br>　　文章深掣曳，珂珮鸣丁当。好风吹桃花，片片落银床。
<br>　　何妨学羽翰，远逐朱鸟翔。
<br>　　乾坤有清气，散入诗人脾。圣贤遗清风，不在恶木枝。
<br>　　千人万人中，一人两人知。忆在东溪日，花开叶落时。
<br>　　几拟以黄金，铸作钟子期。
<br>　　莫轻白云白，不与风雨会。莫见守羊儿，或是初平辈。
<br>　　人生非日月，光辉岂常在。一荣与一辱，古今常相对。
<br>　　君不见于公门，子孙好冠盖。
<br>　　古交如真金，百炼色不回。今交如暴流，倏忽生尘埃。
<br>　　我愿君子气，散为青松栽。我恐荆棘花，只为小人开。
<br>　　伤心复伤心，吟上高高台。
<br>　　常思谢康乐，文章有神力。是何清风清，凛然似相识。
<br>　　一种为顽嚚，得作翻经石。一种为枯槁，得作登山屐。
<br>　　永嘉为郡后，山水添鲜碧。何当学羽翰，一去观遗迹。
<br>　　常思李太白，仙笔驱造化。玄宗致之七宝床，
<br>　　虎殿龙楼无不可。一朝力士脱靴后，玉上青蝇生一个。
<br>　　紫皇殿前五色麟，忽然掣断黄金锁。五湖大浪如银山，
<br>　　满船载酒挝鼓过。贺老成异物，颠狂谁敢和。
<br>　　宁知江边坟，不是犹醉卧。
<br>　　忆在山中时，丹桂花葳蕤。红泉浸瑶草，白日生华滋。
<br>　　箬屋开地炉，翠墙挂藤衣。看经竹窗边，白猿三两枝。
<br>　　东峰有老人，眼碧头骨奇。种薤煮白石，旨趣如婴儿。
<br>　　月上来打门，月落方始归。授我微妙诀，恬澹无所为。
<br>　　别来六七年，只恐白日飞。
<br>
<br>卷826_21 「酷吏词」贯休
<br>　　霰雨灂灂，风吼如劚。有叟有叟，暮投我宿。吁叹自语，
<br>　　云太守酷。如何如何，掠脂斡肉。吴姬唱一曲，
<br>　　等闲破红束。韩娥唱一曲，锦段鲜照屋。宁知一曲两曲歌，
<br>　　曾使千人万人哭。不惟哭，亦白其头，饥其族。
<br>　　所以祥风不来，和气不复。蝗乎蠈乎，东西南北。
<br>
<br>卷826_22 「还举人歌行卷」贯休
<br>　　厚于铁围山上铁，薄似双成仙体缬。蜀机凤雏动蹩躠，
<br>　　珊瑚枝枝撑著月。王恺家中藏难掘，颜回饥僝愁天雪。
<br>　　古松直笔雷不折，雪衣女啄蟠桃缺。珮入龙宫步迟迟，
<br>　　绣帘银殿何参差，即不知骊龙失珠知不知。
<br>
<br>卷826_23 「陈宫词」贯休
<br>　　缅想当时宫阙盛，荒宴椒房懱尧圣。玉树花歌百花里，
<br>　　珊瑚窗中海日迸。大臣来朝酒未醒，酒醒忠谏多不听。
<br>　　陈宫因此成野田，耕人犁破宫人镜。
<br>
<br>卷826_24 「拟齐梁酬所知见赠二首」贯休
<br>　　静只焚香坐，咏怀悲岁阑。佳人忽有赠，满手红琅玕.
<br>　　不独耀肌魄，将行为羽翰。酬如上青天，风雪空漫漫。
<br>　　美如仙鼎金，清如纤手琴。孙登啸一声，缥缈不可寻。
<br>　　但觉神洋洋，如入三昧林。释手复在手，古意深复深。
<br>　　惭无英琼瑶，何以酬知音。
<br>
<br>卷826_25 「经古战场」贯休
<br>　　茫茫凶荒，迥如天设。驻马四顾，气候迂结。秋空峥嵘，
<br>　　黄日将没。多少行人，白日见物。莫道路高低，尽是战骨。
<br>　　莫见地赤碧，尽是征血。昔人昔人既能忠尽于力，
<br>　　身糜戈戟，脂其风，膏其域。今人何不绳其塍，植其食。
<br>　　而使空旷年年，常贮愁烟。使我至此，不能无言。
<br>
<br>卷826_26 「村行遇猎」贯休
<br>　　猎师纷纷走榛莽，女亦相随把弓矢。南北东西尽杀心，
<br>　　断烧残云在围里。鹘拂荒田兔成血，竿打黄茅雉惊起。
<br>　　伤嗟个辈亦是人，一生将此关身己。我闻天地之大德曰生，
<br>　　又闻万事皆天意，何遣此人又如此。犹更愿天公一丈雪，
<br>　　深山麋鹿尽冻死。
<br>
<br>卷826_27 「渔家」贯休
<br>　　赤芦盖屋低压恰，沙涨柴门水痕叠。黄鸡青犬花蒙笼，
<br>　　渔女渔儿扫风叶。有叟相逢带秋醉，自拔船桩色无愧。
<br>　　前山脚下得鱼多，恶浪堆中尽头睡。但得忘筌心自乐，
<br>　　肯羡前贤钓清渭。终须画取挂秋堂，与尔为邻有深意。
<br>
<br>卷826_28 「田家作」贯休
<br>　　田家老翁无可作，昼甑蒸梨香漠漠。只向阶前曝背眠，
<br>　　赤桑大叶时时落。古df侵门桃竹密，仓囤峨峨欲遮日。
<br>　　自云孙子解耕耘，四五年来腹多实。我闻此语心自悲，
<br>　　世上悠悠岂得知，稼而不穑徒尔为。
<br>
<br>卷826_29 「江边祠」贯休
<br>　　松森森，江浑浑，江边古祠空闭门。精灵应醉社日酒，
<br>　　白龟咬断菖蒲根。花残泠红宿雨滴，土龙甲湿鬼眼赤。
<br>　　天符早晚下空碧，昨夜前村行霹雳。
<br>
<br>卷826_30 「苦热寄赤松道者」贯休
<br>　　天云如烧人如炙，天地炉中更何适。蝉喘雷干冰井融，
<br>　　些子清风有何益。守羊真人聃之役，高吟招隐倚碧壁。
<br>　　紫气红烟鲜的的，涧茗园瓜麹尘色，骄冷奢凉合相忆。
<br>
<br>卷826_31 「偶作二首」贯休
<br>　　新诗一千首，古锦初下机。除月与鬼神，别未有人知。
<br>　　子期去不返，浩浩良不悲。不知天地间，知者复是谁。
<br>　　门前数枝路，路路车马鸣。名埃与利尘，千里万里行。
<br>　　只见青山高，岂见青山平。朱门势峨峨，冠盖何光明。
<br>　　黄鸟在花里，青蝉夺其声。尔生非金玉，岂常贵复贞。
<br>　　寄言之子心，可以归无形。
<br>
<br>卷826_32 「夜夜曲」贯休
<br>　　蟪蛄切切风骚骚，芙蓉喷香蟾蜍高。
<br>　　孤灯耿耿征妇劳，更深扑落金错刀。
<br>
<br>卷826_33 「春晚书山家屋壁二首」贯休
<br>　　柴门寂寂黍饭馨，山家烟火春雨晴。
<br>　　庭花濛濛水泠泠，小儿啼索树上莺。
<br>　　水香塘黑蒲森森，鸳鸯鸂鶒如家禽。前村后垄桑柘深，
<br>　　东邻西舍无相侵。蚕娘洗茧前溪渌，牧童吹笛和衣浴。
<br>　　山翁留我宿又宿，笑指西坡瓜豆熟。
<br>
<br>卷826_34 「春晚闲居寄陈嵩伯」贯休
<br>　　春霖闭门久，春色聚庭木。一梦辞旧山，四邻有新哭。
<br>　　菰蒲生白水，风篁擢纤玉。为忆湖上翁，花时独冥目。
<br>
<br>卷826_35 「长持经僧」贯休
<br>　　唠唠长夜坐，唠唠早起。杉森森，不见长，
<br>　　人声续续如流水。摐金挣玉，吐宫咽徵。头低草木，
<br>　　手合神鬼。日消三两黄金争得止，而槁木朽枝，一食而已。
<br>　　伤嗟浮世之人，善事不曾入耳。
<br>
<br>卷826_36 「茫茫曲」贯休
<br>　　茫茫复茫茫，满眼皆埃尘。莫言白发多，茎茎是愁筋。
<br>　　未达苦雕伪，及达多不仁。浅深与高低，尽能生棘榛。
<br>　　茫茫四大愁杀人。
<br>
<br>卷826_37 「古镜词上刘侍郎」贯休
<br>　　至宝不自宝，照古还照今。仙人手胼胝，寥泬秋沈沈。
<br>　　不是十二面，不是百炼金。若非八彩眉，不可辄照临。
<br>　　即归玉案头，为君整冠簪。即居吾君手，照出天下心。
<br>　　恭闻太宗朝，此镜当宸襟。六合悬清光，万里无尘侵。
<br>　　此镜今又出，天地还得一。
<br>
<br>卷826_38 「送姜道士归南岳」贯休
<br>　　松品落落，雪格索索。眼有三角，头峭五岳。若不居岳，
<br>　　此处难著。药僮貌蛮名鄙彼，葫芦酒满担劣起。
<br>　　万里长风啸一声，九贞须拍黄金几。落叶萧萧□杳□，
<br>　　送师言了意未了。意未了，他时为我致取一部音声鸟。
<br>
<br>卷826_39 「了仙谣」贯休
<br>　　海中紫雾蓬莱岛，安期子乔去何早。游戏多骑白骐驎，
<br>　　须发如银未曾老。亦留仙诀在人间，啮镞终言药非道。
<br>　　始皇不得此深旨，远遣徐福生忧恼。紫术黄精心上苗，
<br>　　大还小还行中宝。若师方术弃心师，浪似雪山何处讨。 
<br>
<br>　　　　　　　　　　　　　　卷八百二十七
<br>
<br>卷827_1 「循吏曲上王使君」贯休
<br>　　需宿需宿，炳烂光合。蒸蒸婺民，钟此多福。自东自西，
<br>　　自南自北。伊飞伊走，乳乳良牧。和气无形，春光自成。
<br>　　大信不信，贻厥无朕。需女需女，尔亦须语。使君为理，
<br>　　玄风震古。需女需女，尔亦须语。我愿喙长三千里，
<br>　　枕著玉阶奏明主。
<br>
<br>卷827_2 「古镜词」贯休
<br>　　我有一面镜，新磨似秋月。上唯金膏香，下状骊龙窟。
<br>　　等闲不欲开，丑者多不悦。或问几千年，轩辕手中物。
<br>
<br>卷827_3 「怀张为、周朴」贯休
<br>　　张周二夫子，诗好人太癖。更不过岭来，如今头尽白。
<br>　　人传禹力不到处，河声流向西。又到处即闭户，
<br>　　逢君方展眉。不知是不是，若是即大奇。我又闻二公，
<br>　　心与人不同，一生常在寂寞中。有时狂吟入僧宅，
<br>　　锦囊鸟啼荔枝红。有时冥搜海山脑，珊瑚枝动日杲杲。
<br>　　圣君在上知不知，赤面浊醪许多好。
<br>
<br>卷827_4 「题弘顗三藏院」贯休
<br>　　仪清态淡雕琼瑰，卷帘潇洒无尘埃。岳茶如乳庭花开，
<br>　　信心弟子时时来。灌顶坛严伸pg塞，三十年功苦拘束。
<br>　　梵僧梦里授微言，雪岭白牛力深得。水精一索香一炉，
<br>　　红莲花舌生醍醐。初听喉音宝楼阁，
<br>　　如闻魔王宫殿拉金瓦落。次听妙音大随求，
<br>　　更觉人间万事深悠悠。四音俱作清且柔，
<br>　　爱河浊浪却倒流。却倒流兮无处去，碧海含空日初曙。
<br>
<br>卷827_5 「古意代友人投所知」贯休
<br>　　青松虽有花，有花不如无。贫井泉虽清，且无金辘轳。
<br>　　客从远方来，遗我古铜镜。挂之玉堂上，如对轩辕圣。
<br>　　天龙睡坤腹，土蚀金鬣绿。因知燕赵佳人颜似玉，
<br>　　不得此镜终不（缺一字）。
<br>
<br>卷827_6 「闻知己入翰林」贯休
<br>　　天骥头似鸟，倏忽四天下。南金色如椹，入火不见火。
<br>　　吾交二名士，遽立于帝左。凤姿既出世，天意嘱在我。
<br>　　奇哉子渊颂，无可无不可。
<br>
<br>卷827_7 「上裴大夫二首」贯休
<br>　　我有一端绮，花彩鸾凤群。佳人金错刀，何以裁此文。
<br>　　我有白云琴，朴斫天地精。俚耳不使闻，虑同众乐听。
<br>　　指指法仙法，声声圣人声。一弹四时和，再弹中古清。
<br>　　庭前梧桐枝，飒飒南风生。还希师旷怀，见我心不轻。
<br>
<br>卷827_8 「上刘商州」贯休
<br>　　周邵吁嘘气，结为祯祥云。客从远方来，持此将赠君。
<br>　　时命偶不谬，授馆终南东。愔愔良吏师，不寐如老农。
<br>　　丘轲文之天，代天有馀功。代天复代天，后稷何所从。
<br>
<br>卷827_9 「闲居拟齐梁四首」贯休
<br>　　夜雨山草滋，爽籁生古木。闲吟竹仙偈，清于嚼金玉。
<br>　　蟋蟀啼坏墙，苟免悲局促。道人优昙花，迢迢远山绿。
<br>　　果熟无低枝，芳香入屏帷。故人久不来，萱草何离离。
<br>　　苦吟斋貌减，更被杉风吹。独赖湖上翁，时为烹露葵。
<br>　　红藕映嘉鲂，澄池照孤坐。池痕放文彩，雨气增慵堕。
<br>　　山翁寄术药，幸得秋病可。终召十七人，云中备香火。
<br>　　清气生沧洲，残云落林薮。放鹤久不归，不知更归否。
<br>　　支策到江湄，江皋木叶飞。自怜为客远，还如鹊绕枝。
<br>　　南枝复北枝，玉露沾毛衣。
<br>
<br>卷827_10 「塞上曲二首」贯休
<br>　　锦袷胡儿黑如漆，骑羊上冰如箭疾。蒲萄酒白雕腊红，
<br>　　苜蓿根甜沙鼠出。单于右臂何须断，天子昭昭本如日。
<br>　　一握黳髯一握丝，须知只为平戎术。
<br>　　去年转斗阴山脚，生得单于却放却。今年深入于不毛，
<br>　　胡兵拔帐遗弓刀。男儿须展平生志，为国输忠合天地。
<br>　　甲穿虽即失黄金，剑缺犹能生紫气。塞草萋萋兵士苦，
<br>　　胡虏如今勿胡虏。封侯十万始无心，玉关凯入君看取。
<br>
<br>卷827_11 「拟齐梁体寄冯使君三首」贯休
<br>　　庭鸟多好音，相呼灌木中。竹房更何有，还如鸟巢空。
<br>　　赖逢富人侯，真东晋谢公。煌煌发令姿，珂珮鸣丁冬。
<br>　　故山有深霞，未如旌旗红。惭非卫霍松，何以当清风。
<br>　　露益蝉声长，蕙兰垂紫带。清吟待明月，孤云忽为盖。
<br>　　伊余石林人，本是烧畬辈。频接谢公棋，输多未曾赛。
<br>　　大道贵无心，圣贤为始慕。秋空共澄洁，美玉同贞素。
<br>　　伟哉桐江守，雌黄出金口。为文能废兴，谈道弭空有。
<br>　　雪林槁枯者，坐石听亦久。还疑紫磨身，成居灵运后。
<br>
<br>卷827_12 「书匡山老僧庵」贯休
<br>　　筼筜红实好鸟语，银髯瘦僧貌如祖。香烟濛濛衣上聚，
<br>　　冥心缥缈入铁圄。白麏作梦枕藤屦，东峰山媪贡瓜乳。
<br>
<br>卷827_13 「读顾况歌行」贯休
<br>　　雪泥露金冰滴瓦，枫柽火著僧留坐。忽睹逋翁一轴歌，
<br>　　始觉诗魔辜负我。花飞飞，雪霏霏，三珠树晓珠累累。
<br>　　妖狐爬出西子骨，雷车拶破织女机。忆昔鄱阳寺中见一碣，
<br>　　逋翁词兮逋翁札。庾翼未伏王右军，李白不知谁拟杀。
<br>　　别，别，若非仙眼应难别。不可说，不可说，
<br>　　离乱乱离应打折。
<br>
<br>卷827_14 「冬末病中作二首」贯休
<br>　　冬风吹草木，亦吹我病根。故人久不来，冷落如丘园。
<br>　　聃龙与摩诘，吁叹非不闻。顾惟年少时，未合多忧勤。
<br>　　风钟远孤枕，雪水流冻痕。空馀微妙心，期空静者论。
<br>　　胸中有一物，旅拒复攻击。向下还上来，唯疑是肺石。
<br>　　山童顽且小，用之复何益。教洗煮茶铛，雪团打邻壁。
<br>　　宛转无好姿，裴回更何适。庭前早梅树，坐见花尽碧。
<br>　　屋老多鼠窠，窗卑露山脊。近来胸中物，已似输药力。
<br>　　微吟复微吟，依稀似庄舄。
<br>
<br>卷827_15 「遇叶进士」贯休
<br>　　文章拟真宰，仪冠冷如璧。山寺偶相逢，眼青胜山色。
<br>　　气隆多慷慨，语澹无他力。金绳残果落，竹阁凉雨滴。
<br>　　自愧龙钟人，见此冲天翼。
<br>
<br>卷827_16 「寄杜使君」贯休
<br>　　清辰卷珠帘，盥漱香满室。杉松经雪后，别有精彩出。
<br>　　琅函芙蓉书，开之向阶日。好鸟常解来，孤云偶相失。
<br>　　有时作章句，气概还鲜逸。茫茫世情世，谁人爱真实。
<br>　　清高慕玄度，宴默攀道一。残磬隔风林，微阳解冰笔。
<br>　　亦知休明代，谅无经济术。门前九个峰，终拟为文乞。
<br>
<br>卷827_17 「寄高员外」贯休
<br>　　冷冽苍黄风似劈，雪骨冰筋满瑶席。庭松流污相抵吃，
<br>　　霜絮重裘火无力。孤峰地炉烧白枥，庞眉道者应相忆。
<br>　　倏忽维阳岁云暮，寂寥不觉成章句。惟应将寄蕊珠宫，
<br>　　禅刹云深一来否。
<br>
<br>卷827_18 「书陈处士屋壁二首」贯休
<br>　　有叟傲尧日，发白肌肤红。妻子亦读书，种兰清溪东。
<br>　　白云有奇色，紫桂含天风。即应迎鹤书，肯羡于洞洪。
<br>　　高步前山前，高歌北山北。数载卖甘橙，山赀近云足。
<br>　　新诗不将出，往往僧乞得。唯云李太白，亦是偷桃贼。
<br>　　吟狂鬼神走，酒酽天地黑。青刍生阶除，撷之束成束。
<br>
<br>卷827_19 「对月作」贯休
<br>　　今人看此月，古人看此月。如何古人心，难向今人说。
<br>　　古人求禄以及亲，及亲如之何？忠孝为朱轮。
<br>　　今人求禄唯庇身，庇身如之何？恶木多斜文。
<br>　　斜文复斜文，颠窒何纷纷。
<br>
<br>卷827_20 「山茶花」贯休
<br>　　风裁日染开仙囿，百花色死猩血谬。
<br>　　今朝一朵堕阶前，应有看人怨孙秀。
<br>
<br>卷827_21 「上孙使君」贯休
<br>　　圣主得贤臣，天地方交泰。恭惟岳精粹，多出于昭代。
<br>　　君侯握文镜，独立尘埃外。王演俗容仪，崔陵小风概。
<br>　　馨香拥兰雪，峻秀高嵩岱。嵇松领岁寒，庄剑无砻淬。
<br>　　威棱玉霜直，匠石金槌大。诗穿明月珠，道拍安期背。
<br>　　中兴鸾凤集，直道风云会。万卷似无书，三山如历块。
<br>　　德乎天所纵，清矣谁堪对。有法在朝端，无尘到冠盖。
<br>　　具瞻从密勿，旦夕调鼎鼐。为君整衢尊，为君戢蕃塞。
<br>　　岂知吾后意，忧此毗陵最。亲手赐彤弓，苍生是繄赖。
<br>　　下车邻寇散，是物冰壶内。龚遂爱廉平，次公太繁碎。
<br>　　袴襦砧动地，父母歌闤闠.□雪锁戈鋋，非烟绕旌旆。
<br>　　宁思子产冰，肯羡任棠薤。忽如春再来，不独天重戴。
<br>　　昂藏海峤鹤，冷碧仙庭桧。物物动和气，家家有新态。
<br>　　芙蓉开帟幕，锦帐无纤壒。鼓角穿冻云，恩波动耕耒。
<br>　　奸回改精魄，礼教书绅带。必于尧舜日，还似房杜辈。
<br>　　野人有章句，格力亦慷慨。若不入丘门，世间更谁爱。
<br>
<br>卷827_22 「哭灵一上人」贯休
<br>　　一公何不在，空有远公名。共说岑山路，今时不可行。
<br>　　旧房松更老，新塔草初生。经论传缁侣，文章遍墨卿。
<br>　　禅林枝干折，法宇栋梁倾。谁俊修僧史，应知传已成。
<br>
<br>卷827_23 「行路难」贯休
<br>　　君不见山高海深人不测，古往今来转青碧。
<br>　　浅近轻浮莫与交，地卑只解生荆棘。谁道黄金如粪土，
<br>　　张耳陈馀断消息。行路难，行路难，君自看。
<br>　　不会当时作天地，刚有多般愚与智。到头还用真宰心，
<br>　　何如上下皆清气。大道冥冥不知处，那堪顿得羲和辔。
<br>　　义不义兮仁不仁，拟学长生更容易。负心为垆复为火，
<br>　　缘木求鱼应且止。君不见烧金炼石古帝王，
<br>　　鬼火荧荧白杨里。
<br>　　君不见道傍废井生古木，本是骄奢贵人屋。
<br>　　几度美人照影来，素绠银瓶濯纤玉。云飞雨散今如此，
<br>　　绣闼雕甍作荒谷。沸渭笙歌君莫夸，不应常是西家哭。
<br>　　休说遗编行者几，至竟终须合天理。败他成此亦何功，
<br>　　苏张终作多言鬼。行路难，行路难，不在羊肠里。
<br>　　九有茫茫共尧日，浪死虚生亦非一。清净玄音竟不闻，
<br>　　花眼酒肠暗如漆。或偶因片言只字登第光二亲，
<br>　　又不能献可替否航要津。口谭羲轩与周孔，
<br>　　履行不及屠沽人。行路难，行路难，日暮途远空悲叹。
<br>　　君不见道傍树有寄生枝，青青郁郁同荣衰。
<br>　　无情之物尚如此，为人不及还堪悲。父归坟兮未朝夕，
<br>　　已分黄金争田宅。高堂老母头似霜，心作数支泪常滴。
<br>　　我闻忽如负芒刺，不独为君空叹息。古人尺布犹可缝，
<br>　　浔阳义犬令人忆。寄言世上为人子，孝义团圆莫如此。
<br>　　若如此，不遄死兮更何俟。
<br>
<br>卷827_24 「泊秋江」贯休
<br>　　岸如洞庭山似剡，船漾清溪凉胜簟。
<br>　　月白风高不得眠，枯苇丛边钓师魇。
<br>
<br>卷827_25 「嘲商客」贯休
<br>　　苇萧萧，风摵摵，落日江头何处客。
<br>　　斜倚帆樯不唤人，五湖浪向心中白。
<br>
<br>卷827_26 「寄王涤」贯休
<br>　　梅月多开户，衣裳润欲滴。寂寥虽无形，不是小雠敌。
<br>　　地虚草木壮，雨白桃李赤。永日无人来，庭花苦狼藉。
<br>　　吟高好鸟觑，风静茶烟直。唯思莱子来，衣拖五般色。
<br>
<br>卷827_27 「上冯使君五首」贯休
<br>　　撑船碧江上，春日何迟迟。汀花最深处，拾得鸳鸯儿。
<br>　　渔父无忧苦，水仙亦何别。眠在绿苇边，不知钓筒发。
<br>　　樵叟无忧苦，地仙亦何别。茆屋岸花中，弄孙头似雪。
<br>　　扣舷得新诗，茶煮桃花水。n5々数片帆，去去殊未已。
<br>　　仁政无不及，乳獭将子行。谁家苦竹林，中有读书声。
<br>
<br>卷827_28 「拟君子有所思二首」贯休
<br>　　我爱正考甫，思贤作商颂。我爱扬子云，理乱皆如凤。
<br>　　振衣中夜起，露花香旖旎。扑碎骊龙明月珠，
<br>　　敲出凤凰五色髓。陋卷萧萧风析析，缅想斯人胜珪璧。
<br>　　寂寥千载不相逢，无限区区尽虚掷。君不见沈约道，
<br>　　佳人不在兹，春光为谁惜。
<br>　　安得龙猛笔，点石为黄金。散为酷吏家，使无贪残心。
<br>　　甘棠密叶成翠幄，款凤不来天地塞。所以倾国倾城人，
<br>　　如今如今不可得。
<br>
<br>卷827_29 「古塞下曲四首」贯休
<br>　　古塞腥膻地，胡兵聚如蝇。寒雕中髇石，落在黄河冰。
<br>　　苍茫逻逤城，枿枿贼气兴。铸金祷秋穹，还拟相凭陵。
<br>　　战骨践成尘，飞入征人目。黄云忽变黑，战鬼作阵哭。
<br>　　阴风吼大漠，火号出不得。谁为天子前，唱此边城曲。
<br>　　日向平沙出，还向平沙没。飞蓬落军营，惊雕去天末。
<br>　　帝乡青楼倚霄汉，歌吹掀天对花月。岂知塞上望乡人，
<br>　　日日双眸滴清血。
<br>　　狼烟在阵云，匈奴爱轻敌。领兵不知数，牛羊复吞碛。
<br>　　严冬大河枯，嫖姚去深击。战血染黄沙，风吹映天赤。
<br>
<br>卷827_30 「鼓腹曲」贯休
<br>　　我昔不幸兮遭百罹，苍苍留我兮到好时。
<br>　　耳闻钟鼓兮生丰肌，白发却黑兮自不知。东邻老人好吹笛，
<br>　　仓囤峨峨谷多赤。饼红虾兮析麋腊，有酒如浊醯兮呼我吃。
<br>　　往往醉倒潢洿之水边兮人尽识，孰云六五帝兮四三皇。
<br>　　如夔如龙兮如龚黄，吾不知此之言兮是何之言兮。
<br>
<br>卷827_31 「经旷禅师院」贯休
<br>　　吾师楞伽山中人，气岸古淡僧麒麟。曹溪老兄一与语，
<br>　　金玉声利，泥弃唾委。兀兀如顽云，骊珠兮固难价其价，
<br>　　灵芝兮何以根其根。真貌枯槁言朴略，衲衣烂黑烧岳痕。
<br>　　忆昔十四五年前苦寒节，礼师问师楞伽月。
<br>　　此时师握玉麈尾，报我却云非日月，一敲粉碎狂性歇。
<br>　　庭松无韵冷撼骨，搔窗擦檐数枝雪。迩来流浪于吴越，
<br>　　一片闲云空皎洁。再来寻师已蝉蜕，薝卜枝枯醴泉竭。
<br>　　水檀香火遗影在，甘露松枝月中折。宝师往日真隐心，
<br>　　今日不能堕双血。
<br>
<br>卷827_32 「边上作三首」贯休
<br>　　山无绿兮水无清，风既毒兮沙亦腥。
<br>　　胡儿走马疾飞鸟，联翩射落云中声。
<br>　　阵云忽向沙中起，探得胡兵过辽水。
<br>　　堪嗟护塞征戍儿，未战已疑身是鬼。
<br>　　见说青冢穴，中有白野狐。时时出沙碛，向东而号呼。
<br>　　号呼复号呼，画师图得无。
<br>
<br>卷827_33 「送张拾遗赴施州司户」贯休
<br>　　道之大道古太古，二字为名争莽卤。社稷安危在直言，
<br>　　须历尧阶挝谏鼓。恭闻吾皇至圣深无比，推席却几听至理。
<br>　　一言偶未合尧聪，贾生须看湘江水。
<br>　　君不见顷者百官排闼赴延英，阳城不死存令名。
<br>　　又不见仲尼遥奇司马子，珮玉垂绅合如此。
<br>　　公乎公乎施之掾，江上春风喜相见。畏天之命复行行，
<br>　　芙蓉为衣胜絁绢。好音入耳应非久，三峡闻猿莫回首。
<br>　　且啜千年羹，醉巴酒。
<br>
<br>卷827_34 「书倪氏屋壁三首」贯休
<br>　　茶烹绿乳花映帘，撑沙苦笋银纤纤。
<br>　　窗中山色青翠粘，主人于我情无厌。
<br>　　白桑红椹莺咽咽，面揉玉尘饼挑雪。
<br>　　将为数日已一月，主人于我特地切。
<br>　　水娇草媚掩山路，睡槎鸳鸯如画作。
<br>　　春光霭霭忽已暮，主人刚地不放去。
<br>
<br>卷827_35 「续姚梁公坐右铭」贯休
<br>　　善为尔诸身，行为尔性命。祸福必可转，莫悫言前定。
<br>　　见人之得，如己之得，则美无不克。见人之失，如己之失，
<br>　　是亨贞吉。反此之徒，天鬼必诛。福先祸始，好杀灭纪，
<br>　　不得不止。守谦寡欲，善善恶恶，不得不作。无见贵热，
<br>　　谄走蹩躠.无轻贱微，上下相依。古圣著书，矻矻孳孳。
<br>　　忠孝信行，越食逾衣。生天地间，未或非假。身危彩虹，
<br>　　景速奔马。胡不自强，将升玉堂。胡为自坠，言虚行伪。
<br>　　艳殃尔寿须戒，酒腐尔肠须畏。励志须至，扑满必破。
<br>　　非莫非于饰非，过莫过于文过。及物阴功，子孙必封。
<br>　　无恃文学，是司奇薄。患随不忍，害逐无足。一此一彼，
<br>　　谐宫合徵。亲仁下问，立节求己。恶木之阴匪阴，
<br>　　盗泉之水匪水。世孚草草，能生几几。直须如冰如玉，
<br>　　种桃种李。嫉人之恶，酬恩报义。忽己之慢，成人之美。
<br>　　毋担虚誉，无背至理。恬和愻畅，冲融终始。
<br>　　天人之行，尽此而已。丁宁丁宁，戴发含齿。
<br>
<br>卷827_36 「上卢少卿觅千文」贯休
<br>　　荆山有美玉，含华尚炳烂。堪为圣君玺，堪为圣君案。
<br>　　草木润不凋，烟霞覆不散。野人到山下，仰视星辰畔。
<br>　　倘或如栗黄，保之上霄汉。
<br>
<br>卷827_37 「谢卢少卿惠千文」贯休
<br>　　庐山有石镜，高倚无尘垢。昼景分烟萝，夜魄侵星斗。
<br>　　苞含物象列，搜照鱼龙吼。寄谢天地间，毫端皆我有。 
<br>
<br>　　　　　　　　　　　　　　卷八百二十八
<br>
<br>卷828_1 「大蜀皇帝寿春节进尧铭舜颂二首。尧铭」贯休
<br>　　金册昭昭，列圣孤标。仲尼有言，巍巍帝尧。承天眷命，
<br>　　罔厥矜骄。四德炎炎，阶蓂不凋。永孚于休，垂衣飘飖.
<br>　　吾皇则之，小心翼翼。秉阳亭毒，不遑暇食。土阶苔绿，
<br>　　茅茨雪滴。君既天赋，相亦天锡。德輈金镜，以圣继圣。
<br>　　汉高将将，太宗兵柄。吾皇则之，日新德盛。朽索六马，
<br>　　罔坠厥命。熙熙蓼萧，块润风调。舞擎干羽，囿入刍荛。
<br>　　既玉其叶，亦金其枝。叶叶枝枝，百工允釐。享国如尧，
<br>　　不疑不疑。
<br>
<br>卷828_2 「大蜀皇帝寿春节进尧铭舜颂二首。舜颂」贯休
<br>　　高高历山，有黍有粟。皇皇大舜，合尧玄德。五典克从，
<br>　　四门伊穆。大道将行，天下为公。临下有赫，选贤用能。
<br>　　吾皇则之，无斁无逸。绥厥品汇，光光得一。千辐临顶，
<br>　　十在随跸。大哉大同，为光为龙。吾皇则之，圣谋隆隆。
<br>　　纳隍孜孜，考考切切。六宗是禋，五瑞斯列。排麟环凤，
<br>　　披香立雪。四夷纳赆，九围有截。昔救世师，降生竺乾。
<br>　　寿春亦然，万年万年。
<br>
<br>卷828_3 「大蜀高祖潜龙日献陈情偈颂」贯休
<br>　　有叟有叟，居岳之室。忽振金汤，下彼巉崒。闻蜀风景，
<br>　　地宁得一。富人侯王，旦奭摩诘。龙角日角，紫气盘屈。
<br>　　揭日月行，符汤禹出。天步孔艰，横流犯跸。穆穆蜀俗，
<br>　　整整师律。髯发垂雪，忠贞贯日。四人苏活，万里丰谧。
<br>　　无雨不膏，有露皆滴。有叟有叟，无实行实。一瓶一衲，
<br>　　既朴且质。幸蒙顾盼，词暖恩郁。轩镜光中，愿如善吉。
<br>
<br>卷828_4 「寄大愿和尚」贯休
<br>　　道朗居太山，达磨住熊耳。手擎清凉月，灵光溢天地。
<br>　　尽骑金师子，去世久已矣。吾师隐庐岳，外念全刳削。
<br>　　掷孔圣之日月，相空王之橐籥.曾升麟德殿，谭无著，
<br>　　赐衣三铢让不著。唯思红泉白石阁，因随裴楷离京索。
<br>　　迩来便止于匡霍，瀑布千寻喷冷烟，旃檀一枝翘瘦鹤。
<br>　　岘首故人清信在，千书万书取不诺。微人昔为门下人，
<br>　　扣玄佩惠无边垠。自怜亦是师子子，未逾三载能嚬呻。
<br>　　一从散席归宁后，溪寺更有谁相亲。青山古木入白浪，
<br>　　赤松道士为东邻。焚香西望情何极，不及昙诜泪空滴。
<br>　　桐江太守社中人，还送郄超米千石。宝书遽掩修章句，
<br>　　万里空函亦何益。终须一替辟蛇人，未解融神出空寂。
<br>
<br>卷828_5 「上顾大夫」贯休
<br>　　碧海漾仙洲，骊珠外无宝。一岳倚青冥，群山尽如草。
<br>　　君侯圣朝瑞，动只关玄造。谁云倚天剑，含霜在怀抱。
<br>　　谁云青云险，门前是平道。洪民亦何幸，里巷清如扫。
<br>　　至化无经纶，至神无祝祷。即应炳文柄，孤平去浩浩。
<br>　　即应调鼎味，比屋堪封保。野人慕正化，来自海边岛。
<br>　　经传髻里珠，诗学池中藻。闭门十馀载，庭杉共枯槁。
<br>　　今朝投至鉴，得不倾肝脑。斯文如未精，归山更探讨。
<br>
<br>卷828_6 「寒月送玄士入天台」贯休
<br>　　之子逍遥尘世薄，格淡于云语如鹤。相见唯谈海上山，
<br>　　碧侧青斜冷相沓。芒鞋竹杖寒冻时，玉霄忽去非有期。
<br>　　僮担赤笼密雪里，世人无人留得之。想入红霞路深邃，
<br>　　孤峰纵啸仙飙起。星精聚观泣海鬼，月涌薄烟花点水。
<br>　　送君丁宁有深旨，好寻佛窟游银地。雪眉衲僧皆正气，
<br>　　伊昔贞白先生同此意。若得神圣之药，即莫忘远相寄。
<br>
<br>卷828_7 「上杜使君」贯休
<br>　　为鱼须处海，为木须在岳。一登君子堂，顿觉心寥廓。
<br>　　右听青女镜，左听宣尼铎。政术似蒲卢，诗情出冲漠。
<br>　　从来苦清苦，近更加澹薄。讼庭何所有，一只两只鹤。
<br>　　烟霞色拥墙，禾黍香侵郭。严霜与美雨，皆从二天落。
<br>　　苍生苦疮痍，如何尽消削。圣君新雨露，更作谁恩渥。
<br>　　即捉五色笔，密勿金銮角。即同房杜手，把乾坤橐籥.
<br>　　休说卜圭峰，开门对林壑。
<br>
<br>卷828_8 「送僧入马头山」贯休
<br>　　马头宝峰，秀塞寒空。有叟有叟，真隐其中。无味醍醐，
<br>　　亦非般若。白趾碧目，数百潇洒。苦竹大于杉，
<br>　　白熊卧如马。金钟撼壑，布水喷瓦。芙蓉堂开峰月入，
<br>　　岳精踏雪立屋下。伊余解攀缘，已是非常者。更有叟，
<br>　　独往来，与我语。情无刚强，气透今古。竹笠援补，
<br>　　芒鞋藤乳。北风倒人，干雪不聚，满头霜雪汤雪去。
<br>　　汤雪去，无人及，空望真气江上立。
<br>
<br>卷828_9 「上卢使君」贯休
<br>　　夔龙在庙堂，虽然有佥议。苍生得父母，自是天之意。
<br>　　鄱阳气候正，文物皆鲜媚。金镜有馀光，春风少闲地。
<br>　　膺门倚寒碧，到者宁容易。宾从皆凤毛，爪牙悉猿臂。
<br>　　楼台千万户，锦绣龙歌沸。大惠虫鸟全，至严龙虎畏。
<br>　　可怜召伯树，婆娑不胜翠。诗搜日月华，道咽神仙味。
<br>　　嘉树白雀来，祥烟甘露坠。中川一带香，□开幽邃地。
<br>　　逸少情有馀，东山境不啻。恭闻圣天子，廊庙犹虚位。
<br>　　应知黎庶心，只恐征书至。
<br>
<br>卷828_10 「送颢雅禅师」贯休
<br>　　霜锋擗石鸟雀聚，帆冻阴飙吹不举。芬陀利香释驎虎，
<br>　　幡幢冒雪争迎取。春光主，芙蓉堂窄堆花乳，
<br>　　手提金桴打金鼓。天花娉婷下如雨，狻猊座上师子语。
<br>　　苦却乐，乐却苦，卢至黄金忽如土。
<br>
<br>卷828_11 「和杨使君游赤松山」贯休
<br>　　为郡三星无一事，龚黄意外扳乔松。日边扬历不争路，
<br>　　云外苔藓须留踪。溪月未落漏滴滴，隼旟已入山重重。
<br>　　扪萝盖输山屐伴，驻旆不见朝霞浓。乳猿剧黠挂险树，
<br>　　露木翠脆生诸峰。初平谢公道非远，黯然物外心相逢。
<br>　　石羊依稀龁瑶草，桃花仿佛开仙宫。终当归补吾君衮，
<br>　　好山好水那相容。
<br>
<br>卷828_12 「送崔使君」贯休
<br>　　柳门柳门，芳草芊绵。日日日日，黯然黯然。
<br>　　子牟恋阙归阙，王粲下楼相别。食实得地，颇淹岁月。
<br>　　今朝天子在上，合雪必雪。况绛之牧，文行炳洁。
<br>　　释谓缘因，久昵清尘。王嘉迎安，远狎遗民。嫓彼二子，
<br>　　厥或相似。论文不文，话道无滓。士有贵逼，势不可遏。
<br>　　麟步规矩，凤翥昂枿。岘首仁踪项频跋，商云乳麝香可撮，
<br>　　望尘□□连紫闼。吾皇必用整乾坤，莫忘江头白头达。
<br>
<br>卷828_13 「杜侯行」贯休
<br>　　天目连天搏秀气，峥嵘作起新城地。德门钟秀光盛时，
<br>　　三虎八龙皆世瑞。顷者天厖乱下鲸翻海，烽火崩腾照行在。
<br>　　江表唯传君子营，剑冲牛斗疏真宰。金昆玉季轻三鼓，
<br>　　煮海悬鱼臣节苦。雁影参差入瑞烟，荆花灿烂开仙圃。
<br>　　我闻大中咸通真令主，相惟大杜兼小杜。
<br>　　但能致君活国济生人，亦何必须踏金梯，折桂树。
<br>　　宣宗懿宗调舜琴，大杜小杜为殷霖。出将入相兮功德深，
<br>　　生人受赐兮直至今。杜侯兄弟继之后，璞玉浑金美腾口。
<br>　　常言一呼百万何足云，终取封侯之印大如斗。
<br>　　恭闻吾皇似尧禹，搜索贤良皆面睹。杜侯杜侯，
<br>　　君傥修令德，克有终，即必还为大杜兼小杜。
<br>　　人之戴兮天笔注，国之福兮天固祚。四海无波八表臣，
<br>　　如今而后君看取。
<br>
<br>卷828_14 「偶作五首」贯休
<br>　　谁信心火多，多能焚大国。谁信鬓上丝，茎茎出蚕腹。
<br>　　尝闻养蚕妇，未晓上桑树。下树畏蚕饥，儿啼亦不顾。
<br>　　一春膏血尽，岂止应王赋。如何酷吏酷，尽为搜将去。
<br>　　蚕蛾为蝶飞，伪叶空满枝。冤梭与恨机，一见一沾衣。
<br>　　机生机，巧生巧，心镬烘烘日煎炒。闯蜀眉嚬游海岛，
<br>　　扶桑椹熟金乌饱。金乌饱，飞复飞，四天下人眼眙眙。
<br>　　孰云我轻薄，石头如何唤作玉。孰云我是非，
<br>　　随邪逐恶又争得。古人终不事悠悠，一言道合死即休。
<br>　　岂不见大鹏点翼盖十洲，是何之物鸣啾啾。
<br>　　君子食即食，何必在珍华。小人食不食，纵食如泥沙。
<br>　　清歌且莫唱，妙舞亦休夸。尔非凤炙麒麟肉，
<br>　　焉能一挂于齿牙。去来去来归去来，红泉正洒芙蓉霞。
<br>　　君不见金陵风台月榭烟霞光，如今五里十里野火烧茫茫。
<br>　　君不见西施绿珠颜色可倾国，乐极悲来留不得。
<br>　　君不见汉王力尽得乾坤，如何秋雨洒庙门。
<br>　　铜台老树作精魅，金谷野狐多子孙。几许繁华几更改，
<br>　　唯有尧舜周召丘轲似长在。坐看楼阁成丘墟，
<br>　　莫话桑田变成海。吾有清凉雪山雪，天上人间常皎洁。
<br>　　茫茫欲火欲烧人，惆怅无因为君说。
<br>
<br>卷828_15 「山中作」贯休
<br>　　山为水精宫，藉花无尘埃。吟狂岳似动，笔落天琼瑰。
<br>　　伊余自乐道，不论才不才。有时鬼笑两三声，
<br>　　疑是大谢小谢李白来。
<br>
<br>卷828_16 「闻前王使君在泽潞居」贯休
<br>　　为善无近名，窃名者得声不如心，诚哉是言也。
<br>　　使君圣朝瑞，乾符初刺婺。德变人性灵，笔变人风土。
<br>　　烟霞与虫鸟，和气将美雨。千里与万里，各各来相附。
<br>　　信哉有良吏，玄谶应百数。古人古人自古人，
<br>　　今日又见民歌六七袴.不幸大寇崩腾来，孤城势孤固难锢。
<br>　　攀辕既不及，旌旆冲风露。大驾已西幸，飘零何处去。
<br>　　婺人空悲哀，对生祠泣沾莓苔。忽闻暂寄河之北，
<br>　　兵强四面无尘埃。唯祝銮舆早归来，用此咎繇仲虺才。
<br>　　使四野雾廓，八纮镜开。皇天无亲，长与善邻，宜哉宜哉。
<br>
<br>卷828_17 「将入匡山别芳昼二公二首（一作将入庐山别僧）」贯休
<br>　　喷岚堆黛塞寒碧，窗前古雪如白石。
<br>　　临岐约我来不来，若来须拨红霞觅。
<br>　　红豆树间滴红雨，恋师不得依师住。
<br>　　世情世界愁杀人，锦绣谷中归舍去。
<br>
<br>卷828_18 「送杨秀才」贯休
<br>　　北山峨峨香拂拂，翠涨青奔势巉崒。赤松君宅在其中，
<br>　　紫金为墙珠作室。玻璃门外仙獓睡，幢节森森绛烟密。
<br>　　水精帘卷桃花开，文锦娉婷众非一。抚长离，坎答鼓。
<br>　　花姑吹箫，弄玉起舞。三万八千为半日，海涸鳌枯等闲睹。
<br>　　爱共安期棋，苦识彭祖祖。有时朝玉京，红云拥金虎。
<br>　　石桥亦是神仙住，白凤飞来又飞去。五云缥缈羽翼高，
<br>　　世人仰望心空劳。
<br>
<br>卷828_19 「别杜将军」贯休
<br>　　伊余本是胡为者，采蕈锄茶在穷野。偶披蓑笠事空王，
<br>　　馀力为文拟何谢。少年心在青云端，知音满地皆龙鸾。
<br>　　遽逢天步艰难日，深藏溪谷空长叹。偶出重围遇英哲，
<br>　　留我江楼经岁月。身隈玉帐香满衣，梦历金盆雨和雪。
<br>　　东风来兮歌式微，深云道人召来归。燕辞大厦兮将何为，
<br>　　濛濛花雨兮莺飞飞，一汀杨柳同依依。
<br>
<br>卷828_20 「送梦上人归京」贯休
<br>　　伊余龙钟归海涯，千山万水情自怡。梦公别我还上国，
<br>　　江边惨执行迟迟。向我道云中觅伴未得伴，
<br>　　又示我数首新诗尽是诗。只恐不如此，若如此如此，
<br>　　即须天子知。萧萧金吹荆门口，槐菊斗黄落叶走。
<br>　　前程胜事未可涯，但恐圭峰难入手。莲峰掌记韩拾遗，
<br>　　雁行雍穆世所稀。二十年前即别离，凭师一话吟朝饥。
<br>
<br>卷828_21 「问岳禅师疾」贯休
<br>　　世病如山岳，世医皆拱手。道病如金锁，师遭锁锁否。
<br>　　伊昔芙蓉颊，谈经似主涉。苏合昼氤氲，天花似飞蝶。
<br>　　觉树垂实，魔辈刺疾。病也不问，终不皴膝。春光冉冉，
<br>　　不上尔质。东风浩浩，谩入尔室。云何斯人，而有斯疾。
<br>
<br>卷828_22 「上荆南府主三让德政碑」贯休
<br>　　明明赫赫中兴主，动纳诸隍冠前古。四海英雄尽戢兵，
<br>　　皆如圪圪天金柱。万姓多论政与德，请树丰碑似山岳。
<br>　　一从寇灭二十年，琬琰雕镌赐重叠。荆州化风何卓异，
<br>　　寡欲无为合天地。虽立贞碑与众殊，字字皆是吾皇意。
<br>　　君侯捧碑西拜泣，臣且何人恩洊及。凤凰衔下雕龙文，
<br>　　德昧政虚争敢立。函封三奏心匍匐，坚让此碑声盖国。
<br>　　我恐江淹五色笔，作不立此碑之碑文不得。
<br>
<br>卷828_23 「施万病丸」贯休
<br>　　我闻昔有海上翁，须眉皎白尘土中。葫芦盛药行如风，
<br>　　病者与药皆惺憁.药王药上亲兄弟，救人急于己诸体。
<br>　　玉毫调御偏赞扬，金轮释梵咸归礼。贤守运心亦相似，
<br>　　不吝亲亲拘子子。曾闻古德有深言，由来大士皆如此。
<br>
<br>卷828_24 「甘雨应祈」贯休
<br>　　春雨偶愆期，草木亦未觉。君侯不遑处，退食或闭阁。
<br>　　东海浪滔滔，西江波漠漠。得不愿身为大虬，金其角，
<br>　　玉其甲。一吸再喢，云平雾匝。华畅九有，清倾六合。
<br>　　使不苏者苏，不足者足。情通上玄，如膏绵绵。有叟有叟，
<br>　　鼓腹歌于道边。歌曰：“麦苗芃芃兮鶬鹒飞，
<br>　　日出而作兮日入归，如彼草木兮雨露肥。古人三乐兮，
<br>　　我乐多之。天之成兮，地之平兮。柘系黄兮，瓠叶青兮。
<br>　　乳女啼兮，蒸黍馨兮。炙背扪虱兮，复何经营兮。
<br>
<br>卷828_25 「寄韩团练」贯休
<br>　　真宰动洪炉，万物皆消息。唯有三珠树，不用东风力。
<br>　　君子天庙器，头骨何巉崱。海内久闻名，江西偶相识。
<br>　　谁不有诗机，麟龙不解织。谁不有心地，兰茝不曾植。
<br>　　多君二俱作，独立千仞壁。话道出先天，凭师动臻极。
<br>　　青霄雁行律，红露荆花滴。偶然成远别，别后长相忆。
<br>　　行至鄱阳郡，又见谢安石。留我遇残冬，身心苦恬寂。
<br>　　江上春又至，引颈山空积。何日再相逢，天香满瑶席。
<br>
<br>卷828_26 「春野作五首」贯休
<br>　　闲步浅青平绿，流水征车自逐。
<br>　　谁家挟弹少年，拟打红衣啄木。
<br>　　山花雨打尽，满地如烂锦。远寻鹧鸪雏，拾得一团蕈。
<br>　　大牛苦耕田，乳犊望似泣。万事皆天意，绿草头蕺蕺。
<br>　　斜阳射破冢，髑髅半出地。不知谁氏子，独自作意气。
<br>　　牛儿小，牛女少，抛牛沙上斗百草。鉏陇老人又太老，
<br>　　薄烟漠漠覆桑枣，戴嵩醉后取次扫。
<br>
<br>卷828_27 「深山逢老僧二首」贯休
<br>　　衲衣线粗心似月，自把短锄锄榾柮。
<br>　　青石溪边踏叶行，数片云随两眉雪。
<br>　　山童貌顽名乞乞，放火烧畬采崖蜜。
<br>　　担头何物带山香，一箩白蕈一箩栗。
<br>
<br>卷828_28 「道情偈」贯休
<br>　　草木亦有性，与我将不别。我若似草木，成道无时节。
<br>　　世人不会道，向道却嗔道。伤嗟此辈人，宝山不得宝。
<br>
<br>卷828_29 「怀二三朝友」贯休
<br>　　伤心复伤心，流光似飞电。有惠骊龙十斛珠，
<br>　　不如一见君子面。愁人复愁人，满眼皆埃尘。
<br>　　有惠黄金一万斤，不如一见于仁人。我昔读诗书，
<br>　　如今尽抛也。只记得田叔孟温舒，帝王满口呼长者。
<br>
<br>卷828_30 「偶作」贯休
<br>　　君子称一善，馨香遍九垓。小人妒一善，处处生嫌猜。
<br>　　口如暴死人，铁尺拗不开。稂莠蚀田髓，积阴成冬雷。
<br>　　因知咋舌人，千古空悠哉。
<br>
<br>卷828_31 「义士行」贯休
<br>　　先生先生不可遇，爱平不平眉斗竖。
<br>　　黄昏雨雹空似黳，别我不知何处去。
<br>
<br>卷828_32 「观怀素草书歌」贯休
<br>　　张颠颠后颠非颠，直至怀素之颠始是颠。师不谭经不说禅，
<br>　　筋力唯于草书朽。颠狂却恐是神仙，有神助兮人莫及。
<br>　　铁石画兮墨须入，金尊竹叶数斗馀。半斜半倾山衲湿，
<br>　　醉来把笔狞如虎。粉壁素屏不问主，乱拏乱抹无规矩。
<br>　　罗刹石上坐伍子胥，蒯通八字立对汉高祖。
<br>　　势崩腾兮不可止，天机暗转锋铓里。闪电光边霹雳飞，
<br>　　古柏身中dg龙死。骇人心兮目眓瞁，顿人足兮神辟易。
<br>　　乍如沙场大战后，断枪橛箭皆狼藉。又似深山朽石上，
<br>　　古病松枝挂铁锡。月兔笔，天灶墨，斜凿黄金侧锉玉，
<br>　　珊瑚枝长大束束。天马骄狞不可勒，东却西，南又北，
<br>　　倒又起，断复续。忽如鄂公喝住单雄信，
<br>　　秦王肩上bf著枣木槊。怀素师，怀素师，
<br>　　若不是星辰降瑞，即必是河岳孕灵。固宜须冷笑逸少，
<br>　　争得不心醉伯英。天台古杉一千尺，崖崩劁折何峥嵘。
<br>　　或细微，仙衣半拆金线垂。或妍媚，桃花半红公子醉。
<br>　　我恐山为墨兮磨海水，天与笔兮书大地，乃能略展狂僧意。
<br>　　常恨与师不相识，一见此书空叹息。伊昔张渭任华叶季良，
<br>　　数子赠歌岂虚饰，所不足者浑未曾道著其神力。
<br>　　石桥被烧烧，良玉土不蚀，锥画沙兮印印泥。
<br>　　世人世人争得测，知师雄名在世间，明月清风有何极。
<br>
<br>卷828_33 「送卢舍人三首」贯休
<br>　　一曰：劝君不用登岘首山，读羊祜碑，男儿事业须自奇。
<br>　　此碑山头如日月，日日照人人不知。人不知，
<br>　　青山白云徒尔为。
<br>　　二曰：劝君登商山，不用觅商山皓，云深雪深骡马倒。
<br>　　我愿终南太华变为金，吾后见之不为宝。我愿九州四海纸，
<br>　　幅幅与君为谏草。使蹑卨践夔，逢轩见皞。日环五色，
<br>　　是物得老，如此即商山皓。商山皓，君不用讨他，
<br>　　他必来相讨。
<br>　　三曰：君不见释梵诸天寿亿垓，天上人间去复来。
<br>　　君又不见紫金为轮一千幅，宝洲□四皆臣伏。
<br>　　轮王释梵作何因，只是弘隆重大乘福。自古皇王与贤哲，
<br>　　顶敬心师刻金玉。报通三世释迦言，莫将梁武为题目。
<br>　　君不见近代韦裴蒋与萧，文房书府师百僚。
<br>　　代天理物映千古，布发掩泥非一朝。大哉释梵轮王璞，
<br>　　已矣何人继先觉。行行珍重寄斯言，斯言不是寻常曲□。
<br>
<br>卷828_34 「宿深村」贯休
<br>　　行行一宿深村里，鸡犬丰年闹如市。
<br>　　黄昏见客合家喜，月下取鱼戽塘水。
<br>
<br>卷828_35 「黄莺」贯休
<br>　　一种为春禽，花中开羽翼。如何此鸟身，便是黄金色。
<br>　　黄金色，若逢竹实终不食。
<br>
<br>卷828_36 「送越将归会稽」贯休
<br>　　面如玉盘身八尺，燕语清狞战袍窄。古岳龙腥一匣霜，
<br>　　江上相逢双眼碧。冉冉春光方婉娩，黯然别我归稽巘.
<br>　　他年必帅邯郸儿，与我杀轻班定远。
<br>
<br>卷828_37 「别仙客」贯休
<br>　　巨鳌头缩翻仙翠，蟠桃烂落珊瑚地。
<br>　　浪溅霓旌湿鹏翅，略别千年太容易。
<br>
<br>卷828_38 「寒江上望」贯休
<br>　　荒岸烧未死，白云痴不动。极目无人行，浪打取鱼笼。
<br>
<br>卷828_39 「读唐史」贯休
<br>　　我爱李景伯，内宴执良规。君臣道昭彰，天颜终熙怡。
<br>　　大簸怕清风，糠秕缭乱飞。洪炉烹五金，黄金终自奇。
<br>　　大哉为忠臣，舍此何所之。
<br>
<br>卷828_40 「樵叟」贯休
<br>　　樵父貌饥带尘土，自言一生苦寒苦。
<br>　　担头担个赤瓷罂，斜阳独立濛笼坞。 
<br>
<br>　　　　　　　　　　　　　　卷八百二十九
<br>
<br>卷829_1 「春山行」贯休
<br>　　重叠太古色，濛濛花雨时。好峰行恐尽，流水语相随。
<br>　　黑壤生红黍，黄猿领白儿。因思石桥月，曾与故人期。
<br>
<br>卷829_2 「送谏官南迁」贯休
<br>　　危行危言者，从天落海涯。如斯为远客，始是好男儿。
<br>　　瘴杂交州雨，犀揩马援碑。不知千万里，谁复识辛毗。
<br>
<br>卷829_3 「怀香炉峰道人」贯休
<br>　　常思峰顶叟，石窟土为床。日日先见日，烟霞多异香。
<br>　　冥心同槁木，扫雪带微阳。终必相寻去，斯人不可忘。
<br>
<br>卷829_4 「观李翰林真二首」贯休
<br>　　日角浮紫气，凛然尘外清。虽称李太白，知是那星精。
<br>　　御宴千钟饮，蕃书一笔成。宜哉杜工部，不错道骑鲸。
<br>　　谁氏子丹青，毫端曲有灵。屹如山忽堕，爽似酒初醒。
<br>　　天马难拢勒，仙房久闭扃。若非如此辈，何以傲彤庭。
<br>
<br>卷829_5 「晚泊湘江作（一作晚泊湘江怀古）」贯休
<br>　　烟浪漾秋色，高吟似有邻。一轮湘渚月，万古独醒人。
<br>　　岸湿穿花远，风香祷庙频。只应谀佞者，到此不伤神。
<br>
<br>卷829_6 「淮上逢故人」贯休
<br>　　故园离乱后，十载始逢君。长恨南熏奏，寻常只自闻。
<br>　　荒窗秋见岳，赤地夜生云。莫叹谋身晚，中兴正用文。
<br>
<br>卷829_7 「读《杜工部集》二首」贯休
<br>　　造化拾无遗，唯应杜甫诗。岂非玄域橐，夺得古人旗。
<br>　　日月精华薄，山川气概卑。古今吟不尽，惆怅不同时。
<br>　　甫也道亦丧，孤身出蜀城。彩毫终不撅，白雪更能轻。
<br>　　命薄相如命，名齐李白名。不知耒阳令，何以葬先生。
<br>
<br>卷829_8 「题简禅师院」贯休
<br>　　机忘室亦空，静与沃洲同。唯有半庭竹，能生竟日风。
<br>　　思山海月上，出定印香终。继后传衣者，还须立雪中。
<br>
<br>卷829_9 「读刘得仁、贾岛集二首」贯休
<br>　　二公俱作者，其奈亦迂儒。且有诸峰在，何将一第吁。
<br>　　句还如菡萏，谁复赠襜褕。想得重泉下，依前与众殊。
<br>　　役思曾冲尹，多言阻国亲。桂枝何所直，陋巷不胜贫。
<br>　　马病唯汤雪，门荒劣有人。伊余吟亦苦，为尔一眉嚬。
<br>
<br>卷829_10 「天台老僧」贯休
<br>　　独住无人处，松龛岳色侵。僧中九十腊，云外一生心。
<br>　　白发垂不剃，青眸笑转深。犹能指孤月，为我暂开襟。
<br>
<br>卷829_11 「经费隐君旧宅」贯休
<br>　　巉岩玉九株，秀湿掩苍梧。祥瑞久不出，羲轩消得无。
<br>　　雨和高瀑浊，烧熁大槠枯。到此思归去，迢迢隔五湖。
<br>
<br>卷829_12 「秋末怀旧山」贯休
<br>　　昔住匡庐北，无人知姓名。侵云收谷粟，引蚁上柑橙。
<br>　　寒雨雪兼落，枯林虎独行。谁能将白发，共向此中生。
<br>
<br>卷829_13 「春过鄱阳湖」贯休
<br>　　百虑片帆下，风波极目看。吴山兼鸟没，楚色入衣寒。
<br>　　过此愁人处，始知行路难。夕阳沙岛上，回首一长叹。
<br>
<br>卷829_14 「寄僧野和尚」贯休
<br>　　鸟外更谁亲，诸峰即四邻。白头寒枕石，青衲烂无尘。
<br>　　橡栗堆行径，猿猴绕定身。傥然重结社，愿作扫坛人。
<br>
<br>卷829_15 「寄冯使君」贯休
<br>　　端居碧云暮，好鸟啼红芳。满郭桃李熟，卷帘风雨香。
<br>　　清吟绣段句，默念芙蓉章。未得归山去，频升谢守堂。
<br>
<br>卷829_16 「寄紫阁隐者」贯休
<br>　　积翠藏一叟，常思未得游。不知在岩下，为复在峰头。
<br>　　苔上枯藤笐，泉淋破石楼。伊余更何事，不学此翁休。
<br>
<br>卷829_17 「寄天台道友」贯休
<br>　　大是清虚地，高吟到日晡。水声金磬乱，云片玉盘粗。
<br>　　仙有遗踪在，人还得意无。石碑文不直，壁画色多枯。
<br>　　冷立千年鹤，闲烧六一炉。松枝垂似物，山势秀难图。
<br>　　紫府程非远，清溪径不迂。馨香柏上露，皎洁水中珠。
<br>　　贤圣无他术，圆融只在吾。寄言桐柏子，珍重保之乎。
<br>
<br>卷829_18 「旅中怀孙路」贯休
<br>　　暮尘微雨收，蝉急楚乡秋。一片月出海，几家人上楼。
<br>　　砌香残果落，汀草宿烟浮。唯有知音者，相思歌白头。
<br>
<br>卷829_19 「贻世」贯休
<br>　　至理不误物，悠悠自不明。黄金烧欲尽，白发火边生。
<br>　　苦惑神仙cX，难收日月精。捕风兼系影，信矣不须争。
<br>
<br>卷829_20 「览李秀才卷」贯休
<br>　　香沐整山衣，开君一轴诗。吟当秋景苦，味出雪林迟。
<br>　　经济几人到，工夫两鬓知。因嗟和氏泪，不是等闲垂。
<br>
<br>卷829_21 「怀方干、张为」贯休
<br>　　冥搜入仙窟，半夜水堂前。吾道只如此，古人多亦然。
<br>　　萤沈荒坞雾，月苦绿梧蝉。因忆垂纶者，沧浪何处边。
<br>
<br>卷829_22 「四皓图」贯休
<br>　　何人图四皓，如语话唠唠。双鬓雪相似，是谁年最高。
<br>　　溪苔连豹褥，仙酒污云袍。想得忘秦日，伊余亦合逃。
<br>
<br>卷829_23 「怀白阁道侣」贯休
<br>　　寒思白阁层，石屋两三僧。斜雪扫不尽，饥猿唤得应。
<br>　　香然一字火，磬过数潭冰。终必相寻去，孤怀久不胜。
<br>
<br>卷829_24 「读孟郊集」贯休
<br>　　东野子何之，诗人始见诗。清刳霜雪髓，吟动鬼神司。
<br>　　举世言多媚，无人师此师。因知吾道后，冷淡亦如斯。
<br>
<br>卷829_25 「怀四明亮公」贯休
<br>　　孤峰含紫烟，师住此安禅。不下便不下，如斯太可怜。
<br>　　坐侵天井黑，吟久海霞蔫。岂觉尘埃里，干戈已十年。
<br>
<br>卷829_26 「秋过钱塘江」贯休
<br>　　巨浸东隅极，山吞大野平。因知吴相恨，不尽海涛声。
<br>　　黑气腾蛟窟，秋云入战城。游人千万里，过此白髭生。
<br>
<br>卷829_27 「上俞许二判官」贯休
<br>　　近抛蓑笠者，急善遇休明。未省亲宗伯，焉能识正声。
<br>　　病容经夏在，岳梦入秋并。无限林中意，今逢许郭倾。
<br>
<br>卷829_28 「怀刘得仁」贯休
<br>　　诗名动帝畿，身谢亦因诗。白日只如哭，皇天得不知。
<br>　　旅坟孤fb岳，羸仆泣如儿。多少求名者，闻之泪尽垂。
<br>
<br>卷829_29 「归故林后寄二三知己」贯休
<br>　　昨别楚江边，逡巡早数年。诗虽清到后，人更瘦于前。
<br>　　岸翠连乔岳，汀沙入坏田。何时重一见，谈笑有茶烟。
<br>
<br>卷829_30 「春寄西山陈陶」贯休
<br>　　搔首复搔首，孤怀草萋萋。春光已满目，君在西山西。
<br>　　堑水成文去，庭柯擎翠低。所思不可见，黄鸟花中啼。
<br>
<br>卷829_31 「秋末江行」贯休
<br>　　四顾木落尽，扁舟增所思。云冲远烧出，帆转大荒迟。
<br>　　天际霜雪作，水边蒿艾衰。断猿不堪听，一听亦同悲。
<br>
<br>卷829_32 「送人归新罗」贯休
<br>　　昨夜西风起，送君归故乡。积愁穷地角，见日上扶桑。
<br>　　蜃气生初霁，潮痕匝乱荒。从兹头各白，魂梦一相望。
<br>
<br>卷829_33 「思匡山贾匡（一作寒夜思庐山贾生）」贯休
<br>　　山兄诗癖甚，寒夜更何为。觅句唯顽坐，严霜打不知。
<br>　　石膏粘木屐，崖蜜落冰池。近见禅僧说，生涯胜往时。
<br>
<br>卷829_34 「偶作」贯休
<br>　　十载独扃扉，唯为二雅诗。道孤终不杂，头白更何疑。
<br>　　句冷杉松与，霜严鼓角知。修心对闲镜，明月印秋池。
<br>
<br>卷829_35 「赠方干」贯休
<br>　　盛名与高隐，合近谢敷村。弟子已得桂，先生犹灌园。
<br>　　垂纶侵海介，拾句历云根。白日升天路，如君别有门。
<br>
<br>卷829_36 「渔父」贯休
<br>　　一叶一竿竹，眉须雪欲零。陆应无祖业，香必是伊腥。
<br>　　儿亦名鱼鹧，歌称我洞庭。回头深自愧，旧业近沧溟。
<br>
<br>卷829_37 「题友人山居」贯休
<br>　　卜居邻坞寺，魂梦又相关。鹤本如云白，君初似我闲。
<br>　　月明僧渡水，木落火连山。从此天台约，来兹未得还。
<br>
<br>卷829_38 「寄宋使君」贯休
<br>　　寺倚乌龙腹，窗中见碧棱。空廊人画祖，古殿鹤窥灯。
<br>　　风吼深松雪，炉寒一鼎冰。唯应谢内史，知此道心澄。
<br>
<br>卷829_39 「怀武夷红石子二首」贯休
<br>　　常思红石子，独自住山椒。窗外猩猩语，炉中姹姹娇。
<br>　　乳香诸洞滴，地秀众峰朝。曾见奇人说，烟霞恨太遥。
<br>　　弋者终何慕，高吟坐绿鳌。烧侵姜芋窖，僧与水云袍。
<br>　　竹鞘畬刀缺，松枝猎箭牢。何时一相见，清话擘蟠桃。
<br>
<br>卷829_40 「送人征蛮」贯休
<br>　　七纵七擒处，君行事可攀。亦知磨一剑，不独定诸蛮。
<br>　　树尽低铜柱，潮常沸火山。名须麟阁上，好去及瓜还。
<br>
<br>卷829_41 「怀周朴、张为」贯休
<br>　　二子无消息，多应各自耕。巴江思杜甫，漳水忆刘桢。
<br>　　白发应全白，生涯作么生。寄书多不达，空念重行行。
<br>
<br>卷829_42 「寄令狐郎中」贯休
<br>　　雨打繁暑尽，放怀步微凉。绿苔狂似人，入我白玉堂。
<br>　　堑鸟眠堪画，庭柽夜益香。唯应蕊宫子，时到虎溪傍。
<br>
<br>卷829_43 「鄱阳道中作」贯休
<br>　　鄱阳古岸边，无一树无蝉。路转他山大，砧驱乡思偏。
<br>　　湖平帆尽落，天淡月初圆。何事尧云下，干戈满许田。
<br>
<br>卷829_44 「归故林别知己」贯休
<br>　　别离无古今，柳色向人深。万里长江水，平生不印心。
<br>　　远书容北雁，赠别谢南金。愧勉青云志，余怀非陆沈。
<br>
<br>卷829_45 「送僧游天台」贯休
<br>　　囊空心亦空，城郭去腾腾。眼作么是眼，僧谁识此僧。
<br>　　歇隈红树久，笑看白云崩。已有天台约，深秋必共登。
<br>
<br>卷829_46 「咏竹根珓子」贯休
<br>　　出处惭林薮，才微幸一阳。不缘怀片善，岂得近馨香。
<br>　　节亦因人净，声从掷地彰。但令筋力在，永愿报时昌。
<br>
<br>卷829_47 「砚瓦」贯休
<br>　　浅薄虽顽朴，其如近笔端。低心蒙润久，入匣更身安。
<br>　　应念研磨苦，无为瓦砾看。傥然仁不弃，还可比琅玕.
<br>
<br>卷829_48 「水壶子」贯休
<br>　　良匠曾陶莹，多居笔砚中。一从亲几案，常恐近儿童。
<br>　　卓立澄心久，提携注意通。不应嫌器小，还有济人功。
<br>
<br>卷829_49 「笔」贯休
<br>　　莫讶书绅苦，功成在一毫。自从蒙管录，便觉用心劳。
<br>　　手点时难弃，身闲架亦高。何妨成五色，永愿助风骚。
<br>
<br>卷829_50 「棋」贯休
<br>　　棋信无声乐，偏宜境寂寥。著高图暗合，势王气弥骄。
<br>　　人事掀天尽，光阴动地销。因知韦氏论，不独为吴朝。
<br>
<br>卷829_51 「夜对雪作寄友生」贯休
<br>　　皓彩中宵合，开门失所踪。何年今夜意，共子在孤峰。
<br>　　气射灯花落，光侵壁罅浓。唯君心似我，吟到五更钟。
<br>
<br>卷829_52 「题惠琮律师院」贯休
<br>　　苦节兼青目，公卿话有馀。唯传黄叶喻，还似白泉居。
<br>　　猿拨孤云破，钟撞众木疏。社坛踪迹在，重结复何如。
<br>
<br>卷829_53 「寄清泠山道人」贯休
<br>　　常忆清泠子，深云种早禾。万缘虽不涉，一句子如何。
<br>　　踪迹诸峰匝，衣裳老虱多。江头无事也，终必到烟萝。
<br>
<br>卷829_54 「秋尽途中作」贯休
<br>　　行行芳草歇，潭岛叶纷纷。山色路无尽，砧声客强闻。
<br>　　残阳曜极野，黑水浸空坟。那得无乡思，前程入楚云。
<br>
<br>卷829_55 「秋居寄王相公三首」贯休
<br>　　禅林蝉□落，地燥可生苔。好句慵收拾，清风作么来。
<br>　　饼唯餐喜悦，社已得宗雷。还似山中日，柴门更不开。
<br>　　松声高似瀑，药熟色如花。谁道全无病，时犹不在家。
<br>　　山童舂菽粉，园叟送银瓜。谁访孙弘阁，谈玄到日斜。
<br>　　气与非常合，常人争得知。直须穷到底，始是出家儿。
<br>　　阁雀衔红粟，邻僧背古碑。只应王与谢，时有沃州期。
<br>
<br>卷829_56 「读《玄宗幸蜀记》」贯休
<br>　　宋璟姚崇死，中庸遂变移。如何游万里，只为一胡儿。
<br>　　泣溻乾坤色，飘零日月旗。火从龙阙起，泪向马嵬垂。
<br>　　始忆张丞相，全师郭子仪。百官皆剽劫，九庙尽崩隳。
<br>　　尘扑银轮暗，雷奔栈阁危。幸臣方赐死，野老不胜悲。
<br>　　及溜飘沦日，行宫寂寞时。人心虽未厌，天意亦难知。
<br>　　圣两归丹禁，承乾动四夷。因知纳谏诤，始是太平基。 
<br>
<br>　　　　　　　　　　　　　　　卷八百三十
<br>
<br>卷830_1 「闻征四处士」贯休
<br>　　一诏群公起，移山四海闻。因知丈夫事，须佐圣明君。
<br>　　白酒全倾瓮，蒲轮半载云。从兹居谏署，笔砚几人焚。
<br>
<br>卷830_2 「送友人下第游边」贯休
<br>　　失意穷边去，孤城值晚春。黑山霞不赤，白日鬼随人。
<br>　　角咽胡风紧，沙昏碛月新。明时至公在，回首莫因循。
<br>
<br>卷830_3 「寄匡山纪公」贯休
<br>　　锦绣谷中人，相思入梦频。寄言无别事，琢句似终身。
<br>　　书卷须求旨，须根易得银。斯言如不惑，千里亦相亲。
<br>
<br>卷830_4 「闻无相道人顺世五首」贯休
<br>　　一事不经营，孤峰长老情。惟餐橡子饼，爱说道君兄。
<br>　　池藕香狸掘，山神白日行。又闻行脚也，何处化群生。
<br>　　自昔寻师日，颠峰绝顶头。虽闻不相似，特地使人愁。
<br>　　庭树雪摧残，上有白獮猴。大哉法中龙，去去不可留。
<br>　　常思将道者，高论地炉傍。迂谈无世味，夜深山木僵。
<br>　　下山遭离乱，多病惟深藏。一别三十年，烟水空茫茫。
<br>　　石霜既顺世，吾师亦不住。杉桂有猩猩，糠秕无句句。
<br>　　土肥多孟蕨，道老如婴孺。莫比优昙花，斯人更难遇。
<br>　　百千万亿偈，共他勿交涉。所以那老人，密传与迦叶。
<br>　　吾师得此法，不论劫不劫。去矣不可留，无踪若为蹑。
<br>
<br>卷830_5 「苦热」贯休
<br>　　松桂枝不动，阳乌飞半天。稻麻须结实，沙石欲生烟。
<br>　　毒气仍干扇，高枝不立蝉。旧山多积雪，归去是何年。
<br>
<br>卷830_6 「鄂渚赠祥公」贯休
<br>　　寂寥堆积者，自为是高僧。客远何人识，吟多冷病增。
<br>　　松烟青透壁，雪气细吹灯。犹赖师于我，依依非面朋。
<br>
<br>卷830_7 「怀武昌栖一二首」贯休
<br>　　常忆能吟一，房连古帝墟。无端多忤物，唯我独知渠。
<br>　　病愈囊空后，神清木落初。只因烽火起，书札自兹疏。
<br>　　清风江上月，霜洒月中砧。得句先呈佛，无人知此心。
<br>　　寂寥从鬼出，苍翠到门深。惟有双峰寺，时时独去寻。
<br>
<br>卷830_8 「寒食郊外」贯休
<br>　　寒食将吾族，相随过石溪。冢花沾酒落，林鸟学人啼。
<br>　　白水穿芜疾，新霞出雾低。不堪回首望，家在赤松西。
<br>
<br>卷830_9 「送道士归天台」贯休
<br>　　道高留不住，道去更何云。举世皆趋世，如君始爱君。
<br>　　径侵银地滑，瀑到石城闻。它日如相忆，金桃一为分。
<br>
<br>卷830_10 「经孟浩然鹿门旧居二首」贯休
<br>　　孟子终焉处，游人得得过。dz深黄狖小，地暖白云多。
<br>　　孔圣嗟大谬，玄宗争奈何。空馀岘山色，千古共嵯峨。
<br>　　花落谷莺啼，精灵安在哉。青山不可问，永日独裴回。
<br>　　冢穴应藏虎，荒碑只见苔。伊余亦惆怅，昨日郢城回。
<br>
<br>卷830_25 「春送禅师归闽中」贯休
<br>　　春色满三湘，送师还故乡。穿霞逢黑yU，乞食得红姜。
<br>　　大化宗门辟，孤禅海树凉。傥为新句偈，寄我亦何妨。
<br>
<br>卷830_26 「途中逢周朴」贯休
<br>　　东西南北路，相遇共兴哀。世浊无知己，子从何处来。
<br>　　菊衰芳草在，程远宿烟开。傥遇中兴主，还应不用媒。
<br>
<br>卷830_27 「避寇山中作」贯休
<br>　　山翠碧嵯峨，攀牵去者多。浅深俱得地，好恶未知他。
<br>　　有草皆为户，无人不荷戈。相逢空怅望，更有好时么。
<br>
<br>卷830_28 「避寇上唐台山」贯休
<br>　　苍黄缘鸟道，峰胁见楼台。柽桂香皆滴，烟霞湿不开。
<br>　　僧高眉半白，山老石多摧。莫问尘中事，如今正可哀。
<br>
<br>卷830_29 「题峄桐律师院」贯休
<br>　　律中麟角者，高淡出尘埃。芳草不曾触，几生如此来。
<br>　　壑风吹磬断，杉露滴花开。如结林中社，伊余亦愿陪。
<br>
<br>卷830_30 「上冯使君渡水僧障子」贯休
<br>　　跣足拄巴藤，潺湲渡几曾。尽权无著印，不是等闲僧。
<br>　　熊耳应初到，牛头始去登。画来偏觉好，将寄柳吴兴。
<br>
<br>卷830_31 「秋夜玩月怀玉霄道士」贯休
<br>　　光异磨砻出，轮非雕斫成。今宵刚道别，举世勿人争。
<br>　　征妇砧添怨，诗人哭到明。惟宜华顶叟，笙磬有馀声。
<br>
<br>卷830_32 「上杭州令狐使君」贯休
<br>　　颜冉德无邻，分忧浙水滨。爱山成大癖，求瘼似诸身。
<br>　　视事奸回尽，登楼海岳春。野人如有幸，应得见陶钧。
<br>
<br>卷830_33 「怀诸葛珏二首」贯休
<br>　　诸葛子作者，诗曾我细看。出山因觅孟，踏雪去寻韩。
<br>　　谬独哭不错，常流饮实难。知音知便了，归去旧江干。
<br>　　羸马与羸童，微吟冒北风。店孤僧共歇，日落思无穷。
<br>　　囊草无非刺，魏人那识公。莺花五陵道，去去与谁同。
<br>
<br>卷830_34 「怀钱唐罗隐、章鲁封」贯休
<br>　　二子依公子，鸡鸣狗盗徒。青云十上苦，白发一茎无。
<br>　　风涩潮声恶，天寒角韵孤。别离千万里，何以慰荣枯。
<br>
<br>卷830_35 「送沈侍郎」贯休
<br>　　从知无远近，木落去闽城。地入无诸俗，冠峨甲乙精。
<br>　　山多高兴乱，江直好风生。俭府清无事，唯应荐祢衡。
<br>
<br>卷830_36 「题宿禅师院」贯休
<br>　　身闲心亦然，如此已多年。语淡不著物，茶香别有泉。
<br>　　古衣和藓衲，新偈几人传。时说秋归梦，孤峰在海边。
<br>
<br>卷830_37 「秋晚泊石头驿有寄」贯休
<br>　　萧索漳江北，何人慰寂寥。北风人独立，南国信空遥。
<br>　　烧坞新云白，渔家众木凋。所思不可见，行雁在青霄。
<br>
<br>卷830_38 「别卢使君」贯休
<br>　　杜宇声声急，行行楚水濆。道无裨政化，行处傲孤云。
<br>　　幸到膺门下，频蒙俸粟分。诗虽曾引玉，棋数中埋军。
<br>　　山好还寻去，恩深岂易云。扇风千里泰，车雨九重闻。
<br>　　晴雾和花气，危樯鼓浪文。终期陶铸日，再见信陵君。
<br>
<br>卷830_39 「秋夜吟」贯休
<br>　　如愚复爱诗，木落即眠迟。思苦香消尽，更深笔尚随。
<br>　　饥童舂赤黍，繁露洒乌椑。看却龙钟也，归山是底时。
<br>
<br>卷830_40 「桐江闲居作十二首」贯休
<br>　　木落雨翛翛，桐江古岸头。拟归仙掌去，刚被谢公留。
<br>　　猛烧侵茶坞，残霞照角楼。坐来还有意，流水面前流。
<br>　　香刹通真观，楼台倚郡城。阴森古树气，粗淡老僧情。
<br>　　壁画连山润，仙钟扣月清。何须结西社，大道本无生。
<br>　　静室焚檀印，深炉烧铁瓶。茶和阿魏暖，火种柏根馨。
<br>　　数只飞来鹤，成堆读了经。何妨似支遁，骑马入青冥。
<br>　　不问赓桑子，唯师妙吉祥。等闲眠片石，不觉到斜阳。
<br>　　独自收槠叶，教童探柏瓤。王孙莫指笑，淡泊味还长。
<br>　　诗琢冰成句，多将大道论。人谁知此意，日日只关门。
<br>　　乳鼠穿荒壁，溪龟上净盆。因知无事贵，言外更无言。
<br>　　红黍饭溪苔，清吟茗数杯。只应唯道在，无意俟时来。
<br>　　树叠藏仙洞，山蒸足爆雷。从他嫌复笑，门更不曾开。
<br>　　蝉急野萧萧，山中信屡招。树香烹菌术，诗□□琼瑶。
<br>　　诸境教人认，荒榛引烧烧。吾皇礼金骨，谁□美南朝。
<br>　　露滴滴蘅茅，秋成爽气交。霜椑如蜜裹，□□似盐苞。
<br>　　浮藓侵蛩穴，微阳落鹤巢。还如山里日，门更绝人敲。
<br>　　堑鸟毛衣别，频来似爱吟。萧条秋病后，斑驳绿苔深。
<br>　　珠翠笼金像，风泉洒玉琴。孰知吾所适，终不是心心。
<br>　　芙蓉峰里居，关闭复何如。白玃兼花鹿，多年不见渠。
<br>　　红泉香滴沥，丹桂冷扶疏。唯有西溪叟，时时到弊庐。
<br>　　忆在山中日，为僧鬓欲衰。一灯常到晓，十载不离师。
<br>　　水汲冰溪滑，钟撞雪阁危。从来多自省，不学拟何为。
<br>　　囊非扑满器，门更绝人过。土井连冈冷，风帘迸叶多。
<br>　　村童顽似铁，山菜硬如莎。唯有前山色，窗中无奈何。
<br>
<br>卷830_41 「寄冯使君」贯休
<br>　　山风与霜气，浩浩满松枝。永日烧杉子，无人共此时。
<br>　　为文攀讽谏，得道在毫厘。唯有桐江守，常怜志不卑。
<br>
<br>卷830_42 「经栖白旧院二首」贯休
<br>　　竺卿何处去，触目尽凄凉。不见中秋月，空馀一炷香。
<br>　　残花飘暮雨，枯叶盖啼螀。谁礼新坟塔，萧条渭水傍。
<br>　　国宝还亡一，时多李德林。故人卿相泣，承制渥恩深。
<br>　　旧藁谁收得，空堂影似吟。裴回不能去，寒日下西岑。
<br>
<br>卷830_43 「赠李祐道人（一作赠道士）」贯休
<br>　　闒茸复埃尘，难亲复易亲。皆疑有仙术，问著却愁人。
<br>　　只是耽浮蚁，曾云见泣麟。相逢先合手，浑似有前因。
<br>
<br>卷830_44 「赠景和尚院」贯休
<br>　　藏经看几遍，眉有数条霜。万境心都泯，深冬日亦长。
<br>　　窗虚花木气，衲挂水云乡。时说秋归梦，峰头雪满床。
<br>
<br>卷830_45 「上宋使君」贯休
<br>　　折桂文如锦，分忧力若春。位高空倚命，诗妙古无人。
<br>　　有感禾争熟，无私吏尽贫。野人如有幸，应得见陶钧。
<br>
<br>卷830_46 「离乱后寄九峰和尚二首」贯休
<br>　　乱后知深隐，庵应近石楼。异香因雪歇，仙果落池浮。
<br>　　诗老全抛格，心空未到头。还应嫌笑我，世路独悠悠。
<br>　　萧洒复萧洒，松根独据梧。瀑冰吟次折，远烧坐来无。
<br>　　老ch寒披衲，孤云静入厨。不知知我否，已到不区区。
<br>
<br>卷830_47 「送黄宾于赴举」贯休
<br>　　冬暮雨霏霏，行人喜可稀。二阶□夜雪，亚圣在春闱。
<br>　　马疾顽童远，山荒冻叶飞。□师无一事，应见丽龟归。
<br>
<br>卷830_48 「题灵溪畅公墅」贯休
<br>　　境清僧格冷，新斩古林开。旧隐还如此，令人来又来。
<br>　　岚飞黏似雾，茶好碧于苔。但使心清净，从渠岁月催。
<br>
<br>卷830_49 「送高九经赴举」贯休
<br>　　回也曾言志，明君则事之。中兴今若此，须去更何疑。
<br>　　志列秋霜好，忠言剧谏奇。陆机游洛日，文举荐衡时。
<br>　　虎迹商山雪，云痕岳庙碑。夫君将潦倒，一说向深知。
<br>
<br>卷830_50 「东西二林寺流水」贯休
<br>　　水尔何如此，区区矻矻流。墙墙边沥沥，砌砌下啾啾。
<br>　　味不卑于乳，声常占得秋。崩腾成大瀑，落托出深沟。
<br>　　远历神仙窟，高淋竹树头。数家舂碓磑，几处浴猿猴。
<br>　　共月穿峰罅，喧僧睡石楼。派通天宇阔，溜入楚江浮。
<br>　　为润知何极，无边始自由。好归江海里，长负济川舟。
<br>
<br>卷830_51 「送王贞白重试东归」贯休
<br>　　心苦酬心了，东归谢所知。可怜重试者，如折两三枝。
<br>　　雨毒逢花少，山多爱马迟。此行三可羡，正值倒戈时。
<br>
<br>卷830_52 「早秋即事寄冯使君」贯休
<br>　　金脉火初微，开门竹杖随。此身全是病，今日更嗔谁。
<br>　　落叶峥嵘处，诸峰爽拔时。唯思棠树下，高论入圆伊。
<br>
<br>卷830_53 「赠景和尚院」贯休
<br>　　貌古眉如雪，看经二十霜。寻常对诗客，只劝疗心疮。
<br>　　炭火邕湖滢，山晴紫竹凉。怡然无一事，流水自汤汤。
<br>
<br>卷830_54 「寄西山胡汾」贯休
<br>　　待价欲要君，山前独灌园。虽然不识面，要且已消魂。
<br>　　鹿睡红霞影，泉淋白石门。伊余心更苦，何日共深论。
<br>
<br>卷830_55 「题师颖和尚院」贯休
<br>　　师院清无敌，师心智不知。腊高清眼细，闲甚白云卑。
<br>　　煮茗然枫枿，泥墙札祖碑。爱师终不及，谩住许多时。
<br>
<br>卷830_56 「游云顶山晚望」贯休
<br>　　云顶聊一望，山灵草木奇。黔南在何处，堪笑复堪悲。
<br>　　菊歇香未歇，露繁蝉不饥。明朝又西去，锦水与峨眉。
<br>
<br>卷830_57 「刘相公见访」贯休
<br>　　千骑拥朱轮，香尘岂是尘。如何补衮服，来看衲衣人。
<br>　　庄叟因先觉，空王有宿因。对花无俗态，爱竹见天真。
<br>　　欹枕松窗迥，题墙道意新。戒师惭匪什，都讲更胜询。
<br>　　桃熟多红璺，茶香有碧筋。高宗多不寐，终是梦中人。
<br>
<br>卷830_58 「寄赤松舒道士二首」贯休
<br>　　不见高人久，空令鄙吝多。遥思青嶂下，无那白云何。
<br>　　子爱寒山子，歌惟乐道歌。会应陪太守，一日到烟萝。
<br>　　余亦如君也，诗魔不敢魔。一餐兼午睡，万事不如他。
<br>　　雨阵冲溪月，蛛丝罥砌莎。近知山果熟，还拟寄来么。
<br>
<br>卷830_59 「鄂渚逢杨赞禹」贯休
<br>　　流浪兵荒苦，相思岁月阑。理惟通至道，人或谓无端。
<br>　　烧猛湖烟赤，窗空雪月寒。知音不可见，始为一吟看。
<br>
<br>卷830_60 「别性空禅师」贯休
<br>　　积翠迸一瀑，红霞碧雾开。方寻此境去，莫问几时回。
<br>　　荡桨入檐石，思诗闻早雷。唯师心似我，欲近不然灰。
<br>
<br>卷830_61 「送胡处士」贯休
<br>　　不名兼不利，相遇海西濆。白字未干发，清时错爱云。
<br>　　头巾多酒气，竹杖有苔文。久积希颜意，林中又送君。
<br>
<br>卷830_62 「寄澜公二首」贯休
<br>　　小一头应白，孤高住歙城。不知安乐否，何以近无生。
<br>　　烧逼鸿行侧，风干雪朕清。途中逢此信，珍重未精诚。
<br>　　荒乱抛深隐，飘零远寓居。片云无定所，得力是逢渠。
<br>　　瀑灂群公社，江崩古帝墟。终期再相见，招手复何如。
<br>
<br>卷830_63 「寄栖一上人」贯休
<br>　　花堑接沧洲，阴云闲楚丘。雨声虽到夜，吟味不如秋。
<br>　　古屋藏花鸽，荒园聚乱流。无机心便是，何用话归休。
<br>
<br>卷830_64 「送僧之湖南」贯休
<br>　　湘水万馀里，师游芳草生。登山乞食后，无伴入云行。
<br>　　宿雨和花落，春牛拥雾耕。不知今夜月，何处听猿声。
<br>
<br>卷830_65 「秋末寄张侍郎」贯休
<br>　　静坐黔城北，离仁半岁强。雾中红黍熟，烧后白云香。
<br>　　多病如何好，无心去始长。寂寥还得句，溪上寄三张。
<br>
<br>卷830_66 「古塞曲三首」贯休
<br>　　单于烽火动，都护去天涯。别赐黄金甲，亲临白玉除。
<br>　　塞垣须静谧，师旅审安危。定远条支宠，如今胜古时。
<br>　　方见将军贵，分明对冕旒。圣恩如远被，狂虏不难收。
<br>　　臣节唯期死，功勋敢望侯。终辞修里第，从此出皇州。
<br>　　百万精兵动，参差便渡辽。如何好白日，亦照此天骄。
<br>　　远树深疑贼，惊蓬迥似雕。凯歌何日唱，碛路共天遥。
<br>
<br>卷830_67 「古塞下曲七首」贯休
<br>　　下营依遁甲，分帅把河隍。地使人心恶，风吹旗焰荒。
<br>　　搜山得探卒，放火猎黄羊。唯有南飞雁，声声断客肠。
<br>　　归去是何年，山连逻逤川。苍黄曾战地，空阔养雕天。
<br>　　旗插蒸沙堡，枪担卓槊泉。萧条寒日落，号令彻穷边。
<br>　　虏寇日相持，如龙马不肥。突围金甲破，趁贼铁枪飞。
<br>　　汉月堂堂上，胡云惨惨微。黄河冰已合，犹未送征衣。
<br>　　南北惟堪恨，东西实可嗟。常飞侵夏雪，何处有人家。
<br>　　风刮阴山薄，河推大岸斜。只应寒夜梦，时见故园花。
<br>　　不是将军勇，胡兵岂易当。雨曾淋火阵，箭又中金疮。
<br>　　铁岭全无土，豺群亦有狼。因思无战日，天子是陶唐。
<br>　　榆叶飘萧尽，关防烽寨重。寒来知马疾，战后觉人凶。
<br>　　烧逐飞蓬死，沙生毒雾浓。谁能奏明主，功业已堪封。
<br>　　万战千征地，苍茫古塞门。阴兵为客祟，恶酒发刀痕。
<br>　　风落昆仑石，河崩苜蓿根。将军更移帐，日日近西蕃。
<br>
<br>卷830_68 「古塞上曲七首」贯休
<br>　　幽并儿百万，百战未曾输。蕃界已深入，将军仍远图。
<br>　　月明风拔帐，碛暗鬼骑狐。但有东归日，甘从筋力枯。
<br>　　中军杀白马，白日祭苍苍。号变旗幡乱，鼙干草木黄。
<br>　　朔云含冻雨，枯骨放妖光。故国今何处，参差近鬼方。
<br>　　白雁兼羌笛，几年垂泪听。阴风吹杀气，永日在青冥。
<br>　　远戍秋添将，边烽夜杂星。嫖姚头半白，犹自看兵经。
<br>　　久雨始无尘，边声四散闻。浸河荒寨柱，吹角白头军。
<br>　　战马龁腥草，乌鸢识阵云。征人心力尽，枯骨更遭焚。
<br>　　帐幕侵奚界，凭陵未可涯。擒生行别路，寻箭向平沙。
<br>　　赤落蒲桃叶，香微甘草花。不堪登陇望，白日又西斜。
<br>　　地角天涯外，人号鬼哭边。大河流败卒，寒日下苍烟。
<br>　　杀气诸蕃动，军书一箭传。将军莫惆怅，高处是燕然。
<br>　　山接胡奴水，河连勃勃城。数州今已伏，此命岂堪轻。
<br>　　碛吼旄头落，风干刁斗清。因嗟李陵苦，只得没蕃名。
<br>
<br>卷830_69 「古出塞曲三首」贯休
<br>　　扫尽狂胡迹，回头望故关。相逢惟死斗，岂易得生还。
<br>　　纵宴参胡乐，收兵过雪山。不封十万户，此事亦应闲。
<br>　　玉帐将军意，殷勤把酒论。功高宁在我，阵没与招魂。
<br>　　塞色干戈束，军容喜气屯。男儿今始是，譀出玉关门。
<br>　　回首陇山头，连天草木秋。圣君应入梦，半路遣封侯。
<br>　　水不担阴雪，柴令倒戍楼。归来麟阁上，春色满皇州。
<br>
<br>卷830_70 「闻赤松舒道士下世（东阳未乱前相别）」贯休
<br>　　地变贤人丧，疮痍不可观。一闻消息苦，千种破除难。
<br>　　阴骘那虚掷，深山近始安。玄关评兔角，玉器琢鸡冠。
<br>　　傲野高难狎，融怡美不殚。冀迎新渥泽，遽逐逝波澜。
<br>　　蜕壳埋金隧，飞精驾锦鸾。倾摧千仞壁，枯歇一株兰。
<br>　　仙庙诗虽继，苔墙篆必鞔。烟霞成片黯，松桂著行干。
<br>　　影拄溪流咽，堂扃隙月寒。寂寥遗药犬，缥缈想琼竿。
<br>　　伊昔相寻远，留连几尽欢。论诗花作席，炙菌叶为盘。
<br>　　彭伉心相似，承祯趣一般。琴弹溪月侧，棋次砌云残。
<br>　　倏忽成千古，飘零见百端。荆襄春浩浩，吴越浪漫漫。
<br>　　已矣红霞子，空留白石坛。无弦亦须绝，回首一长叹。
<br>
<br>卷830_71 「赠抱麻刘舍人」贯休
<br>　　郡政今良吏，门风古缙绅。万年唐社稷，一个哭麻人。
<br>　　愤烈身先死，敷扬气益贞。天乎资大宝，泰矣见忠臣。
<br>　　得罪钟多故，投荒岂是迍。玉寒方重涩，松古更青皴。
<br>　　鹏cR宁唯白，龙多岂止荀。道孤梳有雪，恩重泪盈巾。
<br>　　喻蜀须凭草，成周必仗仁。三峰宵旰切，万里渥恩新。
<br>　　赋鵩言无累，依刘德有邻。风期仁祖帽，鼠讶史云尘。
<br>　　禅叟知何幸，玄谈有宿因。双溪逢陆海，荆渚遇平津。
<br>　　落日愁闻笛，何人为吐茵。生徒希匠化，寰海仰经纶。
<br>　　疾愈蝉声老，年丰雨滴频。刘虬师弟子，时喜一相亲。 
<br>
<br>　　　　　　　　　　　　　　卷八百三十一
<br>
<br>卷831_1 「夜寒寄卢给事二首」贯休
<br>　　刻羽流商否，霜风动地吹。迩来唯自惜，知合是谁知。
<br>　　堑雪消难尽，邻僧睡太奇。知音不可得，始为一吟之。
<br>　　心苦味不苦，世衰吾道微。清如吞雪雹，谁把比珠玑。
<br>　　作者相收拾，常人任是非。旧居沧海上，归去即应归。
<br>
<br>卷831_2 「送叶蒙赴举」贯休
<br>　　年年屈复屈，惆怅曲江湄。自古身荣者，多非年少时。
<br>　　空囊投刺远，大雪入关迟。来岁还公道，平人不用疑。
<br>
<br>卷831_3 「闻王慥常侍卒三首」贯休
<br>　　世乱君巡狩，清贤又告亡。星辰皆有角，日月略无光。
<br>　　金柱连天折，瑶阶被贼荒。令人转惆怅，无路问苍苍。
<br>　　宗社运微衰，山摧甘井枯。不知千载后，更有此人无。
<br>　　政入龚黄甲，诗轻沈宋徒。受恩酬未得，不觉只长吁。
<br>　　傥在扶天步，重兴古国风。还如齐晏子，再见狄梁公。
<br>　　棠树梅溪北，佳城舜庙东。谁修循吏传，对此莫匆匆。
<br>
<br>卷831_4 「秋晚野步」贯休
<br>　　藤屦兼闽竹，吟行一水傍。树凉蝉不少，溪断路多荒。
<br>　　烧岳阴风起，田家浊酒香。登高吟更苦，微月出苍茫。
<br>
<br>卷831_5 「闻大愿和尚顺世三首」贯休
<br>　　王室今如毁，仍闻丧我师。古容图得否，内院去无疑。
<br>　　岳鬼月中哭，松龛雪次隳。直须文五色，始可立高碑。
<br>　　邺卫松杉外，芝兰季孟间。尽希重诏出，只待六龙还。
<br>　　不疾成千古，令焚动四山。感恩终有泪，遥寄水潺潺。
<br>　　师禀尽名卿，孤峰老称情。若游三点外，争把七贤平。
<br>　　苦雾埋空室，啼猿有咽声。今朝益惆怅，曾沐下床迎。
<br>
<br>卷831_6 「闻叶蒙及第」贯休
<br>　　忆昨送君诗，平人不用疑。吾徒若不得，天道即应私。
<br>　　尘土茫茫晓，麟龙草草骑。相思不可见，又是落花时。
<br>
<br>卷831_7 「送僧之灵夏」贯休
<br>　　旧识为边帅，师游胜事兼。连天唯白草，野饼有红盐。
<br>　　蕃近风多勃，河浑碛半淹。因知心似月，处处有人瞻。
<br>
<br>卷831_8 「书无相道人庵」贯休
<br>　　造化太茫茫，端居紫石房。心遗无句句，顶处有霜霜。
<br>　　白鹿眠枯叶，清泉洒毳囊。寄言疑未决，须道雪溪旁。
<br>
<br>卷831_9 「明进士北斋避暑」贯休
<br>　　相访多冲雨，由来德有邻。卷帘繁暑退，湿树一蝉新。
<br>　　道在谁为主，吾衰自有因。只应江海上，还作狎鸥人。
<br>
<br>卷831_10 「晚春寄吴融、于竞二侍郎」贯休
<br>　　白头为远客，常忆白云间。只觉老转老，不知闲是闲。
<br>　　花含宜细雨，室冷是深山。唯有霜台客，依依是往还。
<br>
<br>卷831_11 「喜不思上人来」贯休
<br>　　沃州那不住，一别许多时。几度怀君夜，相逢出梦迟。
<br>　　瓶担千丈瀑，偈是七言诗。若向罗浮去，伊余亦愿随。
<br>
<br>卷831_12 「秋怀赤松道士」贯休
<br>　　仙观在云端，相思星斗寒。常怜呼鹤易，却恨见君难。
<br>　　石罅青蛇湿，风榸白菌干。终期花月下，坛上听君弹。
<br>
<br>卷831_13 「送刘逖赴闽辟」贯休
<br>　　离乱生涯尽，依刘是见机。从来吟太苦，不得力还稀。
<br>　　路入闽山熟，江浮瘴雨肥。何须折杨柳，相送已依依。
<br>
<br>卷831_14 「苦雨中作」贯休
<br>　　通宵复连夕，其状只如倾。却遣思山者，忽然嫌水声。
<br>　　好花飘草尽，古壁欲云生。不奈天难问，迢迢远客情。
<br>
<br>卷831_15 「送僧归日本」贯休
<br>　　焚香祝海灵，开眼梦中行。得达即便是，无生可作轻。
<br>　　流黄山火著，碇石索雷鸣。想到夷王礼，还为上寺迎。
<br>
<br>卷831_16 「赠信安郑道人」贯休
<br>　　貌古似苍鹤，心清如鼎湖。仍闻得新义，便欲注阴符。
<br>　　点化金常有，闲行影渐无。杳兮中便是，应不食菖蒲。
<br>
<br>卷831_17 「送吏部刘相公除东川」贯休
<br>　　帝念梓州民，年年战伐频。山川无草木，烽火没烟尘。
<br>　　政乱皆因乱，安人必藉仁。皇天开白日，殷鼎辍诚臣。
<br>　　一日离君侧，千官送渭滨。酒倾红琥珀，马控白骐驎。
<br>　　渥泽番番降，壶浆处处陈。旌幢山色湿，邛僰鸟啼新。
<br>　　帟幕还名俭，良医始姓秦。军雄城似岳，地变物含春。
<br>　　白必侵双鬓，清应诫四邻。吾皇重命相，更合是何人。
<br>
<br>卷831_18 「送智光禅伯」贯休
<br>　　万事归一衲，曹溪初去寻。从来相狎辈，尽不是知音。
<br>　　乞食林花落，穿云翠巘深。终希重一见，示我祖师心。
<br>
<br>卷831_19 「夜对雪寄杜使君」贯休
<br>　　片片含天意，纷纷势莫拘。洒于诸瑞后，忧恐一冬无。
<br>　　鹤凚声偏密，风焦片益粗。冷牵人梦转，清逼瘴根徂。
<br>　　扫径僧倾笠，为诗士弃炉。桥高银螮蝀，峰峻玉浮图。
<br>　　盈尺何须问，丰年已可□。遥思郢中曲，句句出冰壶。
<br>
<br>卷831_20 「送王毂及第后归江西」贯休
<br>　　太宗罗俊彦，桂玉比光辉。难得终须得，言归始是归。
<br>　　风帆天际吼，金鹗月中飞。五府如交辟，鱼书莫便稀。
<br>
<br>卷831_21 「送卢瞻罢庐陵幕归阌乡」贯休
<br>　　文行成身事，从知贵得仁。归来还寂寞，何以慰交亲。
<br>　　芳草色似动，胡桃花又新。昌朝有知己，好作谏垣臣。
<br>
<br>卷831_22 「避寇白沙驿作」贯休
<br>　　避乱无深浅，苍黄古驿东。草枯牛尚龁，霞湿烧微红。
<br>　　□□时时□，人愁处处同。犹逢好时否，孤坐雪濛濛。
<br>
<br>卷831_23 「闻李频员外卒」贯休
<br>　　苍苍难可问，问答亦难闻。落叶平津岸，愁人李使君。
<br>　　文章应力竭，茅土始天分。又逐东风去，迢迢隔岭云。
<br>
<br>卷831_24 「江陵寄翰林韩偓学士」贯休
<br>　　久住荆溪北，禅关挂绿萝。风清闲客去，睡美落花多。
<br>　　万事皆妨道，孤峰谩忆他。新诗旧知己，始为味如何。
<br>
<br>卷831_25 「闲居作」贯休
<br>　　闲门微雪下，慵惰计全成。默坐便终日，孤峰只此清。
<br>　　身心闲少梦，杉竹冷多声。唯有西峰叟，相逢眼最明。
<br>
<br>卷831_26 「和韦相公见示闲卧」贯休
<br>　　刻形求得相，事事未尝眠。霖雨方为雨，非烟岂是烟。
<br>　　童收庭树果，风曳案头笺。仲虺专为诰，何充雅爱禅。
<br>　　静嫌山色远，病是酒杯偏。蜩响初穿壁，兰芽半出砖。
<br>　　堂悬金粟像，门枕御沟泉。旦沐虽频握，融帷孰敢褰。
<br>　　德高群彦表，善植几生前。修补乌皮几，深藏子敬毡。
<br>　　扶持千载圣，潇洒一声蝉。棋阵连残月，僧交似大颠。
<br>　　常知生似幻，维重直如弦。饼忆莼羹美，茶思岳瀑煎。
<br>　　只闻温树誉，堪鄙竹林贤。脱颖三千士，馨香四十年。
<br>　　宽平开义路，淡泞润清田。哲后知如子，空王夙有缘。
<br>　　对归香满袖，吟次月当川。休说惭如揵，尧天即梵天。
<br>
<br>卷831_27 「寄山中伉禅师」贯休
<br>　　举世遭心使，吾师独使心。万缘冥目尽，一句不言深。
<br>　　野火烧禅石，残霞照栗林。秋风溪上路，终愿一相寻。
<br>
<br>卷831_28 「秋寄栖一」贯休
<br>　　一别一公后，相思时一吁。眼中疮校未，般若偈持无。
<br>
<br>卷句冰团大，炉烟枥橛粗。劝君君记取，不用更他图。
<br>
<br>卷831_29 「怀匡山山长二首」贯休
<br>　　白石峰之半，先生好在么。卷帘当大瀑，常恨不如他。
<br>　　杉罅龙涎溢，潭坳石发多。吾皇搜草泽，争奈谢安何。
<br>　　见说面前峰，寻常醉亦登。雨馀多菌出，烧甚古崖崩。
<br>　　觅句曾冲虎，耕田半为僧。闻名多岁也，常恨不飞腾。
<br>
<br>卷831_30 「怀高真动二首」贯休
<br>　　知尔今何处，孤高独不群。论诗唯许我，穷易到无文。
<br>　　贳酒儿穿雪，寻僧月照云。何时再相见，兵寇尚纷纷。
<br>　　久别无消息，今秋忽得书。诸孤婚嫁苦，求己世情疏。
<br>　　乱甚无乔木，溪多不钓鱼。只应金岳色，如尔复如余。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
