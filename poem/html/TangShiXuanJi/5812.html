<HTML>
<HEAD>
<TITLE>韦应物诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 韦应物诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>韦应物诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5812"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'韦应物诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[韦应物诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷191_24 「晚归沣川」韦应物 
<br>　　凌雾朝阊阖，落日返清川。簪组方暂解，临水一翛然。 
<br>　　昆弟忻来集，童稚满眼前。适意在无事，携手望秋田。 
<br>　　南岭横爽气，高林绕遥阡。野庐不锄理，翳翳起荒烟。 
<br>　　名秩斯逾分，廉退愧不全。已想平门路，晨骑复言旋。 
<br>
<br>卷191_25 「授衣还田里」韦应物 
<br>　　公门悬甲令，浣濯遂其私。晨起怀怆恨，野田寒露时。 
<br>　　气收天地广，风凄草木衰。山明始重叠，川浅更逶迤。 
<br>　　烟火生闾里，禾黍积东菑。终然可乐业，时节一来斯。 
<br>
<br>卷191_26 「夕次盱眙县」韦应物 
<br>　　落帆逗淮镇，停舫临孤驿。浩浩风起波，冥冥日沉夕。 
<br>　　人归山郭暗，雁下芦洲白。独夜忆秦关，听钟未眠客。 
<br>
<br>卷191_27 「春月观省属城，始憩东西林精舍」韦应物 
<br>　　因时省风俗，布惠迨高年。建隼出浔阳，整驾游山川。 
<br>　　白云敛晴壑，群峰列遥天。嶔崎石门状，杳霭香炉烟。 
<br>　　榛荒屡罥挂，逼侧殆覆颠。方臻释氏庐，时物屡华妍。 
<br>　　昙远昔经始，于兹閟幽玄。东西竹林寺，灌注寒涧泉。 
<br>　　人事既云泯，岁月复已绵。殿宇馀丹绀，磴阁峭欹悬。 
<br>　　佳士亦栖息，善身绝尘缘。今我蒙朝寄，教化敷里鄽。 
<br>　　道妙苟为得，出处理无偏。心当同所尚，迹岂辞缠牵。 
<br>
<br>卷191_28 「自蒲塘驿回驾经历山水」韦应物 
<br>　　馆宿风雨滞，始晴行盖转。浔阳山水多，草木俱纷衍。 
<br>　　崎岖缘碧涧，苍翠践苔藓。高树夹潺湲，崩石横阴巘. 
<br>　　野杏依寒拆，馀云冒岚浅。性惬形岂劳，境殊路遗缅。 
<br>　　忆昔终南下，佳游亦屡展。时禽下流暮，纷思何由遣。 
<br>
<br>卷191_29 「山行积雨，归途始霁」韦应物 
<br>　　揽辔穷登降，阴雨遘二旬。但见白云合，不睹岩中春。 
<br>　　急涧岂易揭，峻途良难遵。深林猿声冷，沮洳虎迹新。 
<br>　　始霁升阳景，山水阅清晨。杂花积如雾，百卉萋已陈。 
<br>　　鸣驺屡骧首，归路自忻忻。 
<br>
<br>卷191_30 「伤逝（此后十九首，尽同德精舍旧居伤怀时所作）」韦应物 
<br>　　染白一为黑，焚木尽成灰。念我室中人，逝去亦不回。 
<br>　　结发二十载，宾敬如始来。提携属时屯，契阔忧患灾。 
<br>　　柔素亮为表，礼章夙所该。仕公不及私，百事委令才。 
<br>　　一旦入闺门，四屋满尘埃。斯人既已矣，触物但伤摧。 
<br>　　单居移时节，泣涕抚婴孩。知妄谓当遣，临感要难裁。 
<br>　　梦想忽如睹，惊起复徘徊。此心良无已，绕屋生蒿莱。 
<br>
<br>卷191_31 「往富平伤怀」韦应物 
<br>　　晨起凌严霜，恸哭临素帷。驾言百里途，恻怆复何为。 
<br>　　昨者仕公府，属城常载驰。出门无所忧，返室亦熙熙。 
<br>　　今者掩筠扉，但闻童稚悲。丈夫须出入，顾尔内无依。 
<br>　　衔恨已酸骨，何况苦寒时。单车路萧条，回首长逶迟。 
<br>　　飘风忽截野，嘹唳雁起飞。昔时同往路，独往今讵知。 
<br>
<br>卷191_32 「出还」韦应物 
<br>　　昔出喜还家，今还独伤意。入室掩无光，衔哀写虚位。 
<br>　　凄凄动幽幔，寂寂惊寒吹。幼女复何知，时来庭下戏。 
<br>　　咨嗟日复老，错莫身如寄。家人劝我餐，对案空垂泪。 
<br>
<br>卷191_33 「冬夜」韦应物 
<br>　　杳杳日云夕，郁结谁为开。单衾自不暖，霜霰已皑皑。 
<br>　　晚岁沦夙志，惊鸿感深哀。深哀当何为，桃李忽凋摧。 
<br>　　帏帐徒自设，冥寞岂复来。平生虽恩重，迁去托穷埃。 
<br>　　抱此女曹恨，顾非高世才。振衣中夜起，河汉尚裴回。 
<br>
<br>卷191_34 「送终」韦应物 
<br>　　奄忽逾时节，日月获其良。萧萧车马悲，祖载发中堂。 
<br>　　生平同此居，一旦异存亡。斯须亦何益，终复委山冈。 
<br>　　行出国南门，南望郁苍苍。日入乃云造，恸哭宿风霜。 
<br>　　晨迁俯玄庐，临诀但遑遑。方当永潜翳，仰视白日光。 
<br>　　俯仰遽终毕，封树已荒凉。独留不得还，欲去结中肠。 
<br>　　童稚知所失，啼号捉我裳。即事犹仓卒，岁月始难忘。 
<br>
<br>卷191_35 「除日」韦应物 
<br>　　思怀耿如昨，季月已云暮。忽惊年复新，独恨人成故。 
<br>　　冰池始泮绿，梅援还飘素。淑景方转延，朝朝自难度。 
<br>
<br>卷191_36 「对芳树」韦应物 
<br>　　迢迢芳园树，列映清池曲。对此伤人心，还如故时绿。 
<br>　　风条洒馀霭，露叶承新旭。佳人不再攀，下有往来躅。 
<br>
<br>卷191_37 「月夜」韦应物 
<br>　　皓月流春城，华露积芳草。坐念绮窗空，翻伤清景好。 
<br>　　清景终若斯，伤多人自老。 
<br>
<br>卷191_38 「叹杨花」韦应物 
<br>　　空蒙不自定，况值暄风度。旧赏逐流年，新愁忽盈素。 
<br>　　才萦下苑曲，稍满东城路。人意有悲欢，时芳独如故。 
<br>
<br>卷191_39 「过昭国里故第」韦应物 
<br>　　不复见故人，一来过故宅。物变知景暄，心伤觉时寂。 
<br>　　池荒野筠合，庭绿幽草积。风散花意谢，鸟还山光夕。 
<br>　　宿昔方同赏，讵知今念昔。缄室在东厢，遗器不忍觌。 
<br>　　柔翰全分意，芳巾尚染泽。残工委筐箧，馀素经刀尺。 
<br>　　收此还我家，将还复愁惕。永绝携手欢，空存旧行迹。 
<br>　　冥冥独无语，杳杳将何适。唯思今古同，时缓伤与戚。 
<br>
<br>卷191_40 「夏日」韦应物 
<br>　　已谓心苦伤，如何日方永。无人不昼寝，独坐山中静。 
<br>　　悟澹将遣虑，学空庶遗境。积俗易为侵，愁来复难整。 
<br>
<br>卷191_41 「端居感怀」韦应物 
<br>　　沈沈积素抱，婉婉属之子。永日独无言，忽惊振衣起。 
<br>　　方如在帏室，复悟永终已。稚子伤恩绝，盛时若流水。 
<br>　　暄凉同寡趣，朗晦俱无理。寂性常喻人，滞情今在己。 
<br>　　空房欲云暮，巢燕亦来止。夏木遽成阴，绿苔谁复履。 
<br>　　感至竟何方，幽独长如此。 
<br>
<br>卷191_42 「悲纨扇」韦应物 
<br>　　非关秋节至，讵是恩情改。掩嚬人已无，委箧凉空在。 
<br>　　何言永不发，暗使销光彩。 
<br>
<br>卷191_43 「闲斋对雨」韦应物 
<br>　　幽独自盈抱，阴淡亦连朝。空斋对高树，疏雨共萧条。 
<br>　　巢燕翻泥湿，蕙花依砌消。端居念往事，倏忽苦惊飙。 
<br>
<br>卷191_44 「林园晚霁」韦应物 
<br>　　雨歇见青山，落日照林园。山多烟鸟乱，林清风景翻。 
<br>　　提携唯子弟，萧散在琴言。同游不同意，耿耿独伤魂。 
<br>　　寂寞钟已尽，如何还入门。 
<br>
<br>卷191_45 「秋夜二首」韦应物 
<br>　　庭树转萧萧，阴虫还戚戚。独向高斋眠，夜闻寒雨滴。 
<br>　　微风时动牖，残灯尚留壁。惆怅平生怀，偏来委今夕。 
<br>　　霜露已凄凄，星汉复昭回。朔风中夜起，惊鸿千里来。 
<br>　　萧条凉叶下，寂寞清砧哀。岁晏仰空宇，心事若寒灰。 
<br>
<br>卷191_46 「感梦」韦应物 
<br>　　岁月转芜漫，形影长寂寥。仿佛觏微梦，感叹起中宵。 
<br>　　绵思霭流月，惊魂飒回飙。谁念兹夕永，坐令颜鬓凋。 
<br>
<br>卷191_47 「同德精舍旧居伤怀」韦应物 
<br>　　洛京十载别，东林访旧扉。山河不可望，存没意多违。 
<br>　　时迁迹尚在，同去独来归。还见窗中鸽，日暮绕庭飞。 
<br>
<br>卷191_48 「悲故交」韦应物 
<br>　　白璧众求瑕，素丝易成污。万里颠沛还，高堂已长暮。 
<br>　　积愤方盈抱，缠哀忽逾度。念子从此终，黄泉竟谁诉。 
<br>　　一为时事感，岂独平生故。唯见荒丘原，野草涂朝露。 
<br>
<br>卷191_49 「张彭州前与缑氏冯少府各惠寄一篇多故未答…兼远简冯生」韦应物 
<br>　　君昔掌文翰，西垣复石渠。朱衣乘白马，辉光照里闾。 
<br>　　余时忝南省，接宴愧空虚。一别守兹郡，蹉跎岁再除。 
<br>　　长怀关河表，永日简牍馀。郡中有方塘，凉阁对红蕖。 
<br>　　金玉蒙远贶，篇咏见吹嘘。未答平生意，已没九原居。 
<br>　　秋风吹寝门，长恸涕涟如。覆视缄中字，奄为昔人书。 
<br>　　发鬓已云白，交友日凋疏。冯生远同恨，憔悴在田庐。 
<br>
<br>卷191_50 「东林精舍见故殿中郑侍御题诗追旧书情涕泗横集…冯少府」韦应物 
<br>　　仲月景气佳，东林一登历。中有故人诗，凄凉在高壁。 
<br>　　精思长悬世，音容已归寂。墨泽传洒馀，磨灭亲翰迹。 
<br>　　平生忽如梦，百事皆成昔。结骑京华年，挥文箧笥积。 
<br>　　朝廷重英彦，时辈分圭璧。永谢柏梁陪，独阙金门籍。 
<br>　　方婴存殁感，岂暇林泉适。雨馀山景寒，风散花光夕。 
<br>　　新知虽满堂，故情谁能觌。唯当同时友，缄寄空凄戚。 
<br>
<br>卷191_51 「同李二过亡友郑子故第（李与之故，非予所识）」韦应物 
<br>　　客车名未灭，没世恨应长。斜月知何照，幽林判自芳。 
<br>　　故人惊逝水，寒雀噪空墙。不是平生旧，遗踪要可伤。 
<br>
<br>卷191_52 「话旧（亭中对兄姊话兰陵崇贤怀真已来故事，泫然而作）」韦应物 
<br>　　存亡三十载，事过悉成空。不惜沾衣泪，并话一宵中。 
<br>
<br>卷191_53 「至开化里寿春公故宅」韦应物 
<br>　　宁知府中吏，故宅一徘徊。历阶存往敬，瞻位泣馀哀。 
<br>　　废井没荒草，阴牖生绿苔。门前车马散，非复昔时来。 
<br>
<br>卷191_54 「睢阳感怀」韦应物 
<br>　　豺虎犯天纲，升平无内备。长驱阴山卒，略践三河地。 
<br>　　张侯本忠烈，济世有深智。坚壁梁宋间，远筹吴楚利。 
<br>　　穷年方绝输，邻援皆携贰。使者哭其庭，救兵终不至。 
<br>　　重围虽可越，藩翰谅难弃。饥喉待危巢，悬命中路坠。 
<br>　　甘从锋刃毙，莫夺坚贞志。宿将降贼庭，儒生独全义。 
<br>　　空城唯白骨，同往无贱贵。哀哉岂独今，千载当歔欷。 
<br>
<br>卷191_55 「广德中洛阳作」韦应物 
<br>　　生长太平日，不知太平欢。今还洛阳中，感此方苦酸。 
<br>　　饮药本攻病，毒肠翻自残。王师涉河洛，玉石俱不完。 
<br>　　时节屡迁斥，山河长郁盘。萧条孤烟绝，日入空城寒。 
<br>　　蹇劣乏高步，缉遗守微官。西怀咸阳道，踯躅心不安。 
<br>
<br>卷191_56 「阊门怀古」韦应物 
<br>　　独鸟下高树，遥知吴苑园。凄凉千古事，日暮倚阊门。 
<br>
<br>卷191_57 「感事」韦应物 
<br>　　霜雪皎素丝，何意坠墨池。青苍犹可濯，黑色不可移。 
<br>　　女工再三叹，委弃当此时。岁寒虽无褐，机杼谁肯施。 
<br>
<br>卷191_58 「感镜」韦应物 
<br>　　铸镜广陵市，菱花匣中发。夙昔尝许人，镜成人已没。 
<br>　　如冰结圆器，类璧无丝发。形影终不临，清光殊不歇。 
<br>　　一感平生言，松枝树秋月。 
<br>
<br>卷191_59 「叹白发」韦应物 
<br>　　还同一叶落，对此孤镜晓。丝缕乍难分，杨花复相绕。 
<br>　　时役人易衰，吾年白犹少。 
<br>
<br>　　卷一百九十二 
<br>
<br>卷192_1 「登高望洛城作」韦应物 
<br>　　高台造云端，遐瞰周四垠。雄都定鼎地，势据万国尊。 
<br>　　河岳出云雨，土圭酌乾坤。舟通南越贡，城背北邙原。 
<br>　　帝宅夹清洛，丹霞捧朝暾。葱茏瑶台榭，窈窕双阙门。 
<br>　　十载构屯难，兵戈若云屯。膏腴满榛芜，比屋空毁垣。 
<br>　　圣主乃东眷，俾贤拯元元。熙熙居守化，泛泛太府恩。 
<br>　　至损当受益，苦寒必生温。平明四城开，稍见市井喧。 
<br>　　坐感理乱迹，永怀经济言。吾生自不达，空鸟何翩翻。 
<br>　　天高水流远，日晏城郭昏。裴回讫旦夕，聊用写忧烦。 
<br>
<br>卷192_2 「同德寺阁集眺」韦应物 
<br>　　芳节欲云晏，游遨乐相从。高阁照丹霞，飗飗含远风。 
<br>　　寂寥氛氲廓，超忽神虑空。旭日霁皇州，岧峣见两宫。 
<br>　　嵩少多秀色，群山莫与崇。三川浩东注，瀍涧亦来同。 
<br>　　阴阳降大和，宇宙得其中。舟车满川陆，四国靡不通。 
<br>　　旧堵今既葺，庶氓亦已丰。周览思自奋，行当遇时邕。 
<br>
<br>卷192_3 「登宝意寺上方旧游（寺在武功，曾居此寺）」韦应物 
<br>　　翠岭香台出半天，万家烟树满晴川。 
<br>　　诸僧近住不相识，坐听微钟记往年。 
<br>
<br>卷192_4 「登乐游庙作」韦应物 
<br>　　高原出东城，郁郁见咸阳。上有千载事，乃自汉宣皇。 
<br>　　颓壖久凌迟，陈迹翳丘荒。春草虽复绿，惊风但飘扬。 
<br>　　周览京城内，双阙起中央。微钟何处来，暮色忽苍苍。 
<br>　　歌吹喧万井，车马塞康庄。昔人岂不尔，百世同一伤。 
<br>　　归当守冲漠，迹寓心自忘。 
<br>
<br>卷192_5 「登西南冈卜居遇雨寻竹浪至沣壖萦带…清流茂树云物可赏」韦应物 
<br>　　登高创危构，林表见川流。微雨飒已至，萧条川气秋。 
<br>　　下寻密竹尽，忽旷沙际游。纡曲水分野，绵延稼盈畴。 
<br>　　寒花明废墟，樵牧笑榛丘。云水成阴澹，竹树更清幽。 
<br>　　适自恋佳赏，复兹永日留。 
<br>
<br>卷192_6 「沣上与幼遐月夜登西冈玩花」韦应物 
<br>　　置酒临高隅，佳人自城阙。已玩满川花，还看满川月。 
<br>　　花月方浩然，赏心何由歇。 
<br>
<br>卷192_7 「台上迟客」韦应物 
<br>　　高台一悄望，远树间朝晖。但见东西骑，坐令心赏违。 
<br>　　始霁郊原绿，暮春啼鸟稀。徒然对芳物，何能独醉归。 
<br>
<br>卷192_8 「登楼」韦应物 
<br>　　兹楼日登眺，流岁暗蹉跎。坐厌淮南守，秋山红树多。 
<br>
<br>卷192_9 「善福寺阁」韦应物 
<br>　　残霞照高阁，青山出远林。晴明一登望，潇洒此幽襟。 
<br>
<br>卷192_10 「楼中月夜」韦应物 
<br>　　端令倚悬槛，长望抱沉忧。宁知故园月，今夕在兹楼。 
<br>　　衰莲送馀馥，华露湛新秋。坐见苍林变，清辉怆已休。 
<br>
<br>卷192_11 「寒食后北楼作」韦应物 
<br>　　园林过新节，风花乱高阁。遥闻击鼓声，蹴鞠军中乐。 
<br>
<br>卷192_12 「西楼」韦应物 
<br>　　高阁一长望，故园何日归。烟尘拥函谷，秋雁过来稀。 
<br>
<br>卷192_13 「夜望」韦应物 
<br>　　南楼夜已寂，暗鸟动林间。不见城郭事，沉沉唯四山。 
<br>
<br>卷192_14 「晚登郡阁」韦应物 
<br>　　怅然高阁望，已掩东城关。春风偏送柳，夜景欲沉山。 
<br>
<br>卷192_15 「登重玄寺阁」韦应物 
<br>　　时暇陟云构，晨霁澄景光。始见吴都大，十里郁苍苍。 
<br>　　山川表明丽，湖海吞大荒。合沓臻水陆，骈阗会四方。 
<br>　　俗繁节又暄，雨顺物亦康。禽鱼各翔泳，草木遍芬芳。 
<br>　　于兹省氓俗，一用劝农桑。诚知虎符忝，但恨归路长。 
<br>
<br>卷192_16 「观早朝」韦应物 
<br>　　伐鼓通严城，车马溢广躔。煌煌列明烛，朝服照华鲜。 
<br>　　金门杳深沉，尚听清漏传。河汉忽已没，司阍启晨关。 
<br>　　丹殿据龙首，崔嵬对南山。寒生千门里，日照双阙间。 
<br>　　禁旅下成列，炉香起中天。辉辉睹明圣，济济行俊贤。 
<br>　　愧无鸳鹭姿，短翮空飞还。谁当假毛羽，云路相追攀。 
<br>
<br>卷192_17 「陪元侍御春游」韦应物 
<br>　　何处醉春风，长安西复东。不因俱罢职，岂得此时同。 
<br>　　贳酒宣平里，寻芳下苑中。往来杨柳陌，犹避昔年骢。 
<br>
<br>卷192_18 「游龙门香山泉」韦应物 
<br>　　山水本自佳，游人已忘虑。碧泉更幽绝，赏爱未能去。 
<br>　　潺湲写幽磴，缭绕带嘉树。激转忽殊流，归泓又同注。 
<br>　　羽觞自成玩，永日亦延趣。灵草有时香，仙源不知处。 
<br>　　还当候圆月，携手重游寓。 
<br>
<br>卷192_19 「龙门游眺」韦应物 
<br>　　凿山导伊流，中断若天辟。都门遥相望，佳气生朝夕。 
<br>　　素怀出尘意，适有携手客。精舍绕层阿，千龛邻峭壁。 
<br>　　缘云路犹缅，憩涧钟已寂。花树发烟华，淙流散石脉。 
<br>　　长啸招远风，临潭漱金碧。日落望都城，人间何役役。 
<br>
<br>卷192_20 「洛都游寓」韦应物 
<br>　　东风日已和，元化亮无私。草木同时植，生条有高卑。 
<br>　　罢官守园庐，岂不怀渴饥。穷通非所干，跼促当何为。 
<br>　　佳辰幸可游，亲友亦相追。朝从华林宴，暮返东城期。 
<br>　　掇英出兰皋，玩月步川坻。轩冕诚可慕，所忧在絷维。 
<br>
<br>卷192_21 「再游龙门怀旧侣」韦应物 
<br>　　两山郁相对，晨策方上干。霭霭眺都城，悠悠俯清澜。 
<br>　　邈矣二三子，兹焉屡游盘。良时忽已周，独往念前欢。 
<br>　　好鸟始云至，众芳亦未阑。遇物岂殊昔，慨伤自有端。 
<br>
<br>卷192_22 「庄严精舍游集」韦应物 
<br>　　良游因时暇，乃在西南隅。绿烟凝层城，丰草满通衢。 
<br>　　精舍何崇旷，烦跼一弘舒。架虹施广荫，构云眺八区。 
<br>　　即此尘境远，忽闻幽鸟殊。新林泛景光，丛绿含露濡。 
<br>　　永日亮难遂，平生少欢娱。谁能遽还归，幸与高士俱。 
<br>
<br>卷192_23 「府舍月游」韦应物 
<br>　　官舍耿深夜，佳月喜同游。横河俱半落，泛露忽惊秋。 
<br>　　散彩疏群树，分规澄素流。心期与浩景，苍苍殊未收。 
<br>
<br>卷192_24 「任鄠令渼陂游眺」韦应物 
<br>　　野水滟长塘，烟花乱晴日。氤氲绿树多，苍翠千山出。 
<br>　　游鱼时可见，新荷尚未密。屡往心独闲，恨无理人术。 
<br>
<br>卷192_25 「西郊游瞩」韦应物 
<br>　　东风散馀冱，陂水淡已绿。烟芳何处寻，杳蔼春山曲。 
<br>　　新禽哢暄节，晴光泛嘉木。一与诸君游，华觞忻见属。 
<br>
<br>卷192_26 「再游西郊渡」韦应物 
<br>　　水曲一追游，游人重怀恋。婵娟昨夜月，还向波中见。 
<br>　　惊禽栖不定，流芳寒未遍。携手更何时，伫看花似霰。 
<br>
<br>卷192_27 「月溪与幼遐、君贶同游（时二子还城）」韦应物 
<br>　　岸筱覆回溪，回溪曲如月。沉沉水容绿，寂寂流莺歇。 
<br>　　浅石方凌乱，游禽时出没。半雨夕阳霏，缘源杂花发。 
<br>　　明晨重来此，同心应已阙。 
<br>
<br>卷192_28 「与幼遐、君贶兄弟同游白家竹潭」韦应物 
<br>　　清赏非素期，偶游方自得。前登绝岭险，下视深潭黑。 
<br>　　密竹已成暮，归云殊未极。春鸟依谷暄，紫兰含幽色。 
<br>　　已将芳景遇，复款平生忆。终念一欢别，临风还默默。 
<br>
<br>卷192_29 「秋夕西斋与僧神静游」韦应物 
<br>　　晨登西斋望，不觉至夕曛。正当秋夏交，原野起烟氛。 
<br>　　坐听凉飙举，华月稍披云。漠漠山犹隐，滟滟川始分。 
<br>　　物幽夜更殊，境静兴弥臻。息机非傲世，于时乏嘉闻。 
<br>　　究空自为理，况与释子群。 
<br>
<br>卷192_30 「观田家」韦应物 
<br>　　微雨众卉新，一雷惊蛰始。田家几日闲，耕种从此起。 
<br>　　丁壮俱在野，场圃亦就理。归来景常晏，饮犊西涧水。 
<br>　　饥劬不自苦，膏泽且为喜。仓廪无宿储，徭役犹未已。 
<br>　　方惭不耕者，禄食出闾里。 
<br>
<br>卷192_31 「园亭览物」韦应物 
<br>　　积雨时物变，夏绿满园新。残花已落实，高笋半成筠。 
<br>　　守此幽栖地，自是忘机人。 
<br>
<br>卷192_32 「观沣水涨」韦应物 
<br>　　夏雨万壑凑，沣涨暮浑浑。草木盈川谷，澶漫一平吞。 
<br>　　槎梗方瀰泛，涛沫亦洪翻。北来注泾渭，所过无安源。 
<br>　　云岭同昏黑，观望悸心魂。舟人空敛棹，风波正自奔。 
<br>
<br>卷192_33 「陪王卿郎中游南池」韦应物 
<br>　　鹓鸿俱失侣，同为此地游。露浥荷花气，风散柳园秋。 
<br>　　烟草凝衰屿，星汉泛归流。林高初上月，塘深未转舟。 
<br>　　清言屡往复，华樽始献酬。终忆秦川赏，端坐起离忧。 
<br>
<br>卷192_34 「南园陪王卿游瞩」韦应物 
<br>　　形迹虽拘检，世事澹无心。郡中多山水，日夕听幽禽。 
<br>　　几阁文墨暇，园林春景深。杂花芳意散，绿池暮色沉。 
<br>　　君子有高躅，相携在幽寻。一酌何为贵，可以写冲襟。 
<br>
<br>卷192_35 「游西山」韦应物 
<br>　　时事方扰扰，幽赏独悠悠。弄泉朝涉涧，采石夜归州。 
<br>　　挥翰题苍峭，下马历嵌丘。所爱唯山水，到此即淹留。 
<br>
<br>卷192_36 「春游南亭」韦应物 
<br>　　川明气已变，岩寒云尚拥。南亭草心绿，春塘泉脉动。 
<br>　　景煦听禽响，雨馀看柳重。逍遥池馆华，益愧专城宠。 
<br>
<br>卷192_37 「再游西山」韦应物 
<br>　　南谯古山郡，信是高人居。自叹乏弘量，终朝亲簿书。 
<br>　　于时忽命驾，秋野正萧疏。积逋诚待责，寻山亦有馀。 
<br>　　测测石泉冷，暧暧烟谷虚。中有释门子，种果结茅庐。 
<br>　　出身厌名利，遇境即踌躇。守直虽多忤，视险方晏如。 
<br>　　况将尘埃外，襟抱从此舒。 
<br>
<br>卷192_38 「游灵岩寺」韦应物 
<br>　　始入松路永，独忻山寺幽。不知临绝槛，乃见西江流。 
<br>　　吴岫分烟景，楚甸散林丘。方悟关塞眇，重轸故园愁。 
<br>　　闻钟戒归骑，憩涧惜良游。地疏泉谷狭，春深草木稠。 
<br>　　兹焉赏未极，清景期杪秋。 
<br>
<br>卷192_39 「与卢陟同游永定寺北池僧斋」韦应物 
<br>　　密竹行已远，子规啼更深。绿池芳草气，闲斋春树阴。 
<br>　　晴蝶飘兰径，游蜂绕花心。不遇君携手，谁复此幽寻。 
<br>
<br>卷192_40 「游溪」韦应物 
<br>　　野水烟鹤唳，楚天云雨空。玩舟清景晚，垂钓绿蒲中。 
<br>　　落花飘旅衣，归流澹清风。缘源不可极，远树但青葱。 
<br>
<br>卷192_41 「游开元精舍」韦应物 
<br>　　夏衣始轻体，游步爱僧居。果园新雨后，香台照日初。 
<br>　　绿阴生昼静，孤花表春馀。符竹方为累，形迹一来疏。 
<br>
<br>卷192_42 「襄武馆游眺」韦应物 
<br>　　州民知礼让，讼简得遨游。高亭凭古地，山川当暮秋。 
<br>　　是时粳稻熟，西望尽田畴。仰恩惭政拙，念劳喜岁收。 
<br>　　澹泊风景晏，缭绕云树幽。节往情恻恻，天高思悠悠。 
<br>　　嘉宾幸云集，芳樽始淹留。还希习池赏，聊以驻鸣驺。 
<br>
<br>卷192_43 「秋景诣琅琊精舍」韦应物 
<br>　　屡访尘外迹，未穷幽赏情。高秋天景远，始见山水清。 
<br>　　上陟岩殿憩，暮看云壑平。苍茫寒色起，迢递晚钟鸣。 
<br>　　意有清夜恋，身为符守婴。悟言缁衣子，萧洒中林行。 
<br>
<br>卷192_44 「同韩郎中闲庭南望秋景」韦应物 
<br>　　朝下抱馀素，地高心本闲。如何趋府客，罢秩见秋山。 
<br>　　疏树共寒意，游禽同暮还。因君悟清景，西望一开颜。 
<br>
<br>卷192_45 「慈恩精舍南池作」韦应物 
<br>　　清境岂云远，炎氛忽如遗。重门布绿阴，菡萏满广池。 
<br>　　石发散清浅，林光动涟漪。缘崖摘紫房，扣槛集灵龟。 
<br>　　浥浥馀露气，馥馥幽襟披。积喧忻物旷，耽玩觉景驰。 
<br>　　明晨复趋府，幽赏当反思。 
<br>
<br>卷192_46 「雨夜宿清都观」韦应物 
<br>　　灵飙动阊阖，微雨洒瑶林。复此新秋夜，高阁正沉沉。 
<br>　　旷岁恨殊迹，兹夕一披襟。洞户含凉气，网轩构层阴。 
<br>　　况自展良友，芳樽遂盈斟。适悟委前妄，清言怡道心。 
<br>　　岂恋腰间绶，如彼笼中禽。 
<br>
<br>卷192_47 「善福精舍秋夜迟诸君」韦应物 
<br>　　广庭独闲步，夜色方湛然。丹阁已排云，皓月更高悬。 
<br>　　繁露降秋节，苍林郁芊芊。仰观天气凉，高咏古人篇。 
<br>　　抚己亮无庸，结交赖群贤。属予翘思时，方子中夜眠。 
<br>　　相去隔城阙，佳期屡徂迁。如何日夕待，见月三四圆。 
<br>
<br>卷192_48 「东郊」韦应物 
<br>　　吏舍跼终年，出郊旷清曙。杨柳散和风，青山澹吾虑。 
<br>　　依丛适自憩，缘涧还复去。微雨霭芳原，春鸠鸣何处。 
<br>　　乐幽心屡止，遵事迹犹遽。终罢斯结庐，慕陶真可庶。 
<br>
<br>卷192_49 「秋郊作」韦应物 
<br>　　清露澄境远，旭日照林初。一望秋山净，萧条形迹疏。 
<br>　　登原忻时稼，采菊行故墟。方愿沮溺耦，淡泊守田庐。 
<br>
<br>卷192_50 「行宽禅师院」韦应物 
<br>　　北望极长廊，斜扉映丛竹。亭午一来寻，院幽僧亦独。 
<br>　　唯闻山鸟啼，爱此林下宿。 
<br>
<br>卷192_51 「神静师院」韦应物 
<br>　　青苔幽巷遍，新林露气微。经声在深竹，高斋独掩扉。 
<br>　　憩树爱岚岭，听禽悦朝晖。方耽静中趣，自与尘事违。 
<br>
<br>卷192_52 「精舍纳凉」韦应物 
<br>　　山景寂已晦，野寺变苍苍。夕风吹高殿，露叶散林光。 
<br>　　清钟始戒夜，幽禽尚归翔。谁复掩扉卧，不咏南轩凉。 
<br>
<br>卷192_53 「蓝岭精舍」韦应物 
<br>　　石壁精舍高，排云聊直上。佳游惬始愿，忘险得前赏。 
<br>　　崖倾景方晦，谷转川如掌。绿林含萧条，飞阁起弘敞。 
<br>　　道人上方至，清夜还独往。日落群山阴，天秋百泉响。 
<br>　　所嗟累已成，安得长偃仰。 
<br>
<br>卷192_54 「道晏寺主院」韦应物 
<br>　　北邻有幽竹，潜筠穿我庐。往来地已密，心乐道者居。 
<br>　　残花回往节，轻条荫夏初。闻钟北窗起，啸傲永日馀。 
<br>
<br>卷192_55 「义演法师西斋」韦应物 
<br>　　结茅临绝岸，隔水闻清磬。山水旷萧条，登临散情性。 
<br>　　稍指缘原骑，还寻汲涧径。长啸倚亭树，怅然川光暝。 
<br>
<br>卷192_56 「澄秀上座院」韦应物 
<br>　　缭绕西南隅，鸟声转幽静。秀公今不在，独礼高僧影。 
<br>　　林下器未收，何人适煮茗。 
<br>
<br>卷192_57 「至西峰兰若受田妇馈」韦应物 
<br>　　攀崖复缘涧，遂造幽人居。鸟鸣泉谷暖，土起萌甲舒。 
<br>　　聊登石楼憩，下玩潭中鱼。田妇有嘉献，泼撒新岁馀。 
<br>　　常怪投钱饮，事与贤达疏。今我何为答，鳏寡欲焉如。 
<br>
<br>卷192_58 「昙智禅师院」韦应物 
<br>　　高年不复出，门径众草生。时夏方新雨，果药发馀荣。 
<br>　　疏澹下林景，流暮幽禽情。身名两俱遣，独此野寺行。 
<br>
<br>卷192_59 「起度律师同居东斋院」韦应物 
<br>　　释子喜相偶，幽林俱避喧。安居同僧夏，清夜讽道言。 
<br>　　对阁景恒晏，步庭阴始繁。逍遥无一事，松风入南轩。 
<br>
<br>卷192_60 「游琅琊山寺」韦应物 
<br>　　受命恤人隐，兹游久未遑。鸣驺响幽涧，前旌耀崇冈。 
<br>　　青冥台砌寒，绿缛草木香。填壑跻花界，叠石构云房。 
<br>　　经制随岩转，缭绕岂定方。新泉泄阴壁，高萝荫绿塘。 
<br>　　攀林一栖止，饮水得清凉。物累诚可遣，疲氓终未忘。 
<br>　　还归坐郡阁，但见山苍苍。 
<br>
<br>卷192_61 「同越琅琊山」韦应物 
<br>　　石门有雪无行迹，松壑凝烟满众香。 
<br>　　馀食施庭寒鸟下，破衣挂树老僧亡。 
<br>
<br>卷192_62 「诣西山深师」韦应物 
<br>　　曹溪旧弟子，何缘住此山。世有征战事，心将流水闲。 
<br>　　扫林驱虎出，宴坐一林间。藩守宁为重，拥骑造云关。 
<br>
<br>卷192_63 「寻简寂观瀑布」韦应物 
<br>　　蹑石欹危过急涧，攀崖迢递弄悬泉。 
<br>　　犹将虎竹为身累，欲付归人绝世缘。 
<br>
<br>卷192_64 「简寂观西涧瀑布下作」韦应物 
<br>　　淙流绝壁散，虚烟翠涧深。丛际松风起，飘来洒尘襟。 
<br>　　窥萝玩猿鸟，解组傲云林。茶果邀真侣，觞酌洽同心。 
<br>　　旷岁怀兹赏，行春始重寻。聊将横吹笛，一写山水音。 
<br>
<br>卷192_65 「游南斋」韦应物 
<br>　　池上鸣佳禽，僧斋日幽寂。高林晚露清，红药无人摘。 
<br>　　春水不生烟，荒冈筠翳石。不应朝夕游，良为蹉跎客。 
<br>
<br>卷192_66 「南园」韦应物 
<br>　　清露夏天晓，荒园野气通。水禽遥泛雪，池莲迥披红。 
<br>　　幽林讵知暑，环舟似不穷。顿洒尘喧意，长啸满襟风。 
<br>
<br>卷192_67 「西亭」韦应物 
<br>　　亭宇丽朝景，帘牖散暄风。小山初构石，珍树正然红。 
<br>　　弱藤已扶树，幽兰欲成丛。芳心幸如此，佳人时不同。 
<br>
<br>卷192_68 「夏景园庐」韦应物 
<br>　　群木昼阴静，北窗凉气多。闲居逾时节，夏云已嵯峨。 
<br>　　搴叶爱繁绿，缘涧弄惊波。岂为论夙志，对此青山阿。 
<br>
<br>卷192_69 「夏至避暑北池」韦应物 
<br>　　昼晷已云极，宵漏自此长。未及施政教，所忧变炎凉。 
<br>　　公门日多暇，是月农稍忙。高居念田里，苦热安可当。 
<br>　　亭午息群物，独游爱方塘。门闭阴寂寂，城高树苍苍。 
<br>　　绿筠尚含粉，圆荷始散芳。于焉洒烦抱，可以对华觞。 
<br>
<br>卷192_70 「题从侄成绪西林精舍书斋」韦应物 
<br>　　栖身齿多暮，息心君独少。慕谢始精文，依僧欲观妙。 
<br>　　冽泉前阶注，清池北窗照。果药杂芬敷，松筠疏蒨峭。 
<br>　　屡跻幽人境，每肆芳辰眺。采栗玄猿窟，撷芝丹林峤。 
<br>　　纻衣岂寒御，蔬食非饥疗。虽甘巷北单，岂塞青紫耀。 
<br>　　郡有优贤榻，朝编贡士诏。欲同朱轮载，勿惮移文诮。 
<br>
<br>卷192_71 「题郑弘宪侍御遗爱草堂」韦应物 
<br>　　居士近依僧，青山结茅屋。疏松映岚晚，春池含苔绿。 
<br>　　繁华冒阳岭，新禽响幽谷。长啸攀乔林，慕兹高世躅。 
<br>
<br>卷192_72 「同元锡题琅琊寺」韦应物 
<br>　　适从郡邑喧，又兹三伏热。山中清景多，石罅寒泉洁。 
<br>　　花香天界事，松竹人间别。殿分岚岭明，磴临悬壑绝。 
<br>　　昏旭穷陟降，幽显尽披阅。嶔骇风雨区，寒知龙蛇穴。 
<br>　　情虚澹泊生，境寂尘妄灭。经世岂非道，无为厌车辙。 
<br>
<br>卷192_73 「题郑拾遗草堂」韦应物 
<br>　　借地结茅栋，横竹挂朝衣。秋园雨中绿，幽居尘事违。 
<br>　　阴井夕虫乱，高林霜果稀。子有白云意，构此想岩扉。 
<br>
<br>　　卷一百九十三 
<br>
<br>卷193_1 「咏玉」韦应物 
<br>　　乾坤有精物，至宝无文章。雕琢为世器，真性一朝伤。 
<br>
<br>卷193_2 「咏露珠」韦应物 
<br>　　秋荷一滴露，清夜坠玄天。将来玉盘上，不定始知圆。 
<br>
<br>卷193_3 「咏水精」韦应物 
<br>　　映物随颜色，含空无表里。持来向明月，的皪愁成水。 
<br>
<br>卷193_4 「咏珊瑚」韦应物 
<br>　　绛树无花叶，非石亦非琼。世人何处得，蓬莱石上生。 
<br>
<br>卷193_5 「咏琉璃」韦应物 
<br>　　有色同寒冰，无物隔纤尘。象筵看不见，堪将对玉人。 
<br>
<br>卷193_6 「咏琥珀」韦应物 
<br>　　曾为老茯神，本是寒松液。蚊蚋落其中，千年犹可觌。 
<br>
<br>卷193_7 「咏晓」韦应物 
<br>　　军中始吹角，城上河初落。深沉犹隐帷，晃朗先分阁。 
<br>
<br>卷193_8 「咏夜」韦应物 
<br>　　明从何处去，暗从何处来。但觉年年老，半是此中催。 
<br>
<br>卷193_9 「咏声」韦应物 
<br>　　万物自生听，太空恒寂寥。还从静中起，却向静中消。 
<br>
<br>卷193_10 「任洛阳丞请告一首」韦应物 
<br>　　方凿不受圆，直木不为轮。揆材各有用，反性生苦辛。 
<br>　　折腰非吾事，饮水非吾贫。休告卧空馆，养病绝嚣尘。 
<br>　　游鱼自成族，野鸟亦有群。家园杜陵下，千岁心氛氲。 
<br>　　天晴嵩山高，雪后河洛春。乔木犹未芳，百草日已新。 
<br>　　著书复何为，当去东皋耘。 
<br>
<br>卷193_11 「县斋」韦应物 
<br>　　仲春时景好，草木渐舒荣。公门且无事，微雨园林清。 
<br>　　决决水泉动，忻忻众鸟鸣。闲斋始延瞩，东作兴庶氓。 
<br>　　即事玩文墨，抱冲披道经。于焉日淡泊，徒使芳尊盈。 
<br>
<br>卷193_12 「晚出府舍与独孤兵曹、令狐士曹南寻朱雀街归里第」韦应物 
<br>　　分曹幸同简，联骑方惬素。还从广陌归，不觉青山暮。 
<br>　　翻翻鸟未没，杳杳钟犹度。寻草远无人，望山多枉路。 
<br>　　聊参世士迹，尝得静者顾。出入虽见牵，忘身缘所晤。 
<br>
<br>卷193_13 「休暇东斋」韦应物 
<br>　　由来束带士，请谒无朝暮。公暇及私身，何能独闲步。 
<br>　　摘叶爱芳在，扪竹怜粉污。岸帻偃东斋，夏天清晓露。 
<br>　　怀仙阅真诰，贻友题幽素。荣达颇知疏，恬然自成度。 
<br>　　绿苔日已满，幽寂谁来顾。 
<br>
<br>卷193_14 「夜直省中」韦应物 
<br>　　河汉有秋意，南宫生早凉。玉漏殊杳杳，云阙更苍苍。 
<br>　　华灯发新焰，轻烟浮夕香。顾迹知为忝，束带愧周行。 
<br>
<br>卷193_15 「郡内闲居」韦应物 
<br>　　栖息绝尘侣，孱钝得自怡。腰悬竹使符，心与庐山缁。 
<br>　　永日一酣寝，起坐兀无思。长廊独看雨，众药发幽姿。 
<br>　　今夕已云罢，明晨复如斯。何事能为累，宠辱岂要辞。 
<br>
<br>卷193_16 「燕居即事」韦应物 
<br>　　萧条竹林院，风雨丛兰折。幽鸟林上啼，青苔人迹绝。 
<br>　　燕居日已永，夏木纷成结。几阁积群书，时来北窗阅。 
<br>
<br>卷193_17 「幽居」韦应物 
<br>　　贵贱虽异等，出门皆有营。独无外物牵，遂此幽居情。 
<br>　　微雨夜来过，不知春草生。青山忽已曙，鸟雀绕舍鸣。 
<br>　　时与道人偶，或随樵者行。自当安蹇劣，谁谓薄世荣。 
<br>
<br>卷193_18 「野居书情」韦应物 
<br>　　世事日可见，身名良蹉跎。尚瞻白云岭，聊作负薪歌。 
<br>
<br>卷193_19 「郊居言志」韦应物 
<br>　　负暄衡门下，望云归远山。但要尊中物，馀事岂相关。 
<br>　　交无是非责，且得任疏顽。日夕临清涧，逍遥思虑闲。 
<br>　　出去唯空屋，弊箦委窗间。何异林栖鸟，恋此复来还。 
<br>　　世荣斯独已，颓志亦何攀。唯当岁丰熟，闾里一欢颜。 
<br>
<br>卷193_20 「夏景端居即事」韦应物 
<br>　　北斋有凉气，嘉树对层城。重门永日掩，清池夏云生。 
<br>　　遇此庭讼简，始闻蝉初鸣。逾怀故园怆，默默以缄情。 
<br>
<br>卷193_21 「始至郡」韦应物 
<br>　　湓城古雄郡，横江千里驰。高树上迢递，峻堞绕欹危。 
<br>　　井邑烟火晚，郊原草树滋。洪流荡北阯，崇岭郁南圻。 
<br>　　斯民本乐生，逃逝竟何为。旱岁属荒歉，旧逋积如坻。 
<br>　　到郡方逾月，终朝理乱丝。宾朋未及宴，简牍已云疲。 
<br>　　昔贤播高风，得守愧无施。岂待干戈戢，且愿抚惸嫠。 
<br>
<br>卷193_22 「郡中西斋」韦应物 
<br>　　似与尘境绝，萧条斋舍秋。寒花独经雨，山禽时到州。 
<br>　　清觞养真气，玉书示道流。岂将符守恋，幸已栖心幽。 
<br>
<br>卷193_23 「新理西斋」韦应物 
<br>　　方将氓讼理，久翳西斋居。草木无行次，闲暇一芟除。 
<br>　　春阳土脉起，膏泽发生初。养条刊朽枿，护药锄秽芜。 
<br>　　稍稍觉林耸，历历忻竹疏。始见庭宇旷，顿令烦抱舒。 
<br>　　兹焉即可爱，何必是吾庐。 
<br>
<br>卷193_24 「晓坐西斋」韦应物 
<br>　　冬冬城鼓动，稍稍林鸦去。柳意不胜春，岩光已知曙。 
<br>　　寝斋有单祶，灵药为朝茹。盥漱忻景清，焚香澄神虑。 
<br>　　公门自常事，道心宁易处。 
<br>
<br>卷193_25 「郡斋卧疾绝句」韦应物 
<br>　　香炉宿火灭，兰灯宵影微。秋斋独卧病，谁与覆寒衣。 
<br>
<br>卷193_26 「寓居永定精舍（苏州）」韦应物 
<br>　　政拙忻罢守，闲居初理生。家贫何由往，梦想在京城。 
<br>　　野寺霜露月，农兴羁旅情。聊租二顷田，方课子弟耕。 
<br>　　眼暗文字废，身闲道心精。即与人群远，岂谓是非婴。 
<br>
<br>卷193_27 「永定寺喜辟强夜至」韦应物 
<br>　　子有新岁庆，独此苦寒归。夜叩竹林寺，山行雪满衣。 
<br>　　深炉正燃火，空斋共掩扉。还将一尊对，无言百事违。 
<br>
<br>卷193_28 「野居」韦应物 
<br>　　结发屡辞秩，立身本疏慢。今得罢守归，幸无世欲患。 
<br>　　栖止且偏僻，嬉游无早宴。逐兔上坡冈，捕鱼缘赤涧。 
<br>　　高歌意气在，贳酒贫居惯。时启北窗扉，岂将文墨间。 
<br>
<br>卷193_29 「同褒子秋斋独宿」韦应物 
<br>　　山月皎如烛，风霜时动竹。夜半鸟惊栖，窗间人独宿。 
<br>
<br>卷193_30 「饵黄精」韦应物 
<br>　　灵药出西山，服食采其根。九蒸换凡骨，经著上世言。 
<br>　　候火起中夜，馨香满南轩。斋居感众灵，药术启妙门。 
<br>　　自怀物外心，岂与俗士论。终期脱印绶，永与天壤存。 
<br>
<br>卷193_31 「昭国里第听元老师弹琴」韦应物 
<br>　　竹林高宇霜露清，朱丝玉徽多故情。 
<br>　　暗识啼乌与别鹤，只缘中有断肠声。 
<br>
<br>卷193_32 「野次听元昌奏横吹」韦应物 
<br>　　立马莲塘吹横笛，微风动柳生水波。 
<br>　　北人听罢泪将落，南朝曲中怨更多。 
<br>
<br>卷193_33 「楼中阅清管」韦应物 
<br>　　山阳遗韵在，林端横吹惊。响迥凭高阁，曲怨绕秋城。 
<br>　　淅沥危叶振，萧瑟凉气生。始遇兹管赏，已怀故园情。 
<br>
<br>卷193_34 「寒食」韦应物 
<br>　　晴明寒食好，春园百卉开。彩绳拂花去，轻球度阁来。 
<br>　　长歌送落日，缓吹逐残杯。非关无烛罢，良为羁思催。 
<br>
<br>卷193_35 「七夕」韦应物 
<br>　　人世拘形迹，别去间山川。岂意灵仙偶，相望亦弥年。 
<br>　　夕衣清露湿，晨驾秋风前。临欢定不住，当为何所牵。 
<br>
<br>卷193_36 「九日」韦应物 
<br>　　今朝把酒复惆怅，忆在杜陵田舍时。 
<br>　　明年九日知何处，世难还家未有期。 
<br>
<br>卷193_37 「秋夜」韦应物 
<br>　　暗窗凉叶动，秋天寝席单。忧人半夜起，明月在林端。 
<br>　　一与清景遇，每忆平生欢。如何方恻怆，披衣露更寒。 
<br>
<br>卷193_38 「秋夜一绝」韦应物 
<br>　　高阁渐凝露，凉叶稍飘闱。忆在南宫直，夜长钟漏稀。 
<br>
<br>卷193_39 「滁城对雪」韦应物 
<br>　　晨起满闱雪，忆朝阊阖时。玉座分曙早，金炉上烟迟。 
<br>　　飘散云台下，凌乱桂树姿。厕迹鸳鹭末，蹈舞丰年期。 
<br>　　今朝覆山郡，寂寞复何为。 
<br>
<br>卷193_40 「雪中」韦应物 
<br>　　空堂岁已晏，密室独安眠。压筱夜偏积，覆阁晓逾妍。 
<br>　　连山暗古郡，惊风散一川。此时骑马出，忽省京华年。 
<br>
<br>卷193_41 「咏春雪」韦应物 
<br>　　裴回轻雪意，似惜艳阳时。不悟风花冷，翻令梅柳迟。 
<br>
<br>卷193_42 「对春雪」韦应物 
<br>　　萧屑杉松声，寂寥寒夜虑。州贫人吏稀，雪满山城曙。 
<br>　　春塘看幽谷，栖禽愁未去。开闱正乱流，宁辨花枝处。 
<br>
<br>卷193_43 「对残灯」韦应物 
<br>　　独照碧窗久，欲随寒烬灭。幽人将遽眠，解带翻成结。 
<br>
<br>卷193_44 「对芳尊」韦应物 
<br>　　对芳尊，醉来百事何足论。遥见青山始一醒， 
<br>　　欲著接z5还复昏。 
<br>
<br>卷193_7 「夜对流萤作」韦应物 
<br>　　月暗竹亭幽，萤光拂席流。还思故园夜，更度一年秋。 
<br>　　自惬观书兴，何惭秉烛游。府中徒冉冉，明发好归休。 
<br>
<br>卷193_8 「对新篁」韦应物 
<br>　　新绿苞初解，嫩气笋犹香。含露渐舒叶，抽丛稍自长。 
<br>　　清晨止亭下，独爱此幽篁。 
<br>
<br>卷193_9 「夏花明」韦应物 
<br>　　夏条绿已密，朱萼缀明鲜。炎炎日正午，灼灼火俱燃。 
<br>　　翻风适自乱，照水复成妍。归视窗间字，荧煌满眼前。 
<br>
<br>卷193_10 「对萱草」韦应物 
<br>　　何人树萱草，对此郡斋幽。本是忘忧物，今夕重生忧。 
<br>　　丛疏露始滴，芳馀蝶尚留。还思杜陵圃，离披风雨秋。 
<br>
<br>卷193_11 「见紫荆花」韦应物 
<br>　　杂英纷已积，含芳独暮春。还如故园树，忽忆故园人。 
<br>
<br>卷193_12 「玩萤火」韦应物 
<br>　　时节变衰草，物色近新秋。度月影才敛，绕竹光复流。 
<br>
<br>卷193_13 「对杂花」韦应物 
<br>　　朝红争景新，夕素含露翻。妍姿如有意，流芳复满园。 
<br>　　单栖守远郡，永日掩重门。不与花为偶，终遣与谁言。 
<br>
<br>卷193_14 「种药」韦应物 
<br>　　好读神农书，多识药草名。持缣购山客，移莳罗众英。 
<br>　　不改幽涧色，宛如此地生。汲井既蒙泽，插楥亦扶倾。 
<br>　　阴颖夕房敛，阳条夏花明。悦玩从兹始，日夕绕庭行。 
<br>　　州民自寡讼，养闲非政成。 
<br>
<br>卷193_15 「西涧种柳」韦应物 
<br>　　宰邑乖所愿，黾勉愧昔人。聊将休暇日，种柳西涧滨。 
<br>　　置锸息微倦，临流睇归云。封壤自人力，生条在阳春。 
<br>　　成阴岂自取，为茂属他辰。延咏留佳赏，山水变夕曛。 
<br>
<br>卷193_16 「种瓜」韦应物 
<br>　　率性方卤莽，理生尤自疏。今年学种瓜，园圃多荒芜。 
<br>　　众草同雨露，新苗独翳如。直以春窘迫，过时不得锄。 
<br>　　田家笑枉费，日夕转空虚。信非吾侪事，且读古人书。 
<br>
<br>卷193_17 「喜园中茶生」韦应物 
<br>　　洁性不可污，为饮涤尘烦。此物信灵味，本自出山原。 
<br>　　聊因理郡馀，率尔植荒园。喜随众草长，得与幽人言。 
<br>
<br>卷193_18 「移海榴」韦应物 
<br>　　叶有苦寒色，山中霜霰多。虽此蒙阳景，移根意如何。 
<br>
<br>卷193_19 「郡斋移杉」韦应物 
<br>　　擢干方数尺，幽姿已苍然。结根西山寺，来植郡斋前。 
<br>　　新含野露气，稍静高窗眠。虽为赏心遇，岂有岩中缘。 
<br>
<br>卷193_20 「花径」韦应物 
<br>　　山花夹径幽，古甃生苔涩。胡床理事馀，玉琴承露湿。 
<br>　　朝与诗人赏，夜携禅客入。自是尘外踪，无令吏趋急。 
<br>
<br>卷193_21 「慈恩寺南池秋荷咏」韦应物 
<br>　　对殿含凉气，裁规覆清沼。衰红受露多，馀馥依人少。 
<br>　　萧萧远尘迹，飒飒凌秋晓。节谢客来稀，回塘方独绕。 
<br>
<br>卷193_22 「题桐叶」韦应物 
<br>　　参差剪绿绮，潇洒覆琼柯。忆在沣东寺，偏书此叶多。 
<br>
<br>卷193_23 「题石桥」韦应物 
<br>　　远学临海峤，横此莓苔石。郡斋三四峰，如有灵仙迹。 
<br>　　方愁暮云滑，始照寒池碧。自与幽人期，逍遥竟朝夕。 
<br>
<br>卷193_24 「池上」韦应物 
<br>　　郡中卧病久，池上一来赊。榆柳飘枯叶，风雨倒横查。 
<br>
<br>卷193_25 「滁州西涧」韦应物 
<br>　　独怜幽草涧边生，上有黄鹂深树鸣。 
<br>　　春潮带雨晚来急，野渡无人舟自横。 
<br>
<br>卷193_26 「西塞山」韦应物 
<br>　　势从千里奔，直入江中断。岚横秋塞雄，地束惊流满。 
<br>
<br>卷193_27 「山耕叟」韦应物 
<br>　　萧萧垂白发，默默讵知情。独放寒林烧，多寻虎迹行。 
<br>　　暮归何处宿，来此空山耕。 
<br>
<br>卷193_28 「上方僧」韦应物 
<br>　　见月出东山，上方高处禅。空林无宿火，独夜汲寒泉。 
<br>　　不下蓝溪寺，今年三十年。 
<br>
<br>卷193_29 「烟际钟」韦应物 
<br>　　隐隐起何处，迢迢送落晖。苍茫随思远，萧散逐烟微。 
<br>　　秋野寂云晦，望山僧独归。 
<br>
<br>卷193_30 「始闻夏蝉」韦应物 
<br>　　徂夏暑未晏，蝉鸣景已曛。一听知何处，高树但侵云。 
<br>　　响悲遇衰齿，节谢属离群。还忆郊园日，独向涧中闻。 
<br>
<br>卷193_31 「射雉」韦应物 
<br>　　走马上东冈，朝日照野田。野田双雉起，翻射斗回鞭。 
<br>　　虽无百发中，聊取一笑妍。羽分绣臆碎，头弛锦鞘悬。 
<br>　　方将悦羁旅，非关学少年。弢弓一长啸，忆在灞城阡。 
<br>
<br>卷193_32 「夜闻独鸟啼」韦应物 
<br>　　失侣度山觅，投林舍北啼。今将独夜意，偏知对影栖。 
<br>
<br>卷193_33 「述园鹿」韦应物 
<br>　　野性本难畜，玩习亦逾年。麑班始力直，麚角已苍然。 
<br>　　仰首嚼园柳，俯身饮清泉。见人若闲暇，蹶起忽低骞。 
<br>　　兹兽有高貌，凡类宁比肩。不得游山泽，跼促诚可怜。 
<br>
<br>卷193_34 「闻雁」韦应物 
<br>　　故园眇何处，归思方悠哉。淮南秋雨夜，高斋闻雁来。 
<br>
<br>卷193_35 「子规啼」韦应物 
<br>　　高林滴露夏夜清，南山子规啼一声。 
<br>　　邻家孀妇抱儿泣，我独展转何时明。 
<br>
<br>卷193_36 「始建射侯」韦应物 
<br>　　男子本悬弧，有志在四方。虎竹忝明命，熊侯始张皇。 
<br>　　宾登时事毕，诸将备戎装。星飞的屡破，鼓噪武更扬。 
<br>　　曾习邹鲁学，亦陪鸳鹭翔。一朝愿投笔，世难激中肠。 
<br>
<br>卷193_37 「仙人祠」韦应物 
<br>　　苍岑古仙子，清庙閟华容。千载去寥廓，白云遗旧踪。 
<br>　　归来灞陵上，犹见最高峰。 
<br>
<br>卷193_38 「鹧鸪啼（一作李峤诗）」韦应物 
<br>　　可怜鹧鸪飞，飞向树南枝。南枝日照暖，北枝霜露滋。 
<br>　　露滋不堪栖，使我夜常啼。愿逢云中鹤，衔我向寥廓。 
<br>　　愿作城上乌，一年生九雏。何不旧巢住，枝弱不得去。 
<br>　　何意道苦辛，客子常畏人。 
<br>
<br>　　卷一百九十四 
<br>
<br>卷194_1 「长安道」韦应物 
<br>　　汉家宫殿含云烟，两宫十里相连延。晨霞出没弄丹阙， 
<br>　　春雨依微自甘泉。春雨依微春尚早，长安贵游爱芳草。 
<br>　　宝马横来下建章，香车却转避驰道。贵游谁最贵， 
<br>　　卫霍世难比。何能蒙主恩，幸遇边尘起。 
<br>　　归来甲第拱皇居，朱门峨峨临九衢。 
<br>　　中有流苏合欢之宝帐，一百二十凤凰罗列含明珠。 
<br>　　下有锦铺翠被之粲烂，博山吐香五云散。 
<br>　　丽人绮阁情飘飖，头上鸳钗双翠翘。低鬟曳袖回春雪， 
<br>　　聚黛一声愁碧霄。山珍海错弃藩篱，烹犊炰羔如折葵。 
<br>　　既请列侯封部曲，还将金印授庐儿。欢荣若此何所苦， 
<br>　　但苦白日西南驰。 
<br>
<br>卷194_2 「行路难（一作连环歌）」韦应物 
<br>　　荆山之白玉兮，良工雕琢双环连，月蚀中央镜心穿。 
<br>　　故人赠妾初相结，恩在环中寻不绝。人情厚薄苦须臾， 
<br>　　昔似连环今似玦.连环可碎不可离，如何物在人自移。 
<br>　　上客勿遽欢，听妾歌路难。旁人见环环可怜。 
<br>　　不知中有长恨端。 
<br>
<br>卷194_3 「横塘行」韦应物 
<br>　　妾家住横塘，夫婿郗家郎。玉盘的历双白鱼， 
<br>　　宝簟玲珑透象床。象床可寝鱼可食，不知郎意何南北。 
<br>　　岸上种莲岂得生，池中种槿岂得成。丈夫一去花落树， 
<br>　　妾独夜长心未平。 
<br>
<br>卷194_4 「贵游行」韦应物 
<br>　　汉帝外家子，恩泽少封侯。垂杨拂白马，晓日上青楼。 
<br>　　上有颜如玉，高情世无俦。轻裾含碧烟，窈窕似云浮。 
<br>　　良时无还景，促节为我讴。忽闻艳阳曲，四坐亦已柔。 
<br>　　宾友仰称叹，一生何所求。平明击钟食，入夜乐未休。 
<br>　　风雨愆岁候，兵戎横九州。焉知坐上客，草草心所忧。 
<br>
<br>卷194_5 「酒肆行」韦应物 
<br>　　豪家沽酒长安陌，一旦起楼高百尺。碧疏玲珑含春风， 
<br>　　银题彩帜邀上客。回瞻丹凤阙，直视乐游苑。 
<br>　　四方称赏名已高，五陵车马无近远。晴景悠扬三月天， 
<br>　　桃花飘俎柳垂筵。繁丝急管一时合，他垆邻肆何寂然。 
<br>　　主人无厌且专利，百斛须臾一壶费。初醲后薄为大偷， 
<br>　　饮者知名不知味。深门潜酝客来稀，终岁醇醲味不移。 
<br>　　长安酒徒空扰扰，路傍过去那得知。 
<br>
<br>卷194_6 「相逢行」韦应物 
<br>　　二十登汉朝，英声迈今古。适从东方来，又欲谒明主。 
<br>　　犹酣新丰酒，尚带灞陵雨。邂逅两相逢，别来问寒暑。 
<br>　　宁知白日晚，暂向花间语。忽闻长乐钟，走马东西去。 
<br>
<br>卷194_7 「乌引雏」韦应物 
<br>　　日出照东城，春乌鸦鸦雏和鸣。雏和鸣，羽犹短。 
<br>　　巢在深林春正寒，引飞欲集东城暖。群雏缡褷睥睨高， 
<br>　　举翅不及坠蓬蒿。雄雌来去飞又引，音声上下惧鹰隼。 
<br>　　引雏乌，尔心急急将何如，何得比日搜索雀卵啖尔雏。 
<br>
<br>卷194_8 「鸢夺巢」韦应物 
<br>　　野鹊野鹊巢林梢，鸱鸢恃力夺鹊巢。吞鹊之肝啄鹊脑， 
<br>　　窃食偷居还自保。凤凰五色百鸟尊，知鸢为害何不言。 
<br>　　霜鹯野鹞得残肉，同啄膻腥不肯逐。可怜百鸟纷纵横， 
<br>　　虽有深林何处宿。 
<br>
<br>卷194_9 「燕衔泥」韦应物 
<br>　　衔泥燕，声喽喽，尾涎涎。秋去何所归，春来复相见。 
<br>　　岂不解决绝高飞碧云里，何为地上衔泥滓。衔泥虽贱意有营， 
<br>　　杏梁朝日巢欲成。不见百鸟畏人林野宿，翻遭网罗俎其肉， 
<br>　　未若衔泥入华屋。燕衔泥，百鸟之智莫与齐。 
<br>
<br>卷194_10 「鼙鼓行」韦应物 
<br>　　淮海生云暮惨澹，广陵城头鼙鼓暗，寒声坎坎风动边。 
<br>　　忽似孤城万里绝，四望无人烟。又如虏骑截辽水， 
<br>　　胡马不食仰朔天。座中亦有燕赵士，闻鼙不语客心死。 
<br>　　何况鳏孤火绝无晨炊，独妇夜泣官有期。 
<br>
<br>卷194_11 「古剑行」韦应物 
<br>　　千年土中两刃铁，土蚀不入金星灭。沉沉青脊鳞甲满， 
<br>　　蛟龙无足蛇尾断，忽欲飞动中有灵。豪士得之敌国宝， 
<br>　　仇家举意半夜鸣。小儿女子不可近，龙蛇变化此中隐。 
<br>　　夏云奔走雷阗阗，恐成霹雳飞上天。 
<br>
<br>卷194_12 「金谷园歌」韦应物 
<br>　　石氏灭，金谷园中水流绝。当时豪右争骄侈， 
<br>　　锦为步障四十里。东风吹花雪满川，紫气凝阁朝景妍。 
<br>　　洛阳陌上人回首，丝竹飘飖入青天。晋武平吴恣欢燕， 
<br>　　馀风靡靡朝廷变。嗣世衰微谁肯忧， 
<br>　　二十四友日日空追游。追游讵可足，共惜年华促。 
<br>　　祸端一发埋恨长，百草无情春自绿。 
<br>
<br>卷194_13 「温泉行」韦应物 
<br>　　出身天宝今年几，顽钝如锤命如纸。作官不了却来归， 
<br>　　还是杜陵一男子。北风惨惨投温泉，忽忆先皇游幸年。 
<br>　　身骑厩马引天仗，直入华清列御前。玉林瑶雪满寒山， 
<br>　　上升玄阁游绛烟。平明羽卫朝万国，车马合沓溢四鄽。 
<br>　　蒙恩每浴华池水，扈猎不蹂渭北田。朝廷无事共欢燕， 
<br>　　美人丝管从九天。一朝铸鼎降龙驭，小臣髯绝不得去。 
<br>　　今来萧瑟万井空，唯见苍山起烟雾。可怜蹭蹬失风波， 
<br>　　仰天大叫无奈何。弊裘羸马冻欲死，赖遇主人杯酒多。 
<br>
<br>卷194_14 「学仙二首」韦应物 
<br>　　昔有道士求神仙，灵真下试心确然。千钧巨石一发悬， 
<br>　　卧之石下十三年。存道忘身一试过，名奏玉皇乃升天。 
<br>　　云气冉冉渐不见，留语弟子但精坚。 
<br>　　石上凿井欲到水，惰心一起中路止。 
<br>　　岂不见古来三人俱弟兄，结茅深山读仙经。 
<br>　　上有青冥倚天之绝壁，下有飕飗万壑之松声。 
<br>　　仙人变化为白鹿，二弟玩之兄诵读。读多七过可乞言， 
<br>　　为子心精得神仙。可怜二弟仰天泣，一失毫厘千万年。 
<br>
<br>卷194_15 「广陵行」韦应物 
<br>　　雄藩镇楚郊，地势郁岧峣.双旌拥万戟，中有霍嫖姚。 
<br>　　海云助兵气，宝货益军饶。严城动寒角，晚骑踏霜桥。 
<br>　　翕习英豪集，振奋士卒骁。列郡何足数，趋拜等卑寮。 
<br>　　日宴方云罢，人逸马萧萧。忽如京洛间，游子风尘飘。 
<br>　　归来视宝剑，功名岂一朝。 
<br>
<br>卷194_16 「萼绿华歌」韦应物 
<br>　　有一人兮升紫霞，书名玉牒兮萼绿华。 
<br>　　仙容矫矫兮杂瑶珮，轻衣重重兮蒙绛纱。 
<br>　　云雨愁思兮望淮海，鼓吹萧条兮驾龙车。 
<br>　　世淫浊兮不可降，胡不来兮玉斧家。 
<br>
<br>卷194_17 「王母歌（一作玉女歌）」韦应物 
<br>　　众仙翼神母，羽盖随云起。上游玄极杳冥中， 
<br>　　下看东海一杯水。海畔种桃经几时，千年开花千年子。 
<br>　　玉颜眇眇何处寻，世上茫茫人自死。 
<br>
<br>卷194_18 「马明生遇神女歌」韦应物 
<br>　　学仙贵功亦贵精，神女变化感马生。石壁千寻启双检， 
<br>　　中有玉堂铺玉簟。立之一隅不与言，玉体安隐三日眠。 
<br>　　马生一立心转坚，知其丹白蒙哀怜。安期先生来起居， 
<br>　　请示金铛玉佩天皇书。神女呵责不合见， 
<br>　　仙子谢过手足战。大瓜玄枣冷如冰，海上摘来朝霞凝。 
<br>　　赐仙复坐对食讫，颔之使去随烟升。乃言马生合不死， 
<br>　　少姑教敕令付尔。安期再拜将生出，一授素书天地毕。 
<br>
<br>卷194_19 「石鼓歌」韦应物 
<br>　　周宣大猎兮岐之阳，刻石表功兮炜煌煌。 
<br>　　石如鼓形数止十，风雨缺讹苔藓涩。今人濡纸脱其文， 
<br>　　既击既扫白黑分。忽开满卷不可识，惊潜动蛰走云云。 
<br>　　喘逶迤，相纠错，乃是宣王之臣史籀作。 
<br>　　一书遗此天地间，精意长存世冥寞。秦家祖龙还刻石， 
<br>　　碣石之罘李斯迹。世人好古犹共传，持来比此殊悬隔。 
<br>
<br>卷194_20 「宝观主白鸲鹆歌」韦应物 
<br>　　鸲鹆鸲鹆，众皆如漆，尔独如玉。鸲之鹆之， 
<br>　　众皆蓬蒿下，尔自三山来。三山处子下人间， 
<br>　　绰约不妆冰雪颜。仙鸟随飞来掌上。来掌上，时拂拭。 
<br>　　人心鸟意自无猜，玉指霜毛本同色。有时一去凌苍苍， 
<br>　　朝游汗漫暮玉堂。巫峡雨中飞暂湿，杏花林里过来香。 
<br>　　日夕依仁全羽翼，空欲衔环非报德。 
<br>　　岂不及阿母之家青鸟儿，汉宫来往传消息。 
<br>
<br>卷194_21 「弹棋歌」韦应物 
<br>　　园天方地局，二十四气子。刘生绝艺难对曹， 
<br>　　客为歌其能，请从中央起。中央转斗破欲阑， 
<br>　　零落势背谁能弹。此中举一得六七，旋风忽散霹雳疾。 
<br>　　履机乘变安可当，置之死地翻取强。 
<br>　　不见短兵反掌收已尽，唯有猛士守四方。四方又何难， 
<br>　　横击且缘边。岂如昆明与碣石，一箭飞中隔远天。 
<br>　　神安志惬动十全，满堂惊视谁得然。 
<br>
<br>　　卷一百九十五 
<br>
<br>卷195_1 「听莺曲」韦应物 
<br>　　东方欲曙花冥冥，啼莺相唤亦可听。乍去乍来时近远， 
<br>　　才闻南陌又东城。忽似上林翻下苑，绵绵蛮蛮如有情。 
<br>　　欲啭不啭意自娇，羌儿弄笛曲未调。前声后声不相及， 
<br>　　秦女学筝指犹涩。须臾风暖朝日暾，流音变作百鸟喧。 
<br>　　谁家懒妇惊残梦，何处愁人忆故园。伯劳飞过声跼促， 
<br>　　戴胜下时桑田绿。不及流莺日日啼花间， 
<br>　　能使万家春意闲。有时断续听不了，飞去花枝犹袅袅。 
<br>　　还栖碧树锁千门，春漏方残一声晓。 
<br>
<br>卷195_2 「白沙亭逢吴叟歌」韦应物 
<br>　　龙池宫里上皇时，罗衫宝带香风吹。满朝豪士今已尽， 
<br>　　欲话旧游人不知。白沙亭上逢吴叟，爱客脱衣且沽酒。 
<br>　　问之执戟亦先朝，零落难艰却负樵。亲观文物蒙雨露， 
<br>　　见我昔年侍丹霄。冬狩春祠无一事，欢游洽宴多颁赐。 
<br>　　尝陪月夕竹宫斋，每返温泉灞陵醉。星岁再周十二辰， 
<br>　　尔来不语今为君。盛时忽去良可恨，一生坎壈何足云。 
<br>
<br>卷195_3 「送褚校书归旧山歌」韦应物 
<br>　　握珠不返泉，匣玉不归山。明皇重士亦如此， 
<br>　　忽怪褚生何得还。方称羽猎赋，未拜兰台职。 
<br>　　汉箧亡书已暗传，嵩丘遗简还能识。朝朝待诏青锁闱， 
<br>　　中有万年之树蓬莱池。世人仰望栖此地， 
<br>　　生独徘徊意何为。故山可往薇可采，一自人间星岁改。 
<br>　　藏书壁中苔半侵，洗药泉中月还在。春风饮饯灞陵原， 
<br>　　莫厌归来朝市喧。不见东方朔，避世从容金马门。 
<br>
<br>卷195_4 「五弦行」韦应物 
<br>　　美人为我弹五弦，尘埃忽静心悄然。古刀幽磬初相触， 
<br>　　千珠贯断落寒玉。中曲又不喧，徘徊夜长月当轩。 
<br>　　如伴风流萦艳雪，更逐落花飘御园。独凤寥寥有时隐， 
<br>　　碧霄来下听还近。燕姬有恨楚客愁，言之不尽声能尽。 
<br>　　末曲感我情，解幽释结和乐生。壮士有仇未得报， 
<br>　　拔剑欲去愤已平，夜寒酒多愁遽明。 
<br>
<br>卷195_5 「骊山行」韦应物 
<br>　　君不见开元至化垂衣裳，厌坐明堂朝万方。 
<br>　　访道灵山降圣祖，沐浴华池集百祥。千乘万骑被原野， 
<br>　　云霞草木相辉光。禁仗围山晓霜切，离宫积翠夜漏长。 
<br>　　玉阶寂历朝无事，碧树萎蕤寒更芳。三清小鸟传仙语， 
<br>　　九华真人奉琼浆。下元昧爽漏恒秩，登山朝礼玄元室。 
<br>　　翠华稍隐天半云，丹阁光明海中日。羽旗旄节憩瑶台， 
<br>　　清丝妙管从空来。万井九衢皆仰望，彩云白鹤方徘徊。 
<br>　　凭高览古嗟寰宇，造化茫茫思悠哉。秦川八水长缭绕， 
<br>　　汉氏五陵空崔嵬。乃言圣祖奉丹经，以年为日亿万龄。 
<br>　　苍生咸寿阴阳泰，高谢前王出尘外。英豪共理天下晏， 
<br>　　戎夷詟伏兵无战。时丰赋敛未告劳，海阔珍奇亦来献。 
<br>　　干戈一起文武乖，欢娱已极人事变。圣皇弓剑坠幽泉， 
<br>　　古木苍山闭宫殿。缵承鸿业圣明君，威震六合驱妖氛。 
<br>　　太平游幸今可待，汤泉岚岭还氛氲。 
<br>
<br>卷195_6 「汉武帝杂歌三首」韦应物 
<br>　　汉武好神仙，黄金作台与天近。王母摘桃海上还， 
<br>　　感之西过聊问讯。欲来不来夜未央，殿前青鸟先回翔。 
<br>　　绿鬓萦云裾曳雾，双节飘飖下仙步。白日分明到世间， 
<br>　　碧空何处来时路。玉盘捧桃将献君，踟蹰未去留彩云。 
<br>　　海水桑田几翻覆，中间此桃四五熟。可怜穆满瑶池燕， 
<br>　　正值花开不得荐。花开子熟安可期，邂逅能当汉武时。 
<br>　　颜如芳华洁如玉，心念我皇多嗜欲。虽留桃核桃有灵， 
<br>　　人间粪土种不生。由来在道岂在药，徒劳方士海上行。 
<br>　　掩扇一言相谢去，如烟非烟不知处。 
<br>　　金茎孤峙兮凌紫烟，汉宫美人望杳然。通天台上月初出， 
<br>　　承露盘中珠正圆。珠可饮，寿可永。武皇南面曙欲分， 
<br>　　从空下来玉杯冷。世间彩翠亦作囊，八月一日仙人方。 
<br>　　仙方称上药，静者服之常绰约。柏梁沉饮自伤神， 
<br>　　犹闻驻颜七十春。乃知甘醲皆是腐肠物， 
<br>　　独有淡泊之水能益人。千载金盘竟何处， 
<br>　　当时铸金恐不固。蔓草生来春复秋，碧天何言空坠露。 
<br>　　汉天子，观风自南国。浮舟大江屹不前， 
<br>　　蛟龙索斗风波黑。春秋方壮雄武才，弯弧叱浪连山开。 
<br>　　愕然观者千万众，举麾齐呼一矢中。死蛟浮出不复灵， 
<br>　　舳舻千里江水清。鼓鼙馀响数日在，天吴深入鱼鳖惊。 
<br>　　左有佽飞落霜翮，右有孤儿贯犀革。何为临深亲射蛟， 
<br>　　示威以夺诸侯魄。威可畏，皇可尊。平田校猎书犹陈， 
<br>　　此日从臣何不言。独有威声振千古，君不见后嗣尊为武。 
<br>
<br>卷195_7 「棕榈蝇拂歌」韦应物 
<br>　　棕榈为拂登君席，青蝇掩乱飞四壁。文如轻罗散如发， 
<br>　　马尾牦牛不能絜.柄出湘江之竹碧玉寒， 
<br>　　上有纤罗萦缕寻未绝。左挥右洒繁暑清，孤松一枝风有声。 
<br>　　丽人纨素可怜色，安能点白还为黑。 
<br>
<br>卷195_8 「信州录事参军常曾古鼎歌」韦应物 
<br>　　三年纠一郡，独饮寒泉井。江南铸器多铸银， 
<br>　　罢官无物唯古鼎。雕螭刻篆相错盘，地中岁久青苔寒。 
<br>　　左对苍山右流水，云有古来葛仙子。葛仙埋之何不还， 
<br>　　耕者鎗然得其间。持示世人不知宝，劝君炼丹永寿考。 
<br>
<br>卷195_9 「夏冰歌」韦应物 
<br>　　出自玄泉杳杳之深井，汲在朱明赫赫之炎辰。 
<br>　　九天含露未销铄，阊阖初开赐贵人。碎如坠琼方截璐， 
<br>　　粉壁生寒象筵布。玉壶纨扇亦玲珑，座有丽人色俱素。 
<br>　　咫尺炎凉变四时，出门焦灼君讵知。肥羊甘醴心闷闷， 
<br>　　饮此莹然何所思。当念阑干凿者苦，腊月深井汗如雨。 
<br>
<br>卷195_10 「鼋头山神女歌」韦应物 
<br>　　鼋头之山，直上洞庭连青天。苍苍烟树闭古庙， 
<br>　　中有蛾眉成水仙。水府沉沉行路绝，蛟龙出没无时节。 
<br>　　魂同魍魉潜太阴，身与空山长不灭。东晋永和今几代， 
<br>　　云发素颜犹盼睐。阴深灵气静凝美，的砾龙绡杂琼珮。 
<br>　　山精木魅不敢亲，昏明想像如有人。蕙兰琼芳积烟露， 
<br>　　碧窗松月无冬春。舟客经过奠椒醑，巫女南音歌激楚。 
<br>　　碧水冥空惟鸟飞，长天何处云随雨。红渠绿蘋芳意多， 
<br>　　玉灵荡漾凌清波。孤峰绝岛俨相向，鬼啸猿啼垂女萝。 
<br>　　皓雪琼枝殊异色，北方绝代徒倾国。云没烟销不可期， 
<br>　　明堂翡翠无人得。精灵变态状无方，游龙宛转惊鸿翔。 
<br>　　湘妃独立九疑暮，汉女菱歌春日长。始知仙事无不有， 
<br>　　可惜吴宫空白首。 
<br>
<br>卷195_11 「寇季膺古刀歌」韦应物 
<br>　　古刀寒锋青槭槭，少年交结平陵客。求之时代不可知， 
<br>　　千痕万穴如星离。重叠泥沙更剥落，纵横鳞甲相参差。 
<br>　　古物有灵知所适，貂裘拂之横广席。阴森白日掩云虹， 
<br>　　错落池光动金碧。知君宝此夸绝代，求之不得心常爱。 
<br>　　厌见今时绕指柔，片锋折刃犹堪佩。高山成谷苍海填， 
<br>　　英豪埋没谁所捐。吴钩断马不知处，几度烟尘今独全。 
<br>　　夜光投人人不畏，知君独识精灵器。酬恩结思心自知， 
<br>　　死生好恶不相弃。白虎司秋金气清，高天寥落云峥嵘。 
<br>　　月肃风凄古堂净，精芒切切如有声。何不跨蓬莱， 
<br>　　斩长鲸。世人所好殊辽阔，千金买铅徒一割。 
<br>
<br>卷195_12 「凌雾行」韦应物 
<br>　　秋城海雾重，职事凌晨出。浩浩合元天，溶溶迷朗日。 
<br>　　才看含鬓白，稍视沾衣密。道骑全不分，郊树都如失。 
<br>　　霏微误嘘吸，肤腠生寒栗。归当饮一杯，庶用蠲斯疾。 
<br>
<br>卷195_13 「乐燕行」韦应物 
<br>　　良辰且燕乐，乐往不再来。赵瑟正高张，音响清尘埃。 
<br>　　一弹和妙讴，吹去绕瑶台。艳雪凌空散，舞罗起徘徊。 
<br>　　辉辉发众颜，灼灼叹令才。当喧既无寂，中饮亦停杯。 
<br>　　华灯何遽升，驰景忽西颓。高节亦云立，安能滞不回。 
<br>
<br>卷195_14 「采玉行」韦应物 
<br>　　官府征白丁，言采蓝谿玉。绝岭夜无家，深榛雨中宿。 
<br>　　独妇饷粮还，哀哀舍南哭。 
<br>
<br>卷195_15 「难言」韦应物 
<br>　　掬土移山望山尽，投石填海望海满。持索捕风几时得， 
<br>　　将刀斫水几时断。未若不相知，中心万仞何由款。 
<br>
<br>卷195_16 「易言」韦应物 
<br>　　洪炉炽炭燎一毛，大鼎炊汤沃残雪。疾影随形不觉至， 
<br>　　千钧引缕不知绝。未若同心言，一言和同解千结。 
<br>
<br>卷195_17 「三台二首」韦应物 
<br>　　一年一年老去，明日后日花开。 
<br>　　未报长安平定，万国岂得衔杯。 
<br>　　冰泮寒塘始绿，雨馀百草皆生。 
<br>　　朝来门阁无事，晚下高斋有情。 
<br>
<br>卷195_18 「上皇三台」韦应物 
<br>　　不寐倦长更，披衣出户行。月寒秋竹冷，风切夜窗声。 
<br>
<br>卷195_19 「答畅参军」韦应物 
<br>　　秉笔振芳步，少年且吏游。官闲高兴生，夜直河汉秋。 
<br>　　念与清赏遇，方抱沉疾忧。嘉言忽见赠，良药同所瘳。 
<br>　　高树起栖鸦，晨钟满皇州。凄清露华动，旷朗景气浮。 
<br>　　偶宦心非累，处喧道自幽。空虚为世薄，子独意绸缪。 
<br>
<br>卷195_20 「南池宴钱子辛，赋得科斗」韦应物 
<br>　　临池见科斗，美尔乐有馀。不忧网与钩，幸得免为鱼。 
<br>　　且愿充文字，登君尺素书。 
<br>
<br>卷195_21 「咏徐正字画青蝇」韦应物 
<br>　　误点能成物，迷真许一时。笔端来已久，座上去何迟。 
<br>　　顾白曾无变，听鸡不复疑。讵劳才子赏，为入国人诗。 
<br>
<br>卷195_22 「虞获子鹿」韦应物 
<br>　　虞获子鹿，畜之城陬。园有美草，池有清流。 
<br>　　但见蹶蹶，亦闻呦呦。谁知其思，岩谷云游。 
<br>
<br>卷195_23 「陪王郎中寻孔征君」韦应物 
<br>　　俗吏闲居少，同人会面难。偶随香署客，来访竹林欢。 
<br>　　暮馆花微落，春城雨暂寒。瓮间聊共酌，莫使宦情阑。 
<br>
<br>卷195_24 「送宫人入道」韦应物 
<br>　　舍宠求仙畏色衰，辞天素面立天墀。金丹拟驻千年貌， 
<br>　　宝镜休匀八字眉。公主与收珠翠后，君王看戴角冠时。 
<br>　　从来宫女皆相妒，说著瑶台总泪垂。 
<br>
<br>卷195_25 「和晋陵陆丞早春游望（一作杜审言诗）」韦应物 
<br>　　独有宦游人，偏惊物候新。云霞出海曙，梅柳渡江春。 
<br>　　淑气催黄鸟，晴光照绿蘋.忽闻歌苦调，归思欲沾巾。 
<br>
<br>卷195_26 「九日」韦应物 
<br>　　一为吴郡守，不觉菊花开。始有故园思，且喜众宾来。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
