<HTML>
<HEAD>
<TITLE>齐己诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 齐己诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>齐己诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5794"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'齐己诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[齐己诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷843_48 「匡山寓居栖公」齐己
<br>　　外物尽已外，闲游且自由。好山逢过夏，无事住经秋。
<br>　　树影残阳寺，茶香古石楼。何时定休讲，归漱虎溪流。
<br>
<br>卷843_49 「湘西道林寺陶太尉井」齐己
<br>　　太尉遗孤井，寒澄七百年。未闻陵谷变，终与姓名传。
<br>　　影浸无风树，光含有月天。林僧晓来此，满汲洒金田。
<br>
<br>卷843_50 「寄松江陆龟蒙处士」齐己
<br>　　万卷功何用，徒称处士休。闲欹太湖石，醉听洞庭秋。
<br>　　道在谁开口，诗成自点头。中间欲相访，寻便阻戈矛。
<br>
<br>卷843_51 「闭门」齐己
<br>　　外事休关念，灰心独闭门。无人来问我，白日又黄昏。
<br>　　灯集飞蛾影，窗销迸雪痕。中心自明了，一句祖师言。
<br>
<br>卷843_52 「看水」齐己
<br>　　范蠡东浮阔，灵均北泛长。谁知远烟浪，别有好思量。
<br>　　故国门前急，天涯照里忙。难收上楼兴，渺漫正斜阳。
<br>
<br>卷843_53 「寄栖白上人」齐己
<br>　　万国争名地，吾师独此闲。题诗招上相，看雪下南山。
<br>　　内殿承恩久，中条进表还。常因秋贡客，少得掩禅关。
<br>
<br>卷843_54 「自题」齐己
<br>　　禅外求诗妙，年来鬓已秋。未尝将一字，容易谒诸侯。
<br>　　挂梦山皆远，题名石尽幽。敢言梁太子，傍采碧云流。
<br>
<br>卷843_55 「孙支使来借诗集，因有谢」齐己
<br>　　冥搜从少小，随分得淳元。闻说吟僧口，多传过蜀门。
<br>　　相寻江岛上，共看夏云根。坐落迟迟日，新题互把论。
<br>
<br>卷843_56 「夏日言怀」齐己
<br>　　苦被流年迫，衰羸老病情。得归青嶂死，便共白云生。
<br>　　树枿烧炉响，崖棱蹑屐声。此心人信否，魂梦自分明。
<br>
<br>卷843_57 「早秋寄友生」齐己
<br>　　雨多残暑歇，蝉急暮风清。谁有闲心去，江边看水行。
<br>　　河遥红蓼簇，野阔白烟平。试折秋莲叶，题诗寄竺卿。
<br>
<br>卷843_58 「送王秀才往松滋夏课」齐己
<br>　　松滋闻古县，明府是诗家。静理馀无事，欹眠尽落花。
<br>　　江光摇夕照，柳影带残霞。君去应相与，乘船泛月华。
<br>
<br>卷843_59 「喜z6公自武陵至」齐己
<br>　　已尽沧浪兴，还思相楚行。鬓全无旧黑，诗别有新清。
<br>　　暂憩临寒水，时来扣静荆。囊中有灵药，终不献公卿。
<br>
<br>卷843_60 「假山」齐己
<br>　　匡庐久别离，积翠杳天涯。静室曾图峭，幽亭复创奇。
<br>　　典衣酬土价，择日运工时。信手成重叠，随心作蔽亏。
<br>　　根盘惊院窄，顶耸讶檐卑。镇地那言重，当轩未厌危。
<br>　　巨灵何忍擘，秦政肯轻移。晚觉莎烟触，寒闻竹籁吹。
<br>　　蓝灰澄古色，泥水合凝滋。引看僧来数，牵吟客散迟。
<br>　　九华浑仿佛，五老颇参差。蛛网藤萝挂，春霖瀑布垂。
<br>　　加添双石笋，映带小莲池。旧说雷居士，曾闻远大师。
<br>　　红霞中结社，白壁上题诗。顾此诚徒尔，劳心是妄为。
<br>　　经营惭培塿，赏玩愧童儿。会入千峰去，闲踪任属谁。
<br>
<br>卷843_61 「谢西川可准上人远寄诗集」齐己
<br>　　匡社经行外，沃洲禅宴馀。吾师还继此，后辈复何如。
<br>　　江上传风雅，静中时卷舒。堪随乐天集，共伴白芙蕖。
<br>
<br>卷843_62 「秋空」齐己
<br>　　已觉秋空极，更堪寥泬青。只应容好月，争合有妖星。
<br>　　耿耿高河截，翛翛一雁经。曾于洞庭宿，上下彻心灵。
<br>
<br>卷843_63 「与聂尊师话道」齐己
<br>　　伯阳遗妙旨，杳杳与冥冥。说即非难说，行还不易行。
<br>　　药中迷九转，心外觅长生。毕竟荒原上，一盘蒿陇平。
<br>
<br>卷843_64 「送相里秀才自京至却回」齐己
<br>　　夷门诗客至，楚寺闭萧骚。老病语言涩，少年风韵高。
<br>　　难于寻阆岛，险甚涉云涛。珍重西归去，无忘役思劳。
<br>
<br>卷843_65 「谢人寄南榴卓子」齐己
<br>　　幸附全材长，良工劚器殊。千林文柏有，一尺锦榴无。
<br>　　品格宜仙果，精光称玉壶。怜君远相寄，多愧野蔬粗。
<br>
<br>卷843_66 「寄旧居邻友」齐己
<br>　　别后知何趣，搜奇少客同。几层山影下，万树雪声中。
<br>　　晚鼎烹茶绿，晨厨爨粟红。何时携卷出，世代有名公。
<br>
<br>卷843_67 「送朱秀才归闽」齐己
<br>　　荆门来几日，欲往又囊空。远客归南越，单衣背北风。
<br>　　近乡微有雪，到海渐无鸿。努力成诗业，无谋谒至公。
<br>
<br>卷843_68 「龙潭作」齐己
<br>　　乍临毛发竖，双壁夹湍流。白日鸟影过，青苔龙气浮。
<br>　　蔽空云出石，应祷雨翻湫。四面耕桑者，先闻贺有秋。
<br>
<br>卷843_69 「依韵酬谢尊师见赠二首（师欲调举）」齐己
<br>　　南国搜奇久，偏伤杜甫坟。重来经汉浦，又去入嵩云。
<br>　　旧别人稀见，新朝事渐闻。莫将高尚迹，闲处傲明君。
<br>　　岳顶休高卧，荆门访掩扉。新诗遗我别，旧约与谁归。
<br>　　贤路曾无滞，良时肯自违。明年窥日窟，仙桂露霏微。
<br>
<br>卷843_70 「送冰禅再往湖中」齐己
<br>　　行心宁肯住，南去与谁群。碧落高空处，清秋一片云。
<br>　　穿林瓶影灭，背雨锡声分。应笑游方久，龙钟楚水濆。
<br>
<br>卷843_71 「喜表公往楚王城」齐己
<br>　　已闻人舍地，结构旧基平。一面湖光白，邻家竹影清。
<br>　　应难寻辇道，空说是王城。谁信兴亡迹，今来有磬声。
<br>
<br>卷843_72 「春雪初晴喜友生至」齐己
<br>　　数日不见日，飘飘势忽开。虽无忙事出，还有故人来。
<br>　　已尽南檐滴，仍残北牖堆。明朝望平远，相约在春台。
<br>
<br>卷843_73 「残春连雨中偶作怀故人」齐己
<br>　　南邻阻杖藜，屐齿绕床泥。漠漠门长掩，迟迟日又西。
<br>　　不知何兴味，更有好诗题。还忆东林否，行苔傍虎溪。
<br>
<br>卷843_74 「送崔判官赴归倅」齐己
<br>　　白首从颜巷，青袍去佐官。只应微俸禄，聊补旧饥寒。
<br>　　地说丘墟甚，民闻旱歉残。春风吹绮席，宾主醉相欢。
<br>
<br>卷843_75 「寒食日怀寄友人」齐己
<br>　　万井追寒食，闲扉独不开。梨花应折尽，柳絮自飞来。
<br>　　梦觉怀仙岛，吟行绕砌苔。浮生已悟了，时节任相催。
<br>
<br>卷843_76 「怀巴陵旧游」齐己
<br>　　洞庭云梦秋，空碧共悠悠。孟子狂题后，何人更倚楼。
<br>　　日西来远棹，风外见平流。终欲重寻去，僧窗古岸头。
<br>
<br>卷843_77 「招乾昼上人宿话」齐己
<br>　　连夜因风雪，相留在寂寥。禅心谁指示，诗卷自焚烧。
<br>　　语默邻寒漏，窗扉向早朝。天台若长往，还渡海门潮。
<br>
<br>卷843_78 「荆门秋日寄友人」齐己
<br>　　青溪知不远，白首要难归。空想烟云里，春风鸾鹤飞。
<br>　　谁论传法偈，自补坐禅衣。未谢侯门去，寻常即掩扉。
<br>
<br>卷843_79 「哭郑谷郎中」齐己
<br>　　朝衣闲典尽，酒病觉难医。下世无遗恨，传家有大诗。
<br>　　新坟青嶂叠，寒食白云垂。长忆招吟夜，前年风雪时。
<br>
<br>　　　　　　　　　　　　　　卷八百四十四
<br>
<br>卷844_1 「题东林十八贤真堂」齐己
<br>　　白藕花前旧影堂，刘雷风骨画龙章。共轻天子诸侯贵，
<br>　　同爱吾师一法长。陶令醉多招不得，谢公心乱入无方。
<br>　　何人到此思高躅，岚点苔痕满粉墙。
<br>
<br>卷844_2 「题南岳般若寺」齐己
<br>　　诸峰翠少中峰翠，五寺名高此寺名。石路险盘岚霭滑，
<br>　　僧窗高倚泬寥明。凌空殿阁由天设，遍地杉松是自生。
<br>　　更有上方难上处，紫苔红藓绕峥嵘。
<br>
<br>卷844_3 「寄庐岳僧」齐己
<br>　　一闻飞锡别区中，深入西南瀑布峰。天际雪埋千片石，
<br>　　洞门冰折几株松。烟霞明媚栖心地，苔藓萦纡出世踪。
<br>　　莫问江边旧居寺，火烧兵劫断秋钟。
<br>
<br>卷844_4 「游谷山寺」齐己
<br>　　城里寻常见碧棱，水边朝暮送归僧。数峰云脚垂平地，
<br>　　一径松声彻上层。寒涧不生浮世物，阴崖犹积去年冰。
<br>　　此身有底难抛事，时复携筇信步登。
<br>
<br>卷844_5 「楚寺寒夜作」齐己
<br>　　寒炉局促坐成劳，暗淡灯光照二毛。水寺闲来僧寂寂，
<br>　　雪风吹去雁嗷嗷。江山积叠归程远，魂梦穿沿过处高。
<br>　　毕竟忘言是吾道，袈裟不称揖萧曹。
<br>
<br>卷844_6 「送泰禅师归南岳」齐己
<br>　　石龛闲锁白猿边，归去程途半在船。林簇晓霜离水寺，
<br>　　路穿新烧入山泉。已寻岚壁临空尽，却看星辰向地悬。
<br>　　有兴寄题红叶上，不妨收拾别为编。
<br>
<br>卷844_7 「山中寄凝密大师兄弟」齐己
<br>　　一炉薪尽室空然，万象何妨在眼前。时有兴来还觅句，
<br>　　已无心去即安禅。山门影落秋风树，水国光凝夕照天。
<br>　　借问荀家兄弟内，八龙头角让谁先。
<br>
<br>卷844_8 「海棠花」齐己
<br>　　繁于桃李盛于梅，寒食旬前社后开。半月暄和留艳态，
<br>　　两时风雨免伤摧。人怜格异诗重赋，蝶恋香多夜更来。
<br>　　犹得残红向春暮，牡丹相继发池台。
<br>
<br>卷844_9 「题赠湘西龙安寺利禅师」齐己
<br>　　头白已无行脚念，自开荒寺住烟萝。门前路到潇湘尽，
<br>　　石上云归岳麓多。南祖衣盂曾礼谒，东林泉月旧经过。
<br>　　闲来松外看城郭，一片红尘隔逝波。
<br>
<br>卷844_10 「寄文浩百法（间欲拥毳参禅）」齐己
<br>　　当时六祖在黄梅，五百人中眼独开。入室偈闻传绝唱，
<br>　　升堂客谩恃多才。铁牛无用成真角，石女能生是圣胎。
<br>　　闻说欲抛经论去，莫教惆怅却空回。
<br>
<br>卷844_11 「谢人寄新诗集」齐己
<br>　　所闻新事即戈矛，欲去终疑是暗投。远客寄言还有在，
<br>　　此门将谓总无休。千篇著述诚难得，一字知音不易求。
<br>　　时入思量向何处，月圆孤凭水边楼。
<br>
<br>卷844_12 「谢元愿上人远寄《檀溪集》」齐己
<br>　　白首萧条居汉浦，清吟编集号檀溪。有人收拾应如玉，
<br>　　无主知音只似泥。入理半同黄叶句，遣怀多拟碧云题。
<br>　　犹能为我相思在，千里封来梦泽西。
<br>
<br>卷844_13 「寄道林寺诸友」齐己
<br>　　吟兴终依异境长，旧游时入静思量。江声里过东西寺，
<br>　　树影中行上下方。春色湿僧巾屦腻，松花沾鹤骨毛香。
<br>　　老来何计重归去，千里重湖浪渺茫。
<br>
<br>卷844_14 「赠智满三藏」齐己
<br>　　灌顶清凉一滴通，大毗卢藏遍虚空。欲飞薝卜花无尽，
<br>　　须待陀罗尼有功。金杵力摧魔界黑，水精光透夜灯红。
<br>　　可堪东献明天子，命服新酬赞国风。
<br>
<br>卷844_15 「谢王先辈湘中回惠示卷轴」齐己
<br>　　少小即怀风雅情，独能遗象琢淳精。不教霜雪侵玄鬓，
<br>　　便向云霄换好名。携去湘江闻鼓瑟，袖来缑岭伴吹笙。
<br>　　多君百首贻衰飒，留把吟行访竺卿。
<br>
<br>卷844_16 「荆渚寄怀西蜀无染大师兄」齐己
<br>　　大沩心付白崖前，宝月分辉照蜀天。圣主降情延北内，
<br>　　诸侯稽首问南禅。清秋不动骊龙海，红日无私罔象川。
<br>　　欲听吾宗旧山说，地边身老楚江边。
<br>
<br>卷844_17 「谢武陵徐巡官远寄五七字诗集」齐己
<br>　　五字才将七字争，为君聊敢试悬衡。鼎湖菡萏摇金影，
<br>　　蓬岛鸾皇舞翠声。还是灵龟巢得稳，要须仙子驾方行。
<br>　　两边珍重遥相惠，何夕灯前尽此情。
<br>
<br>卷844_18 「重宿旧房与愚上人静话」齐己
<br>　　曾此栖心过十冬，今来潇洒属生公。檀栾旧植青添翠，
<br>　　菡萏新栽白换红。北面城临灯影合，西邻壁近讲声通。
<br>　　不知门下趋筵士，何似当时石解空。
<br>
<br>卷844_19 「谢南平王赐山鸡」齐己
<br>　　五色文章类彩鸾，楚人罗得半摧残。金笼莫恨伤冠帻，
<br>　　玉粒颁惭剪羽翰。孤立影危丹槛里，双栖伴在白云端。
<br>　　上台爱育通幽细，却放溪山去不难。
<br>
<br>卷844_20 「荆门病中雨后书怀寄幕中知己」齐己
<br>　　病根翻作忆山劳，一雨聊堪浣郁陶。心白未能忘水月，
<br>　　眼青独得见秋毫。蝉声晚簇枝枝急，云影晴分片片高。
<br>　　还忆赤松兄弟否，别来应见鹤衣毛。
<br>
<br>卷844_21 「宿江寺」齐己
<br>　　岛僧留宿慰衰颜，旧住何妨老未还。身共锡声离鸟外，
<br>　　迹同云影过人间。曾无梦入朝天路，忆有诗题隔海山。
<br>　　珍重来晨渡江去，九华青里扣松关。
<br>
<br>卷844_22 「谢贯微上人寄示古风今体四轴」齐己
<br>　　四轴骚词书八行，捧吟肌骨遍清凉。谩求龙树能医眼，
<br>　　休问图澄学洗肠。今体尽搜初剖判，古风淳凿未玄黄。
<br>　　不知谁肯降文阵，闇点旌旗敌子房。
<br>
<br>卷844_23 「荆州贯休大师旧房」齐己
<br>　　疏篁抽笋柳垂阴，旧是休公种境吟。入贡文儒来请益，
<br>　　出官卿相驻过寻。右军书画神传髓，康乐文章梦授心。
<br>　　销得青城千嶂下，白莲标塔帝恩深。
<br>
<br>卷844_24 「寄谷山长老」齐己
<br>　　游遍名山祖遍寻，却来尘世浑光阴。肯将的的吾师意，
<br>　　拟付茫茫弟子心。岂有虚空遮道眼，不妨文字问知音。
<br>　　沧浪万顷三更月，天上何如水底深。
<br>
<br>卷844_25 「寄黄晖处士」齐己
<br>　　蒙氏艺传黄氏子，独闻相继得名高。锋铓妙夺金鸡距，
<br>　　纤利精分玉兔毫。濡染只应亲赋咏，风流不称近方刀。
<br>　　何妨寄我临池兴，忍使江淹役梦劳。
<br>
<br>卷844_26 「荆门勉怀寄道林寺诸友」齐己
<br>　　荣枯得失理昭然，谁斅离骚更问天。生下便知真梦幻，
<br>　　老来何必叹流年。清风不变诗应在，明月无踪道可传。
<br>　　珍重匡庐沃洲主，拂衣抛却好林泉。
<br>
<br>卷844_27 「答崔校书」齐己
<br>　　雪色衫衣绝点尘，明知富贵是浮云。不随喧滑迷真性，
<br>　　何用潺湲洗污闻。北阙会抛红駊騀，东林社忆白氛氲。
<br>　　清吟有兴频相示，欲得多惭蠹蚀文。
<br>
<br>卷844_28 「乞樱桃」齐己
<br>　　去年曾赋此花诗，几听南园烂熟时。嚼破红香堪换骨，
<br>　　摘残丹颗欲烧枝。流莺偷啄心应醉，行客潜窥眼亦痴。
<br>　　闻说张筵就珠树，任从攀折半离披。
<br>
<br>卷844_29 「寄南雅上人」齐己
<br>　　曾得音书慰暮年，相思多故信难传。清吟何处题红叶，
<br>　　旧社空怀堕白莲。山水本同真趣向，侯门刚有薄因缘。
<br>　　他时不得君招隐，会逐南归楚客船。
<br>
<br>卷844_30 「寄欧阳侍郎（时在嘉州馈遗）」齐己
<br>　　又闻繁总在嘉州，职重身闲倚寺楼。大象影和山面落，
<br>　　两江声合郡前流。棋轻国手知难敌，诗是天才肯易酬。
<br>　　毕竟男儿自高达，从来心不是悠悠。
<br>
<br>卷844_31 「与崔校书静话言怀」齐己
<br>　　同年生在咸通里，事佛为儒趣尽高。我性已甘披祖衲，
<br>　　君心犹待脱蓝袍。霜髭晓几临铜镜，雪鬓寒疏落剃刀。
<br>　　出世朝天俱未得，不妨还往有风骚。
<br>
<br>卷844_32 「谢人惠拄杖」齐己
<br>　　邛州灵境产修篁，九节材应表九阳。造化已能分尺度，
<br>　　保持争合与寻常。幽林剪破清秋影，高手携来绿玉光。
<br>　　深谢鲁儒怜潦倒，欲教撑拄绕禅床。
<br>
<br>卷844_33 「谢秦府推官寄《丹台集》」齐己
<br>　　秦王手笔序丹台，不错褒扬最上才。凤阙几传为匠硕，
<br>　　龙门曾用振风雷。钱郎未竭精华去，元白终存作者来。
<br>　　两轴蚌胎骊颔耀，枉临禅室伴寒灰。
<br>
<br>卷844_34 「题画鹭鸶兼简孙郎中」齐己
<br>　　曾向沧江看不真，却因图画见精神。何妨金粉资高格，
<br>　　不用丹青点此身。蒲叶岸长堪映带，荻花丛晚好相亲。
<br>　　思量画得胜笼得，野性由来不恋人。
<br>
<br>卷844_35 「贺行军太傅得《白氏东林集》」齐己
<br>　　乐天歌咏有遗编，留在东林伴白莲。百尺典坟随丧乱，
<br>　　一家风雅独完全。常闻荆渚通侯论，果遂吴都使者传。
<br>　　仰贺斯文归朗鉴，永资声政入薰弦。
<br>
<br>卷844_36 「韶阳微公」齐己
<br>　　曲江晴影石千株，吾子思归梦断初。有信北来山叠叠，
<br>　　无言南去雨疏疏。祖师门接园林路，丞相家同井邑居。
<br>　　闲野老身留得否，相招多是秀才书。
<br>
<br>卷844_37 「将之匡岳过寻阳」齐己
<br>　　帆过寻阳晚霁开，西风北雁似相催。大都浪后青堆没，
<br>　　五老云中翠叠来。此路便堪归水石，何门更合向尘埃。
<br>　　远公林下莲池畔，个个高人尽有才。
<br>
<br>卷844_38 「寄湘幕王重书记」齐己
<br>　　抛掷浟江旧钓矶，日参筹画废吟诗。可能有事关心后，
<br>　　得似无人识面时。官好近闻加茜服，药灵曾说换霜髭。
<br>　　高才直气平生志，除却徒知即不知。
<br>
<br>卷844_39 「宿沈彬进士书院」齐己
<br>　　相期只为话篇章，踏雪曾来宿此房。喧滑尽消城漏滴，
<br>　　窗扉初掩岳茶香。旧山春暖生薇蕨，大国尘昏惧杀伤。
<br>　　应有太平时节在，寒宵未卧共思量。
<br>
<br>卷844_40 「静院」齐己
<br>　　花院相重点破苔，谁心肯此话心灰。好风时傍疏篁起，
<br>　　幽鸟晚从何处来。笔砚兴狂师沈谢，香灯魂断忆宗雷。
<br>　　浮生已问空王了，箭急光阴一任催。
<br>
<br>卷844_41 「送白处士游峨嵋」齐己
<br>　　闲身谁道是羁游，西指峨嵋碧顶头。琴鹤几程随客棹，
<br>　　风霜何处宿龙湫。寻僧石磴临天井，劚药秋崖倒瀑流。
<br>　　莫为寰瀛多事在，客星相逐不回休。
<br>
<br>卷844_42 「寄顾蟾处士（好于山水）」齐己
<br>　　久闻为客过苍梧，休说携家归镜湖。山水颠狂应尽在，
<br>　　鬓毛凋落免贫无。和僧抢入云中峭，带鹤驱成涧底孤。
<br>　　春醉醒来有馀兴，因人乞与武陵图。
<br>
<br>卷844_43 「怀金陵知旧」齐己
<br>　　海门相别住荆门，六度秋光两鬓根。万象倒心难盖口，
<br>　　一生无事可伤魂。石头城外青山叠，北固窗前白浪翻。
<br>　　尽是共游题版处，有谁惆怅拂苔痕。
<br>
<br>卷844_44 「喜得自牧上人书」齐己
<br>　　吴都使者泛惊涛，灵一传书慰毳袍。别兴偶随云水远，
<br>　　知音本自国风高。身依闲淡中销日，发向清凉处落刀。
<br>　　闻著括囊新集了，拟教谁与序离骚。
<br>
<br>卷844_45 「惊秋」齐己
<br>　　晓窗惊觉向秋风，万里心凝淡荡中。池影碎翻红菡萏，
<br>　　井声干落绿梧桐。破除闲事浑归道，销耗劳生旋逐空。
<br>　　妖杀九原狐兔意，岂知丘陇是英雄。
<br>
<br>卷844_46 「闻沈彬赴吴都请辟」齐己
<br>　　长讶高眠得稳无，果随征辟起江湖。鸳鸯已列樽罍贵，
<br>　　鸥鹤休怀钓渚孤。白日不妨扶汉祚，清才何让赋吴都。
<br>　　可能更忆相寻夜，雪满诸峰火一炉。
<br>
<br>卷844_47 「寄江夏仁公」齐己
<br>　　寺阁高连黄鹤楼，檐前槛底大江流。几因秋霁澄空外，
<br>　　独为诗情到上头。白日有馀闲送客，紫衣何啻贵封侯。
<br>　　别来多少新吟也，不寄南宗老比丘。
<br>
<br>卷844_48 「中春林下偶作」齐己
<br>　　净境无人可共携，闲眠未起日光低。浮生莫把还丹续，
<br>　　万事须将至理齐。花在月明蝴蝶梦，雨馀山绿杜鹃啼。
<br>　　何能向外求攀折，岩桂枝条拂石梯。
<br>
<br>卷844_49 「送刘秀才归桑水宁觐」齐己
<br>　　归和初喜戢戈矛，乍捧乡书感去留。雁序分飞离汉口，
<br>　　鴒原骞翥在鳌头。家邻紫塞仍千里，路过黄河更几州。
<br>　　应到高堂问安后，却携文入帝京游。
<br>
<br>卷844_50 「寄曹松」齐己
<br>　　旧制新题削复刊，工夫过甚琢琅玕.药中求见黄芽易，
<br>　　诗里思闻白雪难。扣寂颇同心在定，凿空何止发冲冠。
<br>　　夜来月苦怀高论，数树霜边独傍栏。
<br>
<br>卷844_51 「酬蜀国欧阳学士」齐己
<br>　　因缘刘表驻经行，又听西风堕叶声。鹤发不堪言此世，
<br>　　峨嵋空约在他生。已从禅祖参真性，敢向诗家认好名。
<br>　　深愧故人怜潦倒，每传仙语下南荆。
<br>
<br>卷844_52 「寄荆幕孙郎中」齐己
<br>　　珠履风流忆富春，三千鹓鹭让精神。诗工凿破清求妙，
<br>　　道论研通白见真。四座共推操檄健，一家谁信买书贫。
<br>　　别来乡国魂应断，剑阁东西尽战尘。
<br>
<br>卷844_53 「谢王詹事垂访」齐己
<br>　　鸟外孤峰未得归，人间触类是无机。方悲鹿轸栖江寺，
<br>　　忽讶轺车降竹扉。王泽乍闻谭涣汗，国风那得话玄微。
<br>　　应惊老病炎天里，枯骨肩横一衲衣。
<br>
<br>卷844_54 「题南平后园牡丹」齐己
<br>　　暖披烟艳照西园，翠幄朱栏护列仙。玉帐笙歌留尽日，
<br>　　瑶台伴侣待归天。香多觉受风光剩，红重知含雨露偏。
<br>　　上客分明记开处，明年开更胜今年。
<br>
<br>卷844_55 「和李书记」齐己
<br>　　繁极全分青帝功，开时独占上春风。吴姬舞雪非真艳，
<br>　　汉后题诗是怨红。远蝶恋香抛别苑，野莺衔得出深宫。
<br>　　君看万态当筵处，羞杀蔷薇点碎丛。
<br>
<br>卷844_56 「谢孙郎中寄示」齐己
<br>　　一念禅馀味国风，早因持论偶名公。久伤琴丧人亡后，
<br>　　忽有云和雪唱同。绳琢静闻罤象外，是非闲见寂寥中。
<br>　　时来日往缘真趣，不觉秋江度塞鸿。
<br>
<br>卷844_57 「爱吟」齐己
<br>　　正堪凝思掩禅扃，又被诗魔恼竺卿。偶凭窗扉从落照，
<br>　　不眠风雪到残更。皎然未必迷前习，支遁宁非悟后生。
<br>　　传写会逢精鉴者，也应知是咏闲情。
<br>
<br>卷844_58 「寄怀东林寺匡白监寺」齐己
<br>　　南岳别来无约后，东林归住有前缘。闲搜好句题红叶，
<br>　　静敛霜眉对白莲。雁塔影分疏桧月，虎溪声合几峰泉。
<br>　　修心若似伊耶舍，传记须添十九贤。
<br>
<br>卷844_59 「谢人惠十色花笺并棋子」齐己
<br>　　陵州棋子浣花笺，深愧携来自锦川。海蚌琢成星落落，
<br>　　吴绫隐出雁翩翩。留防桂苑题诗客，惜寄桃源敌手仙。
<br>　　捧受不堪思出处，七千馀里剑门前。
<br>
<br>卷844_60 「夏日寓居寄友人」齐己
<br>　　北游兵阻复南还，因寄荆州病掩关。日月坐销江上寺，
<br>　　清凉魂断剡中山。披缁影迹堪藏拙，出世身心合向闲。
<br>　　多谢扶风大君子，相思时到寂寥间。
<br>
<br>卷844_61 「中秋十四日夜对月上南平主人」齐己
<br>　　今宵前夕皆堪玩，何必圆时始竭才。空说轮中有天子，
<br>　　不知何处是楼台。终忧明夜云遮却，且扫闲居坐看来。
<br>　　玉兔银蟾似多意，乍临棠树影裴回。
<br>
<br>卷844_62 「谢人惠《十才子图》」齐己
<br>　　丹青妙写十才人，玉峭冰棱姑射神。醉舞离披真鸑鷟，
<br>　　狂吟崩倒瑞麒麟。翻腾造化山曾竭，采掇珠玑海几贫。
<br>　　犹得知音与图画，草堂闲挂似相亲。
<br>
<br>卷844_63 「荆门病中寄怀乡人欧阳侍郎彬」齐己
<br>　　谁会荆州一老夫，梦劳神役忆匡庐。碧云雁影纷纷去，
<br>　　黄叶蟾声渐渐无。口淡莫分餐气味，身羸但觉病肌肤。
<br>　　可怜馔玉烧兰者，肯慰寒偎雪夜炉。
<br>
<br>卷844_64 「送谭三藏入京」齐己
<br>　　阿闍梨与佛身同，灌顶难施利济功。持咒力须资运祚，
<br>　　度人心要似虚空。东周路踏红尘里，北极门瞻紫气中。
<br>　　好进梵文沾帝泽，却归天策继真风。
<br>
<br>卷844_65 「寄酬秦府高推官辇」齐己
<br>　　天台衡岳旧曾寻，闲忆留题白石林。岁月已残衰飒鬓，
<br>　　风骚犹壮寂寥心。缑山碧树遮藏密，丹穴红霞掩映深。
<br>　　争得相逢一携手，拂衣同去听玄音。
<br>
<br>卷844_66 「叙怀寄高推官」齐己
<br>　　搜新编旧与谁评，自向无声认有声。已觉爱来多废道，
<br>　　可堪传去更沽名。风松韵里忘形坐，霜月光中共影行。
<br>　　还胜御沟寒夜水，狂吟冲尹甚伤情。
<br>
<br>卷844_67 「送朱侍御自洛阳归阆州宁觐」齐己
<br>　　寻常西望故园时，几处魂随落照飞。客路旧萦秦甸出，
<br>　　乡程今绕汉阳归。已过巫峡沈青霭，忽认峨嵋在翠微。
<br>　　从此倚门休望断，交亲喜换老莱衣。
<br>
<br>卷844_68 「贻惠暹上人」齐己
<br>　　经论功馀更业诗，又于难里纵天机。吴朝客见投文去，
<br>　　楚国僧迎著紫归。已得声名先振俗，不妨风雪更探微。
<br>　　金陵高忆恩门在，终挂云帆重一飞。
<br>
<br>卷844_69 「酬西蜀广济大师见寄」齐己
<br>　　犹得吾师继颂声，百篇相爱寄南荆。卷开锦水霞光烂，
<br>　　吟入峨嵋雪气清。楚外已甘推绝唱，蜀中谁敢共悬衡。
<br>　　应怜无可同无本，终向风骚作弟兄。
<br>
<br>卷844_70 「江寺春残寄幕中知己二首」齐己
<br>　　谁遣西来负岳云，自由归去竟何因。山龛薜荔应残雪，
<br>　　江寺玫瑰又度春。早岁便师无学士，临年却作有为人。
<br>　　何妨夜醮时相忆，伴醉佯狂笑老身。
<br>　　社莲惭与幕莲同，岳寺萧条俭府雄。冷淡独开香火里，
<br>　　殷妍行列绮罗中。秋加玉露何伤白，夜醉金缸不那红。
<br>　　闲忆遗民此心地，一般无染喻真空。
<br>
<br>卷844_71 「寄玉泉实仁上人」齐己
<br>　　往岁曾寻圣迹时，树边三绕礼吾师。敢望护法将军记，
<br>　　且喜焚香弟子知。后会未期心的的，前峰欲下步迟迟。
<br>　　今来老劣难行甚，空寂无缘但寄诗。
<br>
<br>卷844_72 「荆渚感怀寄僧达禅弟三首」齐己
<br>　　电击流年七十三，齿衰气沮竟何堪。谁云有句传天下，
<br>　　自愧无心寄岭南。晓漱气嫌通市井，晚烹香忆落云潭。
<br>　　邻峰道者应弹指，藓剥藤缠旧石龛。
<br>　　十五年前会虎溪，白莲斋后便来西。干戈时变信虽绝，
<br>　　吴楚路长魂不迷。黄叶喻曾同我悟，碧云情近与谁携。
<br>　　春残相忆荆江岸，一只杜鹃头上啼。
<br>　　鹤岭僧来细话君，依前高尚迹难群。自抛南岳三生石，
<br>　　长傍西山数片云。丹访葛洪无旧灶，诗寻灵观有遗文。
<br>　　莫将离别为相隔，心似虚空几处分。
<br>
<br>卷844_73 「寄孙鲂秀才」齐己
<br>　　郡楼东面寺墙西，颜子生涯竹屋低。书案飞飏风落絮，
<br>　　地苔狼藉燕衔泥。吟窗晚凭春篁密，行径斜穿夏菜齐。
<br>　　别后相思频梦到，二年同此赋闲题。
<br>
<br>卷844_74 「送李评事往宜春」齐己
<br>　　兰舟西去是通津，名郡贤侯下礼频。山遍寺楼看仰岫，
<br>　　台连城阁上宜春。鸿心夜过乡心乱，雪韵朝飞句韵新。
<br>　　别有官荣身外趣，月江松径访禅人。
<br>
<br>卷844_75 「中春感兴」齐己
<br>　　春风日日雨时时，寒力潜从暖势衰。一气不言含有象，
<br>　　万灵何处谢无私。诗通物理行堪掇，道合天机坐可窥。
<br>　　应是正人持造化，尽驱幽细入垆锤。
<br>
<br>卷844_76 「早莺」齐己
<br>　　何处经年閟好音，暖风催出啭乔林。羽毛新刷陶潜菊，
<br>　　喉舌初调叔夜琴。藏雨并栖红杏密，避人双入绿杨深。
<br>　　晓来枝上千般语，应共桃花说旧心。
<br>
<br>卷844_77 「酬尚颜上人」齐己
<br>　　紫绶苍髭百岁侵，绿苔芳草绕阶深。不妨好鸟喧高卧，
<br>　　切忌闲人聒正吟。鲁鼎寂寥休辨口，劫灰销变莫宣心。
<br>　　还怜我有冥搜癖，时把新诗过竹寻。
<br>
<br>卷844_78 「寄倪署郎中」齐己
<br>　　风雨冥冥春闇移，红残绿满海棠枝。帝乡久别江乡住，
<br>　　椿笋何如樱笋时。海内擅名君作赋，林间外学我为诗。
<br>　　近闻南国升南省，应笑无机老病师。
<br>
<br>卷844_79 「题郑郎中谷仰山居」齐己
<br>　　檐壁层层映水天，半乘冈垄半民田。王维爱甚难抛画，
<br>　　支遁怜多不惜钱。巨石尽含金玉气，乱峰深锁栋梁烟。
<br>　　秦争汉夺虚劳力，却是巢由得稳眠。
<br>
<br>卷八百四十五
<br>
<br>卷845_1 「湘中寓居春日感怀」齐己
<br>　　江禽野兽两堪伤，避射惊弹各自忙。头角任多无獬豸，
<br>　　羽毛虽众让鸳鸯。落苔红小樱桃熟，侵井青纤燕麦长。
<br>　　吟把离骚忆前事，汨罗春浪撼残阳。
<br>
<br>卷845_2 「潇湘」齐己
<br>　　寒清健碧远相含，珠媚根源在极南。流古递今空作岛，
<br>　　逗山冲壁自为潭。迁来贾谊愁无限，谪过灵均恨不堪。
<br>　　毕竟输他老渔叟，绿蓑青竹钓浓蓝。
<br>
<br>卷845_3 「寄友生」齐己
<br>　　风骚情味近如何，门底寒流屋里莎。曾摘园蔬留我宿，
<br>　　共吟江月看鸿过。时危苦恨无收拾，道妙深夸有琢磨。
<br>　　凉夜欹眠应得梦，平生心肺似君多。
<br>
<br>卷845_4 「酬答退上人」齐己
<br>　　须鬓三分白二分，一生踪迹出人群。嵩丘梦忆诸峰雪，
<br>　　衡岳禅依五寺云。青衲几临高瀑濯，苦吟曾许断猿闻。
<br>　　荒村残腊相逢夜，月满鸿多楚水濆。
<br>
<br>卷845_5 「山中春怀」齐己
<br>　　心魂役役不曾归，万象相牵向极微。所得或忧逢郢刃，
<br>　　凡言皆欲夺天机。游深晚谷香充鼻，坐苦春松粉满衣。
<br>　　何物不为狼藉境，桃花和雨更霏霏。
<br>
<br>卷845_6 「寄郑谷郎中」齐己
<br>　　上国谁传消息过，醉眠醒坐对嵯峨。身离道士衣裳少，
<br>　　笔答禅师句偈多。南岸郡钟凉度枕，西斋竹露冷沾莎。
<br>　　还应笑我降心外，惹得诗魔助佛魔。
<br>
<br>卷845_7 「寄萍乡唐禀正字」齐己
<br>　　新书声价满皇都，高卧林中更起无。春兴酒香薰肺腑，
<br>　　夜吟云气湿髭须。同登水阁僧皆别，共上渔船鹤亦孤。
<br>　　长忆前年送行处，洞门残日照菖蒲。
<br>
<br>卷845_8 「秋夕书怀」齐己
<br>　　凉多夜永拥山袍，片石闲欹不觉劳。蟋蟀绕床无梦寐，
<br>　　梧桐满地有萧骚。平生乐道心常切，五字逢人价合高。
<br>　　破落西窗向残月，露声如雨滴蓬蒿。
<br>
<br>卷845_9 「乱后经西山寺」齐己
<br>　　松烧寺破是刀兵，谷变陵迁事可惊。云里乍逢新住主，
<br>　　石边重认旧题名。闲临菡萏荒池坐，乱踏鸳鸯破瓦行。
<br>　　欲伴高僧重结社，此身无计舍前程。
<br>
<br>卷845_10 「题梁贤巽公房」齐己
<br>　　吴王庙侧有高房，帘影南轩日正长。吹苑野风桃叶碧，
<br>　　压畦春露菜花黄。悬灯向后惟冥默，凭案前头即渺茫。
<br>　　知有虎溪归梦切，寺门松折社僧亡。
<br>
<br>卷845_11 「塘上闲作」齐己
<br>　　闲行闲坐藉莎烟，此兴堪思二古贤。陶靖节居彭泽畔，
<br>　　贺知章在镜池边。鸳鸯著对能飞绣，菡萏成群不语仙。
<br>　　形影腾腾夕阳里，数峰危翠滴渔船。
<br>
<br>卷845_12 「江上望远山寄郑谷郎中（公时退居仰山）」齐己
<br>　　危碧层层映水天，半垂冈陇下民田。王维爱甚难抛画，
<br>　　支遁高多不惜钱。巨石尽含金玉气，乱峰闲锁栋梁烟。
<br>　　秦争汉夺空劳力，却是巢由得稳眠。
<br>
<br>卷845_13 「送人自蜀回南游」齐己
<br>　　锦水东浮情尚郁，湘波南泛思何长。蜀魂巴狖悲残夜，
<br>　　越鸟燕鸿叫夕阳。烟月几般为客路，林泉四绝是吾乡。
<br>　　寻幽必有僧相指，宋杜题诗近旧房。
<br>
<br>卷845_14 「寄无愿上人」齐己
<br>　　六十八去七十岁，与师年鬓不争多。谁言生死无消处，
<br>　　还有修行那得何。开士安能穷好恶，故人堪忆旧经过。
<br>　　会归原上焚身后，一阵灰飞也任他。
<br>
<br>卷845_15 「怀潇湘即事寄友人」齐己
<br>　　浸野淫空澹荡和，十年邻住听渔歌。城临远棹浮烟泊，
<br>　　寺近闲人泛月过。岸引绿芜春雨细，汀连斑竹晚风多。
<br>　　可怜千古怀沙处，还有鱼龙弄白波。
<br>
<br>卷845_16 「谢橘洲人寄橘」齐己
<br>　　洞庭栽种似潇湘，绿绕人家带夕阳。霜裛露蒸千树熟，
<br>　　浪围风撼一洲香。洪崖遣后名何远，陆绩怀来事更长。
<br>　　藏贮待供宾客好，石榴宜称映舟光。
<br>
<br>卷845_17 「自贻」齐己
<br>　　心中身外更何猜，坐石看云养圣胎。名在好诗谁逐去，
<br>　　迹依闲处自归来。时添瀑布新瓶水，旋换旃檀旧印灰。
<br>　　晴出寺门惊往事，古松千尺半苍苔。
<br>
<br>卷845_18 「寄益上人」齐己
<br>　　长想寻君道路遥，乱山霜后火新烧。近闻移住邻衡岳，
<br>　　几度题诗上石桥。古木传声连峭壁，一灯悬影过中宵。
<br>　　风骚味薄谁相爱，欹枕常多梦鲍昭。
<br>
<br>卷845_19 「行次宜春寄湘西诸友」齐己
<br>　　幸无名利路相迷，双履寻山上柏梯。衣钵祖辞梅岭外，
<br>　　香灯社别橘洲西。云中石壁青侵汉，树下苔钱绿绕溪。
<br>　　我爱远游君爱住，此心他约与谁携。
<br>
<br>卷845_20 「送略禅者归南岳」齐己
<br>　　林下钟残又拂衣，锡声还独向南飞。千峰冷截冥鸿处，
<br>　　一径险通禅客归。青石上行苔片片，古杉边宿雨霏霏。
<br>　　劳生有愿应回首，忍著无心与物违。
<br>
<br>卷845_21 「咏怀寄知己」齐己
<br>　　已得浮生到老闲，且将新句拟玄关。自知清兴来无尽，
<br>　　谁道淳风去不还。三百正声传世后，五千真理在人间。
<br>　　此心终待相逢说，时复登楼看暮山。
<br>
<br>卷845_22 「寄吴拾遗」齐己
<br>　　新竹将谁榷重轻，皎然评里见权衡。非无苦到难搜处，
<br>　　合有清垂不朽名。疏雨晚冲莲叶响，乱蝉凉抱桧梢鸣。
<br>　　野桥闲背残阳立，翻忆苏卿送子卿。
<br>
<br>卷845_23 「春晴感兴」齐己
<br>　　连旬阴翳晓来晴，水满圆塘照日明。岸草短长边过客，
<br>　　江花红白里啼莺。野无征战时堪望，山有楼台暖好行。
<br>　　桑柘依依禾黍绿，可怜归去是张衡。
<br>
<br>卷845_24 「谢道友拄杖」齐己
<br>　　翦自南岩瀑布边，寒光七尺乳珠连。持来未入尘埃路，
<br>　　乞与应怜老病年。欹影夜归青石涧，卓痕秋过绿苔钱。
<br>　　他时携上嵩峰顶，把倚长松看洛川。
<br>
<br>卷845_25 「东林寄别修睦上人」齐己
<br>　　行心乞得见秋风，双履难留去住踪。红叶正多离社客，
<br>　　白云无限向嵩峰。囊中自欠诗千首，身外谁知事几重。
<br>　　此别不能为后约，年华相似逼衰容。
<br>
<br>卷845_26 「夏日原西避暑寄吟友」齐己
<br>　　热烟疏竹古原西，日日乘凉此杖藜。闲处雨声随霹雳，
<br>　　旱田人望隔虹霓。蝉依独树干吟苦，鸟忆平川渴过齐。
<br>　　别有相招好泉石，瑞花瑶草尽堪携。
<br>
<br>卷845_27 「怀匡阜」齐己
<br>　　荆州连岁滞游方，拄杖尘封六尺光。洗面有香思石溜，
<br>　　冥心无挠忆山床。闲机但愧时机速，静论须惭世论长。
<br>　　昨夜分明梦归去，薜萝幽径绕禅房。
<br>
<br>卷845_28 「静坐」齐己
<br>　　绳床欹坐任崩颓，双眼醒醒闭复开。日月更无闲里过，
<br>　　风骚时有静中来。天真自得生难舍，世幻谁惊死不回。
<br>　　何处堪投此踪迹，水边晴去上高台。
<br>
<br>卷845_29 「寄湘中诸友」齐己
<br>　　碧云诸友尽黄眸，石点花飞更说无。岚翠湿衣松接院，
<br>　　芙蓉薰面寺临湖。沃洲高卧心何僻，匡社长禅兴亦孤。
<br>　　争似楚王文物国，金镳紫绶让前途。
<br>
<br>卷845_30 「答无愿上人书」齐己
<br>　　郑生驱蹇岘山回，传得安公好信来。千里阻修俱老骨，
<br>　　八行重叠慰寒灰。春残桃李犹开户，雪满松杉始上台。
<br>　　必有南游山水兴，汉江平稳好浮杯。
<br>
<br>卷845_31 「送胤公归阙」齐己
<br>　　西朝归去见高情，应恋香灯近圣明。关令莫疑非马辩，
<br>　　道安还跨赤驴行。充斋野店蔬无味，洒笠平原雪有声。
<br>　　忍惜文章便闲得，看他趋竞取时名。
<br>
<br>卷845_32 「感时」齐己
<br>　　忽忽枕前蝴蝶梦，悠悠觉后利名尘。无穷今日明朝事，
<br>　　有限生来死去人。终与狐狸为窟穴，谩师龟鹤养精神。
<br>　　可怜颜子能消息，虚室坐忘心最真。
<br>
<br>卷845_33 「湖上逸人」齐己
<br>　　澹荡光中翡翠飞，田田初出柳丝丝。吟沿绿岛时逢鹤，
<br>　　醉泛清波或见龟。七泽钓师应识我，中原逐鹿不知谁。
<br>　　秋风水寺僧相近，一径芦花到竹篱。
<br>
<br>卷845_34 「怀巴陵」齐己
<br>　　垂白堪思大乱前，薄游曾驻洞庭边。寻僧古寺沿沙岸，
<br>　　倚杖残阳落水天。兰蕊蔫菸骚客庙，烟波晴阔钓师船。
<br>　　此时欲买君山住，懒就商人乞个钱。
<br>
<br>卷845_35 「渚宫谢杨秀才自嵩山相访」齐己
<br>　　嵩峰有客远相寻，尘满麻衣袖苦吟。花尽草长方闭户，
<br>　　道孤身老正伤心。红堆落日云千仞，碧撼凉风竹一林。
<br>　　惆怅雅声消歇去，喜君聊此暂披襟。
<br>
<br>卷845_36 「荆门寄沈彬」齐己
<br>　　罢趋明圣懒从知，鹤氅褵褷遂性披。道有静君堪托迹，
<br>　　诗无贤子拟传谁。松声白日边行止，日影红霞里梦思。
<br>　　珍重两篇千里达，去年江上雪飞时。
<br>
<br>卷845_37 「读《阴符经》」齐己
<br>　　绕窗风竹骨轻安，闲借阴符仰卧看。绝利一源真有谓，
<br>　　空劳万卷是无端。清虚可保升云易，嗜欲终知入圣难。
<br>　　三要洞开何用闭，高台时去凭栏干。
<br>
<br>卷845_38 「寄吴国知旧」齐己
<br>　　淮甸当年忆旅游，衲衣棕笠外何求。城中古巷寻诗客，
<br>　　桥上残阳背酒楼。晴色水云天合影，晚声名利市争头。
<br>　　可怜王化融融里，惆怅无僧似惠休。
<br>
<br>卷845_39 「移居」齐己
<br>　　上台言任养疏愚，乞与西城水满湖。吹榻好风终日有，
<br>　　趁凉闲客片时无。檀栾翠拥清蝉在，菡萏红残白鸟孤。
<br>　　欲问存思搜抉妙，几联诗许敌三都。
<br>
<br>卷845_40 「喜彬上人见访」齐己
<br>　　高吟欲继沃州师，千里相寻问课虚。残腊江山行尽处，
<br>　　满衣风雪到闲居。携来律韵清何甚，趣入幽微旨不疏。
<br>　　莫惜天机细捶琢，他时终可拟芙蕖。
<br>
<br>卷845_41 「荆州新秋寺居写怀诗五首上南平王」齐己
<br>　　竹如翡翠侵帘影，苔学琉璃布地纹。高卧更无如此乐，
<br>　　远游何必爱他云。闲听谢脁吟为政，静看萧何坐致君。
<br>　　只恐老身衰朽速，他年不得颂鸿勋。
<br>　　井梧黄落暮蝉清，久驻金台但暗惊。事佛未怜诸弟子，
<br>　　谈空争动上公卿。合归鸟外藏幽迹，敢向人前认好名。
<br>　　满印白檀灯一盏，可能酬谢得聪明。
<br>　　金汤里面境何求，宝殿东边院最幽。栽种已添新竹影，
<br>　　画图兼列远山秋。形容岂合亲公子，章句争堪狎士流。
<br>　　虚负岷峨老僧约，年年雪水下汀洲。
<br>　　汉江西岸蜀江东，六稔安禅教化中。托迹幸将王粲别，
<br>　　归心宁与子山同。尊罍岂识曹参酒，宾客还亲宋玉风。
<br>　　又见去年三五夕，一轮寒魄破烟空。
<br>　　石龛闲锁旧居峰，何事膺门岁月重。五七诗中叨见遇，
<br>　　三千客外许疏慵。迎凉蟋蟀喧闲思，积雨莓苔没屐踪。
<br>　　会待英雄启金口，却教担锡入云松。
<br>
<br>卷845_42 「送李秀才归湘中」齐己
<br>　　词客携文访病夫，因吟送别忆湘湖。寒消浦溆催鸿雁，
<br>　　暖入溪山养鹧鸪。僧向月中寻岳麓，云从城上去苍梧。
<br>　　君归为问峰前寺，旧住僧房锁在无。
<br>
<br>卷845_43 「寄吴国西供奉」齐己
<br>　　别来相忆梦多迷，君住东朝我楚西。瑶阙合陪龙象位，
<br>　　春山休记鹧鸪啼。承恩位与千官别，应制才将十子齐。
<br>　　几笑远公慵送客，殷勤只到寺前溪。
<br>
<br>卷845_44 「谢人惠端溪砚」齐己
<br>　　端人凿断碧溪浔，善价争教惜万金。砻琢已曾经敏手，
<br>　　研磨终见透坚心。安排得主难移动，含贮随时任浅深。
<br>　　保重更求装钿匣，闲将濡染寄知音。
<br>
<br>卷845_45 「送吴先辈赴京」齐己
<br>　　烟霄已遂明经第，江汉重来问苦吟。托兴偶凭风月远，
<br>　　忘机终在寂寥深。千篇未听常徒口，一字须防作者心。
<br>　　此日与君聊话别，老身难约更相寻。
<br>
<br>卷845_46 「和西蜀可准大师远寄之什」齐己
<br>　　莫知何路去追攀，空想人间出世间。杜口已同居士室，
<br>　　传心休问祖师山。禅中不住方为定，说处无生始是闲。
<br>　　珍重希音远相寄，乱峰西望叠孱颜。
<br>
<br>卷845_47 「荆门暮冬与节公话别」齐己
<br>　　漳河湘岸柳关头，离别相逢四十秋。我忆黄梅梦南国，
<br>　　君怀明主去东周。几程霜雪经残腊，何处封疆过旧游。
<br>　　好及春风承帝泽，莫忘衰朽卧林丘。
<br>
<br>卷845_48 「贺孙支使郎中迁居」齐己
<br>　　别认公侯礼上才，筑金何啻旧燕台。地连东阁横头买，
<br>　　门对西园正面开。不隔红尘趋棨戟，只拖珠履赴尊罍。
<br>　　应逢明月清霜夜，闲领笙歌宴此来。
<br>
<br>卷845_49 「庭际新移松竹」齐己
<br>　　三茎瘦竹两株松，瑟瑟翛翛韵且同。抱节乍离新涧雪，
<br>　　盘根远别旧林风。岁寒相倚无尘地，荫影分明有月中。
<br>　　更待阳和信催促，碧梢青杪看凌空。
<br>
<br>卷845_50 「荆门寄题禅月大师影堂」齐己
<br>　　泽国闻师泥日后，蜀王全礼葬馀灰。白莲塔向清泉锁，
<br>　　禅月堂临锦水开。西岳千篇传古律，南宗一句印灵台。
<br>　　不堪只履还西去，葱岭如今无使回。
<br>
<br>卷845_51 「贺雪」齐己
<br>　　上清凝结下乾坤，为瑞为祥表致君。日月影从光外过，
<br>　　山河形向静中分。歌扬郢路谁同听，声洒梁园客共闻。
<br>　　堪想画堂帘卷次，轻随舞袖正纷纷。
<br>
<br>卷845_52 「荆州寄贯微上人」齐己
<br>　　旧斋休忆对松关，各在王侯顾遇间。命服已沾天渥泽，
<br>　　衲衣犹拥祖斓斑。相思莫救烧心火，留滞难移压脑山。
<br>　　得失两途俱不是，笑他高卧碧孱颜。
<br>
<br>卷845_53 「送休师归长沙宁觐」齐己
<br>　　高堂亲老本师存，多难长悬两处魂。已说战尘消汉口，
<br>　　便随征棹别荆门。晴吟野阔无耕地，晚宿湾深有钓村。
<br>　　他日更思衰老否，七年相伴琢诗言。
<br>
<br>卷845_54 「江上夏日」齐己
<br>　　无处清阴似剡溪，火云奇崛倚空齐。千山冷叠湖光外，
<br>　　一扇凉摇楚色西。碧树影疏风易断，绿芜平远日难低。
<br>　　故园旧寺临湘水，斑竹烟深越鸟啼。
<br>
<br>卷845_55 「渚宫春日因怀有作」齐己
<br>　　旧业树连湘树远，家山云与岳云平。僧来已说无耕钓，
<br>　　雁去那知有弟兄。客思莫牵蝴蝶梦，乡心自忆鹧鸪声。
<br>　　沙头南望堪肠断，谁把归舟载我行。
<br>
<br>卷845_56 「松化为石（近闻金华山古松化为石）」齐己
<br>　　盘根几耸翠崖前，却偃凌云化至坚。乍结精华齐永劫，
<br>　　不随凋变已千年。逢贤必用镌辞立，遇圣终将刻印传。
<br>　　肯似荆山凿馀者，藓封顽滞卧岚烟。
<br>
<br>卷845_57 「寄澧阳吴使君」齐己
<br>　　南客西来话使君，涔阳风雨变行春。四邻耕钓趋仁政，
<br>　　千里烟花压路尘。去兽未胜除狡吏，还珠争似复逋民。
<br>　　红兰浦暖携才子，烂醉连题赋白蘋.
<br>
<br>卷845_58 「湘江送客」齐己
<br>　　湘江秋色湛如冰，楚客离怀暮不胜。千里碧云闻塞雁，
<br>　　几程青草见巴陵。寒涛响叠晨征橹，岸苇丛明夜泊灯。
<br>　　鹦鹉洲边若回首，为思前事一扪膺。
<br>
<br>卷845_59 「暮游岳麓寺」齐己
<br>　　寺楼高出碧崖棱，城里谁知在上层。初雪洒来乔木暝，
<br>　　远禽飞过大江澄。闲消不睡怜长夜，静照无言谢一灯。
<br>　　回首何边是空地，四村桑麦遍丘陵。
<br>
<br>卷845_60 「林下留别道友」齐己
<br>　　住亦无依去是闲，何心终恋此林间。片云孤鹤东西路，
<br>　　四海九州多少山。静坐趁凉移树影，兴随题处著苔斑。
<br>　　秋来洗浣行衣了，还尔邻僧旧竹关。
<br>
<br>卷845_61 「道林寺居寄岳麓禅师二首」齐己
<br>　　门前石路彻中峰，树影泉声在半空。寻去未应劳上下，
<br>　　往来殊已倦西东。髭根尽白孤云并，心迹全忘片月同。
<br>　　长忆高窗夏天里，古松青桧午时风。
<br>　　山袍不称下红尘，各是闲居岛外身。两处烟霞门寂寂，
<br>　　一般苔藓石磷磷。禅关悟后宁疑物，诗格玄来不傍人。
<br>　　月照经行更谁见，露华松粉点衣巾。
<br>
<br>卷845_62 「乱后江西过孙鲂旧居因寄」齐己
<br>　　旧游重到倍悲凉，吟忆同人倚寺墙。何处暮蝉喧逆旅，
<br>　　此中山鸟噪垂杨。寰区有主权兵器，风月无人掌桂香。
<br>　　欲寄此心空北望，塞鸿天末失归行。
<br>
<br>卷845_63 「宜春江上寄仰山长老二首」齐己
<br>　　水隔孤城城隔山，水边时望忆师闲。清泉白日中峰上，
<br>　　落日半空栖鸟还。云影触衣分朵朵，雨声吹磬散潺潺。
<br>　　传心莫学罗浮去，后辈思量待扣关。
<br>　　雨晴天半碧光流，影倒残阳湿郡楼。绝顶有人经劫在，
<br>　　浮生无客暂时游。窗开万壑春泉乱，塔锁孤灯万木稠。
<br>　　欲为吾师拂衣去，白云红叶又新秋。
<br>
<br>卷845_64 「萤」齐己
<br>　　透窗穿竹住还移，万类俱闲始见伊。难把寸光藏暗室，
<br>　　自持孤影助明时。空庭散逐金风起，乱叶争投玉露垂。
<br>　　后代儒生懒收拾，夜深飞过读书帷。
<br>
<br>卷845_65 「湘中送翁员外归闽」齐己
<br>　　船满琴书与酒杯，清湘影里片帆开。人归南国乡园去，
<br>　　雁逐西风日夜来。天势渐低分海树，山程欲尽见城台。
<br>　　此身未别江边寺，犹看星郎奉诏回。
<br>
<br>卷845_66 「寄居道林寺作」齐己
<br>　　岚湿南朝殿塔寒，此中因得谢尘寰。已同庭树千株老，
<br>　　未负溪云一片闲。石镜旧游临皎洁，岳莲曾上彻孱颜。
<br>　　如今衰飒成多病，黄叶风前昼掩关。
<br>
<br>卷845_67 「沙鸥」齐己
<br>　　暖傍渔船睡不惊，可怜孤洁似华亭。晚来湾浦冲平碧，
<br>　　晴过汀洲拂浅青。翡翠静中修羽翼，鸳鸯闲处事仪形。
<br>　　何如飞入汉宫里，留与兴亡作典经。
<br>
<br>卷845_68 「和翁员外题马太傅宅贾相公井」齐己
<br>　　飞尘不敢下相干，闇脉傍应润牡丹。心任短长投玉绠，
<br>　　底须三五映金盘。神工旧制泓澄在，天泽时加潋滟寒。
<br>　　太傅欲旌前古事，星郎属思久凭栏。
<br>
<br>卷845_69 「看云」齐己
<br>　　何峰触石湿苔钱，便逐高风离瀑泉。深处卧来真隐逸，
<br>　　上头行去是神仙。千寻有影沧江底，万里无踪碧落边。
<br>　　长忆旧山青壁里，绕庵闲伴老僧禅。
<br>
<br>卷845_70 「对雪寄荆幕知己」齐己
<br>　　猛势微开万里清，月中看似日中明。此时鸥鹭无人见，
<br>　　何处关山有客行。郢唱转高谁敢和，巴歌相顾自销声。
<br>　　江斋卷箔含毫久，应想梁王礼不经。
<br>
<br>卷845_71 「送相里秀才赴举」齐己
<br>　　两上东堂不见春，文明重去有谁亲。曾逢少海尊前客，
<br>　　旧是神仙会里人。已遂风云催化羽，却将雷电助烧鳞。
<br>　　明年自此登龙后，回首荆门一路尘。
<br>
<br>卷845_72 「荆门疾中喜谢尊师自南岳来、相里秀才自京至」齐己
<br>　　闲堂昼卧眼初开，强起徐行绕砌苔。鹤氅人从衡岳至，
<br>　　鹑衣客自洛阳来。坐闻邻树栖幽鸟，吟觉江云发早雷。
<br>　　西笑东游此相别，两途消息待谁回。
<br>
<br>卷845_73 「吟兴自述」齐己
<br>　　前习都由未尽空，生知雅学妙难穷。一千首出悲哀外，
<br>　　五十年销雪月中。兴去不妨归静虑，情来何止发真风。
<br>　　曾无一字干声利，岂愧操心负至公。
<br>
<br>卷845_74 「送谢尊师自南岳出入京」齐己
<br>　　曾听鹿鸣逢世乱，因披羽服隐衡阳。几多事隔丹霄兴，
<br>　　三十年成两鬓霜。芝朮未甘销勇气，风骚无那激刚肠。
<br>　　中朝旧有知音在，可是悠悠入帝乡。
<br>
<br>卷845_75 「送司空学士赴京」齐己
<br>　　弘文初命下江边，难恋沙鸥与钓船。蓝绶乍称新学士，
<br>　　白衫初脱旧神仙。龙山送别风生路，鸡树从容雪照筵。
<br>　　重谒往年金榜主，便将才术佐陶甄。
<br>
<br>　　　　　　　　　　　　　　卷八百四十六
<br>
<br>卷846_1 「春寄尚颜」齐己
<br>　　含桃花谢杏花开，杜宇新啼燕子来。好事可能无分得，
<br>　　名山长似有人催。檐声未断前旬雨，电影还连后夜雷。
<br>　　心迹共师争几许，似人嫌处自迟回。
<br>
<br>卷846_2 「寄梁先辈」齐己
<br>　　慈恩塔下曲江边，别后多应梦到仙。时去与谁论此事，
<br>　　乱来何处觅同年。陈琳笔砚甘前席，甪里烟霞待共眠。
<br>　　爱惜麻衣好颜色，未教朱紫污天然。
<br>
<br>卷846_3 「荆渚偶作」齐己
<br>　　无味吟诗即把经，竟将疏野访谁行。身依江寺庭无树，
<br>　　山绕天涯路有兵。竹瓦雨声漂永日，纸窗灯焰照残更。
<br>　　从容一觉清凉梦，归到龙潭扫石枰。
<br>
<br>卷846_4 「城中晚夏思山」齐己
<br>　　葛衣沾汗功虽健，纸扇摇风力甚卑。苦热恨无行脚处，
<br>　　微凉喜到立秋时。竹轩静看蜘蛛挂，莎径闲听蟋蟀移。
<br>　　天外有山归即是，岂同游子暮何之。
<br>
<br>卷846_5 「忆旧山」齐己
<br>　　谁请衰羸住北州，七年魂梦旧山丘。心清槛底潇湘月，
<br>　　骨冷禅中太华秋。高节未闻驯虎豹，片言何以傲王侯。
<br>　　应须脱洒孤峰去，始是分明个剃头。
<br>
<br>卷846_6 「寄体休」齐己
<br>　　南州君去为寻医，病色应除似旧时。久别莫忘庐阜约，
<br>　　却来须有洞庭诗。金陵往岁同窥井，岘首前秋共读碑。
<br>　　两处山河见兴废，相思更切卧云期。
<br>
<br>卷846_7 「过陆鸿渐旧居」齐己
<br>　　楚客西来过旧居，读碑寻传见终初。佯狂未必轻儒业，
<br>　　高尚何妨诵佛书。种竹岸香连菡萏，煮茶泉影落蟾蜍。
<br>　　如今若更生来此，知有何人赠白驴。
<br>
<br>卷846_8 「寄怀钟陵旧游因寄知己」齐己
<br>　　洗井僧来说旧游，西江东岸是城楼。昔年淹迹因王化，
<br>　　长日凭栏看水流。真观上人栖树石，陈陶处士在林丘。
<br>　　终拖老病重寻去，得到匡庐死便休。
<br>
<br>卷846_9 「遣怀」齐己
<br>　　病肠休洗老休医，七十能饶百岁期。不死任还蓬岛客，
<br>　　无生自有雪山师。浮云聚散俱关虑，明月相逢好展眉。
<br>　　既兆未萌闲酌度，不如中抱是寻思。
<br>
<br>卷846_10 「怀武陵因寄幕中韩先辈、何从事」齐己
<br>　　武陵嘉致迹多幽，每见图经恨白头。溪浪碧通何处去，
<br>　　桃花红过郡前流。常闻相幕鸳鸿兴，日向神仙洞府游。
<br>　　凿井耕田人在否，如今天子正征搜。
<br>
<br>卷846_11 「赠樊处士」齐己
<br>　　小子声名天下知，满簪霜雪白麻衣。谁将一著争先后，
<br>　　共向长安定是非。有路未曾迷日用，无贪终不乱天机。
<br>　　闲寻道士过仙观，赌得黄庭两卷归。
<br>
<br>卷846_12 「荆渚逢禅友」齐己
<br>　　泽国相逢话一宵，云山偶别隔前朝。社思匡岳无宗炳，
<br>　　诗忆扬州有鲍昭。晨野黍离春漠漠，水天星粲夜遥遥。
<br>　　闲吟莫忘传心祖，曾立阶前雪到腰。
<br>
<br>卷846_13 「送僧归洛中」齐己
<br>　　赤日彤霞照晚坡，东州道路兴如何。蝉离楚柳鸣犹少，
<br>　　叶到嵩云落渐多。海内自为闲去住，关头谁问旧经过。
<br>　　叮咛与访春山寺，白乐天真在也么。
<br>
<br>卷846_14 「道林寓居」齐己
<br>　　秋泉一片树千株，暮汲寒烧外有馀。青嶂这边来已熟，
<br>　　红尘那畔去应疏。风骚未肯忘雕琢，潇洒无妨更剃除。
<br>　　即问沃州开士僻，爱禽怜骏意何如。
<br>
<br>卷846_15 「仙掌」齐己
<br>　　峭形寒倚夕阳天，毛女莲花翠影连。云外自为高出手，
<br>　　人间谁合斗挥拳。鹤抛青汉来岩桧，僧隔黄河望顶烟。
<br>　　晴露红霞长满掌，只应栖托是神仙。
<br>
<br>卷846_16 「中秋月」齐己
<br>　　空碧无云露湿衣，群星光外涌清规。东楼莫碍渐高势，
<br>　　四海待看当午时。还许分明吟皓魄，肯教幽暗取丹枝。
<br>　　可怜半夜婵娟影，正对五侯残酒池。
<br>
<br>卷846_17 「送禅者游南岳」齐己
<br>　　忽随南棹去衡阳，谁住江边树下房。尘梦是非都觉了，
<br>　　野云心地更何妨。渐临瀑布听猿思，却背岣嵝有雁行。
<br>　　想到中峰上层寺，石窗秋霁见潇湘。
<br>
<br>卷846_18 「闻道林诸友尝茶因有寄」齐己
<br>　　枪旗冉冉绿丛园，谷雨初晴叫杜鹃。摘带岳华蒸晓露，
<br>　　碾和松粉煮春泉。高人梦惜藏岩里，白硾封题寄火前。
<br>　　应念苦吟耽睡起，不堪无过夕阳天。
<br>
<br>卷846_19 「将归旧山留别错公」齐己
<br>　　旧峰前昨下来时，白石丛丛间紫薇。章句不堪歌有道，
<br>　　溪山只合退无机。云含暧态晴犹在，鹤养闲神昼不飞。
<br>　　欲去更思过丈室，二年频此揖清晖。
<br>
<br>卷846_20 「闻尚颜上人创居有寄」齐己
<br>　　麓山南面橘洲西，别构新斋与竹齐。野客已闻将鹤赠，
<br>　　江僧未说有诗题。窗临杳霭寒千嶂，枕遍潺湲月一溪。
<br>　　可想乍移禅榻处，松阴冷湿壁新泥。
<br>
<br>卷846_21 「庚午岁九日作」齐己
<br>　　门底秋苔嫩似蓝，此中消息兴何堪。乱离偷过九月九，
<br>　　头尾算来三十三。云影半晴开梦泽，菊花微暖傍江潭。
<br>　　故人今日在不在，胡雁背风飞向南。
<br>
<br>卷846_22 「逢进士沈彬」齐己
<br>　　欲话趋时首重骚，因君倍惜剃头刀。千般贵在能过达，
<br>　　一片心闲不那高。山叠好云藏玉鸟，海翻狂浪隔金鳌。
<br>　　时应记得长安事，曾向文场属思劳。
<br>
<br>卷846_23 「闻王员外新恩有寄」齐己
<br>　　欲退无因贵逼来，少仪官美右丞才。青袍早许淹花幕，
<br>　　霜简方闻谢柏台。金诺静宜资讲诵，玉山寒称奉尊罍。
<br>　　西峰有客思相贺，门隔潇湘雪未开。
<br>
<br>卷846_24 「秋夕言怀寄所知」齐己
<br>　　休问蒙庄材不材，孤灯影共傍寒灰。忘筌话道心甘死，
<br>　　候体论诗口懒开。窗外风涛连建业，梦中云水忆天台。
<br>　　相疏却是相知分，谁讶经年一度来。
<br>
<br>卷846_25 「答禅者」齐己
<br>　　五老峰前相遇时，两无言语只扬眉。南宗北祖皆如此，
<br>　　天上人间更问谁。山衲静披云片片，铁刀凉削鬓丝丝。
<br>　　闲吟莫学汤从事，抛却袈裟负本师。
<br>
<br>卷846_26 「寄尚颜（公受徐州薛尚书见知）」齐己
<br>　　莫向孤峰道息机，有人偷眼羡吾师。满身光化年前宠，
<br>　　几轴开平岁里诗。北阙故人随丧乱，南山旧寺在参差。
<br>　　清吟但忆徐方政，应恨当时不见时。
<br>
<br>卷846_27 「梓栗杖送人」齐己
<br>　　禅家何物赠分襟，只有天台杖一寻。拄去客归青洛远，
<br>　　采来僧入白云深。游山曾把探龙穴，出世期将指佛心。
<br>　　此日江边赠君后，却携筇杖向东林。
<br>
<br>卷846_28 「寄朗陵二禅友」齐己
<br>　　潇湘曾宿话诗评，荆楚连秋阻野情。金锡罢游双鬓白，
<br>　　铁盂终守一斋清。篇章老欲齐高手，风月闲思到极精。
<br>　　南望山门石何处，沧浪云梦浸天横。
<br>
<br>卷846_29 「灯」齐己
<br>　　幽光耿耿草堂空，窗隔飞蛾恨不通。红烬自凝清夜朵，
<br>　　赤心长谢碧纱笼。云藏水国城台里，雨闭松门殿塔中。
<br>　　金屋玉堂开照睡，岂知萤雪有深功。
<br>
<br>卷846_30 「寄金陵幕中李郎中」齐己
<br>　　龙门支派富才能，年少飞翔便大鹏。久待尊罍临铁瓮，
<br>　　又从幢节镇金陵。精神一只秋空鹤，骚雅千寻夏井冰。
<br>　　长忆相招宿华馆，数宵忘寝尽寒灯。
<br>
<br>卷846_31 「寄韩蜕秀才」齐己
<br>　　松门高不似侯门，藓径鞋踪触处分。远事即为无害鸟，
<br>　　多闲便是有情云。那忧宠辱来惊我，且寄风骚去敌君。
<br>　　知伴李膺琴酒外，绛纱闲卷共论文。
<br>
<br>卷846_32 「湘中春兴」齐己
<br>　　雨歇江明苑树干，物妍时泰恣游盘。更无轻翠胜杨柳，
<br>　　尽觉浓华在牡丹。终日去还抛寂寞，绕池回却凭栏干。
<br>　　红芳片片由青帝，忍向西园看落残。
<br>
<br>卷846_33 「送错公、栖公南游」齐己
<br>　　洪偃汤休道不殊，高帆共载兴何俱。北京丧乱离丹凤，
<br>　　南国烟花入鹧鸪。明月团圆临桂水，白云重叠起苍梧。
<br>　　威仪本是朝天士，暂向辽荒住得无。
<br>
<br>卷846_34 「寄南岳诸道友」齐己
<br>　　南望衡阳积瘴开，去年曾踏雪游回。谩为楚客蹉跎过，
<br>　　却是边鸿的当来。乳窦孤明含海日，石桥危滑长春苔。
<br>　　终寻十八高人去，共坐苍崖养圣胎。
<br>
<br>卷846_35 「送韩蜕秀才赴举」齐己
<br>　　槐花馆驿暮尘昏，此去分明吏部孙。才器合居科第首，
<br>　　风流幸是缙绅门。春和洛水清无浪，雪洗高峰碧断根。
<br>　　堪想都人齐指点，列仙相次上昆仑。
<br>
<br>卷846_36 「溪居寓言」齐己
<br>　　秋蔬数垄傍潺湲，颇觉生涯异俗缘。诗兴难穷花草外，
<br>　　野情何限水云边。虫声绕屋无人语，月影当松有鹤眠。
<br>　　寄向东溪老樵道，莫催丹桂博青钱。
<br>
<br>卷846_37 「遣怀」齐己
<br>　　诗病相兼老病深，世医徒更费千金。馀生岂必虚抛掷，
<br>　　未死何妨乐咏吟。流水不回休叹息，白云无迹莫追寻。
<br>　　闲身自有闲消处，黄叶清风蝉一林。
<br>
<br>卷846_38 「自湘中将入蜀留别诸友」齐己
<br>　　巾舄初随入蜀船，风帆吼过洞庭烟。七千里路到何处，
<br>　　十二峰云更那边。巫女暮归林淅沥，巴猿吟断月婵娟。
<br>　　来年五月峨嵋雪，坐看消融满锦川。
<br>
<br>卷846_39 「寄匡阜诸公二首」齐己
<br>　　松头柏顶碧森森，虚槛寒吹夏景深。静社可追长往迹，
<br>　　白莲难问久修心。山围四面才容寺，月到中宵始满林。
<br>　　争学忘言住幽胜，吾师遗集尽清吟。
<br>　　峰前林下东西寺，地角天涯来往僧。泉月净流闲世界，
<br>　　杉松深锁尽香灯。争无大士重修社，合有诸贤更服膺。
<br>　　曾寄邻房挂瓶锡，雨闻岩溜解春冰。
<br>
<br>卷846_40 「送人入蜀」齐己
<br>　　何必闲吟蜀道难，知君心出嶮巇间。寻常秋泛江陵去，
<br>　　容易春浮锦水还。两面碧悬神女峡，几重青出丈人山。
<br>　　文君酒市逢初雪，满贳新沽洗旅颜。
<br>
<br>卷846_41 「酬庐山张处士」齐己
<br>　　发枯身老任浮沉，懒泥秋风更役吟。新事向人堪结舌，
<br>　　旧诗开卷但伤心。苔床卧忆泉声绕，麻履行思树影深。
<br>　　终谢柴桑与彭泽，醉游闲访入东林。
<br>
<br>卷846_42 「寄岘山道人」齐己
<br>　　凤门高对鹿门青，往岁经过恨未平。辩鼎上人方话道，
<br>　　卧龙丞相忽追兵。炉峰已负重回计，华岳终悬未去情。
<br>　　闻说东周天子圣，会摇金锡却西行。
<br>
<br>卷846_43 「送王处士游蜀」齐己
<br>　　又挂寒帆向锦川，木兰舟里过残年。自修姹姹炉中物，
<br>　　拟作飘飘水上仙。三峡浪喧明月夜，万州山到夕阳天。
<br>　　来年的有荆南信，回札应缄十色笺。
<br>
<br>卷846_44 「怀金陵李推官僧自牧」齐己
<br>　　秣陵长忆共吟游，儒释风骚道上流。莲幕少年轻谢脁，
<br>　　雪山真子鄙汤休。也应有作怀清苦，莫谓无心过白头。
<br>　　欲附别来千万意，病身初起向残秋。
<br>
<br>卷846_45 「寄寻萍公」齐己
<br>　　闻在湓城多寄住，随时谈笑浑尘埃。孤峰恐忆便归去，
<br>　　浮世要看还下来。万顷野烟春雨断，九条寒浪晚窗开。
<br>　　虎溪桥上龙潭寺，曾此相寻踏雪回。
<br>
<br>卷846_46 「得李推官近寄怀」齐己
<br>　　荆门前岁使乎回，求得星郎近制来。连日借吟终不已，
<br>　　一灯忘寝又重开。秋风漫作牵情赋，春草真为入梦才。
<br>　　堪笑陈宫诸狎客，当时空有个追陪。
<br>
<br>卷846_47 「对菊」齐己
<br>　　蝶醉风狂半折时，冷烟清露压离披。欲倾琥珀杯浮尔，
<br>　　好把茱萸朵配伊。孔雀毛衣应者是，凤凰金翠更无之。
<br>　　何因栽向僧园里，门外重阳过不知。
<br>
<br>卷846_48 「忆东林因送二生归」齐己
<br>　　好向东林度此生，半天山脚寺门平。红霞嶂底潺潺色，
<br>　　清夜房前瑟瑟声。偶别十年成瞬息，欲来千里阻刀兵。
<br>　　可怜二子同归兴，南国烟花路好行。
<br>
<br>卷846_49 「渚宫西城池上居」齐己
<br>　　城东移锡住城西，绿绕春波引杖藜。翡翠满身衣有异，
<br>　　鹭鸶通体格非低。风摇柳眼开烟小，暖逼兰芽出土齐。
<br>　　犹有幽深不相似，剡溪乘棹入耶溪。
<br>
<br>卷846_50 「中秋夕怆怀寄荆幕孙郎中」齐己
<br>　　白莲香散沼痕干，绿筱阴浓藓地寒。年老寄居思隐切，
<br>　　夜凉留客话时难。行僧尽去云山远，宾雁同来泽国宽。
<br>　　时谢孔璋操檄外，每将空病问衰残。
<br>
<br>卷846_51 「酬湘幕徐员外见寄」齐己
<br>　　东海儒宗事业全，冰棱孤峭类神仙。诗同李贺精通鬼，
<br>　　文拟刘轲妙入禅。珠履早曾从相府，玳簪今又别官筵。
<br>　　篇章几谢传西楚，空想雄风度十年。
<br>
<br>卷846_52 「寄蜀国广济大师」齐己
<br>　　冰压霜坛律格清，三千传授尽门生。禅心尽入空无迹，
<br>　　诗句闲搜寂有声。满国繁华徒自乐，两朝更变未曾惊。
<br>　　终思相约岷峨去，不得携筇一路行。
<br>
<br>卷846_53 「答献上人卷」齐己
<br>　　衲衣禅客袖篇章，江上相寻共感伤。秦甸乱来栖白没，
<br>　　杼山空后皎然亡。清留岛月秋凝露，苦寄巴猿夜叫霜。
<br>　　珍重南宗好才子，灰心冥目外无妨。
<br>
<br>卷846_54 「寄武陵贯微上人二首」齐己
<br>　　知泛沧浪棹未还，西峰房锁夜潺潺。春陪相府游仙洞，
<br>　　雪共宾寮对玉山。诗里几添新菡萏，衲痕应换旧斓斑。
<br>　　莫忘一句曹溪妙，堪塞孙孙骋度关。
<br>　　吴头东面楚西边，云接苍梧水浸天。两地别离身已老，
<br>　　一言相合道休传。风骚妙欲凌春草，踪迹闲思绕岳莲。
<br>　　不是傲他名利世，吾师本在雪山巅。
<br>
<br>卷846_55 「怀体休上人」齐己
<br>　　仲宣楼上望重湖，君到潇湘得健无。病遇何人分药饵，
<br>　　诗逢谁子论功夫。杉萝寺里寻秋早，橘柚洲边度日晡。
<br>　　许送自身归华岳，待来朝暮拂瓶盂。
<br>
<br>卷846_56 「招湖上兄弟」齐己
<br>　　去岁得君消息在，两凭人信过重湖。忍贪风月当年少，
<br>　　不寄音书慰老夫。药鼎近闻传秘诀，诗门曾说拥寒炉。
<br>　　汉江江路西来便，好傍扁舟访我无。
<br>
<br>卷846_57 「江居寄关中知己」齐己
<br>　　多病多慵汉水边，流年不觉已皤然。旧栽花地添黄竹，
<br>　　新陷盆池换白莲。雪月未忘招远客，云山终待去安禅。
<br>　　八行书札君休问，不似风骚寄一篇。
<br>
<br>卷846_58 「中秋十五夜寄人」齐己
<br>　　高河瑟瑟转金盘，喷露吹光逆凭栏。四海鱼龙精魄冷，
<br>　　五山鸾鹤骨毛寒。今宵尽向圆时望，后夜谁当缺处看。
<br>　　何事清光与蟾兔，却教才小少留难。
<br>
<br>卷846_59 「谢人自钟陵寄纸笔」齐己
<br>　　故人犹忆苦吟劳，所惠何殊金错刀。霜雪剪栽新剡硾，
<br>　　锋铓管束本宣毫。知君倒箧情何厚，借我临池价斗高。
<br>　　词客分张看欲尽，不堪来处隔秋涛。
<br>
<br>卷846_60 「移居西湖作二首」齐己
<br>　　火云阳焰欲烧空，小槛幽窗想旧峰。白汗此时流枕簟，
<br>　　清风何处动杉松。残更正好眠凉月，远寺俄闻报晓钟。
<br>　　只待秋声涤心地，衲衣新洗健形容。
<br>　　官园树影昼阴阴，咫尺清凉莫浣心。桃李别教人主掌，
<br>　　烟花不称我追寻。蜩螗晚噪风枝稳，翡翠闲眠宿处深。
<br>　　争似出尘地行止，东林苔径入西林。
<br>
<br>卷846_61 「题玉泉寺」齐己
<br>　　高韵双悬张曲江，联题兼是孟襄阳。后人才地谁称短，
<br>　　前辈经天尽负长。胜景饱于闲采拾，灵踪销得正思量。
<br>　　时移两板成尘迹，犹挂吾师旧影堂。
<br>
<br>卷846_62 「看金陵图」齐己
<br>　　六朝图画战争多，最是陈宫计数讹。
<br>　　若爱苍生似歌舞，隋皇自合耻干戈。
<br>
<br>卷846_63 「寄南岳泰禅师」齐己
<br>　　江头默想坐禅峰，白石山前万丈空。
<br>　　山下猎人应不到，雪深花鹿在庵中。
<br>
<br>卷846_64 「片云」齐己
<br>　　水底分明天上云，可怜形影似吾身。
<br>　　何妨舒作从龙势，一雨吹销万里尘。
<br>
<br>卷846_65 「寄清溪道者」齐己
<br>　　万重千叠红霞嶂，夜烛朝香白石龛。
<br>　　常寄溪窗凭危槛，看经影落古龙潭。
<br>
<br>卷846_66 「病中勉送小师往清凉山礼大圣」齐己
<br>　　丰衣足食处莫住，圣迹灵踪好遍寻。
<br>　　忽遇文殊开慧眼，他年应记老师心。
<br>
<br>卷846_67 「谢人惠拄杖」齐己
<br>　　何处云根采得来，黑龙狂欲作风雷。
<br>　　知师念我形骸老，教把经行拄绿苔。
<br>
<br>卷846_68 「送楚云上人往南岳刺血写《法华经》」齐己
<br>　　剥皮刺血诚何苦，欲写灵山九会文。
<br>　　十指沥干终七轴，后来求法更无君。
<br>
<br>卷846_69 「送胎发笔寄仁公」齐己
<br>　　内唯胎发外秋毫，绿玉新栽管束牢。
<br>　　老病手疼无那尔，却资年少写风骚。
<br>
<br>卷846_70 「谢西川昙域大师玉箸篆书」齐己
<br>　　玉箸真文久不兴，李斯传到李阳冰。
<br>　　正悲千载无来者，果见僧中有个僧。
<br>
<br>卷846_71 「偶作寄王秘书」齐己
<br>　　七丝湘水秋深夜，五字河桥日暮时。
<br>　　借问秘书郎此意，静弹高咏有谁知。
<br>
<br>卷846_72 「谢人惠纸」齐己
<br>　　烘焙几工成晓雪，轻明百幅叠春冰。
<br>　　何消才子题诗外，分与能书贝叶僧。
<br>
<br>卷846_73 「答文胜大师清柱书」齐己
<br>　　才把文章干圣主，便承恩泽换禅衣。
<br>　　应嫌六祖传空衲，只向曹溪求息机。
<br>
<br>卷846_74 「寄怀曾口寺文英大师」齐己
<br>　　著紫袈裟名已贵，吟红菡萏价兼高。
<br>　　秋风曾忆西游处，门对平湖满白涛。
<br>
<br>卷846_75 「怀道林寺道友」齐己
<br>　　四绝堂前万木秋，碧参差影压湘流。
<br>　　闲思宋杜题诗板，一日凭栏到夜休。
<br>
<br>卷846_76 「辞主人绝句四首。放鹤」齐己
<br>　　华亭来复去芝田，丹顶霜毛性可怜。
<br>　　纵与乘轩终误主，不如还放却辽天。
<br>
<br>卷846_77 「辞主人绝句四首。放猿」齐己
<br>　　堪忆春云十二峰，野桃山杏摘香红。
<br>　　王孙可念愁金锁，从放断肠明月中。
<br>
<br>卷846_78 「辞主人绝句四首。放鹭鸶」齐己
<br>　　白萍红蓼碧江涯，日暖双双立睡时。
<br>　　顾揭金笼放归去，却随沙鹤斗轻丝。
<br>
<br>卷846_79 「辞主人绝句四首。放鹦鹉」齐己
<br>　　陇西苍巘结巢高，本为无人识翠毛。
<br>　　今日笼中强言语，乞归天外啄含桃。
<br>
<br>　　　　　　　　　　　　　　卷八百四十七
<br>
<br>卷847_1 「猛虎行」齐己
<br>　　磨尔牙，错尔爪。狐莫威，兔莫狡，饥来吞噬取肠饱。
<br>　　横行不怕日月明，皇天产尔为生狞。前村半夜闻吼声，
<br>　　何人按剑灯荧荧。
<br>
<br>卷847_2 「西山叟」齐己
<br>　　西山中，多狼虎，去岁伤儿复伤妇。官家不问孤老身，
<br>　　还在前山山下住。
<br>
<br>卷847_3 「君子行」齐己
<br>　　圣人不生，麟龙何瑞。梧桐不高，凤凰何止。
<br>　　吾闻古之有君子，行藏以时，进退求己。荣必为天下荣，
<br>　　耻必为天下耻。苟进不如此，退不如此，
<br>　　亦何必用虚伪之文章，取荣名而自美？
<br>
<br>卷847_4 「善哉行」齐己
<br>　　大鹏刷翮谢溟渤，青云万层高突出。下视秋涛空渺瀰，
<br>　　旧处鱼龙皆细物。人生在世何容易，眼浊心昏信生死。
<br>　　愿除嗜欲待身轻，携手同寻列仙事。
<br>
<br>卷847_5 「日日曲」齐己
<br>　　日日日东上，日日日西没。任是神仙容，也须成朽骨。
<br>　　浮云灭复生，芳草死还出。不知千古万古人，
<br>　　葬向青山为底物。
<br>
<br>卷847_6 「耕叟」齐己
<br>　　春风吹蓑衣，暮雨滴箬笠。夫妇耕共劳，儿孙饥对泣。
<br>　　田园高且瘦，赋税重复急。官仓鼠雀群，共待新租入。
<br>
<br>卷847_7 「苦热行」齐己
<br>　　离宫划开赤帝怒，喝出六龙奔日驭。下土熬熬若煎煮，
<br>　　苍生惶惶无处处。火云峥嵘焚泬寥，东皋老农肠欲焦。
<br>　　何当一雨苏我苗，为君击壤歌帝尧。
<br>
<br>卷847_8 「苦寒行」齐己
<br>　　冰峰撑空寒矗矗，云凝水冻埋海陆。杀物之性，伤人之欲。
<br>　　既不能断绝蒺藜荆棘之根株，又不能展凤凰麒麟之拳跼.
<br>　　如此，则何如为和煦，为膏雨，自然天下之荣枯，
<br>　　融融于万户。
<br>
<br>卷847_9 「春风曲」齐己
<br>　　春风有何情，旦暮来林园。不问桃李主，吹落红无言。
<br>
<br>卷847_10 「城中怀山友」齐己
<br>　　春城来往桃李碧，暖艳红香断消息。
<br>　　吾徒自有山中邻，白昼冥心坐岚壁。
<br>
<br>卷847_11 「读李贺歌集」齐己
<br>　　赤水无精华，荆山亦枯槁。玄珠与虹玉，璨璨李贺抱。
<br>　　清晨醉起临春台，吴绫蜀锦胸襟开。狂多两手掀蓬莱，
<br>　　珊瑚掇尽空土堆。
<br>
<br>卷847_12 「风琴引」齐己
<br>　　挪吴丝，雕楚竹，高托天风拂为曲。一一宫商在素空，
<br>　　鸾鸣凤语翘梧桐。夜深天碧松风多，孤窗寒梦惊流波。
<br>　　愁魂傍枕不肯去，翻疑住处邻湘娥。金风声尽熏风发，
<br>　　冷泛虚堂韵难歇。常恐听多耳渐烦，清音不绝知音绝。
<br>
<br>卷847_13 「夏云曲」齐己
<br>　　红嵯峨，烁晚波，乖龙慵卧旱鬼多。爞爞万里压天堑，
<br>　　飏雷电光空闪闪。好雨不雨风不风，徒倚穹苍作岩险。
<br>　　男巫女觋更走魂，焚香祝天天不闻。天若闻，
<br>　　必能使尔为润泽，洗埃氛。而又变之成五色，捧日轮，
<br>　　将以表唐尧虞舜之明君。
<br>
<br>卷847_14 「读李白集」齐己
<br>　　竭云涛，刳巨鳌，搜括造化空牢牢。冥心入海海神怖，
<br>　　骊龙不敢为珠主。人间物象不供取，饱饮游神向悬圃。
<br>　　锵金铿玉千馀篇，脍吞炙嚼人口传。须知一一丈夫气，
<br>　　不是绮罗儿女言。
<br>
<br>卷847_15 「祈真坛」齐己
<br>　　玉瓮瑶坛二三级，学仙弟子参差入。霓旌队仗下不下，
<br>　　松桧森森天露湿。殿前寒气束香云，朝祈暮祷玄元君。
<br>　　茫茫俗骨醉更昏，楼台十二遥昆仑。昆仑纵广一万二千里，
<br>　　中有五色云霞五色水。何当断欲便飞去，
<br>　　不要九转神丹换精髓。
<br>
<br>卷847_16 「黄雀行」齐己
<br>　　双双野田雀，上下同饮啄。暖去栖蓬蒿，寒归傍篱落。
<br>　　殷勤避罗网，乍可遇雕鹗。雕鹗虽不仁，分明在寥廓。
<br>
<br>卷847_17 「石竹花」齐己
<br>　　石竹花开照庭石，红藓自禀离宫色。一枝两枝初笑风，
<br>　　猩猩血泼低低丛。常嗟世眼无真鉴，却被丹青苦相陷。
<br>　　谁为根寻造化功，为君吐出淳元胆。白日当午方盛开，
<br>　　彤霞灼灼临池台。繁香浓艳如未已，粉蝶游蜂狂欲死。
<br>
<br>卷847_18 「寄南岳白莲道士能于长啸」齐己
<br>　　猿猱休啼月皎皎，蟋蟀不吟山悄悄。
<br>　　大耳仙人满颔须，醉倚长松一声啸。
<br>
<br>卷847_19 「古剑歌」齐己
<br>　　古人手中铸神物，百炼百淬始提出。今人不要强硎磨，
<br>　　莲锷星文未曾没。一弹一抚闻铮铮，老龙影夺秋灯明。
<br>　　何时得遇英雄主，用尔平治天下去。
<br>
<br>卷847_20 「湘妃庙」齐己
<br>　　湘烟濛濛湘水急，汀露凝红裛莲湿。苍梧云叠九嶷深，
<br>　　二女魂飞江上立。相携泣，凤盖龙舆追不及。
<br>　　庙荒松朽啼飞猩，笋鞭迸出阶基倾。黄昏一岸阴风起，
<br>　　新月如眉生阔水。
<br>
<br>卷847_21 「巫山高」齐己
<br>　　巫山高，巫女妖，雨为暮兮云为朝，楚王憔悴魂欲销。
<br>　　秋猿嗥嗥日将夕，红霞紫烟凝老壁。千岩万壑花皆坼，
<br>　　但恐芳菲无正色。不知今古行人行，几人经此无秋情。
<br>　　云深庙远不可觅，十二峰头插天碧。
<br>
<br>卷847_22 「赠持《法华经》僧」齐己
<br>　　众人有口，不说是，即说非。吾师有口何所为，
<br>　　莲经七轴六万九千字，日日夜夜终复始。乍吟乍讽何悠扬，
<br>　　风篁古松含秋霜。但恐天龙夜叉乾闼众，pg塞虚空耳皆耸。
<br>　　我闻念经功德缘，舌根可算金刚坚。他时劫火洞燃后，
<br>　　神光璨璨如红莲。受持身心苟精洁，尚能使烦恼大海水枯竭。
<br>　　魔王轮幢自摧折，何况更如理行如理说。
<br>
<br>卷847_23 「刳肠龟」齐己
<br>　　尔既能于灵，应久存其生。尔既能于瑞，胡得迷其死。
<br>　　刳肠徒自屠，曳尾复何累。可怜濮水流，一叶泛庄子。
<br>
<br>卷847_24 「赠岩居僧」齐己
<br>　　石如骐驎岩作室，秋苔漫坛净于漆。
<br>　　袈裟盖头心在无，黄猿白猿啼日日。
<br>
<br>卷847_25 「观李琼处士画海涛」齐己
<br>　　巨鳌转侧长鰌翻，狂涛颠浪高漫漫。李琼夺得造化本，
<br>　　都卢缩在秋毫端。一挥一画皆筋骨，滉漾崩腾大鲸臬。
<br>　　叶扑仙槎摆欲沉，下头应是骊龙窟。昔年曾要涉蓬瀛，
<br>　　唯闻撼动珊瑚声。今来正叹陆沉久，见君此画思前程。
<br>　　千寻万派功难测，海门山小涛头白。令人错认钱塘城，
<br>　　罗刹石底奔雷霆。
<br>
<br>卷847_26 「升天行」齐己
<br>　　身不沉，骨不重。驱青鸾，驾白凤。幢盖飘摇入冷空，
<br>　　天风瑟瑟星河动。瑶阙参差阿母家，楼台戏闭凝彤霞。
<br>　　三五仙子乘龙车，堂前碾烂蟠桃花。回头却顾蓬莱顶，
<br>　　一点浓岚在深井。
<br>
<br>卷847_27 「还人卷」齐己
<br>　　李白李贺遗机杼，散在人间不知处。闻君收在芙蓉江，
<br>　　日斗鲛人织秋浦。金梭札札文离离。吴姬越女羞上机。
<br>　　鸳鸯浴烟鸾凤飞，澄江晓映馀霞辉。仙人手持玉刀尺，
<br>　　寸寸酬君珠与璧。裁作霞裳何处披，紫皇殿里深难觅。
<br>
<br>卷847_28 「轻薄行」齐己
<br>　　玉鞭金镫骅骝蹄，横眉吐气如虹霓。五陵春暖芳草齐，
<br>　　笙歌到处花成泥。日沉月上且斗鸡，醉来莫问天高低。
<br>　　伯阳道德何唾咦，仲尼礼乐徒卑栖。
<br>
<br>卷847_29 「浮云行」齐己
<br>　　大野有贤人，大朝有圣君。如何彼浮云，掩蔽白日轮。
<br>　　安得东南风，吹散八表外。使之天下人，共见尧眉彩。
<br>
<br>卷847_30 「煌煌京洛行」齐己
<br>　　圣君垂衣裳，荡荡若朝旭。大观无遗物，四夷来率服。
<br>　　清晨回北极，紫气盖黄屋。双阙耸双鳌，九门如川渎。
<br>　　梯山航海至，昼夜车相续。我恐红尘深，变为黄河曲。
<br>
<br>卷847_31 「吊汨罗」齐己
<br>　　落日倚阑干，徘徊汨罗曲。冤魂如可吊，烟浪声似哭。
<br>　　我欲考鼋鼍之心，烹鱼龙之腹。尔既啖大夫之血，
<br>　　食大夫之肉。千载之后，犹斯暗伏。将谓唐尧之尊，
<br>　　还如荒悴之君。更有逐臣，于焉葬魂。得以纵其噬，
<br>　　恣其吞。
<br>
<br>卷847_32 「赠念《法华经》僧」齐己
<br>　　念念念兮入恶易，念念念兮入善难。念经念佛能一般，
<br>　　爱河竭处生波澜。言公少年真法器，白昼不出夜不睡。
<br>　　心心缘经口缘字，一室寥寥灯照地。沈檀卷轴宝函盛，
<br>　　薝卜香熏水精记。空山木落古寺闲，松枝鹤眠霜霰干。
<br>　　牙根舌根水滴寒，珊瑚捶打红琅玕.但恐莲花七朵一时折，
<br>　　朵朵似君心地白。又恐天风吹天花，缤纷如雨飘袈裟。
<br>　　况闻此经甚微妙，百千诸佛真秘要。灵山说后始传来，
<br>　　闻者虽多持者少。更堪诵入陀罗尼，唐音梵音相杂时。
<br>　　舜弦和雅熏风吹，文王武王弦更悲。
<br>　　如此争不遣碧空中有龙来听，有鬼来听。亦使人间闻者敬，
<br>　　见者敬。自然心虚空，性清净。此经真体即毗卢，
<br>　　雪岭白牛君识无。
<br>
<br>卷847_33 「短歌寄鼓山长老」齐己
<br>　　雪峰雪峰高且雄，峨峨堆积青冥中。六月赤日烧不熔，
<br>　　飞禽瞥见人难通。常闻中有白象王，五百象子皆威光。
<br>　　行围坐绕同一色，森森影动旃檀香。于中一子最雄猛，
<br>　　称尊独踞鼓山顶。百千眷属阴□影，身照曜，吞秋景。
<br>　　我闻岷国民归依，前王后王皆师资。宁同梁武遇达磨，
<br>　　过后弹指空伤悲。
<br>
<br>卷847_34 「渔父」齐己
<br>　　夜钓洞庭月，朝醉巴陵市。却归君山下，鱼龙窟边睡。
<br>　　生涯在何处，白浪千万里。曾笑楚臣迷，苍黄汨罗水。
<br>
<br>卷847_35 「采莲曲」齐己
<br>　　越溪女，越江莲。齐菡萏，双婵娟。嬉游向何处，
<br>　　采摘且同船。浩唱发容与，清波生漪连。时逢岛屿泊，
<br>　　几共鸳鸯眠。襟袖既盈溢，馨香亦相传。薄暮归去来，
<br>　　苎萝生碧烟。
<br>
<br>卷847_36 「啄木」齐己
<br>　　啄木啄啄，鸣林响壑。贪心既缘，利嘴斯凿。
<br>　　有朽百尺，微虫斯宅。以啄去害，啄更弥剧。
<br>　　层崖豫章，耸干苍苍。无纵尔啄，摧我栋梁。
<br>
<br>卷847_37 「灵松歌」齐己
<br>　　灵松灵松，是何根株。盘擗枝干，与群木殊。
<br>　　世眼争知苍翠容，薜萝遮体深朦胧。先秋瑟瑟生谷风，
<br>　　青阴倒卓寒潭中。八月天威行肃杀，万木凋零向霜雪。
<br>　　唯有此松高下枝，一枝枝在无摧折。痴冻顽冰如铁坚，
<br>　　重重锁到槎牙颠。老鳞枯节相把捉，踉跄立在青崖前。
<br>　　有时深洞兴雷雹，飞电绕身光闪烁。乍似苍龙惊起时，
<br>　　攫雾穿云欲腾跃。夜深山月照高枝，疏影细落莓苔矶。
<br>　　千年朽枿魍魉出，一株寒韵锵琉璃。安得良工妙图雘，
<br>　　写将偃蹇悬烟阁。飞瀑声中战岁寒，红霞影里擎萧索。
<br>
<br>卷847_38 「蠹」齐己
<br>　　蠹不自蠹，而蠹于木。蠹极木心，以丰尔腹。
<br>　　偶或成之，胡为勖人。人而不真，繇尔乱神。
<br>　　蠹兮蠹兮，何全其生。无托尔形，霜松雪柽。
<br>
<br>卷847_39 「行路难」齐己
<br>　　行路难，君好看，惊波不在黤黮间，小人心里藏崩湍。
<br>　　七盘九折寒崷崒，翻车倒盖犹堪出。未似是非唇舌危，
<br>　　暗中潜毁平人骨。君不见楚灵均，千古沉冤湘水滨。
<br>　　又不见李太白，一朝却作江南客。
<br>
<br>卷847_40 「谢徽上人见惠二龙障子，以短歌酬之」齐己
<br>　　我见苏州昆山金城中，金城柱上有二龙。
<br>　　老僧相传道是僧繇手，寻常入海共龙斗。
<br>　　又闻蜀国玉局观有孙遇迹，盘屈身长八十尺。
<br>　　游人争看不敢近，头觑寒泉万丈碧。近有五羊徽上人，
<br>　　闲工小笔得意新。画龙不夸头角及须鳞，只求筋骨与精神。
<br>　　徽上人，真艺者。惠我双龙不言价，等闲不敢将悬挂。
<br>　　恐是叶公好假龙，及见真龙却惊怕。
<br>
<br>卷847_41 「送人往长沙」齐己
<br>　　荆门归路指湖南，千里风帆兴可谙。
<br>　　好听鹧鸪啼雨处，木兰舟晚泊春潭。
<br>
<br>卷847_42 「偶题」齐己
<br>　　时事懒言多忌讳，野吟无主若纵横。
<br>　　君看三百篇章首，何处分明著姓名。
<br>
<br>卷847_43 「寄山中叟」齐己
<br>　　青泉碧树夏风凉，紫蕨红粳午爨香。
<br>　　应笑晨持一盂苦，腥膻市里叫家常。
<br>
<br>卷847_44 「赠琴客」齐己
<br>　　曾携五老峰前过，几向双松石上弹。
<br>　　此境此身谁更爱，掀天羯鼓满长安。
<br>
<br>卷847_45 「勉吟僧」齐己
<br>　　千途万辙乱真源，白昼劳形夜断魂。
<br>　　忍著袈裟把名纸，学他低折五侯门。
<br>
<br>卷847_46 「送人归华下」齐己
<br>　　莲花峰翠湿凝秋，旧业园林在下头。
<br>　　好束诗书且归去，而今不爱事风流。
<br>
<br>卷847_47 「夏日城中作二首」齐己
<br>　　三面僧邻一面墙，更无风路可吹凉。
<br>　　他年舍此归何处，青壁红霞裹石房。
<br>　　竹低莎浅雨濛濛，水槛幽窗暑月中。
<br>　　有境牵怀人不会，东林门外翠横空。
<br>
<br>卷847_48 「默坐」齐己
<br>　　灯引飞蛾拂焰迷，露淋栖鹤压枝低。
<br>　　冥心坐满蒲团稳，梦到天台过剡溪。
<br>
<br>卷847_49 「水边行」齐己
<br>　　身著袈裟手杖藤，水边行止不妨僧。
<br>　　禽栖日落犹孤立，隔浪秋山千万层。
<br>
<br>卷847_50 「寄郑谷郎中」齐己
<br>　　人间近遇风骚匠，鸟外曾逢心印师。
<br>　　除此二门无别妙，水边松下独寻思。
<br>
<br>卷847_51 「翡翠」齐己
<br>　　水边飞去青难辨，竹里归来色一般。
<br>　　磨吻鹰鹯莫相害，白鸥鸿鹤满沙滩。
<br>
<br>卷847_52 「与节供奉大德游京口寺留题」齐己
<br>　　柳岸晴缘十里来，水边精舍绝尘埃。
<br>　　煮茶尝摘兴何极，直至残阳未欲回。
<br>
<br>卷847_53 「谢荆幕孙郎中见示《乐府歌集》二十八字」齐己
<br>　　长吉才狂太白颠，二公文阵势横前。
<br>　　谁言后代无高手，夺得秦皇鞭鬼鞭。
<br>
<br>卷847_54 「谢《阴符经》勉送藏休上人二首」齐己
<br>　　事遂鼎湖遗剑履，时来渭水掷鱼竿。
<br>　　欲知贤圣存亡道，自向心机反覆看。
<br>　　一林霜雪未沾头，争遣藏休肯便休。
<br>　　学尽世间难学事，始堪随处任虚舟。
<br>
<br>卷847_55 「幽斋偶作」齐己
<br>　　幽院才容个小庭，疏篁低短不堪情。
<br>　　春来犹赖邻僧树，时引流莺送好声。
<br>
<br>卷847_56 「赠念《法华经》僧」齐己
<br>　　万境心随一念平，红芙蓉折爱河清。
<br>　　持经功力能如是，任驾白牛安稳行。
<br>
<br>卷847_57 「对菊」齐己
<br>　　无艳无妖别有香，栽多不为待重阳。
<br>　　莫嫌醒眼相看过，却是真心爱澹黄。
<br>
<br>卷847_58 「闭门」齐己
<br>　　正是闭门争合闭，大家开处不须开。
<br>　　还防朗月清风夜，有个诗人相访来。
<br>
<br>卷847_59 「勉送吴国三五新戒归」齐己
<br>　　法王遗制付仁王，难得难持劫数长。
<br>　　努力只须坚守护，三千八万是垣墙。
<br>
<br>卷847_60 「夏日寄清溪道者」齐己
<br>　　老病不能求药饵，朝昏只是但焚烧。
<br>　　不知谁为收灰骨，垒石栽松傍寺桥。
<br>
<br>卷847_61 「送惠空北游」齐己
<br>　　君向岘山游圣境，我将何以记多才。
<br>　　叮咛堕泪碑前过，写取斯文寄我来。
<br>
<br>卷847_62 「寄怀归州马判官」齐己
<br>　　三年为倅兴何长，归计应多事少忙。
<br>　　又见秋风霜裛树，满山椒熟水云香。
<br>
<br>卷847_63 「观荷叶露珠」齐己
<br>　　霏微晓露成珠颗，宛转田田未有风。
<br>　　任器方圆性终在，不妨翻覆落池中。
<br>
<br>卷847_64 「苦热怀玉泉寺寄仁上人」齐己
<br>　　火云如烧接苍梧，原野烟连大泽枯。
<br>　　谩费葛衫葵扇力，争禁泉石润肌肤。
<br>
<br>卷847_65 「观盆池白莲」齐己
<br>　　素萼金英喷露开，倚风凝立独徘徊。
<br>　　应思潋滟秋池底，更有归天伴侣来。
<br>
<br>卷847_66 「折杨柳词四首」齐己
<br>　　凤楼高映绿阴阴，凝重多含雨露深。
<br>　　莫谓一枝柔软力，几曾牵破别离心。
<br>　　馆娃宫畔响廊前，依托吴王养翠烟。
<br>　　剑去国亡台殿毁，却随红树噪秋蝉。
<br>　　秾低似中陶潜酒，软极如伤宋玉风。
<br>　　多谢将军绕营种，翠中闲卓战旗红。
<br>　　高僧爱惜遮江寺，游子伤残露野桥。
<br>　　争似著行垂上苑，碧桃红杏对摇摇。
<br>
<br>卷847_67 「答长沙丁秀才书」齐己
<br>　　月月便车奔帝阙，年年贡士过荆台。
<br>　　如何三度槐花落，未见故人携卷来。
<br>
<br>卷847_68 「戒小师」齐己
<br>　　不肯吟诗不听经，禅宗异岳懒游行。
<br>　　他年白首当人问，将底言谈对后生。
<br>
<br>卷847_69 「题旧拄杖」齐己
<br>　　亲采匡庐瀑布西，层崖悬壁更安梯。
<br>　　携行三十年吟伴，未有诗人□□□。
<br>
<br>卷847_70 「酬欧阳秀才卷」齐己
<br>　　三十篇多十九章，□声风力撼疏篁。
<br>　　不堪更有精搜处，谁见萧萧雨夜堂。
<br>
<br>卷847_71 「闻雁」齐己
<br>　　潇湘浦暖全迷鹤，逻逤川寒只有雕。
<br>　　谁向孤舟忆兄弟，坐看连雁度横桥。
<br>
<br>卷847_72 「送高丽二僧南游」齐己
<br>　　日边乡井别年深，中国灵踪欲遍寻。
<br>　　何处碧山逢长老，分明认取祖师心。
<br>
<br>卷847_73 「谢猿皮」齐己
<br>　　贵向猎师家买得，携来乞与坐禅床。
<br>　　不知摘月秋潭畔，曾对何人啼断肠。
<br>
<br>卷847_74 「酬光上人」齐己
<br>　　禅言难后到诗言，坐石心同立月魂。
<br>　　应记前秋会吟处，五更犹在老松根。
<br>
<br>卷847_75 「送僧归日本」齐己
<br>　　日东来向日西游，一钵闲寻遍九州。
<br>　　却忆鸡林本师寺，欲归还待海风秋。
<br>
<br>卷847_76 「庚午岁十五夜对月」齐己
<br>　　海澄空碧正团圆，吟想玄宗此夜寒。
<br>　　玉兔有情应记得，西边不见旧长安。
<br>
<br>卷847_77 「红蔷薇花」齐己
<br>　　晴日当楼晓香歇，锦带盘空欲成结。
<br>　　莺声渐老柳飞时，狂风吹落猩猩血。
<br>
<br>卷847_78 「贻九华上人」齐己
<br>　　一法传闻继老能，九华闲卧最高层。
<br>　　秋钟尽后残阳暝，门掩松边雨夜灯。
<br>
<br>卷847_79 「寄赓匡图兄弟」齐己
<br>　　僧外闲吟乐最清，年登八十丧南荆。
<br>　　风骚作者为商确，道去碧云争几程。
<br>
<br>卷847_80 「句」齐己
<br>　　春晴游寺客，花落闭门僧。（见《西清诗话》）
<br>　　香传天下口，□贵火前名。角开香满室，炉动绿凝铛。
<br>　　（《咏茶》）
<br>　　园林将向夕，风雨更吹花。（以下见《吟窗杂录》）
<br>　　相思坐溪石，□□□山风。
<br>　　夕照背高台，残钟残角催。（《落照》）
<br>　　五老峰前相见时，两无言语各扬眉。
<br>　　高人爱惜藏岩里，白bv封题寄火前。（《咏茶》，
<br>　　见《三山老人语录》）
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
