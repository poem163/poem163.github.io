<HTML>
<HEAD>
<TITLE>韦应物诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 韦应物诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>韦应物诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5753"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'韦应物诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[韦应物诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 韦应物（737～792或793），唐代诗人。长安(今陕西西安)人。自天宝十载(751) 至天宝末，以三卫郎为玄宗近侍,常出入宫闱,扈从游幸。安史乱起，玄宗奔蜀，他流落失职，始立志读书。广德二年(764)前后,为洛阳丞。后因惩办不法军吏，被讼于府衙，愤而辞官,闲居东城同德精舍。大历十年(775)为京兆府功曹参军,代理高陵宰。十三年,任鄂县令。建中二年(781)擢比部员外郎,在长安与畅当、刘太真、李儋、吉中孚等相交游。次年出为滁州刺史。兴元元年 (784)冬罢任,因贫不能归长安,暂居滁州西涧。贞元元年(785)，为江州刺史。贞元四年，入朝为左司郎中。次年出为苏州刺史，与顾况、秦系、孟郊、丘丹、皎然等均有唱酬往来。贞元七年退职,寄居苏州永定寺。世称韦江州、韦左司或韦苏州。韦应物诗中最为人们传诵的是山水田园诗。后人每以“陶韦”或“王孟韦柳”并称，把他归入山水田园诗派。今传韦应物集有《四部丛刊》影印明嘉靖10卷本《韦江州集》,清汪立名辑订两卷本《韦苏州诗集》,民国时陶风楼影印南宋刘辰翁校点10卷本《韦苏州集》。《千唐志斋藏石》有韦应物广德元年所撰《唐东平郡巨野县令李璀墓志》，为诸本韦集及《全唐文》所不载，韦应物传世散文仅此一篇。事迹见《唐诗纪事》、《唐才子传》。孙望《韦应物事迹考述》，傅璇琮《唐代诗人丛考·韦应物系年考证》可参看。　　　　　　　　　　　 　　　
<br>
<br>
<br>--------------------------------------------------------------------------------
<br>
<br>　　　　　　　　　　　　　　　　 
<br>
<br>卷一百八十六 
<br>
<br>卷186_1 「拟古诗十二首」韦应物 
<br>　　辞君远行迈，饮此长恨端。已谓道里远，如何中险艰。 
<br>　　流水赴大壑，孤云还暮山。无情尚有归，行子何独难。 
<br>　　驱车背乡园，朔风卷行迹。严冬霜断肌，日入不遑息。 
<br>　　忧欢容发变，寒暑人事易。中心君讵知，冰玉徒贞白。 
<br>　　黄鸟何关关，幽兰亦靡靡。此时深闺妇，日照纱窗里。 
<br>　　娟娟双青娥，微微启玉齿。自惜桃李年，误身游侠子。 
<br>　　无事久离别，不知今生死。 
<br>　　峨峨高山巅，浼浼青川流。世人不自悟，驰谢如惊飍. 
<br>　　百金非所重，厚意良难得。旨酒亲与朋，芳年乐京国。 
<br>　　京城繁华地，轩盖凌晨出。垂杨十二衢，隐映金张室。 
<br>　　汉宫南北对，飞观齐白日。游泳属芳时，平生自云毕。 
<br>　　绮楼何氛氲，朝日正杲杲。四壁含清风，丹霞射其牖。 
<br>　　玉颜上哀啭，绝耳非世有。但感离恨情，不知谁家妇。 
<br>　　孤云忽无色，边马为回首。曲绝碧天高，馀声散秋草。 
<br>　　徘徊帷中意，独夜不堪守。思逐朔风翔，一去千里道。 
<br>　　嘉树蔼初绿，靡芜叶幽芳。君子不在赏，寄之云路长。 
<br>　　路长信难越，惜此芳时歇。孤鸟去不还，缄情向天末。 
<br>　　月满秋夜长，惊鸟号北林。天河横未落，斗柄当西南。 
<br>　　寒蛩悲洞房，好鸟无遗音。商飙一夕至，独宿怀重衾。 
<br>　　旧交日千里，隔我浮与沉。人生岂草木，寒暑移此心。 
<br>　　酒星非所酌，月桂不为食。虚薄空有名，为君长叹息。 
<br>　　兰蕙虽可怀，芳香与时息。岂如凌霜叶，岁暮蔼颜色。 
<br>　　折柔将有赠，延意千里客。草木知贱微，所贵寒不易。 
<br>　　神州高爽地，遐瞰靡不通。寒月野无绿，寥寥天宇空。 
<br>　　阴阳不停驭，贞脆各有终。汾沮何鄙俭，考槃何退穷。 
<br>　　反志解牵跼，无为尚劳躬。美人夺南国，一笑开芙蓉。 
<br>　　清镜理容发，褰帘出深重。艳曲呈皓齿，舞罗不堪风。 
<br>　　慊慊情有待，赠芳为我容。可嗟青楼月，流影君帷中。 
<br>　　春至林木变，洞房夕含清。单居谁能裁，好鸟对我鸣。 
<br>　　良人久燕赵，新爱移平生。别时双鸳绮，留此千恨情。 
<br>　　碧草生旧迹，绿琴歇芳声。思将魂梦欢，反侧寐不成。 
<br>　　揽衣迷所次，起望空前庭。孤影中自恻，不知双涕零。 
<br>　　秋天无留景，万物藏光辉。落叶随风起，愁人独何依。 
<br>　　华月屡圆缺，君还浩无期。如何雨绝天，一去音问违。 
<br>　　有客天一方，寄我孤桐琴。迢迢万里隔，托此传幽音。 
<br>　　冰霜中自结，龙凤相与吟。弦以明直道，漆以固交深。 
<br>　　白日淇上没，空闺生远愁。寸心不可限，淇水长悠悠。 
<br>　　芳树自妍芳，春禽自相求。徘徊东西厢，孤妾谁与俦。 
<br>　　年华逐丝泪，一落俱不收。 
<br>
<br>卷186_2 「杂体五首」韦应物 
<br>　　沉沉匣中镜，为此尘垢蚀。辉光何所如，月在云中黑。 
<br>　　南金既雕错，鞶带共辉饰。空存鉴物名，坐使妍蚩惑。 
<br>　　美人竭肝胆，思照冰玉色。自非磨莹工，日日空叹息。 
<br>　　古宅集祆鸟，群号枯树枝。黄昏窥人室，鬼物相与期。 
<br>　　居人不安寝，搏击思此时。岂无鹰与鹯，饱肉不肯飞。 
<br>　　既乖逐鸟节，空养凌云姿。孤负肉食恩，何异城上鸱。 
<br>　　春罗双鸳鸯，出自寒夜女。心精烟雾色，指历千万绪。 
<br>　　长安贵豪家，妖艳不可数。裁此百日功，唯将一朝舞。 
<br>　　舞罢复裁新，岂思劳者苦。 
<br>　　同声自相应，体质不必齐。谁知贾人铎，能使大乐谐。 
<br>　　铿锵发宫徵，和乐变其哀。人神既昭享，凤鸟亦下来。 
<br>　　岂非至贱物，一奏升天阶。物情苟有合，莫问玉与泥。 
<br>　　碌碌荆山璞，卞和献君门。荆璞非有求，和氏非有恩。 
<br>　　所献知国宝，至公不待言。是非吾欲默，此道今岂存。 
<br>
<br>卷186_3 「与友生野饮效陶体」韦应物 
<br>　　携酒花林下，前有千载坟。于时不共酌，奈此泉下人。 
<br>　　始自玩芳物，行当念徂春。聊舒远世踪，坐望还山云。 
<br>　　且遂一欢笑，焉知贱与贫。 
<br>
<br>卷186_4 「效何水部二首」韦应物 
<br>　　玉宇含清露，香笼散轻烟。应当结沉抱，难从兹夕眠。 
<br>　　夕漏起遥恨，虫响乱秋阴。反复相思字，中有故人心。 
<br>
<br>卷186_5 「效陶彭泽」韦应物 
<br>　　霜露悴百草，时菊独妍华。物性有如此，寒暑其奈何。 
<br>　　掇英泛浊醪，日入会田家。尽醉茅檐下，一生岂在多。 
<br>
<br>卷186_6 「大梁亭会李四栖梧作」韦应物 
<br>　　梁王昔爱才，千古化不泯。至今蓬池上，远集八方宾。 
<br>　　车马平明合，城郭满埃尘。逢君一相许，岂要平生亲。 
<br>　　入仕三十载，如何独未伸。英声久籍籍，台阁多故人。 
<br>　　置酒发清弹，相与乐佳辰。孤亭得长望，白日下广津。 
<br>　　富贵良可取，朅来西入秦。秋风旦夕起，安得客梁陈。 
<br>
<br>卷186_7 「燕李录事」韦应物 
<br>　　与君十五侍皇闱，晓拂炉烟上赤墀。花开汉苑经过处， 
<br>　　雪下骊山沐浴时。近臣零落今犹在，仙驾飘飖不可期。 
<br>　　此日相逢思旧日，一杯成喜亦成悲。 
<br>
<br>卷186_8 「淮上喜会梁川故人」韦应物 
<br>　　江汉曾为客，相逢每醉还。浮云一别后，流水十年间。 
<br>　　欢笑情如旧，萧疏鬓已斑。何因北归去，淮上对秋山。 
<br>
<br>卷186_9 「扬州偶会前洛阳卢耿主簿（应物顷贰洛阳常有连骑之游）」韦应物 
<br>　　楚塞故人稀，相逢本不期。犹存袖里字，忽怪鬓中丝。 
<br>　　客舍盈樽酒，江行满箧诗。更能连骑出，还似洛桥时。 
<br>
<br>卷186_10 「贾常侍林亭燕集」韦应物 
<br>　　高贤侍天陛，迹显心独幽。朱轩骛关右，池馆在东周。 
<br>　　缭绕接都城，氤氲望嵩丘。群公尽词客，方驾永日游。 
<br>　　朝旦气候佳，逍遥写烦忧。绿林蔼已布，华沼澹不流。 
<br>　　没露摘幽草，涉烟玩轻舟。圆荷既出水，广厦可淹留。 
<br>　　放神遗所拘，觥罚屡见酬。乐燕良未极，安知有沉浮。 
<br>　　醉罢各云散，何当复相求。 
<br>
<br>卷186_11 「月下会徐十一草堂」韦应物 
<br>　　空斋无一事，岸帻故人期。暂辍观书夜，还题玩月诗。 
<br>　　远钟高枕后，清露卷帘时。暗觉新秋近，残河欲曙迟。 
<br>
<br>卷186_12 「移疾会诗客元生与释子法朗，因贻诸祠曹」韦应物 
<br>　　对此嘉树林，独有戚戚颜。抱瘵知旷职，淹旬非乐闲。 
<br>　　释子来问讯，诗人亦扣关。道同意暂遣，客散疾徐还。 
<br>　　园径自幽静，玄蝉噪其间。高窗瞰远郊，暮色起秋山。 
<br>　　英曹幸休暇，悢悢心所攀。 
<br>
<br>卷186_13 「慈恩伽蓝清会」韦应物 
<br>　　素友俱薄世，屡招清景赏。鸣钟悟音闻，宿昔心已往。 
<br>　　重门相洞达，高宇亦遐朗。岚岭晓城分，清阴夏条长。 
<br>　　氲氛芳台馥，萧散竹池广。平荷随波泛，回飙激林响。 
<br>　　蔬食遵道侣，泊怀遗滞想。何彼尘昏人，区区在天壤。 
<br>
<br>卷186_14 「夜偶诗客操公作」韦应物 
<br>　　尘襟一潇洒，清夜得禅公。远自鹤林寺，了知人世空。 
<br>　　惊禽翻暗叶，流水注幽丛。多谢非玄度，聊将诗兴同。 
<br>
<br>卷186_15 「与韩库部会王祠曹宅作」韦应物 
<br>　　闲门荫堤柳，秋渠含夕清。微风送荷气，坐客散尘缨。 
<br>　　守默共无吝，抱冲俱寡营。良时颇高会，琴酌共开情。 
<br>
<br>卷186_16 「晦日处士叔园林燕集」韦应物 
<br>　　遽看蓂叶尽，坐阙芳年赏。赖此林下期，清风涤烦想。 
<br>　　始萌动新煦，佳禽发幽响。岚岭对高斋，春流灌蔬壤。 
<br>　　樽酒遗形迹，道言屡开奖。幸蒙终夕欢，聊用税归鞅。 
<br>
<br>卷186_17 「扈亭西陂燕赏」韦应物 
<br>　　杲杲朝阳时，悠悠清陂望。嘉树始氤氲，春游方浩荡。 
<br>　　况逢文翰侣，爱此孤舟漾。绿野际遥波，横云分叠嶂。 
<br>　　公堂日为倦，幽襟自兹旷。有酒今满盈，愿君尽弘量。 
<br>
<br>卷186_18 「西郊燕集」韦应物 
<br>　　济济众君子，高宴及时光。群山霭遐瞩，绿野布熙阳。 
<br>　　列坐遵曲岸，披襟袭兰芳。野庖荐嘉鱼，激涧泛羽觞。 
<br>　　众鸟鸣茂林，绿草延高冈。盛时易徂谢，浩思坐飘飏. 
<br>　　眷言同心友，兹游安可忘。 
<br>
<br>卷186_19 「春宵燕万年吉少府中孚南馆」韦应物 
<br>　　始见斗柄回，复兹霜月霁。河汉上纵横，春城夜迢递。 
<br>　　宾筵接时彦，乐燕凌芳岁。稍爱清觞满，仰叹高文丽。 
<br>　　欲去返郊扉，端为一欢滞。 
<br>
<br>卷186_20 「滁州园池燕元氏亲属」韦应物 
<br>　　日暮游清池，疏林罗高天。馀绿飘霜露，夕气变风烟。 
<br>　　水门架危阁，竹亭列广筵。一展私姻礼，屡叹芳樽前。 
<br>　　感往在兹会，伤离属颓年。明晨复云去，且愿此流连。 
<br>
<br>卷186_21 「郡楼春燕」韦应物 
<br>　　众乐杂军鞞，高楼邀上客。思逐花光乱，赏馀山景夕。 
<br>　　为郡访凋瘵，守程难损益。聊假一杯欢，暂忘终日迫。 
<br>
<br>卷186_22 「南塘泛舟会元六昆季」韦应物 
<br>　　端居倦时燠，轻舟泛回塘。微风飘襟散，横吹绕林长。 
<br>　　云澹水容夕，雨微荷气凉。一写悁勤意，宁用诉华觞。 
<br>
<br>卷186_23 「郡斋雨中与诸文士燕集」韦应物 
<br>　　兵卫森画戟，宴寝凝清香。海上风雨至，逍遥池阁凉。 
<br>　　烦疴近消散，嘉宾复满堂。自惭居处崇，未睹斯民康。 
<br>　　理会是非遣，性达形迹忘。鲜肥属时禁，蔬果幸见尝。 
<br>　　俯饮一杯酒，仰聆金玉章。神欢体自轻，意欲凌风翔。 
<br>　　吴中盛文史，群彦今汪洋。方知大藩地，岂曰财赋疆。 
<br>
<br>卷186_24 「军中冬燕」韦应物 
<br>　　沧海已云晏，皇恩犹念勤。式燕遍恒秩，柔远及斯人。 
<br>　　兹邦实大藩，伐鼓军乐陈。是时冬服成，戎士气益振。 
<br>　　虎竹谬朝寄，英贤降上宾。旋罄周旋礼，愧无海陆珍。 
<br>　　庭中丸剑阑，堂上歌吹新。光景不知晚，觥酌岂言频。 
<br>　　单醪昔所感，大醵况同忻。顾谓军中士，仰答何由申。 
<br>
<br>卷186_25 「司空主簿琴席」韦应物 
<br>　　烟华方散薄，蕙气犹含露。澹景发清琴，幽期默玄悟。 
<br>　　流连白雪意，断续回风度。掩抑虽已终，忡忡在幽素。 
<br>
<br>卷186_26 「与村老对饮」韦应物 
<br>　　鬓眉雪色犹嗜酒，言辞淳朴古人风。 
<br>　　乡村年少生离乱，见话先朝如梦中。 
<br>
<br>　　卷一百八十七 
<br>
<br>卷187_1 「城中卧疾，知阎、薛二子屡从邑令饮，因以赠之」韦应物 
<br>　　车马日萧萧，胡不枉我庐。方来从令饮，卧病独何如。 
<br>　　秋风起汉皋，开户望平芜。即此吝音素，焉知中密疏。 
<br>　　渴者不思火，寒者不求水。人生羁寓时，去就当如此。 
<br>　　犹希心异迹，眷眷存终始。 
<br>
<br>卷187_2 「听嘉陵江水声，寄深上人」韦应物 
<br>　　凿崖泄奔湍，称古神禹迹。夜喧山门店，独宿不安席。 
<br>　　水性自云静，石中本无声。如何两相激，雷转空山惊。 
<br>　　贻之道门旧，了此物我情。 
<br>
<br>卷187_3 「高陵书情，寄三原卢少府」韦应物 
<br>　　直方难为进，守此微贱班。开卷不及顾，沉埋案牍间。 
<br>　　兵凶久相践，徭赋岂得闲。促戚下可哀，宽政身致患。 
<br>　　日夕思自退，出门望故山。君心倘如此，携手相与还。 
<br>
<br>卷187_4 「假中对雨，呈县中僚友」韦应物 
<br>　　却足甘为笑，闲居梦杜陵。残莺知夏浅，社雨报年登。 
<br>　　流麦非关忘，收书独不能。自然忧旷职，缄此谢良朋。 
<br>
<br>卷187_5 「赠萧河南」韦应物 
<br>　　厌剧辞京县，褒贤待诏书。酂侯方继业，潘令且闲居。 
<br>　　霁后三川冷，秋深万木疏。对琴无一事，新兴复何如。 
<br>
<br>卷187_6 「示从子河南尉班」韦应物 
<br>　　拙直余恒守，公方尔所存。同占朱鸟克，俱起小人言。 
<br>　　立政思悬棒，谋身类触藩。不能林下去，只恋府廷恩。 
<br>
<br>卷187_7 「趋府候晓，呈两县僚友」韦应物 
<br>　　趋府不遑安，中宵出户看。满天星尚在，近壁烛仍残。 
<br>　　立马频惊曙，垂帘却避寒。可怜同宦者，应悟下流难。 
<br>
<br>卷187_8 「赠李儋」韦应物 
<br>　　丝桐本异质，音响合自然。吾观造化意，二物相因缘。 
<br>　　误触龙凤啸，静闻寒夜泉。心神自安宅，烦虑顿可捐。 
<br>　　何因知久要，丝白漆亦坚。 
<br>
<br>卷187_9 「赠卢嵩」韦应物 
<br>　　百川注东海，东海无虚盈。泥滓不能浊，澄波非益清。 
<br>　　恬然自安流，日照万里晴。云物不隐象，三山共分明。 
<br>　　奈何疾风怒，忽若砥柱倾。海水虽无心，洪涛亦相惊。 
<br>　　怒号在倏忽，谁识变化情。 
<br>
<br>卷187_10 「寄冯著」韦应物 
<br>　　春雷起萌蛰，土壤日已疏。胡能遭盛明，才俊伏里闾。 
<br>　　偃仰遂真性，所求惟斗储。披衣出茅屋，盥漱临清渠。 
<br>　　吾道亦自适，退身保玄虚。幸无职事牵，且览案上书。 
<br>　　亲友各驰骛，谁当访敝庐。思君在何夕，明月照广除。 
<br>
<br>卷187_11 「早春对雪，寄前殿中元侍御」韦应物 
<br>　　扫雪开幽径，端居望故人。犹残腊月酒，更值早梅春。 
<br>　　几日东城陌，何时曲水滨。闻闲且共赏，莫待绣衣新。 
<br>
<br>卷187_12 「赠王侍御」韦应物 
<br>　　心同野鹤与尘远，诗似冰壶见底清。府县同趋昨日事， 
<br>　　升沉不改故人情。上阳秋晚萧萧雨，洛水寒来夜夜声。 
<br>　　自叹犹为折腰吏，可怜骢马路傍行。 
<br>
<br>卷187_13 「将往江淮，寄李十九儋」韦应物 
<br>　　燕燕东向来，文鹓亦西飞。如何不相见，羽翼有高卑。 
<br>　　徘徊到河洛，华屋未及窥。秋风飘我行，远与淮海期。 
<br>　　回首隔烟雾，遥遥两相思。阳春自当返，短翮欲追随。 
<br>
<br>卷187_14 「自巩洛舟行入黄河即事，寄府县僚友」韦应物 
<br>　　夹水苍山路向东，东南山豁大河通。寒树依微远天外， 
<br>　　夕阳明灭乱流中。孤村几岁临伊岸，一雁初晴下朔风。 
<br>　　为报洛桥游宦侣，扁舟不系与心同。 
<br>
<br>卷187_15 「寄卢庾」韦应物 
<br>　　悠悠远离别，分此欢会难。如何两相近，反使心不安。 
<br>　　乱发思一栉，垢衣思一浣。岂如望友生，对酒起长叹。 
<br>　　时节异京洛，孟冬天未寒。广陵多车马，日夕自游盘。 
<br>　　独我何耿耿，非君谁为欢。 
<br>
<br>卷187_16 「发广陵留上家兄兼寄上长沙」韦应物 
<br>　　将违安可怀，宿恋复一方。家贫无旧业，薄宦各飘飏. 
<br>　　执板身有属，淹时心恐惶。拜言不得留，声结泪满裳。 
<br>　　漾漾动行舫，亭亭远相望。离晨苦须臾，独往道路长。 
<br>　　萧条风雨过，得此海气凉。感秋意已违，况自结中肠。 
<br>　　推道固当遣，及情岂所忘。何时共还归，举翼鸣春阳。 
<br>
<br>卷187_17 「初发扬子，寄元大校书」韦应物 
<br>　　凄凄去亲爱，泛泛入烟雾。归棹洛阳人，残钟广陵树。 
<br>　　今朝此为别，何处还相遇。世事波上舟，沿洄安得住。 
<br>
<br>卷187_18 「淮上即事，寄广陵亲故」韦应物 
<br>　　前舟已眇眇，欲渡谁相待。秋山起暮钟，楚雨连沧海。 
<br>　　风波离思满，宿昔容鬓改。独鸟下东南，广陵何处在。 
<br>
<br>卷187_19 「寄洪州幕府卢二十一侍御（自南昌令拜，顷同官洛阳）」韦应物 
<br>　　忽报南昌令，乘骢入郡城。同时趋府客，此日望尘迎。 
<br>　　文苑台中妙，冰壶幕下清。洛阳相去远，犹使故林荣。 
<br>
<br>卷187_20 「经少林精舍，寄都邑亲友」韦应物 
<br>　　息驾依松岭，高阁一攀缘。前瞻路已穷，既诣喜更延。 
<br>　　出巘听万籁，入林濯幽泉。鸣钟生道心，暮磬空云烟。 
<br>　　独往虽暂适，多累终见牵。方思结茅地，归息期暮年。 
<br>
<br>卷187_21 「同长源归南徐，寄子西、子烈、有道」韦应物 
<br>　　东洛何萧条，相思邈遐路。策驾复谁游，入门无与晤。 
<br>　　还因送归客，达此缄中素。屡暌心所欢，岂得颜如故。 
<br>　　所欢不可暌，严霜晨凄凄。如彼万里行，孤妾守空闺。 
<br>　　临觞一长叹，素欲何时谐。 
<br>
<br>卷187_22 「雪中闻李儋过门不访，聊以寄赠」韦应物 
<br>　　度门能不访，冒雪屡西东。已想人如玉，遥怜马似骢。 
<br>　　乍迷金谷路，稍变上阳宫。还比相思意，纷纷正满空。 
<br>
<br>卷187_23 「同德精舍养疾，寄河南兵曹东厅掾」韦应物 
<br>　　逍遥东城隅，双树寒葱茜。广庭流华月，高阁凝馀霰。 
<br>　　杜门非养素，抱疾阻良宴。孰谓无他人，思君岁云变。 
<br>　　官曹亮先忝，陈躅惭俊彦。岂知晨与夜，相代不相见。 
<br>　　缄书问所如，酬藻当芬绚。 
<br>
<br>卷187_24 「同德寺雨后，寄元侍御、李博士」韦应物 
<br>　　川上风雨来，须臾满城阙。岧峣青莲界，萧条孤兴发。 
<br>　　前山遽已净，阴霭夜来歇。乔木生夏凉，流云吐华月。 
<br>　　严城自有限，一水非难越。相望曙河远，高斋坐超忽。 
<br>
<br>卷187_25 「同德阁期元侍御、李博士不至，各投赠二首」韦应物 
<br>　　庭树忽已暗，故人那不来。只因厌烦暑，永日坐霜台。 
<br>　　官荣多所系，闲居亦愆期。高阁犹相望，青山欲暮时。 
<br>
<br>卷187_26 「使云阳寄府曹」韦应物 
<br>　　夙驾祗府命，冒炎不遑息。百里次云阳，闾阎问漂溺。 
<br>　　上天屡愆气，胡不均寸泽。仰瞻乔树巅，见此洪流迹。 
<br>　　良苗免湮没，蔓草生宿昔。颓墉满故墟，喜返将安宅。 
<br>　　周旋涉涂潦，侧峭缘沟脉。仁贤忧斯民，贱子甘所役。 
<br>　　公堂众君子，言笑思与觌。 
<br>
<br>卷187_27 「过扶风精舍旧居，简朝宗、巨川兄弟」韦应物 
<br>　　佛刹出高树，晨光闾井中。年深念陈迹，迨此独忡忡。 
<br>　　零落逢故老，寂寥悲草虫。旧宇多改构，幽篁延本丛。 
<br>　　栖止事如昨，芳时去已空。佳人亦携手，再往今不同。 
<br>　　新文聊感旧，想子意无穷。 
<br>
<br>卷187_28 「赠令狐士曹」韦应物 
<br>　　秋檐滴滴对床寝，山路迢迢联骑行。 
<br>　　到家俱及东篱菊，何事先归半日程。 
<br>
<br>卷187_29 「赠冯著」韦应物 
<br>　　契阔仕两京，念子亦飘蓬。方来属追往，十载事不同。 
<br>　　岁晏乃云至，微褐还未充。惨凄游子情，风雪自关东。 
<br>　　华觞发欢颜，嘉藻播清风。始此盈抱恨，旷然一夕中。 
<br>　　善蕴岂轻售，怀才希国工。谁当念素士，零落岁华空。 
<br>
<br>卷187_30 「对雨寄韩库部协」韦应物 
<br>　　飒至池馆凉，霭然和晓雾。萧条集新荷，氤氲散高树。 
<br>　　闲居兴方澹，默想心已屡。暂出仍湿衣，况君东城住。 
<br>
<br>卷187_31 「寄子西」韦应物 
<br>　　夏景已难度，怀贤思方续。乔树落疏阴，微风散烦燠。 
<br>　　伤离枉芳札，忻遂见心曲。蓝上舍已成，田家雨新足。 
<br>　　托邻素多欲，残帙犹见束。日夕上高斋，但望东原绿。 
<br>
<br>卷187_32 「县内闲居赠温公」韦应物 
<br>　　满郭春风岚已昏，鸦栖散吏掩重门。 
<br>　　虽居世网常清净，夜对高僧无一言。 
<br>
<br>卷187_33 「对雪赠徐秀才」韦应物 
<br>　　靡靡寒欲收，霭霭阴还结。晨起望南端，千林散春雪。 
<br>　　妍光属瑶阶，乱绪陵新节。无为掩扉卧，独守袁生辙。 
<br>
<br>卷187_34 「西郊游宴，寄赠邑僚李巽」韦应物 
<br>　　升阳暧春物，置酒临芳席。高宴阙英僚，众宾寡欢怿。 
<br>　　是时尚多垒，板筑兴颓壁。羁旅念越疆，领徒方祗役。 
<br>　　如何嘉会日，当子忧勤夕。西郊郁已茂，春岚重如积。 
<br>　　何当返徂雨，杂英纷可惜。 
<br>
<br>卷187_35 「对雨赠李主簿、高秀才」韦应物 
<br>　　逦迤曙云薄，散漫东风来。青山满春野，微雨洒轻埃。 
<br>　　吏局劳佳士，宾筵得上才。终朝狎文墨，高兴共徘徊。 
<br>
<br>卷187_36 「休沐东还胄贵里示端」韦应物 
<br>　　宦游三十载，田野久已疏。休沐遂兹日，一来还故墟。 
<br>　　山明宿雨霁，风暖百卉舒。泓泓野泉洁，熠熠林光初。 
<br>　　竹木稍摧翳，园场亦荒芜。俯惊鬓已衰，周览昔所娱。 
<br>　　存没恻私怀，迁变伤里闾。欲言少留心，中复畏简书。 
<br>　　世道良自退，荣名亦空虚。与子终携手，岁晏当来居。 
<br>
<br>卷187_37 「朝请后还邑，寄诸友生」韦应物 
<br>　　宰邑分甸服，夙驾朝上京。是时当暮春，休沐集友生。 
<br>　　抗志青云表，俱践高世名。樽酒且欢乐，文翰亦纵横。 
<br>　　良游昔所希，累宴夜复明。晨露含瑶琴，夕风殒素英。 
<br>　　一旦遵归路，伏轼出京城。谁言再念别，忽若千里行。 
<br>　　闲閤寡喧讼，端居结幽情。况兹昼方永，展转何由平。 
<br>
<br>卷187_38 「沣上西斋寄诸友（七月中善福之西斋作）」韦应物 
<br>　　绝岸临西野，旷然尘事遥。清川下逦迤，茅栋上岧峣. 
<br>　　玩月爱佳夕，望山属清朝。俯砌视归翼，开襟纳远飙。 
<br>　　等陶辞小秩，效朱方负樵。闲游忽无累，心迹随景超。 
<br>　　明世重才彦，雨露降丹霄。群公正云集，独予忻寂寥。 
<br>
<br>卷187_39 「独游西斋，寄崔主簿」韦应物 
<br>　　同心忽已别，昨事方成昔。幽径还独寻，绿苔见行迹。 
<br>　　秋斋正萧散，烟水易昏夕。忧来结几重，非君不可释。 
<br>
<br>卷187_40 「紫阁东林居士叔缄赐松英丸捧对忻喜…所当服辄献诗代启」韦应物 
<br>　　碧涧苍松五粒稀，侵云采去露沾衣。夜启群仙合灵药， 
<br>　　朝思俗侣寄将归。道场斋戒今初服，人事荤膻已觉非。 
<br>　　一望岚峰拜还使，腰间铜印与心违。 
<br>
<br>卷187_41 「秋集罢还途中作，谨献寿春公、黎公」韦应物 
<br>　　束带自衡门，奉命宰王畿。君侯枉高鉴，举善掩瑕疵。 
<br>　　斯民本已安，工拙两无施。何以酬明德，岁晏不磷缁。 
<br>　　时节乃来集，欣怀方载驰。平明大府开，一得拜光辉。 
<br>　　温如春风至，肃若严霜威。群属所载瞻，而忘倦与饥。 
<br>　　公堂燕华筵，礼罢复言辞。将从平门道，憩车沣水湄。 
<br>　　山川降嘉岁，草木蒙润滋。孰云还本邑，怀恋独迟迟。 
<br>
<br>卷187_42 「闲居赠友」韦应物 
<br>　　补吏多下迁，罢归聊自度。园庐既芜没，烟景空澹泊。 
<br>　　闲居养痾瘵，守素甘葵藿。颜鬓日衰耗，冠带亦寥落。 
<br>　　青苔已生路，绿筠始分箨。夕气下遥阴，微风动疏薄。 
<br>　　草玄良见诮，杜门无请托。非君好事者，谁来顾寂寞。 
<br>
<br>卷187_43 「四禅精舍登览悲旧，寄朝宗、巨川兄弟」韦应物 
<br>　　萧散人事忧，迢递古原行。春风日已暄，百草亦复生。 
<br>　　跻阁谒金像，攀云造禅扃。新景林际曙，杂花川上明。 
<br>　　徂岁方缅邈，陈事尚纵横。温泉有佳气，驰道指京城。 
<br>　　携手思故日，山河留恨情。存者邈难见，去者已冥冥。 
<br>　　临风一长恸，谁畏行路惊。 
<br>
<br>卷187_44 「善福阁对雨，寄李儋幼遐」韦应物 
<br>　　飞阁凌太虚，晨跻郁峥嵘。惊飙触悬槛，白云冒层甍。 
<br>　　太阴布其地，密雨垂八纮。仰观固不测，俯视但冥冥。 
<br>　　感此穷秋气，沈郁命友生。及时未高步，羁旅游帝京。 
<br>　　圣朝无隐才，品物俱昭形。国士秉绳墨，何以表坚贞。 
<br>　　寸心东北驰，思与一会并。我车夙已驾，将逐晨风征。 
<br>　　郊途住成淹，默默阻中情。 
<br>
<br>卷187_45 「寺居独夜，寄崔主簿」韦应物 
<br>　　幽人寂不寐，木叶纷纷落。寒雨暗深更，流萤度高阁。 
<br>　　坐使青灯晓，还伤夏衣薄。宁知岁方晏，离居更萧索。 
<br>
<br>卷187_46 「九日沣上作，寄崔主簿倬二李端系」韦应物 
<br>　　凄凄感时节，望望临沣涘。翠岭明华秋，高天澄遥滓。 
<br>　　川寒流愈迅，霜交物初委。林叶索已空，晨禽迎飙起。 
<br>　　时菊乃盈泛，浊醪自为美。良游虽可娱，殷念在之子。 
<br>　　人生不自省，营欲无终已。孰能同一酌，陶然冥斯理。 
<br>
<br>卷187_47 「西郊养疾闻畅校书有新什见赠久伫不至先寄此诗」韦应物 
<br>　　养病惬清夏，郊园敷卉木。窗夕含涧凉，雨馀爱筠绿。 
<br>　　披怀始高咏，对琴转幽独。仰子游群英，吐词如兰馥。 
<br>　　还闻枉嘉藻，伫望延昏旭。唯见草青青，闭户沣水曲。 
<br>
<br>卷187_48 「沣上寄幼遐」韦应物 
<br>　　寂寞到城阙，惆怅返柴荆。端居无所为，念子远徂征。 
<br>　　夏昼人已息，我怀独未宁。忽从东斋起，兀兀寻涧行。 
<br>　　罥挂丛榛密，披玩孤花明。旷然西南望，一极山水情。 
<br>　　周览同游处，逾恨阻音形。壮图非旦夕，君子勤令名。 
<br>　　勿复久留燕，蹉跎在北京。 
<br>
<br>卷187_49 「善福精舍示诸生」韦应物 
<br>　　湛湛嘉树阴，清露夜景沉。悄然群物寂，高阁似阴岑。 
<br>　　方以玄默处，岂为名迹侵。法妙不知归，独此抱冲襟。 
<br>　　斋舍无馀物，陶器与单衾。诸生时列坐，共爱风满林。 
<br>
<br>卷187_50 「晚出沣上，赠崔都水」韦应物 
<br>　　临流一舒啸，望山意转延。隔林分落景，馀霞明远川。 
<br>　　首起趣东作，已看耘夏田。一从民里居，岁月再徂迁。 
<br>　　昧质得全性，世名良自牵。行忻携手归，聊复饮酒眠。 
<br>
<br>卷187_51 「寓居沣上精舍，寄于、张二舍人」韦应物 
<br>　　万木丛云出香阁，西连碧涧竹林园。高斋犹宿远山曙， 
<br>　　微霰下庭寒雀喧。道心淡泊对流水，生事萧疏空掩门。 
<br>　　时忆故交那得见，晓排阊阖奉明恩。 
<br>
<br>卷187_52 「开元观怀旧寄李二、韩二、裴四兼呈崔郎中、严家令」韦应物 
<br>　　宿昔清都燕，分散各西东。车马行迹在，霜雪竹林空。 
<br>　　方轸故物念，谁复一樽同。聊披道书暇，还此听松风。 
<br>
<br>卷187_53 「春日郊居寄万年吉少府中孚、三原少府伟、夏侯校书审」韦应物 
<br>　　谷鸟时一啭，田园春雨馀。光风动林早，高窗照日初。 
<br>　　独饮涧中水，吟咏老氏书。城阙应多事，谁忆此闲居。 
<br>
<br>卷187_54 「沣上醉题寄涤武」韦应物 
<br>　　芳园知夕燕，西郊已独还。谁言不同赏，俱是醉花间。 
<br>
<br>卷187_55 「西郊期涤武不至，书示」韦应物 
<br>　　山高鸣过雨，涧树落残花。非关春不待，当由期自赊。 
<br>
<br>卷187_56 「沣上对月，寄孔谏议」韦应物 
<br>　　思怀在云阙，泊素守中林。出处虽殊迹，明月两知心。 
<br>
<br>卷187_57 「将往滁城恋新竹，简崔都水示端」韦应物 
<br>　　停车欲去绕丛竹，偏爱新筠十数竿。 
<br>　　莫遣儿童触琼粉，留待幽人回日看。 
<br>
<br>卷187_58 「还阙首途，寄精舍亲友」韦应物 
<br>　　休沐日云满，冲然将罢观。严车候门侧，晨起正朝冠。 
<br>　　山泽含馀雨，川涧注惊湍。揽辔遵东路，回首一长叹。 
<br>　　居人已不见，高阁在林端。 
<br>
<br>卷187_59 「秋夜南宫，寄沣上弟及诸生」韦应物 
<br>　　暝色起烟阁，沉抱积离忧。况兹风雨夜，萧条梧叶秋。 
<br>　　空宇感凉至，颓颜惊岁周。日夕游阙下，山水忆同游。 
<br>
<br>卷187_60 「途中书情，寄沣上两弟，因送二甥却还」韦应物 
<br>　　华簪岂足恋，幽林徒自违。遥知别后意，寂寞掩郊扉。 
<br>　　回首昆池上，更羡尔同归。 
<br>
<br>卷187_61 「雪夜下朝，呈省中一绝」韦应物 
<br>　　南望青山满禁闱，晓陪鸳鹭正差池。 
<br>　　共爱朝来何处雪，蓬莱宫里拂松枝。 
<br>
<br>　　卷一百八十八 
<br>
<br>卷188_1 「寄柳州韩司户郎中」韦应物 
<br>　　达识与昧机，智殊迹同静。于焉得携手，屡赏清夜景。 
<br>　　潇洒陪高咏，从容羡华省。一逐风波迁，南登桂阳岭。 
<br>　　旧里门空掩，欢游事皆屏。怅望城阙遥，幽居时序永。 
<br>　　春风吹百卉，和煦变闾井。独闷终日眠，篇书不复省。 
<br>　　唯当望雨露，沾子荒遐境。 
<br>
<br>卷188_2 「寄令狐侍郎」韦应物 
<br>　　三山有琼树，霜雪色逾新。始自风尘交，中结绸缪姻。 
<br>　　西掖方掌诰，南宫复司春。夕燕华池月，朝奉玉阶尘。 
<br>　　众宝归和氏，吹嘘多俊人。群公共然诺，声问迈时伦。 
<br>　　孤鸿既高举，燕雀在荆榛。翔集且不同，岂不欲殷勤。 
<br>　　一旦迁南郡，江湖渺无垠。宠辱良未定，君子岂缁磷。 
<br>　　寒暑已推斥，别离生苦辛。非将会面目，书札何由申。 
<br>
<br>卷188_3 「闲居寄端及重阳」韦应物 
<br>　　山明野寺曙钟微，雪满幽林人迹稀。 
<br>　　闲居寥落生高兴，无事风尘独不归。 
<br>
<br>卷188_4 「园林晏起，寄昭应韩明府、卢主簿」韦应物 
<br>　　田家已耕作，井屋起晨烟。园林鸣好鸟，闲居犹独眠。 
<br>　　不觉朝已晏，起来望青天。四体一舒散，情性亦忻然。 
<br>　　还复茅檐下，对酒思数贤。束带理官府，简牍盈目前。 
<br>　　当念中林赏，览物遍山川。上非遇明世，庶以道自全。 
<br>
<br>卷188_5 「寄大梁诸友」韦应物 
<br>　　分竹守南谯，弭节过梁池。雄都众君子，出饯拥河湄。 
<br>　　燕谑始云洽，方舟已解维。一为风水便，但见山川驰。 
<br>　　昨日次睢阳，今夕宿符离。云树怆重叠，烟波念还期。 
<br>　　相敦在勤事，海内方劳师。 
<br>
<br>卷188_6 「新秋夜寄诸弟」韦应物 
<br>　　两地俱秋夕，相望共星河。高梧一叶下，空斋归思多。 
<br>　　方用忧人瘼，况自抱微痾.无将别来近，颜鬓已蹉跎。 
<br>
<br>卷188_7 「郊园闻蝉，寄诸弟」韦应物 
<br>　　去岁郊园别，闻蝉在兰省。今岁卧南谯，蝉鸣归路永。 
<br>　　夕响依山谷，馀悲散秋景。缄书报此时，此心方耿耿。 
<br>
<br>卷188_8 「寄中书刘舍人」韦应物 
<br>　　云霄路竟别，中年迹暂同。比翼趋丹陛，连骑下南宫。 
<br>　　佳咏邀清月，幽赏滞芳丛。迨予一出守，与子限西东。 
<br>　　晨露方怆怆，离抱更忡忡。忽睹九天诏，秉纶归国工。 
<br>　　玉座浮香气，秋禁散凉风。应向横门度，环珮杳玲珑。 
<br>　　光辉恨未瞩，归思坐难通。苍苍松桂姿，想在掖垣中。 
<br>
<br>卷188_9 「郡斋感秋，寄诸弟」韦应物 
<br>　　首夏辞旧国，穷秋卧滁城。方如昨日别，忽觉徂岁惊。 
<br>　　高阁收烟雾，池水晚澄清。户牖已凄爽，晨夜感深情。 
<br>　　昔游郎署间，是月天气晴。授衣还西郊，晓露田中行。 
<br>　　采菊投酒中，昆弟自同倾。簪组聊挂壁，焉知有世荣。 
<br>　　一旦居远郡，山川间音形。大道庶无累，及兹念已盈。 
<br>
<br>卷188_10 「郡中对雨，赠元锡兼简杨凌」韦应物 
<br>　　宿雨冒空山，空城响秋叶。沉沉暮色至，凄凄凉气入。 
<br>　　萧条林表散，的砾荷上集。夜雾著衣重，新苔侵履湿。 
<br>　　遇兹端忧日，赖与嘉宾接。 
<br>
<br>卷188_11 「冬至夜寄京师诸弟兼怀崔都水」韦应物 
<br>　　理郡无异政，所忧在素餐。徒令去京国，羁旅当岁寒。 
<br>　　子月生一气，阳景极南端。已怀时节感，更抱别离酸。 
<br>　　私燕席云罢，还斋夜方阑。邃幕沉空宇，孤灯照床单。 
<br>　　应同兹夕念，宁忘故岁欢。川途恍悠邈，涕下一阑干。 
<br>
<br>卷188_12 「元日寄诸弟兼呈崔都水」韦应物 
<br>　　一从守兹郡，两鬓生素发。新正加我年，故岁去超忽。 
<br>　　淮滨益时候，了似仲秋月。川谷风景温，城池草木发。 
<br>　　高斋属多暇，惆怅临芳物。日月昧还期，念君何时歇。 
<br>
<br>卷188_13 「寄职方刘郎中」韦应物 
<br>　　相闻二十载，不得展平生。一夕南宫遇，聊用写中情。 
<br>　　端服光朝次，群烈慕英声。归来坐粉闱，挥笔乃纵横。 
<br>　　始陪文翰游，欢燕难久并。予因谬忝出，君为沉疾婴。 
<br>　　别离寒暑过，荏苒春草生。故园兹日隔，新禽池上鸣。 
<br>　　郡中永无事，归思徒自盈。 
<br>
<br>卷188_14 「社日寄崔都水及诸弟群属」韦应物 
<br>　　山郡多暇日，社时放吏归。坐阁独成闷，行塘阅清辉。 
<br>　　春风动高柳，芳园掩夕扉。遥思里中会，心绪怅微微。 
<br>
<br>卷188_15 「寒食日寄诸弟」韦应物 
<br>　　禁火暧佳辰，念离独伤抱。见此野田花，心思杜陵道。 
<br>　　联骑定何时，予今颜已老。 
<br>
<br>卷188_16 「三月三日寄诸弟兼怀崔都水」韦应物 
<br>　　暮节看已谢，兹晨愈可惜。风澹意伤春，池寒花敛夕。 
<br>　　对酒始依依，怀人还的的。谁当曲水行，相思寻旧迹。 
<br>
<br>卷188_17 「赠李儋侍御」韦应物 
<br>　　风光山郡少，来看广陵春。残花犹待客，莫问意中人。 
<br>
<br>卷188_18 「寄杨协律」韦应物 
<br>　　吏散门阁掩，鸟鸣山郡中。远念长江别，俯觉座隅空。 
<br>　　舟泊南池雨，簟卷北楼风。并罢芳樽燕，为怆昨时同。 
<br>
<br>卷188_19 「郡斋赠王卿」韦应物 
<br>　　无术谬称简，素餐空自嗟。秋斋雨成滞，山药寒始华。 
<br>　　濩落人皆笑，幽独岁逾赊。唯君出尘意，赏爱似山家。 
<br>
<br>卷188_20 「简恒璨」韦应物 
<br>　　室虚多凉气，天高属秋时。空庭夜风雨，草木晓离披。 
<br>　　简书日云旷，文墨谁复持。聊因遇澄静，一与道人期。 
<br>
<br>卷188_21 「闲居寄诸弟」韦应物 
<br>　　秋草生庭白露时，故园诸弟益相思。 
<br>　　尽日高斋无一事，芭蕉叶上独题诗。 
<br>
<br>卷188_22 「登楼寄王卿」韦应物 
<br>　　踏阁攀林恨不同，楚云沧海思无穷。 
<br>　　数家砧杵秋山下，一郡荆榛寒雨中。 
<br>
<br>卷188_23 「寄畅当（闻以子弟被召从军）」韦应物 
<br>　　寇贼起东山，英俊方未闲。闻君新应募，籍籍动京关。 
<br>　　出身文翰场，高步不可攀。青袍未及解，白羽插腰间。 
<br>　　昔为琼树枝，今有风霜颜。秋郊细柳道，走马一夕还。 
<br>　　丈夫当为国，破敌如摧山。何必事州府，坐使鬓毛斑。 
<br>
<br>卷188_24 「赠崔员外」韦应物 
<br>　　一别十年事，相逢淮海滨。还思洛阳日，更话府中人。 
<br>　　且对清觞满，宁知白发新。匆匆何处去，车马冒风尘。 
<br>
<br>卷188_25 「寄李儋、元锡」韦应物 
<br>　　去年花里逢君别，今日花开已一年。世事茫茫难自料， 
<br>　　春愁黯黯独成眠。身多疾病思田里，邑有流亡愧俸钱。 
<br>　　闻道欲来相问讯，西楼望月几回圆。 
<br>
<br>卷188_26 「京师叛乱寄诸弟」韦应物 
<br>　　弱冠遭世难，二纪犹未平。羁离官远郡，虎豹满西京。 
<br>　　上怀犬马恋，下有骨肉情。归去在何时，流泪忽沾缨。 
<br>　　忧来上北楼，左右但军营。函谷行人绝，淮南春草生。 
<br>　　鸟鸣野田间，思忆故园行。何当四海晏，甘与齐民耕。 
<br>
<br>卷188_27 「赠琮公」韦应物 
<br>　　山僧一相访，吏案正盈前。出处似殊致，喧静两皆禅。 
<br>　　暮春华池宴，清夜高斋眠。此道本无得，宁复有忘筌。 
<br>
<br>卷188_28 「寄诸弟」韦应物 
<br>　　岁暮兵戈乱京国，帛书间道访存亡。 
<br>　　还信忽从天上落，唯知彼此泪千行。 
<br>
<br>卷188_29 「寄恒璨」韦应物 
<br>　　心绝去来缘，迹顺人间事。独寻秋草径，夜宿寒山寺。 
<br>　　今日郡斋闲，思问楞伽字。 
<br>
<br>卷188_30 「简郡中诸生」韦应物 
<br>　　守郡卧秋阁，四面尽荒山。此时听夜雨，孤灯照窗间。 
<br>　　药园日芜没，书帷长自闲。惟当上客至，论诗一解颜。 
<br>
<br>卷188_31 「寄全椒山中道士」韦应物 
<br>　　今朝郡斋冷，忽念山中客。涧底束荆薪，归来煮白石。 
<br>　　欲持一瓢酒，远慰风雨夕。落叶满空山，何处寻行迹。 
<br>
<br>卷188_32 「寄释子良史酒」韦应物 
<br>　　秋山僧冷病，聊寄三五杯。应泻山瓢里，还寄此瓢来。 
<br>
<br>卷188_33 「重寄」韦应物 
<br>　　复寄满瓢去，定见空瓢来。若不打瓢破，终当费酒材。 
<br>
<br>卷188_34 「答释子良史送酒瓢」韦应物 
<br>　　此瓢今已到，山瓢知已空。且饮寒塘水，遥将回也同。 
<br>
<br>卷188_35 「简陟、巡、建二甥（卢氏生）」韦应物 
<br>　　忽羡后生连榻话，独依寒烛一斋空。 
<br>　　时流欢笑事从别，把酒吟诗待尔同。 
<br>
<br>卷188_36 「览褒子卧病一绝，聊以题示（沈氏生全真）」韦应物 
<br>　　念子抱沉疾，霜露变滁城。独此高窗下，自然无世情。 
<br>
<br>卷188_37 「寄璨师」韦应物 
<br>　　林院生夜色，西廊上纱灯。时忆长松下，独坐一山僧。 
<br>
<br>卷188_38 「寄卢陟」韦应物 
<br>　　柳叶遍寒塘，晓霜凝高阁。累日此流连，别来成寂寞。 
<br>
<br>卷188_39 「途中寄杨邈、裴绪，示褒子（永阳县馆中作）」韦应物 
<br>　　上宰领淮右，下国属星驰。雾野腾晓骑，霜竿裂冻旗。 
<br>　　萧萧陟连冈，莽莽望空陂。风截雁嘹唳，云惨树参差。 
<br>　　高斋明月夜，中庭松桂姿。当睽一酌恨，况此两旬期。 
<br>
<br>卷188_40 「宿永阳寄璨律师」韦应物 
<br>　　遥知郡斋夜，冻雪封松竹。时有山僧来，悬灯独自宿。 
<br>
<br>卷188_41 「雪行寄褒子」韦应物 
<br>　　淅沥覆寒骑，飘飖暗川容。行子郡城晓，披云看杉松。 
<br>
<br>卷188_42 「寄裴处士」韦应物 
<br>　　春风驻游骑，晚景澹山晖。一问清泠子，独掩荒园扉。 
<br>　　草木雨来长，里闾人到稀。方从广陵宴，花落未言归。 
<br>
<br>卷188_43 「偶入西斋院示释子恒璨」韦应物 
<br>　　僧斋地虽密，忘子迹要赊。一来非问讯，自是看山花。 
<br>
<br>卷188_44 「示全真元常（元常，赵氏生）」韦应物 
<br>　　余辞郡符去，尔为外事牵。宁知风雪夜，复此对床眠。 
<br>　　始话南池饮，更咏西楼篇。无将一会易，岁月坐推迁。 
<br>
<br>卷188_45 「寄刘尊师」韦应物 
<br>　　世间荏苒萦此身，长望碧山到无因。 
<br>　　白鹤徘徊看不去，遥知下有清都人。 
<br>
<br>卷188_46 「寄庐山棕衣居士」韦应物 
<br>　　兀兀山行无处归，山中猛虎识棕衣。 
<br>　　俗客欲寻应不遇，云溪道士见犹稀。 
<br>
<br>卷188_47 「因省风俗，与从侄成绪游山水，中道先归寄示」韦应物 
<br>　　累宵同燕酌，十舍携征骑。始造双林寂，遐搜洞府秘。 
<br>　　群峰绕盘郁，悬泉仰特异。阴壑云松埋，阳崖烟花媚。 
<br>　　每虑观省牵，中乖游践志。我尚山水行，子归栖息地。 
<br>　　一操临流袂，上耸干云辔。独往倦危途，怀冲寡幽致。 
<br>　　赖尔还都期，方将登楼迟。 
<br>
<br>卷188_48 「寒食寄京师诸弟」韦应物 
<br>　　雨中禁火空斋冷，江上流莺独坐听。 
<br>　　把酒看花想诸弟，杜陵寒食草青青。 
<br>
<br>卷188_49 「岁日寄京师诸季端武等」韦应物 
<br>　　献岁抱深恻，侨居念归缘。常患亲爱离，始觉世务牵。 
<br>　　少事河阳府，晚守淮南壖。平生几会散，已及蹉跎年。 
<br>　　昨日罢符竹，家贫遂留连。部曲多已去，车马不复全。 
<br>　　闲将酒为偶，默以道自诠。听松南岩寺，见月西涧泉。 
<br>　　为政无异术，当责岂望迁。终理来时装，归凿杜陵田。 
<br>
<br>卷188_50 「简卢陟」韦应物 
<br>　　可怜白雪曲，未遇知音人。恓惶戎旅下，蹉跎淮海滨。 
<br>　　涧树含朝雨，山鸟哢馀春。我有一瓢酒，可以慰风尘。 
<br>
<br>卷188_51 「西涧即事示卢陟」韦应物 
<br>　　寝扉临碧涧，晨起澹忘情。空林细雨至，圆文遍水生。 
<br>　　永日无馀事，山中伐木声。知子尘喧久，暂可散烦缨。 
<br>
<br>卷188_52 「登郡寄京师诸季、淮南子弟」韦应物 
<br>　　始罢永阳守，复卧浔阳楼。悬槛飘寒雨，危堞侵江流。 
<br>　　迨兹闻雁夜，重忆别离秋。徒有盈樽酒，镇此百端忧。 
<br>
<br>卷188_53 「寄黄尊师」韦应物 
<br>　　结茅种杏在云端，扫雪焚香宿石坛。 
<br>　　灵祇不许世人到，忽作雷风登岭难。 
<br>
<br>卷188_54 「寄黄、刘二尊师」韦应物 
<br>　　庐山两道士，各在一峰居。矫掌白云表，晞发阳和初。 
<br>　　清夜降真侣，焚香满空虚。中有无为乐，自然与世疏。 
<br>　　道尊不可屈，符守岂暇馀。高斋遥致敬，愿示一编书。 
<br>
<br>卷188_55 「秋夜寄丘二十二员外」韦应物 
<br>　　怀君属秋夜，散步咏凉天。山空松子落，幽人应未眠。 
<br>
<br>卷188_56 「赠丘员外二首」韦应物 
<br>　　高词弃浮靡，贞行表乡闾。未真南宫拜，聊偃东山居。 
<br>　　大藩本多事，日与文章疏。每一睹之子，高咏遂起予。 
<br>　　宵昼方连燕，烦吝亦顿祛。格言雅诲阙，善谑矜数馀。 
<br>　　久跼思游旷，穷惨遇阳舒。虎丘惬登眺，吴门怅踌躇。 
<br>　　方此恋携手，岂云还旧墟。告诸吴子弟，文学为何如。 
<br>　　迹与孤云远，心将野鹤俱。那同石氏子，每到府门趋。 
<br>
<br>卷188_57 「赠李判官」韦应物 
<br>　　良玉定为宝，长材世所稀。佐幕方巡郡，奏命布恩威。 
<br>　　食蔬程独守，饮冰节靡违。决狱兴邦颂，高文禀天机。 
<br>　　宾馆在林表，望山启西扉。下有千亩田，泱漭吴土肥。 
<br>　　始耕已见获，袗絺今授衣。政拙劳详省，淹留未得归。 
<br>　　虽惭且忻愿，日夕睹光辉。 
<br>
<br>卷188_58 「寄皎然上人」韦应物 
<br>　　吴兴老释子，野雪盖精庐。诗名徒自振，道心长晏如。 
<br>　　想兹栖禅夜，见月东峰初。鸣钟惊岩壑，焚香满空虚。 
<br>　　叨慕端成旧，未识岂为疏。愿以碧云思，方君怨别馀。 
<br>　　茂苑文华地，流水古僧居。何当一游咏，倚阁吟踌躇。 
<br>
<br>卷188_59 「赠旧识」韦应物 
<br>　　少年游太学，负气蔑诸生。蹉跎三十载，今日海隅行。 
<br>
<br>卷188_60 「复理西斋，寄丘员外」韦应物 
<br>　　前岁理西斋，得与君子同。迨兹已一周，怅望临春风。 
<br>　　始自疏林竹，还复长榛丛。端正良难久，芜秽易为功。 
<br>　　援斧开众郁，如师启群蒙。庭宇还清旷，烦抱亦舒通。 
<br>　　海隅雨雪霁，春序风景融。时物方如故，怀贤思无穷。 
<br>
<br>卷188_61 「和张舍人夜直中书，寄吏部刘员外」韦应物 
<br>　　西垣草诏罢，南宫忆上才。月临兰殿出，凉自凤池来。 
<br>　　松桂生丹禁，鸳鹭集云台。托身各有所，相望徒徘徊。 
<br>
<br>卷188_62 「和李二主簿，寄淮上綦毋三」韦应物 
<br>　　满城怜傲吏，终日赋新诗。请报淮阴客，春帆浪作期。 
<br>
<br>卷188_63 「寄二严（士良，婺牧。士元，郴牧）」韦应物 
<br>　　丝竹久已懒，今日遇君忺。打破蜘蛛千道网， 
<br>　　总为鶺鴒两个严。 
<br>
<br>　　卷一百八十九 
<br>
<br>卷189_1 「李五席送李主簿归西台」韦应物 
<br>　　请告严程尽，西归道路寒。欲陪鹰隼集，犹恋鶺鴒单。 
<br>　　洛邑人全少，嵩高雪尚残。满台谁不故，报我在微官。 
<br>
<br>卷189_2 「送崔押衙相州（顷任内黄令）」韦应物 
<br>　　礼乐儒家子，英豪燕赵风。驱鸡尝理邑，走马却从戎。 
<br>　　白刃千夫辟，黄金四海同。嫖姚恩顾下，诸将指挥中。 
<br>　　别路怜芳草，归心伴塞鸿。邺城新骑满，魏帝旧台空。 
<br>　　望阙应怀恋，遭时贵立功。万方如已静，何处欲输忠。 
<br>
<br>卷189_3 「送宣城路录事」韦应物 
<br>　　江上宣城郡，孤舟远到时。云林谢家宅，山水敬亭祠。 
<br>　　纲纪多闲日，观游得赋诗。都门且尽醉，此别数年期。 
<br>
<br>卷189_4 「送李十四山东游（一作山人东游）」韦应物 
<br>　　圣朝有遗逸，披胆谒至尊。岂是贸荣宠，誓将救元元。 
<br>　　权豪非所便，书奏寝禁门。高歌长安酒，忠愤不可吞。 
<br>　　欻来客河洛，日与静者论。济世翻小事，丹砂驻精魂。 
<br>　　东游无复系，梁楚多大蕃。高论动侯伯，疏怀脱尘喧。 
<br>　　送君都门野，饮我林中樽。立马望东道，白云满梁园。 
<br>　　踟蹰欲何赠，空是平生言。 
<br>
<br>卷189_5 「送李二归楚州（时李季弟牧楚州，被讼赴急）」韦应物 
<br>　　情人南楚别，复咏在原诗。忽此嗟岐路，还令泣素丝。 
<br>　　风波朝夕远，音信往来迟。好去扁舟客，青云何处期。 
<br>
<br>卷189_6 「送阎寀赴东川辟」韦应物 
<br>　　冰炭俱可怀，孰云热与寒。何如结发友，不得携手欢。 
<br>　　晨登严霜野，送子天一端。只承简书命，俯仰豸角冠。 
<br>　　上陟白云峤，下冥玄壑湍。离群自有托，历险得所安。 
<br>　　当念反穷巷，登朝成慨叹。 
<br>
<br>卷189_7 「送令狐岫宰恩阳」韦应物 
<br>　　大雪天地闭，群山夜来晴。居家犹苦寒，子有千里行。 
<br>　　行行安得辞，荷此蒲璧荣。贤豪争追攀，饮饯出西京。 
<br>　　樽酒岂不欢，暮春自有程。离人起视日，仆御促前征。 
<br>　　逶迟岁已穷，当造巴子城。和风被草木，江水日夜清。 
<br>　　从来知善政，离别慰友生。 
<br>
<br>卷189_8 「送冯著受李广州署为录事」韦应物 
<br>　　郁郁杨柳枝，萧萧征马悲。送君灞陵岸，纠郡南海湄。 
<br>　　名在翰墨场，群公正追随。如何从此去，千里万里期。 
<br>　　大海吞东南，横岭隔地维。建邦临日域，温燠御四时。 
<br>　　百国共臻奏，珍奇献京师。富豪虞兴戎，绳墨不易持。 
<br>　　州伯荷天宠，还当翊丹墀。子为门下生，终始岂见遗。 
<br>　　所愿酌贪泉，心不为磷缁。上将玩国士，下以报渴饥。 
<br>
<br>卷189_9 「送元仓曹归广陵」韦应物 
<br>　　官闲得去住，告别恋音徽。旧国应无业，他乡到是归。 
<br>　　楚山明月满，淮甸夜钟微。何处孤舟泊，遥遥心曲违。 
<br>
<br>卷189_10 「送唐明府赴溧水（三任县事）」韦应物 
<br>　　三为百里宰，已过十馀年。只叹官如旧，旋闻邑屡迁。 
<br>　　鱼盐滨海利，姜蔗傍湖田。到此安氓俗，琴堂又晏然。 
<br>
<br>卷189_11 「喜于广陵拜觐家兄奉送发还池州」韦应物 
<br>　　青青连枝树，苒苒久别离。客游广陵中，俱到若有期。 
<br>　　俯仰叙存殁，哀肠发酸悲。收情且为欢，累日不知饥。 
<br>　　夙驾多所迫，复当还归池。长安三千里，岁晏独何为。 
<br>　　南出登阊门，惊飙左右吹。所别谅非远，要令心不怡。 
<br>
<br>卷189_12 「送章八元秀才擢第往上都应制」韦应物 
<br>　　决胜文场战已酣，行应辟命复才堪。旅食不辞游阙下， 
<br>　　春衣未换报江南。天边宿鸟生归思，关外晴山满夕岚。 
<br>　　立马欲从何处别，都门杨柳正毵毵。 
<br>
<br>卷189_13 「送张侍御秘书江左觐省」韦应物 
<br>　　莫叹都门路，归无驷马车。绣衣犹在箧，芸阁已观书。 
<br>　　沃野收红稻，长江钓白鱼。晨餐亦可荐，名利欲何如。 
<br>
<br>卷189_14 「赋得鼎门，送卢耿赴任」韦应物 
<br>　　名因定鼎地，门对凿龙山。水北楼台近，城南车马还。 
<br>　　稍开芳野静，欲掩暮钟闲。去此无嗟屈，前贤尚抱关。 
<br>
<br>卷189_15 「赋得浮云起离色，送郑述诚」韦应物 
<br>　　游子欲言去，浮云那得知。偏能见行色，自是独伤离。 
<br>　　晚带城遥暗，秋生峰尚奇。还因朔吹断，匹马与相随。 
<br>
<br>卷189_16 「饯雍聿之潞州谒李中丞」韦应物 
<br>　　郁郁雨相遇，出门草青青。酒酣拔剑舞，慷慨送子行。 
<br>　　驱马涉大河，日暮怀洛京。前登太行路，志士亦未平。 
<br>　　薄游五府都，高步振英声。主人才且贤，重士百金轻。 
<br>　　丝竹促飞觞，夜宴达晨星。娱乐易淹暮，谅在执高情。 
<br>
<br>卷189_17 「上东门会送李幼举南游徐方」韦应物 
<br>　　离弦既罢弹，樽酒亦已阑。听我歌一曲，南徐在云端。 
<br>　　云端虽云邈，行路本非难。诸侯皆爱才，公子远结欢。 
<br>　　济济都门宴，将去复盘桓。令姿何昂昂，良马远游冠。 
<br>　　意气且为别，由来非所叹。 
<br>
<br>卷189_18 「送洛阳韩丞东游」韦应物 
<br>　　仙鸟何飘飖，绿衣翠为襟。顾我差池羽，咬咬怀好音。 
<br>　　徘徊洛阳中，游戏清川浔。神交不在结，欢爱自中心。 
<br>　　驾言忽徂征，云路邈且深。朝游尚同啄，夕息当异林。 
<br>　　出饯宿东郊，列筵属城阴。举酒欲为乐，忧怀方沈沈。 
<br>
<br>卷189_19 「送郑长源」韦应物 
<br>　　少年一相见，飞辔河洛间。欢游不知罢，中路忽言还。 
<br>　　泠泠鹍弦哀，悄悄冬夜闲。丈夫虽耿介，远别多苦颜。 
<br>　　君行拜高堂，速驾难久攀。鸡鸣俦侣发，朔雪满河关。 
<br>　　须臾在今夕，樽酌且循环。 
<br>
<br>卷189_20 「送李儋」韦应物 
<br>　　别离何从生，乃在亲爱中。反念行路子，拂衣自西东。 
<br>　　日昃不留宴，严车出崇墉。行游非所乐，端忧道未通。 
<br>　　春野百卉发，清川思无穷。芳时坐离散，世事谁可同。 
<br>　　归当掩重关，默默想音容。 
<br>
<br>卷189_21 「赋得暮雨，送李胄」韦应物 
<br>　　楚江微雨里，建业暮钟时。漠漠帆来重，冥冥鸟去迟。 
<br>　　海门深不见，浦树远含滋。相送情无限，沾襟比散丝。 
<br>
<br>卷189_22 「留别洛京亲友」韦应物 
<br>　　握手出都门，驾言适京师。岂不怀旧庐，惆怅与子辞。 
<br>　　丽日坐高阁，清觞宴华池。昨游倏已过，后遇良未知。 
<br>　　念结路方永，岁阴野无晖。单车我当前，暮雪子独归。 
<br>　　临流一相望，零泪忽沾衣。 
<br>
<br>卷189_23 「赋得沙际路，送从叔象」韦应物 
<br>　　独树沙边人迹稀，欲行愁远暮钟时。 
<br>　　野泉几处侵应尽，不遇山僧知问谁。 
<br>
<br>卷189_24 「送榆次林明府」韦应物 
<br>　　无嗟千里远，亦是宰王畿。策马雨中去，逢人关外稀。 
<br>　　邑传榆石在，路绕晋山微。别思方萧索，新秋一叶飞。 
<br>
<br>卷189_25 「杂言送黎六郎（寿阳公之子）」韦应物 
<br>　　冰壶见底未为清，少年如玉有诗名。闻话嵩峰多野寺， 
<br>　　不嫌黄绶向阳城。朱门严训朝辞去，骑出东郊满飞絮。 
<br>　　河南庭下拜府君，阳城归路山氛氲。山氛氲，长不见。 
<br>　　钓台水渌荷已生，少姨庙寒花始遍。县闲吏傲与尘隔， 
<br>　　移竹疏泉常岸帻。莫言去作折腰官，岂似长安折腰客。 
<br>
<br>卷189_26 「天长寺上方别子西有道」韦应物 
<br>　　假邑非拙素，况乃别伊人。聊登释氏居，携手恋兹晨。 
<br>　　高旷出尘表，逍遥涤心神。青山对芳苑，列树绕通津。 
<br>　　车马无时绝，行子倦风尘。今当遵往路，伫立欲何申。 
<br>　　唯持贞白志，以慰心所亲。 
<br>
<br>卷189_27 「送黎六郎赴阳翟少府」韦应物 
<br>　　试吏向嵩阳，春山踯躅芳。腰垂新绶色，衣满旧芸香。 
<br>　　乔树别时绿，客程关外长。只应传善政，日夕慰高堂。 
<br>
<br>卷189_28 「送别覃孝廉」韦应物 
<br>　　思亲自当去，不第未蹉跎。家住青山下，门前芳草多。 
<br>　　秭归通远徼，巫峡注惊波。州举年年事，还期复几何。 
<br>
<br>卷189_29 「送开封卢少府」韦应物 
<br>　　雄藩车马地，作尉有光辉。满席宾常侍，阗街烛夜归。 
<br>　　关河征旆远，烟树夕阳微。到处无留滞，梁园花欲稀。 
<br>
<br>卷189_30 「送槐广落第归扬州」韦应物 
<br>　　下第常称屈，少年心独轻。拜亲归海畔，似舅得诗名。 
<br>　　晚对青山别，遥寻芳草行。还期应不远，寒露湿芜城。 
<br>
<br>卷189_31 「送汾城王主簿」韦应物 
<br>　　少年初带印，汾上又经过。芳草归时遍，情人故郡多。 
<br>　　禁钟春雨细，宫树野烟和。相望东桥别，微风起夕波。 
<br>
<br>卷189_32 「送渑池崔主簿」韦应物 
<br>　　邑带洛阳道，年年应此行。当时匹马客，今日县人迎。 
<br>　　暮雨投关郡，春风别帝城。东西殊不远，朝夕待佳声。 
<br>
<br>卷189_33 「送颜司议使蜀访图书」韦应物 
<br>　　轺驾一封急，蜀门千岭曛。讵分江转字，但见路缘云。 
<br>　　山馆夜听雨，秋猿独叫群。无为久留滞，圣主待遗文。 
<br>
<br>卷189_34 「奉送从兄宰晋陵」韦应物 
<br>　　东郊暮草歇，千里夏云生。立马愁将夕，看山独送行。 
<br>　　依微吴苑树，迢递晋陵城。慰此断行别，邑人多颂声。 
<br>
<br>卷189_35 「赠别河南李功曹（宏辞登科拜官）」韦应物 
<br>　　耿耿抱私戚，寥寥独掩扉。临觞自不饮，况与故人违。 
<br>　　故人方琢磨，瑰朗代所稀。宪礼更右职，文翰洒天机。 
<br>　　聿来自东山，群彦仰馀辉。谈笑取高第，绾绶即言归。 
<br>　　洛都游燕地，千里及芳菲。今朝章台别，杨柳亦依依。 
<br>　　云霞未改色，山川犹夕晖。忽复不相见，心思乱霏霏。 
<br>
<br>卷189_36 「送五经赵随登科授广德尉」韦应物 
<br>　　明经有清秩，当在石渠中。独往宣城郡，高斋谒谢公。 
<br>　　寒原正芜漫，夕鸟自西东。秋日不堪别，凄凄多朔风。 
<br>
<br>卷189_37 「宴别幼遐与君贶兄弟」韦应物 
<br>　　乖阙意方弭，安知忽来翔。累日重欢宴，一旦复离伤。 
<br>　　置酒慰兹夕，秉烛坐华堂。契阔未及展，晨星出东方。 
<br>　　征人惨已辞，车马俨成装。我怀自无欢，原野满春光。 
<br>　　群水含时泽，野雉鸣朝阳。平生有壮志，不觉泪沾裳。 
<br>　　况自守空宇，日夕但彷徨。 
<br>
<br>卷189_38 「送宣州周录事」韦应物 
<br>　　清时重儒士，纠郡属伊人。薄游长安中，始得一交亲。 
<br>　　英豪若云集，饯别塞城闉。高驾临长路，日夕起风尘。 
<br>　　方念清宵宴，已度芳林春。从兹一分手，缅邈吴与秦。 
<br>　　但睹年运驶，安知后会因。唯当存令德，可以解悁勤。 
<br>
<br>卷189_39 「谢栎阳令归西郊，赠别诸友生」韦应物 
<br>　　结发仕州县，蹉跎在文墨。徒有排云心，何由生羽翼。 
<br>　　幸遭明盛日，万物蒙生植。独此抱微痾，颓然谢斯职。 
<br>　　世道方荏苒，郊园思偃息。为欢日已延，君子情未极。 
<br>　　驰觞忽云晏，高论良难测。游步清都宫，迎风嘉树侧。 
<br>　　晨起西郊道，原野分黍稷。自乐陶唐人，服勤在微力。 
<br>　　伫君列丹陛，出处两为得。 
<br>
<br>卷189_40 「送端东行」韦应物 
<br>　　世承清白遗，躬服古人言。从官俱守道，归来共闭门。 
<br>　　驱车何处去，暮雪满平原。 
<br>
<br>卷189_41 「送姚孙还河中」韦应物 
<br>　　上国旅游罢，故园生事微。风尘满路起，行人何处归。 
<br>　　留思芳树饮，惜别暮春晖。几日投关郡，河山对掩扉。 
<br>
<br>卷189_42 「始除尚书郎，别善福精舍」韦应物 
<br>　　简略非世器，委身同草木。逍遥精舍居，饮酒自为足。 
<br>　　累日曾一栉，对书常懒读。社腊会高年，山川恣游瞩。 
<br>　　明世方选士，中朝悬美禄。除书忽到门，冠带便拘束。 
<br>　　愧忝郎署迹，谬蒙君子录。俯仰垂华缨，飘飖翔轻毂。 
<br>　　行将亲爱别，恋此西涧曲。远峰明夕川，夏雨生众绿。 
<br>　　迅风飘野路，回首不遑宿。明晨下烟阁，白云在幽谷。 
<br>
<br>卷189_43 「送常侍御却使西蕃」韦应物 
<br>　　归奏圣朝行万里，却衔天诏报蕃臣。本是诸生守文墨， 
<br>　　今将匹马静烟尘。旅宿关河逢暮雨，春耕亭障识遗民。 
<br>　　此去多应收故地，宁辞沙塞往来频。 
<br>
<br>卷189_44 「送郗詹事」韦应物 
<br>　　圣朝列群彦，穆穆佐休明。君子独知止，悬车守国程。 
<br>　　忠良信旧德，文学播英声。既获天爵美，况将齿位并。 
<br>　　书奏蒙省察，命驾乃东征。皇恩赐印绶，归为田里荣。 
<br>　　朝野同称叹，园绮郁齐名。长衢轩盖集，饮饯出西京。 
<br>　　时属春阳节，草木已含英。洛川当盛宴，斯焉为达生。 
<br>
<br>卷189_45 「送苏评事」韦应物 
<br>　　季弟仕谯都，元兄坐兰省。言访始忻忻，念离当耿耿。 
<br>　　嵯峨夏云起，迢递山川永。登高望去尘，纷思终难整。 
<br>
<br>卷189_46 「送李侍御益赴幽州幕」韦应物 
<br>　　二十挥篇翰，三十穷典坟。辟书五府至，名为四海闻。 
<br>　　始从车骑幕，今赴嫖姚军。契阔晚相遇，草戚遽离群。 
<br>　　悠悠行子远，眇眇川途分。登高望燕代，日夕生夏云。 
<br>　　司徒拥精甲，誓将除国氛。儒生幸持斧，可以佐功勋。 
<br>　　无言羽书急，坐阙相思文。 
<br>
<br>卷189_47 「自尚书郎出为滁州刺史（留别朋友兼示诸弟）」韦应物 
<br>　　少年不远仕，秉笏东西京。中岁守淮郡，奉命乃征行。 
<br>　　素惭省阁姿，况忝符竹荣。效愚方此始，顾私岂获并。 
<br>　　徘徊亲交恋，怆悢昆友情。日暮风雪起，我去子还城。 
<br>　　登途建隼旟，勒驾望承明。云台焕中天，龙阙郁上征。 
<br>　　晨兴奉早朝，玉露沾华缨。一朝从此去，服膺理庶甿. 
<br>　　皇恩倘岁月，归服厕群英。 
<br>
<br>卷189_48 「送元锡、杨凌」韦应物 
<br>　　荒林翳山郭，积水成秋晦。端居意自违，况别亲与爱。 
<br>　　欢筵慊未足，离灯悄已对。还当掩郡阁，伫君方此会。 
<br>
<br>卷189_49 「送杨氏女」韦应物 
<br>　　永日方戚戚，出门复悠悠。女子今有行，大江溯轻舟。 
<br>　　尔辈况无恃，抚念益慈柔。幼为长所育，两别泣不休。 
<br>　　对此结中肠，义往难复留。自小阙内训，事姑贻我忧。 
<br>　　赖兹托令门，仁恤庶无尤。贫俭诚所尚，资从岂待周。 
<br>　　孝恭遵妇道，容止顺其猷。别离在今晨，见尔当何秋。 
<br>　　居闲始自遣，临感忽难收。归来视幼女，零泪缘缨流。 
<br>
<br>卷189_50 「送中弟（一作送崔肃懿）」韦应物 
<br>　　秋风入疏户，离人起晨朝。山郡多风雨，西楼更萧条。 
<br>　　嗟予淮海老，送子关河遥。同来不同去，沉忧宁复消。 
<br>
<br>卷189_51 「寄别李儋」韦应物 
<br>　　首戴惠文冠，心有决胜筹。翩翩四五骑，结束向并州。 
<br>　　名在相公幕，丘山恩未酬。妻子不及顾，亲友安得留。 
<br>　　宿昔同文翰，交分共绸缪。忽枉别离札，涕泪一交流。 
<br>　　远郡卧残疾，凉气满西楼。想子临长路，时当淮海秋。 
<br>
<br>卷189_52 「送仓部萧员外院长存」韦应物 
<br>　　襆被蹉跎老江国，情人邂逅此相逢。 
<br>　　不随鸳鹭朝天去，遥想蓬莱台阁重。 
<br>
<br>卷189_53 「送王校书」韦应物 
<br>　　同宿高斋换时节，共看移石复栽杉。 
<br>　　送君江浦已惆怅，更上西楼看远帆。 
<br>
<br>卷189_54 「送丘员外还山」韦应物 
<br>　　长栖白云表，暂访高斋宿。还辞郡邑喧，归泛松江渌。 
<br>　　结茅隐苍岭，伐薪响深谷。同是山中人，不知往来躅。 
<br>　　灵芝非庭草，辽鹤委池鹜。终当署里门，一表高阳族。 
<br>
<br>卷189_55 「重送丘二十二还临平山居」韦应物 
<br>　　岁中始再觏，方来又解携。才留野艇语，已忆故山栖。 
<br>　　幽涧人夜汲，深林鸟长啼。还持郡斋酒，慰子霜露凄。 
<br>
<br>卷189_56 「送郑端公弟移院常州」韦应物 
<br>　　时瞻宪臣重，礼为内兄全。公程傥见责，私爱信不愆。 
<br>　　况昔陪朝列，今兹俱海壖。清觞方对酌，天书忽告迁。 
<br>　　岂徒咫尺地，使我心思绵。应当自此始，归拜云台前。 
<br>
<br>卷189_57 「送房杭州（孺复）」韦应物 
<br>　　专城未四十，暂谪岂蹉跎。风雨吴门夜，恻怆别情多。 
<br>
<br>卷189_58 「送陆侍御还越」韦应物 
<br>　　居藩久不乐，遇子聊一欣。英声颇籍甚，交辟乃时珍。 
<br>　　绣衣过旧里，骢马辉四邻。敬恭尊郡守，笺简具州民。 
<br>　　谬忝诚所愧，思怀方见申。置榻宿清夜，加笾宴良辰。 
<br>　　遵途还盛府，行舫绕长津。自有贤方伯，得此文翰宾。 
<br>
<br>卷189_59 「听江笛送陆侍御（同丘员外赋题）」韦应物 
<br>　　远听江上笛，临觞一送君。还愁独宿夜，更向郡斋闻。 
<br>
<br>卷189_60 「送丘员外归山居」韦应物 
<br>　　郡阁始嘉宴，青山忆旧居。为君量革履，且愿住蓝舆。 
<br>
<br>卷189_61 「送崔叔清游越」韦应物 
<br>　　忘兹适越意，爱我郡斋幽。野情岂好谒，诗兴一相留。 
<br>　　远水带寒树，阊门望去舟。方伯怜文士，无为成滞游。 
<br>
<br>卷189_62 「送云阳邹儒立少府侍奉还京师」韦应物 
<br>　　建中即藩守，天宝为侍臣。历观两都士，多阅诸侯人。 
<br>　　邹生乃后来，英俊亦罕伦。为文颇瑰丽，禀度自贞醇。 
<br>　　甲科推令名，延阁播芳尘。再命趋王畿，请告奉慈亲。 
<br>　　一钟信荣禄，可以展欢欣。昆弟俱时秀，长衢当自伸。 
<br>　　聊从郡阁暇，美此时景新。方将极娱宴，已复及离晨。 
<br>　　省署惭再入，江海绵十春。今日阊门路，握手子归秦。 
<br>
<br>卷189_63 「送豆卢策秀才」韦应物 
<br>　　岁交冰未泮，地卑海气昏。子有京师游，始发吴阊门。 
<br>　　新黄含远林，微绿生陈根。诗人感时节，行道当忧烦。 
<br>　　古来濩落者，俱不事田园。文如金石韵，岂乏知音言。 
<br>　　方辞郡斋榻，为酌离亭樽。无为倦羁旅，一去高飞翻。 
<br>
<br>卷189_64 「送王卿」韦应物 
<br>　　别酌春林啼鸟稀，双旌背日晚风吹。 
<br>　　却忆回来花已尽，东郊立马望城池。 
<br>
<br>卷189_65 「送刘评事」韦应物 
<br>　　声华满京洛，藻翰发阳春。未遂鹓鸿举，尚为江海宾。 
<br>　　吴中高宴罢，西上一游秦。已想函关道，游子冒风尘。 
<br>　　笼禽羡归翼，远守怀交亲。况复岁云暮，凛凛冰霜辰。 
<br>　　旭霁开郡阁，宠饯集文人。洞庭摘朱实，松江献白鳞。 
<br>　　丈夫岂恨别，一酌且欢忻。 
<br>
<br>卷189_66 「送雷监赴阙庭」韦应物 
<br>　　才大无不备，出入为时须。雄藩精理行，秘府擢文儒。 
<br>　　诏书忽已至，焉得久踟蹰。方舟趁朝谒，观者盈路衢。 
<br>　　广筵列众宾，送爵无停迂。攀饯诚怆恨，贺荣且欢娱。 
<br>　　长陪柏梁宴，日向丹墀趋。时方重右职，蹉跎独海隅。 
<br>
<br>卷189_67 「送秦系赴润州」韦应物 
<br>　　近作新婚镊白髯，长怀旧卷映蓝衫。 
<br>　　更欲携君虎丘寺，不知方伯望征帆。 
<br>
<br>卷189_68 「送孙徵赴云中」韦应物 
<br>　　黄骢少年舞双戟，目视旁人皆辟易。百战曾夸陇上儿， 
<br>　　一身复作云中客。寒风动地气苍芒，横吹先悲出塞长。 
<br>　　敲石军中传夜火，斧冰河畔汲朝浆。前锋直指阴山外， 
<br>　　虏骑纷纷翦应碎。匈奴破尽看君归，金印酬功如斗大。 
<br>
<br>　　卷一百九十 
<br>
<br>卷190_1 「期卢嵩，枉书称日暮无马不赴，以诗答」韦应物 
<br>　　佳期不可失，终愿枉衡门。南陌人犹度，西林日未昏。 
<br>　　庭前空倚杖，花里独留樽。莫道无来驾，知君有短辕。 
<br>
<br>卷190_2 「任洛阳丞，答前长安田少府问」韦应物 
<br>　　相逢且对酒，相问欲何如。数岁犹卑吏，家人笑著书。 
<br>　　告归应未得，荣宦又知疏。日日生春草，空令忆旧居。 
<br>
<br>卷190_3 「假中枉卢二十二书亦称卧疾兼讶李二久不访问…戏李二」韦应物 
<br>　　微官何事劳趋走，服药闲眠养不才。花里棋盘憎鸟污， 
<br>　　枕边书卷讶风开。故人问讯缘同病，芳月相思阻一杯。 
<br>　　应笑王戎成俗物，遥持麈尾独徘徊。 
<br>
<br>卷190_4 「酬卢嵩秋夜见寄五韵」韦应物 
<br>　　乔木生夜凉，月华满前墀。去君咫尺地，劳君千里思。 
<br>　　素秉栖遁志，况贻招隐诗。坐见林木荣，愿赴沧洲期。 
<br>　　何能待岁晏，携手当此时。 
<br>
<br>卷190_5 「酬郑户曹骊山感怀」韦应物 
<br>　　苍山何郁盘，飞阁凌上清。先帝昔好道，下元朝百灵。 
<br>　　白云已萧条，麋鹿但纵横。泉水今尚暖，旧林亦青青。 
<br>　　我念绮襦岁，扈从当太平。小臣职前驱，驰道出灞亭。 
<br>　　翻翻日月旗，殷殷鼙鼓声。万马自腾骧，八骏按辔行。 
<br>　　日出烟峤绿，氛氲丽层甍。登临起遐想，沐浴欢圣情。 
<br>　　朝燕咏无事，时丰贺国祯。日和弦管音，下使万室听。 
<br>　　海内凑朝贡，贤愚共欢荣。合沓车马喧，西闻长安城。 
<br>　　事往世如寄，感深迹所经。申章报兰藻，一望双涕零。 
<br>
<br>卷190_6 「答李浣三首」韦应物 
<br>　　孤客逢春暮，缄情寄旧游。海隅人使远，书到洛阳秋。 
<br>　　马卿犹有壁，渔父自无家。想子今何处，扁舟隐荻花。 
<br>　　林中观易罢，溪上对鸥闲。楚俗饶辞客，何人最往还。 
<br>
<br>卷190_7 「酬柳郎中春日归扬州南郭见别之作」韦应物 
<br>　　广陵三月花正开，花里逢君醉一回。 
<br>　　南北相过殊不远，暮潮从去早潮来。 
<br>
<br>卷190_8 「酬豆卢仓曹题库壁见示」韦应物 
<br>　　掾局劳才子，新诗动洛川。运筹知决胜，聚米似论边。 
<br>　　宴罢常分骑，晨趋又比肩。莫嗟年鬓改，郎署定推先。 
<br>
<br>卷190_9 「酬李儋」韦应物 
<br>　　开门临广陌，旭旦车驾喧。不见同心友，徘徊忧且烦。 
<br>　　都城二十里，居在艮与坤。人生所各务，乖阔累朝昏。 
<br>　　湛湛樽中酒，青青芳树园。缄情未及发，先此枉玙璠. 
<br>　　迈世超高躅，寻流得真源。明当策疲马，与子同笑言。 
<br>
<br>卷190_10 「酬元伟过洛阳夜燕」韦应物 
<br>　　三载寄关东，所欢皆远违。思怀方耿耿，忽得观容辉。 
<br>　　亲燕在良夜，欢携辟中闱。问我犹杜门，不能奋高飞。 
<br>　　明灯照四隅，炎炭正可依。清觞虽云酌，所愧乏珍肥。 
<br>　　晨装复当行，寥落星已稀。何以慰心曲，伫子西还归。 
<br>
<br>卷190_11 「酬韩质舟行阻冻」韦应物 
<br>　　晨坐枉嘉藻，持此慰寝兴。中获辛苦奏，长河结阴冰。 
<br>　　皓曜群玉发，凄清孤景凝。至柔反成坚，造化安可恒。 
<br>　　方舟未得行，凿饮空兢兢。寒苦弥时节，待泮岂所能。 
<br>　　何必涉广川，荒衢且升腾。殷勤宣中意，庶用达吾朋。 
<br>
<br>卷190_12 「李博士弟以余罢官居同德精舍共有伊陆名山…聊以为答」韦应物 
<br>　　初夏息众缘，双林对禅客。枉兹芳兰藻，促我幽人策。 
<br>　　冥搜企前哲，逸句陈往迹。仿佛陆浑南，迢递千峰碧。 
<br>　　从来迟高驾，自顾无物役。山水心所娱，如何更朝夕。 
<br>　　晨兴涉清洛，访子高阳宅。莫言往来疏，驽马知阡陌。 
<br>
<br>卷190_13 「寄酬李博士永宁主簿叔厅见待」韦应物 
<br>　　解鞍先几日，款曲见新诗。定向公堂醉，遥怜独去时。 
<br>　　叶沾寒雨落，钟度远山迟。晨策已云整，当同林下期。 
<br>
<br>卷190_14 「答令狐士曹、独孤兵曹联骑暮归望山见寄」韦应物 
<br>　　共爱青山住近南，行牵吏役背双骖。 
<br>　　枉书独宿对流水，遥羡归时满夕岚。 
<br>
<br>卷190_15 「答李博士」韦应物 
<br>　　休沐去人远，高斋出林杪。晴山多碧峰，颢气疑秋晓。 
<br>　　端居喜良友，枉使千里路。缄书当夏时，开缄时已度。 
<br>　　檐雏已飖飏，荷露方萧飒。梦远竹窗幽，行稀兰径合。 
<br>　　旧居共南北，往来只如昨。问君今为谁，日夕度清洛。 
<br>
<br>卷190_16 「答刘西曹（时为京兆功曹）」韦应物 
<br>　　公馆夜云寂，微凉群树秋。西曹得时彦，华月共淹留。 
<br>　　长啸举清觞，志气谁与俦。千龄事虽邈，俯念忽已周。 
<br>　　篇翰如云兴，京洛颇优游。诠文不独古，理妙即同流。 
<br>　　浅劣见推许，恐为识者尤。空惭文璧赠，日夕不能酬。 
<br>
<br>卷190_17 「答贡士黎逢（时任京兆功曹）」韦应物 
<br>　　茂等方上达，诸生安可希。栖神澹物表，涣汗布令词。 
<br>　　如彼昆山玉，本自有光辉。鄙人徒区区，称叹亦何为。 
<br>　　弥月旷不接，公门但驱驰。兰章忽有赠，持用慰所思。 
<br>　　不见心尚密，况当相见时。 
<br>
<br>卷190_18 「答韩库部（协）」韦应物 
<br>　　良玉表贞度，丽藻颇为工。名列金闺籍，心与素士同。 
<br>　　日晏下朝来，车马自生风。清宵有佳兴，皓月直南宫。 
<br>　　矫翮方上征，顾我邈忡忡。岂不愿攀举，执事府庭中。 
<br>　　智乖时亦蹇，才大命有通。还当以道推，解组守蒿蓬。 
<br>
<br>卷190_19 「答崔主簿倬」韦应物 
<br>　　朗月分林霭，遥管动离声。故欢良已阻，空宇澹无情。 
<br>　　窈窕云雁没，苍茫河汉横。兰章不可答，冲襟徒自盈。 
<br>
<br>卷190_20 「答徐秀才」韦应物 
<br>　　铅钝谢贞器，时秀猥见称。岂如白玉仙，方与紫霞升。 
<br>　　清诗舞艳雪，孤抱莹玄冰。一枝非所贵，怀书思武陵。 
<br>
<br>卷190_21 「答东林道士」韦应物 
<br>　　紫阁西边第几峰，茅斋夜雪虎行踪。 
<br>　　遥看黛色知何处，欲出山门寻暮钟。 
<br>
<br>卷190_22 「答长宁令杨辙」韦应物 
<br>　　皓月升林表，公堂满清辉。嘉宾自远至，觞饮夜何其。 
<br>　　宰邑视京县，归来无寸资。瑰文溢众宝，雅正得吾师。 
<br>　　广川含澄澜，茂树擢华滋。短才何足数，枉赠愧妍词。 
<br>　　欢盼良见属，素怀亦已披。何意云栖翰，不嫌蓬艾卑。 
<br>　　但恐河汉没，回车首路岐。 
<br>
<br>卷190_23 「答冯鲁秀才」韦应物 
<br>　　晨坐枉琼藻，知子返中林。澹然山景晏，泉谷响幽禽。 
<br>　　仿佛谢尘迹，逍遥舒道心。顾我腰间绶，端为华发侵。 
<br>　　簿书劳应对，篇翰旷不寻。薄田失锄耨，生苗安可任。 
<br>　　徒令惭所问，想望东山岑。 
<br>
<br>卷190_24 「答崔主簿问，兼简温上人」韦应物 
<br>　　缘情生众累，晚悟依道流。诸境一已寂，了将身世浮。 
<br>　　闲居澹无味，忽复四时周。靡靡芳草积，稍稍新篁抽。 
<br>　　即此抱馀素，块然诚寡俦。自适一忻意，愧蒙君子忧。 
<br>
<br>卷190_25 「清都观答幼遐」韦应物 
<br>　　逍遥仙家子，日夕朝玉皇。兴高清露没，渴饮琼华浆。 
<br>　　解组一来款，披衣拂天香。粲然顾我笑，绿简发新章。 
<br>　　泠泠如玉音，馥馥若兰芳。浩意坐盈此，月华殊未央。 
<br>　　却念喧哗日，何由得清凉。疏松抗高殿，密竹阴长廊。 
<br>　　荣名等粪土，携手随风翔。 
<br>
<br>卷190_26 「善福精舍答韩司录清都观会宴见忆」韦应物 
<br>　　弱志厌众纷，抱素寄精庐。皦皦仰时彦，闷闷独为愚。 
<br>　　之子亦辞秩，高踪罢驰驱。忽因西飞禽，赠我以琼琚。 
<br>　　始表仙都集，复言欢乐殊。人生各有因，契阔不获俱。 
<br>　　一来田野中，日与人事疏。水木澄秋景，逍遥清赏馀。 
<br>　　枉驾怀前诺，引领岂斯须。无为便高翔，邈矣不可迂。 
<br>
<br>卷190_27 「答长安丞裴说」韦应物 
<br>　　出身忝时士，于世本无机。爰以林壑趣，遂成顽钝姿。 
<br>　　临流意已凄，采菊露未稀。举头见秋山，万事都若遗。 
<br>　　独践幽人踪，邈将亲友违。髦士佐京邑，怀念枉贞词。 
<br>　　久雨积幽抱，清樽宴良知。从容操剧务，文翰方见推。 
<br>　　安能戢羽翼，顾此林栖时。 
<br>
<br>卷190_28 「奉酬处士叔见示」韦应物 
<br>　　挂缨守贫贱，积雪卧郊园。叔父亲降趾，壶觞携到门。 
<br>　　高斋乐宴罢，清夜道心存。即此同疏氏，可以一忘言。 
<br>
<br>卷190_29 「答库部韩郎中」韦应物 
<br>　　高士不羁世，颇将荣辱齐。适委华冕去，欲还幽林栖。 
<br>　　虽怀承明恋，忻与物累暌。逍遥观运流，谁复识端倪。 
<br>　　而我岂高致，偃息平门西。愚者世所遗，沮溺共耕犁。 
<br>　　风雪积深夜，园田掩荒蹊。幸蒙相思札，款曲期见携。 
<br>
<br>卷190_30 「答畅校书当」韦应物 
<br>　　偶然弃官去，投迹在田中。日出照茅屋，园林养愚蒙。 
<br>　　虽云无一资，樽酌会不空。且忻百谷成，仰叹造化功。 
<br>　　出入与民伍，作事靡不同。时伐南涧竹，夜还沣水东。 
<br>　　贫蹇自成退，岂为高人踪。览君金玉篇，彩色发我容。 
<br>　　日月欲为报，方春已徂冬。 
<br>
<br>卷190_31 「答崔都水」韦应物 
<br>　　深夜竹亭雪，孤灯案上书。不遇无为化，谁复得闲居。 
<br>
<br>卷190_32 「酬令狐司录善福精舍见赠」韦应物 
<br>　　野寺望山雪，空斋对竹林。我以养愚地，生君道者心。 
<br>
<br>卷190_33 「沣上精舍答赵氏外生伉」韦应物 
<br>　　远迹出尘表，寓身双树林。如何小子伉，亦有超世心。 
<br>　　担书从我游，携手广川阴。云开夏郊绿，景晏青山沉。 
<br>　　对榻遇清夜，献诗合雅音。所推苟礼数，于性道岂深。 
<br>　　隐拙在冲默，经世昧古今。无为率尔言，可以致华簪。 
<br>
<br>卷190_34 「答赵氏生伉」韦应物 
<br>　　暂与云林别，忽陪鸳鹭翔。看山不得去，知尔独相望。 
<br>
<br>卷190_35 「答端」韦应物 
<br>　　郊园夏雨歇，闲院绿阴生。职事方无效，幽赏独违情。 
<br>　　物色坐如见，离抱怅多盈。况感夕凉气，闻此乱蝉鸣。 
<br>
<br>卷190_36 「答史馆张学士段柳庶子学士集贤院看花见寄兼呈柳学士」韦应物 
<br>　　班杨秉文史，对院自为邻。馀香掩阁去，迟日看花频。 
<br>　　似雪飘阊阖，从风点近臣。南宫有芳树，不并禁垣春。 
<br>
<br>卷190_37 「答王郎中」韦应物 
<br>　　卧阁枉芳藻，览旨怅秋晨。守郡犹羁寓，无以慰嘉宾。 
<br>　　野旷归云尽，天清晓露新。池荷凉已至，窗梧落渐频。 
<br>　　风物殊京国，邑里但荒榛。赋繁属军兴，政拙愧斯人。 
<br>　　髦士久台阁，中路一漂沦。归当列盛朝，岂念卧淮滨。 
<br>
<br>卷190_38 「答崔都水」韦应物 
<br>　　亭亭心中人，迢迢居秦关。常缄素札去，适枉华章还。 
<br>　　忆在沣郊时，携手望秋山。久嫌官府劳，初喜罢秩闲。 
<br>　　终年不事业，寝食长慵顽。不知为时来，名籍挂郎间。 
<br>　　摄衣辞田里，华簪耀颓颜。卜居又依仁，日夕正追攀。 
<br>　　牧人本无术，命至苟复迁。离念积岁序，归途眇山川。 
<br>　　郡斋有佳月，园林含清泉。同心不在宴，樽酒徒盈前。 
<br>　　览君陈迹游，词意俱凄妍。忽忽已终日，将酬不能宣。 
<br>　　氓税况重叠，公门极熬煎。责逋甘首免，岁晏当归田。 
<br>　　勿厌守穷辙，慎为名所牵。 
<br>
<br>卷190_39 「答王卿送别」韦应物 
<br>　　去马嘶春草，归人立夕阳。元知数日别，要使两情伤。 
<br>
<br>卷190_40 「答裴丞说归京所献」韦应物 
<br>　　执事颇勤久，行去亦伤乖。家贫无僮仆，吏卒升寝斋。 
<br>　　衣服藏内箧，药草曝前阶。谁复知次第，濩落且安排。 
<br>　　还期在岁晏，何以慰吾怀。 
<br>
<br>卷190_41 「答裴处士」韦应物 
<br>　　遗民爱精舍，乘犊入青山。来署高阳里，不遇白衣还。 
<br>　　礼贤方化俗，闻风自款关。况子逸群士，栖息蓬蒿间。 
<br>
<br>卷190_42 「答杨奉礼」韦应物 
<br>　　多病守山郡，自得接嘉宾。不见三四日，旷若十馀旬。 
<br>　　临觞独无味，对榻已生尘。一咏舟中作，洒雪忽惊新。 
<br>　　烟波见栖旅，景物具昭陈。秋塘唯落叶，野寺不逢人。 
<br>　　白事廷吏简，闲居文墨亲。高天池阁静，寒菊霜露频。 
<br>　　应当整孤棹，归来展殷勤。 
<br>
<br>卷190_43 「答端」韦应物 
<br>　　坐忆故园人已老，宁知远郡雁还来。 
<br>　　长瞻西北是归路，独上城楼日几回。 
<br>
<br>卷190_44 「答僴奴、重阳二甥（僴奴赵氏甥伉，重阳崔氏甥播）」韦应物 
<br>　　弃职曾守拙，玩幽遂忘喧。山涧依硗瘠，竹树荫清源。 
<br>　　贫居烟火湿，岁熟梨枣繁。风雨飘茅屋，蒿草没瓜园。 
<br>　　群属相欢悦，不觉过朝昏。有时看禾黍，落日上秋原。 
<br>　　饮酒任真性，挥笔肆狂言。一朝忝兰省，三载居远藩。 
<br>　　复与诸弟子，篇翰每相敦。西园休习射，南池对芳樽。 
<br>　　山药经雨碧，海榴凌霜翻。念尔不同此，怅然复一论。 
<br>　　重阳守故家，僴子旅湘沅。俱有缄中藻，恻恻动离魂。 
<br>　　不知何日见，衣上泪空存。 
<br>
<br>卷190_45 「答重阳」韦应物 
<br>　　省札陈往事，怆忆数年中。一身朝北阙，家累守田农。 
<br>　　望山亦临水，暇日每来同。性情一疏散，园林多清风。 
<br>　　忽复隔淮海，梦想在沣东。病来经时节，起见秋塘空。 
<br>　　城郭连榛岭，鸟雀噪沟丛。坐使惊霜鬓，撩乱已如蓬。 
<br>
<br>卷190_46 「酬刘侍郎使君（刘太真）」韦应物 
<br>　　琼树凌霜雪，葱茜如芳春。英贤虽出守，本自玉阶人。 
<br>　　宿昔陪郎署，出入仰清尘。孰云俱列郡，比德岂为邻。 
<br>　　风雨飘海气，清凉悦心神。重门深夏昼，赋诗延众宾。 
<br>　　方以岁月旧，每蒙君子亲。继作郡斋什，远赠荆山珍。 
<br>　　高闲庶务理，游眺景物新。朋友亦远集，燕酌在佳辰。 
<br>　　始唱已惭拙，将酬益难伸。濡毫意黾勉，一用写悁勤。 
<br>
<br>卷190_47 「答令狐侍郎（令狐峘）」韦应物 
<br>　　一凶乃一吉，一是复一非。孰能逃斯理，亮在识其微。 
<br>　　三黜故无愠，高贤当庶几。但以亲交恋，音容邈难希。 
<br>　　况昔别离久，俱忻藩守归。朝宴方陪厕，山川又乖违。 
<br>　　吴门冒海雾，峡路凌连矶。同会在京国，相望涕沾衣。 
<br>　　明时重英才，当复列彤闱。白玉虽尘垢，拂拭还光辉。 
<br>
<br>卷190_48 「酬张协律」韦应物 
<br>　　昔人鬻舂地，今人复一贤。属余藩守日，方君卧病年。 
<br>　　丽思阻文宴，芳踪阙宾筵。经时岂不怀，欲往事屡牵。 
<br>　　公府适烦倦，开缄莹新篇。非将握中宝，何以比其妍。 
<br>　　感兹栖寓词，想复痾瘵缠。空宇风霜交，幽居情思绵。 
<br>　　当以贫非病，孰云白未玄。邑中有其人，憔悴即我愆。 
<br>　　由来牧守重，英俊得荐延。匪人等鸿毛，斯道何由宣。 
<br>　　遭时无早晚，蕴器俟良缘。观文心未衰，勿药疾当痊。 
<br>　　晨期简牍罢，驰慰子忡然。 
<br>
<br>卷190_49 「答秦十四校书（秦系）」韦应物 
<br>　　知掩山扉三十秋，鱼须翠碧弃床头。 
<br>　　莫道谢公方在郡，五言今日为君休。 
<br>
<br>卷190_50 「答宾」韦应物 
<br>　　斜月才鉴帷，凝霜偏冷枕。持情须耿耿，故作单床寝。 
<br>
<br>卷190_51 「答郑骑曹青橘绝句（一作故人重九日求橘书中戏赠）」韦应物 
<br>　　怜君卧病思新橘，试摘犹酸亦未黄。 
<br>　　书后欲题三百颗，洞庭须待满林霜。 
<br>
<br>卷190_52 「奉和圣制重阳日赐宴」韦应物 
<br>　　圣心忧万国，端居在穆清。玄功致海晏，锡宴表文明。 
<br>　　恩属重阳节，雨应此时晴。寒菊生池苑，高树出宫城。 
<br>　　捧藻千官处，垂戒百王程。复睹开元日，臣愚献颂声。 
<br>
<br>卷190_53 「和吴舍人早春归沐西亭言志」韦应物 
<br>　　晓漏戒中禁，清香肃朝衣。一门双掌诰，伯侍仲言归。 
<br>　　亭高性情旷，职密交游稀。赋诗乐无事，解带偃南扉。 
<br>　　阳春美时泽，旭霁望山晖。幽禽响未转，东原绿犹微。 
<br>　　名虽列仙爵，心已遣尘机。即事同岩隐，圣渥良难违。 
<br>
<br>卷190_54 「奉和张大夫戏示青山郎」韦应物 
<br>　　天生逸世姿，竹马不曾骑。览卷冰将释，援毫露欲垂。 
<br>　　金貂传几叶，玉树长新枝。荣禄何妨早，甘罗亦小儿。 
<br>
<br>卷190_55 「答河南李士巽题香山寺」韦应物 
<br>　　洛都游宦日，少年携手行。投杯起芳席，总辔振华缨。 
<br>　　关塞有佳气，岩开伊水清。攀林憩佛寺，登高望都城。 
<br>　　蹉跎二十载，世务各所营。兹赏长在梦，故人安得并。 
<br>　　前岁守九江，恩诏赴咸京。因途再登历，山河属晴明。 
<br>　　寂寞僧侣少，苍茫林木成。墙宇或崩剥，不见旧题名。 
<br>　　旧游况存殁，独此泪交横。交横谁与同，书壁贻友生。 
<br>　　今兹守吴郡，绵思方未平。子复经陈迹，一感我深情。 
<br>　　远蒙恻怆篇，中有金玉声。反覆终难答，金玉尚为轻。 
<br>
<br>卷190_56 「答故人见谕」韦应物 
<br>　　素寡名利心，自非周圆器。徒以岁月资，屡蒙藩条寄。 
<br>　　时风重书札，物情敦货遗。机杼十缣单，慵疏百函愧。 
<br>　　常负交亲责，且为一官累。况本濩落人，归无置锥地。 
<br>　　省己已知非，枉书见深致。虽欲效区区，何由枉其志。 
<br>
<br>卷190_57 「酬阎员外陟」韦应物 
<br>　　寒夜阻良觌，丛竹想幽居。虎符予已误，金丹子何如。 
<br>　　宴集观农暇，笙歌听讼馀。虽蒙一言教，自愧道情疏。 
<br>
<br>卷190_58 「酬秦征君、徐少府春日见寄」韦应物 
<br>　　终日愧无政，与君聊散襟。城根山半腹，亭影水中心。 
<br>　　朗咏竹窗静，野情花径深。那能有馀兴，不作剡溪寻。 
<br>
<br>卷190_59 「冬夜宿司空曙野居，因寄酬赠」韦应物 
<br>　　南北与山邻，蓬庵庇一身。繁霜疑有雪，荒草似无人。 
<br>　　遂性在耕稼，所交唯贱贫。何掾张椽傲，每重德璋亲。 
<br>
<br>卷190_60 「长安遇冯著」韦应物 
<br>　　客从东方来，衣上灞陵雨。问客何为来，采山因买斧。 
<br>　　冥冥花正开，飏飏燕新乳。昨别今已春，鬓丝生几缕。 
<br>
<br>卷190_61 「将发楚州经宝应县访李二忽于州馆相遇月夜书事…李宝应」韦应物 
<br>　　孤舟欲夜发，只为访情人。此地忽相遇，留连意更新。 
<br>　　停杯嗟别久，对月言家贫。一问临邛令，如何待上宾。 
<br>
<br>卷190_62 「广陵遇孟九云卿」韦应物 
<br>　　雄藩本帝都，游士多俊贤。夹河树郁郁，华馆千里连。 
<br>　　新知虽满堂，中意颇未宣。忽逢翰林友，欢乐斗酒前。 
<br>　　高文激颓波，四海靡不传。西施且一笑，众女安得妍。 
<br>　　明月满淮海，哀鸿逝长天。所念京国远，我来君欲还。 
<br>
<br>卷190_63 「淮上遇洛阳李主簿」韦应物 
<br>　　结茅临古渡，卧见长淮流。窗里人将老，门前树已秋。 
<br>　　寒山独过雁，暮雨远来舟。日夕逢归客，那能忘旧游。 
<br>
<br>卷190_64 「路逢崔、元二侍御避马见招，以诗见赠」韦应物 
<br>　　一台称二妙，归路望行尘。俱是攀龙客，空为避马人。 
<br>　　见招翻跼蹐，相问良殷勤。日日吟趋府，弹冠岂有因。 
<br>
<br>卷190_65 「逢杨开府」韦应物 
<br>　　少事武皇帝，无赖恃恩私。身作里中横，家藏亡命儿。 
<br>　　朝持樗蒲局，暮窃东邻姬。司隶不敢捕，立在白玉墀。 
<br>　　骊山风雪夜，长杨羽猎时。一字都不识，饮酒肆顽痴。 
<br>　　武皇升仙去，憔悴被人欺。读书事已晚，把笔学题诗。 
<br>　　两府始收迹，南宫谬见推。非才果不容，出守抚茕嫠。 
<br>　　忽逢杨开府，论旧涕俱垂。坐客何由识，惟有故人知。 
<br>
<br>卷190_66 「休暇日访王侍御不遇」韦应物 
<br>　　九日驱驰一日闲，寻君不遇又空还。 
<br>　　怪来诗思清人骨，门对寒流雪满山。 
<br>
<br>卷190_67 「因省风俗，访道士侄不见，题壁」韦应物 
<br>　　去年涧水今亦流，去年杏花今又拆。 
<br>　　山人归来问是谁，还是去年行春客。 
<br>
<br>　　卷一百九十一 
<br>
<br>卷191_1 「有所思」韦应物 
<br>　　借问堤上柳，青青为谁春。空游昨日地，不见昨日人。 
<br>　　缭绕万家井，往来车马尘。莫道无相识，要非心所亲。 
<br>
<br>卷191_2 「暮相思」韦应物 
<br>　　朝出自不还，暮归花尽发。岂无终日会，惜此花间月。 
<br>　　空馆忽相思，微钟坐来歇。 
<br>
<br>卷191_3 「夏夜忆卢嵩」韦应物 
<br>　　霭霭高馆暮，开轩涤烦襟。不知湘雨来，潇洒在幽林。 
<br>　　炎月得凉夜，芳樽谁与斟。故人南北居，累月间徽音。 
<br>　　人生无闲日，欢会当在今。反侧候天旦，层城苦沉沉。 
<br>
<br>卷191_4 「春思」韦应物 
<br>　　野花如雪绕江城，坐见年芳忆帝京。 
<br>　　阊阖晓开凝碧树，曾陪鸳鹭听流莺。 
<br>
<br>卷191_5 「春中忆元二」韦应物 
<br>　　雨歇万井春，柔条已含绿。徘徊洛阳陌，惆怅杜陵曲。 
<br>　　游丝正高下，啼鸟还断续。有酒今不同，思君莹如玉。 
<br>
<br>卷191_6 「怀素友子西」韦应物 
<br>　　广陌并游骑，公堂接华襟。方欢遽见别，永日独沉吟。 
<br>　　阶暝流暗驶，气疏露已侵。层城湛深夜，片月生幽林。 
<br>　　往款良未遂，来觌旷无音。恒当清觞宴，思子玉山岑。 
<br>　　耿耿何以写，密言空委心。 
<br>
<br>卷191_7 「对韩少尹所赠砚有怀」韦应物 
<br>　　故人谪遐远，留砚宠斯文。白水浮香墨，清池满夏云。 
<br>　　念离心已永，感物思徒纷。未有桂阳使，裁书一报君。 
<br>
<br>卷191_8 「月晦忆去年与亲友曲水游宴」韦应物 
<br>　　晦赏念前岁，京国结良俦。骑出宣平里，饮对曲池流。 
<br>　　今朝隔天末，空园伤独游。雨歇林光变，塘绿鸟声幽。 
<br>　　凋氓积逋税，华鬓集新秋。谁言恋虎符，终当还旧丘。 
<br>
<br>卷191_9 「清明日忆诸弟」韦应物 
<br>　　冷食方多病，开襟一忻然。终令思故郡，烟火满晴川。 
<br>　　杏粥犹堪食，榆羹已稍煎。唯恨乖亲燕，坐度此芳年。 
<br>
<br>卷191_10 「池上怀王卿」韦应物 
<br>　　幽居捐世事，佳雨散园芳。入门霭已绿，水禽鸣春塘。 
<br>　　重云始成夕，忽霁尚残阳。轻舟因风泛，郡阁望苍苍。 
<br>　　私燕阻外好，临欢一停觞。兹游无时尽，旭日愿相将。 
<br>
<br>卷191_11 「立夏日忆京师诸弟」韦应物 
<br>　　改序念芳辰，烦襟倦日永。夏木已成阴，公门昼恒静。 
<br>　　长风始飘阁，叠云才吐岭。坐想离居人，还当惜徂景。 
<br>
<br>卷191_12 「晓至园中忆诸弟、崔都水」韦应物 
<br>　　山郭恒悄悄，林月亦娟娟。景清神已澄，事简虑绝牵。 
<br>　　秋塘遍衰草，晓露洗红莲。不见心所爱，兹赏岂为妍。 
<br>
<br>卷191_13 「怀琅琊、深标二释子」韦应物 
<br>　　白云埋大壑，阴崖滴夜泉。应居西石室，月照山苍然。 
<br>
<br>卷191_14 「雨夜感怀」韦应物 
<br>　　微雨洒高林，尘埃自萧散。耿耿心未平，沉沉夜方半。 
<br>　　独惊长簟冷，遽觉愁鬓换。谁能当此夕，不有盈襟叹。 
<br>
<br>卷191_15 「云阳馆怀谷口」韦应物 
<br>　　清泚阶下流，云自谷口源。念昔白衣士，结庐在石门。 
<br>　　道高杳无累，景静得忘言。山夕绿阴满，世移清赏存。 
<br>　　吏役岂遑暇，幽怀复朝昏。云泉非所濯，萝月不可援。 
<br>　　长往遂真性，暂游恨卑喧。出身既事世，高躅难等论。 
<br>
<br>卷191_16 「忆沣上幽居」韦应物 
<br>　　一来当复去，犹此厌樊笼。况我林栖子，朝服坐南宫。 
<br>　　唯独问啼鸟，还如沣水东。 
<br>
<br>卷191_17 「重九登滁城楼忆前岁九日归沣上赴崔都水及诸…凄然怀旧」韦应物 
<br>　　今日重九宴，去岁在京师。聊回出省步，一赴郊园期。 
<br>　　嘉节始云迈，周辰已及兹。秋山满清景，当赏属乖离。 
<br>　　凋散民里阔，摧翳众木衰。楼中一长啸，恻怆起凉飔. 
<br>
<br>卷191_18 「始夏南园思旧里」韦应物 
<br>　　夏首云物变，雨馀草木繁。池荷初帖水，林花已扫园。 
<br>　　萦丛蝶尚乱，依阁鸟犹喧。对此残芳月，忆在汉陵原。 
<br>
<br>卷191_19 「登蒲塘驿沿路见泉谷村墅忽想京师旧居追怀昔年」韦应物 
<br>　　青山导骑绕，春风行旆舒。均徭视属城，问疾躬里闾。 
<br>　　烟水依泉谷，川陆散樵渔。忽念故园日，复忆骊山居。 
<br>　　荏苒斑鬓及，梦寝婚宦初。不觉平生事，咄嗟二纪馀。 
<br>　　存殁阔已永，悲多欢自疏。高秩非为美，阑干泪盈裾。 
<br>
<br>卷191_20 「经函谷关」韦应物 
<br>　　洪河绝山根，单轨出其侧。万古为要枢，往来何时息。 
<br>　　秦皇既恃险，海内被吞食。及嗣同覆颠，咽喉莫能塞。 
<br>　　炎灵讵西驾，娄子非经国。徒欲扼诸侯，不知恢至德。 
<br>　　圣朝及天宝，豺虎起东北。下沉战死魂，上结穷冤色。 
<br>　　古今虽共守，成败良可识。藩屏无俊贤，金汤独何力。 
<br>　　驰车一登眺，感慨中自恻。 
<br>
<br>卷191_21 「经武功旧宅」韦应物 
<br>　　兹邑昔所游，嘉会常在目。历载俄二九，始往今来复。 
<br>　　戚戚居人少，茫茫野田绿。风雨经旧墟，毁垣迷往躅。 
<br>　　门临川流驶，树有羁雌宿。多累恒悲往，长年觉时速。 
<br>　　欲去中复留，徘徊结心曲。 
<br>
<br>卷191_22 「往云门郊居途经回流作」韦应物 
<br>　　兹晨乃休暇，适往田家庐。原谷径途涩，春阳草木敷。 
<br>　　才遵板桥曲，复此清涧纡。崩壑方见射，回流忽已舒。 
<br>　　明灭泛孤景，杳霭含夕虚。无将为邑志，一酌澄波馀。 
<br>
<br>卷191_23 「乘月过西郊渡」韦应物 
<br>　　远山含紫氛，春野霭云暮。值此归时月，留连西涧渡。 
<br>　　谬当文墨会，得与群英遇。赏逐乱流翻，心将清景悟。 
<br>　　行车俨未转，芳草空盈步。已举候亭火，犹爱村原树。 
<br>　　还当守故扃，怅恨秉幽素。 
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
