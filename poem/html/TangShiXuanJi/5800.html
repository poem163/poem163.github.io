<HTML>
<HEAD>
<TITLE>杜牧诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 杜牧诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杜牧诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5800"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杜牧诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杜牧诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 奉和仆射相公春泽稍愆圣君轸虑嘉雪忽降
<br>品汇昭苏即事书成四韵
<br>
<br>飘来鸡树凤池边，渐压琼枝冻碧涟。
<br>银阙双高银汉里，玉山横列玉墀前。
<br>昭阳殿下风回急，承露盘中月彩圆。
<br>上相抽毫歌帝德，一篇风雅美丰年。
<br>
<br>
<br>寄李播评事
<br>
<br>子列光殊价，明时忍自高。
<br>宁无好舟楫，不泛恶风涛。
<br>大翼终难戢，奇锋且自韬。
<br>春来烟渚上，几净雪霜毫？
<br>
<br>
<br>送牛相公出镇襄州
<br>
<br>盛时常注意，南雍暂分茅。
<br>紫殿辞明主，岩廊别旧交。
<br>危幢侵碧雾，寒旆猎红旓。
<br>德业悬秦镜，威声隐楚郊。
<br>拜尘先洒泪，成厦昔容巢。
<br>遥仰沉碑会，鸳鸯玉佩敲。
<br>
<br>
<br>送薛邽二首
<br>
<br>可怜走马骑驴汉，岂有风光肯占伊。
<br>只有三张最惆怅，下山回马尚迟迟。
<br>
<br>小捷风流已俊才，便将红粉作金台。
<br>明年未去池阳郡，更乞春时却重来。
<br>
<br>
<br>见穆三十宅中庭梅榴花谢
<br>
<br>矜红掩素似多才，不待樱桃不逐梅。
<br>春到未曾逢宴赏，雨余争解免低徊。
<br>巧穷南国千般艳，趁得东风二月开。
<br>堪恨王孙浪游去，落英狼藉始归来。
<br>
<br>
<br>留诲曹师等诗
<br>
<br>万物有丑好，各一姿状分。
<br>唯人即不尔，学与不学论。
<br>学非探其花，要自拔其根。
<br>孝友与诚实，而不忘尔言。
<br>根本既深实，柯叶自滋繁。
<br>念尔无忽此，期以庆吾门。
<br>
<br>
<br>洛阳
<br>
<br>文争武战就神功，时似开元天宝中。
<br>已建玄戈收相土，应回翠帽过离宫。
<br>侯门草满宜寒兔，洛浦沙深下塞鸿。
<br>疑有女蛾西望处，上阳烟树正秋风。
<br>
<br>下塞鸿：一作见塞鸿。
<br>
<br>
<br>寄唐州李玭尚书
<br>
<br>累代功勋照世光，奚胡闻道死心降。
<br>书功笔秃三千管，领节门排十六双。
<br>先揖耿弇声寂寂，今看黄霸事摐摐。
<br>时人欲识胸襟否？彭蠡秋连万里江。
<br>
<br>
<br>南陵道中
<br>
<br>南陵水面漫悠悠，风紧云轻欲变秋。
<br>正是客心孤回处，谁家红袖凭江楼？
<br>
<br>
<br>登九峰楼
<br>
<br>晴江滟滟含浅沙，高低绕郭滞秋花。
<br>牛歌鱼笛山月上，鹭渚鹙梁溪日斜。
<br>为郡异乡徒泥酒，杜陵芳草岂无家。
<br>白头搔杀倚柱遍，归棹何时闻轧鸦？
<br>
<br>
<br>别家
<br>
<br>初岁娇儿未识爷，别爷不拜手吒叉。
<br>拊头一别三千里，何日迎门却到家？
<br>
<br>
<br>归家　[一作赵嘏诗，题作《到家》。]
<br>
<br>稚子牵衣问，归来何太迟？
<br>共谁争岁月，赢得鬓边丝？
<br>
<br>稚子牵衣问：一作童稚苦相问。
<br>
<br>
<br>雨
<br>
<br>连云接塞添迢递，洒幕侵灯送寂寥。
<br>一夜不眠孤客耳，主人窗外有芭蕉。
<br>
<br>
<br>送人
<br>
<br>鸳鸯帐里暖芙蓉，低泣关山几万重。
<br>明镜半边钗一股，此生何处不相逢？
<br>
<br>
<br>遣怀
<br>
<br>道泰时还泰，时来命不来。
<br>何当离城市，高卧博山隈。
<br>
<br>
<br>醉赠薛道封
<br>
<br>饮酒论文四百刻，水分云隔二三年。
<br>男儿事业知公有，卖与明君直几钱？
<br>
<br>
<br>歙州卢中丞见惠名酝
<br>
<br>谁怜贱子启穷途，太守封来酒一壶。
<br>攻破是非浑似梦，削平身世有如无。
<br>醺醺若借嵇康懒，兀兀仍添宁武愚。
<br>犹念悲秋更分赐，夹溪红蓼映风蒲。
<br>
<br>
<br>咏袜
<br>
<br>钿尺裁量减四分，纤纤玉笋裹轻云。
<br>五陵年少欺他醉，笑把花前出画裙。
<br>
<br>
<br>宫词二首
<br>
<br>蝉翼轻绡傅体红，玉肤如醉向春风。
<br>深宫锁闭犹疑惑，更取丹沙试辟宫。
<br>
<br>监宫引出暂开门，随例须朝不是恩。
<br>银钥却收金锁合，月明花落又黄昏。
<br>
<br>
<br>月
<br>
<br>三十六宫秋夜深，昭阳歌断信沉沉。
<br>唯应独伴陈皇后，照见长门望幸心。
<br>
<br>
<br>忍死留别献盐铁裴相公二十叔
<br>
<br>贤相辅明主，苍生寿域开。
<br>青春辞白日，幽壤作黄埃。
<br>岂是无多士，偏蒙不弃才。
<br>孤坟三尺土，谁可为培栽？
<br>
<br>
<br>悲吴王城
<br>
<br>二月春风江上来，水精波动碎楼台。
<br>吴王宫殿柳含翠，苏小宅房花正开。
<br>解舞细腰何处往？能歌姹女逐谁回？
<br>千秋万古无消息，国作荒原人作灰。
<br>
<br>
<br>闺情代作
<br>
<br>梧桐叶落雁初归，迢递无因寄远衣。
<br>月照石泉金点冷，凤酣箫管玉声微。
<br>佳人刀杵秋风外，荡子从征梦寐希。
<br>遥望戍楼天欲晓，满城咚鼓白云飞。
<br>
<br>
<br>寄沈褒秀才
<br>
<br>晴河万里色如刀，处处浮云卧碧桃。
<br>仙桂茂时金镜晓，洛波飞处玉容高。
<br>雄如宝剑冲牛斗，丽似鸳鸯养羽毛。
<br>他日忆君何处望，九天香满碧萧骚。
<br>
<br>
<br>入关
<br>
<br>东西南北数衢通，曾取江西径过东。
<br>今日更寻南去路，未秋应有北归鸿。
<br>
<br>
<br>及第后寄长安故人
<br>
<br>东都放榜未花开，三十三人走马回。
<br>秦地少年多办酒，已将春色入关来。
<br>
<br>
<br>偶作
<br>
<br>才子风流咏晓霞，倚楼吟住日初斜。
<br>惊杀东邻绣床女，错将黄晕压檀花。
<br>
<br>
<br>赠终南兰若僧
<br>
<br>北阙南山是故乡，两枝仙桂一时芳。
<br>休公都不知名姓，始觉禅门气味长。
<br>
<br>北阙南山是故乡：一作家在城南杜曲傍。
<br>
<br>
<br>遣怀
<br>
<br>落魄江南载酒行，楚腰肠断掌中轻。
<br>十年一觉扬州梦，占得青楼薄幸名。
<br>
<br>落魄：一作落拓。江南：一作江湖。
<br>肠断：一作纤细。占得：一作赢得。
<br>
<br>
<br>秋感
<br>
<br>金风万里思何尽，玉树一窗秋影寒。
<br>独掩柴门明月下，泪流香袂倚阑干。
<br>
<br>
<br>赠渔父
<br>
<br>芦花深泽静垂纶，月夕烟朝几十春。
<br>自说孤舟寒水畔，不曾逢着独醒人。
<br>
<br>
<br>叹花
<br>
<br>自恨寻芳到已迟，往年曾见未开时。
<br>如今风摆花狼藉，绿叶成阴子满枝。
<br>
<br>题一作《怅诗》。诗一作：
<br>自是寻春去校迟，不须惆怅怨芳时。
<br>狂风落尽深红色，绿叶成阴子满枝。
<br>
<br>
<br>题刘秀才新竹
<br>
<br>数茎幽玉色，晓夕翠烟分。
<br>声破寒窗梦，根穿绿藓纹。
<br>渐笼当槛日，欲碍入帘云。
<br>不是山阴客，何人爱此君？
<br>
<br>
<br>山行
<br>
<br>远上寒山石径斜，白云生处有人家。
<br>停车坐爱枫林晚，霜叶红于二月花。
<br>
<br>生处：一作深处。
<br>
<br>
<br>书怀
<br>
<br>满眼青山未得过，镜中无那鬓丝何。
<br>只言旋老转无事，欲到中年事更多。
<br>
<br>
<br>紫薇花
<br>
<br>晓迎秋露一枝新，不占园中最上春。
<br>桃李无言又何在，向风偏笑艳阳人。
<br>
<br>
<br>醉后呈崔大夫
<br>
<br>谢傅秋凉阅管弦，徒教贱子侍华筵。
<br>溪头正雨归不得，辜负南窗一觉眠。
<br>
<br>
<br>和宣州沈大夫登北楼书怀
<br>
<br>兵符严重辞金马，星剑光芒射斗牛。
<br>笔落青山飘古韵，帐开红旆照高秋。
<br>香连日彩浮绡幕，溪逐歌声绕画楼。
<br>可惜登临佳丽地，羽仪须去凤池游。
<br>
<br>
<br>夜雨
<br>
<br>九月三十日，雨声如别秋。
<br>无端满阶叶，共白几人头？
<br>点滴侵寒梦，萧骚着淡愁。
<br>渔歌听不唱，蓑湿棹回舟。
<br>
<br>
<br>方响
<br>
<br>数条秋水挂琅玕，玉手丁当怕夜寒。
<br>曲尽连敲三四下，恐惊珠泪落金盘。
<br>
<br>
<br>将出关宿层峰驿却寄李谏议
<br>
<br>孤驿在重阻，云根掩柴扉。
<br>数声暮禽切，万壑秋意归。
<br>心驰碧泉涧，目断青琐闱。
<br>明日武关外，梦魂劳远飞。
<br>
<br>
<br>使回枉唐州崔司马书兼寄四韵因和
<br>
<br>清晨候吏把书来，十载离忧得暂开。
<br>痴叔去时还读《易》，仲容多兴索衔杯。
<br>人心计日殷勤望，马首随云早晚回。
<br>莫为霜台愁岁暮，潜龙须待一声雷。
<br>
<br>
<br>郡斋秋夜即事寄斛斯处士许秀才
<br>
<br>有客谁人肯夜过？独怜风景奈愁何。
<br>边鸿怨处迷霜久，庭树空来见月多。
<br>故国杳无千里信，彩弦时伴一声歌。
<br>驰心只待城乌晓，几对虚檐望白河。
<br>
<br>
<br>同赵二十二访张明府郊居联句
<br>
<br>陶潜官罢酒瓶空，门掩杨花一夜风。[牧]
<br>古调诗吟山色里，无弦琴在月明中。[嘏]
<br>远檐高树宜幽鸟，出岫孤云逐晚虹。[牧]
<br>别后东篱数枝菊，不知闲醉与谁同。[嘏]
<br>
<br>
<br>早春题真上人院
<br>
<br>清羸已近百年身，古寺风烟又一春。
<br>寰海自成戎马地，唯师曾是太平人。
<br>
<br>
<br>对花微疾不饮呈坐中诸公
<br>
<br>花前虽病亦提壶，数调持觞兴有无？
<br>尽日临风羡人醉，雪香空伴白髭须。
<br>
<br>
<br>酬王秀才桃花园见寄
<br>
<br>桃满西园淑景催，几多红艳浅深开。
<br>此花不逐溪流出，晋客无因入洞来。
<br>
<br>
<br>走笔送杜十三归京
<br>
<br>烟鸿上汉声声远，逸骥寻云步步高。
<br>应笑内兄年六十，郡城闲坐养霜毛。
<br>
<br>
<br>送王十至褒中因寄尚书
<br>
<br>阙下经年别，人间两地情。
<br>坛场新汉将，烟月古隋城。
<br>雁去梁山远，云高楚岫明。
<br>君家荷藕好，缄恨寄遥程。
<br>
<br>
<br>后池泛舟送王十
<br>
<br>相送西郊暮景和，青苍竹外绕寒波。
<br>为君蘸甲十分饮，应见离心一倍多。
<br>
<br>
<br>重送王十
<br>
<br>分袂还应立马看，向来离思始知难。
<br>雁飞不见行尘灭，景下山遥极目寒。
<br>
<br>
<br>洛阳秋夕
<br>
<br>泠泠寒水带霜风，更在天桥夜景中。
<br>清禁漏闲烟树寂，月轮移在上阳宫。
<br>
<br>
<br>赠猎骑
<br>
<br>已落双雕血尚新，鸣鞭走马又翻身。
<br>凭君莫射南来雁，恐有家书寄远人。
<br>
<br>
<br>怀吴中冯秀才　[一作张祜诗，题作《枫桥》。]
<br>
<br>长洲苑外草萧萧，却算游程岁月遥。
<br>唯有别时今不忘，暮烟秋雨过枫桥。
<br>
<br>
<br>寄东塔僧
<br>
<br>初月微明漏白烟，碧松梢外挂青天。
<br>西风静起传深业，应送愁吟入夜蝉。
<br>
<br>深业：一作深夜。夜蝉：一作夜禅。
<br>
<br>
<br>秋夕　[亦见王建集。]
<br>
<br>银烛秋光冷画屏，轻罗小扇扑流萤。
<br>天阶夜色凉如水，卧看牵牛织女星。
<br>
<br>银烛：一作红烛。天阶：一作瑶阶。
<br>卧看：一作坐看。
<br>
<br>
<br>瑶瑟
<br>
<br>玉仙瑶瑟夜珊珊，月过楼西桂烛残。
<br>风景人间不如此，动摇湘水彻明寒。
<br>
<br>楼西：一作西楼。
<br>
<br>
<br>送故人归山
<br>
<br>三清洞里无端别，又拂尘衣欲卧云。
<br>看著挂冠迷处所，北山萝月在《移文》。
<br>
<br>
<br>闻角
<br>
<br>晓楼烟槛出云霄，景下林塘已寂寥。
<br>城角为秋悲更远，护霜云破海天遥。
<br>
<br>
<br>押兵甲发谷口寄诸公
<br>
<br>晓涧青青桂色孤，楚人随玉上天衢。
<br>水辞谷口山寒少，今日风头校暖无？
<br>
<br>
<br>和令狐侍御赏蕙草
<br>
<br>寻常诗思巧如春，又喜幽亭蕙草新。
<br>本是馨香比君子，绕栏今更为何人？
<br>
<br>
<br>偶题
<br>
<br>道在人间或可传，小还轻变已多年。
<br>今来海上升高望，不到蓬莱不是仙。
<br>
<br>轻变：一作经变。
<br>
<br>
<br>三川驿伏览座主舍人留题
<br>
<br>旧迹依然已十秋，雪山当面照银钩。
<br>怀恩泪尽霜天晓，一片余霞映驿楼。
<br>
<br>
<br>陕州醉赠裴四同年
<br>
<br>凄风洛下同羁思，迟日棠阴得醉歌。
<br>自笑与君三岁别，头衔依旧鬓丝多。
<br>
<br>
<br>破镜
<br>
<br>佳人失手镜初分，何日团圆再会君？
<br>今朝万里秋风起，山北山南一片云。
<br>
<br>
<br>长安雪后
<br>
<br>秦陵汉苑参差雪，北阙南山次第春。
<br>车马满城原上去，岂知惆怅有闲人。
<br>
<br>
<br>华清宫
<br>
<br>零叶翻红万树霜，玉莲开蕊暖泉香。
<br>行云不下朝元阁，一曲《淋铃》泪数行。
<br>
<br>
<br>冬日题智门寺北楼
<br>
<br>满怀多少是恩酬，未见功名已白头。
<br>不为寻山试筋力，岂能寒上背云楼。
<br>
<br>
<br>别王十后遣京使累路附书
<br>
<br>重关晓度宿云寒，羸马缘知步步难。
<br>此信的应中路见，乱山何处拆书看？
<br>
<br>
<br>许秀才至辱李蕲州绝句问断酒之情因寄
<br>
<br>有客南来话所思，故人遥枉醉中诗。
<br>暂因微疾须防酒，不是欢情减旧时。
<br>
<br>
<br>送张判官归兼谒鄂州大夫
<br>
<br>处士闻名早，游秦献疏回。
<br>腹中书万卷，身外酒千杯。
<br>江雨春波阔，园林客梦催。
<br>今君拜旌戟，凛凛近霜台。
<br>
<br>
<br>宿长庆寺
<br>
<br>南行步步远浮尘，更近青山昨夜邻。
<br>高铎数声秋撼玉，霁河千里晓横银。
<br>红蕖影落前池净，绿稻香来野径频。
<br>终日官闲无一事，不妨长醉是游人。
<br>
<br>
<br>望少华三首
<br>
<br>身随白日看将老，心与青云自有期。
<br>今对晴峰无十里，世缘多累暗生悲。
<br>
<br>文字波中去不还，物情初与是非闲。
<br>时名竟是无端事，羞对灵山道爱山。
<br>
<br>眼看云鹤不相随，何况尘中事作为。
<br>好伴羽人深洞去，月前秋听玉参差。
<br>
<br>
<br>登沣州驿楼寄京兆韦尹
<br>
<br>一话涔阳旧使君，郡人回首望青云。
<br>政声长与江声在，自到津楼日夜闻。
<br>
<br>
<br>长安晴望
<br>
<br>翠屏山对凤城开，碧落摇光霁后来。
<br>回识六龙巡幸处，飞烟闲绕望春台。
<br>
<br>
<br>岁日朝回口号
<br>
<br>星河犹在整朝衣，远望天门再拜归。
<br>笑向春风初五十，敢言知命且知非。
<br>
<br>
<br>骕骦骏
<br>
<br>瑶池罢游宴，良乐委尘沙。
<br>遭遇不遭遇，盐车与鼓车。
<br>
<br>
<br>龙丘途中二首
<br>
<br>汉苑残花别，吴江盛夏来。
<br>唯看万树合，不见一枝开。
<br>
<br>水色绕湘浦，滩声怯建溪。
<br>泪流回月上，可得更猿啼？
<br>
<br>
<br>宫人冢
<br>
<br>尽是离宫院中女，苑墙城外冢累累。
<br>少年入内教歌舞，不识君王到老时。
<br>
<br>
<br>寄浙西李判官
<br>
<br>燕台上客意何如？四五年来渐渐疏。
<br>直道莫抛男子业，遭时还与故人书。
<br>青云满眼应骄我，白发浑头少恨渠。
<br>唯念贤哉崔大让，可怜无事不歌鱼。
<br>
<br>
<br>寄杜子二首
<br>
<br>不识长杨事北胡，且教红袖醉来扶。
<br>狂风烈焰虽千尺，豁得平生俊气无？
<br>
<br>武牢关吏应相笑，个里年年往复来。
<br>若问使君何处去，为言相忆首长回。
<br>
<br>
<br>卢秀才将出王屋高步名场江南相逢赠别
<br>
<br>王屋山人有古文，欲攀青桂弄氛氲。
<br>将携健笔干明主，莫向仙坛问白云。
<br>驰逐宁教争处让，是非偏忌众人分。
<br>交游话我凭君道，除却鲈鱼更不闻。
<br>
<br>
<br>送刘三复郎中赴阙
<br>
<br>横溪辞寂寞，金马去追游。
<br>好是鸳鸯侣，正逢霄汉秋。
<br>玉珂声琐琐，锦帐梦悠悠。
<br>微笑知今是，因风谢钓舟。
<br>
<br>
<br>羊栏浦夜陪宴会
<br>
<br>戈槛营中夜未央，雨沾云惹侍襄王。
<br>球来香袖依稀暖，酒凸觥心泛滟光。
<br>红弦高紧声声急，珠唱铺圆袅袅长。
<br>自比诸生最无取，不知何处亦升堂？
<br>
<br>
<br>送杜顗赴润州幕
<br>
<br>少年才俊赴知音，丞相门栏不觉深。
<br>直到事人男子业，异乡加饭弟兄心。
<br>还须整理韦弦佩，莫独矜夸玳瑁簪。
<br>若去上元怀古去，谢安坟下与沉吟。
<br>
<br>
<br>有感
<br>
<br>宛溪垂柳最长枝，曾被春风尽日吹。
<br>不堪攀折犹堪看，陌上少年来自迟。
<br>
<br>
<br>书怀寄卢州
<br>
<br>谢山南畔州，风物最宜秋。
<br>太守悬金印，佳人敞画楼。
<br>凝缸暗醉夕，残月上汀洲。
<br>可惜当年鬓，朱门不得游。
<br>
<br>
<br>贺崔大夫崔正字
<br>
<br>内举无惭古所难，燕台遥想拂尘冠。
<br>登龙有路水不峻，一雁背飞天正寒。
<br>别夜酒余红烛短，映山帆去碧霞残。
<br>谢公楼下潺湲响，离恨诗情添几般。
<br>
<br>
<br>江南送左师
<br>
<br>江南为客正悲秋，更送吾师古渡头。
<br>惆怅不同尘土别，水云踪迹去悠悠。
<br>
<br>
<br>寝夜
<br>
<br>蛩唱如波咽，更深似水寒。
<br>露华惊弊褐，灯影挂尘冠。
<br>故国初离梦，前溪更下滩。
<br>纷纷毫发事，多少宦游难。
<br>
<br>
<br>十九兄郡楼有宴病不赴
<br>
<br>十二层楼敞画檐，连云歌尽草纤纤。
<br>空堂病怯阶前月，燕子嗔垂一行帘。
<br>
<br>
<br>愁
<br>
<br>聚散竟无形，回肠自结成。
<br>古今留不得，离别又潜生。
<br>降虏将军思，穷秋远客情。
<br>何人更憔悴，落第泣秦京？
<br>
<br>
<br>隋苑　[亦见李商隐集，题作《定子》。]
<br>
<br>红霞一抹广陵春，定子当筵睡脸新。
<br>[定子，牛相小青。]
<br>却笑丘墟隋炀帝，破家亡国誊谁人？
<br>
<br>当筵：一作初开。丘墟：一作吃亏。
<br>
<br>
<br>芭蕉
<br>
<br>芭蕉为雨移，故向窗前种。
<br>怜渠点滴声，留得归乡梦。
<br>梦远莫归乡，觉来一翻动。
<br>
<br>
<br>汴人舟行答张祜
<br>
<br>千万长河共使船，听君诗句倍怆然。
<br>春风野岸名花发，一道帆樯画柳烟。
<br>
<br>
<br>牧陪昭应卢郎中在江西宣州佐今吏部
<br>沈公幕罢府周岁公宰昭应牧在淮南縻
<br>职叙旧成二十二韵用以投寄
<br>
<br>燕雁下扬州，凉风柳陌愁。
<br>可怜千里梦，还是一年秋。
<br>宛水环朱槛，章江敞碧流。
<br>谬陪吾益友，祗事我贤侯。
<br>印组萦光马，锋芒看解牛。
<br>井闾安乐易，冠盖惬依投。
<br>政简稀开阁，功成每运筹。
<br>送春经野坞，迟日上高楼。
<br>玉裂歌声断，霞飘舞带收。
<br>泥情斜拂印，别脸小低头。
<br>日晚花枝烂，红凝粉彩稠。
<br>未曾孤酩酊，剩肯只淹留。
<br>重德俄征宠，诸生苦宦游。
<br>分途之绝国，洒泪拜行辀。
<br>聚散真漂梗，光阴极转邮。
<br>铭心徒历历，屈指尽悠悠。
<br>君作烹鲜用，谁膺仄席求？
<br>
<br>卷怀能愤悱，卒岁且优游。
<br>去矣时难遇，沽哉价莫酬。
<br>满枝为鼓吹，衷甲避戈矛。
<br>隋帝宫荒草，秦王土一丘。
<br>相逢好大笑，除此总云浮。
<br>
<br>
<br>
<br>--------------------------------------------------------------------------------
<br>
<br>【电子版杜牧诗全集·别集】
<br>
<br>一华编校
<br>
<br>
<br>寓言
<br>
<br>暖风迟日柳初含，顾影看身又自惭。
<br>何事明朝独惆怅，杏花时节在江南。
<br>
<br>
<br>猿
<br>
<br>月白烟青水暗流，孤猿衔恨叫中秋。
<br>三声欲断疑肠断，饶是少年须白头。
<br>
<br>
<br>怀归
<br>
<br>尘埃终日满窗前，水态云容思浩然。
<br>争得便归湘浦去，却持竿上钓鱼船。
<br>
<br>
<br>边上晚秋
<br>
<br>黑山南面更无州，马放平沙夜不收。
<br>风送孤城临晚角，一声声入客心愁。
<br>
<br>
<br>伤友人悼吹箫妓
<br>
<br>玉箫声断没流年，满目春愁陇树烟。
<br>艳质已随云雨散，凤楼空锁月明天。
<br>
<br>
<br>访许颜
<br>
<br>门近寒溪窗近山，枕山流水日潺潺。
<br>长嫌世上浮云客，老向尘中不解颜。
<br>
<br>
<br>春日古道傍作
<br>
<br>万古荣华旦暮齐，楼台春尽草萋萋。
<br>君看陌上何人墓，旋化红尘送马蹄？
<br>
<br>
<br>青冢
<br>
<br>青冢前头陇水流，燕支山上暮云秋。
<br>蛾眉一坠穷泉路，夜夜孤魂月下愁。
<br>
<br>
<br>大梦上人自庐峰回
<br>
<br>行脚寻常到寺稀，一枝藜杖一禅衣。
<br>开门满院空秋色，新向庐峰过夏归。
<br>
<br>
<br>洛中二首
<br>
<br>柳动晴风拂路尘，年年宫阙锁浓春。
<br>一从翠辇无巡幸，老却蛾眉几许人？
<br>
<br>风吹柳带摇晴绿，蝶绕花枝恋暖香。
<br>多把芳菲泛春酒，直教愁色对愁肠。
<br>
<br>
<br>边上闻笳三首
<br>
<br>何处吹笳薄暮天？塞垣高鸟没狼烟。
<br>游人一听头堪白，苏武争禁十九年。
<br>
<br>海路无尘边草新，荣枯不见绿杨春。
<br>白沙日暮愁云起，独感离乡万里人。
<br>
<br>胡雏吹笛上高台，寒雁惊飞去不回。
<br>尽日春风吹不散，只应分付客愁来。
<br>
<br>
<br>春日寄许浑先辈
<br>
<br>蓟北雁初去，湘南春又归。
<br>水流沧海急，人到白头稀。
<br>塞路尽何处？我愁当落晖。
<br>终须接鸳鹭，霄汉共高飞。
<br>
<br>终须：一作终年。
<br>
<br>
<br>经阖闾城
<br>
<br>遗踪委衰草，行客思悠悠。
<br>昔日人何处？终年水自流。
<br>孤烟村戌远，乱雨海门秋。
<br>吟罢独归去，烟云尽惨愁。
<br>
<br>
<br>并州道中
<br>
<br>行役我方倦，苦吟谁复闻？
<br>戍楼春带雪，边角暮吹云。
<br>极目无人迹，回头送雁群。
<br>如何遣公子？高卧醉醺醺。
<br>
<br>
<br>别怀
<br>
<br>相别徒成泣，经过总是空。
<br>劳生惯离别，夜梦苦西东。
<br>去路三湘浪，归程一片风。
<br>他年寄消息，书在鲤鱼中。
<br>
<br>
<br>渔父
<br>
<br>白发沧浪上，全忘是与非。
<br>秋潭垂钓去，夜月叩船归。
<br>烟影侵芦岸，潮痕在竹扉。
<br>终年狎鸥鸟，来去且无机。
<br>
<br>
<br>秋梦
<br>
<br>寒空动高吹，月色满清砧。
<br>残梦夜魂断，美人边思深。
<br>孤鸿秋出塞，一叶暗辞林。
<br>又寄征衣去，迢迢天外心。
<br>
<br>
<br>早秋客舍
<br>
<br>风吹一片叶，万物已惊秋。
<br>独夜他乡泪，年年为客愁。
<br>别离何处尽？摇落几时休？
<br>不及磻溪叟，身闲长自由。
<br>
<br>
<br>逢故人
<br>
<br>故交相见稀，相见倍依依。
<br>尘路事不尽，云岩闲好归。
<br>投人销壮志，徇俗变真机。
<br>又落他乡泪，风前一满衣。
<br>
<br>
<br>秋晚江上遣怀
<br>
<br>孤舟天际外，去路望中赊。
<br>贫病远行客，梦魂多在家。
<br>蝉吟秋色树，鸦噪夕阳沙。
<br>不拟彻双鬓，他方掷岁华。
<br>
<br>
<br>长安夜月
<br>
<br>寒光垂静夜，皓彩满重城。
<br>万国尽分照，谁家无此明？
<br>古槐疏影薄，仙桂动秋声。
<br>独有长门里，蛾眉对晓晴。
<br>
<br>
<br>云
<br>
<br>东西那有碍，出处岂虚心。
<br>晓入洞庭阔，暮归巫峡深。
<br>渡江随鸟影，拥树隔猿吟。
<br>莫隐高唐去，枯苗待作霖。
<br>
<br>
<br>春怀
<br>
<br>年光何太急，倏忽又青春。
<br>明月谁为主？江山暗换人。
<br>莺花潜运老，荣乐渐成尘。
<br>遥忆朱门柳，别离应更频。
<br>
<br>
<br>逢故人
<br>
<br>年年不相见，相见却成悲。
<br>教我泪如霰，嗟君发似丝。
<br>正伤携手处，况值落花时。
<br>莫惜今宵醉，人间忽忽期。
<br>
<br>
<br>闲题
<br>
<br>男儿所在即为家，百镒黄金一朵花。
<br>借问春风何处好？绿杨深巷马头斜。
<br>
<br>
<br>金谷园
<br>
<br>繁华事散逐香尘，流水无情草自春。
<br>日暮东风怨啼鸟，落花犹似堕楼人。
<br>
<br>
<br>重登科
<br>
<br>星汉离宫月出轮，满街含笑绮罗春。
<br>花前每被青蛾问，何事重来只一人？
<br>
<br>
<br>游边
<br>
<br>黄沙连海路无尘，边草长枯不见春。
<br>日暮拂云堆下过，马前逢着射雕人。
<br>
<br>
<br>将赴池州道中作
<br>
<br>青阳云水去年寻，黄绢歌诗出翰林。
<br>投辖暂停留酒客，绛帷斜系满松阴。
<br>妖人笑我不相问，道者应知归路心。
<br>南去南来尽乡国，月明秋水只沉沉。
<br>
<br>
<br>隋宫春
<br>
<br>龙舟东下事成空，蔓草萋萋满故宫。
<br>亡国亡家为颜色，露桃犹自恨春风。
<br>
<br>
<br>蛮中醉　[一作张籍诗，题作《蛮中》。]
<br>
<br>瘴塞蛮江入洞流，人家多在竹棚头。
<br>青山海上无城郭，唯见松牌出象州。
<br>
<br>
<br>寓题
<br>
<br>把酒直须判酩酊，逢花莫惜暂淹留。
<br>假如三万六千日，半是悲哀半是愁。
<br>
<br>
<br>送赵十二赴举
<br>
<br>省事却因多事力，无心翻似有心来。
<br>秋风郡阁残花在，别后何人更一杯？
<br>
<br>
<br>偶呈郑先辈
<br>
<br>不语亭亭俨薄妆，画裙双凤郁金香。
<br>西京才子旁看取，何似乔家那窈娘？
<br>
<br>
<br>子规　[一作李白诗，题作《宣城见杜鹃花》。]
<br>
<br>蜀地曾闻子规鸟，宣城又见杜鹃花。
<br>一叫一回肠一断，三春三月忆三巴。
<br>
<br>
<br>江楼
<br>
<br>独酌芳春酒，登楼已半醺。
<br>谁惊一行雁，冲断过江云？
<br>
<br>
<br>旅宿
<br>
<br>旅馆无良伴，凝情自悄然。
<br>寒灯思旧事，断雁警愁眠。
<br>远梦归侵晓，家书到隔年。
<br>湘江好烟月，门系钓鱼船。
<br>
<br>
<br>杜鹃
<br>
<br>杜宇竟何冤，年年叫蜀门？
<br>至今衔积恨，终古吊残魂。
<br>芳草迷肠结，红花染血痕。
<br>山川尽春色，呜咽复谁论？
<br>
<br>
<br>闻蝉
<br>
<br>火云初似灭，晓角欲微清。
<br>故国行千里，新蝉忽数声。
<br>时行仍仿佛，度日更分明。
<br>不敢频倾耳，唯忧白发生。
<br>
<br>
<br>送友人
<br>
<br>十载名兼利，人皆与命争。
<br>青春留不住，白发自然生。
<br>夜雨滴乡思，秋风从别情。
<br>都门五十里，驰马逐鸡声。
<br>
<br>
<br>旅情
<br>
<br>窗虚枕簟凉，寝倦忆潇湘。
<br>山色几时老？人心终日忙。
<br>松风半夜雨，帘月满堂霜。
<br>匹马好归去，江头橘正香。
<br>
<br>
<br>晓望
<br>
<br>独起望山色，水鸡鸣蓼洲。
<br>房星随月晓，楚木向云秋。
<br>曲渚疑江尽，平沙似浪浮。
<br>秦原在何处？泽国碧悠悠。
<br>
<br>
<br>贻友人
<br>
<br>自是东西客，逢人又送人。
<br>不应相见老，只是别离频。
<br>度日还知暮，平生未识春。
<br>倘无迁谷分，归去养天真。
<br>
<br>
<br>书事
<br>
<br>自笑走红尘，流年旧复新。
<br>东风半夜雨，南国万家春。
<br>失计抛渔艇，何门化涸鳞？
<br>是谁添岁月，老却暗投人？
<br>
<br>
<br>别鹤
<br>
<br>分飞共所从，六翮势催风。
<br>声断碧云外，影孤明月中。
<br>青田归路远，丹桂旧巢空。
<br>矫翼知何处？天涯不可穷。
<br>
<br>
<br>晚泊
<br>
<br>帆湿去悠悠，停桡宿渡头。
<br>乱烟迷野岸，独鸟出中流。
<br>蓬雨延乡梦，江风阻暮秋。
<br>倘无身外事，甘老向扁舟。
<br>
<br>
<br>山寺
<br>
<br>峭壁引行径，截溪开石门。
<br>泉飞溅虚牖，云起涨河轩。
<br>隔水看来路，疏篱见定猿。
<br>未闻难久住，归去复何言。
<br>
<br>
<br>早行
<br>
<br>垂鞭信马行，数里未鸡鸣。
<br>林下带残梦，叶飞时忽惊。
<br>霜凝孤鹤迥，月晓远山横。
<br>僮仆休辞险，时平路复平。
<br>
<br>
<br>秋日偶题
<br>
<br>荷花兼柳叶，彼此不胜秋。
<br>玉露滴初泣，金风吹更愁。
<br>绿眉甘弃坠，红脸恨飘流。
<br>叹息是游子，少年还白头。
<br>
<br>
<br>忆归
<br>
<br>新城非故里，终日想柴扃。
<br>兴罢花还落，愁来酒欲醒。
<br>何人初发白？几处乱山青？
<br>远忆湘江上，渔歌对月听。
<br>
<br>
<br>黄州偶见作
<br>
<br>朔风高紧掠河楼，白鼻騧郎白罽裘。
<br>有个当垆明似月，马鞭斜揖笑回头。
<br>
<br>
<br>醉倒
<br>
<br>日晴空乐下仙云，俱在凉亭送使君。
<br>莫辞一盏即相请，还是三年更不闻。
<br>
<br>
<br>酬许十三秀才兼依来韵
<br>
<br>多为裁诗步竹轩，有时凝思过朝昏。
<br>篇成敢道怀金璞，吟苦唯应似岭猿。
<br>迷兴每惭花月夕，寄愁长在别离魂。
<br>烦君把卷侵寒烛，丽句时传画戟门。
<br>
<br>
<br>后池泛舟送王十秀才
<br>
<br>城日晚悠悠，弦歌在碧流。
<br>夕风飘度曲，烟屿隐行舟。
<br>问拍疑新令，怜香占彩球。
<br>当筵虽一醉，宁复缓离愁。
<br>
<br>
<br>书情
<br>
<br>谁家洛浦神，十四五来人？
<br>媚发轻垂额，香衫软着身。
<br>摘莲红袖湿，窥渌翠蛾频。
<br>飞鹊徒来往，平阳公主亲。
<br>
<br>
<br>兵部尚书席上作
<br>
<br>华堂今日绮筵开，谁唤分司御史来？
<br>偶发狂言惊满坐，三重粉面一时回。
<br>[《古今诗话》：牧为御史，分务洛阳。时
<br>李司徒愿罢镇闲居，声伎豪侈，洛中名士
<br>咸谒之。李高会朝客，以杜持宪，不敢邀
<br>致。杜遣座客达意，愿与斯会。李不得已
<br>邀之。杜独坐南向，瞪目注视，引满三卮，
<br>问李云：闻有紫云者孰是？李指之。杜凝
<br>睇良久曰：名不虚传，宜以见惠。李俯而
<br>笑，诸伎亦回首破颜。杜又自饮三爵，朗
<br>吟此诗而起，意气闲逸，旁若无人。杜不
<br>拘细行，故诗有“十年一觉扬州梦，赢得
<br>青楼薄幸名”。]
<br>
<br>三重粉面：一作两行红粉。
<br>
<br>
<br>骕骦坂
<br>
<br>荆州一万里，不如蒯易度。
<br>仰首望飞鸣，伊人何异趣？
<br>
<br>
<br>
<br>--------------------------------------------------------------------------------
<br>
<br>【电子版杜牧诗全集·补遗】
<br>
<br>一华编校
<br>
<br>
<br>题水西寺
<br>
<br>三日去还住，一生焉再游。
<br>含情碧溪水，重上粲公楼。
<br>
<br>
<br>江楼晚望
<br>
<br>湖山翠欲结蒙笼，汗漫谁游夕照中？
<br>初语燕雏知社日，习飞鹰隼识秋风。
<br>波摇珠树千寻拔，山凿金陵万仞空。
<br>不欲登楼更怀古，斜阳江上正飞鸿。
<br>
<br>
<br>赠别宣州崔群相公
<br>
<br>衰散相逢洛水边，却思同在紫薇天。
<br>尽将舟楫板桥去，早晚归来更济川。
<br>
<br>
<br>吴宫词二首
<br>
<br>越兵驱绮罗，越女唱吴歌。
<br>宫烬花声少，台荒糜迹多。
<br>茱萸垂晓露，菡萏落秋波。
<br>无遣君王醉，满城颦翠蛾。
<br>
<br>香径绕吴宫，千帆落照中。
<br>鹤鸣山苦雨，鱼跃水多风。
<br>城带晚莎绿，池连秋蓼红。
<br>当年国门外，谁信伍员忠？
<br>
<br>
<br>金陵
<br>
<br>始发碧江口，旷然谐远心。
<br>风清舟在鉴，日落水浮金。
<br>瓜步逢潮信，台城过雁音。
<br>故乡何处是？云外即乔林。
<br>
<br>
<br>即事
<br>
<br>小院无人雨长苔，满庭修竹间疏槐。
<br>春愁兀兀成幽梦，又被流莺唤醒来。
<br>
<br>
<br>七夕
<br>
<br>云阶月地一相过，未抵经年别恨多。
<br>最恨明朝洗车雨，不教回脚渡天河。
<br>
<br>
<br>蔷薇花
<br>
<br>朵朵精神叶叶柔，雨晴香拂醉人头。
<br>石家锦障依然在，闲倚狂风夜不收。
<br>
<br>
<br>中秋日拜起居表晨渡天津桥即事十六
<br>韵献居守相国崔公兼呈工部刘公
<br>
<br>碧树康庄内，清川巩洛间。
<br>坛分中岳顶，城缭大河湾。
<br>广殿含凉静，深宫积翠闲。
<br>[内有含凉殿、积翠楼。]
<br>楼齐云漠漠，桥束水潺潺。
<br>过雨柽枝润，迎霜柿叶殷。
<br>紫鳞冲晚浪，白鸟背秋山。
<br>月拜西归表，晨趋北向班。
<br>鸳鸿随半仗，貔虎护重关。
<br>玉帐才容足，金樽暂解颜。
<br>迹留伤堕屦，恩在乐衔环。
<br>南省兰先握，东堂桂早攀。
<br>龙门君夭矫，莺谷我绵蛮。
<br>分薄嵇心懒，哀多庾鬓斑。
<br>人惭公干卧，频送子牟还。
<br>自睹宸居壮，谁忧国步艰。
<br>只应时与醉，因病纵疏顽。
<br>
<br>
<br>寄卢先辈
<br>
<br>一从分首剑江滨，南国相思寄梦频。
<br>书去又逢商岭雪，信回应过洞庭春。
<br>关河日日悲长路，霄汉年年望后尘。
<br>犹指丹梯曾到处，莫教犹作独迷人。
<br>
<br>
<br>南楼夜
<br>
<br>玉管金樽夜不休，如悲画短惜年流。
<br>歌声袅袅彻清夜，月色娟娟当翠楼。
<br>枕上暗惊垂钓梦，灯前偏起别家愁。
<br>思量今日英雄事，身到簪裾已白头。
<br>
<br>
<br>怀紫阁山
<br>
<br>学他趋世少深机，紫阁青霄半掩扉。
<br>山路远怀王子晋，诗家长忆谢玄晖。
<br>百年不肯疏荣辱，双鬓终应老是非。
<br>人道青山归去好，青山曾有几人归？
<br>
<br>
<br>题孙逸人山居
<br>
<br>长悬青紫与芳枝，尘刹无应免别离。
<br>马上多于在家日，樽前堪忆少年时。
<br>关河客梦还乡远，雨雪山程出店迟。
<br>却羡高人终此老，轩车过尽不知谁。
<br>
<br>
<br>中途寄友人
<br>
<br>道傍高木尽依依，落叶惊风处处飞。
<br>未到乡关闻早雁，独于客路授寒衣。
<br>烟霞旧想长相阻，书剑投人久不归。
<br>何日一名随事了？与君同采碧溪薇。
<br>
<br>
<br>送苏协律从事振武
<br>
<br>琴尊诗思劳，更欲学龙韬。
<br>王粲暂投笔，吕虔初佩刀。
<br>夜吟关月苦，秋望塞云高。
<br>去去从军乐，雕飞岱马豪。
<br>
<br>
<br>宣州开元寺赠惟真上人
<br>
<br>曾与径山为小师，千年僧行众人知。
<br>夜深月色当禅处，斋后钟声到讲时。
<br>经雨绿苔侵古画，过秋红叶落新诗。
<br>劝君莫厌江城客，虽在风尘别有期。
<br>
<br>
<br>绿萝
<br>
<br>绿萝萦数匝，本在草堂间。
<br>秋色寄高树，昼阴笼近山。
<br>移花疏处过，劚药困时攀。
<br>日暮微风起，难寻旧径还。
<br>
<br>近山：一作远山。
<br>
<br>
<br>陵阳送客
<br>
<br>南楼送郢客，西郭望荆门。
<br>凫鹄下寒渚，牛羊归远村。
<br>兰舟倚行棹，桂酒掩余樽。
<br>重此一留宿，前汀烟月昏。
<br>
<br>
<br>川守大夫刘公早岁寓居敦行里肆有
<br>题壁十韵今之置第乃获旧居洛下大
<br>僚因有唱和叹咏不足辄献此诗
<br>
<br>旅馆当年葺，公才此日论。
<br>林繁轻竹祖，树暗惜桐孙。
<br>炼药藏金鼎，疏泉陷石盆。
<br>散科松有节，深薙草无根。
<br>龙卧池犹在，莺迁谷尚存。
<br>昔为扬子宅，今是李膺门。
<br>积学萤尝聚，微词凤早吞。
<br>百年明素志，三顾起新恩。
<br>雪耀冰霜冷，尘飞水墨昏。
<br>莫教垂露迹，岁晚杂苔痕。
<br>
<br>
<br>冬日五湖馆水亭怀别
<br>
<br>芦荻花多触处飞，独凭虚槛雨微微。
<br>寒林叶落鸟巢出，古渡风高渔艇稀。
<br>云抱四山终日在，草荒三径几时归？
<br>江城向晚西流急，无限乡心闻捣衣。
<br>
<br>无限乡心：一作一半乡愁。
<br>
<br>
<br>不寝
<br>
<br>到晓不成梦，思量堪白头。
<br>多无百年命，长有万般愁。
<br>世路应难尽，营生卒未休。
<br>莫言名与利，名利是身仇。
<br>
<br>
<br>泊松江　[一作许浑诗，题作《夜泊松江渡寄友人》。]
<br>
<br>清露白云明月天，与君齐棹木兰船。
<br>南湖风雨一相失，夜泊横塘心渺然。
<br>
<br>南湖风雨：一作风波湖雨。
<br>
<br>
<br>闻开江相国宋下世二首
<br>
<br>权门阴进夺移才，驿骑如星堕峡来。
<br>晁氏有恩忠作祸，贾生无罪直为灾。
<br>贞魂误向崇山没，冤气疑从湘水回。
<br>毕竟成功何处是？五湖云月一帆开。
<br>
<br>月落清湘棹不喧，玉杯瑶瑟奠蘋蘩。
<br>谁令力制乘轩鹤，自取机沉在槛猿。
<br>位极乾坤三事贵，谤兴华夏一夫冤。
<br>宵衣旰食明天子，日伏青蒲不为言。
<br>
<br>
<br>出关
<br>
<br>朝缨初解佐江濆，麋鹿心知自有群。
<br>汉囿猎稀慵献赋，楚山耕早任移文。
<br>卧归渔浦月连海，行望凤城花隔云。
<br>关吏不须迎马笑，去时无意学终军。
<br>
<br>
<br>暝投云智寺渡溪不得却取沿江路往
<br>
<br>双岩泻一川，回马断桥前。
<br>古庙阴风地，寒钟暮雨天。
<br>沙虚留虎迹，水滑带龙涎。
<br>却下临江路，潮深无渡船。
<br>
<br>
<br>宣城赠萧兵曹
<br>
<br>桂楫谪湘渚，三年波上春。
<br>舟寒句溪雪，衣故洛城尘。
<br>客道耻摇尾，皇恩宽犯鳞。
<br>花时去国远，月夕上楼频。
<br>赊酒不辞病，佣书非为贫。
<br>行吟值渔父，坐隐对樵人。
<br>紫陌罢双辙，碧潭穷一纶。
<br>高秋更南去，烟水是通津。
<br>
<br>
<br>过鲍溶宅有感
<br>
<br>寥落故人宅，重来身已亡。
<br>古苔残墨沼，深竹旧书堂。
<br>秋色池馆静，雨声云木凉。
<br>无因展交道，日暮倍心伤。
<br>
<br>
<br>寄兄弟　[亦见许浑集，题作《寄小弟》。]
<br>
<br>江城红叶尽，旅思倍凄凉。
<br>孤梦家山远，独眠秋夜长。
<br>道存空倚命，身贱未归乡。
<br>南望仍垂泪，天边雁一行。
<br>
<br>
<br>秋日
<br>
<br>有计自安业，秋风罢远吟。
<br>买山惟种竹，对客更弹琴。
<br>烟起药厨晚，杵声松院深。
<br>闲眠得真性，惆怅旧时心。
<br>
<br>
<br>卜居招书侣
<br>
<br>忆昨未知道，临川每羡鱼。
<br>世途行处见，人事病来疏。
<br>微雨秋栽竹，孤灯夜读书。
<br>怜君亦同志，晚岁傍山居。
<br>
<br>
<br>西山草堂
<br>
<br>何处人事少？西峰旧草堂。
<br>晒书秋日晚，洗药石泉香。
<br>后岭有微雨，北窗生晓凉。
<br>徒劳问归路，峰叠绕家乡。
<br>
<br>
<br>贻隐者
<br>
<br>回报隐居山，莫忧山兴阑。
<br>求人颜色尽，知道性情宽。
<br>信谱弹琴误，缘崖劚药难。
<br>东皋亦自给，殊愧远相安。
<br>
<br>
<br>石池
<br>
<br>通竹引泉脉，泓澄深石盆。
<br>惊鱼翻藻叶，浴鸟上松根。
<br>残月留山影，高风耗水痕。
<br>谁家洗秋药，来往自开门。
<br>
<br>残月留：一作斜日回。
<br>
<br>
<br>怀政禅师院
<br>
<br>山斋路几层，败衲学真乘。
<br>寒暑移双树，光阴尽一灯。
<br>风飘高竹雪，泉涨小池冰。
<br>莫讶频来此，修身欲到僧。
<br>
<br>
<br>送荔浦蒋明府赴任
<br>
<br>路长春欲尽，歌怨酒多酣。
<br>白社莲塘北，青袍桂水南。
<br>驿行盘鸟道，船宿避龙潭。
<br>真得诗人趣，烟霞处处谙。
<br>
<br>
<br>秋夕有怀
<br>
<br>念远坐西阁，华池涵月凉。
<br>书回秋欲尽，酒醒夜初长。
<br>露白莲衣浅，风清蕙带香。
<br>前年此佳景，兰棹醉横塘。
<br>
<br>
<br>秋霁寄远
<br>
<br>初霁独登赏，西楼多远风。
<br>横烟秋水上，疏雨夕阳中。
<br>高树下山鸟，平芜飞草虫。
<br>唯应待明月，千里与君同。
<br>
<br>
<br>经古行宫
<br>
<br>台阁参差倚太阳，年年花发满山香。
<br>重门勘锁青春晚，深殿垂帘白日长。
<br>草色芊绵侵御路，泉声呜咽绕宫墙。
<br>先皇一去无回驾，红粉云环空断肠。
<br>
<br>
<br>秋晚怀茅山石涵村舍
<br>
<br>十亩山田近石涵，村居风俗旧曾谙。
<br>帘前白艾惊春燕，篱上青桑待晚蚕。
<br>云暖采茶来岭北，月明沽酒过溪南。
<br>陵阳秋尽多归思，红树萧萧覆碧潭。
<br>
<br>
<br>留题李侍御书斋
<br>
<br>曾话平生志，书斋几见留。
<br>道孤心易感，恩重力难酬。
<br>独立千峰晚，频来一叶秋。
<br>鸡鸣应有处，不学泪空流。
<br>
<br>
<br>行次白沙馆先寄上河南王侍郎
<br>
<br>夜程何处宿？山叠树层层。
<br>孤馆闲秋雨，空堂停曙灯。
<br>歌惭渔浦客，诗学雁门僧。
<br>此意无人识，明朝见李膺。
<br>
<br>
<br>贵游
<br>
<br>朝回佩马草萋萋，年少恩深卫霍齐。
<br>斧钺旧威龙塞北，池台新赐凤城西。
<br>门通碧树开金锁，楼对青山倚玉梯。
<br>南陌行人尽回首，笙歌一曲暮云低。
<br>
<br>
<br>越中
<br>
<br>石城花暖鹧鸪飞，征客春帆秋不归。
<br>犹自保郎心似石，绫梭夜夜织寒衣。
<br>
<br>
<br>闻范秀才自蜀游江湖
<br>
<br>蜀道下湘渚，客帆应不迷。
<br>江分三峡响，山并九华齐。
<br>秋泊雁初宿，夜吟猿乍啼。
<br>归时慎行李，莫到石城西。
<br>
<br>
<br>宿东横山濑
<br>
<br>孤舟路渐赊，时见碧桃花。
<br>溪雨滩声急，岩风树势斜。
<br>猕猴悬弱柳，鸂鶒睡横楂。
<br>漫向仙林宿，无人识阮家。
<br>
<br>
<br>贻迁客
<br>
<br>无机还得罪，直道不伤情。
<br>微雨昏山色，疏笼闭鹤声。
<br>闲居多野客，高枕见江城。
<br>门外长溪水，怜君又濯缨。
<br>
<br>
<br>寄桐江隐者　[一作许浑诗。]
<br>
<br>潮去潮来洲渚春，山花如绣草如茵。
<br>严陵台下桐江水，解钓鲈鱼能几人？
<br>
<br>
<br>长兴里夏日寄南邻避暑
<br>
<br>侯家大道旁，蝉噪树苍苍。
<br>开锁洞门远，卷帘官舍凉。
<br>栏围红药盛，架引绿萝长。
<br>永日一欹枕，故山云水乡。
<br>
<br>
<br>送大昱禅师　[一作许浑诗。]
<br>
<br>禅床深竹里，心与径山期。
<br>结社多高客，登坛尽小师。
<br>早秋归寺远，新雨上滩迟。
<br>别后江云碧，南斋一首诗。
<br>
<br>
<br>梁秀才以早春旅次大梁将归郊扉言怀
<br>兼别示亦蒙见赠凡二十韵走笔依韵
<br>
<br>玉塞功犹阻，金门事已陈。
<br>[梁君在文皇朝献书，荣宣下中书，令
<br>授一官，为执政所阻。]
<br>世途皆扰扰，乡党尽循循。
<br>客道难投足，家声易发身。
<br>松篁标节晚，兰蕙吐词春。
<br>处困羞摇尾，怀忠壮犯鳞。
<br>宅临三楚水，衣带二京尘。
<br>敛迹愁山鬼，遗形慕谷神。
<br>采芝先避贵，栽橘早防贫。
<br>弦泛桐材响，杯澄糯醁醇。
<br>但寻陶令集，休献楚王珍。
<br>林密闻风远，池平见月匀。
<br>藤龛红婀娜，苔磴绿嶙峋。
<br>雪树交梁苑，冰河涨孟津。
<br>面邀文作友，心许德为邻。
<br>旅馆将分被，婴儿共洒巾。
<br>渭阳连汉曲，京口接漳滨。
<br>[某自监察御史谢病归家，蒙除润州司马。]
<br>通塞时应定，荣枯理会均。
<br>儒流当自勉，妻族更谁亲？
<br>照瞩三光政，生成四气仁。
<br>磻溪有心者，垂白肯湮沦。
<br>
<br>
<br>分司东都寓居履道叨承川尹刘侍郎大夫
<br>恩知上四十韵
<br>
<br>命世须人瑞，匡君在岳灵。
<br>气和薰北陆，襟旷纳东溟。
<br>赋妙排鹦鹉，诗能继鶺鴒。
<br>蒲亲香案色，兰动粉闱馨。
<br>[侍郎自补阙拜。]
<br>周孔传文教，萧曹授武经。
<br>家童谙禁掖，厩马识金铃。
<br>[侍郎寻归翰苑。]
<br>性与奸邪背，心因启沃冥。
<br>进贤光日月，诛恶助雷霆。
<br>阊阖开时召，《箫韶》奏处听。
<br>水精悬御幄，云母展宫屏。
<br>捧诏巡汧陇，飞书护井陉。
<br>先声威虎兕，余力活蟭螟。
<br>荣重秦军箭，功高汉将铭。
<br>戈鋋回紫塞，干戚散彤庭。
<br>顺美皇恩洽，扶颠国步宁。
<br>禹谟推掌诰，汤网属司刑。
<br>[侍郎自中书舍人迁刑部郎中。]
<br>稚榻蓬莱掩，膺舟巩洛停。
<br>马群先去害，民籍更添丁。
<br>猾吏门长塞，豪家户不扃。
<br>四知台上镜，三惑镜中瓶。
<br>雅韵凭开匣，雄芒待发硎。
<br>火中胶绿树，泉下劚青萍。
<br>五岳期双节，三台空一星。
<br>凤池方注意，麟阁会图行。
<br>寒暑逾流电，光阴甚建瓴。
<br>散曹分已白，崇直眼由青。
<br>赐第成官舍，佣居起客亭。
<br>[某六代祖，国初赐宅在仁和里，寻已属
<br>官舍，今于履道坊赁宅居止。]
<br>松筠侵巷陌，禾黍接郊垌。
<br>宿雨回为沼，春沙淀作汀。
<br>鱼罾栖翡翠，蛛网挂蜻蜓。
<br>迟晓河初转，伤秋露已零。
<br>梦余钟杳杳，吟罢烛荧荧。
<br>字小书难写，杯迟酒易醒。
<br>久贫惊早雁，多病放残萤。
<br>雪劲孤根竹，风雕数荚蓂。
<br>转喉空婀娜，垂手自娉婷。
<br>胫细摧新履，腰羸减旧鞓。
<br>海边慵逐臭，尘外怯吞腥。
<br>隐豹窥重巘，潜虬避浊泾。
<br>商歌如不顾，归棹越南(氵灵)。
<br>[某家在朱方，扬子江界有南(氵灵)、北(氵灵)。]
<br>
<br>
<br>题白云楼　[一作许浑诗，题作《汉水伤稼》。]
<br>
<br>西北楼开四望通，残霞成绮月悬弓。
<br>江村夜涨浮天水，泽国秋生动地风。
<br>高下绿苗千顷尽，新陈红粟万箱空。
<br>才微分薄忧何益，却欲回心学塞翁。
<br>
<br>
<br>赠别
<br>
<br>眼前迎送不曾休，相续轮蹄似水流。
<br>门外若无南北路，人间应免别离愁。
<br>苏秦六印归何日？潘岳双毛去值秋。
<br>莫怪分襟衔泪语，十年耕钓忆沧洲。
<br>
<br>
<br>秋夜与友人宿
<br>
<br>楚国同游过十霜，万重心事几堪伤。
<br>蒹葭露白莲塘浅，砧杵夜清河汉凉。
<br>云外山川归梦远，天涯歧路客愁长。
<br>寒城欲晓闻吹笛，犹卧东轩月满床。
<br>
<br>
<br>将赴京留赠僧院
<br>
<br>九衢尘土递追攀，马迹轩车日暮间。
<br>玄发尽惊为客换，白头曾见几人闲？
<br>空悲浮世云无定，多感流年水不还。
<br>谢却从前受恩地，归来依止叩禅关。
<br>
<br>
<br>寄湘中友人
<br>
<br>莫念醉乡迷酒杯，流年长怕少年催。
<br>西陵水阔鱼难到，南国路遥书未回。
<br>匹马计程愁日尽，一蝉何事引秋来？
<br>相如已定题桥志，江上无由梦钓台。
<br>
<br>
<br>江上逢友人
<br>
<br>故国归人酒一杯，暂停兰棹共徘徊。
<br>村连三峡暮云起，潮送九江寒雨来。
<br>已作相如投赋计，还凭殷浩寄书回。
<br>到时若见东篱菊，为问经霜几度开。
<br>
<br>
<br>金谷怀古
<br>
<br>凄凉遗迹洛川东，浮世荣枯万古同。
<br>桃李香消金谷在，绮罗魂断玉楼空。
<br>往年人事伤心外，今日风光属梦中。
<br>徒想夜泉流客恨，夜泉流恨恨无穷。
<br>
<br>
<br>行经庐山东林寺
<br>
<br>离魂断续楚江壖，叶坠初红十月天。
<br>紫陌事多难暂息，青山长在好闲眠。
<br>方趋上国期干禄，未得空堂学坐禅。
<br>他岁若教如范蠡，也应须入五湖烟。
<br>
<br>
<br>途中逢故人话西山读书早曾游览
<br>
<br>西岩曾到读书堂，穿竹行莎十里强。
<br>湖上梦余波滟滟，岭头愁断路茫茫。
<br>经过事寄烟霞远，名利尘随日月长。
<br>莫道少年头不白，君看潘岳几茎霜。
<br>
<br>
<br>将赴京题陵阳王氏水居
<br>
<br>帘卷平芜接远天，暂宽行役到樽前。
<br>是非境里有闲日，荣辱尘中无了年。
<br>山簇暮云千野雨，江分秋水九条烟。
<br>马蹄不道贪西去，争向一声高树蝉。
<br>
<br>
<br>送别
<br>
<br>溪边杨柳色参差，攀折年年赠别离。
<br>一片风帆望已极，三湘烟水返何时？
<br>多缘去棹将愁远，犹倚危亭欲下迟。
<br>莫殢酒杯闲过日，碧云深处是佳期。
<br>
<br>
<br>寄远
<br>
<br>两叶愁眉愁不开，独含惆怅上层台。
<br>碧云空断雁行处，红叶已雕人未来。
<br>塞外音书无信息，道傍车马起尘埃。
<br>功名待寄凌烟阁，力尽辽城不肯回。
<br>
<br>
<br>新柳
<br>
<br>无力摇风晓色新，细腰争妒看来频。
<br>绿荫未覆长堤水，金穗先迎上苑春。
<br>几处伤心怀远路，一枝和雨送行尘。
<br>东门门外多离别，愁杀朝朝暮暮人。
<br>
<br>
<br>旅怀作
<br>
<br>促促因吟昼短诗，朝惊秾色暮空枝。
<br>无情春色不长久，有限年光多盛衰。
<br>往事只应随梦里，劳生何处是闲时？
<br>眼前扰扰日一日，暗送白头人不知。
<br>
<br>
<br>雁
<br>
<br>万里衔芦别故乡，雪飞雨宿向潇湘。
<br>数声孤枕堪垂泪，几处高楼欲断肠。
<br>度日翩翩斜避影，临风一一直成行。
<br>年年辛苦来衡岳，羽翼摧残陇塞霜。
<br>
<br>
<br>惜春
<br>
<br>花开又花落，时节暗中迁。
<br>无计延春日，何能驻少年。
<br>小丛初散蝶，高柳即闻蝉。
<br>繁艳归何处？满山啼杜鹃。
<br>
<br>
<br>鸳鸯
<br>
<br>两两戏沙汀，长疑画不成。
<br>锦机争织样，歌曲爱呼名。
<br>好育顾栖息，堪怜泛浅清。
<br>凫鸥皆尔类，惟羡独含情。
<br>
<br>
<br>闻雁
<br>
<br>带霜南去雁，夜好宿汀沙。
<br>惊起向何处？高飞极海涯。
<br>入云声渐远，离岳路犹赊。
<br>归梦当时断，参差欲到家。
<br>
<br>
<br>残句
<br>
<br>幽人听达曙，聊罢苏床琴。[《海录碎事》]
<br>
<br>鱼多知海熟，药少觉山贫。[以下《方舆胜览》]
<br>
<br>土控吴兼越，州连歙与池。
<br>山河地襟带，军镇国藩维。
<br>
<br>绿水棹云月，洞庭归路长。
<br>春桥垂酒幔，夜栅集茶樯。
<br>箬影沉溪暖，苹花绕郭香。《出守吴兴》
<br>
<br>经冬野菜青青色，未腊山梅树树花。[《优古堂诗话》]
<br>
<br>半破前峰月。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
