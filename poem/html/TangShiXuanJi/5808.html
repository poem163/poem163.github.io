<HTML>
<HEAD>
<TITLE>孟郊诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 孟郊诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>孟郊诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5808"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'孟郊诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[孟郊诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷378_26 「同从叔简酬卢殷少府」孟郊
<br>　　梅尉吟楚声，竹风为凄清。深虚冰在性，高洁云入情。
<br>　　借水洗闲貌，寄蕉书逸名。羞将片石文，斗此双琼英。
<br>
<br>卷378_27 「酬李侍御书记秋夕雨中病假见寄」孟郊
<br>　　秋风绕衰柳，远客闻雨声。重兹阻良夕，孤坐唯积诚。
<br>　　果枉移疾咏，中含嘉虑明。洗涤烦浊尽，视听昭旷生。
<br>　　未觉衾枕倦，久为章奏婴。达人不宝药，所保在闲情。
<br>
<br>卷378_28 「答卢仝」孟郊
<br>　　楚屈入水死，诗孟踏雪僵。直气苟有存，死亦何所妨。
<br>　　日劈高查牙，清棱含冰浆。前古后古冰，与山气势强。
<br>　　闪怪千石形，异状安可量。有时春镜破，百道声飞扬。
<br>　　潜仙不足言，朗客无隐肠。为君倾海宇，日夕多文章。
<br>　　天下岂无缘，此山雪昂藏。烦君前致词，哀我老更狂。
<br>　　狂歌不及狂，歌声缘凤凰。凤兮何当来，消我孤直疮。
<br>　　君文真凤声，宣隘满铿锵。洛友零落尽，逮兹悲重伤。
<br>　　独自奋异骨，将骑白角翔。再三劝莫行，寒气有刀枪。
<br>　　仰惭君子多，慎勿作芬芳。
<br>
<br>卷378_29 「奉报翰林张舍人见遗之诗」孟郊
<br>　　百虫笑秋律，清削月夜闻。晓棱视听微，风剪叶已纷。
<br>　　君子鉴大雅，老人非俊群。收拾古所弃，俯仰补空文。
<br>　　孤韵耻春俗，馀响逸零雰。自然蹈终南，涤暑凌寒氛。
<br>　　岩霰不知午，涧澌镇含曛。曾是醒古醉，所以多隐沦。
<br>　　江调乐之远，溪谣生徒新。众蕴有馀采，寒泉空哀呻。
<br>　　南谢竟莫至，北宋当时珍。赜灵各自异，酌酒谁能均。
<br>　　昔咏多写讽，今词讵无因。品松何高翠，宫殿没荒榛。
<br>　　苔趾识宏制，沙潈游崩津。忽吟陶渊明，此即羲皇人。
<br>　　心放出天地，形拘在风尘。前贤素行阶，夙嗜青山勤。
<br>　　达士立明镜，朗言为近臣。将期律万有，倾倒甄无垠。
<br>　　鸑鷟应蟋蟀，丝毫意皆申。况于三千章，哀叩不为神。
<br>
<br>卷378_30 「送从弟郢东归」孟郊
<br>　　尔去东南夜，我无西北梦。谁言贫别易，贫别愁更重。
<br>　　晓色夺明月，征人逐群动。秋风楚涛高，旅榜将谁共。
<br>
<br>卷378_31 「山中送从叔简赴举」孟郊
<br>　　石根百尺杉，山眼一片泉。倚之道气高，饮之诗思鲜。
<br>　　于此逍遥场，忽奏别离弦。却笑薜萝子，不同鸣跃年。
<br>
<br>卷378_32 「送别崔寅亮下第」孟郊
<br>　　天地唯一气，用之自偏颇。忧人成苦吟，达士为高歌。
<br>　　君子识不浅，桂枝忧更多。岁晏期攀折，时归且婆娑。
<br>　　素质如削玉，清词若倾河。虬龙未化时，鱼鳖同一波。
<br>　　去矣当自适，故乡饶薜萝。
<br>
<br>卷378_33 「大梁送柳淳先入关」孟郊
<br>　　青山辗为尘，白日无闲人。自古推高车，争利西入秦。
<br>　　王门与侯门，待富不待贫。空携一束书，去去谁相亲。
<br>
<br>卷378_34 「送无怀道士游富春山水（一作送别吴逸士归山）」孟郊
<br>　　造化绝高处，富春独多观。山浓翠滴洒，水折珠摧残。
<br>　　溪镜不隐发，树衣长遇寒。风猿虚空飞，月狖叫啸酸。
<br>　　信此神仙路，岂为时俗安。煮金阴阳火，囚怪星宿坛。
<br>　　花发我未识，玉生忽丛攒。蓬莱浮荡漾，非道相从难。
<br>
<br>卷378_35 「送温初下第」孟郊
<br>　　日落浊水中，夜光谁能分。高怀无近趣，清抱多远闻。
<br>　　欲识丈夫志，心藏孤岳云。长安风尘别，咫尺不见君。
<br>
<br>卷378_36 「送卢虔端公守复州」孟郊
<br>　　师旷听群木，自然识孤桐。正声逢知音，愿出大朴中。
<br>　　知音不韵俗，独立占古风。忽挂触邪冠，逮逐南飞鸿。
<br>　　肃肃太守章，明明华毂熊。商山无平路，楚水有惊潈。
<br>　　日月千里外，光阴难载同。新愁徒自积，良会何由通。
<br>
<br>卷378_37 「送任载、齐古二秀才自洞庭游宣城」孟郊
<br>　　洞庭非人境，道路行虚空。二客月中下，一帆天外风。
<br>　　鱼龙波五色，金碧树千丛。闪怪如可惧，在诚无不通。
<br>　　扣奇知浩淼，采异访穹崇。物表即高韵，人间访仙公。
<br>　　宣城文雅地，谢守声闻融。证玉易为力，辨珉谁不同。
<br>　　从兹阮籍泪，且免泣途穷。
<br>
<br>卷378_38 「送晓公归庭山（一作归稽亭）」孟郊
<br>　　庭山何崎岖，寺路缘翠微。秋霁山尽出，日落人独归。
<br>　　云生高高步，泉洒田田衣。枯巢无还羽，新木有争飞。
<br>　　兹焉不可继，梦寐空清辉。
<br>
<br>卷378_39 「送豆卢策归别墅」孟郊
<br>　　短松鹤不巢，高石云不栖。君今潇湘去，意与云鹤齐。
<br>　　力买奇险地，手开清浅溪。身披薜荔衣，山陟莓苔梯。
<br>　　一卷冰雪文，避俗常自携。
<br>
<br>卷378_40 「送清远上人归楚山旧寺（一作国清上人游苏、送溪上人）」孟郊
<br>　　波中出吴境，霞际登楚岑。山寺一别来，云萝三改阴。
<br>　　诗夸碧云句，道证青莲心。应笑泛萍者，不知松隐深。
<br>
<br>卷378_41 「山中送从叔简」孟郊
<br>　　莫以手中琼，言邀世上名。莫以山中迹，久向人间行。
<br>　　松柏有霜操，风泉无俗声。应怜枯朽质，惊此别离情。
<br>
<br>卷378_42 「送萧炼师入四明山」孟郊
<br>　　闲于独鹤心，大于高松年。迥出万物表，高栖四明巅。
<br>　　千寻直裂峰，百尺倒泻泉。绛雪为我饭，白云为我田。
<br>　　静言不语俗，灵踪时步天。 
<br>
<br>　　　　　　　　　　　　　　卷三百七十九
<br>
<br>卷379_1 「感别送从叔校书简再登科东归」孟郊
<br>　　长安车马道，高槐结浮阴。下有名利人，一人千万心。
<br>　　黄鹄多远势，沧溟无近浔。怡怡静退姿，泠泠思归吟。
<br>　　菱唱忽生听，芸书回望深。清风散言笑，馀花缀衣襟。
<br>　　独恨鱼鸟别，一飞将一沉。
<br>
<br>卷379_2 「送玄亮师（一作送道友）」孟郊
<br>　　兰泉涤我襟，杉月栖我心。茗啜绿净花，经诵清柔音。
<br>　　何处笑为别，淡情愁不侵。
<br>
<br>卷379_3 「送李尊师玄」孟郊
<br>　　口诵碧简文，身是青霞君。头冠两片月，肩披一条云。
<br>　　松骨轻自飞，鹤心高不群。
<br>
<br>卷379_4 「同昼上人送郭秀才江南寻兄弟」孟郊
<br>　　地上春色生，眼前诗彩明。手携片宝月，言是高僧名。
<br>　　溪转万曲心，水流千里声。飞鸣向谁去，江鸿弟与兄。
<br>
<br>卷379_5 「春日同韦郎中使君送邹儒立少府扶侍赴云阳」孟郊
<br>　　离思著百草，绵绵生无穷。侧闻畿甸秀，三振词策雄。
<br>　　太守不韵俗，诸生皆变风。郡斋敞西清，楚瑟惊南鸿。
<br>　　海畔帝城望，云阳天色中。酒酣正芳景，诗缀新碧丛。
<br>　　服彩老莱并，侍车江革同。过隋柳憔悴，入洛花蒙笼。
<br>　　高步讵留足，前程在层空。独惭病鹤羽，飞送力难崇。
<br>
<br>卷379_6 「送从叔校书简南归（一作东游）」孟郊
<br>　　长安别离道，宛在东城隅。寒草根未死，愁人心已枯。
<br>　　促促水上景，遥遥天际途。生随昏晓中，皆被日月驱。
<br>　　北骑达山岳，南帆指江湖。高踪一超越，千里在须臾。
<br>
<br>卷379_7 「送韩愈从军」孟郊
<br>　　志士感恩起，变衣非变性。亲宾改旧观，僮仆生新敬。
<br>　　坐作群书吟，行为孤剑咏。始知出处心，不失平生正。
<br>　　凄凄天地秋，凛凛军马令。驿尘时一飞，物色极四静。
<br>　　王师既不战，庙略在无竞。王粲有所依，元瑜初应命。
<br>　　一章喻檄明，百万心气定。今朝旌鼓前，笑别丈夫盛。
<br>
<br>卷379_8 「同茅郎中使君送河南裴文学」孟郊
<br>　　河南有归客，江风绕行襟。送君无尘听，舞鹤清瑟音。
<br>　　菱蔓缀楚棹，日华正嵩岑。如何谢文学，还起会云吟。
<br>
<br>卷379_9 「送李翱习之」孟郊
<br>　　习之势翩翩，东南去遥遥。赠君双履足，一为上皋桥。
<br>　　皋桥路逶迤，碧水清风飘。新秋折藕花，应对吴语娇。
<br>　　千巷分渌波，四门生早潮。湖榜轻袅袅，酒旗高寥寥。
<br>　　小时屐齿痕，有处应未销。旧忆如雾星，怳见于梦消。
<br>　　言之烧人心，事去不可招。独孤宅前曲，箜篌醉中谣。
<br>　　壮年俱悠悠，逮兹各焦焦。执手复执手，唯道无枯凋。
<br>
<br>卷379_10 「送丹霞子阮芳颜上人归山」孟郊
<br>　　松色不肯秋，玉性不可柔。登山须正路，饮水须直流。
<br>　　倩鹤附书信，索云作衣裘。仙村莫道远，枉策招交游。
<br>
<br>卷379_11 「送从舅端适楚地」孟郊
<br>　　归情似泛空，飘荡楚波中。羽扇扫轻汗，布帆筛细风。
<br>　　江花折菡萏，岸影泊梧桐。元舅唱离别，贱生愁不穷。
<br>
<br>卷379_12 「送卢汀侍御归天德幕」孟郊
<br>　　仲宣领骑射，结束皆少年。匹马黄河岸，射雕清霜天。
<br>　　旌旗防日北，道路上云巅。古雪无销铄，新冰有堆填。
<br>　　清溪徒耸诮，白璧自招贤。岂比重恩者，闭门方独全。
<br>
<br>卷379_13 「送草书献上人归庐山」孟郊
<br>　　狂僧不为酒，狂笔自通天。将书云霞片，直至清明巅。
<br>　　手中飞黑电，象外泻玄泉。万物随指顾，三光为回旋。
<br>　　聚书云霮zw，洗砚山晴鲜。忽怒画蛇虺，喷然生风烟。
<br>　　江人愿停笔，惊浪恐倾船。
<br>
<br>卷379_9 「和薛先辈送独孤秀才上都赴嘉会得青字」孟郊
<br>　　秦云攀窈窕，楚桂搴芳馨。五色岂徒尔，万枝皆有灵。
<br>　　仙谣天上贵，林咏雪中青。持此一为赠，送君翔杳冥。
<br>
<br>卷379_10 「送崔爽之湖南」孟郊
<br>　　江与湖相通，二水洗高空。定知一日帆，使得千里风。
<br>　　雪唱与谁和，俗情多不通。何当逸翮纵，飞起泥沙中。
<br>
<br>卷379_11 「送超上人归天台（一作送天台道士）」孟郊
<br>　　天台山最高，动蹑赤城霞。何以静双目，扫山除妄花。
<br>　　何以洁其性，滤泉去泥沙。灵境物皆直，万松无一斜。
<br>　　月中见心近，云外将俗赊。山兽护方丈，山猿捧袈裟。
<br>　　遗身独得身，笑我牵名华。
<br>
<br>卷379_12 「同李益、崔放送王炼师还楼观，兼为群公先营山居」孟郊
<br>　　十年白云士，一卷紫芝书。来结崆峒侣，还期缥缈居。
<br>　　霞冠遗彩翠，月帔上空虚。寄谢泉根水，清泠闲有馀。
<br>
<br>卷379_13 「张徐州席送岑秀才」孟郊
<br>　　振振芝兰步，升自君子堂。泠泠松桂吟，生自楚客肠。
<br>　　羁鸟无定栖，惊蓬在他乡。去兹门馆闲，即彼道路长。
<br>　　雨馀山川净，麦熟草木凉。楚泪滴章句，京尘染衣裳。
<br>　　赠君无馀佗，久要不可忘。
<br>
<br>卷379_14 「送黄构擢第后归江南」孟郊
<br>　　澹澹沧海气，结成黄香才。幼龄思奋飞，弱冠游灵台。
<br>　　一鹗顾乔木，众禽不敢猜。一骥骋长衢，众兽不敢陪。
<br>　　遂得会风雨，感通如云雷。至矣小宗伯，确乎心不回。
<br>　　能令幽静人，声实喧九垓。却忆江南道，祖筵花里开。
<br>　　春风不能别，别罢空徘徊。
<br>
<br>卷379_15 「送道士」孟郊
<br>　　千年山上行，山上无遗踪。一日人间游，六合人皆逢。
<br>　　自有意中侣，白寒徒相从。
<br>
<br>卷379_16 「送孟寂赴举」孟郊
<br>　　烈士不忧身，为君吟苦辛。男儿久失意，宝剑亦生尘。
<br>　　浮俗官是贵，君子道所珍。况当圣明主，岂乏证玉臣。
<br>　　浊水无白日，清流鉴苍旻.贤愚皎然别，结交当有因。
<br>
<br>卷379_17 「同溧阳宰送孙秀才」孟郊
<br>　　废瑟难为弦，南风难为歌。幽幽拙疾中，忽忽浮梦多。
<br>　　清韵始啸侣，雅言相与和。讼闲每往招，祖送奈若何。
<br>　　牵苦强为赠，邦邑光峨峨。
<br>
<br>卷379_18 「溧阳唐兴寺观蔷薇花，同诸公饯陈明府」孟郊
<br>　　忽惊红琉璃，千艳万艳开。佛火不烧物，净香空徘徊。
<br>　　花下印文字，林间咏觞杯。群官饯宰官，此地车马来。
<br>
<br>卷379_19 「送柳淳」孟郊
<br>　　青山临黄河，下有长安道。世上名利人，相逢不知老。
<br>
<br>卷379_20 「送殷秀才南游」孟郊
<br>　　诗句临离袂，酒花薰别颜。水程千里外，岸泊几宵间。
<br>　　风叶乱辞木，雪猿清叫山。南中多古事，咏遍始应还。
<br>
<br>卷379_21 「送青阳上人游越」孟郊
<br>　　秋风吹白发，微官自萧索。江僧何用叹，溪县饶寂寞。
<br>　　楚思物皆清，越山胜非薄。时看镜中月，独向衣上落。
<br>　　多谢入冥鸿，笑予在笼鹤。
<br>
<br>卷379_22 「奉同朝贤送新罗使」孟郊
<br>　　淼淼望远国，一萍秋海中。恩传日月外，梦在波涛东。
<br>　　浪兴豁胸臆，泛程舟虚空。既兹吟仗信，亦以难私躬。
<br>　　实怪赏不足，异鲜悦多丛。安危所系重，征役谁能穷。
<br>　　彼俗媚文史，圣朝富才雄。送行数百首，各以铿奇工。
<br>　　冗隶窃抽韵，孤属思将同。
<br>
<br>卷379_23 「留弟郢不得送之江南」孟郊
<br>　　刚有下水船，白日留不得。老人独自归，苦泪满眼黑。
<br>
<br>卷379_24 「送陆畅归湖州，因凭题故人皎然塔、陆羽坟」孟郊
<br>　　淼淼霅寺前，白蘋多清风。昔游诗会满，今游诗会空。
<br>　　孤吟玉凄恻，远思景蒙笼。杼山砖塔禅，竟陵广宵翁。
<br>　　饶彼草木声，仿佛闻馀聪。因君寄数句，遍为书其丛。
<br>　　追吟当时说，来者实不穷。江调难再得，京尘徒满躬。
<br>　　送君溪鸳鸯，彩色双飞东。东多高静乡，芳宅冬亦崇。
<br>　　手自撷甘旨，供养欢冲融。待我遂前心，收拾使有终。
<br>　　不然洛岸亭，归死为大同。
<br>
<br>卷379_25 「送淡公」孟郊
<br>　　燕本冰雪骨，越淡莲花风。五言双宝刀，联响高飞鸿。
<br>　　翰苑钱舍人，诗韵铿雷公。识本未识淡，仰咏嗟无穷。
<br>　　清恨生物表，郎玉倾梦中。常于冷竹坐，相语道意冲。
<br>　　嵩洛兴不薄，稽江事难同。明年若不来，我作黄蒿翁。
<br>　　何以兀其心，为君学虚空。
<br>　　坐爱青草上，意含沧海滨。渺渺独见水，悠悠不问人。
<br>　　镜浪洗手绿，剡花入心春。虽然防外触，无奈饶衣新。
<br>　　行当译文字，慰此吟殷勤。
<br>　　铜斗饮江酒，手拍铜斗歌。侬是拍浪儿，饮则拜浪婆。
<br>　　脚踏小船头，独速舞短蓑。笑伊渔阳操，空恃文章多。
<br>　　闲倚青竹竿，白日奈我何。
<br>　　短蓑不怕雨，白鹭相争飞。短楫画菰蒲，斗作豪横归。
<br>　　笑伊水健儿，浪战求光辉。不如竹枝弓，射鸭无是非。
<br>　　射鸭复射鸭，鸭惊菰蒲头。鸳鸯亦零落，彩色难相求。
<br>　　侬是清浪儿，每踏清浪游。笑伊乡贡郎，踏土称风流。
<br>　　如何丱角翁，至死不裹头。
<br>　　师得天文章，所以相知怀。数年伊雒同，一旦江湖乖。
<br>　　江湖有故庄，小女啼喈喈。我忧未相识，乳养难和谐。
<br>　　幸以片佛衣，诱之令看斋。斋中百福言，催促西归来。
<br>　　伊洛气味薄，江湖文章多。坐缘江湖岸，意识鲜明波。
<br>　　铜斗短蓑行，新章其奈何。兹焉激切句，非是等闲歌。
<br>　　制之附驿回，勿使馀风讹。都城第一寺，昭成屹嵯峨。
<br>　　为师书广壁，仰咏时经过。徘徊相思心，老泪双滂沱。
<br>　　江南邑中寺，平地生胜山。开元吴语僧，律韵高且闲。
<br>　　妙药溪岸平，桂榜往复还。树石相斗生，红绿各异颜。
<br>　　风味我遥忆，新奇师独攀。
<br>　　报恩兼报德，寺与山争鲜。橙橘金盖槛，竹蕉绿凝禅。
<br>　　经章音韵细，风磬清泠翩。离肠绕师足，旧忆随路延。
<br>　　不知几千尺，至死方绵绵。
<br>　　乡在越镜中，分明见归心。镜芳步步绿，镜水日日深。
<br>　　异刹碧天上，古香清桂岑。朗约徒在昔，章句忽盈今。
<br>　　幸因西飞叶，书作东风吟。落我病枕上，慰此浮恨侵。
<br>　　牵师袈裟别，师断袈裟归。问师何苦去，感吃言语稀。
<br>　　意恐被诗饿，欲住将底依。卢殷刘言史，饿死君已噫。
<br>　　不忍见别君，哭君他是非。
<br>　　诗人苦为诗，不如脱空飞。一生空鷕气，非谏复非讥。
<br>　　脱枯挂寒枝，弃如一唾微。一步一步乞，半片半片衣。
<br>　　倚诗为活计，从古多无肥。诗饥老不怨，劳师泪霏霏。
<br>
<br>卷379_26 「送魏端公入朝」孟郊
<br>　　东洛尚淹玩，西京足芳妍。大宾威仪肃，上客冠剑鲜。
<br>　　岂惟空恋阙，亦以将朝天。局促尘末吏，幽老病中弦。
<br>　　徒怀青云价，忽至白发年。何当补风教，为荐三百篇。
<br>
<br>卷379_27 「送卢郎中汀」孟郊
<br>　　洛水春渡阔，别离心悠悠。一生空吟诗，不觉成白头。
<br>　　向事每计较，与山实绸缪。太华天上开，其下车辙流。
<br>　　县街无尘土，过客多淹留。坐饮孤驿酒，行思独山游。
<br>　　逸关岚气明，照渭空漪浮。玉珂摆新欢，声与鸾凤俦。
<br>　　朝谒大家事，唯余去无由。
<br>
<br>卷379_28 「送郑仆射出节山南（一作酬郑兴元仆射招）」孟郊
<br>　　国老出为将，红旗入青山。再招门下生，结束馀病孱。
<br>　　自笑骑马丑，强从驱驰间。顾顾磨天路，袅袅镜下颜。
<br>　　文魄既飞越，宦情唯等闲。羡他白面少，多是清朝班。
<br>　　惜命非所报，慎行诚独艰。悠悠去住心，两说何能删。
<br>
<br>卷379_29 「别妻家」孟郊
<br>　　芙蓉湿晓露，秋别南浦中。鸳鸯卷新赠，遥恋东床空。
<br>　　碧水不息浪，清溪易生风。参差坐成阻，飘飖去无穷。
<br>　　孤云目虽断，明月心相通。私情讵销铄，积芳在春丛。
<br>
<br>卷379_30 「赠姚怤别」孟郊
<br>　　美人废琴瑟，不是无巧弹。闻君郢中唱，始觉知音难。
<br>　　惊蓬无还根，驰水多分澜。倦客厌出门，疲马思解鞍。
<br>　　何以写此心，赠君握中丹。
<br>
<br>卷379_31 「赠竟陵卢使君虔别」孟郊
<br>　　赤日千里火，火中行子心。孰不苦焦灼，所行为贫侵。
<br>　　山木岂无凉，猛兽蹲清阴。归人忆平坦，别路多岖嶔。
<br>　　赖得竟陵守，时闻建安吟。赠别折楚芳，楚芳摇衣襟。
<br>
<br>卷379_32 「与韩愈、李翱、张籍话别」孟郊
<br>　　朱弦奏离别，华灯少光辉。物色岂有异，人心顾将违。
<br>　　客程殊未已，岁华忽然微。秋桐故叶下，寒露新雁飞。
<br>　　远游起重恨，送人念先归。夜集类饥鸟，晨光失相依。
<br>　　马迹绕川水，雁书还闺闱。常恐亲朋阻，独行知虑非。
<br>
<br>卷379_33 「监察十五叔东斋招李益端公会别」孟郊
<br>　　欲知惜别离，泻水还清池。此地有君子，芳兰步葳蕤。
<br>　　手掇杂英珮，意摇春夜思。莫作绕山云，循环无定期。
<br>
<br>卷379_34 「汴州留别韩愈」孟郊
<br>　　不饮浊水澜，空滞此汴河。坐见绕岸水，尽为还海波。
<br>　　四时不在家，弊服断线多。远客独憔悴，春英落婆娑。
<br>　　汴水饶曲流，野桑无直柯。但为君子心，叹息终靡他。
<br>
<br>卷379_35 「赠别殷山人说易后归幽墅」孟郊
<br>　　夫子说天地，若与灵龟言。幽幽人不知，一一予所敦。
<br>　　秋月吐白夜，凉风韵清源。旁通忽已远，神感寂不喧。
<br>　　一悟袪万结，夕怀倾朝烦。旅輈无停波，别马嘶去辕。
<br>　　殷勤荒草士，会有知己论。
<br>
<br>卷379_36 「寿安西渡奉别郑相公」孟郊
<br>　　洛河向西道，石波横磷磷。清风送君子，车远无还尘。
<br>　　春别亦萧索，况兹冰霜晨。零落景易入，郁抑抱难申。
<br>　　百宵华灯宴，一旦星散人。岁去弦吐箭，忧来蚕抽纶。
<br>　　绵绵无穷事，各各驰绕身。徘徊黄缥缈，倏忽春霜宾。
<br>　　相为物表物，永谢区中姻。日嗟来教士，仰望无由亲。
<br>　　东都清风减，君子西归朝。独抱岁晏恨，泗吟不成谣。
<br>　　贵游意多味，贱别情易消。回雁忆前叫，浪凫念后漂。
<br>　　悠悠孤飞景，耸耸衔霜条。昧趣多滞涩，懒朋寡新僚。
<br>　　病深理方悟，悔至心自烧。寂静道何在，忧勤学空饶。
<br>　　乃知减闻见，始遂情逍遥。文字徒营织，声华谅疑骄。
<br>　　顾惭耕稼士，朴略气韵调。善士有馀食，佳畦冬生苗。
<br>　　养人在养身，此旨清如韶。愿贡高古言，敢望锡类招。 
<br>
<br>　　　　　　　　　　　　　　　卷三百八十
<br>
<br>卷380_1 「宇文秀才斋中海柳咏」孟郊
<br>　　玉缕青葳蕤，结为芳树姿。忽惊明月钩，钩出珊瑚枝。
<br>　　灼灼不死花，蒙蒙长生丝。饮柏泛仙味，咏兰拟古词。
<br>　　霜风清飕飕，与君长相思。
<br>
<br>卷380_2 「摇柳（一作采柳）」孟郊
<br>　　弱弱本易惊，看看势难定。因风似醉舞，尽日不能正。
<br>　　时邀咏花女，笑辍春妆镜。
<br>
<br>卷380_3 「晓鹤」孟郊
<br>　　晓鹤弹古舌，婆罗门叫音。应吹天上律，不使尘中寻。
<br>　　虚空梦皆断，歆唏安能禁。如开孤月口，似说明星心。
<br>　　既非人间韵，枉作人间禽。不如相将去，碧落窠巢深。
<br>
<br>卷380_4 「和蔷薇花歌」孟郊
<br>　　仙机札札织凤凰，花开七十有二行。天霞落地攒红光，
<br>　　风枝袅袅时一飏，飞散葩馥绕空王。忽惊锦浪洗新色，
<br>　　又似宫娃逞妆饰。终当一使移花根，还比蒲桃天上植。
<br>
<br>卷380_5 「邀人赏蔷薇」孟郊
<br>　　蜀色庶可比，楚丛亦应无。醉红不自力，狂艳如索扶。
<br>　　丽蕊惜未扫，宛枝长更纡。何人是花侯，诗老强相呼。
<br>
<br>卷380_6 「和宣州钱判官使院厅前石楠树」孟郊
<br>　　大朴既一剖，众材争万殊。懿兹南海华，来与北壤俱。
<br>　　生长如自惜，雪霜无凋渝。笼笼抱灵秀，簇簇抽芳肤。
<br>　　寒日吐丹艳，赪子流细珠。鸳鸯花数重，翡翠叶四铺。
<br>　　雨洗新妆色，一枝如一姝。耸异敷庭际，倾妍来坐隅。
<br>　　散彩饰机案，馀辉盈盘盂。高意因造化，常情逐荣枯。
<br>　　主公方寸中，陶植在须臾。养此奉君子，赏觌日为娱。
<br>　　始觉石楠咏，价倾赋两都。棠颂庶可比，桂词难以逾。
<br>　　因谢丘墟木，空采落泥涂。时来开佳姿，道去卧枯株。
<br>　　争芳无由缘，受气如郁纡。抽肝在郢匠，叹息何踟蹰。
<br>
<br>卷380_7 「酬郑毗踯躅咏」孟郊
<br>　　不似人手致，岂关地势偏。孤光袅馀翠，独影舞多妍。
<br>　　迸火烧闲地，红星堕青天。忽惊物表物，嘉客为留连。
<br>
<br>卷380_8 「品松」孟郊
<br>　　追悲谢灵运，不得殊常封。纵然孔与颜，亦莫及此松。
<br>　　此松天格高，耸异千万重。抓拏巨灵手，擘裂少室峰。
<br>　　擘裂风雨狞，抓拏指爪傭。道入难抱心，学生易堕踪。
<br>　　时时数点仙，袅袅一线龙。霏微岚浪际，游戏颢兴浓。
<br>　　品松徒高高，雌鸣讵嗈嗈。赏异尚可贵，赏潜谁能容。
<br>　　名华非典实，翦弃徒纤茸。刻削大雅文，所以不敢慵。
<br>
<br>卷380_9 「答李员外小榼味」孟郊
<br>　　一拳芙蓉水，倾玉何泠泠。仙情夙已高，诗味今更馨。
<br>　　试啜月入骨，再衔愁尽醒。荷君道古诚，使我善飞翎。
<br>
<br>卷380_10 「井上枸杞架」孟郊
<br>　　深锁银泉甃，高叶架云空。不与凡木并，自将仙盖同。
<br>　　影疏千点月，声细万条风。迸子邻沟外，飘香客位中。
<br>　　花杯承此饮，椿岁小无穷。
<br>
<br>卷380_11 「蜘蛛讽」孟郊
<br>　　万类皆有性，各各禀天和。蚕身与汝身，汝身何太讹。
<br>　　蚕身不为己，汝身不为佗。蚕丝为衣裳，汝丝为网罗。
<br>　　济物几无功，害物日已多。百虫虽切恨，其将奈尔何。
<br>
<br>卷380_12 「蚊」孟郊
<br>　　五月中夜息，饥蚊尚营营。但将膏血求，岂觉性命轻。
<br>　　顾己宁自愧，饮人以偷生。愿为天下幮，一使夜景清。
<br>
<br>卷380_13 「烛蛾」孟郊
<br>　　灯前双舞蛾，厌生何太切。想尔飞来心，恶明不恶灭。
<br>　　天若百尺高，应去掩明月。
<br>
<br>卷380_14 「和钱侍郎甘露」孟郊
<br>　　玄天何以言，瑞露青松繁。忽见垂书迹，还惊涌澧源。
<br>　　春枝晨袅袅，香味晓翻翻。子礼忽来献，臣心固易敦。
<br>　　清风惜不动，薄雾肯蒙昏。嘉昼色更晶，仁慈久乃存。
<br>　　一方难独占，天下恐争论。侧听飞中使，重荣华德门。
<br>　　从公乐万寿，馀庆及儿孙。
<br>
<br>卷380_15 「和令狐侍郎、郭郎中题项羽庙」孟郊
<br>　　碧草凌古庙，清尘锁秋窗。当时独宰割，猛志谁能降。
<br>　　鼓气雷作敌，剑光电为双。新悲徒自起，旧恨空浮江。
<br>
<br>卷380_16 「读张碧集」孟郊
<br>　　天宝太白殁，六义已消歇。大哉国风本，丧而王泽竭。
<br>　　先生今复生，斯文信难缺。下笔证兴亡，陈词备风骨。
<br>　　高秋数奏琴，澄潭一轮月。谁作采诗官，忍之不挥发。
<br>
<br>卷380_17 「听琴」孟郊
<br>　　飒飒微雨收，翻翻橡叶鸣。月沉乱峰西，寥落三四星。
<br>　　前溪忽调琴，隔林寒琤琤.闻弹正弄声，不敢枕上听。
<br>　　回烛整头簪，漱泉立中庭。定步屐齿深，貌禅目冥冥。
<br>　　微风吹衣襟，亦认宫徵声。学道三十年，未免忧死生。
<br>　　闻弹一夜中，会尽天地情。
<br>
<br>卷380_18 「闻夜啼赠刘正元」孟郊
<br>　　寄泣须寄黄河泉，此中怨声流彻天。
<br>　　愁人独有夜灯见，一纸乡书泪滴穿。
<br>
<br>卷380_19 「喜雨」孟郊
<br>　　朝见一片云，暮成千里雨。凄清湿高枝，散漫沾荒土。
<br>
<br>卷380_20 「终南山下作」孟郊
<br>　　见此原野秀，始知造化偏。山村不假阴，流水自雨田。
<br>　　家家梯碧峰，门门锁青烟。因思蜕骨人，化作飞桂仙。
<br>
<br>卷380_21 「观种树」孟郊
<br>　　种树皆待春，春至难久留。君看朝夕花，谁免离别愁。
<br>　　心意已零落，种之仍未休。胡为好奇者，无事自买忧。
<br>
<br>卷380_22 「春雨后」孟郊
<br>　　昨夜一霎雨，天意苏群物。何物最先知，虚庭草争出。
<br>
<br>卷380_23 「答友人赠炭」孟郊
<br>　　青山白屋有仁人，赠炭价重双乌银。驱却坐上千重寒，
<br>　　烧出炉中一片春。吹霞弄日光不定，暖得曲身成直身。
<br>
<br>卷380_24 「烂柯石」孟郊
<br>　　仙界一日内，人间千载穷。双棋未遍局，万物皆为空。
<br>　　樵客返归路，斧柯烂从风。唯馀石桥在，犹自凌丹虹。
<br>
<br>卷380_25 「寻言上人」孟郊
<br>　　万里莓苔地，不见驱驰踪。唯开文字窗，时写日月容。
<br>　　竹韵漫萧屑，草花徒蒙茸。披霜入众木，独自识青松。
<br>
<br>卷380_26 「喷玉布」孟郊
<br>　　去尘咫尺步，山笑康乐岩。天开紫石屏，泉缕明月帘。
<br>　　仙凝刻削迹，灵绽云霞纤。悦闻若有待，瞥见终无厌。
<br>　　俗玩讵能近，道嬉方可淹。踏着不死机，欲归多浮嫌。
<br>　　古醉今忽醒，今求古仍潜。古今相共失，语默两难恬。
<br>　　赠君喷玉布，一濯高崭崭。
<br>
<br>卷380_27 「姑蔑城」孟郊
<br>　　劲越既成土，强吴亦为墟。皇风一已被，兹邑信平居。
<br>　　抚俗观旧迹，行春布新书。兴亡意何在，绵叹空踌蹰。
<br>
<br>卷380_28 「峥嵘岭」孟郊
<br>　　疏凿顺高下，结构横烟霞。坐啸郡斋肃，玩奇石路斜。
<br>　　古树浮绿气，高门结朱华。始见峥嵘状，仰止逾可嘉。
<br>
<br>卷380_29 「寻裴处士」孟郊
<br>　　涉水更登陆，所向皆清真。寒草不藏径，灵峰知有人。
<br>　　悠哉炼金客，独与烟霞亲。曾是欲轻举，谁言空隐沦。
<br>　　远心寄白月，华发回青春。对此钦胜事，胡为劳我身。
<br>
<br>卷380_30 「子庆诗」孟郊
<br>　　王家事已奇，孟氏庆无涯。献子还生子，羲之又有之。
<br>　　凤兮且莫叹，鲤也会闻诗。小小豫章甲，纤纤玉树姿。
<br>　　人来唯仰乳，母抱未知慈。我欲拣其养，放麛者是谁。
<br>
<br>卷380_31 「憩淮上观公法堂」孟郊
<br>　　动觉日月短，静知时岁长。自悲道路人，暂宿空闲堂。
<br>　　孤烛让清昼，纱巾敛辉光。高僧积素行，事外无刚强。
<br>　　我有岩下桂，愿为炉中香。不惜青翠姿，为君扬芬芳。
<br>　　淮水色不污，汴流徒浑黄。且将琉璃意，净缀芙蓉章。
<br>　　明日还独行，羁愁来旧肠。
<br>
<br>卷380_32 「江邑春霖奉赠陈侍御」孟郊
<br>　　江上花木冻，雨中零落春。应由放忠直，在此成漂沦。
<br>　　嘉艳皆损污，好音难殷勤。天涯多远恨，雪涕盈芳辰。
<br>　　坐哭青草上，卧吟幽水滨。兴言念风俗，得意唯波鳞。
<br>　　枕席病流湿，檐楹若飞津。始知吴楚水，不及京洛尘。
<br>　　风浦荡归棹，泥陂陷征轮。两途日无遂，相赠唯沾巾。
<br>
<br>卷380_33 「溧阳秋霁」孟郊
<br>　　晚雨晓犹在，萧寥激前阶。星星满衰鬓，耿耿入秋怀。
<br>　　旧识半零落，前心骤相乖。饱泉亦恐醉，惕宦肃如斋。
<br>　　上客处华池，下寮宅枯崖。叩高占生物，龃龉回难谐。
<br>
<br>卷380_34 「列仙文。方诸青童君」孟郊
<br>　　大霞霏晨晖，元气无常形。玄辔飞霄外，八景乘高清。
<br>　　手把玉皇袂，携我晨中生。玄庭自嘉会，金书拆华名。
<br>　　贤女密所妍，相期洛水輧。
<br>
<br>卷380_35 「列仙文。清虚真人」孟郊
<br>　　欻驾空清虚，徘徊西华馆。琼轮暨晨抄，虎骑逐烟散。
<br>　　惠风振丹旌，明烛朗八焕。解襟墉房内，神铃鸣璀璨。
<br>　　栖景若林柯，九弦空中弹。遗我积世忧，释此千载叹。
<br>　　怡眄无极已，终夜复待旦。
<br>
<br>卷380_36 「列仙文。金母飞空歌」孟郊
<br>　　驾我八景舆，欻然入玉清。龙群拂霄上，虎旗摄朱兵。
<br>　　逍遥三弦际，万流无暂停。哀此去留会，劫尽天地倾。
<br>　　当寻无中景，不死亦不生。体彼自然道，寂观合大冥。
<br>　　南岳挺直干，玉英曜颖精。有任靡期事，无心自虚灵。
<br>　　嘉会绛河内，相与乐朱英。
<br>
<br>卷380_37 「列仙文。安度明」孟郊
<br>　　丹霞焕上清，八风鼓太和。回我神霄辇，遂造岭玉阿。
<br>　　咄嗟天地外，九围皆我家。上采白日精，下饮黄月华。
<br>　　灵观空无中，鹏路无间邪。顾见魏贤安，浊气伤汝和。
<br>　　勤研玄中思，道成更相过。
<br>
<br>卷380_38 「夏日谒智远禅师」孟郊
<br>　　吾师当几祖，说法云无空。禅心三界外，宴坐天地中。
<br>　　院静鬼神去，身与草木同。因知护王国，满钵盛毒龙。
<br>　　抖擞尘埃衣，谒师见真宗。何必千万劫，瞬息去樊笼。
<br>　　盛夏火为日，一堂十月风。不得为弟子，名姓挂儒宫。
<br>
<br>卷380_39 「访嵩阳道士不遇」孟郊
<br>　　先生五兵游，文焰藏金鼎。日下鹤过时，人间空落影。
<br>　　常言一粒药，不堕生死境。何当列御寇，去问仙人请。
<br>
<br>卷380_40 「听蓝溪僧为元居士说维摩经」孟郊
<br>　　古树少枝叶，真僧亦相依。山木自曲直，道人无是非。
<br>　　手持维摩偈，心向居士归。空景忽开霁，雪花犹在衣。
<br>　　洗然水溪昼，寒物生光辉。
<br>
<br>卷380_41 「借车」孟郊
<br>　　借车载家具，家具少于车。借者莫弹指，贫穷何足嗟。
<br>　　百年徒役走，万事尽随花。
<br>
<br>卷380_42 「喜符郎诗有天纵」孟郊
<br>　　念符不由级，屹得文章阶。白玉抽一毫，绿珉已难排。
<br>　　偷笔作文章，乞墨潜磨揩。海鲸始生尾，试摆蓬壶涡。
<br>　　幸当禁止之，勿使恣狂怀。自悲无子嗟，喜妒双喈喈。
<br>
<br>卷380_43 「凭周况先辈于朝贤乞茶」孟郊
<br>　　道意勿乏味，心绪病无悰。蒙茗玉花尽，越瓯荷叶空。
<br>　　锦水有鲜色，蜀山饶芳丛。云根才翦绿，印缝已霏红。
<br>　　曾向贵人得，最将诗叟同。幸为乞寄来，救此病劣躬。
<br>
<br>卷380_44 「上昭成阁不得，于从侄僧悟空院叹嗟」孟郊
<br>　　欲上千级阁，问天三四言。未尺数十登，心目风浪翻。
<br>　　手手把惊魄，脚脚踏坠魂。却流至旧手，傍掣犹欲奔。
<br>　　老病但自悲，古蠹木万痕。老力安可夸，秋海萍一根。
<br>　　孤叟何所归，昼眼如黄昏。常恐失好步，入彼市井门。
<br>　　结僧为亲情，策竹为子孙。此诚徒切切，此意空存存。
<br>　　一寸地上语，高天何由闻。
<br>
<br>卷380_45 「魏博田兴尚书听嫂命不立非夫人诗」孟郊
<br>　　君子耽古礼，如馋鱼吞钩。昨闻敬嫂言，掣心东北流。
<br>　　魏博田尚书，与礼相绸缪。善词闻天下，一日一再周。
<br>
<br>卷380_46 「读经」孟郊
<br>　　垂老抱佛脚，教妻读黄经。经黄名小品，一纸千明星。
<br>　　曾读大般若，细感肸蚃听。当时把斋中，方寸抱万灵。
<br>　　忽复入长安，蹴踏日月宁。老方却归来，收拾可丁丁。
<br>　　拂拭尘几案，开函就孤亭。儒书难借索，僧签饶芳馨。
<br>　　驿驿不开手，铿铿闻异铃。得善如焚香，去恶如脱腥。
<br>　　安得颜子耳，曾未如此听。听之何有言，德教贵有形。
<br>　　何言中国外，有国如海萍。海萍国教异，天声各泠泠。
<br>　　安排未定时，心火竞荧荧。将如庶几者，声尽形元冥。
<br>
<br>卷380_47 「谢李輈再到」孟郊
<br>　　等闲拜日晚，夫妻犹相疮。况是贤人冤，何必哭飞扬。
<br>　　昨夜梦得剑，为君藏中肠。会将当风烹，血染布衣裳。
<br>　　劳君又叩门，词句失寻常。我不忍出厅，血字湿土墙。
<br>　　血字耿不灭，我心惧惶惶。会有铿锵夫，见之目生光。
<br>　　生光非等闲，君其且安详。
<br>
<br>卷380_48 「忽不贫，喜卢仝书船归洛」孟郊
<br>　　贫孟忽不贫，请问孟何如。卢仝归洛船，崔嵬但载书。
<br>　　江潮清翻翻，淮潮碧徐徐。夜信为朝信，朝信良卷舒。
<br>　　江淮君子水，相送仁有馀。我去官色衫，肩经入君庐。
<br>　　喃喃肩经郎，言语倾琪琚。琪琚铿好词，鸟鹊跃庭除。
<br>　　书船平安归，喜报乡里闾。我愿拾遗柴，巢经于空虚。
<br>　　下免尘土侵，上为云霞居。日月更相锁，道义分明储。
<br>　　不愿空岧峣，但愿实工夫。实空二理微，分别相起予。
<br>　　经书荒芜多，为君勉勉锄。勉勉不敢专，传之方在诸。 
<br>
<br>　　　　　　　　　　　　　　卷三百八十一
<br>
<br>卷381_1 「吊国殇」孟郊
<br>　　徒言人最灵，白骨乱纵横。如何当春死，不及群草生。
<br>　　尧舜宰乾坤，器农不器兵。秦汉盗山岳，铸杀不铸耕。
<br>　　天地莫生金，生金人竞争。
<br>
<br>卷381_2 「吊比干墓」孟郊
<br>　　殷辛帝天下，厌为天下尊。乾刚既一断，贤愚无二门。
<br>　　佞是福身本，忠是丧己源。饿虎不食子，人无骨肉恩。
<br>　　日影不入地，下埋冤死魂。有骨不为土，应作直木根。
<br>　　今来过此乡，下马吊此坟。静念君臣间，有道谁敢论。
<br>
<br>卷381_3 「吊元鲁山」孟郊
<br>　　搏鸷有馀饱，鲁山长饥空。豪人饫鲜肥，鲁山饭蒿蓬。
<br>　　食名皆霸官，食力乃尧农。君子耻新态，鲁山与古终。
<br>　　天璞本平一，人巧生异同。鲁山不自剖，全璞竟没躬。
<br>　　自剖多是非，流滥将何归。奔竞立诡节，凌侮争怪辉。
<br>　　五常坐销铄，万类随衰微。以兹见鲁山，道蹇无所依。
<br>　　君子不自蹇，鲁山蹇有因。苟含天地秀，皆是天地身。
<br>　　天地蹇既甚，鲁山道莫伸。天地气不足，鲁山食更贫。
<br>　　始知补元化，竟须得贤人。
<br>　　贤人多自霾，道理与俗乖。细功不敢言，远韵方始谐。
<br>　　万物饱为饱，万人怀为怀。一声苟失所，众憾来相排。
<br>　　所以元鲁山，饥衰难与偕。
<br>　　远阶无近级，造次不可升。贤人洁肠胃，寒日空澄凝。
<br>　　血誓竟讹谬，膏明易煎蒸。以之驱鲁山，疏迹去莫乘。
<br>　　言从鲁山宦，尽化尧时心。豺狼耻狂噬，齿牙闭霜金。
<br>　　竞来辟田土，相与耕嶔岑。当宵无关锁，竟岁饶歌吟。
<br>　　善教复天术，美词非俗箴。精微自然事，视听不可寻。
<br>　　因书鲁山绩，庶合箫韶音。
<br>　　箫韶太平乐，鲁山不虚作。千古若有知，百年幸如昨。
<br>　　谁能嗣教化，以此洗浮薄。君臣贵深遇，天地有灵橐。
<br>　　力运既艰难，德符方合漠。名位苟虚旷，声明自销铄。
<br>　　礼法虽相救，贞浓易糟粕。哀哀元鲁山，毕竟谁能度。
<br>　　当今富教化，元后得贤相。冰心镜衰古，霜议清遐障。
<br>　　幽埋尽洸洗，滞旅免流浪。唯馀鲁山名，未获旌廉让。
<br>　　二三贞苦士，刷视耸危望。发秋青山夜，目断丹阙亮。
<br>　　诱类幸从兹，嘉招固非妄。小生奏狂狷，感惕增万状。
<br>　　黄犊不知孝，鲁山自驾车。非贤不可妻，鲁山竟无家。
<br>　　供养耻佗力，言词岂纤瑕。将谣鲁山德，赜海谁能涯。
<br>　　遗婴尽雏乳，何况骨肉枝。心肠结苦诚，胸臆垂甘滋。
<br>　　事已出古表，谁言独今奇。贤人母万物，岂弟流前诗。
<br>
<br>卷381_4 「哭李观」孟郊
<br>　　志士不得老，多为直气伤。阮公终日哭，寿命固难长。
<br>　　颜子既殂谢，孔门无辉光。文星落奇曜，宝剑摧修铓。
<br>　　常作金应石，忽为宫别商。为尔吊琴瑟，断弦难再张。
<br>　　偏毂不可转，只翼不可翔。清尘无吹嘘，委地难飞扬。
<br>　　此义古所重，此风今则亡。自闻丧元宾，一日八九狂。
<br>　　沉痛此丈夫，惊呼彼穹苍。我有出俗韵，劳君疾恶肠。
<br>　　知音既已矣，微言谁能彰。旅葬无高坟，栽松不成行。
<br>　　哀歌动寒日，赠泪沾晨霜。神理本窅窅，今来更茫茫。
<br>　　何以荡悲怀，万事付一觞。
<br>
<br>卷381_5 「李少府厅吊李元宾遗字」孟郊
<br>　　零落三四字，忽成千万年。那知冥寞客，不有补亡篇。
<br>　　斜月吊空壁，旅人难独眠。一生能几时，百虑来相煎。
<br>　　戚戚故交泪，幽幽长夜泉。已矣难重言，一言一潸然。
<br>
<br>卷381_6 「悼吴兴汤衡评事」孟郊
<br>　　君生霅水清，君殁霅水浑。空令骨肉情，哭得白日昏。
<br>　　大夜不复晓，古松长闭门。琴弦绿水绝，诗句青山存。
<br>　　昔为芳春颜，今为荒草根。独问冥冥理，先儒未曾言。
<br>
<br>卷381_7 「哀孟云卿嵩阳荒居」孟郊
<br>　　戚戚抱幽独，宴宴沉荒居。不闻新欢笑，但睹旧诗书。
<br>　　艺檗意弥苦，耕山食无馀。定交昔何在，至戚今或疏。
<br>　　薄俗易销歇，淳风难久舒。秋芜上空堂，寒槿落枯渠。
<br>　　薙草恐伤蕙，摄衣自理锄。残芳亦可饵，遗秀谁忍除。
<br>　　徘徊未能去，为尔涕涟如。
<br>
<br>卷381_8 「哭卢贞国」孟郊
<br>　　一别难与期，存亡易寒燠。下马入君门，声悲不成哭。
<br>　　自能富才艺，当冀深荣禄。皇天负我贤，遗恨至两目。
<br>　　平生叹无子，家家亲相嘱。
<br>
<br>卷381_9 「伤旧游」孟郊
<br>　　去春会处今春归，花数不减人数稀。
<br>　　朝笑片时暮成泣，东风一向还西辉。
<br>
<br>卷381_10 「吊房十五次卿少府」孟郊
<br>　　日高方得起，独赏些些春。可惜宛转莺，好音与他人。
<br>　　昔年此气味，还走曲江滨。逢著韩退之，结交方殷勤。
<br>　　蜀客骨目高，聪辩剑戟新。如何昨日欢，今日见无因。
<br>　　英奇一谢世，视听一为尘。谁言老泪短，泪短沾衣巾。
<br>
<br>卷381_11 「逢江南故昼上人会中郑方回」孟郊
<br>　　相逢失意中，万感因语至。追思东林日，掩抑北邙泪。
<br>　　筐箧有遗文，江山旧清气。尘生逍遥注，墨故飞动字。
<br>　　荒毁碧涧居，虚无青松位。珠沉百泉暗，月死群象闭。
<br>　　永谢平生言，知音岂容易。
<br>
<br>卷381_12 「哭秘书包大监」孟郊
<br>　　哲人卧病日，贱子泣玉年。常恐宝镜破，明月难再圆。
<br>　　文字未改素，声容忽归玄。始知知音稀，千载一绝弦。
<br>　　旧馆有遗琴，清风那复传。
<br>
<br>卷381_13 「悼幼子」孟郊
<br>　　一闭黄蒿门，不闻白日事。生气散成风，枯骸化为地。
<br>　　负我十年恩，欠尔千行泪。洒之北原上，不待秋风至。
<br>
<br>卷381_14 「悼亡」孟郊
<br>　　山头明月夜增辉，增辉不照重泉下。泉下双龙无再期，
<br>　　金蚕玉燕空销化。朝云暮雨成古墟，萧萧野竹风吹亚。
<br>
<br>卷381_15 「吊李元宾坟」孟郊
<br>　　晓上荒凉原，吊彼寂寥魂。眼咽此时泪，耳凄在日言。
<br>　　冥冥千万年，坟锁孤松根。
<br>
<br>卷381_16 「览崔爽遗文，因纾幽怀」孟郊
<br>　　堕泪数首文，悲结千里坟。苍旻且留我，白日空遗君。
<br>　　仙鹤未巢月，衰凤先坠云。清风独起时，旧语如再闻。
<br>　　瑶草罢葳蕤，桂花休氛氲。万物与我心，相感吴江濆。
<br>
<br>卷381_17 「峡哀」孟郊
<br>　　昔多相与笑，今谁相与哀。峡哀哭幽魂，噭噭风吹来。
<br>　　堕魄抱空月，出没难自裁。齑粉一闪间，春涛百丈雷。
<br>　　峡水声不平，碧沲牵清洄。沙棱箭箭急，波齿龂龂开。
<br>　　呀彼无底吮，待此不测灾。谷号相喷激，石怒争旋回。
<br>　　古醉有复乡，今缧多为能。字孤徒仿佛，衔雪犹惊猜。
<br>　　薄俗少直肠，交结须横财。黄金买相吊，幽泣无馀漼.
<br>　　我有古心意，为君空摧颓。
<br>　　上天下天水，出地入地舟。石剑相劈斫，石波怒蛟虬。
<br>　　花木叠宿春，风飙凝古秋。幽怪窟穴语，飞闻肸蚃流。
<br>　　沉哀日已深，衔诉将何求。
<br>　　三峡一线天，三峡万绳泉。上仄碎日月，下掣狂漪涟。
<br>　　破魂一两点，凝幽数百年。峡晖不停午，峡险多饥涎。
<br>　　树根锁枯棺，孤骨袅袅悬。树枝哭霜栖，哀韵杳杳鲜。
<br>　　逐客零落肠，到此汤火煎。性命如纺绩，道路随索缘。
<br>　　奠泪吊波灵，波灵将闪然。
<br>　　峡乱鸣清磬，产石为鲜鳞。喷为腥雨涎，吹作黑井身。
<br>　　怪光闪众异，饿剑唯待人。老肠未曾饱，古齿崭岩嗔。
<br>　　嚼齿三峡泉，三峡声龂龂。
<br>　　峡螭老解语，百丈潭底闻。毒波为计校，饮血养子孙。
<br>　　既非皋陶吏，空食沉狱魂。潜怪何幽幽，魄说徒云云。
<br>　　峡听哀哭泉，峡吊鳏寡猿。峡声非人声，剑水相劈翻。
<br>　　斯谁士诸谢，奏此沉苦言。
<br>　　谗人峡虬心，渴罪呀然浔。所食无直肠，所语饶枭音。
<br>　　石齿嚼百泉，石风号千琴。幽哀莫能远，分雪何由寻。
<br>　　月魄高卓卓，峡窟清沉沉。衔诉何时明，抱痛已不禁。
<br>　　犀飞空波涛，裂石千嶔岑。
<br>　　峡棱剸日月，日月多摧辉。物皆斜仄生，鸟亦斜仄飞。
<br>　　潜石齿相锁，沉魂招莫归。恍惚清泉甲，斑斓碧石衣。
<br>　　饿咽潺湲号，涎似泓浤肥。峡青不可游，腥草生微微。
<br>　　峡景滑易堕，峡花怪非春。红光根潜涎，碧雨飞沃津。
<br>　　巴谷蛟螭心，巴乡魍魉亲。啖生不问贤，至死独养身。
<br>　　腥语信者谁，拗歌欢非真。仄田无异稼，毒水多狞鳞。
<br>　　异类不可友，峡哀哀难伸。
<br>　　峡水剑戟狞，峡舟霹雳翔。因依虺蜴手，起坐风雨忙。
<br>　　峡旅多窜官，峡氓多非良。滑心不可求，滑习积已长。
<br>　　漠漠涎雾起，龂龂涎水光。渴贤如之何，忽在水中央。
<br>　　枭鸱作人语，蛟虬吸水波。能于白日间，谄欲晴风和。
<br>　　骇智蹶众命，蕴腥布深萝。齿泉无底贫，锯涎在处多。
<br>　　仄树鸟不巢，踔ez猿相过。峡哀不可听，峡怨其奈何。
<br>
<br>卷381_15 「杏殇（杏殇，花乳也，霜翦而落，因悲昔婴，故作是诗）」孟郊
<br>　　冻手莫弄珠，弄珠珠易飞。惊霜莫翦春，翦春无光辉。
<br>　　零落小花乳，斓斑昔婴衣。拾之不盈把，日暮空悲归。
<br>　　地上空拾星，枝上不见花。哀哀孤老人，戚戚无子家。
<br>　　岂若没水凫，不如拾巢鸦。浪鷇破便飞，风雏袅相夸。
<br>　　芳婴不复生，向物空悲嗟。
<br>　　应是一线泪，入此春木心。枝枝不成花，片片落翦金。
<br>　　春寿何可长，霜哀亦已深。常时洗芳泉，此日洗泪襟。
<br>　　儿生月不明，儿死月始光。儿月两相夺，儿命果不长。
<br>　　如何此英英，亦为吊苍苍。甘为堕地尘，不为末世芳。
<br>　　踏地恐土痛，损彼芳树根。此诚天不知，翦弃我子孙。
<br>　　垂枝有千落，芳命无一存。谁谓生人家，春色不入门。
<br>　　冽冽霜杀春，枝枝疑纤刀。木心既零落，山窍空呼号。
<br>　　班班落地英，点点如明膏。始知天地间，万物皆不牢。
<br>　　哭此不成春，泪痕三四斑。失芳蝶既狂，失子老亦孱。
<br>　　且无生生力，自有死死颜。灵凤不衔诉，谁为扣天关。
<br>　　此儿自见灾，花发多不谐。穷老收碎心，永夜抱破怀。
<br>　　声死更何言，意死不必喈。病叟无子孙，独立犹束柴。
<br>　　霜似败红芳，剪啄十数双。参差呻细风，噞喁沸浅江。
<br>　　泣凝不可消，恨壮难自降。空遗旧日影，怨彼小书窗。
<br>
<br>卷381_16 「吊江南老家人春梅」孟郊
<br>　　念尔筋力尽，违我衣食恩。奈何粗犷儿，生鞭见死痕。
<br>　　旧使常以礼，新怨将谁吞。胡为乎泥中，消歇教义源。
<br>
<br>卷381_17 「哭李丹员外，并寄杜中丞」孟郊
<br>　　生死方知交态存，忍将齰齖报幽魂。
<br>　　十年同在平原客，更遣何人哭寝门。
<br>
<br>卷381_18 「哭刘言史」孟郊
<br>　　诗人业孤峭，饿死良已多。相悲与相笑，累累其奈何。
<br>　　精异刘言史，诗肠倾珠河。取次抱置之，飞过东溟波。
<br>　　可惜大国谣，飘为四夷歌。常于众中会，颜色两切磋。
<br>　　今日果成死，葬襄之洛河。洛岸远相吊，洒泪双滂沱。
<br>
<br>卷381_19 「吊卢殷」孟郊
<br>　　诗人多清峭，饿死抱空山。白云既无主，飞出意等闲。
<br>　　久病床席尸，护丧童仆孱。故书穷鼠啮，狼藉一室间。
<br>　　君归新鬼乡，我面古玉颜。羞见入地时，无人叫追攀。
<br>　　百泉空相吊，日久哀潺潺。
<br>　　唧唧复唧唧，千古一月色。新新复新新，千古一花春。
<br>　　邙风噫孟郊，嵩秋葬卢殷。北邙前后客，相吊为埃尘。
<br>　　北邙棘针草，泪根生苦辛。烟火不自暖，筋力早已贫。
<br>　　幽荐一杯泣，泻之清洛滨。添为断肠声，愁杀长别人。
<br>　　棘针风相号，破碎诸苦哀。苦哀不可闻，掩耳亦入来。
<br>　　哭弦多煎声，恨涕有馀摧。噫贫气已焚，噫死心更灰。
<br>　　梦世浮闪闪，泪波深洄洄。薤歌一以去，蒿闭不复开。
<br>　　登封草木深，登封道路微。日月不与光，莓苔空生衣。
<br>　　可怜无子翁，蚍蜉缘病肌。挛卧岁时长，涟涟但幽噫。
<br>　　幽噫虎豹闻，此外相访稀。至亲唯有诗，抱心死有归。
<br>　　河南韩先生，后君作因依。磨一片嵌岩，书千古光辉。
<br>　　贤人无计校，生苦死徒夸。他名润子孙，君名润泥沙。
<br>　　可惜千首文，闪如一朝花。零落难苦言，起坐空惊嗟。
<br>　　耳闻陋巷生，眼见鲁山君。饿死始有名，饿名高氛氲。
<br>　　戆叟老壮气，感之为忧云。所忧唯一泣，古今相纷纷。
<br>　　平生与君说，逮此俱云云。
<br>　　初识漆鬓发，争为新文章。夜踏明月桥，店饮吾曹床。
<br>　　醉啜二杯酿，名郁一县香。寺中摘梅花，园里翦浮芳。
<br>　　高嗜绿蔬羹，意轻肥腻羊。吟哦无滓韵，言语多古肠。
<br>　　白首忽然至，盛年如偷将。清浊俱莫追，何须骂沧浪。
<br>　　前贤多哭酒，哭酒免哭心。后贤试衔之，哀至无不深。
<br>　　少年哭酒时，白发亦已侵。老年哭酒时，声韵随生沉。
<br>　　寄言哭酒宾，勿作登封音。登封徒放声，天地竟难寻。
<br>　　同人少相哭，异类多相号。始知禽兽痴，却至天然高。
<br>　　非子病无泪，非父念莫劳。如何裁亲疏，用礼如用刀。
<br>　　孤丧鲜匍匐，闭哀抱郁陶。烦他手中葬，诚信焉能褒。
<br>　　嗟嗟无子翁，死弃如脱毛。
<br>　　圣人哭贤人，骨化气为星。文章飞上天，列宿增晶荧。
<br>　　前古文可数，今人文亦灵。高名称谪仙，升降曾莫停。
<br>　　有文死更香，无文生亦腥。为君铿好辞，永传作谧宁。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
