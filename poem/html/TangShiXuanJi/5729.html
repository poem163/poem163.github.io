<HTML>
<HEAD>
<TITLE>陆龟蒙诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 陆龟蒙诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陆龟蒙诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5729"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陆龟蒙诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陆龟蒙诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 唐代文学家。字鲁望。苏州（今属江苏）人。生卒年不详。举进士不中。曾为湖州、苏州从事。居松江甫里，有田数百亩，地低下，常苦水潦。经营茶园于顾渚山下,岁取租茶,自为品第。常携书籍、茶灶、笔床、钓具泛舟往来于太湖，自称江湖散人、天随子、甫里先生，后以高士召，不赴。去世后,唐昭宗于光化三年(900)追赠右补阙。陆龟蒙与皮日休为友，世称“皮陆”。著《笠泽丛书》4卷,有清雍正重刊元本。与皮日休唱和的《松陵集》10卷，有汲古阁本。宋叶茵合二书所载及遗篇为《甫里集》20卷，有《四部丛刊》影印黄丕烈校本。
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷六百一十七
<br>
<br>卷617_1 「读襄阳耆旧传，因作诗五百言寄皮袭美」陆龟蒙
<br>　　汉皋古来雄，山水天下秀。高当轸翼分，化作英髦囿。
<br>　　暴秦之前人，灰灭不可究。自从宋生贤，特立冠耆旧。
<br>　　离骚既日月，九辩即列宿。卓哉悲秋辞，合在风雅右。
<br>　　庞公乐幽隐，辟聘无所就。只爱鹿门泉，泠泠倚岩漱。
<br>　　孔明卧龙者，潜伏躬耕耨。忽遭玄德云，遂起鳞角斗。
<br>　　三胡节皆峻，二习名亦茂。其馀文武家，相望如斥堠。
<br>　　缅思齐梁降，寂寞寡清胄。凝融为漪澜，复结作莹琇.
<br>　　不知粹和气，有得方大受。将生皮夫子，上帝可其奏。
<br>　　并包数公才，用以殿厥后。尝闻儿童岁，嬉戏陈俎豆。
<br>　　积渐开词源，一派分万溜。先崇丘旦室，大惧隳结构。
<br>　　次补荀孟垣，所贵亡罅漏。仰瞻三皇道，虮虱在宇宙。
<br>　　却视五霸图，股掌弄孩幼。或能醢髋髀，或与翼雏鷇.
<br>　　或喜掉直舌，或乐斩邪脰。或耨鉏翳荟，或整理错谬。
<br>　　或如百千骑，合沓原野狩。又如晓江平，风死波不皱。
<br>　　幽埋力须掘，遗落赀必购。乃于文学中，十倍猗顿富。
<br>　　囊乏向咸镐，马重迟步骤。专场射策时，缚虎当羿彀。
<br>　　归来把通籍，且作高堂寿。未足逞戈矛，谁云被文绣。
<br>　　从知偶东下，帆影拂吴岫。物象悉摧藏，精灵畏雕镂。
<br>　　伊余抱沈疾，憔悴守圭窦。方推洪范畴，更念大玄首。
<br>　　陈诗采风俗，学古穷篆籀。朝朝贳薪米，往往逢责诟。
<br>　　既被邻里轻，亦为妻子陋。持冠适瓯越，敢怨不得售。
<br>　　窘若晒沙鱼，悲如哭霜狖。唯君枉车辙，以逐海上臭。
<br>　　披襟两相对，半夜忽白昼。执热濯清风，忘忧饮醇酎。
<br>　　驱为文翰侣，驽皂参骥厩。有时谐宫商，自喜真邂逅。
<br>　　道孤情易苦，语直诗还瘦。藻匠如见酬，终身致怀袖。
<br>
<br>卷617_2 「袭美先辈以龟蒙所献五百言既蒙见和复示荣唱…用伸酬谢」陆龟蒙
<br>　　洪范分九畴，转成天下规。河图孕八卦，焕作玄中奇。
<br>　　先开否臧源，次筑经纬基。粤若鲁圣出，正当周德衰。
<br>　　越疆必载质，历国将扶危。诸侯恣崛强，王室方陵迟。
<br>　　歌凤时不偶，获麟心益悲。始嗟吾道穷，竟使空言垂。
<br>　　首赞五十易，又删三百诗。遂令篇籍光，可并日月姿。
<br>　　向非笔削功，未必无瑕疵。迨至夫子没，微言散如枝。
<br>　　所宗既不同，所得亦异宜。名法在深刻，虚玄至希夷。
<br>　　自从战伐来，一派纵横驰。寒谷生艳木，沸潭结流澌。
<br>　　惊奔失壮士，好恶随纤儿。嬴氏并六合，势尊丞相斯。
<br>　　加于挟书律，尽取坑焚之。南勒会稽颂，北恢胡亥阺.
<br>　　犹怀遍巡狩，不暇亲维持。及汉文景后，鸿生方dr摫。
<br>　　簸扬尧舜风，反作三代吹。飘飖四百载，左右为藩篱。
<br>　　邺下曹父子，猎贤甚熊罴。发论若霞驳，裁诗如锦摛。
<br>　　徐王应刘辈，头角咸相衰。或有妙绝赏，或为独步推。
<br>　　或许润色美，或嫌诋诃痴。倏以中利病，且非混醇醨.
<br>　　雅当乎魏文，丽矣哉陈思。不肯少选妄，恐贻后世嗤。
<br>　　吾祖仗才力，革车蒙虎皮。手持一白旄，直向文场麾。
<br>　　轻若脱钳釱，豁如抽扊扅。精钢不足利，騕褭何劳追。
<br>　　大可罩山岳，微堪析毫厘。十体免负赘，百家咸起痿。
<br>　　争入鬼神奥，不容天地私。一篇迈华藻，万古无孑遗。
<br>　　刻鹄尚未已，雕龙奋而为。刘生吐英辩，上下穷高卑。
<br>　　下臻宋与齐，上指轩从羲。岂但标八索，殆将包两仪。
<br>　　人谣洞野老，骚怨明湘累。立本以致诘，驱宏来抵隵.
<br>　　清如朔雪严，缓若春烟羸。或欲开户牖，或将饰缨緌.
<br>　　虽非倚天剑，亦是囊中锥。皆由内史意，致得东莞词。
<br>　　梁元尽索虏，后主终亡隋。哀音但浮脆，岂望分雄雌。
<br>　　吾唐揖让初，陛列森咎夔。作颂媲吉甫，直言过祖伊。
<br>　　明皇践中日，墨客肩参差。岳净秀擢削，海寒光陆离。
<br>　　皆能取穴凤，尽拟乘云螭。迩来二十祀，俊造相追随。
<br>　　余生落其下，亦值文明时。少小不好弄，逡巡奉弓箕。
<br>　　虽然苦贫贱，未省亲嚅ev.秋倚抱风桂，晓烹承露葵。
<br>　　穷年只败袍，积日无晨炊。远访卖药客，闲寻捕鱼师。
<br>　　归来蠹编上，得以含情窥。抗韵吟比雅，覃思念棿摛。
<br>　　因知昭明前，剖石呈清琪。又嗟昭明后，败叶埋芳蕤。
<br>　　纵有月旦评，未能天下知。徒为强貔豹，不免参狐狸。
<br>　　谁蹇行地足，谁抽刺天鬐.谁作河畔草，谁为洞中芝。
<br>　　谁若灵囿鹿，谁犹清庙牺。谁轻如鸿毛，谁密如凝脂。
<br>　　谁比蜀严静，谁方巴賨赀。谁能钓抃鳌，谁能灼神龟。
<br>　　谁背如水火，谁同若埙篪。谁可作梁栋，谁敢驱谷蠡。
<br>　　用此常不快，无人动交铍。空消病里骨，枉白愁中髭。
<br>　　鹿门先生才，大小无不怡。就彼六籍内，说诗直解颐。
<br>　　顾我迷未远，开怀溃其疑。初开凿本源，渐乃疏旁支。
<br>　　邃古派泛滥，皇朝光赫曦。揣摩是非际，一一如襟期。
<br>　　李杜气不易，孟陈节难移。信知君子言，可并神明蓍。
<br>　　枯腐尚求律，膏肓犹谒医。况将太牢味，见啖逋悬饥。
<br>　　今来置家地，正枕吴江湄。饵薄钩不曲，跫然守空坻。
<br>　　嘿坐无影响，唯君款茅茨。抽书乱签帙，酌茗烦瓯dy.
<br>　　或伴补缺砌，或偕诣荒祠。孤筇倚烟蔓，细木横风漪。
<br>　　触雨妨扉屦，临流泥江蓠。既狎野人调，甘为豪士訾。
<br>　　不敢负建鼓，唯忧掉降旗。希君念馀勇，挽袖登文陴。
<br>
<br>卷617_3 「奉酬袭美先辈吴中苦雨一百韵」陆龟蒙
<br>　　微生参最灵，天与意绪拙。人皆机巧求，百径无一达。
<br>　　家为唐臣来，奕世唯稷卨.只垂青白风，凛凛自贻厥。
<br>　　犹残赐书在，编简苦断绝。其间忠孝字，万古光不灭。
<br>　　孱孙诚瞢昧，有志常搰搰。敢云嗣良弓，但欲终守节。
<br>　　喧哗不入耳，谗佞不挂舌。仰咏尧舜言，俯遵周孔辙。
<br>　　所贪既仁义，岂暇理生活。纵有旧田园，抛来亦芜没。
<br>　　因之成否塞，十载真契阔。冻骭一襜褕，饥肠少糠籺.
<br>　　甘心付天壤，委分任回斡。笠泽卧孤云，桐江钓明月。
<br>　　盈筐盛芡芰，满釜煮鲈鳜。酒帜风外頫，茶枪露中撷。
<br>　　歌谣非大雅，捃摭为小说。上可补熏茎，傍堪跐芽蘖。
<br>　　方当卖罾罩，尽以易纸札。踪迹尚吴门，梦魂先魏阙。
<br>　　寻闻天子诏，赫怒诛叛卒。宵旰悯烝黎，谟明问征伐。
<br>　　王师虽继下，贼垒未即拔。此时淮海波，半是生人血。
<br>　　霜戈驱少壮，败屋弃羸耋。践蹋比尘埃，焚烧同稿秸。
<br>　　吾皇自神圣，执事皆间杰。射策亦何为，春卿遂聊辍。
<br>　　伊余将贡技，未有耻可刷。却问渔樵津，重耕烟雨墢。
<br>　　诸侯急兵食，冗剩方翦截。不可抱词章，巡门事干谒。
<br>　　归来阖蓬楗，壁立空竖褐。暖手抱孤烟，披书向残雪。
<br>　　幽忧和愤懑，忽愁自惊蹶。文兮乏寸毫，武也无尺铁。
<br>　　平生所韬蓄，到死不开豁。念此令人悲，翕然生内热。
<br>　　加之被皲瘃，况复久藜粝。既为霜露侵，一卧增百疾。
<br>　　筋骸将束缚，腠理如箠挞。初谓抵狂貙，又如当毒蝎。
<br>　　江南多事鬼，巫觋连瓯粤。可口是妖讹，恣情专赏罚。
<br>　　良医只备位，药肆或虚设。而我正萎痿，安能致诃咄。
<br>　　椒兰任芳苾，精粣从罗列。醆斝既屡倾，钱刀亦随爇.
<br>　　兼之渎财贿，不止行盗窃。天地如有知，微妖岂逃杀。
<br>　　其时心力愤，益使气息辍。永夜更呻吟，空床但皮骨。
<br>　　君来赞贤牧，野鹤聊簪笏。谓我同光尘，心中有溟渤。
<br>　　轮蹄相压至，问遗无虚月。首到春鸿濛，犹残病根茇。
<br>　　看花虽眼晕，见酒忘肺渴。隐几还自怡，蓬卢亦争喝。
<br>　　抽毫更唱和，剑戟相磨戛。何大不包罗，何微不挑刮。
<br>　　今来值霖雨，昼夜无暂歇。杂若碎渊沦，高如破轇轕.
<br>　　何劳鼍吼岸，讵要鹳鸣垤。只意江海翻，更愁山岳裂。
<br>　　初惊蚩尤阵，虎豹争搏啮。又疑伍胥涛，蛟蜃相蹙拶。
<br>　　千家濛瀑练，忽似好披拂。万瓦垂玉绳，如堪取萦结。
<br>　　况余居低下，本是蛙蚓窟。迩来增号呼，得以恣唐突。
<br>　　先夸屋舍好，又恃头角凸。厚地虽直方，身能遍穿穴。
<br>　　常参庄辩里，亦造扬玄末。偃仰纵无机，形容且相忽。
<br>　　低头增叹诧，到口复嗢咽。沮洳渍琴书，莓苔染巾袜。
<br>　　解衣换仓粟，秕稗犹未脱。饥鸟屡窥临，泥僮苦舂bN.
<br>　　或闻秋稼穑，大半沈澎汃。耕父蠹齐民，农夫思旱魃。
<br>　　吾观天之意，未必洪水割。且要虐飞龙，又图滋跛鳖。
<br>　　三吴明太守，左右皆儒哲。有力即扶危，怀仁过救暍。
<br>　　鹿门皮夫子，气调真俊逸。截海上云鹰，横空下霜鶻.
<br>　　文坛如命将，可以持玉钺。不独扆羲轩，便当城老佛。
<br>　　顾余为山者，所得才篑撮。譬如饰箭材，尚欠镞与筈.
<br>　　闲将歈儿唱，强倚帝子瑟。幸得远潇湘，不然嗤贾屈。
<br>　　开缄窥宝肆，玑贝光比栉。朗咏冲乐悬，陶匏响铿擖。
<br>　　古来愁霖赋，不是不清越。非君顿挫才，沴气难摧折。
<br>　　驰情扣虚寂，力尽无所掇。不足谢徽音，只令凋鬓发。
<br>
<br>卷617_4 「奉酬袭美先辈初夏见寄次韵」陆龟蒙
<br>　　积雨晦皋圃，门前烟水平。蘋蘅增遥吹，枕席分馀清。
<br>　　村旆诧酒美，赊来满鋞程。未必减宣子，何羡谢公荣。
<br>　　借宅去人远，败墙连古城。愁鸱占枯枿，野鼠趋前楹。
<br>　　昨日云破损，晚林先觉晴。幽篁倚微照，碧粉含疏茎。
<br>　　蠹简有遗字，gs琴无泛声。蚕寒茧尚薄，燕喜雏新成。
<br>　　览物正摇思，得君初夏行。诚明复散诞，化匠安能争。
<br>　　海浪刷三岛，天风吹六英。洪崖领玉节，坐使虚音生。
<br>　　吾祖傲洛客，因言几为伧。末裔实渔者，敢怀干墨卿。
<br>　　唯思钓璜老，遂得持竿情。何须乞鹅炙，岂在斟羊羹。
<br>　　畦蔬与瓮醁，便可相携迎。蟠木几甚曲，笋皮冠且轻。
<br>　　闲心放羁靮，醉脚从欹倾。一径有馀远，一窗有馀明。
<br>　　秦皇苦不达，天下何足并。
<br>
<br>卷617_5 「奉和袭美二游诗。徐诗」陆龟蒙
<br>　　尝闻四书曰，经史子集焉。苟非天禄中，此事无由全。
<br>　　自从秦火来，历代逢迍邅。汉祖入关日，萧何为政年。
<br>　　尽力取图籍，遂持天下权。中兴熹平时，教化还相宣。
<br>　　立石刻五经，置于太学前。贼卓乱王室，君臣如转圜。
<br>　　洛阳且煨烬，载籍宜为烟。逮晋武革命，生民才息肩。
<br>　　惠怀亟寡昧，戎羯俄腥膻。已觉天地闭，竞为东南迁。
<br>　　日既不暇给，坟索何由专。尔后国脆弱，人多尚虚玄。
<br>　　任学者得谤，清言者为贤。直至沈范辈，始家藏简编。
<br>　　御府有不足，仍令就之传。梁元渚宫日，尽取如蚳蝝.
<br>　　兵威忽破碎，焚爇无遗篇。近者隋后主，搜罗势骈阗。
<br>　　宝函映玉轴，彩翠明霞鲜。伊唐受命初，载史声连延。
<br>　　砥柱不我助，惊波涌沦涟。遂令因去书，半在馀浮泉。
<br>　　贞观购亡逸，蓬瀛渐周旋。炅然东壁光，与月争流天。
<br>　　伟矣开元中，王道真平平。八万五千卷，一一皆涂铅。
<br>　　人间盛传写，海内奔穷研。目云西斋书，有过东皋田。
<br>　　吾闻徐氏子，奕世皆才贤。因知遗孙谋，不在黄金钱。
<br>　　插架几万轴，森森若戈鋋.风吹签牌声，满室铿锵然。
<br>　　佳哉鹿门子，好问如除t9.倏来参卿处，遂得参卿怜。
<br>　　开怀展橱簏，唯在性所便。素业已千仞，今为峻云巅。
<br>　　雄才旧百派，相近浮日川。君抱王佐图，纵步凌陶甄。
<br>　　他时若报德，谁在参卿先。
<br>
<br>卷617_6 「奉和袭美二游诗。任诗」陆龟蒙
<br>　　吴之辟疆园，在昔胜概敌。前闻富修竹，后说纷怪石。
<br>　　风烟惨无主，载祀将六百。草色与行人，谁能问遗迹。
<br>　　不知清景在，尽付任君宅。却是五湖光，偷来傍檐隙。
<br>　　出门向城路，车马声躏跞。入门望亭隈，水木气岑寂。
<br>　　犨墙绕曲岸，势似行无极。十步一危梁，乍疑当绝壁。
<br>　　池容澹而古，树意苍然僻。鱼惊尾半红，鸟下衣全碧。
<br>　　斜来岛屿隐，恍若潇湘隔。雨静持残丝，烟消有馀脉。
<br>　　朅来任公子，摆落名利役。虽将禄代耕，颇爱巾随策。
<br>　　秋笼支遁鹤，夜榻戴颙客。说史足为师，谭禅差作伯。
<br>　　君多鹿门思，到此情便适。偶荫桂堪帷，纵吟苔可席。
<br>　　顾余真任诞，雅遂中心获。但知醉还醒，岂知玄尚白。
<br>　　甘闲在鸡口，不贵封龙额。即此自怡神，何劳谢公屐。
<br>
<br>卷617_7 「次追和清远道士诗韵」陆龟蒙
<br>　　一代先后贤，声容剧河汉。况兹迈古士，复历苍崖窜。
<br>　　辰经几十万，邈与灵寿玩。海岳尚推移，都鄙固芜漫。
<br>　　羸僧下高阁，独鸟没远岸。啸初风雨来，吟馀钟呗乱。
<br>　　如何炼精魄，万祀忽欲半。宁为断臂忧，肯作秋柏散。
<br>　　吾闻酆宫内，日月自昏旦。左右修文郎，纵横洒篇翰。
<br>　　斯人久冥漠，得不垂慨叹。庶或有神交，相从重兴赞。
<br>
<br>卷617_8 「补沈恭子诗」陆龟蒙
<br>　　灵质贯轩昊，遐年越商周。自然失远裔，安得怨寡俦。
<br>　　我亦小国胤，易名惭见优。虽非放旷怀，雅奉逍遥游。
<br>　　携手桂枝下，属词山之幽。风雨一以过，林麓飒然秋。
<br>　　落日倚石壁，天寒登古丘。荒泉已无夕，败叶翳不流。
<br>　　乱翠缺月隐，衰红清露愁。览物性未逸，反为情所囚。
<br>　　异才偶绝境，佳藻穷冥搜。虚倾寂寞音，敢作杂佩酬。 
<br>
<br>　　　　　　　　　　　　　　卷六百一十八
<br>
<br>卷618_1 「读《阴符经》寄鹿门子」陆龟蒙
<br>　　清晨整冠坐，朗咏三百言。备识天地意，献词犯乾坤。
<br>　　何事不隐德，降灵生轩辕。口衔造化斧，凿破机关门。
<br>　　五贼忽迸逸，万物争崩奔。虚施神仙要，莫救华池源。
<br>　　但学战胜术，相高甲兵屯。龙蛇竞起陆，斗血浮中原。
<br>　　成汤与周武，反覆更为尊。下及秦汉得，黩弄兵亦烦。
<br>　　奸强自林据，仁弱无枝蹲。狂喉恣吞噬，逆翼争飞翻。
<br>　　家家伺天发，不肯匡淫昏。生民坠涂炭，比屋为冤魂。
<br>　　只为读此书，大朴难久存。微臣与轩辕，亦是万世孙。
<br>　　未能穷意义，岂敢求瑕痕。曾亦爱两句，可与贤达论。
<br>　　生者死之根，死者生之根。方寸了十字，万化皆胚腪.
<br>　　身外更何事，眼前徒自喧。黄河但东注，不见归昆仑。
<br>　　昼短苦夜永，劝君倾一尊。
<br>
<br>卷618_2 「奉和袭美初夏游楞伽精舍次韵」陆龟蒙
<br>　　吴都涵汀洲，碧液浸郡郭。微雨荡春醉，上下一清廓。
<br>　　奇踪欲探讨，灵物先瘵瘼。飘然兰叶舟，旋倚烟霞泊。
<br>　　吟谭乱篙舻，梦寐杂巘崿。纤情不可逃，洪笔难暂阁。
<br>　　岂知楞伽会，乃在山水箔。金仙著书日，世界名极乐。
<br>　　薝卜冠诸香，琉璃代华垩。禽言经不辍，象口川宁涸。
<br>　　万善峻为城，巉巉扞群恶。清晨欲登造，安得无自愕。
<br>　　险穴骇坤牢，高萝挂天笮。池容淡相向，蛟怪如可摸。
<br>　　苔蔽石髓根，蒲差水心锷。岚侵答摩髻，日照狻猊络。
<br>　　仰首乍眩施，回眸更辉z8.檐端凝飞羽，磴外浮碧落。
<br>　　到回解风襟，临幽濯云屩。尘机性非便，静境心所著。
<br>　　自取海鸥知，何烦尸祝酢。峰围震泽岸，翠浪舞绡幕。
<br>　　潋滟岂尧遭，嶘嵃非禹凿。潜听钟梵处，别有松桂壑。
<br>　　霭重灯不光，泉寒网犹薄。僮能蹑孤刹，鸟惯亲摐铎。
<br>　　服道身可遗，乞闲心已诺。人间亦何事，万态相毒蠚。
<br>　　战垒竞高深，儒衣谩褒博。宣尼名位达，未必春秋作。
<br>　　管氏包霸图，须人解其缚。伊余采樵者，蓬藋方索寞。
<br>　　近得风雅情，聊将圣贤度。多君富遒采，识度两清恪。
<br>　　讵宠生灭词，肯教夷夏错。未为尧舜用，且向烟霞托。
<br>　　我亦摆尘埃，他年附鸿鹤。
<br>
<br>卷618_21 「奉和袭美公斋四咏次韵。小松」陆龟蒙
<br>　　擢秀逋客岩，遗根飞鸟径。因求饰清閟，遂得辞危夐。
<br>　　贞同柏有心，立若珠无胫。枝形短未怪，鬣数差难定。
<br>　　况密三天风，方遵四时柄。那兴培塿叹，免答邻里病。
<br>　　微霜静可分，片月疏堪映。奇当虎头笔，韵叶通明性。
<br>　　会拂阳乌胸，抡才膺帝命。
<br>
<br>卷618_22 「奉和袭美公斋四咏次韵。小桂」陆龟蒙
<br>　　讽赋轻八植，擅名方一枝。才高不满意，更自寒山移。
<br>　　宛宛别云态，苍苍出尘姿。烟归助华杪，雪点迎芳蕤。
<br>　　青条坐可结，白日如奔螭。谅无pk翦忧，即是萧森时。
<br>　　洛浦虽有荫，骚人聊自怡。终为济川楫，岂在论高卑。
<br>
<br>卷618_23 「奉和袭美公斋四咏次韵。新竹」陆龟蒙
<br>　　别坞破苔藓，严城树轩楹。恭闻禀璇玑，化质离青冥。
<br>　　色可定鸡颈，实堪招凤翎。立窥五岭秀，坐对三都屏。
<br>　　晴月窈窕入，曙烟霏微生。昔者尚借宅，况来处宾庭。
<br>　　金罍纵倾倒，碧露还鲜醒。若非抱苦节，何以偶惟馨。
<br>　　徐观稚龙出，更赋锦苞零。
<br>
<br>卷618_24 「奉和袭美公斋四咏次韵。鹤屏」陆龟蒙
<br>　　时人重花屏，独即胎化状。丛毛练分彩，疏节筇相望。
<br>　　曾无氃氋态，颇得连轩样。势拟抢高寻，身犹在函丈。
<br>　　如忧鸡鹜斗，似忆烟霞向。尘世任纵横，霜襟自闲放。
<br>　　空资明远思，不待浮丘相。何由振玉衣，一举栖瀛阆。
<br>
<br>卷618_25 「奉和袭美酬前进士崔潞盛制见寄因赠至一百四十言」陆龟蒙
<br>　　孔圣铸颜事，垂之千载馀。其间王道乖，化作荆榛墟。
<br>　　天必授贤哲，为时攻翦除。轲雄骨已朽，百代徒趑趄。
<br>　　近者韩文公，首为闲辟锄。夫子又继起，阴霾终廓如。
<br>　　搜得万古遗，裁成十编书。南山盛云雨，东序堆琼琚。
<br>　　偶此真籍客，悠扬两情摅。清词忽窈窕，雅韵何虚徐。
<br>　　唱既野芳坼，酬还天籁疏。轻波掠翡翠，晓露披芙渠。
<br>　　俪曲信寡和，末流难嗣初。空持一竿饵，有意渔鲸鱼。
<br>
<br>卷618_26 「奉和袭美太湖诗二十首。初入太湖」陆龟蒙
<br>　　东南具区雄，天水合为一。高帆大弓满，羿射争箭疾。
<br>　　时当暑雨后，气象仍郁密。乍如开雕笯，耸翅忽飞出。
<br>　　行将十洲近，坐觉八极溢。耳目骇鸿濛，精神寒佶栗。
<br>　　坑来斗呀豁，涌处惊嵯崒。嶮异拔龙湫，喧如破蛟室。
<br>　　斯须风妥帖，若受命平秩。微茫诚端倪，远峤疑格笔。
<br>　　巉巉见铜阙，左右皆辅弼。盘空俨相趋，去势犹横逸。
<br>　　尝闻咸池气，下注作清质。至今涵赤霄，尚且浴白日。
<br>　　又云构浮玉，宛与昆阆匹。肃为灵官家，此事难致诘。
<br>　　才迎沙屿好，指顾俄已失。山川互蔽亏，鱼鸟空聱耴.
<br>　　何当授真检，得召天吴术。一一问朝宗，方应可谭悉。
<br>
<br>卷618_27 「奉和袭美太湖诗二十首。晓次神景宫」陆龟蒙
<br>　　晓帆逗碕岸，高步入神景。洒洒襟袖清，如临蕊珠屏。
<br>　　虽然群动息，此地常寂静。翠镊有寒锵，碧花无定影。
<br>　　凭轩羽人傲，夹户天兽猛。稽首朝元君，褰衣就虚省。
<br>　　呀空雪牙利，嗽水石齿冷。香母未垂婴，芝田不论顷。
<br>　　遥通河汉口，近抚松桂顶。饭荐七白蔬，杯酾九光杏。
<br>　　人间附尘躅，固陋真钳颈。肯信抃鳌倾，犹疑夏虫永。
<br>　　玄津荡琼垄，紫汞啼金鼎。尽出冰霜书，期君一披省。
<br>
<br>卷618_28 「奉和袭美太湖诗二十首。入林屋洞」陆龟蒙
<br>　　知名十小天，林屋当第九。题之为左神，理之以天后。
<br>　　魁堆辟邪辈，左右专备守。自非方瞳人，不敢窥洞口。
<br>　　唯君好奇士，复啸忘情友。致伞在风林，低冠入云窦。
<br>　　中深剧苔井，傍坎才药臼。石角忽支颐，藤根时束肘。
<br>　　初为大幽怖，渐见微明诱。屹若造灵封，森如达仙薮。
<br>　　尝闻白芝秀，状与琅花偶。又坐紫泉光，甘如酌天酒。
<br>　　何人能挹嚼，饵以代浆糗。却笑探五符，徒劳步双斗。
<br>　　真君不可见，焚盥空迟久。眷恋玉碣文，行行但回首。
<br>
<br>卷618_29 「奉和袭美太湖诗二十首。雨中游包山精舍」陆龟蒙
<br>　　包山信神仙，主者上真职。及栖钟梵侣，又是清凉域。
<br>　　乃知烟霞地，绝俗无不得。岩开一径分，柏拥深殿黑。
<br>　　僧闲若图画，像古非雕刻。海客施明珠，湘蕤料净食。
<br>　　有鱼皆玉尾，有乌尽金臆。手携鞞铎佉，若在中印国。
<br>　　千峰残雨过，万籁清且极。此时空寂心，可以遗智识。
<br>　　知君战未胜，尚倚功名力。却下听经徒，孤帆有行色。
<br>
<br>卷618_30 「奉和袭美太湖诗二十首。毛公坛」陆龟蒙
<br>　　古有韩终道，授之刘先生。身如碧凤凰，羽翼披轻轻。
<br>　　先生盛驱役，臣伏甲与丁。势可倒五岳，不唯鞭群灵。
<br>　　飘飖驾翔螭，白日朝太清。空遗古坛在，稠叠烟萝屏。
<br>　　远怀步罡夕，列宿森然明。四角镇露兽，三层差羽婴。
<br>　　回眸盼七炁，运足驰疏星。象外真既感，区中道俄成。
<br>　　迩来向千祀，云峤空峥嵘。石上橘花落，石根瑶草青。
<br>　　时时白鹿下，此外无人行。我访岑寂境，自言斋戒精。
<br>　　如今君安死，魂魄犹膻腥。有笈皆绿字，有芝皆紫茎。
<br>　　相将望瀛岛，浩荡凌沧溟。
<br>
<br>卷618_31 「奉和袭美太湖诗二十首。三宿神景宫」陆龟蒙
<br>　　灵踪未遍寻，不觉溪色暝。回头问栖所，稍下杉萝径。
<br>　　岩居更幽绝，涧户相隐映。过此即神宫，虚堂惬云性。
<br>　　四轩尽疏达，一榻何清零。仿佛闻玉笙，鼓铿动凉磬。
<br>　　风凝古松粒，露压修荷柄。万籁既无声，澄明但心听。
<br>　　希微辨真语，若授虚皇命。尺宅按来平，华池漱馀净。
<br>　　频窥宿羽丽，三吸晨霞盛。岂独冷衣襟，便堪遗造请。
<br>　　徒深物外趣，未脱尘中病。举首谢灵峰，徜徉事归榜。
<br>
<br>卷618_32 「奉和袭美太湖诗二十首。以毛公泉献大谏清河公」陆龟蒙
<br>　　先生炼飞精，羽化成翩翻。荒坛与古甃，隐轸清泠存。
<br>　　四面蹙山骨，中心含月魂。除非紫水脉，即是金沙源。
<br>　　香实洒桂蕊，甘惟渍云根。向来探幽人，酌罢祛蒙昏。
<br>　　况公珪璋质，近处谏诤垣。又闻虚静姿，早挂冰雪痕。
<br>　　君对瑶华味，重献兰薰言。当应涤烦暑，朗咏翚飞轩。
<br>　　我愿得一掬，攀天叫重阍。霏霏散为雨，用以移焦原。
<br>
<br>卷618_33 「奉和袭美太湖诗二十首。缥缈峰」陆龟蒙
<br>　　左右皆跳岑，孤峰挺然起。因思缥缈称，乃在虚无里。
<br>　　清晨跻磴道，便是孱颜始。据石即更歌，遇泉还徙倚。
<br>　　花奇忽如荐，树曲浑成几。乐静烟霭知，忘机猿狖喜。
<br>　　频攀峻过斗，末造平如砥。举首阂青冥，回眸聊下视。
<br>　　高帆大于鸟，广墠才类蚁。就此微茫中，争先未尝已。
<br>　　葛洪话刚气，去地四千里。苟能乘之游，止若道路耳。
<br>　　吾将自峰顶，便可朝帝扆。尽欲活群生，不唯私一己。
<br>　　超骑明月蜍，复弄华星蕊。却下蓬莱巅，重窥清浅水。
<br>　　身为大块客，自号天随子。他日向华阳，敲云问名氏。
<br>
<br>卷618_34 「奉和袭美太湖诗二十首。桃花坞」陆龟蒙
<br>　　行行问绝境，贵与名相亲。空经桃花坞，不见秦时人。
<br>　　愿此为东风，吹起枝上春。愿此作流水，潜浮蕊中尘。
<br>　　愿此为好鸟，得栖花际邻。愿此作幽蝶，得随花下宾。
<br>　　朝为照花日，暮作涵花津。试为探花士，作此偷桃臣。
<br>　　桃源不我弃，庶可全天真。
<br>
<br>卷618_35 「奉和袭美太湖诗二十首。明月湾」陆龟蒙
<br>　　昔闻明月观，只伤荒野基。今逢明月湾，不值三五时。
<br>　　择此二明月，洞庭看最奇。连山忽中断，远树分毫厘。
<br>　　周回二十里，一片澄风漪。见说秋半夜，净无云物欺。
<br>　　兼之星斗藏，独有神仙期。初闻锵镣跳，积渐调参差。
<br>　　空中卓羽卫，波上停龙螭。踪舞玉烟节，高歌碧霜词。
<br>　　清光悄不动，万象寒咿咿。此会非俗致，无由得旁窥。
<br>　　但当乘扁舟，酒翁仍相随。或彻三弄笛，或成数联诗。
<br>　　自然莹心骨，何用神仙为。
<br>
<br>卷618_36 「奉和袭美太湖诗二十首。练渎（一云吴王开以练兵）」陆龟蒙
<br>　　越恃君子众，大将压全吴。吴将派天泽，以练舟师徒。
<br>　　一镜止千里，支流忽然迂。苍奁朿洪波，坐似冯夷躯。
<br>　　战舰百万辈，浮宫三十馀。平川盛丁宁，绝岛分储胥。
<br>　　凤押半鹤膝，锦杠杂肥胡。香烟与杀气，浩浩随风驱。
<br>　　弹射尽高鸟，杯觥醉潜鱼。山灵恐见鞭，水府愁为墟。
<br>　　兵利德日削，反为雠国屠。至今钩镞残，尚与泥沙俱。
<br>　　照此月倍苦，来兹烟亦孤。丁魂尚有泪，合洒青枫枯。
<br>
<br>卷618_37 「奉和袭美太湖诗二十首。投龙潭」陆龟蒙
<br>　　名山潭洞中，自古多秘邃。君将接神物，聊用申祀事。
<br>　　熔金象牙角，尺木无不备。亦既奉真官，因之徇前志。
<br>　　持来展明诰，敬以投嘉瑞。鳞光焕水容，目色烧山翠。
<br>　　吾皇病秦汉，岂独探幽异。所贵风雨时，民皆受其赐。
<br>　　良田为巨浸，污泽成赤地。掌职一不行，精灵又何寄。
<br>　　唯贪血食饱，但据骊珠睡。何必费黄金，年年授星使。
<br>
<br>卷618_38 「奉和袭美太湖诗二十首。孤园寺」陆龟蒙
<br>　　浮屠从西来，事者极梁武。岩幽与水曲，结构无遗土。
<br>　　穷山林干尽，竭海珠玑聚。况即侍从臣，敢爱烟波坞。
<br>　　幡条玉龙扣，殿角金虬舞。释子厌楼台，生人露风雨。
<br>　　今来四百载，像设藏云浦。轻鸽乱驯鸥，鸣钟和朝橹。
<br>　　庭蕉裂旗旆，野蔓差缨组。石上解空人，窗前听经虎。
<br>　　林虚叶如织，水净沙堪数。遍问得中天，归修释迦谱。
<br>
<br>卷618_39 「奉和袭美太湖诗二十首。上真观」陆龟蒙
<br>　　尝闻升三清，真有上中下。官居乘佩服，一一自相亚。
<br>　　霄裙或霞粲，侍女忽玉姹。坐进金碧腴，去驰飙欻驾。
<br>　　今来上真观，恍若心灵讶。只恐暂神游，又疑新羽化。
<br>　　风馀撼朱草，云破生瑶榭。望极觉波平，行虚信烟藉。
<br>　　闲开飞龟帙，静倚宿凤架。俗状既能遗，尘冠聊以卸。
<br>　　人间方大火，此境无朱夏。松盖荫日车，泉绅垂天罅。
<br>　　穷幽不知倦，复息芝园舍。锵佩引凉姿，焚香礼遥夜。
<br>　　无情走声利，有志依闲暇。何处好迎僧，希将石楼借。
<br>
<br>卷618_40 「奉和袭美太湖诗二十首。销夏湾」陆龟蒙
<br>　　霞岛焰难泊，云峰奇未收。萧条千里湾，独自清如秋。
<br>　　古岸过新雨，高萝荫横流。遥风吹蒹葭，折处鸣飕飕。
<br>　　昔予守圭窦，过于回禄囚。日为籧筁徒，分作祗裯雠。
<br>　　愿狎寒水怪，不封朱毂侯。岂知烟浪涯，坐可思重裘。
<br>　　健若数尺鲤，泛然双白鸥。不识号火井，孰问名焦丘。
<br>　　我真鱼鸟家，尽室营扁舟。遗名复避世，消夏还消忧。
<br>
<br>卷618_41 「奉和袭美太湖诗二十首。包山祠」陆龟蒙
<br>　　静境林麓好，古祠烟霭浓。自非通灵才，敢陟群仙峰。
<br>　　百里波浪沓，中坐箫鼓重。真君具琼舆，仿佛来相从。
<br>　　清露濯巢鸟，阴云生昼龙。风飘橘柚香，日动幡盖容。
<br>　　将命礼且洁，所祈年不凶。终当以疏闻，特用诸侯封。
<br>
<br>卷618_42 「奉和袭美太湖诗二十首。圣姑庙」陆龟蒙
<br>　　渺渺洞庭水，盈盈芳屿神。因知古佳丽，不独湘夫人。
<br>　　流苏荡遥吹，斜领生轻尘。蜀彩驳霞碎，吴绡盘雾匀。
<br>　　可怜飞燕姿，合是乘鸾宾。坐想烟雨夕，兼知花草春。
<br>　　空登油壁车，窈窕谁相亲。好赠玉条脱，堪携紫纶巾。
<br>　　殷勤拨香池，重荐汀洲蘋.明朝动兰楫，不翅星河津。
<br>
<br>卷618_43 「奉和袭美太湖诗二十首。太湖石」陆龟蒙
<br>　　他山岂无石，厥状皆可荐。端然遇良工，坐使天质变。
<br>　　或裁基栋宇，礧砢成广殿。或剖出温瑜，精光具华瑱。
<br>　　或将破仇敌，百炮资苦战。或用镜功名，万古如会面。
<br>　　今之洞庭者，一以非此选。槎牙真不才，反作天下彦。
<br>　　所奇者嵌崆，所尚者葱蒨.旁穿参洞穴，内窍均环钏。
<br>　　刻削九琳窗，玲珑五明扇。新雕碧霞段，旋破秋天片。
<br>　　无力置池塘，临风只流眄。
<br>
<br>卷618_44 「奉和袭美太湖诗二十首。崦里」陆龟蒙
<br>　　山横路若绝，转楫逢平川。川中水木幽，高下兼良田。
<br>　　沟塍堕微溜，桑柘含疏烟。处处倚蚕箔，家家下鱼筌。
<br>　　騃犊卧新fO，野禽争折莲。试招搔首翁，共语残阳边。
<br>　　今来九州内，未得皆恬然。贼阵始吉语，狂波又凶年。
<br>　　吾翁欲何道，守此常安眠。笑我掉头去，芦中闻刺船。
<br>　　余知隐地术，可以齐真仙。终当从之游，庶复全于天。
<br>
<br>卷618_45 「奉和袭美太湖诗二十首。石板」陆龟蒙
<br>　　一片倒山屏，何时隳洞门。屹然空阔中，万古波涛痕。
<br>　　我意上帝命，持来压泉源。恐为庚辰官，囚怪力所掀。
<br>　　又疑广袤次，零落潜惊奔。不然遭霹雳，强半沈无垠。
<br>　　如何造化首，便截秋云根。往事不足问，奇踪安可论。
<br>　　吾今病烦暑，据簟常昏昏。欲从石公乞，莹理平如璊.
<br>　　前后植桂桧，东西置琴尊。尽携天壤徒，浩唱羲皇言。 
<br>
<br>　　　　　　　　　　　　　　卷六百一十九
<br>
<br>卷619_1 「杂讽九首」陆龟蒙
<br>　　红蚕缘枯桑，青茧大如瓮。人争捩其臂，羿矢亦不中。
<br>　　微微待贤禄，一一希入梦。纵操上古言，口噤难即贡。
<br>　　蛟龙在怒水，拔取牙角弄。丹穴如可游，家家畜孤凤。
<br>　　凶门尚儿戏，战血波澒溶。社鬼苟有灵，谁能遏秋恸。
<br>　　童麋来触犀，德力不相及。伊无惬心事，只有碎首泣。
<br>　　况将鹏虱校，数又百与十。攻如饿鸱叫，势若脱兔急。
<br>　　斯为朽关键，怒荦抉以入。年来横干戈，未见拔城邑。
<br>　　得非佐饔者，齿齿待啜汁。羁维豪杰辈，四骇方少絷。
<br>　　此皆乘时利，纵舍在呼吸。吾欲斧其吭，无雷动幽蛰。
<br>　　鴚鹅惨于冰，陆立怀所适。斯人道仍閟，不得不呜呃。
<br>　　当时布衣士，亦作天子客。至今东方生，满口自夸白。
<br>　　终为万乘交，谈笑无所隔。致君非有书，乃是尧舜画。
<br>　　只今侯门峻，日扫贫贱迹。朝趋九韶音，暮列五鼎食。
<br>　　如闻恭俭语，謇謇事夕惕。可拍伊牧肩，功名被金石。
<br>　　赤舌可烧城，谗邪易为伍。诗人疾之甚，取俾投豺虎。
<br>　　长风吹窾木，始有音韵吐。无木亦无风，笙簧由喜怒。
<br>　　女娲炼五石，天缺犹可补。当其利口衔，罅漏不复数。
<br>　　元精遗万类，双目如牖户。非是既相参，重瞳亦为瞽。
<br>　　东南有狂兕，猎者西北矢。利尘白冥冥，独此清夜止。
<br>　　无人语其事，偶坐窥天纪。安得东壁明，洪洪用坟史。
<br>　　搜扬好古士，一以罄云水。流堪洒菁英，风足去稗秕。
<br>　　如能出奇计，坐可平贼垒。徐陈羲皇道，高驾太平轨。
<br>　　攫疏成特雄，濯垢为具美。贡贤当上赏，景福视所履。
<br>　　永播南熏音，垂之万年耳。
<br>　　有檗何青青，空城雪霜里。千林尽枯槁，苦节独不死。
<br>　　他遭匠石顾，总入牺黄美。遂得保天年，私心未为耻。
<br>　　高从宿枭怪，下亦容蝼蚁。大厦若抡材，亭亭托君子。
<br>　　左右佩剑者，彼此亦相笑。趋时与闭门，喧寂不同调。
<br>　　潜机取声利，自许臻乎妙。志士以神窥，惭然真可吊。
<br>　　天之发遐籁，大小随万窍。魁其垆冶姿，形质惟所召。
<br>　　鼗笙磬竽瑟，是必登清庙。伊圣不可欺，谁能守蓬藋.
<br>　　横笛喝秋风，清商入疏越。君居不夜城，肯怨孤戍月。
<br>　　吴兵甚犀利，太白光突兀。日已费千金，廑闻侵一拨。
<br>　　岂无恶年少，纵酒游侠窟。募为敢死军，去以枭叛卒。
<br>　　岂无中林士，贯穿学问骨。兵法五十家，浩荡如溟渤。
<br>　　高悬鹿皮睡，清涧时依樾。分已诺烟霞，全遗事干谒。
<br>　　既非格猛兽，未可轻华发。北面师其谋，几能止征伐。
<br>　　何妨秦堇勇，又有曹刿说。尧舜尚询刍，公乎听无忽。
<br>　　朝为壮士歌，暮为壮士歌。壮士心独苦，傍人谓之何。
<br>　　古铁久不快，倚天无处磨。将来易水上，犹足生寒波。
<br>　　捷可搏飞狖，健能超橐驼。群儿被坚利，索手安冯河。
<br>　　惊飙扫长林，直木谢椭科。严霜冻大泽，僵龙不如蛇。
<br>　　昔者天血碧，吾徒安叹嗟。
<br>
<br>卷619_2 「美人」陆龟蒙
<br>　　美人抱瑶瑟，哀怨弹别鹤。雌雄南北飞，一旦异栖托。
<br>　　谅非金石性，安得宛如昨。生为并蒂花，亦有先后落。
<br>　　秋林对斜日，光景自相薄。犹欲悟君心，朝朝佩兰若。
<br>
<br>卷619_3 「感事」陆龟蒙
<br>　　将军被鲛函，只畏金石镞。岂知谗箭利，一中成赤族。
<br>　　古来信簧舌，巧韵凄锵曲。君闻悦耳音，尽日听不足。
<br>　　初因起毫发，渐可离骨肉。所以贤达心，求人须任目。
<br>
<br>卷619_4 「素丝」陆龟蒙
<br>　　园客丽独茧，诗人吟五緵。如何墨子泪，反以悲途穷。
<br>　　我意岂如是，愿参天地功。为线补君衮，为弦系君桐。
<br>　　左右修阙职，宫商还古风。端然洁白心，可与神明通。
<br>
<br>卷619_5 「次幽独君韵」陆龟蒙
<br>　　灵气独不死，尚能成绮文。如何孤窆里，犹自读三坟。
<br>　　落日送万古，秋声含七哀。枯株不萧瑟，枝干虚崔嵬。
<br>　　伊昔临大道，歌钟醉高台。台今已平地，只有春风回。
<br>　　明月白草死，积阴荒陇摧。圣贤亦如此，恸绝真悠哉。
<br>
<br>卷619_6 「赠远」陆龟蒙
<br>　　芙蓉匣中镜，欲照心还懒。本是细腰人，别来罗带缓。
<br>　　从君出门后，不奏云和管。妾思冷如簧，时时望君暖。
<br>　　心期梦中见，路永魂梦短。怨坐泣西风，秋窗月华满。
<br>
<br>卷619_7 「村夜二篇」陆龟蒙
<br>　　江上冬日短，裴回草堂暝。鸿当绝塞来，客向孤村病。
<br>　　绵绵起归念，咽咽兴微咏。菊径月方高，橘斋霜已并。
<br>　　盘餐蔬粟粗，史籍签牌盛。目冷松桂寒，耳喧儿女竞。
<br>　　开瓶浮蚁绿，试笔秋毫劲。昼户亦重关，寒屏递相映。
<br>　　诗从骚雅得，字向铅椠正。遇敌舞蛇矛，逢谈捉犀柄。
<br>　　无名升甲乙，有志扶荀孟。守道希昔贤，为文通古圣。
<br>　　幽忧废长剑，憔悴惭清镜。只会鱼鸟情，讵知时俗性。
<br>　　浮虚多徇势，老懒图历聘。既不务人知，空馀乐天命。
<br>　　吾家在田野，家事苦辽夐。耕稼一以微，囷仓自然罄。
<br>　　愁襟风叶乱，独坐灯花迸。明发成浩歌，谁能少倾听。
<br>　　世既贱文章，归来事耕稼。伊人著农道，我亦赋田舍。
<br>　　所悲劳者苦，敢用词为诧。只效刍牧言，谁防轻薄骂。
<br>　　嘻今居宠禄，各自矜雄霸。堂上考华钟，门前伫高驾。
<br>　　纤洪动丝竹，水陆供鲙炙。小雨静楼台，微风动兰麝。
<br>　　吹嘘川可倒，眄睐花争姹。万户膏血穷，一筵歌舞价。
<br>　　安知勤播植，卒岁无闲暇。种以春鳸初，获从秋隼下。
<br>　　专专望穜稑，搰搰条桑柘。日晏腹未充，霜繁体犹裸。
<br>　　平生守仁义，所疾唯狙诈。上诵周孔书，沈溟至酣藉。
<br>　　岂无致君术，尧舜不上下。岂无活国方，颇牧齐教化。
<br>　　蛟龙任干死，云雨终不借。羿臂束如囚，徒劳夸善射。
<br>　　才能诮箕斗，辩可移嵩华。若与甿辈量，饥寒殆相亚。
<br>　　长吟倚清瑟，孤愤生遥夜。自古有遗贤，吾容偏称谢。
<br>
<br>卷619_8 「记事」陆龟蒙
<br>　　本作渔钓徒，心将遂疏放。苦为饥寒累，未得恣闲畅。
<br>　　去年十二月，身住霅溪上。病里贺丰登，鸡豚聊馈饷。
<br>　　巍峨卞山雪，凝冽不可向。瘦骨倍加寒，徒为厚缯纩。
<br>　　晴来露青霭，千仞缺寻丈。卧恐玉华销，时时推枕望。
<br>　　虽然营卫困，亦觉精神王。把笔强题诗，粗言瑰怪状。
<br>　　吴兴郑太守，文律颇清壮。凤尾与鲸牙，纷披落杂唱。
<br>　　缄书寄城内，搪突无以况。料峭采莲船，纵横簸天浪。
<br>　　方倾谢公酒，忽值庄生丧。默默阻音徽，临风但惆怅。
<br>　　春归迨秋末，固自婴微恙。岁晏弗躬亲，何由免欺诳。
<br>　　今来观刈获，乃在松江并。门外两潮过，波澜光荡漾。
<br>　　都缘新卜筑，是事皆草创。尔后如有年，还应惬微尚。
<br>　　天高气味爽，野迥襟怀旷。感物动牢愁，愤时频肮脏。
<br>　　平生乐篇翰，至老安敢忘。骏骨正牵盐，玄文终覆酱。
<br>　　嗟今多赤舌，见善惟蔽谤。忖度大为防，涵容宽作量。
<br>　　图书筐簏外，关眼皆賸长。饿隶亦胜无，薄田家所仰。
<br>　　稍离饥寒患，学古真可强。圣道庶经营，世途多踉跄。
<br>　　近闻天子诏，复许私酝酿。促使舂酒材，呼儿具盆盎。
<br>　　宵长拥吟褐，日晏开书幌。我醉卿可还，陶然似元亮。
<br>
<br>卷619_9 「孤雁」陆龟蒙
<br>　　我生天地间，独作南宾雁。哀鸣慕前侣，不免饮啄晏。
<br>　　虽蒙小雅咏，未脱鱼网患。况是婚礼须，忧为弋者篡。
<br>　　晴鸢争上下，意气苦凌慢。吾常吓鸳雏，尔辈安足讪。
<br>　　回头语晴鸢，汝食腐鼠惯。无异驽骀群，恋短豆皂栈。
<br>　　岂知潇湘岸，葭菼蘋萍间。有石形状奇，寒流古来湾。
<br>　　闲看麋鹿志，了不忧刍豢。世所重巾冠，何妨野夫丱.
<br>　　骚人夸蕙芷，易象取陆苋。漆园逍遥篇，中亦载斥鷃.
<br>　　汝惟材性下，嗜好不可谏。身虽慕高翔，粪壤是盻盼。
<br>　　或闻通鬼魅，怪祟立可辩。硩蔟书尚存，宁容恣妖幻。
<br>
<br>卷619_10 「南泾渔父」陆龟蒙
<br>　　予方任疏慵，地僻即所好。江流背村落，偶往心已嫪。
<br>　　田家相去远，岑寂且纵傲。出户手先筇，见人头未帽。
<br>　　南泾有渔父，往往携稚造。问其所以渔，对我真蹈道。
<br>　　我初簎鱼鳖，童丱至于耄。窟穴与生成，自然通壸奥。
<br>　　孜孜戒吾属，天物不可暴。大小参去留，候其孳养报。
<br>　　终朝获鱼利，鱼亦未常耗。同覆天地中，违仁辜覆焘。
<br>　　余观为政者，此意谅难到。民皆死搜求，莫肯兴愍悼。
<br>　　今年川泽旱，前岁山源潦。牒诉已盈庭，闻之类禽噪。
<br>　　譬如死鸡鹜，岂不容乳抱。孟子讥宋人，非其揠苗躁。
<br>　　吾嘉渔父旨，雅叶贤哲操。倘遇采诗官，斯文诚敢告。
<br>
<br>卷619_11 「引泉诗（睦州龙兴观老君院作）」陆龟蒙
<br>　　上嗣位六载，吾宗刺桐川。余来拜旌戟，诏下之明年。
<br>　　是时春三月，绕郭花蝉联。岚盘百万髻，上插黄金钿。
<br>　　授以道士馆，置榻于东偏。满院声碧树，空堂形老仙。
<br>　　本性乐凝淡，及来更虚玄。焚香礼真像，盥手披灵编。
<br>　　新定山角角，乌龙独巉然。除非净晴日，不见苍崖巅。
<br>　　上有拏云峰，下有喷壑泉。泉分数十汊，落处皆峥潺。
<br>　　寒声入烂醉，聒破西窗眠。支筇起独寻，只在墙东边。
<br>　　呼童具畚锸，立凿莓苔穿。灇淙一派堕，练带横斜牵。
<br>　　乱石抛落落，寒流响溅溅。狂奴七里濑，缩到疏楹前。
<br>　　跳花泼半散，涌沫飞旋圆。势束三峡挂，泻危孤磴悬。
<br>　　曾闻瑶池溜，亦灌朱草田。凫伯弄翠蕊，鸾雏舞丹烟。
<br>　　凌风捩桂柁，隔雾驰犀船。况当玄元家，尝著道德篇。
<br>　　上善可比水，斯文参五千。精灵若在此，肯恶微波传。
<br>　　不拟争滴沥，还应会沦涟。出门复飞箭，合势浮青天。
<br>　　必有学真子，鹿冠秋鹤颜。如能辅余志，日使疏其源。
<br>
<br>卷619_12 「纪梦游甘露寺（寺在京口北固山上）」陆龟蒙
<br>　　昔卧嵩高云，云窗正寒夕。披裘忽生梦，似到空王宅。
<br>　　峨天一峰立，栏楯横半壁。级倚绿巅差，关临赤霄辟。
<br>　　扪虚陟孤峭，不翅千馀尺。叠掌望罘罳，分明袒肩释。
<br>　　凌香稽首罢，嘹哓□□□。高户乘北风，声号大波白。
<br>　　光中目难送，定验方可觌。树细鸿蒙烟，岛疏零落碧。
<br>　　须臾群籁入，空水相喷激。积浪亚寒堆，呀如斗危石。
<br>　　跳音簇鞞鼓，溅沫交矛戟。鸟疾帆亦奔，纷纷助劲敌。
<br>　　思非水灵怒，即是饥龙擘。怯慑不敢前，荷襟汗沾霢.
<br>　　回经定僧处，泉木光相射。岩磴云族栖，柖柯露华适。
<br>　　逍遥得真趋，逦迤寻常迹。山腹贮孤亭，岚根四垂帟。
<br>　　谁题雪月句，乃是曹刘格。阆阙一枝琼，边楼数声笛。
<br>　　吟高矍然起，若自苍旻掷。短烛堕馀花，圆蟾挂斜魄。
<br>　　自从神锡境，无处不登陟。忽上南徐山，心期豁而获。
<br>　　岂伊烦恼骨，合到清凉域。暗得胡蝶身，幽期尽相识。
<br>　　奈何有名氏，未列金闺籍。翻惭丱顶童，得奉真如策。
<br>　　云涛触风望，毫管和烟搦。聊记梦中游，留之问禅客。
<br>
<br>卷619_13 「惜花」陆龟蒙
<br>　　人寿期满百，花开唯一春。其间风雨至，旦夕旋为尘。
<br>　　若使花解愁，愁于看花人。
<br>
<br>卷619_14 「别离」陆龟蒙
<br>　　丈夫非无泪，不洒离别间。杖剑对尊酒，耻为游子颜。
<br>　　蝮蛇一螫手，壮士即解腕。所志在功名，离别何足叹。
<br>
<br>卷619_15 「鸣雁行」陆龟蒙
<br>　　朔风动地来，吹起沙上声。闺中有边思，玉箸此时横。
<br>　　莫怕儿女恨，主人烹不鸣。
<br>
<br>卷619_16 「短歌行」陆龟蒙
<br>　　爪牙在身上，陷阱犹可制。爪牙在胸中，剑戟无所畏。
<br>　　人言畏猛虎，谁是撩头弊。只见古来心，奸雄暗相噬。
<br>
<br>卷619_17 「挟瑟歌」陆龟蒙
<br>　　挟瑟为君抚，君嫌声太古。寥寥倚浪系，eP々沈湘语。
<br>　　赖有秋风知，清泠吹玉柱。
<br>
<br>卷619_18 「婕妤怨」陆龟蒙
<br>　　妾貌非倾国，君王忽然宠。南山掌上来，下敌新恩重。
<br>　　后宫多窈窕，日日学新声。一落君王耳，南山又须轻。
<br>
<br>卷619_19 「江南曲」陆龟蒙
<br>　　为爱江南春，涉江聊采蘋.水深烟浩浩，空对双车轮。
<br>　　车轮明月团，车盖浮云盘。云月徒自好，水中行路难。
<br>　　遥遥洛阳道，夹道生春草。寄语棹船郎，莫夸风浪好。 
<br>
<br>　　　　　　　　　　　　　　　卷六百二十
<br>
<br>卷620_1 「渔具诗。网」陆龟蒙
<br>　　大罟纲目繁，空江波浪黑。沈沈到波底，恰共波同色。
<br>　　牵时万鬐入，已有千钧力。尚悔不横流，恐他人更得。
<br>
<br>卷620_2 「渔具诗。罩」陆龟蒙
<br>　　左手揭圆罛，轻桡弄舟子。不知潜鳞处，但去笼烟水。
<br>　　时穿紫屏破，忽值朱衣起。贵得不贵名，敢论鲂与鲤。
<br>
<br>卷620_3 「渔具诗。罱」陆龟蒙
<br>　　有意烹小鲜，乘流驻孤棹。虽然烦取舍，未肯求津要。
<br>　　多为虾蚬误，已分笑。寄语龙伯人，荒唐不同调。
<br>
<br>卷620_4 「渔具诗。钓筒」陆龟蒙
<br>　　短短截筠光，悠悠卧江色。蓬差橹相应，雨慢烟交织。
<br>　　须臾中芳饵，迅疾如飞翼。彼竭我还浮，君看不争得。
<br>
<br>卷620_5 「渔具诗。钓车」陆龟蒙
<br>　　溪上持只轮，溪边指茅屋。闲乘风水便，敢议朱丹毂。
<br>　　高多倚衡惧，下有折轴速。曷若载逍遥，归来卧云族。
<br>
<br>卷620_6 「渔具诗。鱼梁」陆龟蒙
<br>　　能编似云薄，横绝清川口。缺处欲随波，波中先置笱。
<br>　　投身入笼槛，自古难飞走。尽日水滨吟，殷勤谢渔叟。
<br>
<br>卷620_7 「渔具诗。叉鱼」陆龟蒙
<br>　　春溪正含绿，良夜才参半。持矛若羽轻，列烛如星烂。
<br>　　伤鳞跳密藻，碎首沈遥岸。尽族染东流，傍人作佳玩。
<br>
<br>卷620_8 「渔具诗。射鱼」陆龟蒙
<br>　　弯弓注碧浔，掉尾行凉沚.青枫下晚照，正在澄明里。
<br>　　抨弦断荷扇，溅血殷菱蕊。若使禽荒闻，移之暴烟水。
<br>
<br>卷620_9 「渔具诗。鸣桹」陆龟蒙
<br>　　水浅藻荇涩，钓罩无所及。铿如木铎音，势若金钲急。
<br>　　驱之就深处，用以资俯拾。搜罗尔甚微，遁去将何入。
<br>
<br>卷620_10 「渔具诗。沪（吴人今谓之簖）」陆龟蒙
<br>　　万植御洪波，森然倒林薄。千颅咽云上，过半随潮落。
<br>　　其间风信背，更值雷声恶。天道亦裒多，吾将移海若。
<br>
<br>卷620_11 「渔具诗。qF（吴人今谓之丛）」陆龟蒙
<br>　　斩木置水中，枝条互相蔽。寒鱼遂家此，自以为生计。
<br>　　春冰忽融冶，尽取无遗裔。所托成祸机，临川一凝睇。
<br>
<br>卷620_12 「渔具诗。种鱼」陆龟蒙
<br>　　凿池收赪鳞，疏疏置云屿。还同汗漫游，遂以江湖处。
<br>　　如非一神守，潜被蛟龙主。蛟龙若无道，跛鳖亦可御。
<br>
<br>卷620_13 「渔具诗。药鱼」陆龟蒙
<br>　　香饵缀金钩，日中悬者几。盈川是毒流，细大同时死。
<br>　　不唯空饲犬，便可将贻蚁。苟负竭泽心，其他尽如此。
<br>
<br>卷620_14 「渔具诗。舴艋」陆龟蒙
<br>　　篷棹两三事，天然相与闲。朝随稚子去，暮唱菱歌还。
<br>　　倚石迟后侣，徐桡供远山。君看万斛载，沈溺须臾间。
<br>
<br>卷620_15 「渔具诗。笭箵」陆龟蒙
<br>　　谁谓笭箵小，我谓笭箵大。盛鱼自足餐，寘璧能为害。
<br>　　时将刷蘋浪，又取悬藤带。不及腰上金，何劳问蓍蔡。
<br>
<br>卷620_16 「奉和袭美添渔具五篇。渔庵」陆龟蒙
<br>　　结茅次烟水，用以资啸傲。岂谓钓家流，忽同禅室号。
<br>　　闲凭山叟占，晚有溪禽嫪。华屋莫相非，各随吾所好。
<br>
<br>卷620_17 「奉和袭美添渔具五篇。钓矶」陆龟蒙
<br>　　拣得白云根，秋潮未曾没。坡阤坐鳌背，散漫垂龙发。
<br>　　持竿从掩雾，置酒复待月。即此放神情，何劳适吴越。
<br>
<br>卷620_18 「奉和袭美添渔具五篇。蓑衣」陆龟蒙
<br>　　山前度微雨，不废小涧渔。上有青袯襫，下有新腒疏。
<br>　　滴沥珠影泫，离披岚彩虚。君看荷制者，不得安吾庐。
<br>
<br>卷620_19 「奉和袭美添渔具五篇。箬笠」陆龟蒙
<br>　　朝携下枫浦，晚戴出烟艇。冒雪或平檐，听泉时仄顶。
<br>　　飙移霭然色，波乱危如影。不识九衢尘，终年居下泂.
<br>
<br>卷620_20 「奉和袭美添渔具五篇。背蓬」陆龟蒙
<br>　　敏手劈江筠，随身织烟壳。沙禽固不知，钓伴犹初觉。
<br>　　闲从翠微拂，静唱沧浪濯。见说万山潭，渔童尽能学。
<br>
<br>卷620_21 「樵人十咏。樵谿」陆龟蒙
<br>　　山高谿且深，苍苍但群木。抽条欲千尺，众亦疑朴樕。
<br>　　一朝蒙翦伐，万古辞林麓。若遇燎玄穹，微烟出云族。
<br>
<br>卷620_22 「樵人十咏。樵家」陆龟蒙
<br>　　草木黄落时，比邻见相喜。门当清涧尽，屋在寒云里。
<br>　　山棚日才下，野灶烟初起。所谓顺天民，唐尧亦如此。
<br>
<br>卷620_23 「樵人十咏。樵叟」陆龟蒙
<br>　　自小即胼胝，至今凋鬓发。所图山褐厚，所爱山炉热。
<br>　　不知冠盖好，但信烟霞活。富贵如疾颠，吾从老岩穴。
<br>
<br>卷620_24 「樵人十咏。樵子」陆龟蒙
<br>　　生自苍崖边，能谙白云养。才穿远林去，已在孤峰上。
<br>　　薪和野花束，步带山词唱。日暮不归来，柴扉有人望。
<br>
<br>卷620_25 「樵人十咏。樵径」陆龟蒙
<br>　　石脉青霭间，行行自幽绝。方愁山缭绕，更值云遮截。
<br>　　争推好林浪，共约归时节。不似名利途，相期覆车辙。
<br>
<br>卷620_26 「樵人十咏。樵斧」陆龟蒙
<br>　　淬砺秋水清，携持远山曙。丁丁在前涧，杳杳无寻处。
<br>　　巢倾鸟犹在，树尽猿方去。授钺者何人，吾今易其虑。
<br>
<br>卷620_27 「樵人十咏。樵担」陆龟蒙
<br>　　轻无斗储价，重则筋力绝。欲下半岩时，忧襟两如结。
<br>　　风高势还却，雪厚疑中折。负荷诚独难，移之赠来哲。
<br>
<br>卷620_28 「樵人十咏。樵风」陆龟蒙
<br>　　朝随早潮去，暮带残阳返。向背得清飙，相追无近远。
<br>　　采山一何迟，服道常苦蹇。仙术信能为，年华未将晚。
<br>
<br>卷620_29 「樵人十咏。樵火」陆龟蒙
<br>　　积雪抱松坞，蠹根然草堂。深炉与远烧，此夜仍交光。
<br>　　或似坐奇兽，或如焚异香。堪嗟宦游子，冻死道路傍。
<br>
<br>卷620_30 「樵人十咏。樵歌」陆龟蒙
<br>　　纵调为野吟，徐徐下云磴。因知负樵乐，不减援琴兴。
<br>　　出林方自转，隔水犹相应。但取天壤情，何求郢人称。
<br>
<br>卷620_31 「奉和袭美酒中十咏。酒星」陆龟蒙
<br>　　万古醇酎气，结而成晶荧。降为嵇阮徒，动与尊罍并。
<br>　　不独祭天庙，亦应邀客星。何当八月槎，载我游青冥。
<br>
<br>卷620_32 「奉和袭美酒中十咏。酒泉」陆龟蒙
<br>　　初悬碧崖口，渐注青溪腹。味既敌中山，饮宁拘一斛。
<br>　　春疑浸花骨，暮若酣云族。此地得封侯，终身持美禄。
<br>
<br>卷620_33 「奉和袭美酒中十咏。酒篘」陆龟蒙
<br>　　山斋酝方熟，野童编近成。持来欢伯内，坐使贤人清。
<br>　　不待盎中满，旋供花下倾。汪汪日可挹，未羡黄金籝.
<br>
<br>卷620_34 「奉和袭美酒中十咏。酒床」陆龟蒙
<br>　　六尺样何奇，溪边濯来洁。糟深贮方半，石重流还咽。
<br>　　闲移秋病可，偶听寒梦缺。往往枕眠时，自疑陶靖节。
<br>
<br>卷620_35 「奉和袭美酒中十咏。酒垆」陆龟蒙
<br>　　锦里多佳人，当垆自沽酒。高低过反坫，大小随圆瓿。
<br>　　数钱红烛下，涤器春江口。若得奉君欢，十千求一斗。
<br>
<br>卷620_36 「奉和袭美酒中十咏。酒楼」陆龟蒙
<br>　　百尺江上起，东风吹酒香。行人落帆上，远树涵残阳。
<br>　　凝睇复凝睇，一觞还一觞。须知凭栏客，不醉难为肠。
<br>
<br>卷620_37 「奉和袭美酒中十咏。酒旗」陆龟蒙
<br>　　摇摇倚青岸，远荡游人思。风欹翠竹杠，雨澹香醪字。
<br>　　才来隔烟见，已觉临江迟。大旆非不荣，其如有王事。
<br>
<br>卷620_38 「奉和袭美酒中十咏。酒尊」陆龟蒙
<br>　　黄金即为侈，白石又太拙。斫得奇树根，中如老蛟穴。
<br>　　时招山下叟，共酌林间月。尽醉两忘言，谁能作天舌。
<br>
<br>卷620_39 「奉和袭美酒中十咏。酒城」陆龟蒙
<br>　　何代驱生灵，筑之为酿地。殊无甲兵守，但有糟浆气。
<br>　　雉堞屹如狂，女墙低似醉。必若据而争，先登仪狄氏。
<br>
<br>卷620_40 「奉和袭美酒中十咏。酒乡」陆龟蒙
<br>　　谁知此中路，暗出虚无际。广莫是邻封，华胥为附丽。
<br>　　三杯闻古乐，伯雅逢遗裔。自尔等荣枯，何劳问玄弟。
<br>
<br>卷620_41 「添酒中六咏。酒池」陆龟蒙
<br>　　万斛输曲沼，千钟未为多。残霞入醍齐，远岸澄白酂。
<br>　　后土亦沈醉，奸臣空浩歌。迩来荒淫君，尚得乘馀波。
<br>
<br>卷620_42 「添酒中六咏。酒龙」陆龟蒙
<br>　　铜雀羽仪丽，金龙光彩奇。潜倾邺宫酒，忽作商庭漦.
<br>　　若怒鳞甲赤，如酣头角垂。君臣坐相灭，安用骄奢为。
<br>
<br>卷620_43 「添酒中六咏。酒瓮」陆龟蒙
<br>　　候暖麹糵调，覆深苫盖净。溢处每淋漓，沉来还濎滢。
<br>　　常闻清凉酎，可养希夷性。盗饮以为名，得非君子病。
<br>
<br>卷620_44 「添酒中六咏。酒船」陆龟蒙
<br>　　昔人性何诞，欲载无穷酒。波上任浮身，风来即开口。
<br>　　荒唐意难遂，沉湎名不朽。千古如比肩，问君能继不。
<br>
<br>卷620_45 「添酒中六咏。酒枪」陆龟蒙
<br>　　景山实名士，所玩垂清尘。尝作酒家语，自言中圣人。
<br>　　奇器质含古，挫糟未应醇。唯怀魏公子，即此飞觞频。
<br>
<br>卷620_46 「添酒中六咏。酒杯」陆龟蒙
<br>　　叔夜傲天壤，不将琴酒疏。制为酒中物，恐是琴之馀。
<br>　　一弄广陵散，又裁绝交书。颓然掷林下，身世俱何如。
<br>
<br>卷620_47 「奉和袭美茶具十咏。茶坞」陆龟蒙
<br>　　茗地曲隈回，野行多缭绕。向阳就中密，背涧差还少。
<br>　　遥盘云髻慢，乱簇香篝小。何处好幽期，满岩春露晓。
<br>
<br>卷620_48 「奉和袭美茶具十咏。茶人」陆龟蒙
<br>　　天赋识灵草，自然钟野姿。闲来北山下，似与东风期。
<br>　　雨后探芳去，云间幽路危。唯应报春鸟，得共斯人知。
<br>
<br>卷620_49 「奉和袭美茶具十咏。茶笋」陆龟蒙
<br>　　所孕和气深，时抽玉苕短。轻烟渐结华，嫩蕊初成管。
<br>　　寻来青霭曙，欲去红云暖。秀色自难逢，倾筐不曾满。
<br>
<br>卷620_50 「奉和袭美茶具十咏。茶籝」陆龟蒙
<br>　　金刀劈翠筠，织似波文斜。制作自野老，携持伴山娃。
<br>　　昨日斗烟粒，今朝贮绿华。争歌调笑曲，日暮方还家。
<br>
<br>卷620_51 「奉和袭美茶具十咏。茶舍」陆龟蒙
<br>　　旋取山上材，驾为山下屋。门因水势斜，壁任岩隈曲。
<br>　　朝随鸟俱散，暮与云同宿。不惮采掇劳，只忧官未足。
<br>
<br>卷620_52 「奉和袭美茶具十咏。茶灶（《经》云茶灶无突）」陆龟蒙
<br>　　无突抱轻岚，有烟映初旭。盈锅玉泉沸，满甑云芽熟。
<br>　　奇香袭春桂，嫩色凌秋菊。炀者若吾徒，年年看不足。
<br>
<br>卷620_53 「奉和袭美茶具十咏。茶焙」陆龟蒙
<br>　　左右捣凝膏，朝昏布烟缕。方圆随样拍，次第依层取。
<br>　　山谣纵高下，火候还文武。见说焙前人，时时炙花脯。
<br>
<br>卷620_54 「奉和袭美茶具十咏。茶鼎」陆龟蒙
<br>　　新泉气味良，古铁形状丑。那堪风雪夜，更值烟霞友。
<br>　　曾过赪石下，又住清溪口。且共荐皋卢，何劳倾斗酒。
<br>
<br>卷620_55 「奉和袭美茶具十咏。茶瓯」陆龟蒙
<br>　　昔人谢塸埞，徒为妍词饰。岂如珪璧姿，又有烟岚色。
<br>　　光参筠席上，韵雅金罍侧。直使于阗君，从来未尝识。
<br>
<br>卷620_56 「奉和袭美茶具十咏。煮茶」陆龟蒙
<br>　　闲来松间坐，看煮松上雪。时于浪花里，并下蓝英末。
<br>　　倾馀精爽健，忽似氛埃灭。不合别观书，但宜窥玉札。 
<br>
<br>　　　　　　　　　　　　　　卷六百二十一
<br>
<br>卷621_1 「置酒行」陆龟蒙
<br>　　落尘花片排香痕，阑珊醉露栖愁魂。洞庭波色惜不得，
<br>　　东风领入黄金尊。千筠掷毫春谱大，碧舞红啼相倡和。
<br>　　安知寂寞西海头，青pF未垂孤凤饿。
<br>
<br>卷621_2 「江湖散人歌」陆龟蒙
<br>　　江湖散人天骨奇，短发搔来蓬半垂。手提孤篁曳寒茧，
<br>　　口诵太古沧浪词。词云太古万万古，民性甚野无风期。
<br>　　夜栖止与禽兽杂，独自构架纵横枝。因而称曰有巢氏，
<br>　　民共敬贵如君师。当时只效乌鹊辈，岂是有意陈尊卑。
<br>　　无端后圣穿凿破，一派前导千流随。多方恼乱元气死，
<br>　　日使文字生奸欺。圣人事业转销耗，尚有渔者存熙熙。
<br>　　风波不独困一士，凡百器具皆能施。罛疏沪腐鲈鳜脱，
<br>　　止失检驭无谗疵。人间所谓好男子，我见妇女留须眉。
<br>　　奴颜婢膝真乞丐，反以正直为狂痴。所以头欲散，
<br>　　不散弁峨巍。所以腰欲散，不散珮陆离。行散任之适，
<br>　　坐散从倾欹；语散空谷应，笑散春云披；衣散单复便，
<br>　　食散酸咸宜；书散浑真草，酒散甘醇醨；屋散势斜直，
<br>　　树散行参差；客散忘簪屦，禽散虚笼池。物外一以散，
<br>　　中心散何疑？不共诸侯分邑里，不与天子专隍陴。
<br>　　静则守桑柘，乱则逃妻儿。金镳贝带未尝识，
<br>　　白刃杀我穷生为。或闻蕃将负恩泽，号令铁马如风驰。
<br>　　大君年小丞相少，当轴自请都旌旗。神锋悉出羽林仗，
<br>　　缋画日月蟠龙螭。太宗基业甚牢固，小丑背叛当歼夷。
<br>　　禁军近自肃宗置，抑遏辅国争雄雌。必然大段剪凶逆，
<br>　　须召劲勇持军麾。四方贼垒犹占地，死者暴骨生寒饥。
<br>　　归来辄拟荷锄笠，诟吏已责租钱迟。兴师十万一日费，
<br>　　不啻千金何以支。只今利口且箕敛，何暇俯首哀惸嫠。
<br>　　均荒补败岂无术，布在方册撑颓隵.冰霜襦袴易反掌。
<br>　　白面诸郎殊不知。江湖散人悲古道，悠悠幸寄羲皇傲。
<br>　　官家未议活苍生，拜赐江湖散人号。
<br>
<br>卷621_3 「五歌。放牛」陆龟蒙
<br>　　江草秋穷似秋半，十角吴牛放江岸。邻肩抵尾乍依隈，
<br>　　横去斜奔忽分散。荒陂断堑无端入，背上时时孤鸟立。
<br>　　日暮相将带雨归，田家烟火微茫湿。
<br>
<br>卷621_4 「五歌。水鸟」陆龟蒙
<br>　　水鸟山禽虽异名，天工各与双翅翎。雏巢吞啄即一例，
<br>　　游处高卑殊不停。则有觜铍爪戟劲立直视者，
<br>　　击搏挽裂图膻腥。如此等色恣豪横，耸身往往凌青冥。
<br>　　为人罗绊取材力，韦鞲彩绶悬金铃。三驱不以鸟捕鸟，
<br>　　矢下先得闻诸经。超然可继义勇后，恰似有志行天刑。
<br>　　鸥闲鹤散两自遂，意思不受人丁宁。今朝棹倚寒江汀，
<br>　　舂鉏翡翠参。孤翘侧睨瞥灭没，未是即肯驯檐楹。
<br>　　妇女衣襟便佞舌，始得金笼日提挈。精神卓荦背人飞，
<br>　　冷抱蒹葭宿烟月。我与时情大乖剌，只是江禽有毛发。
<br>　　殷勤谢汝莫相猜，归来长短同群活。
<br>
<br>卷621_5 「五歌。刈获」陆龟蒙
<br>　　自春徂秋天弗雨，廉廉早稻才遮亩。芒粒稀疏熟更轻，
<br>　　地与禾头不相拄。我来愁筑心如堵，更听农夫夜深语。
<br>　　凶年是物即为灾，百阵野凫千穴鼠。平明抱杖入田中，
<br>　　十穗萧条九穗空。敢言一岁囷仓实，不了如今朝暮舂。
<br>　　天职谁司下民籍，苟有区区宜析析。本作耕耘意若何，
<br>　　虫豸兼教食人食。古者为邦须蓄积，鲁饥尚责如齐籴。
<br>　　今之为政异当时，一任流离恣征索。平生幸遇华阳客，
<br>　　向日餐霞转肥白。欲卖耕牛弃水田，移家且傍三茅宅。
<br>
<br>卷621_6 「五歌。雨夜」陆龟蒙
<br>　　屋小茅干雨声大，自疑身著蓑衣卧。兼似孤舟小泊时，
<br>　　风吹折苇来相佐。我有愁襟无可那，才成好梦刚惊破。
<br>　　背壁残灯不及萤，重挑却向灯前坐。
<br>
<br>卷621_7 「五歌。食鱼」陆龟蒙
<br>　　江南春旱鱼无泽，岁晏未曾腥鼎鬲。今朝有客卖鲈鲂，
<br>　　手提见我长于尺。呼儿舂取红莲米，轻重相当加十倍。
<br>　　且作吴羹助早餐，饱卧晴檐曝寒背。横戈负羽正纷纷，
<br>　　只用骁雄不用文。争如晓夕讴吟样，好伴沧洲白鸟群。
<br>
<br>卷621_8 「丁隐君歌」陆龟蒙
<br>　　华阳道士南游归，手中半卷青萝衣。自言逋客持赠我，
<br>　　乃是钱塘丁翰之。连江大抵多奇岫，独话君家最奇秀。
<br>　　盘烧天竺春笋肥，琴倚洞庭秋石瘦。草堂暗引龙泓溜，
<br>　　老树根株若蹲兽。霜浓果熟未容收，往往儿童杂猿狖。
<br>　　去岁猖狂有黄寇，官军解散无人斗。满城奔迸翰之闲，
<br>　　只把枯松塞圭窦。前度相逢正卖文，一钱不直虚云云。
<br>　　今来利作采樵客，可以抛身麋鹿群。丁隐君，丁隐君，
<br>　　叩头且莫变名氏，即日更寻丁隐君。
<br>
<br>卷621_9 「紫溪翁歌」陆龟蒙
<br>　　一丘之木，其栖深也屋，吾容不辱；一溪之石，
<br>　　其居平也席，吾劳以息；一窦之泉，其音清也弦，
<br>　　吾方在悬。得乎人，得乎天，吾不知所以然而然。
<br>
<br>卷621_10 「赓歌」陆龟蒙
<br>　　采江之鱼兮，朝船有鲈。采江之蔬兮，暮筐有蒲。
<br>　　左图且书，右琴与壶。寿欤夭欤，贵欤贱欤。
<br>
<br>卷621_11 「鹤媒歌」陆龟蒙
<br>　　偶系渔舟汀树枝，因看射鸟令人悲。盘空野鹤忽然下，
<br>　　背翳见媒心不疑。媒闲静立如无事，清唳时时入遥吹。
<br>　　裴回未忍过南塘，且应同声就同类。梳翎宛若相逢喜，
<br>　　只怕才来又惊起。窥鳞啄藻乍低昂，立定当胸流一矢。
<br>　　媒欢舞跃势离披，似谄功能邀弩儿。云飞水宿各自物，
<br>　　妒侣害群犹尔为。而况世间有名利，外头笑语中猜忌。
<br>　　君不见荒陂野鹤陷良媒，同类同声真可畏。
<br>
<br>卷621_12 「庆封宅古井行」陆龟蒙
<br>　　古甓团团藓花碧，鼎渫寒泉深百尺。江南戴白尽能言，
<br>　　此地曾为庆封宅。庆封嗜酒荒齐政，齐人剪族封奔迸。
<br>　　虽过鲁国羞鲁儒，欲弄吴民窃吴柄。吴分岩邑号朱方，
<br>　　子家负固心强梁。泽车豪马驰似水，锦凤玉龙森若墙。
<br>　　一朝云梦围兵至，胸陷锋铓脑涂地。因知富德不富财，
<br>　　颜氏箪瓢有深意。宣父尝违盗泉水，懦夫立事贪夫止。
<br>　　今歌此井示吴人，断绠沉瓶自兹始。
<br>
<br>卷621_13 「小鸡山樵人歌」陆龟蒙
<br>　　长其船兮利其斧，输予薪兮勿予侮。田予登兮榖予庾，
<br>　　突晨烟兮蓬缕缕。窗有明兮编有古，饱而安兮惟编是伍，
<br>　　时不用兮吾无汝抚。
<br>
<br>卷621_14 「吴俞儿舞歌。剑俞」陆龟蒙
<br>　　枝月喉，棹霜脊，北斗离离在寒碧。龙魂清，虎尾白，
<br>　　秋照海心同一色。纛影吒沙千影侧，神豪发直。
<br>　　四睨之人股佶栗，欲定不定定不得。舂牍残，儿且止。
<br>　　狄胡有胆大如山，怖亦死。
<br>
<br>卷621_15 「吴俞儿舞歌。矛俞」陆龟蒙
<br>　　手盘风，头背分，电光战扇，欲刺敲心留半线。
<br>　　缠肩绕脰，dl合眩旋，卓植赴列，夺避中节。
<br>　　前冲函礼穴，上指孛彗灭，与君一用来有截。
<br>
<br>卷621_16 「弩俞」陆龟蒙
<br>　　牛来开弦，人为置镞。捩机关，迸山谷，鹿骇涩，隼击迟。
<br>　　析毫中睫，洞腋分龟。达坚垒，残雄师，可以冠猛乐壮曲。
<br>　　抑扬蹈厉，有裂犀兕之气者，非公与？
<br>
<br>卷621_17 「句曲山朝真词二首。迎真」陆龟蒙
<br>　　九华磬答寒泉急，十绝幡摇翠微湿。司命旍旌未下来，
<br>　　焚香抱简凝神立。残星下照霓襟冷，缺月才分鹤轮影。
<br>　　空洞灵章发一声，春来万壑烟花醒。
<br>
<br>卷621_18 「句曲山朝真词二首。送真」陆龟蒙
<br>　　萦云凤髻飘然解，玉钺玄干俨先迈。朝真弟子悄无言，
<br>　　再拜碧杯添沆瀣。火gW跳跃龙毛盖，脑发青青wT綷綷.
<br>　　万象销沉一瞬间，空馀月外闻残佩。
<br>
<br>卷621_19 「战秋辞」陆龟蒙
<br>　　八月空堂，前临隙荒。抽关散扇，晨乌未光。左右物态，
<br>　　森疏强梁。天随子爽駴恂栗，恍军庸之我当。濠然而沟，
<br>　　垒然而墙。纛然而桂，队然而篁。杉巉攒矛，蕉标建常。
<br>　　槁艾矢束，矫蔓弦张。蛙合助吹，鸟分启行。
<br>　　若革进而金止，固违阴而就阳。无何，云颜师，风旨伯。
<br>　　苍茫惨澹，隳危摵划。烟蒙上焚，雨阵下棘。如濠者注，
<br>　　如垒者辟；如纛者亚，如队者析；如矛者折，如常者拆；
<br>　　如矢者仆，如弦者磔；如吹者喑，如行者惕。
<br>　　石有发兮尽累，木有耳兮咸馘。云风雨烟，乘胜之势骄；
<br>　　杉篁蕉蔓，败北之气摵。天随子曰：吁，秋无神则已，
<br>　　如其有神，吾为尔羞之。南北畿圻，盗兴五期。方州大都，
<br>　　虎节龙旗。瓦解冰碎，瓜分豆离。斧抵耋老，干穿乳儿。
<br>　　昨宇今烬，朝人暮尸。万犊一啖，千仓一炊。扰践边朔，
<br>　　歼伤蜑夷。制质守帅，披攘城池。弓弮不刓，甲缀不离。
<br>　　凶渠歌笑，裂地无疑。天有四序，秋为司刑。少昊负扆，
<br>　　亲朝百灵。蓐收相臣，太白将星。可霾可电，可风可霆。
<br>　　可堑溺颠陷，可夭札迷冥。曾忘鏖剪，自意澄宁。
<br>　　苟蜡礼之云责，触天怒而谁丁，奈何欺荒庭？凌坏砌，
<br>　　摋崇茝，批宿蕙，揭编茅而逞力，断纬萧而作势，
<br>　　不过约弱欹垂，戕残废替。可谓弃其本而趋其末，
<br>　　舍其大而从其细也。辞犹未已，色若愧耻，于是堕者止，
<br>　　偃者起。
<br>
<br>卷621_20 「祝牛宫辞」陆龟蒙
<br>　　四牸三牯，中一去乳。天霜降寒，纳此室处。
<br>　　老农拘拘，度地不亩。东西几何，七举其武。
<br>　　南北几何，丈二加五。偶楹当闲，载尺入土。
<br>　　太岁在亥，馀不足数。上缔蓬茅，下远官府。
<br>　　耕耨以时，饮食得所。或寝或卧，免风免雨。
<br>　　宜尔子孙，实我仓庾。
<br>
<br>卷621_21 「迎潮送潮辞。迎潮」陆龟蒙
<br>　　江霜严兮枫叶丹，潮声高兮墟落寒。鸥巢卑兮渔箔短，
<br>　　远岸没兮光烂烂。潮之德兮无际，既充其大兮又充其细。
<br>　　密幽人兮款柴门，寂寞流连兮依稀旧痕。
<br>　　濡腴泽槁兮潮之恩，不尸其功兮归于混元。
<br>
<br>卷621_22 「迎潮送潮辞。送潮」陆龟蒙
<br>　　潮西来兮又东下，日染中流兮红洒洒。汀葭苍兮屿蓼枯，
<br>　　风骚牢兮愁烟孤。大几望兮微将晦翳，睨瀛溶兮敛然而退。
<br>　　爱长波兮数数，一幅巾兮无缨可濯。帆生尘兮楫有衣，
<br>　　怅潮之还兮吾犹未归。
<br>
<br>卷621_23 「问吴宫辞」陆龟蒙
<br>　　彼吴之宫兮江之那涯，复道盘兮当高且斜。
<br>　　波摇疏兮雾濛箔，菡萏国兮鸳鸯家。鸾之箫兮蛟之瑟，
<br>　　骈筠参差兮界丝密。宴曲房兮上初日，
<br>　　月落星稀兮歌酣未毕。越山丛丛兮越溪疾，
<br>　　美人雄剑兮相先后出。火姑苏兮沼长洲，
<br>　　此宫之丽人兮留乎不留。霜氛重兮孤榜晓，
<br>　　远树扶苏兮愁烟悄眇。欲摭愁烟兮问故基，
<br>　　又恐愁烟兮推白鸟。 
<br>
<br>　　　　　　　　　　　　　　卷六百二十二
<br>
<br>卷622_1 「萤诗」陆龟蒙
<br>　　肖翘虽振羽，戚促尽疑冰。风助流还急，烟遮点渐凝。
<br>　　不须轻列宿，才可拟孤灯。莫倚隋家事，曾烦下诏征。
<br>
<br>卷622_2 「蝉」陆龟蒙
<br>　　只凭风作使，全仰柳为都。一腹清何甚，双翎薄更无。
<br>　　伴貂金换酒，并雀画成图。恐是千年恨，偏令落日呼。
<br>
<br>卷622_3 「秋热」陆龟蒙
<br>　　自惜秋捐扇，今来意未衰。殷勤付柔握，淅沥待清吹。
<br>　　午气朱崖近，宵声白羽随。总如南国候，无复婕妤悲。
<br>
<br>卷622_4 「村中晚望」陆龟蒙
<br>　　抱杖柴门立，江村日易斜。雁寒犹忆侣，人病更离家。
<br>　　短鬓看成雪，双眸旧有花。何须万里外，即此是天涯。
<br>
<br>卷622_5 「四明山诗。石窗」陆龟蒙
<br>　　石窗何处见，万仞倚晴虚。积霭迷青琐，残霞动绮疏。
<br>　　山应列圆峤，宫便接方诸。只有三奔客，时来教隐书。
<br>
<br>卷622_6 「四明山诗。过云」陆龟蒙
<br>　　相访一程云，云深路仅分。啸台随日辨，樵斧带风闻。
<br>　　晓著衣全湿，寒冲酒不醺。几回归思静，仿佛见苏君。
<br>
<br>卷622_7 「四明山诗。云南」陆龟蒙
<br>　　云南更有溪，丹砾尽无泥。药有巴賨卖，枝多越鸟啼。
<br>　　夜清先月午，秋近少岚迷。若得山颜住，芝zC手自携。
<br>
<br>卷622_39 「四明山诗。云北」陆龟蒙
<br>　　云北是阳川，人家洞壑连。坛当星斗下，楼拶翠微边。
<br>　　一半遥峰雨，三条古井烟。金庭如有路，应到左神天。
<br>
<br>卷622_40 「四明山诗。鹿亭」陆龟蒙
<br>　　鹿亭岩下置，时领白麛过。草细眠应久，泉香饮自多。
<br>　　认声来月坞，寻迹到烟萝。早晚吞金液，骑将上绛河。
<br>
<br>卷622_41 「四明山诗。樊榭」陆龟蒙
<br>　　樊榭何年筑，人应白日飞。至今山客说，时驾玉麟归。
<br>　　乳蒂缘松嫩，芝台出石微。凭栏虚目断，不见羽华衣。
<br>
<br>卷622_42 「四明山诗。潺湲洞」陆龟蒙
<br>　　石浅洞门深，潺潺万古音。似吹双羽管，如奏落霞琴。
<br>　　倒穴漂龙沫，穿松溅鹤襟。何人乘月弄，应作上清吟。
<br>
<br>卷622_43 「四明山诗。青棂子」陆龟蒙
<br>　　山实号青棂，环冈次第生。外形坚绿壳，中味敌璚英。
<br>　　堕石樵儿拾，敲林宿鸟惊。亦应仙吏守，时取荐层城。
<br>
<br>卷622_44 「四明山诗。鞠侯」陆龟蒙
<br>　　何事鞠侯名，先封在四明。但为连臂饮，不作断肠声。
<br>　　野蔓垂缨细，寒泉佩玉清。满林游宦子，谁为作君卿。
<br>
<br>卷622_45 「奉和袭美赠魏处士五贶诗。五泻舟」陆龟蒙
<br>　　样自桐川得，词因隐地成。好渔翁亦喜，新白鸟还惊。
<br>　　沙际拥江沫，渡头横雨声。尚应嫌越相，遗祸不遗名。
<br>
<br>卷622_46 「奉和袭美赠魏处士五贶诗。华顶杖」陆龟蒙
<br>　　万古阴崖雪，灵根不为枯。瘦于霜鹤胫，奇似黑龙须。
<br>　　拄访谭玄客，持看泼墨图。湖云如有路，兼可到仙都。
<br>
<br>卷622_47 「奉和袭美赠魏处士五贶诗。太湖砚」陆龟蒙
<br>　　谁截小秋滩，闲窥四绪宽。绕为千嶂远，深置一潭寒。
<br>　　坐久云应出，诗成墨未干。不知新博物，何处拟重刊。
<br>
<br>卷622_48 「奉和袭美赠魏处士五贶诗。乌龙养和」陆龟蒙
<br>　　养和名字好，偏寄道情深。所以亲逋客，兼能助五禽。
<br>　　倚肩沧海望，钩膝白云吟。不是逍遥侣，谁知世外心。
<br>
<br>卷622_49 「奉和袭美赠魏处士五贶诗。诃陵尊」陆龟蒙
<br>　　鱼骼匠成尊，犹残海浪痕。外堪欺玳瑁，中可酌昆仑。
<br>　　水绕苔矶曲，山当草阁门。此中醒复醉，何必问乾坤。
<br>
<br>卷622_50 「奉酬袭美早春病中书事」陆龟蒙
<br>　　只贪诗调苦，不计病容生。我亦休文瘦，君能叔宝清。
<br>　　药须勤一服，春莫累多情。欲入毗耶问，无人敌净名。
<br>
<br>卷622_51 「又酬次韵」陆龟蒙
<br>　　从来多远思，尤向静中生。所以令心苦，还应是骨清。
<br>　　酒香偏入梦，花落又关情。积此风流事，争无后世名。
<br>
<br>卷622_52 「奉酬袭美秋晚见题二首」陆龟蒙
<br>　　为爱晚窗明，门前亦懒行。图书看得熟，邻里见还生。
<br>　　鸟啄琴材响，僧传药味精。缘君多古思，携手上空城。
<br>　　何事乐渔樵，巾车或倚桡。和诗盈古箧，赊酒半寒瓢。
<br>　　失雨园蔬赤，无风蚛叶凋。清言一相遗，吾道未全消。
<br>
<br>卷622_53 「奉和袭美初冬章上人院」陆龟蒙
<br>　　每伴来方丈，还如到四禅。菊承荒砌露，茶待远山泉。
<br>　　画古全无迹，林寒却有烟。相看吟未竟，金磬已泠然。
<br>
<br>卷622_54 「袭美见题郊居十首，因次韵酬之以伸荣谢」陆龟蒙
<br>　　近来唯乐静，移傍故城居。闲打修琴料，时封谢药书。
<br>　　夜停江上鸟，晴晒箧中鱼。出亦图何事，无劳置栈车。
<br>　　倩人医病树，看仆补衡茅。散发还同阮，无心敢慕巢。
<br>　　简便书露竹，尊待破霜匏。日好林间坐，烟萝近欲交。
<br>　　倭僧留海纸，山匠制云床。懒外应无敌，贫中直是王。
<br>　　池平鸥思喜，花尽蝶情忙。欲问新秋计，菱丝一亩强。
<br>　　故山空自掷，当路竟谁知。只有经时策，全无养拙资。
<br>　　病深怜灸客，炊晚信樵儿。谩欲陈风俗，周官未采诗。
<br>　　福地能容堑，玄关讵有扉。静思琼版字，闲洗铁筇衣。
<br>　　鸟破凉烟下，人冲暮雨归。故园秋草梦，犹记绿微微。
<br>　　水影沉鱼器，邻声动纬车。燕轻捎坠叶，蜂懒卧燋花。
<br>　　说史评诸例，论兵到百家。明时如不用，归去种桑麻。
<br>　　禹穴奇编缺，雷平异境残。静吟封箓检，归兴削帆竿。
<br>　　白石堪为饭，青萝好作冠。几时当斗柄，同上步罡坛。
<br>　　强起披衣坐，徐行处暑天。上阶来斗雀，移树去惊蝉。
<br>　　莫问盐车骏，谁看酱瓿玄。黄金如可化，相近买云泉。
<br>　　野入青芜巷，陂侵白竹门。风高开栗刺，沙浅露芹根。
<br>　　迸鼠缘藤桁，饥乌立石盆。东吴虽不改，谁是武王孙。
<br>　　疏慵真有素，时势尽无能。风月虽为敌，林泉幸未憎。
<br>　　酒材经夏阙，诗债待秋征。只有君同癖，闲来对曲肱。
<br>
<br>卷622_55 「和张广文贲旅泊吴门次韵」陆龟蒙
<br>　　高秋能叩触，天籁忽成文。苦调虽潜倚，灵音自绝群。
<br>　　茅峰曾醮斗，笠泽久眠云。许伴山中躅，三年任一醺。
<br>
<br>卷622_56 「又次前韵酬广文」陆龟蒙
<br>　　独倚秋光岸，风漪学簟文。玄堪教凤集，书好换鹅群。
<br>　　叶堕平台月，香消古径云。强歌非白纻，聊以送馀醺。
<br>
<br>卷622_57 「送延陵张宰」陆龟蒙
<br>　　春尽未离关，之官亦似闲。不嫌请薄俸，为喜带名山。
<br>　　默祷三真后，高吟十字还。只应江上鸟，时下讼庭间。
<br>
<br>卷622_58 「送人罢官归茅山」陆龟蒙
<br>　　呼僮晓拂鞍，归上大茅端。薄俸虽休入，明霞自足餐。
<br>　　暗霜松粒赤，疏雨草堂寒。又凿中峰石，重修醮月坛。
<br>
<br>卷622_59 「立春日」陆龟蒙
<br>　　去年花落时，题作送春诗。自为重相见，应无今日悲。
<br>　　道孤逢识寡，身病买名迟。一夜东风起，开帘不敢窥。
<br>
<br>卷622_60 「中秋夜寄友生」陆龟蒙
<br>　　秋来一度满，重见色难齐。独坐犹过午，同吟不到西。
<br>　　疏芒唯斗在，残白合河迷。更忆前年望，孤舟泊大溪。 
<br>
<br>　　　　　　　　　　　　　　卷六百二十三
<br>
<br>卷623_1 「奉和袭美古杉三十韵」陆龟蒙
<br>　　众木尽相遗，孤芳独任奇。锸天形硉兀，当殿势頫危。
<br>　　恐是夸娥怒，教临嶻嶭衰。节穿开耳目，根瘿坐熊罴。
<br>　　世只论荣落，人谁问等衰。有巅从日上，无叶与秋欺。
<br>　　虎搏应难动，雕蹲不敢迟。战锋新缺齾，烧岸黑bO黧。
<br>　　斗死龙骸杂，争奔鹿角差。肢销洪水脑，棱耸梵天眉。
<br>　　磔索珊瑚涌，森严獬豸窥。向空分荦指，冲浪出鲸鬐.
<br>　　杨仆船橦在，蚩尤阵纛隳。下连金粟固，高用铁菱披。
<br>　　挺若苻坚棰，浮于祖纳椎。峥嵘惊露鹤，bp趚阂云螭。
<br>　　傍宇将支压，撑霄欲抵隵.背交虫臂挶，相向鹘拳追。
<br>　　格笔差犹立，阶干卓未麾。鬼神应暗画，风雨恐潜移。
<br>　　已觉寒松伏，偏宜后土疲。好邀清啸傲，堪映古茅茨。
<br>　　材大应容蝎，年深必孕夔。后雕依佛氏，初植必僧弥。
<br>　　拥肿烦庄辩，槎牙费庾词。咏多灵府困，搜苦化权卑。
<br>　　类既区中寡，朋当物外推。蟠桃标日域，珠草侍仙墀。
<br>　　真宰诚求梦，春工幸可医。若能嘘嶰竹，犹足动华滋。
<br>
<br>卷623_2 「奉和袭美新秋言怀三十韵次韵」陆龟蒙
<br>　　身闲唯爱静，篱外是荒郊。地僻怜同巷，庭喧厌累巢。
<br>　　岸声摇舴艋，窗影辨蟏蛸。径只溪禽下，关唯野客敲。
<br>　　竹冈从古凸，池缘本来bn.早藕擎霜节，凉花束紫梢。
<br>　　渔情随锤网，猎兴起鸣髇.好梦经年说，名方著处抄。
<br>　　才疏惟自补，技痒欲谁抓。窗静常悬dO，鞭闲不正鞘。
<br>　　山衣轻斧藻，天籁逸弦匏。蕙转风前带，桃烘雨后胶。
<br>　　藓干黏晚砌，烟湿动晨庖。沉约便图籍，扬雄重酒肴。
<br>　　目曾窥绝洞，耳不犯征铙。历外穷飞朔，蓍中记伏爻。
<br>　　石林空寂历，云肆肯哓譊.松桂何妨蠹，龟龙亦任嘲。
<br>　　未能丹作髓，谁相紫为胞。莫把荣枯异，但和大小包。
<br>　　由弓猿不捷，梁圈虎忘虓。旧友怀三益，关山阻二崤。
<br>　　道随书簏古，时共钓轮抛。好作忘机士，须为莫逆交。
<br>　　看君驰谏草，怜我卧衡茅。出处虽冥默，薰莸肯溷殽。
<br>　　岸沙从鹤印，崖蜜劝人摷。白菌盈枯枿，黄精满绿筲。
<br>　　仙因隐居信，禅是净名教。勿谓江湖永，终浮一大瓟。
<br>
<br>卷623_3 「和袭美江南书情二十韵寄秘阁韦校书贻之商洛…次韵」陆龟蒙
<br>　　我志如鱼乐，君词称凤衔。暂来从露冕，何事买云岩。
<br>　　水石应容病，松篁未听谗。罐香松蠹腻，山信药苗缄。
<br>　　爱鹭欹危立，思猿矍铄獑。谢才偏许脁，阮放最怜咸。
<br>　　大乐宁忘缶，奇工肯顾瑊.客愁迷旧隐，鹰健想秋毚。
<br>　　砚缺犹慵琢，文繁却要芟。雨馀幽沼净，霞散远峰巉.
<br>　　洗笔烟成段，培花土作杴.访僧还觅伴，医鹤自须监。
<br>　　荒庙犹怀季，清滩几梦严。背风开蠹简，冲浪试新帆。
<br>　　闷忆年支酒，闲裁古样衫。钓家随野舫，仙蕴逐雕函。
<br>　　度岁赊羸马，先春买小螊。共疏泉入竹，同坐月过杉。
<br>　　染翰穷高致，怀贤发至諴.不堪潘子鬓，愁促易髟髟。
<br>
<br>卷623_4 「忆袭美洞庭观步奉和次韵」陆龟蒙
<br>　　闻君游静境，雅具更摐摐。竹伞遮云径，藤鞋踏藓矼.
<br>　　杖斑花不一，尊大瘿成双。水鸟行沙屿，山僧礼石幢。
<br>　　已甘三秀味，谁念百牢腔。远棹投何处，残阳到几窗。
<br>　　仙谣珠树曲，村饷白醅缸。地里方吴会，人风似冉厖。
<br>　　探幽非遁世，寻胜肯迷邦。为读江南传，何贤过二庞。
<br>
<br>卷623_5 「江墅言怀」陆龟蒙
<br>　　病身兼稚子，田舍劣相容。迹共公卿绝，贫须稼穑供。
<br>　　月方行到闰，霜始近言浓。树少栖禽杂，村孤守犬重。
<br>　　汀洲藏晚弋，篱落露寒舂。野弁欹还整，家书拆又封。
<br>　　杉篁宜夕照，窗户倚疏钟。南北唯闻战，纵横未胜农。
<br>　　大春虽苦学，叔夜本多慵。直使貂裘弊，犹堪过一冬。
<br>
<br>卷623_6 「自和次前韵」陆龟蒙
<br>　　命既时相背，才非世所容。著书粮易绝，多病药难供。
<br>　　梦为怀山数，愁因戒酒浓。鸟媒呈不一，鱼寨下仍重。
<br>　　晚桁蓑兼褐，晴檐织带舂。著签分水味，标石认田封。
<br>　　此地家三户，何人禄万钟。草堂聊当贵，金穴任轻农。
<br>　　把钓竿初冷，题诗笔未慵。莫忧寒事晚，江上少严冬。
<br>
<br>卷623_7 「秋日遣怀十六韵寄道侣」陆龟蒙
<br>　　尽日临风坐，雄词妙略兼。共知时世薄，宁恨岁华淹。
<br>　　且把灵方试，休凭吉梦占。夜然烧汞火，朝炼洗金盐。
<br>　　有路求真隐，无媒举孝廉。自然成啸傲，不是学沉潜。
<br>　　水恨同心隔，霜愁两鬓沾。鹤屏怜掩扇，乌帽爱垂檐。
<br>　　雅调宜观乐，清才称典签。冠頫玄发少，书健紫毫尖。
<br>　　故疾因秋召，尘容畏日黔。壮图须行行，儒服谩襜襜.
<br>　　片石聊当枕，横烟欲代帘。蠹根延穴蚁，疏叶漏庭蟾。
<br>　　药鼎高低铸，云庵早晚苫。胡麻如重寄，从诮我无厌。
<br>
<br>卷623_8 「京口与友生话别」陆龟蒙
<br>　　共是悲秋客，相逢恨不堪。雁频辞蓟北，人尚在江南。
<br>　　名利机初发，樵渔事先谙。松门穿戴寺，荷径绕秦潭。
<br>　　绳检真难束，疏慵却易耽。枕当高树稳，茶试远泉甘。
<br>　　架上经唯一，尊前雅只三。风云劳梦想，天地人醺酣。
<br>　　历自尧阶数，书因禹穴探。御龙虽世禄，下马亦清谭。
<br>　　国计徒盈策，家储不满甔.断帘从燕出，頫弁请人簪。
<br>　　木坠凉来叶，山横霁后岚。竹窗深窈窕，苔洞绿龛弇.
<br>　　积行依颜子，和光则老聃。杖诚为虎节，披信作鲛函。
<br>　　养鹭看窥沼，寻僧助结庵。功名思马援，歌唱咽羊昙。
<br>　　乞食羞孤凤，无衣羡八蚕。系帆留宿客，吟句任羸骖。
<br>　　宠鹤空无卫，占乌未见gm.香还须是桂，青会出于蓝。
<br>　　蜀酒时倾瓿，吴虾遍发坩。玉封千挺藕，霜闭一筒柑。
<br>　　惜佩终邀祸，辞环好激贪。宗溟虽畎浍，成厦必楩楠。
<br>　　碧玉雕琴荐，黄金饰剑镡。烟缘莎砌引，水为药畦担。
<br>　　博物君能继，多才我尚惭。别离犹得在，秋鬓未鬖鬖.
<br>
<br>卷623_9 「丹阳道中寄友生」陆龟蒙
<br>　　烟树绿微微，春流浸竹扉。短蓑携稚去，孤艇载鱼归。
<br>　　海俗芦编室，村娃练束衣。旧栽奴橘老，新刈女桑肥。
<br>　　锦鲤冲风掷，丝禽掠浪飞。短亭幽径入，陈庙数峰围。
<br>　　地废金牛暗，陵荒石兽稀。思君同一望，帆上怨馀晖。
<br>
<br>卷623_10 「寄茅山何道士」陆龟蒙
<br>　　终身持玉舄，丹诀未应传。况是曾同宿，相违便隔年。
<br>　　问颜知更少，听话想逾玄。古箓文垂露，新金汞绝烟。
<br>　　蜂供和饵蜜，人寄买溪钱。紫燕长巢硐，青龟忽上莲。
<br>　　箧藏征隐诏，囊佩摄生篇。圃暖芝台秀，岩春乳管圆。
<br>　　池栖子孙鹤，堂宿弟兄仙。幸阅灵书次，心期赐一编。
<br>
<br>卷623_11 「江南秋怀寄华阳山人」陆龟蒙
<br>　　栉发凉天曙，含毫故国情。归心一夜极，病体九秋轻。
<br>　　忽起襜褕咏，因悲络纬鸣。逢山即堪隐，何路可图荣。
<br>　　揲策空占命，持竿不钓名。忘忧如有待，纵懒似无营。
<br>　　小径才分草，斜扉劣辨荆。冷荷承露菂，疏菊卧烟茎。
<br>　　谱为听琴阅，图缘看海帧。鹭毛浮岛白，鱼尾撇波赪.
<br>　　庭橘低攀嗅，园葵旋折烹。饿乌窥食案，斗鼠落书棚。
<br>　　种豆悲杨恽，投瓜忆卫旍。东林谁处士，南郭自先生。
<br>　　分野星多蹇，连山卦少亨。衣裾徒博大，文籍漫纵横。
<br>　　兰叶骚人佩，莼丝内史羹。鹖冠难适越，羊酪未饶伧。
<br>　　倚啸微抽恨，论玄好析酲。栖迟劳鼓箧，豪侠爱金籝.
<br>　　炼药传丹鼎，尝茶试石bP.沼连枯苇暗，窗对脱梧明。
<br>　　未达讥张翰，非才嫉祢衡。远怀魂易黯，幽愤骨堪惊。
<br>　　砺缺知矛利，磨瑕见璧瑛。道源疏滴沥，儒肆售精诚。
<br>　　敢叹良时掷，犹胜乱世撄。相秦犹几死，王汉尚当黥。
<br>　　饮啄期应定，穷通势莫争。髡钳为皂隶，谭笑得公卿。
<br>　　浴日安知量，追风不计程。尘埃张耳分，肝胆季心倾。
<br>　　谕蜀专操檄，通瓯独请缨。匹夫能曲踊，万骑可横行。
<br>　　许国轻妻子，防边重战耕。俄分上尊酒，骤厌五侯鲭。
<br>　　静默供三语，从容等一枰。弘深司马法，雄杰贰师兵。
<br>　　朔雪埋烽燧，寒笳裂旆旌。乘时收句注，即日扫欃枪。
<br>　　武昔威殊俗，文今被八弦。琮璜陈始毕，韶夏教初成。
<br>　　芽孽群妖灭，松筠百度贞。郎官青琐拜，使者绣衣迎。
<br>　　帝道将云辟，浇波渐砥平。学徒羞说霸，佳士耻为跉。
<br>　　负杖歌栖亩，操觚赋北征。才当曹斗怯，书比惠车盈。
<br>　　谢氏怜儿女，郄家贵舅甥。唯荒稚珪宅，莫赠景山枪。
<br>　　贤彦风流远，江湖思绪萦。讴哑摇舴艋，出没漾。
<br>　　晚树参差碧，奇峰逦迤晴。水喧揌紫芡，村响yw香粳。
<br>　　荷笠渔翁古，穿篱守犬狞。公衫白纻卷，田饷绿筲擎。
<br>　　地与膏腴错，人多富寿并。相欢时帖泰，独坐岁峥嵘。
<br>　　唧啧蛩吟壁，连轩鹤舞楹。戍风飘叠鼓，邻月动哀筝。
<br>　　未得文章力，何由俸禄请。和铅还搰搰，持斧自丁丁。
<br>　　惊惧疑凋朽，功勤过屑琼。凝神披夕秀，尽力取朝英。
<br>　　蠹简开尘箧，寒灯立晓檠。静翻词客系，闲难史官评。
<br>　　天地宁舒惨，山川自变更。只能分跖惠，谁解等殇彭。
<br>　　项岂重瞳圣，夔犹一足cF.阮高酣麹糵，庄达谢牺牲。
<br>　　齰舌无劳话，宽心岂可盛。但从垆冶锻，莫受罻罗婴。
<br>　　砚拨萍根洗，舟冲蓼穗撑。短床编翠竹，低机凭红柽。
<br>　　霜信催杨柳，烟容袅杜蘅。桁排巢燕燕，屏画醉猩猩。
<br>　　懒桧推岚影，飞泉撼玉琤.fsfp寻远近，握槊斗输赢。
<br>　　枝压离披瓠，檐垂礧磊橙。忘情及宗炳，抱疾过刘桢。
<br>　　野馈夸菰饭，江商贾蔗饧。送神抱瓦釜，留客上瓷觥。
<br>　　举楫挥青剑，鸣榔扣远钲。鸟行沉莽碧，鱼队破泓澄。
<br>　　手戟非吾事，腰镰且发硎。谅难求摽摽，聊欲取铮铮。
<br>　　几叹虫甘蓼，还思鹿美苹。愁长难自剪，歌断有谁赓。
<br>　　未去师黄石，空能说白珩。性湍休激浪，言莠罢抽萌。
<br>　　地僻琴尊独，溪寒杖屦清。物齐消臆对，戈倒共心盟。
<br>　　丝曳灵妃瑟，金涵太子笙。幽栖胶竹坞，仙虑驿蓬瀛。
<br>　　想像珠襦凤，追飞翠蕊莺。雾帘深杳悄，云磬冷敲铿。
<br>　　箓字多阶品，华阳足弟兄。焚香凝一室，尽日思层城。
<br>　　匿景崦嵫色，呀空渤澥声。吾当营巨黍，东去射长鲸。
<br>
<br>卷623_12 「送宣武从事越中按狱」陆龟蒙
<br>　　晓看呈使范，知欲敕星轺。水国难驱传，山城便倚桡。
<br>　　秉筹先独立，持法称高标。旌旆临危堞，金丝发丽谯。
<br>　　别愁当翠巘，冤望隔风潮。木落孤帆迥，江寒叠鼓飘。
<br>　　客鸿吴岛尽，残雪剡汀消。坐想休秦狱，春应到柳条。
<br>
<br>卷623_13 「江南冬至和人怀洛下」陆龟蒙
<br>　　昔居清洛涯，长恨苦寒迟。自作江南客，稀迟下雪时。
<br>　　有烟栖菊梗，无冻落杉枝。背日能寻径，临风尚覆棋。
<br>　　鸟声浑欲转，草邑固应知。与看平湖上，东流或片澌。
<br>
<br>卷623_14 「谨和谏议罢郡叙怀六韵」陆龟蒙
<br>　　已报东吴政，初捐左契归。天应酬苦节，人不犯寒威。
<br>　　江上思重借，朝端望载饥。紫泥封夜诏，金殿赐春衣。
<br>　　对酒情何远，裁诗思极微。待升熔造日，江海问渔扉。 
<br>
<br>　　　　　　　　　　　　　　卷六百二十四
<br>
<br>卷624_1 「二遗诗」陆龟蒙
<br>　　谁从毫末见参天，又到苍苍化石年。万古清风吹作籁，
<br>　　一条寒溜滴成穿。闲追金带徒劳恨，静格朱丝更可怜。
<br>　　幸与野人俱散诞，不烦良匠更雕镌。
<br>
<br>卷624_2 「」陆龟蒙
<br>　　词赋曾夸鸀鳿流，果为名误别沧洲。虽蒙静置疏笼晚，
<br>　　不似闲栖折苇秋。自昔稻粱高鸟畏，至今珪组野人仇。
<br>　　防徽避缴无穷事，好与裁书谢白鸥。
<br>
<br>卷624_3 「新秋月夕，客有自远相寻者，作吴体二首以赠」陆龟蒙
<br>　　风初寥寥月乍满，杉篁左右供馀清。因君一话故山事，
<br>　　忆鹤互应深溪声。云门老僧定未起，白阁道士遥相迎。
<br>　　日闻羽檄日夜急，掉臂欲归岩下行。
<br>　　惊闻远客访良夜，扶病起坐纶巾欹。清谈白纻思悄悄，
<br>　　玉绳银汉光离离。三吴烟雾且如此，百越琛赆来何时。
<br>　　林端片月落未落，强慰别情言后期。
<br>
<br>卷624_4 「闲书」陆龟蒙
<br>　　病学高僧置一床，披衣才暇即焚香。闲阶雨过苔花润，
<br>　　小簟风来薤叶凉。南国羽书催部曲，东山毛褐傲羲皇。
<br>　　升平闻道无时节，试问中林亦不妨。
<br>
<br>卷624_5 「独夜」陆龟蒙
<br>　　新秋霁夜有清境，穷襜病客无佳期。生公把经向石说，
<br>　　而我对月须人为。独行独坐亦独酌，独玩独吟还独悲。
<br>　　古称独坐与独立，若比群居终校奇。
<br>
<br>卷624_6 「寄吴融」陆龟蒙
<br>　　一夜秋声入井桐，数枝危绿怕西风。霏霏晚砌烟华上，
<br>　　淅淅疏帘雨气通。君整轮蹄名未了，我依琴鹤病相攻。
<br>　　到头江畔从渔事，织作中流万尺篊.
<br>
<br>卷624_7 「中秋待月」陆龟蒙
<br>　　转缺霜轮上转迟，好风偏似送佳期。帘斜树隔情无限，
<br>　　烛暗香残坐不辞。最爱笙调闻北里，渐看星澹失南箕。
<br>　　何人为校清凉力，未似初圆欲午时。
<br>
<br>卷624_8 「重忆白菊」陆龟蒙
<br>　　我怜贞白重寒芳，前后丛生夹小堂。月朵暮开无绝艳，
<br>　　风茎时动有奇香。何惭谢雪清才咏，不羡刘梅贵主妆。
<br>　　更忆幽窗凝一梦，夜来村落有微霜。
<br>
<br>卷624_9 「别墅怀归」陆龟蒙
<br>　　水国初冬和暖天，南荣方好背阳眠。题诗朝忆复暮忆，
<br>　　见月上弦还下弦。遥为晚花吟白菊，近炊香稻识红莲。
<br>　　何人授我黄金百，买取苏君负郭田。
<br>
<br>卷624_10 「寄淮南郑宝书记」陆龟蒙
<br>　　记室千年翰墨孤，唯君才学似应徐。五丁驱得神功尽，
<br>　　二酉搜来秘检疏。炀帝帆樯留泽国，淮王笺奏入班书。
<br>　　清词醉草无因见，但钓寒江半尺鲈。
<br>
<br>卷624_11 「小雪后书事」陆龟蒙
<br>　　时候频过小雪天，江南寒色未曾偏。枫汀尚忆逢人别，
<br>　　麦陇唯应欠雉眠。更拟结茅临水次，偶因行药到村前。
<br>　　邻翁意绪相安慰，多说明年是稔年。
<br>
<br>卷624_12 「寒夜同袭美访北禅院寂上人」陆龟蒙
<br>　　月楼风殿静沉沉，披拂霜华访道林。鸟在寒枝栖影动，
<br>　　人依古堞坐禅深。明时尚阻青云步，半夜犹追白石吟。
<br>　　自是海边鸥伴侣，不劳金偈更降心。
<br>
<br>卷624_13 「和袭美江南道中怀茅山广文南阳博士三首次韵」陆龟蒙
<br>　　一片轻帆背夕阳，望三峰拜七真堂。天寒夜漱云牙净，
<br>　　雪坏晴梳石发香。自拂烟霞安笔格，独开封检试砂床。
<br>　　莫言洞府能招隐，会辗飙轮见玉皇。
<br>　　壶中行坐可携天，何况林间息万缘。组绶任垂三品石，
<br>　　佩环从落四公泉。丹台已运阴阳火，碧简须雕次第仙。
<br>　　想得雷平春色动，五芝烟甲又芊眠。
<br>　　良常应不动移文，金醴从酸亦自醺。桂父旧歌飞绛雪，
<br>　　桐孙新韵倚玄云。春临柳谷莺先觉，曙醮芜香鹤共闻。
<br>　　珍重双双玉条脱，尽凭三岛寄羊君。
<br>
<br>卷624_14 「早春雪中作吴体寄袭美」陆龟蒙
<br>　　迎春避腊不肯下，欺花冻草还飘然。光填马窟盖塞外，
<br>　　势压鹤巢偏殿巅。山炉瘿节万状火，墨突乾衰孤穗烟。
<br>　　君披鹤氅独自立，何人解道真神仙。
<br>
<br>卷624_15 「奉和袭美吴中言情见寄次韵」陆龟蒙
<br>　　菰烟芦雪是侬乡，钓线随身好坐忘。徒爱右军遗点画，
<br>　　闲披左氏得膏肓。无因月殿闻移屟，只有风汀去采香。
<br>　　莫问江边渔艇子，玉皇看赐羽衣裳。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
