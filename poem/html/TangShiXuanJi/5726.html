<HTML>
<HEAD>
<TITLE>皎然诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 皎然诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>皎然诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5726"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'皎然诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[皎然诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 唐代诗僧。生卒年不详。俗姓谢，字清昼，吴兴（今属浙江）人。南朝谢灵运十世孙。活动于大历、贞元年间，有诗名。他的《诗式》为当时诗格一类作品中较有价值的一部。
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷八百一十五
<br>
<br>卷815_1 「奉酬于中丞使君郡斋卧病见示一首」皎然
<br>　　宿昔祖师教，了空无不可。枯槁未死身，理心寄行坐。
<br>　　仁公施春令，和风来泽我。生成一草木，大道无负荷。
<br>　　论入空王室，明月开心胸。性起妙不染，心行寂无踪。
<br>　　若非禅中侣，君为雷次宗。比闻朝端名，今贻郡斋作。
<br>　　真思凝瑶瑟，高情属云鹤。抉得骊龙珠，光彩曜掌握。
<br>　　若作诗中友，君为谢康乐。盘薄西山气，贮在君子衿。
<br>　　澄澹秋水影，用为字人心。群物如凫鹥，游翱爱清深。
<br>　　格居第一品，高步凌前躅。精义究天人，四坐听不足。
<br>　　伊昔柳太守，曾赏汀洲蘋.如何五百年，重见江南春。
<br>　　公每省往事，咏歌怀昔辰。以兹得高卧，任物化自淳。
<br>　　还因访禅隐，知有雪山人。
<br>
<br>卷815_2 「赠李中丞洪一首」皎然
<br>　　深沈阃外略，奕世当荣寄。地裂大将封，家传介珪瑞。
<br>　　至今漳河俗，犹受仁人赐。公初镇惟邢，决胜无精兵。
<br>　　重围逼大敌，六月守孤城。政用仁恕立，恩由赏罚明。
<br>　　遂令麾下士，感德不顾生。于时闻王师，诸将兵颇黩。
<br>　　天子狩南汉，烟尘满函谷。纯臣独耿介，下士多反覆。
<br>　　明公仗忠节，一言感万夫。物性如蒺藜，化作春兰敷。
<br>　　见说金被烁，终期玉有瑜。移官万里道，君子情何如。
<br>　　伊昔避事心，乃是方袍客。顿了空王旨，仍高致君策。
<br>　　安知七十年，一朝值宗伯。言如及清风，醒然开我怀。
<br>　　宴息与游乐，不将衣褐乖。海底取明月，鲸波不可度。
<br>　　上有巨蟒吞，下有毒龙护。一与吾师言，乃于中心悟。
<br>　　咄哉冥冥子，胡为自尘污。
<br>
<br>卷815_3 「杼山禅居寄赠东溪吴处士冯一首」皎然
<br>　　青云何润泽，下有贤人隐。路入菱湖深，迹与黄鹤近。
<br>　　野风吹白芷，山月摇清轸。诗祖吴叔庠，致君名不尽。
<br>　　身当青山秀，文体多郢声。澄澈湘水碧，泬寥楚山青。
<br>　　时人格不同，至今罕知名。昔贤敦师友，此道君独行。
<br>　　既得庐霍趣，乃高雷远情。别时春风多，扫尽雪山雪。
<br>　　为君中夜起，孤坐石上月。悠然遗尘想，邈矣达性说。
<br>　　故人不在兹，幽桂惜未结。
<br>
<br>卷815_4 「妙喜寺高房期灵澈上人不至，重招之一首」皎然
<br>　　晨起峰顶心，怀人望空碧。扫雪开寺门，洒水净僧席。
<br>　　言笑形外阻，风仪想中觌。驰心惊叶动，倾耳闻泉滴。
<br>　　岂虑咆虎逢，乍疑崩湍隔。前期或不顾，知尔隳常格。
<br>　　如今谁山下，秋霖步淅沥。吾亦聊自得，行禅荷轻策。
<br>　　松声畅幽情，山意导遐迹。举目无世人，题诗足奇石。
<br>　　贫山何所有，特此邀来客。
<br>
<br>卷815_5 「奉和薛员外谊赠汤评事衡反招隐之迹兼见寄十二韵」皎然
<br>　　喜友称高儒，旷怀美无度。近为东田诱，遂耽西山趣。
<br>　　庭有介隐心，得无云泉误。府公中司贵，频贻咫尺素。
<br>　　郡佐仙省高，亦赠琼瑶句。诮兹长往志，纡彼独游步。
<br>　　禅子方外期，梦想山中路。艰难亲稼穑，晨夕苦烟雾。
<br>　　曷若孟尝门，日荣国士遇。铿锵聆绮瑟，攀折迩琼树。
<br>　　幽践随鹿麋，久期怨蟾兔。情同不系舟，有迹道所恶。
<br>
<br>卷815_6 「答黎士曹黎生前适越后之楚」皎然
<br>　　楚木纷如麻，高松自孤直。愿得苦寒枝，与君比颜色。
<br>　　故乡眇天末，羁旅沧江隅。委质在忠信，苦心无变渝。
<br>　　何繇表名义，赠君金辘轳。何以美知才，投我悬黎珠。
<br>　　遽为千里别，南风思越绝。爱君随海鸥，倚棹宿沙月。
<br>　　不栖恶木上，肯蹈巴蛇穴。一上萧然峰，拟踪幽人辙。
<br>　　晨兴独西望，郢水期溯沿。夜到洞庭月，秋经云梦天。
<br>　　黎生知吾道，此地不潸然。欲寄楚人住，学拏渔子船。
<br>　　奈何北风至，搅我窗中弦。游子动归思，江蓠亦绵绵。
<br>　　箧中封禅书，欲献无由缘。岂乏晨风翼，翻飞到日边。
<br>
<br>卷815_7 「答豆卢次方」皎然
<br>　　吾爱道交论，为高贵世名。昔称柴桑令，今闻豆卢生。
<br>　　彼生清淮气，独钟文中彩。近作公宴诗，如逢何柳在。
<br>　　吾用古人耳，采君四坐珍。贤士胜朝晖，温温无冬春。
<br>　　朝晖烁我肌，贤士清我神。微尔与云鹄，幽怀何由申。
<br>　　别来秋风至，独坐楚山碧。高月当清冥，禅心正寂历。
<br>　　增波徒相骇，人远情不隔。有书遗琼什，以代貂襜褕。
<br>　　风教凌越绝，声名掩吴趋。悬璧安可酬，徙倚还踟蹰。
<br>
<br>卷815_8 「答苏州韦应物郎中」皎然
<br>　　诗教殆沦缺，庸音互相倾。忽观风骚韵，会我夙昔情。
<br>　　荡漾学海资，郁为诗人英。格将寒松高，气与秋江清。
<br>　　何必邺中作，可为千载程。受辞分虎竹，万里临江城。
<br>　　到日扫烦政，况今休黩兵。应怜禅家子，林下寂无营。
<br>　　迹隳世上华，心得道中精。脱略文字累，免为外物撄。
<br>　　书衣流埃积，砚石驳藓生。恨未识君子，空传手中琼。
<br>　　安可诱我性，始愿愆素诚。为无鸑鷟音，继公云和笙。
<br>　　吟之向禅薮，反愧幽松声。
<br>
<br>卷815_9 「答郑方回」皎然
<br>　　独禅外念入，中夜不成定。顾我憔悴容，泽君阳春咏。
<br>　　词贞思且逸，琼彩何晖映。如聆云和音，况睹声名盛。
<br>　　琴语掩为闻，山心声宜听。是时寒光澈，万境澄以净。
<br>　　高秋日月清，中气天地正。远情偶兹夕，道用增寥夐。
<br>　　思君处虚空，一操不可更。时美城北徐，家承谷口郑。
<br>　　轩车未有辙，蒿兰且同径。庄生诫近名，夫子罕言命。
<br>　　是以耕楚田，旷然殊独行。萎蕤鸾凤彩，特达珪璋性。
<br>　　通隐嘉黄绮，高儒重荀孟。世污我未起，道蹇吾犹病。
<br>　　逸翮思冥冥，潜鳞乐游泳。宗师许学外，恨不逢孔圣。
<br>　　说诗迷颓靡，偶俗伤趋竞。此道谁共诠，因君情欲罄。
<br>
<br>卷815_10 「答俞校书冬夜」皎然
<br>　　夜闲禅用精，空界亦清迥。子真仙曹吏，好我如宗炳。
<br>　　一宿觌幽胜，形清烦虑屏。新声殊激楚，丽句同歌郢。
<br>　　遗此感予怀，沈吟忘夕永。月彩散瑶碧，示君禅中境。
<br>　　真思在杳冥，浮念寄形影。遥得四明心，何须蹈岑岭。
<br>　　诗情聊作用，空性惟寂静。若许林下期，看君辞簿领。
<br>
<br>卷815_11 「妙喜寺达公禅斋寄李司直公孙、房都曹德裕…四十二韵」皎然
<br>　　我祖传六经，精义思朝彻。方舟颇周览，逸书亦备阅。
<br>　　墨家伤刻薄，儒氏知优劣。弱植庶可凋，苦心未尝辍。
<br>　　中年慕仙术，永愿传其诀。岁驻若木景，日餐琼禾屑。
<br>　　婵娟羡门子，斯语岂徒设。天上生白榆，葳蕤信好折。
<br>　　实可反柔颜，花堪养玄发。求之性分外，业弃金亦竭。
<br>　　药化成白云，形凋辞素穴。一闻西天旨，初禅已无热。
<br>　　涓子非我宗，然公有真诀。却寻丘壑趣，始与缨绂别。
<br>　　野饭敌膏粱，山楹代藻棁。与君北岩侣，游寓日常昳.
<br>　　静对春谷泉，晴披阳林雪。境清觉神王，道胜知机灭。
<br>　　诣寂长杳冥，忘归暂采撷。物生岂有心，丽容俟予别。
<br>　　桂子何蓂苓，琪葩亦皎洁。此木生意高，亦与众芳列。
<br>　　赏墨识屡换，省躬悟弥切。微尚若不亏，足以全吾节。
<br>　　北风吹蕙带，萧寥闻蜻蛚.宿昔庐峰期，流芳已再歇。
<br>　　不有清屏鉴，使我商弦绝。愿寄千里心，月高不可掇。
<br>　　优游邦之直，远矣踵前烈。立俗忘毁誉，遇物遗巧拙。
<br>　　真气独翛然，轩裳讵能绁。都曹风韵整，纲纪信明决。
<br>　　于交必倾写，立行岂矜伐。政与清渭同，分流自澄澈。
<br>　　裴侯资亮直，中诚岂徒说。古人比明义，清士愿交结。
<br>　　温温躬珪彩，终始声不缺。颜生炯介士，有志不可越。
<br>　　仗义冒险难，持操去淄涅。世论高二贤，贤贤继前哲。
<br>　　四子遭明盛，裒然皆秀杰。理名虽殊迹，悟道宁异辙。
<br>　　爱尔竹柏姿，为予寒不折。
<br>
<br>卷815_12 「遥酬袁使君高春暮行县，过报德寺见怀」皎然
<br>　　江春行求瘼，偶与真境期。见说三陵下，前朝开佛祠。
<br>　　停舟仰丽刹，绣组发香墀。咫尺空界色，天人花落时。
<br>　　盛游限羸疾，悚踊瞻旌旗。峰翠羡闲步，松声入遥思。
<br>　　素高淮阳理，况负东山姿。迨此一登览，深情见新诗。
<br>
<br>卷815_13 「冬日遥和卢使君幼平、綦毋居士游法华寺高顶临湖亭」皎然
<br>　　仁坊标绝境，廉守蹑高踪。天晓才分刹，风传欲尽钟。
<br>　　城中归路远，湖上碧山重。水照千花界，云开七叶峰。
<br>　　寒芳艾绶满，空翠白纶浓。逸韵知难继，佳游恨不逢。
<br>　　仍闻抚禅石，为我久从容。
<br>
<br>卷815_14 「秋日遥和卢使君游何山寺宿敡上人房论涅槃经义」皎然
<br>　　江郡当秋景，期将道者同。迹高怜竹寺，夜静赏莲宫。
<br>　　古磬清霜下，寒山晓月中。诗情缘境发，法性寄筌空。
<br>　　翻译推南本，何人继谢公。
<br>
<br>卷815_15 「酬秦山人系题赠」皎然
<br>　　出斋步杉影，手自开禅扉。花满不污地，云多从触衣。
<br>　　思山石藓净，款客露葵肥。果得宗居士，论心到极微。
<br>
<br>卷815_16 「奉酬袁使君高寺院新亭对雨（其亭即使君所创）」皎然
<br>　　兹亭迹素浅，胜事并随公。法界飘香雨，禅窗洒竹风。
<br>　　浮烟披夕景，高鹤下秋空。冥寂四山久，宁期此会同。
<br>
<br>卷815_17 「奉酬颜使君真卿见过郭中寺寺无山水之赏…以答焉」皎然
<br>　　州西柳家寺，禅舍隐人间。证性轻观水，栖心不买山。
<br>　　履声知客贵，云影悟身闲。彦会前贤事，方今可得攀。
<br>
<br>卷815_18 「酬乌程杨明府华雨后小亭对月见呈」皎然
<br>　　夜凉喜无讼，霁色摇闲情。暑退不因雨，陶家风自清。
<br>　　凝弦停片景，发咏静秋声。何事禅中隐，诗题忽记名。
<br>
<br>卷815_19 「自苏州访医回酬卢士关判官见赠」皎然
<br>　　寻医初疾理，忽忆故山云。远访桑公子，还依柳使君。
<br>　　周旋承惠爱，佩服比兰薰。从事因高唱，秋风起处闻。
<br>
<br>卷815_20 「题沈道士新亭」皎然
<br>　　何处好攀跻，新亭俯旧溪。坐中千里近，檐下四山低。
<br>　　小浦依林曲，回塘绕郭西。桃花春满地，归路莫相迷。
<br>
<br>卷815_21 「送卢仲舒移家海陵」皎然
<br>　　世故多离散，东西不可嗟。小秦非本国，楚塞复移家。
<br>　　海岛无邻里，盐居少物华。山中吟夜月，相送在天涯。
<br>
<br>卷815_22 「陪卢使君登楼送方巨之还京」皎然
<br>　　万里汀洲上，东楼欲别离。春风潮水漫，正月柳条寒。
<br>　　旅逸逢渔浦，清高爱鸟冠。云山宁不起，今日向长安。
<br>
<br>卷815_23 「同裴录事楼上望」皎然
<br>　　退食高楼上，湖山向晚晴。桐花落万井，月影出重城。
<br>　　水竹凉风起，帘帏暑气清。萧萧独无事，因见莅人情。
<br>
<br>卷815_24 「寓兴」皎然
<br>　　天下生白榆，白榆直上连天根。高枝不知几万丈，
<br>　　世人仰望徒攀援。谁能上天采其子，种向人间笑桃李。
<br>　　因问老仙求种法，老仙咍我愚不答。始知此道无所成，
<br>　　还如瞽夫学长生。
<br>
<br>卷815_25 「寄常一上人」皎然
<br>　　雁塞五山临汗漫，云州一路出青冥。
<br>　　何因请住嘉祥寺，内史新修湖上亭。
<br>
<br>卷815_26 「送秘上人游京」皎然
<br>　　共君方异路，山伴与谁同。日冷行人少，时清古镇空。
<br>　　暖瓶和雪水，鸣锡带江风。撩乱终南色，遥应入梦中。
<br>
<br>卷815_27 「赋得啼猿送客」皎然
<br>　　万里巴江外，三声月峡深。何年有此路，几客共沾襟。
<br>　　断壁分垂影，流泉入苦吟。凄凉离别后，闻此更伤心。
<br>
<br>卷815_28 「南楼望月」皎然
<br>　　夜月家家望，亭亭爱此楼。纤云溪上断，疏柳影中秋。
<br>　　渐映千峰出，遥分万派流。关山谁复见，应独起边愁。
<br>
<br>卷815_29 「寻陆鸿渐不遇」皎然
<br>　　移家虽带郭，野径入桑麻。近种篱边菊，秋来未著花。
<br>　　扣门无犬吠，欲去问西家。报道山中去，归时每日斜。
<br>
<br>卷815_30 「怀旧山（一作沧浩诗，题云留别嘉兴知己）」皎然
<br>　　一坐西林寺，从来未下山。不因寻长者，无事到人间。
<br>　　宿雨愁为客，寒花笑未还。空怀旧山月，童子念经闲。
<br>
<br>卷815_31 「宿吴匡山破寺」皎然
<br>　　双峰百战后，真界满尘埃。蔓草缘空壁，悲风起故台。
<br>　　野花寒更发，山月暝还来。何事池中水，东流独不回。
<br>
<br>卷815_32 「九月十日」皎然
<br>　　爱杀柴桑隐，名溪近讼庭。扫沙开野步，摇舸出闲汀。
<br>　　宿简邀诗伴，馀花在酒瓶。悠然南望意，自有岘山情。
<br>
<br>卷815_33 「秋晚宿破山寺」皎然
<br>　　秋风落叶满空山，古寺残灯石壁间。
<br>　　昔日经行人去尽，寒云夜夜自飞还。
<br>
<br>卷815_34 「青阳上人院说金陵故事」皎然
<br>　　君说南朝全盛日，秣陵才子更多人。
<br>　　千年秋色古池馆，谁见齐王西邸春。
<br>
<br>卷815_35 「送僧之京师」皎然
<br>　　绵绵渺渺楚云繁，万里西归望国门。
<br>　　禅子初心易凄断，秋风莫上少陵原。
<br>
<br>卷815_36 「送许丞还洛阳」皎然
<br>　　剡茗情来亦好斟，空门一别肯沾襟。
<br>　　悲风不动罢瑶轸，忘却洛阳归客心。
<br>
<br>卷815_37 「题湖上草堂」皎然
<br>　　山居不买剡中山，湖上千峰处处闲。
<br>　　芳草白云留我住，世人何事得相关。
<br>
<br>卷815_38 「酬李司直纵诸公冬日游妙喜寺题照、昱二上人房…述」皎然
<br>　　达贤贵贞隐，常惧迹不灭。遂与永公期，遗身坐林樾。
<br>　　华轩何辚辚，为我到幽绝。心境寒草花，空门青山月。
<br>　　潘生独不见，清景屡盈缺。林下常寂寥，人间自离别。
<br>　　何时解轻佩，来税丘中辙。
<br>
<br>卷815_39 「赠乌程李明府伯宜、沈兵曹仲昌」皎然
<br>　　水国苦凋瘵，东皋岂遗黍。云阴无尽时，日出常带雨。
<br>　　昨夜西溪涨，扁舟入檐庑。野人同鸟巢，暴客若蜂聚。
<br>　　岁晏无斗粟，寄身欲何所。空羡鸾鹤姿，翩翩自轻举。
<br>
<br>卷815_40 「奉酬颜使君真卿、王员外圆宿寺兼送员外使回」皎然
<br>　　鲁公邀省客，贫寺人过少。锦帐惟野花，竹屏有窗筱。
<br>　　朝行石色净，夜听泉声小。释事情已高，依禅境无扰。
<br>　　超遥长路首，怅望空林杪。离思从此生，还将此心了。
<br>
<br>卷815_41 「杼山上峰和颜使君真卿、袁侍御五韵赋得印字…之会」皎然
<br>　　道情寄远岳，放旷临千仞。香路延绛驺，华泉写金印。
<br>　　日欹诸天近，雨过三华润。留客云外心，忘机松中韵。
<br>　　灵嘉早晚期，为布东山信。
<br>
<br>卷815_42 「同薛员外谊喜雨诗兼上杨使君」皎然
<br>　　积旱忽飞澍，烝民心亦倾。郊云不待族，雨色飞江城。
<br>　　燋稼濯又发，败荷滋更荣。时随雾縠重，乍集柳丝轻。
<br>　　一宿恐鱼飞，数朝征鹳鸣。毒暑澄为冷，高尘涤还清。
<br>　　乃知阴骘数，制在造化情。及此接欢贺，临风闻颂声。
<br>
<br>卷815_43 「南湖春泛有客自北至说友人岑元…叙相思之志以寄焉」皎然
<br>　　故人隔楚水，日夕望芳洲。春草思眇眇，征云暮悠悠。
<br>　　心期无形影，迹旷成阻修。有客江上至，知君佐雄州。
<br>　　铿锵佩苍玉，躞蹀驱绛驺。伊昔中峰心，从来非此流。
<br>　　资予长生诀，希彼高山俦。此情今如何，宿昔师吾谋。
<br>　　别年谒禅老，更添石室筹。深见人间世，飘如水上沤。
<br>　　蝉号齐王邸，月苦隋帝楼。声华尽冥寞，麋鹿徒呦呦。
<br>　　我有一字教，坐然遗此忧。何烦脱珪组，不用辞王侯。
<br>　　只在名位中，空门兼可游。
<br>
<br>卷815_44 「同薛员外谊久旱感怀寄兼呈上杨使君」皎然
<br>　　皇天鉴不昧，愐想何亢极。丝雨久愆期，绮霞徒相惑。
<br>　　阴云舒又卷，濯枝安可得。涸井不累瓶，干溪一凭轼。
<br>　　赤地芳草死，飙尘惊四塞。戎冠夜刺闺，民荒岁伤国。
<br>　　赖以王猷盛，中原无凶慝。杨公当此晨，省灾常旰食。
<br>　　独感下堂雨，偏嘉越境域。秋郊天根见，我疆看稼穑。
<br>　　请回云汉诗，为君歌乐职。
<br>
<br>卷815_45 「兵后早春登故鄣南楼望昆山寺白鹤观示清道人并沈道士」皎然
<br>　　新阳故楼上，眇眇伤遐眷。违世情易忘，羁时得无倦。
<br>　　春归华柳发，世故陵谷变。扰扰陌上心，悠悠梦中见。
<br>　　苍林有灵境，杳映遥可羡。春日倚东峰，华泉落西甸。
<br>　　钟声在空碧，幡影摇葱蒨.缅想山中人，神期如会面。
<br>　　别离芳月积，岐路浮云偏。正□入空门，仙君依苦县。
<br>　　隳形舍簪绂，烹玉思精炼。事外宜我心，人间岂予恋。
<br>　　身遗世自薄，道胜名必贱。耳目何所娱，白云与黄卷。
<br>
<br>卷815_46 「酬乌程杨明府华将赴渭北对月见怀」皎然
<br>　　释印及秋夜，身闲境亦清。风襟自潇洒，月意何高明。
<br>　　闻说武安君，万里驱妖精。开府集秀士，先招士林英。
<br>　　晋家用元凯，亦是鲁诸生。北望抚长剑，感君知已行。
<br>　　边尘昏玉帐，杀气凝金镫。大敌折齐俎，一书下聊城。
<br>　　翻飞青云路，宿昔沧洲情。
<br>
<br>卷815_47 「酬邢端公济春日苏台有呈袁州李使君…辛阳王三侍御」皎然
<br>　　大贤当佐世，尧时难退身。如何丹霄侣，却在沧江滨。
<br>　　柳色变又遍，莺声闻亦频。赖逢宜春守，共赏南湖春。
<br>　　营道知止足，饰躬无缁磷。家将诗流近，迹与禅僧亲。
<br>　　放旷临海门，翱翔望云津。虽高空王说，不久山中人。
<br>
<br>卷815_48 「奉和裴使君清春夜南堂听陈山人弹白雪」皎然
<br>　　春宵凝丽思，闲坐开南围。郢客弹白雪，纷纶发金徽。
<br>　　散从天上至，集向琼台飞。弦上凝飒飒，虚中想霏霏。
<br>　　通幽鬼神骇，合道精鉴稀。变态风更入，含情月初归。
<br>　　方知阮太守，一听识其微。
<br>
<br>卷815_49 「答孟秀才」皎然
<br>　　羸疾依小院，空闲趣自深。蹑苔怜静色，扫树共芳阴。
<br>　　物外好风至，意中佳客寻。虚名谁欲累，世事我无心。
<br>　　投赠荷君芷，馨香满幽襟。
<br>
<br>卷815_50 「酬崔侍御见赠」皎然
<br>　　买得东山后，逢君小隐时。五湖游不厌，柏署迹如遗。
<br>　　市隐何妨道，禅栖不废诗。与君为此说，长破小乘疑。
<br>
<br>卷815_51 「赠柳喜得嵩山法门自号嵩山老（一作赠柳先生）」皎然
<br>　　一见嵩山老，吾生恨太迟。问君年几许，曾出上皇时。
<br>
<br>卷815_52 「酬李补阙纾」皎然
<br>　　不住东林寺，云泉处处行。近臣那得识，禅客本无名。
<br>
<br>卷815_53 「湖南兰若示大乘诸公」皎然
<br>　　未到无为岸，空怜不系舟。东山白云意，岁晚尚悠悠。
<br>
<br>卷815_54 「兵后经永安法空寺寄悟禅师（其寺贼所焚）」皎然
<br>　　常说人间法自空，何言出世法还同。微踪旧是香林下，
<br>　　馀烬今成火宅中。后夜池心生素月，春天树色起悲风。
<br>　　吾知世代相看尽，谁悟浮生似影公。
<br>
<br>卷815_55 「春日杼山寄赠李员外纵」皎然
<br>　　南山唯与北山邻，古树连拳伴我身。黄鹤有心多不住，
<br>　　白云无事独相亲。闲持竹锡深看水，懒系麻衣出见人。
<br>　　欲掇幽芳聊赠远，郎官那赏石门春。
<br>
<br>卷815_56 「酬秦山人赠别二首」皎然
<br>　　知君高隐占贤星，卷叶时时注佛经。姓被名公题旧里，
<br>　　诗将丽句号新亭。来观新月依清室，欲漱香泉护触瓶。
<br>　　我有主人江太守，如何相伴住禅灵。
<br>　　谁知卧病不妨禅，迹寄诗流性似偏。叶示黄金童子爱，
<br>　　书题青字古人传。时高独鹤来云外，每羡闲花在眼前。
<br>　　对此留君还欲别，应思石de访春泉。
<br>
<br>卷815_57 「山居示灵澈上人」皎然
<br>　　晴明路出山初暖，行踏春芜看茗归。乍削柳枝聊代札，
<br>　　时窥云影学裁衣。身闲始觉隳名是，心了方知苦行非。
<br>　　外物寂中谁似我，松声草色共无机。
<br>
<br>卷815_58 「遥和康录事李侍御萼小寒食夜重集康氏园林」皎然
<br>　　习家寒食会何频，应恐流芳不待人。已爱治书诗句逸，
<br>　　更闻从事酒名新。庭芜暗积承双履，林花雷飞洒幅巾。
<br>　　谁见柰园时节共，还持绿茗赏残春。
<br>
<br>卷815_59 「释裴循春愁」皎然
<br>　　蝶舞莺歌喜岁芳，柳丝袅袅蕙带长。
<br>　　江南春色共君有，何事君心独自伤。
<br>
<br>卷815_60 「西白溪期裴方舟不至」皎然
<br>　　望君不见复何情，野草闲云处处生。
<br>　　应向秦时武陵路，花间寂历一人行。
<br>
<br>卷815_61 「劳山忆栖霞寺道素上人久期不至」皎然
<br>　　远寺萧萧独坐心，山情自得趣何深。泉声稍滴芙蓉漏，
<br>　　月影才分鹦鹉林。满地云轻长碍屣，绕松风近每吹襟。
<br>　　贪闲不记前心偈，念别聊为出世吟。更待花开遍山雪，
<br>　　山山相似若为寻。
<br>
<br>卷815_62 「酬秦山人出山见呈」皎然
<br>　　手携酒榼共书帏，回语长松我即归。
<br>　　若是出山机已息，岭云何事背君飞。
<br>
<br>卷815_63 「酬秦山人见寻」皎然
<br>　　左右香童不识君，担簦访我领鸥群。
<br>　　山僧待客无俗物，唯有窗前片碧云。
<br>
<br>卷815_64 「宿法华寺简灵澈上人」皎然
<br>　　至道无机但杳冥，孤灯寒竹自青荧。
<br>　　不知何处小乘客，一夜风来闻诵经。
<br>
<br>卷815_65 「潜别离」皎然
<br>　　乌头虽黑白有时，唯有潜离与暗别，彼此甘心无后期。 
<br>
<br>　　　　　　　　　　　　　　卷八百一十六
<br>
<br>卷816_1 「奉酬袁使君高春游鶺鴒峰兰若见怀」皎然
<br>　　鶺鴒中峰近，高奇古人遗。常欲乞此地，养松挂藤丝。
<br>　　昨闻双旌出，一川花满时。恨无翔云步，远赴关山期。
<br>　　跻险与谁赏，折芳应自怡。遥知忘归趣，喜得春景迟。
<br>　　已见郢人唱，新题石门诗。
<br>
<br>卷816_2 「答裴济从事」皎然
<br>　　迟迟云鹤意，奋翅知有期。三秉纲纪局，累登清白资。
<br>　　应怀青塘居，蕙草没前墀。旧月照秋水，废田留故陂。
<br>　　至今高风在，为君吹桂枝。昨逢洞庭客，果得故人诗。
<br>　　何异王内史，来招道林师。欲携山侣出，难与白云辞。
<br>
<br>卷816_3 「白云上人精舍寻杼山禅师兼示崔子向何山道上人」皎然
<br>　　望远涉寒水，怀人在幽境。为高皎皎姿，及爱苍苍岭。
<br>　　果见栖禅子，潺湲灌真顶。积疑一念破，澄息万缘静。
<br>　　世事花上尘，惠心空中境。清闲诱我性，遂使肠虑屏。
<br>　　许共林客游，欲从山王请。木栖无名树，水汲忘机井。
<br>　　持此一日高，未肯谢箕颍。夕霁山态好，空月生俄顷。
<br>　　识妙聆细泉，悟深涤清茗。此心谁得失，笑向西林永。
<br>
<br>卷816_4 「酬薛员外谊苦热行见寄」皎然
<br>　　六月金数伏，兹辰日在庚。炎曦烁肌肤，毒雾昏性情。
<br>　　安得奋轻翮，超遥出云征。不知天地心，如何匠生成。
<br>　　火德烧百卉，瑶草不及荣。省客当此时，忽贻怀中琼。
<br>　　捧玩烦袂涤，啸歌美风生。迟君佐元气，调使四序平。
<br>　　中令霜不祓，大馀气常贞。江南诗骚客，休吟苦热行。
<br>
<br>卷816_5 「采实心竹杖寄赠李萼侍御」皎然
<br>　　竹杖裁碧鲜，步林赏高直。实心去内矫，全节无外饰。
<br>　　行药聊自持，扶危资尔力。初生在榛莽，孤秀岂封殖。
<br>　　干雪不死枝，赠君期君识。
<br>
<br>卷816_6 「酬薛员外谊见戏一首」皎然
<br>　　方知正始作，丽掩碧云诗。文彩盈怀袖，风规发咏思。
<br>　　遗弓逢大敌，摩垒怯偏师。频有移书让，多惭系组迟。
<br>　　浅才迂且拙，虚誉喜还疑。犹倚披沙鉴，长歌向子期。
<br>
<br>卷816_7 「奉酬李中丞洪湖州西亭即事见寄兼呈吴冯处士…长史」皎然
<br>　　爱君溪上住，迟月开前扃。山火照书卷，野风吹酒瓶。
<br>　　为谁留此物，意在眼中青。樵子逗烟墅，渔翁宿沙汀。
<br>　　主人非楚客，莫谩讥独醒。宿昔邢城功，道高心已冥。
<br>　　贪将到处士，放醉乌家亭。
<br>
<br>卷816_8 「苕溪草堂自大历三年夏新营洎秋及春…四十三韵」皎然
<br>　　万虑皆可遗，爱山情不易。自从东溪住，始与人群隔。
<br>　　应物非宿心，遗身是吾策。先民崆峒子，沦景事金液。
<br>　　绮里犹近名，於陵未泯迹。吾师逆流教，禅隐殊古昔。
<br>　　洗足临潺湲，销声寄松柏。缃荷采堪服，柔草持可席。
<br>　　道心制野猿，法语授幽客。境净万象真，寄目皆有益。
<br>　　原上无情花，山中听经石。竹生自萧散，云性常洁白。
<br>　　却见羁世人，远高摩霄翮。达贤观此意，烦想遂冰蘖。
<br>　　伊予战苦胜，览境情不溺。智以动念昏，功由无心积。
<br>　　形骸尔何有，生死谁所戚。为与胜悟冥，不忧颓龄迫。
<br>　　春风自骀荡，禅地常阒寂。掷札成柳枝，溉瓶养泉脉。
<br>　　道人知止足，盥漱聊自适。学外见古贤，颇令我心惕。
<br>　　眇绵云官世，梦幻羽陵籍。鬼箓徒相矜，九原谁家宅。
<br>　　俗情封浅近，至理昧尧跖。蹈善嗟沈冥，履仁伤堙厄。
<br>　　匠心圣亦尤，攻异天见责。试以慧眼观，斯言谅可觌。
<br>　　外事非吾道，忘缘倦所历。中宵废耳目，形静神不役。
<br>　　色天夜清迥，花漏时滴沥。东风吹杉梧，幽月到石壁。
<br>　　此中一悟心，可与千载敌。故交徒好我，筐中无咫尺。
<br>　　潘生入空门，祖师传秘赜。汤子自天德，精诣功不僻。
<br>　　放世与成名，两图在所择。吾高鸱夷子，身退无瑕摘。
<br>　　吾嘉鲁仲连，功成弃珪璧。二贤兼彼才，晚节何感激。
<br>　　不然作山计，改服我下泽。君隳元亮冠，我脱潜师屐。
<br>　　倚卧高松根，共逃金闺籍。
<br>
<br>卷816_9 「答裴集、阳伯明二贤各垂赠二十韵今以一章用酬两作」皎然
<br>　　知音如琼枝，天生为予有。攀折若无阶，何殊天上柳。
<br>　　裴生清通嗣，阳子盛德后。诗名比元长，赋体凌延寿。
<br>　　珠生骊龙颔，或生灵蛇口。何似双琼章，英英曜吾手。
<br>　　白日不可污，清源肯容垢。持此山上心，待君忘情友。
<br>　　且伴丘壑赏，未随名宦诱。坐石代琼茵，制荷捐艾绶。
<br>　　清宵集我寺，烹茗开禅牖。发论教可垂，正文言不朽。
<br>　　白云供诗用，清吹生座右。不嫌逸令醉，莫试仙壶酒。
<br>　　皎皎寻阳隐，千年可为偶。一从汉道平，世事无纷纠。
<br>　　星文齐七政，天轴明二斗。召士扬弓旌，知君在林薮。
<br>　　莫学颍阳子，请师高山叟。出处藩我君，还来会厓阜。
<br>
<br>卷816_10 「答豆卢居士春夜游东园见怀」皎然
<br>　　春意赏不足，承夕步东园。事表精虑远，月中华木繁。
<br>　　开襟寄清景，遐想属空门。安得纚芳屣，看君幽径萱。
<br>
<br>卷816_11 「寄崔万芳夔」皎然
<br>　　气杀高隼击，惜芳步寒林。风摇苍琅根，霜剪荍y9心。
<br>　　归思忽眇眇，佳气亦沉沉。我身岂遐远，如隔湘汉深。
<br>　　事迩智莫及，愿乖情不任。迟君忘言侣，一笑开吾襟。
<br>
<br>卷816_12 「访朱放山人」皎然
<br>　　野人未相识，何处异乡隔。昨逢云阳信，教向云阳觅。
<br>　　空闻天上风，飘飖不可觌。应非矍铄翁，或是沧浪客。
<br>　　早晚从我游，共携春山策。
<br>
<br>卷816_13 「晚冬废溪东寺怀李司直纵」皎然
<br>　　废溪无人迹，益见离思深。归来始昨日，恍惚惊岁阴。
<br>　　清想属遥夜，圆景当空林。宿昔月未改，何如故人心。
<br>　　游从间芳趾，摇落栖寒岑。眇眇湖上别，含情初至今。
<br>　　道流安寂寞，世路倦岖嶔。此意欲谁见，怀贤独难任。
<br>　　徽声反冥默，夕籁何哀吟。禅念破离梦，吾师诫援琴。
<br>　　耿耿已及旦，曷由开此襟。幽期谅未偶，胜境徒自寻。
<br>　　安得西归云，因之传素音。
<br>
<br>卷816_14 「兵后与故人别，予西上，至今在扬楚，因有是寄」皎然
<br>　　日月不相待，思君魂屡惊。草玄寄扬子，作赋得芜城。
<br>　　温温独游迹，遥遥相望情。淮上春草歇，楚子秋风生。
<br>　　辟士天下尽，君何独屏营。运开应佐世，业就可成名。
<br>　　谁借楚山住，年年事耦耕。
<br>
<br>卷816_15 「因游支硎寺寄邢端公」皎然
<br>　　大厦资多士，抡材得豫章。清门推问望，早岁骋康庄。
<br>　　作用方开物，声名久擅场。丹延分塞郡，宿昔领戎行。
<br>　　始驭屏星乘，旋阴蔽茀棠。朝端瞻鹗立，关右仰鹰扬。
<br>　　威令兼宁朔，英声重护羌。三军成父子，杂虏避封疆。
<br>　　身执金吾贵，时遭宝运昌。雍容持汉槊，肃穆卫周堂。
<br>　　排难知臣节，攻疑定国章。一言明大义，千载揖休光。
<br>　　践职勋庸列，修躬志行彰。优游应慕陆，止足定师张。
<br>　　中扆怀殊政，南州伫小康。仁为桂江雨，威是柏台霜。
<br>　　謇谔言无隐，公忠祸不防。谴深辞紫禁，恩在副朱方。
<br>　　切玉锋休淬，垂天翅罢翔。论文征贾马，述隐许求羊。
<br>　　肘后看金碧，腰间笑水苍。诗题白羽扇，酒挈绿油囊。
<br>　　旷达机何有，深沈器莫量。时应登古寺，佳趣在春冈。
<br>　　止水平香砌，鲜云满石床。山情何寂乐，尘世自飞扬。
<br>　　已遇炉峰社，还思缉蕙房。外心亲地主，内学事空王。
<br>　　花会宜春浅，禅游喜夜凉。高明依月境，萧散蹑庭芳。
<br>　　得道殊秦佚，隳名似楚狂。馀生于此足，不欲返韶阳。
<br>
<br>卷816_16 「同诸公奉侍祭岳渎使大理卢幼平自会稽回经平望…不至」皎然
<br>　　望祀崇周典，皇华出汉庭。紫泥颁会计，玄酒荐芳馨。
<br>　　圣虑多虔肃，斋心合至灵。占祥刊史竹，筮日数尧蓂.
<br>　　礼秩加新命，朝章笃理刑。敷诚通北阙，遗爱在南亭。
<br>　　苕水思曾泛，矶山忆重经。清风门客仰，佳颂国人听。
<br>　　攀桂留卿月，征文待使星。春郊回驷牡，遥识故林青。
<br>
<br>卷816_17 「早秋桐庐思归示道谚上人」皎然
<br>　　桐江秋信早，忆在故山时。静夜风鸣磬，无人竹扫墀。
<br>　　猿来触净水，鸟下啄寒梨。可即关吾事，归心自有期。
<br>
<br>卷816_18 「劳劳山居寄呈吴处士」皎然
<br>　　山事由来别，只应中老身。寒园扫绽栗，秋浪拾干薪。
<br>　　领鹤闲书竹，夸云笑向人。俗家相去远，野水作东邻。
<br>
<br>卷816_19 「寄报德寺从上人（鼓吹山在寺西）」皎然
<br>　　宗流许身子，物表养高闲。空色清凉寺，秋声鼓吹山。
<br>　　看心水磬后，行道雨花间。七叶翻章句，时时启义关。
<br>
<br>卷816_20 「山中月夜寄无锡长官」皎然
<br>　　湖上凉风早，双峰月色秋。遥知秣陵令，今夜在西楼。
<br>　　别叶萧萧下，含霜处处流。如何共清景，异县不同游。
<br>
<br>卷816_21 「奉贺颜使君真卿二十八郎隔绝自河北远归」皎然
<br>　　相失值氛烟，才应掌上年。久离惊貌长，多难喜身全。
<br>　　比信尚书重，如威太守怜。满庭看玉树，更有一枝连。
<br>
<br>卷816_22 「题湖上兰若示清会上人」皎然
<br>　　峰心惠忍寺，嵊顶谢公山。何似南湖近，芳洲一亩间。
<br>　　意中云木秀，事外水堂闲。永日无人到，时看独鹤还。
<br>
<br>卷816_23 「秋宵书事寄吴凭处士」皎然
<br>　　真性在方丈，寂寥无四邻。秋天月色正，清夜道心真。
<br>　　大梦观前事，浮名悟此身。不知庭树意，荣落感何人。
<br>
<br>卷816_24 「题山壁示道维上人」皎然
<br>　　独居何意足，山色在前门。身野长无事，心冥自不言。
<br>　　闲行数乱竹，静坐照清源。物外从知少，禅徒不耐烦。
<br>
<br>卷816_25 「晚秋登佛川南峰怀裴例」皎然
<br>　　登岭望落日，眇然伤别魂。亭皋秋色遍，游子在荆门。
<br>　　世故东西客，山空断续猿。此心谁复见，寂寞偶芳荪。
<br>
<br>卷816_26 「访陆处士羽（一作访陆羽处士不遇）」皎然
<br>　　太湖东西路，吴主古山前。所思不可见，归鸿自翩翩。
<br>　　何山赏春茗，何处弄春泉。莫是沧浪子，悠悠一钓船。
<br>
<br>卷816_27 「酬李侍御萼题看心道场赋以眉毛肠心牙等五字（得牙字）」皎然
<br>　　我法从谁悟，心师是贯花。三尘观种子，一雨发萌牙。
<br>　　定起轮灯缺，宵分印月斜。了空如藏史，始肯会禅家。
<br>
<br>卷816_28 「酬姚补阙南仲云溪馆中戏题随书见寄（一作清江诗）」皎然
<br>　　寺溪临使府，风景借仁祠。补衮周官贵，能名汉主思。
<br>　　卧云知独处，望月忆同时。忽枉缄中赠，琼瑶满手持。
<br>
<br>卷816_29 「春夜期裴都曹济集心上人院不至」皎然
<br>　　东林期隐吏，日月为虚盈。远望浮云隔，空怜定水清。
<br>　　逍遥方外侣，荏苒府中情。渐听寒鞞发，渊渊在郡城。
<br>
<br>卷816_30 「和裴少府怀京兄弟」皎然
<br>　　宦游三楚外，家在五陵原。凉夜多归梦，秋风满故园。
<br>　　北书无远信，西候独伤魂。空念青门别，殷勤岐路言。
<br>
<br>卷816_31 「和阎士和望池月答人」皎然
<br>　　片月忽临池，双蛾忆画时。光浮空似粉，影散不成眉。
<br>　　孤枕应惊梦，寒林正入帷。情知两处望，莫怨独相思。
<br>
<br>卷816_32 「遥和尘外上人与陆澧夜集山寺问涅槃义兼赏陆生文卷」皎然
<br>　　共是竹林贤，心从贝叶传。说经看月喻，开卷爱珠连。
<br>　　清净遥城外，萧疏古塔前。应随北山子，高顶枕云眠。
<br>
<br>卷816_33 「春日和卢使君幼平开元寺听妙奘上人讲」皎然
<br>　　仁圣垂文在，虚空日月悬。陵迟追哲匠，宗旨发幽诠。
<br>　　法受诸侯请，心教四子传。春生雪山草，香下棘林天。
<br>　　顾我从今日，闻经悟宿缘。凉山万里去，应为教犹偏。
<br>
<br>卷816_34 「答李侍御问」皎然
<br>　　入道曾经离乱前，长干古寺住多年。爱贫唯制莲花足，
<br>　　取性闲书树叶篇。自笑不归看石榜，谁高无事弄苔泉。
<br>　　身外空名何足问，吾心已出第三禅。
<br>
<br>卷816_35 「奉酬李员外使君嘉祐苏台屏营居春首有怀」皎然
<br>　　昔岁为邦初未识，今朝休沐始相亲。移家水巷贫依静，
<br>　　种柳风窗欲占春。诗思先邀乌府客，山情还访白楼人。
<br>　　登临许作烟霞伴，高在方袍间幅巾。
<br>
<br>卷816_36 「和李舍人使君纾题云明府道室」皎然
<br>　　许令如今道姓云，曾经西岳事桐君。流霞手把应怜寿，
<br>　　黄鹤心期拟作群。金箓时教弟子检，砂床不遣世人闻。
<br>　　桂阳亦是神仙守，分别无嗟两地分。
<br>
<br>卷816_37 「奉和陆中丞使君长源寒食日作」皎然
<br>　　寒食江天气最清，庾公晨望动高情。因逢内火千家静，
<br>　　便睹行春万木荣。深浅山容飞雨细，萦纡水态拂云轻。
<br>　　腰章本郡谁相似，数日临人政已成。
<br>
<br>卷816_38 「奉酬袁使君送陆灞却回期道寺院」皎然
<br>　　欲别湖上客，暮期西林还。高歌风音表，放舟月色间。
<br>　　更人莫报夜，禅阁本无关。
<br>
<br>卷816_39 「招韩武康章」皎然
<br>　　山僧虽不饮，酤酒引陶潜。此意无人别，多为俗士嫌。
<br>
<br>卷816_40 「秋居法华寺下院望高顶赠如献上人」皎然
<br>　　峰色秋天见，松声静夜闻。影孤长不出，行道在寒云。
<br>
<br>卷816_41 「赠韦早陆羽」皎然
<br>　　只将陶与谢，终日可忘情。不欲多相识，逢人懒道名。
<br>
<br>卷816_42 「戏呈薛彝」皎然
<br>　　山僧不厌野，才子会须狂。何处销君兴，春风摆绿杨。
<br>
<br>卷816_43 「赠颜主簿」皎然
<br>　　汉家仪礼盛，名教出诸颜。更见尚书后，能文在子山。
<br>
<br>卷816_44 「赠融上人」皎然
<br>　　常爱西林寺，池中月出时。芭蕉一片叶，书取寄吾师。
<br>
<br>卷816_45 「听寒更寄朱兵曹巨川」皎然
<br>　　欹枕听寒更，寒更发还住。一夜千万声，几声到君处。
<br>
<br>卷816_46 「早春书怀寄李少府仲宣」皎然
<br>　　早年初问法，因悟目中花。忽值胡雏起，芟夷若乱麻。
<br>　　脱身投彼岸，吊影念生涯。迹与空门合，心将世路赊。
<br>　　东田已芜没，南涧益伤嗟。崇替惊人事，凋残感物华。
<br>　　知君过我里，惆怅旧烟霞。
<br>
<br>卷816_47 「赠和评事判官」皎然
<br>　　廷评年少法家流，心似澄江月正秋。学究天人知远识，
<br>　　权分盐铁许良筹。春风忆酒乌家近，好月论禅谢寺幽。
<br>　　清白比来谁见赏，怜君独有富人侯。
<br>
<br>卷816_48 「酬秦系山人题赠」皎然
<br>　　云林出空乌未归，松吹时飘雨浴衣。
<br>　　石语花愁徒自诧，吾心见境尽为非。
<br>
<br>卷816_49 「酬秦系山人戏赠」皎然
<br>　　正论禅寂忽狂歌，莫是尘心颠倒多。
<br>　　白足行花曾不染，黄囊贮酒欲如何。
<br>
<br>卷816_50 「贻李汤」皎然
<br>　　茅氏常论七真记，壶公爱说三山事。宁知梅福在人间，
<br>　　独为苍生作仙吏。日服丹砂骨自清，肤如冰雪心更明。
<br>　　山中玉笋是仙药，袖里素书题养生。愿随黄鹤一轻举，
<br>　　仰望青霄独延伫。平生好骏君已知，何必山阴访王许。
<br>
<br>卷816_51 「述祖德赠湖上诸沈」皎然
<br>　　我祖文章有盛名，千年海内重嘉声。雪飞梁苑操奇赋，
<br>　　春发池塘得佳句。世业相承及我身，风流自谓过时人。
<br>　　初看甲乙矜言语，对客偏能鸲鹆舞。饱用黄金无所求，
<br>　　长裾曳地干王侯。一朝金尽长裾裂，吾道不行计亦拙。
<br>　　岁晚高歌悲苦寒，空堂危坐百忧攒。昔时轩盖金陵下，
<br>　　何处不传沈与谢。绵绵芳籍至今闻，眷眷通宗有数君。
<br>　　谁见予心独飘泊，依山寄水似浮云。
<br>
<br>卷816_52 「舟行怀阎士和」皎然
<br>　　二月湖南春草遍，横山渡口花如霰。
<br>　　相思一日在孤舟，空见归云两三片。
<br>
<br>卷816_53 「赠张道士」皎然
<br>　　玉京真子名太一，因服日华心如日。
<br>　　此心不许世人知，只向仙宫未曾出。
<br>
<br>卷816_54 「戏呈吴冯」皎然
<br>　　世人不知心是道，只言道在他方妙。
<br>　　还如瞽者望长安，长安在西向东笑。
<br>
<br>卷816_55 「宿山寺寄李中丞洪」皎然
<br>　　偶来中峰宿，闲坐见真境。寂寂孤月心，亭亭圆泉影。
<br>　　□□□满山，花落始知静。从他半夜愁猿惊，
<br>　　不废此心长杳冥。
<br>
<br>卷816_56 「戏赠吴冯」皎然
<br>　　予读古人书，遂识古人面。不是识古人，邪正心自见。
<br>　　贵义轻财求俗誉，一钱与人便骄倨。昨朝为火今为冰，
<br>　　此道非君独抚膺。
<br>
<br>卷816_57 「感兴赠乌程李明府伯宜兼简诸秀才」皎然
<br>　　门前岘山近，无路可登陟。徒爱岘山高，仰之常叹息。
<br>　　不如松与桂，生在重岩侧。
<br>
<br>卷816_58 「晚秋宿李军道所居」皎然
<br>　　清溪路不遥，都尉每相招。落日休戎马，秋风罢射雕。
<br>　　朮花生野径，柏实满寒条。永夜依山府，禅心共寂寥。
<br>
<br>卷816_59 「送陆判官归杭州」皎然
<br>　　芳草潜州路，乘轺忆再旋。馀花故林下，残月旧池边。
<br>　　峰色云端寺，潮声海上天。明朝富春渚，应见谢公船。 
<br>
<br>　　　　　　　　　　　　　　卷八百一十七
<br>
<br>卷817_1 「奉和颜使君真卿与陆处士羽登妙喜寺三癸亭」皎然
<br>　　秋意西山多，列岑萦左次。缮亭历三癸，疏趾邻什寺。
<br>　　元化隐灵踪，始君启高诔。诛榛养翘楚，鞭草理芳穗。
<br>　　俯砌披水容，逼天扫峰翠。境新耳目换，物远风烟异。
<br>　　倚石忘世情，援云得真意。嘉林幸勿剪，禅侣欣可庇。
<br>　　卫法大臣过，佐游群英萃。龙池护清澈，虎节到深邃。
<br>　　徒想嵊顶期，于今没遗记。
<br>
<br>卷817_2 「奉陪陆使君长源、裴端公枢春游东西武丘寺」皎然
<br>　　云水夹双刹，遥疑涌平陂。入门见藏山，元化何由窥。
<br>　　曳组探诡怪，停骢访幽奇。情高气为爽，德暖春亦随。
<br>　　瑶草自的皪，蕙楼争蔽亏。金精落坏陵，剑彩沈古池。
<br>　　一览匝天界，中峰步未移。应嘉生公石，列坐援松枝。
<br>
<br>卷817_3 「奉和陆使君长源夏月游太湖（此时公权领湖州）」皎然
<br>　　庾公心旷远，府事局耳目。遂与南湖游，虚襟涤烦燠。
<br>　　始知皇天意，积水在亭育。细流信不让，动物欣所蓄。
<br>　　万顷合天容，洗然无云族。峭蒨瞩仙岭，超遥随明牧。
<br>　　知公爱澄清，波静气亦肃。已见横流极，况闻长鲸戮。
<br>　　中洲暂采蘋，南郡思剖竹。向夕分好风，飘然送归舳。
<br>
<br>卷817_4 「奉和崔中丞使君论李侍御萼登烂柯山宿石桥寺效小谢体」皎然
<br>　　常爱谢公郡，幽期愿相从。果回青骢臆，共蹑玄仙踪。
<br>　　灵境若仿佛，烂柯思再逢。飞梁丹霞接，古局苍苔封。
<br>　　往想冥昧理，谁亲冰雪容。蕙楼耸空界，莲宇开中峰。
<br>　　昔化冲虚鹤，今藏护法龙。云窥香树沓，月见色天重。
<br>　　永夜寄岑寂，清言涤心胸。盛游千年后，书在岩中松。
<br>
<br>卷817_5 「同颜使君真卿、李侍御萼游法华寺登凤翅山望太湖」皎然
<br>　　双峰开凤翅，秀出南湖州。地势抱郊树，山威增郡楼。
<br>　　正逢周柱史，来会鲁诸侯。缓步凌彩蒨，清铙发飕飗.
<br>　　披云得灵境，拂石临芳洲。积翠遥空碧，含风广泽秋。
<br>　　萧辰资丽思，高论惊精修。何似钟山集，征文及惠休。
<br>
<br>卷817_6 「奉陪陆使君长源诸公游支硎寺（寺即支公学道处）」皎然
<br>　　尝览高逸传，山僧有遗踪。佐游继雅篇，嘉会何由逢。
<br>　　尘世即下界，色天当上峰。春晖遍众草，寒色留高松。
<br>　　缭绕彩云合，参差绮楼重。琼葩洒巾舄，石de清心胸。
<br>　　灵境若可托，道情知所从。
<br>
<br>卷817_7 「奉陪郑使君谔游太湖至洞庭山登上真观却望湖水」皎然
<br>　　郡斋得无事，放舟下南湖。湖中见仙邸，果与心赏俱。
<br>　　不远风物变，忽如寰宇殊。背云视层崖，别是登蓬壶。
<br>　　突兀盘水府，参差沓天衢。回瞻平芜尽，洪流豁中区。
<br>　　气吞江山势，色净氛霭无。灵长习水德，胜势当地枢。
<br>　　朝宗动归心，万里思鸿途。
<br>
<br>卷817_8 「奉和袁使君高，郡中新亭会张炼师昼会二上人」皎然
<br>　　置亭隐城堞，事简迹易幽。公性崇俭素，雅才非广求。
<br>　　傍檐竹雨清，拂案杉风秋。不移府中步，登兹如远游。
<br>　　坐觉诗思高，俯知物役休。虚寂偶禅子，逍遥亲道流。
<br>　　更闻临川作，下节安能酬。
<br>
<br>卷817_9 「奉和陆使君长源水堂纳凉效曹刘体」皎然
<br>　　柳家陶暑亭，意远不可齐。烦襟荡朱弦，高步援绿荑。
<br>　　爱公满亭客，来是清风携。滢渟前溪上，旷望古郡西。
<br>　　六月正中伏，水轩气常凄。野香袭荷芰，道性亲凫鹥.
<br>　　禅子顾惠休，逸民重刘黎。乃知高世量，不以出处暌。
<br>
<br>卷817_10 「夏日奉陪陆使君长源公堂集」皎然
<br>　　府中自清远，六月高梧间。寥亮泛雅瑟，逍遥扣玄关。
<br>　　岭云与人静，庭鹤随公闲。动息谅兼遂，兹情即东山。
<br>
<br>卷817_11 「九日和于使君思上京亲故」皎然
<br>　　霁景满水国，我公望江城。碧山与黄花，烂熳多秋情。
<br>　　摇落见松柏，岁寒比忠贞。欢娱在鸿都，是日思朝英。
<br>
<br>卷817_12 「伏日就汤评事衡湖上避暑」皎然
<br>　　大火方燥石，停云昼亦收。将从赏心侣，寸景难远游。
<br>　　拥几苦炎伏，出门望汀洲。回溪照轩宇，广陌临梧楸。
<br>　　释闷命雅瑟，放情思乱流。更持无生论，可以清烦忧。
<br>
<br>卷817_13 「奉和颜使君真卿修《韵海》毕会诸文士东堂重校」皎然
<br>　　外学宗硕儒，游焉从后进。恃以仁恕广，不学门栏峻。
<br>　　著书裨理化，奉上表诚信。探讨始河图，纷纶归海韵。
<br>　　亲承大匠琢，况睹颓波振。错简记铅椠，阅书移玉镇。
<br>　　曷由旌不朽，盛美流歌引。
<br>
<br>卷817_14 「喜义兴权明府自君山至，集陆处士羽青塘别业」皎然
<br>　　应难久辞秩，暂寄君阳隐。已见县名花，会逢闱是粉。
<br>　　本自寻人至，宁因看竹引。身关白云多，门占春山尽。
<br>　　最赏无事心，篱边钓溪近。
<br>
<br>卷817_15 「夏日集李司直纵溪斋」皎然
<br>　　修景属良会，远飙生烦襟。泄云收净绿，众木积芳阴。
<br>　　疏涤府中务，迢遥湖上心。习闲得招我，赏夜宜泛琴。
<br>　　山近资性静，月来寄情深。澹然若事外，岂藉隳华簪。
<br>
<br>卷817_16 「夏日题桐庐杨明府纳凉山斋」皎然
<br>　　陶家无炎暑，自有林中峰。席上落山影，桐梢回水容。
<br>　　放怀凉风至，缓步清阴重。何事亲堆案，犹多高世踪。
<br>
<br>卷817_17 「和杨明府早秋游法华寺」皎然
<br>　　释事出县閤，初闻兹山灵。寺扉隐天色，影刹遥丁丁。
<br>　　碧峰委合沓，香蔓垂蓂苓。清景为公有，放旷云边亭。
<br>　　秋赏石潭洁，夜嘉杉月清。诵空性不昧，助道迹又经。
<br>　　是以于物理，纷然若未形。移来字人要，全与此道冥。
<br>
<br>卷817_18 「宿道士观」皎然
<br>　　古观秋木秀，冷然属鲜飙。琼葩被修蔓，柏实满寒条。
<br>　　影殿山寂寂，寥天月昭昭。幽期寄仙侣，习定至中宵。
<br>　　清佩闻虚步，真官方宿朝。
<br>
<br>卷817_19 「冬日天井西峰张炼师所居」皎然
<br>　　采薪逢野泉，渐见栖闲所。坎坎山上声，幽幽林中语。
<br>　　仙乡何代隐，乡服言亦楚。开水净药苗，扫雪候山侣。
<br>　　零叶聚败篱，幽花积寒渚。冥冥孤鹤性，天外思轻举。
<br>
<br>卷817_20 「奉同颜使君真卿开元寺经藏院会观树文殊碑」皎然
<br>　　万国布殊私，千年降祖师。雁门传法至，龙藏立言时。
<br>　　故实刊周典，新声播鲁诗。六铢那更拂，劫石尽无期。
<br>
<br>卷817_21 「奉同卢使君幼平游精舍寺」皎然
<br>　　影刹西方在，虚空翠色分。人天霁后见，猿鸟定中闻。
<br>　　真界隐青壁，春山凌白云。今朝石门会，千古仰斯文。
<br>
<br>卷817_22 「奉同颜使君真卿、袁侍御骆驼桥玩月」皎然
<br>　　山中常见月，不及共游时。水上恐将缺，林端爱落迟。
<br>　　乌惊宪府客，人咏鲍家诗。永夜南桥望，裴回若有期。
<br>
<br>卷817_23 「和邢端公登台春望句，句有春字之什」皎然
<br>　　春日绣衣轻，春台别有情。春烟间草色，春鸟隔花声。
<br>　　春树乱无次，春山遥得名。春风正飘荡，春瓮莫须倾。
<br>
<br>卷817_24 「经仙人渚即沈山下古人沈义白日升仙处」皎然
<br>　　日月人间短，何时此得仙。古山春已尽，遗渚事空传。
<br>　　不见腾云驾，徒临洗药泉。如今成逝水，翻使恨流年。
<br>
<br>卷817_25 「独游二首」皎然
<br>　　性野趣无端，春晴路又干。逢泉破石弄，放鹤向云看。
<br>　　好僻谁相似，从狂我自安。芳洲亦有意，步上白沙滩。
<br>　　临水兴不尽，虚舟可同嬉。还云与归鸟，若共山僧期。
<br>　　世事吾不预，此心谁得知。西峰有禅老，应见独游时。
<br>
<br>卷817_26 「游溪待月」皎然
<br>　　溪色思泛月，沿洄欲未归。残灯逢水店，疏磬忆山扉。
<br>　　夜浦鱼惊少，空林鹊绕稀。可中才望见，撩乱捣寒衣。
<br>
<br>卷817_27 「西溪独泛」皎然
<br>　　道情何所寄，素舸漫流间。真性怜高鹤，无名羡野山。
<br>　　经寒丛竹秀，人静片云闲。泛泛谁为侣，唯应共月还。
<br>
<br>卷817_28 「早秋陪韩明府泛阮元公溪」皎然
<br>　　雨信清残暑，萧条古县西。早凉生浦溆，秋意满高低。
<br>　　前事虽堆案，闲情得溯溪。何言战未胜，空寂用还齐。
<br>
<br>卷817_29 「九日陪颜使君真卿登水楼」皎然
<br>　　重阳荆楚尚，高会此难陪。偶见登龙客，同游戏马台。
<br>　　风文向水叠，云态拥歌回。持菊烦相问，扪襟愧不才。
<br>
<br>卷817_30 「与卢孟明别后宿南湖对月」皎然
<br>　　五湖生夜月，千里满寒流。旷望烟霞尽，凄凉天地秋。
<br>　　相思路渺渺，独梦水悠悠。何处空江上，裴回送客舟。
<br>
<br>卷817_31 「自义亭驿送李长史纵，夜泊临平东湖」皎然
<br>　　长亭宾驭散，岐路起悲风。千里勤王事，驱车明月中。
<br>　　寒生洞庭水，夜度塞门鸿。处处堪伤别，归来山又空。
<br>
<br>卷817_32 「出游」皎然
<br>　　少时不见山，便觉无奇趣。狂发从乱歌，情来任闲步。
<br>　　此心谁共证，笑看风吹树。
<br>
<br>卷817_33 「界石守风，望天竺、灵隐二寺」皎然
<br>　　山顶东西寺，江中旦暮潮。归心不可到，松路在青霄。
<br>
<br>卷817_34 「奉和颜使君真卿修《韵海》毕，州中重宴」皎然
<br>　　世学高南郡，身封盛鲁邦。九流宗韵海，七字揖文江。
<br>　　借赏云归堞，留欢月在窗。不知名教乐，千载与谁双。
<br>
<br>卷817_35 「晦日陪颜使君白蘋洲集」皎然
<br>　　南朝分古郡，山水似湘东。堤月吴风在，湔裾楚客同。
<br>　　桂寒初结旆，蘋小欲成丛。时晦佳游促，高歌听未终。
<br>
<br>卷817_36 「冬至日陪裴端公使君清水堂集」皎然
<br>　　亚岁崇佳宴，华轩照渌波。渚芳迎气早，山翠向晴多。
<br>　　推往知时训，书祥辨政和。从公惜日短，留赏夜如何。
<br>
<br>卷817_37 「陪卢判官水堂夜宴」皎然
<br>　　暑气当宵尽，裴回坐月前。静依山堞近，凉入水扉偏。
<br>　　久是栖林客，初逢佐幕贤。爱君高野意，烹茗钓沦涟。
<br>
<br>卷817_38 「新秋同卢侍御、薛员外白蘋洲月夜」皎然
<br>　　隔暑蘋洲近，迎凉欲泛舟。荣从宪府至，喜会夕郎游。
<br>　　气夺沧浪色，风欺汗漫流。谁言三伏夜，独此月前秋。
<br>
<br>卷817_39 「夏日集裴录事北亭避暑」皎然
<br>　　前林夏雨歇，为我生凉风。一室烦暑外，众山清景中。
<br>　　忘归亲野水，适性许云鸿。萧散都曹吏，还将静者同。
<br>
<br>卷817_40 「与王录事会张征君姊妹炼师院玩雪兼怀清会上人」皎然
<br>　　何意廉从事，还来会默仙。寒空惊雪遍，春意入歌偏。
<br>　　瑶草三花发，琼林七叶连。飘飖过柳寺，应满译经前。
<br>
<br>卷817_41 「和李侍御萼岁初夜集处士书阁（书阁即侍御所创）」皎然
<br>　　迟贤新置阁，高意此郊居。古径行春早，新窗见月初。
<br>　　放歌还倚瑟，讲道亦观书。为我留禅位，来逢此会疏。
<br>
<br>卷817_42 「汤评事衡水亭会觉禅师」皎然
<br>　　山侣相逢少，清晨会水亭。雪晴松叶翠，烟暖药苗青。
<br>　　静对沧洲鹤，闲看古寺经。应怜叩关子，了义共心冥。
<br>
<br>卷817_43 「与朝阳山人张朝夜集湖亭，赋得各言其志」皎然
<br>　　洞庭孤月在，秋色望无边。零露积衰草，寒螀鸣古田。
<br>　　茫茫区中想，寂寂尘外缘。从此悟浮世，胡为伤暮年。
<br>
<br>卷817_44 「晦夜李侍御萼宅集招潘述、汤衡、海上人饮茶赋」皎然
<br>　　晦夜不生月，琴轩犹为开。墙东隐者在，淇上逸僧来。
<br>　　茗爱传花饮，诗看卷素裁。风流高此会，晓景屡裴回。
<br>
<br>卷817_45 「寄昱上人上方居」皎然
<br>　　厌向人间住，逢山欲懒归。片云闲似我，日日在禅扉。
<br>　　地静松阴遍，门空鸟语稀。夜凉疏磬尽，师友自相依。
<br>
<br>卷817_46 「夏日与綦毋居士、昱上人纳凉」皎然
<br>　　为依炉峰住，境胜增道情。凉日暑不变，空门风自清。
<br>　　坐援香实近，转爱绿芜生。宗炳青霞士，如何知我名。
<br>
<br>卷817_47 「建元寺集皇甫侍御书阁」皎然
<br>　　不因居佛里，无事得相逢。名重朝端望，身高俗外踪。
<br>　　机闲看净水，境寂听疏钟。宣室恩长在，知君志未从。
<br>
<br>卷817_48 「郭北寻徐主簿别业」皎然
<br>　　近依城北住，幽远少人知。积雪行深巷，闲云绕古篱。
<br>　　竹花冬更发，橙实晚仍垂。还共岩中鹤，今朝下渌池。
<br>
<br>卷817_49 「题报德寺清幽上人西峰（寺即陈文帝故乡）」皎然
<br>　　陈世凋亡后，仁祠识旧山。帝乡乔木在，空见白云还。
<br>　　双塔寒林外，三陵暮雨间。此中难战胜，君独启禅关。
<br>
<br>卷817_50 「题郑谷江畔桐斋（郑生好琴，性达，兼寡欲）」皎然
<br>　　客斋开别住，坐占绿江濆。流水非外物，闲云长属君。
<br>　　浮荣未可累，旷达若为群。风起高梧下，清弦日日闻。
<br>
<br>卷817_51 「和阎士和李蕙冬夜重集」皎然
<br>　　郡理日闲旷，洗心宿香峰。双林秋见月，万壑静闻钟。
<br>　　珮玉行山翠，交麾动水容。如何股肱守，尘外得相从。
<br>
<br>卷817_52 「春日陪颜使君真卿、皇甫曾西亭重会《韵海》诸生」皎然
<br>　　为重南台客，朝朝会鲁儒。暄风众木变，清景片云无。
<br>　　峰翠飘檐下，溪光照座隅。不将簪艾隔，知与道情俱。
<br>
<br>卷817_53 「寒食日同陆处士行报德寺，宿解公房」皎然
<br>　　古寺章陵下，潜公住几年。安心生软草，灌顶引春泉。
<br>　　寂寂传灯地，寥寥禁火天。世间多暗室，白日为谁悬。
<br>
<br>卷817_54 「兵马曹季良宅夜集」皎然
<br>　　清景不可失，寻君趣有馀。身高避事后，道长问心初。
<br>　　出处名则异，游从迹何疏。吟看刻尽烛，笑卷读残书。
<br>　　露彩生笔砚，风音入庭除。平明仙侣散，觳觫动回车。
<br>
<br>卷817_55 「同李侍御萼、李判官集陆处士羽新宅」皎然
<br>　　素风千户敌，新语陆生能。借宅心常远，移篱力更弘。
<br>　　钓丝初种竹，衣带近裁藤。戎佐推兄弟，诗流得友朋。
<br>　　柳阴容过客，花径许招僧。不为墙东隐，人家到未曾。
<br>
<br>卷817_56 「题报恩寺惟照上人房」皎然
<br>　　上界雨色干，凉宫日迟迟。水文披菡萏，山翠动罘罳.
<br>　　中有清真子，愔愔步闲墀。手萦颇黎缕，愿证黄金姿。
<br>　　旋草阶下生，看心当此时。
<br>
<br>卷817_57 「寻天目徐君」皎然
<br>　　常见仙翁变姓名，岂知松子号初平。逢人不道往来处，
<br>　　卖药还将鸡犬行。独鹤天边俱得性，浮云世上共无情。
<br>　　三花落地君犹在，笑抚安期昨日生。
<br>
<br>卷817_58 「同李著作纵题尘外上人院」皎然
<br>　　百缘唯有什公瓶，万法但看一字经。从遣鸟喧心不动，
<br>　　任教香醉境常冥。莲花天昼浮云卷，贝叶宫春好月停。
<br>　　禅伴欲邀何著作，空音宜向夜中听。
<br>
<br>卷817_59 「题周谏别业（予寺与周生所居俱临苕水）」皎然
<br>　　隐身苕上欲如何，不著青袍爱绿萝。柳巷任疏容马入，
<br>　　水篱从破许船过。昂藏独鹤闲心远，寂历秋花野意多。
<br>　　若访禅斋遥可见，竹窗书幌共烟波。
<br>
<br>卷817_60 「同李中丞洪水亭夜集」皎然
<br>　　佳人但莫吹参差，正怜月色生酒卮。
<br>　　山公取醉不关我，为爱尊前白鹭鹚。
<br>
<br>卷817_61 「题秦系山人丽句亭」皎然
<br>　　独将诗教领诸生，但看青山不爱名。
<br>　　满院竹声堪愈疾，乱床花片足忘情。
<br>
<br>卷817_62 「春夜集陆处士居玩月」皎然
<br>　　欲赏芳菲肯待辰，忘情人访有情人。
<br>　　西林可是无清景，只为忘情不记春。
<br>
<br>卷817_63 「寄题云门寺梵月无侧房（时人相传是宝月道人后身也）」皎然
<br>　　越山千万云门绝，西僧貌古还名月。
<br>　　清朝扫石行道归，林下眠禅看松雪。
<br>
<br>卷817_64 「法华寺上方题江上人禅空」皎然
<br>　　路入松声远更奇，山光水色共参差。
<br>　　中峰禅寂一僧在，坐对梁朝老桂枝。
<br>
<br>卷817_65 「冬日山行过薛征君」皎然
<br>　　我行倦修坂，四顾无平陆。雨霁鸣鹰鹯，天寒聚麋鹿。
<br>　　幽人访名士，家在南冈曲。菜实萦小园，稻花绕山屋。
<br>　　深居寡忧悔，胜境怡耳目。徵心尚与我，永言谢浮俗。
<br>
<br>卷817_66 「往丹阳寻陆处士不遇」皎然
<br>　　远客殊未归，我来几惆怅。叩关一日不见人，
<br>　　绕屋寒花笑相向。寒花寂寂遍荒阡，柳色萧萧愁暮蝉。
<br>　　行人无数不相识，独立云阳古驿边。凤翅山中思本寺，
<br>　　鱼竿村口望归船。归船不见见寒烟，离心远水共悠然。
<br>　　他日相期那可定，闲僧著处即经年。
<br>
<br>卷817_67 「集汤评事衡湖上望微雨」皎然
<br>　　苍凉远景中，雨色缘山有。云送满洞庭，风吹绕杨柳。
<br>　　萧萧解轻袂，尽日随林叟。
<br>
<br>卷817_68 「九日与陆处士羽饮茶」皎然
<br>　　九日山僧院，东篱菊也黄。俗人多泛酒，谁解助茶香。
<br>
<br>卷817_69 「夜过康录事造会兄弟」皎然
<br>　　爱君门馆夜来清，琼树双枝是弟兄。
<br>　　月在诗家偏足思，风过客位更多情。
<br>
<br>卷817_70 「题沈少府书斋」皎然
<br>　　不下南昌县，书斋每日闲。野花当砌落，溪鸟逐人还。
<br>　　有兴常临水，无时不见山。千峰数可尽，不出小窗间。
<br>
<br>卷817_71 「春夜与诸公同宴呈陆郎中」皎然
<br>　　南国宴佳宾，交情老倍亲。月惭红泪烛，花笑白头人。
<br>　　宝瑟縆馀怨，琼枝不让春。更闻歌子夜，桃李艳妆新。
<br>
<br>卷817_72 「九日阻雨简高侍御（时与高公近邻）」皎然
<br>　　江上重云起，何曾裛□尘。不能成落帽，翻欲更摧巾。
<br>　　素发闲依枕，黄花暗待人。且应携下价，芒屦就诸邻。
<br>
<br>卷817_73 「晚春寻桃源观」皎然
<br>　　武陵何处访仙乡，古观云根路已荒。细草拥坛人迹绝，
<br>　　落花沈涧水流香。山深有雨寒犹在，松老无风韵亦长。
<br>　　全觉此身离俗境，玄机亦可照迷方。
<br>
<br>卷817_74 「同卢使君幼平郊外送阎侍御归台」皎然
<br>　　留饯飞旌驻，离亭草色间。柏台今上客，竹使旧朝班。
<br>　　日落东西水，天寒远近山。古江分楚望，残柳入隋关。
<br>　　恋阙心常积，回轩日不闲。芳辰倚门道，犹得及春还。 
<br>
<br>　　　　　　　　　　　　　　卷八百一十八
<br>
<br>卷818_1 「送梁拾遗肃归朝」皎然
<br>　　明主重文谏，才臣出江东。束书辞东山，改服临北风。
<br>　　万里望皇邑，九重当曙空。天开芙蓉阙，日上蒲桃宫。
<br>　　天子初未起，金闺籍先通。身逢轩辕世，名贵鸳鸾中。
<br>　　故人荣此别，何用悲丝桐。
<br>
<br>卷818_2 「奉陪杨使君顼送段校书赴南海幕」皎然
<br>　　硕贤静广州，信为天下贞。屈兹大将佐，藉彼延阁英。
<br>　　声动柳吴兴，郊饯意不轻。吾知段夫子，高论关苍生。
<br>　　处以德为藩，出则道可行。遥知南楼会，新景当诗情。
<br>　　天高林瘴洗，秋远海色清。时泰罢飞檄，唯应颂公成。
<br>
<br>卷818_3 「送陆侍御士佳赴上京」皎然
<br>　　长安三千里，喜行不言永。清路黄尘飞，大河沧流静。
<br>　　更怀西川府，主公昔和鼎。伊郁瑶瑟情，威迟花骢影。
<br>　　此时已难别，日又无停景。出饯阙相从，心随过前岭。
<br>
<br>卷818_4 「奉陪颜使君真卿登岘山，送张侍御严归台」皎然
<br>　　岘首千里情，北辕自兹发。烟霞正登览，簪笔限趋谒。
<br>　　黄鹤望天衢，白云归帝阙。客心南浦柳，离思西楼月。
<br>　　留赏景不延，感时芳易歇。他晨有山信，一为访林樾。
<br>
<br>卷818_5 「酬元主簿子球别赠」皎然
<br>　　故人方远适，访我陈别情。此夜偶禅室，一言了无生。
<br>　　览君缄中宝，如搴清玉瑛。胡为蕴高价，岁晚徒营营。
<br>　　辞秩贫且病，何人见艰贞。出无黄金橐，空歌白苎行。
<br>　　威迟策驽马，独望故关树。渺渺千里心，春风起中路。
<br>　　近闻新拜命，鸾凤犹栖棘。劝君寄一枝，且养冥冥翼。
<br>　　甘泉多竹花，明年待君食。
<br>
<br>卷818_6 「答道素上人别」皎然
<br>　　春色遍远道，寂寞闽中行。碧水何渺渺，白云亦英英。
<br>　　离人不可望，日暮芳洲情。黄鹤有逸翮，翘首白云倾。
<br>　　欲为山中侣，肯秘辽天声。蓝缕真子褐，葳蕤近臣缨。
<br>　　以兹夺尔怀，常恐道不成。吾门弟子中，不减惠休名。
<br>　　一性研已远，五言功更精。从君汗漫游，莫废学无生。
<br>　　忍草肯摇落，禅枝不枯荣。采采慰长路，知吾心不轻。
<br>　　幻情有去住，真性无离别。留取老桂枝，归来共攀折。
<br>
<br>卷818_7 「霅溪馆送韩明府章辞满归」皎然
<br>　　洛令从告还，故人东门饯。惠爱三年积，轩车一夜远。
<br>　　晓月离馆空，秋风故山晚。荣君有嘉荐，顾我阻游衍。
<br>　　宿昔峰顶心，依依不可卷。
<br>
<br>卷818_8 「送穆寂赴举」皎然
<br>　　天子锡玄纁，倾山礼隐沦。君抛青霞去，荣资观国宾。
<br>　　剑光既陆离，琼彩何璘玢。夙驾别情远，商弦秋意新。
<br>　　冥冥鸿鹄姿，数尺看苍旻.残寇近宋郊，西行恶飙尘。
<br>　　立身素耿介，处难思经纶。春府搜才日，高科得一人。
<br>
<br>卷818_9 「送张彝归长沙」皎然
<br>　　早闻凌云彩，谓在鸳鹭俦。华发始相遇，沧江仍旅游。
<br>　　策名忘苟进，澹虑轻所求。常服远游诫，缅怀经世谋。
<br>　　片帆背风渚，万里还湘洲。别望荆云积，归心汉水流。
<br>　　兰苕行采采，桂棹思悠悠。宿昔无机者，为君动离忧。
<br>
<br>卷818_10 「秋日毗陵南寺送潘述之扬州」皎然
<br>　　孤客秋易伤，嘶蝉静仍续。佳晨亦已屡，欢会常不足。
<br>　　禅地非路岐，我心岂羁束。情生远别时，坐恨清景促。
<br>　　望中千里隔，暮归西山曲。萧条月中道，彩蒨原上绿。
<br>　　不见同心人，幽怀增踯躅。
<br>
<br>卷818_11 「春日又送潘述之扬州」皎然
<br>　　别渚望邗城，岐路春日遍。柔风吹杨柳，芳景流郊甸。
<br>　　日日东林期，今夕异乡县。文房旷佳士，禅室阻清盼。
<br>　　离恨夺赏心，不得谐所愿。莫忆山中人，碧云遥可见。
<br>
<br>卷818_12 「新秋送卢判官」皎然
<br>　　故人念宿昔，欲别增远情。入座炎气屏，为君秋景清。
<br>　　由来空山客，不怨离弦声。唯有暮蝉起，相思碧云生。
<br>
<br>卷818_13 「奉送袁高使君诏征赴行在，效曹刘体」皎然
<br>　　皇心亭毒广，蝥贼皆陶甄。未刈蚩尤旗，方同轩后年。
<br>　　天子幸汉中，轘辕阻氛烟。玺书召幕牧，名在列岳仙。
<br>　　国难倚长城，庙谋资大贤。清损休汝骑，仁留述职篇。
<br>　　遐路渺天末，繁笳思河边。饰徒促远期，祗命赴急宣。
<br>　　謏才岂足称，深仁顾何偏。那堪临流意，千里望旗旃。
<br>
<br>卷818_14 「奉送陆中丞长源诏征入朝」皎然
<br>　　诏下酂侯幕，征贤宠上勋。才当持汉典，道可致尧君。
<br>　　藩牧今荣饯，诗流此盛文。水从吴渚别，树向楚门分。
<br>　　宿寺期嘉月，看山识故云。归心复何奈，怊怅在江濆。
<br>
<br>卷818_15 「奉送李中丞道昌入朝」皎然
<br>　　文宪中司盛，恩荣外镇崇。诸侯皆取则，八使独推功。
<br>　　诏喜新衔凤，车看旧饰熊。去思今武子，馀教昔文翁。
<br>　　清在如江水，仁留是国风。光征二千石，扫第望司空。
<br>
<br>卷818_16 「冬日送颜延之明府抚州觐叔父」皎然
<br>　　临川千里别，惆怅上津桥。日暮人归尽，山空雪未消。
<br>　　乡云心渺渺，楚水路遥遥。林下方欢会，山中独寂寥。
<br>　　天寒惊断雁，江信望回潮。岁晚流芳歇，思君在此宵。
<br>
<br>卷818_17 「送关小师还金陵」皎然
<br>　　如何有归思，爱别欲忘难。白鹭沙洲晚，青龙水寺寒。
<br>　　蕉花铺净地，桂子落空坛。持此心为境，应堪月夜看。
<br>
<br>卷818_18 「岘山送裴秀才赴举」皎然
<br>　　汉家招秀士，岘上送君行。万里见秋色，两河伤远情。
<br>　　王师出西镐，虏寇避东平。天府登名后，回看楚水清。
<br>
<br>卷818_19 「酬别襄阳诗僧少微（诗中答上人归梦之意）」皎然
<br>　　证心何有梦，示说梦归频。文字赍秦本，诗骚学楚人。
<br>　　兰开衣上色，柳向手中春。别后须相见，浮云是我身。
<br>
<br>卷818_20 「送契上人游扬州」皎然
<br>　　西陵古江口，远见东扬州。渌水不同泛，春山应独游。
<br>　　寻僧白岩寺，望月谢家楼。宿昔心期在，人寰非久留。
<br>
<br>卷818_21 「送德清卫明府赴选（时柳黜陟有荐状）」皎然
<br>　　八使慎求能，东人独荐君。身犹千里限，名已九霄闻。
<br>　　远路翻喜别，离言暂惜分。凤门多士会，拥佩入卿云。
<br>
<br>卷818_22 「送郑孝廉淮西觐省」皎然
<br>　　离袂翠华满，晨羞欲早行。春风生楚树，晓角发隋城。
<br>　　野霭湿衣彩，江鸿增客情。征途不用戒，坐见白波清。
<br>
<br>卷818_23 「送沈秀才之闽中」皎然
<br>　　越客不成歌，春风起渌波。岭重寒不到，海近瘴偏多。
<br>　　野戍桄榔发，人家翡翠过。翻疑此中好，君问定如何。
<br>
<br>卷818_24 「送清会上人游京」皎然
<br>　　佳游限衰疾，一笑向西风。思见青门外，曾临素浐东。
<br>　　峰明云际寺，日出露寒宫。行道禅长在，香尘不染空。
<br>
<br>卷818_25 「送沈居士还太原」皎然
<br>　　辞官因世难，家族盛南朝。名重郊居赋，才高独酌谣。
<br>　　浪花飘一叶，峰色向三条。高逸虽成性，弓旌肯忘招。
<br>
<br>卷818_26 「同颜使君真卿岘山送李法曹阳冰西上献书时会有诏征赴京」皎然
<br>　　汉日中郎妙，周王太史才。云书捧日去，鹤版下天来。
<br>　　草见吴洲发，花思御苑开。羊公惜风景，欲别几迟回。
<br>
<br>卷818_27 「兵后送姚太祝赴选」皎然
<br>　　两河兵已偃，处处见归舟。日夜故人散，江皋芳树秋。
<br>　　楚云伤远思，秦月忆佳游。名动春官籍，翩翩才少俦。
<br>
<br>卷818_28 「兵后送薛居士移家安吉」皎然
<br>　　旧游经丧乱，道在复何人。寒草心易折，闲云性常真。
<br>　　交情别后见，诗句比来新。向我桃州住，惜君东岭春。
<br>
<br>卷818_29 「送邬傪之洪州觐兄弟」皎然
<br>　　年少足诗情，西江楚月清。书囊山翠湿，琴匣雪花轻。
<br>　　久别经离乱，新正忆弟兄。赠君题乐府，为是豫章行。
<br>
<br>卷818_30 「送乾封李成」皎然
<br>　　羽檄飞未息，离情远近同。感君由泛瑟，关我是征鸿。
<br>　　眇默归人尽，疏芜夜渡空。还期当岁晚，独在路行中。
<br>
<br>卷818_31 「送崔判官还扬子」皎然
<br>　　轻传祗远役，依依下姑亭。秋声满杨柳，暮色绕郊坰.
<br>　　烟水摇归思，山当楚驿青。
<br>
<br>卷818_32 「奉酬袁使君西楼饯秦山人与昼同赴李侍御招三韵」皎然
<br>　　秋风怨别情，江守上西城。竹署寒流浅，琴窗宿雨晴。
<br>　　治书招远意，知共楚狂行。
<br>
<br>卷818_33 「送清凉上人」皎然
<br>　　何意欲归山，道高由境胜。花空觉性了，月尽知心证。
<br>　　永夜出禅吟，清猿自相应。
<br>
<br>卷818_34 「送李丞使宣州」皎然
<br>　　结驷何翩翩，落叶暗寒渚。梦里春谷泉，愁中洞庭雨。
<br>　　聊持剡山茗，以代宜城醑。
<br>
<br>卷818_35 「送至洪沙弥游越」皎然
<br>　　知尔学无生，不应伤此别。相逢宿我寺，独往游灵越。
<br>　　早晚花会中，经行剡山月。
<br>
<br>卷818_36 「送皇甫侍御曾还丹阳别业」皎然
<br>　　云阳别夜忆春耕，花发菱湖问去程。积水悠扬何处梦，
<br>　　乱山稠叠此时情。将离有月教弦断，赠远无兰觉意轻。
<br>　　朝右要君持汉典，明年北墅可须营。
<br>
<br>卷818_37 「白蘋洲送洛阳李丞使还」皎然
<br>　　蘋洲北望楚山重，千里回轺止一封。临水情来还共载，
<br>　　看花醉去更相从。罢官风渚何时别，寄隐云阳几处逢。
<br>　　后会那应似畴昔，年年觉老雪山容。
<br>
<br>卷818_38 「送履霜上人还金陵西山」皎然
<br>　　携锡西山步绿莎，禅心未了奈情何。
<br>　　湘宫水寺清秋夜，月落风悲松柏多。
<br>
<br>卷818_39 「送辨聪上人还广陵」皎然
<br>　　莫学休公学远公，了心须与我心同。
<br>　　隋家古柳数株在，看取人间万事空。
<br>
<br>卷818_40 「送清励上人游福建」皎然
<br>　　禅子自矜禅性成，将来拟照建溪清。
<br>　　南看闽树花不落，更取何缘了妄情。
<br>
<br>卷818_41 「送顾道士游洞庭山」皎然
<br>　　见说洞庭无上路，春游乱踏五灵芝。
<br>　　含桃风起花狼藉，正是仙翁棋散时。
<br>
<br>卷818_42 「送邢台州济（一作送独孤使君赴岳州）」皎然
<br>　　海上仙山属使君，石桥琪树古来闻。
<br>　　他时画出白团扇，乞取天台一片云。
<br>
<br>卷818_43 「送柳察谏议叔」皎然
<br>　　东城南陌强经过，怨别无心亦放歌。
<br>　　明日院公应问我，闲云长在石门多。
<br>
<br>卷818_44 「送柳淡扶侍赴洪州（此子素少宦情共予有西山之好）」皎然
<br>　　中林许师友，忽阻夙心期。自顾青緺好，来将黄鹤辞。
<br>　　少年轻远涉，世道得无欺。烟雨孤舟上，晨昏千里时。
<br>　　离魂渺天末，相望在江湄。无限江南柳，春风卷乱丝。
<br>
<br>卷818_45 「同李司直题武丘寺兼留诸公与陆羽之无锡」皎然
<br>　　陵寝成香阜，禅枝出白杨。剑池留故事，月树即他方。
<br>　　应世缘须别，栖心趣不忘。还将陆居士，晨发泛归航。
<br>
<br>卷818_46 「夏日题郑谷江上纳凉馆」皎然
<br>　　迢遥山意外，清风又对君。若为于此地，翻作路岐分。
<br>　　别馆琴徒语，前洲鹤自群。明朝天畔远，何处逐闲云。
<br>
<br>卷818_47 「太湖馆送殷秀才赴举」皎然
<br>　　春风洞庭路，摇荡暮天多。衰疾见芳草，别离伤远波。
<br>　　诗名推首荐，赋甲拟前科。数日闻天府，山衣制芰荷。
<br>
<br>卷818_48 「送重钧上人游天台」皎然
<br>　　渐看华顶出，幽赏意随生。十里行松色，千重过水声。
<br>　　海容云正尽，山色雨初晴。事事将心证，知君道可成。
<br>
<br>卷818_49 「早春送颜主簿游越东，兼谒元中丞」皎然
<br>　　轻舸趣不已，东风吹绿蘋.欲看梅市雪，知赏柳家春。
<br>　　别意倾吴醑，芳声动越人。山阴三月会，内史得嘉宾。
<br>
<br>卷818_50 「同颜使君清明日游，因送萧主簿」皎然
<br>　　谁知赏嘉节，别意忽相和。暮色汀洲遍，春情杨柳多。
<br>　　高城恋旌旆，极浦宿风波。惆怅支山月，今宵不再过。
<br>
<br>卷818_51 「送道琚上人还金陵」皎然
<br>　　一与钟山别，山中得信稀。经年求法后，及夏问安归。
<br>　　野实充甘膳，池花当彩衣。慈亲莫返拜，外礼欲无为。
<br>
<br>卷818_52 「送裴邕之上京」皎然
<br>　　辞山偶世清，挟策忽西行。帆过随江疾，衣沾楚雪轻。
<br>　　尚文须献赋，重道莫论兵。东观今多事，应高白马生。
<br>
<br>卷818_53 「送珍上人还天竺，兼寄广通上人、秦山人」皎然
<br>　　江寺名天竺，多居蹑远踪。春帆依柳浦，轻履上莲峰。
<br>　　禅子兼三隐，空书共一封。因君达山信，应向白云逢。
<br>
<br>卷818_54 「送张孝廉赴举」皎然
<br>　　名在诸生右，家经见素风。春田休学稼，秋赋出儒宫。
<br>　　别路残云湿，离情晚桂丛。明年石渠署，应继叔孙通。
<br>
<br>卷818_55 「送刘司法之越」皎然
<br>　　萧萧鸣夜角，驱马背城濠。雨后寒流急，秋来朔吹高。
<br>　　三山期望海，八月欲观涛。几日西陵路，应逢谢法曹。
<br>
<br>卷818_56 「送简栖上人之建州觐使君舅」皎然
<br>　　乱峰江上色，羡尔及秋行。释氏推真子，郗家许贵甥。
<br>　　氎花新雨净，帆叶好风轻。千里依元舅，回潮亦有情。
<br>
<br>卷818_57 「登开元寺楼送崔少府还平望驿」皎然
<br>　　登望思虑积，长亭树连连。悠扬下楼日，杳映傍帆烟。
<br>　　入夜四郊静，南湖月待船。
<br>
<br>卷818_58 「送王居士游越」皎然
<br>　　野性配云泉，诗情属风景。爱作烂熳游，闲寻东路永。
<br>　　何山最好望，须上萧然岭。
<br>
<br>卷818_59 「杂言重送皇甫侍御曾」皎然
<br>　　人独归，日将暮。孤帆带孤屿，远水连远树。
<br>　　难作别时心，还看别时路。
<br>
<br>卷818_60 「送演上人之抚州觐使君叔」皎然
<br>　　临川内史怜诸谢，尔在生缘比惠宗。远别应将秦本去，
<br>　　幽寻定有楚僧逢。停船夜坐亲孤月，把锡秋行入乱峰。
<br>　　便道须过大师寺，白莲池上访高踪。
<br>
<br>卷818_61 「送大宝上人归楚山」皎然
<br>　　厌上乌桥送别频，湖光烂熳望行人。欲将夜舸陪嘉月，
<br>　　肯住空林伴老身。独鹤翩翻飞不定，归云萧散会无因。
<br>　　从何得道怀惆怅，莫是人间屡见春。
<br>
<br>卷818_62 「送侯秀才南游」皎然
<br>　　芳草随君自有情，不关山色与猿声。
<br>　　为看严子滩头石，曾忆题诗不著名。
<br>
<br>卷818_63 「别洞庭维谅上人」皎然
<br>　　白云关我不关他，此物留君情最多。
<br>　　情著春风生橘树，归心不怕洞庭波。
<br>
<br>卷818_64 「康造录事宅送太祝侄之虔吉访兄弟」皎然
<br>　　阮咸别曲四座愁，赖是春风不是秋。
<br>　　漫漫江行访兄弟，猿声几夜宿芦洲。
<br>
<br>卷818_65 「冬日梅溪送裴方舟宣州」皎然
<br>　　平明匹马上村桥，花发梅溪雪未消。
<br>　　日短天寒愁送客，楚山无限路遥遥。
<br>
<br>卷818_66 「送韦向睦州谒独孤使君汜」皎然
<br>　　才子南看多远情，闲舟荡漾任春行。
<br>　　新安江色长如此，何似新安太守清。
<br>
<br>卷818_67 「送至严山人归山（一作送严上人）」皎然
<br>　　初到人间柳始阴，山书昨夜报春深。
<br>　　朝朝花落几株树，恼杀禅僧未证心。
<br>
<br>卷818_68 「送僧游扬州」皎然
<br>　　平明择钵向风轻，正及隋堤柳色行。
<br>　　知尔禅心还似我，故宫春物肯伤情。
<br>
<br>卷818_69 「对陆迅饮天目山茶，因寄元居士晟」皎然
<br>　　喜见幽人会，初开野客茶。日成东井叶，露采北山芽。
<br>　　文火香偏胜，寒泉味转嘉。投铛涌作沫，著碗聚生花。
<br>　　稍与禅经近，聊将睡网赊。知君在天目，此意日无涯。
<br>
<br>卷818_70 「渡前溪」皎然
<br>　　不意入前溪，爱溪从错落。清清鉴不足，非是深难度。
<br>
<br>卷818_71 「送灵澈」皎然
<br>　　我欲长生梦，无心解伤别。千里万里心，只似眼前月。
<br>
<br>卷818_72 「寄路温州」皎然
<br>　　欲问采灵药，如何学无生。爱鹤颇似君，且非求仙情。
<br>
<br>卷818_73 「浣纱女（一作王维诗，题云白石滩）」皎然
<br>　　清浅白沙滩，绿蒲尚堪把。家住水东西，浣纱明月下。
<br>
<br>卷818_74 「待山月」皎然
<br>　　夜夜忆故人，长教山月待。今宵故人至，山月知何在。
<br>
<br>卷818_75 「杂兴」皎然
<br>　　人生分已定，富贵岂妄来。不见海底泥，飞上成尘埃。
<br>
<br>卷818_76 「舂陵登望」皎然
<br>　　西底空流水，东垣但聚云。最伤梅岭望，花雪正纷纷。
<br>
<br>卷818_77 「投知己」皎然
<br>　　若为令忆洞庭春，上有闲云可隐身。
<br>　　无限白云山要买，不知山价出何人。 
<br>
<br>　　　　　　　　　　　　　　卷八百一十九
<br>
<br>卷819_1 「兵后馀不亭重送卢孟明游江西」皎然
<br>　　携手曾此分，怳如隔胡越。伦侯古封邑，荣盛风雨歇。
<br>　　饥鼯号空亭，野草生故辙。如何此路岐，更作千年别。
<br>　　冯轼望远道，春山无断绝。朝行入郢树，夜泊依楚月。
<br>　　佳士持操高，扬才日昭晰。离言何所赠，盈满有亏缺。
<br>　　时节伤蟪蛄，芳菲忌鶗鴂.予思鹿门隐，心迹贵冥灭。
<br>　　颓颜反芝朮，昔貌成冰雪。岁晏期尔来，销声坐岩穴。
<br>
<br>卷819_2 「别山诗」皎然
<br>　　山翁亦好禅，借我风溪树。采药多近峰，汲泉有春渡。
<br>　　幽僧时相偶，仙子或与晤。自许战胜心，弥高独游步。
<br>　　如何区中事，夺我林栖趣。辞山下复上，恋石行仍顾。
<br>　　宿昔情或乖，庶几迹无误。松声莫相诮，此心冥去住。
<br>
<br>卷819_3 「同袁高使君送李判官使回」皎然
<br>　　庾公欢此别，路远意犹赊。为出塘边柳，荣归府中花。
<br>　　驰阳照古堞，遥思凝寒笳。延步下前渚，溯觞流浅沙。
<br>　　湖光引行色，轻舸傍残霞。
<br>
<br>卷819_4 「陪颜使君饯宣谕萧常侍」皎然
<br>　　江涛凋瘵后，远使发天都。昏垫宸心及，哀矜诏命敷。
<br>　　恤民驱急传，访旧枉征舻。外镇藩条最，中朝顾问殊。
<br>　　文皆正风俗，名共溢寰区。已事方怀阙，归期早戒涂。
<br>　　繁笳咽水阁，高盖拥云衢。暮色生千嶂，秋声入五湖。
<br>　　离歌犹宛转，归驭已踟躇。今夕庾公意，西楼月亦孤。
<br>
<br>卷819_5 「奉陪颜使君修《韵海》毕，东溪泛舟饯诸文士」皎然
<br>　　诸侯崇鲁学，羔雁日成群。外史刊新韵，中郎定古文。
<br>　　菁华兼百氏，缣素备三坟。国语思开物，王言欲致君。
<br>　　研精业已就，欢宴惜应分。独望西山去，将身寄白云。
<br>
<br>卷819_6 「今上初登极岁送皇甫孝廉赴选（孝廉即故大夫之子）」皎然
<br>　　行应会府春，欲劝及芳辰。北极天文正，东风汉律新。
<br>　　少年逢圣代，欢笑别情亲。况是勋庸后，恩荣袭尔身。
<br>
<br>卷819_7 「同杨使君白蘋洲送陆侍御士佳入朝」皎然
<br>　　久爱吴兴客，来依道德藩。旋师闻杕杜，归路忆轘辕。
<br>　　旧佩苍玉在，新歌白芷繁。今朝天地静，北望重飞翻。
<br>
<br>卷819_8 「雪夜送海上人常州觐叔父，上人殷仲文后」皎然
<br>　　继世风流在，传心向一灯。望云裁衲惯，玩雪步花能。
<br>　　交战情忘久，销魂别未曾。明朝阮家集，知有竹林僧。
<br>
<br>卷819_9 「送常清上人还舒州」皎然
<br>　　灊人思尔法，楚信有回船。估客亲宵语，闲鸥偶昼禅。
<br>　　经声含石潋，麈尾拂江烟。常说归山意，诛茅庐霍前。
<br>
<br>卷819_10 「岘山送崔子向之宣州谒裴使君」皎然
<br>　　楚思入诗清，晨登岘山情。秋天水西寺，古木宛陵城。
<br>　　琴匣应将往，书车亦共行。吾知江太守，一顾重君名。
<br>
<br>卷819_11 「送严明府入关谒黎京兆」皎然
<br>　　春日异秋风，何为怨别同。潮回芳渚没，花落昼山空。
<br>　　旅候闻嘶马，残阳望断鸿。应思右内史，相见直城中。
<br>
<br>卷819_12 「送丘秀才游越」皎然
<br>　　山情与诗思，烂熳欲何从。夜舸谁相逐，空江月自逢。
<br>　　春期越草秀，晴忆剡云浓。便拟将轻锡，携居入乱峰。
<br>
<br>卷819_13 「送杨校书还济源」皎然
<br>　　妖烽昨日静，故里近嵩丘。楚月摇归梦，江枫见早秋。
<br>　　乡心无远道，北信减离忧。禅子还无事，辞君买沃州。
<br>
<br>卷819_14 「送杨遂初赴选」皎然
<br>　　秋风吹别袂，客思在长安。若得临觞醉，何须减瑟弹。
<br>　　秉心凌竹柏，仗信越波澜。春会文昌府，思君每北看。
<br>
<br>卷819_15 「送赟上人还京」皎然
<br>　　久游春草尽，还寄北船归。沙鸟窥中食，江云入净衣。
<br>　　秦原山色近，楚寺磬声微。见说翻经馆，多闻似者稀。
<br>
<br>卷819_16 「送广通上人游江西」皎然
<br>　　香炉七岭秀，秋色九江清。自古多禅隐，吾常爱此行。
<br>　　寻师经鄂渚，受请到青城。离别人间事，何关道者情。
<br>
<br>卷819_17 「送罗判官还寿州幕」皎然
<br>　　君章才五色，知尔得家风。故里旋归驾，寿春思奉戎。
<br>　　天寒长蛇伏，飙烈文虎雄。定颂张征虏，桓桓戡难功。
<br>
<br>卷819_18 「送李秀才赴婺州招」皎然
<br>　　山开江色上，孤赏去应迟。绿水迎吴榜，秋风入楚词。
<br>　　猿清独宿处，木落远行时。见说东阳守，登楼为尔期。
<br>
<br>卷819_19 「送薛逢之宣州谒废使（一作谒裴使君）」皎然
<br>　　六月鹏尽化，鸿飞独冥冥。秋烽家不定，险路客频经。
<br>　　牛渚何时到，渔船几处停。遥知咏史夜，谢守月中听。
<br>
<br>卷819_20 「送德守二叔侄上人还国清寺觐师」皎然
<br>　　道贤齐二阮，俱向竹林归。古偈穿花线，春装卷叶衣。
<br>　　僧墟回水寺，佛陇启山扉。爱别吾何有，人心强有违。
<br>
<br>卷819_21 「同明府章送沈秀才还石门山读书」皎然
<br>　　身为郢令客，心许楚山云。文墨应经世，林泉漫诱君。
<br>　　欲随樵子去，惜与道流分。肯谢申公辈，治诗事汉文。
<br>
<br>卷819_22 「送吉判官还京赴崔尹幕」皎然
<br>　　江南梅雨天，别思极春前。长路飞鸣鹤，离帆聚散烟。
<br>　　清晨趋九陌，秋色望三边。见说王都尹，山阳辟一贤。
<br>
<br>卷819_23 「送裴判官赴商幕」皎然
<br>　　商洛近京师，才难赴幕时。离歌纷白纻，候骑拥青丝。
<br>　　会喜疲人息，应逢猾虏衰。看君策高足，自此烟霄期。
<br>
<br>卷819_24 「送李喻之处士洪州谒曹王」皎然
<br>　　独思贤王府，遂作豫章行。雄镇庐霍秀，高秋江汉清。
<br>　　见闻惊苦节，艰故伤远情。西邸延嘉士，遗才得正平。
<br>
<br>卷819_25 「送唐赞善游越」皎然
<br>　　田园临汉水，离乱寄随关。今日烟尘尽，东西又未还。
<br>　　长亭百越外，孤棹五湖间。何处游芳草，云门千万山。
<br>
<br>卷819_26 「送韦秀才」皎然
<br>　　晨装行堕叶，万里望桑干。旧说泾关险，犹闻易水寒。
<br>　　黄云战后积，白草暮来看。近得君苗信，时教旅思宽。
<br>
<br>卷819_27 「送陈秀才赴举」皎然
<br>　　诸侯惧削地，选士皆不羁。休隐脱荷芰，将鸣矜羽仪。
<br>　　甲科争玉片，诗句拟花枝。君实三楚秀，承家有清规。
<br>
<br>卷819_28 「乌程李明府水堂同卢使君幼平送奘上人游五台」皎然
<br>　　身将刘令隐，经共谢公翻。有此宗师在，应知我法存。
<br>　　问心常寂乐，为别岂伤魂。独访华泉去，秋风入雁门。
<br>
<br>卷819_29 「送李季良北归」皎然
<br>　　风吹残柳丝，孤客欲归时。掩抑楚弦绝，离披湘叶衰。
<br>　　前军犹转战，故国杳难期。北望雁门雪，空吟平子诗。
<br>
<br>卷819_30 「送淳于秀才兰陵觐省」皎然
<br>　　欢言欲忘别，风信忽相惊。柳浦归人思，兰陵春草生。
<br>　　撷芳心未及，视枕恋常盈。此去非长路，还如千里情。
<br>
<br>卷819_31 「送至洪沙弥赴上元受戒（上元江中蔡州有梁戒坛）」皎然
<br>　　不肯资章甫，胜衣被木兰。今随秣陵信，欲及蔡州坛。
<br>　　野寺钟声远，春山戒足寒。归来次第学，应见后心难。
<br>
<br>卷819_32 「九日同卢使君幼平吴兴郊外送李司仓赴选」皎然
<br>　　重阳千骑出，送客为踟蹰。旷野多摇落，寒山满路隅。
<br>　　晴空悬蒨旆，秋色起菱湖。几日登司会，扬才盛五都。
<br>
<br>卷819_33 「送卢孟明还上都」皎然
<br>　　江皋北风至，归客独伤魂。楚水逢乡雁，平陵忆故园。
<br>　　征骖嘶别馆，落日隐寒原。应及秦川望，春华满国门。
<br>
<br>卷819_34 「送李少宾赴举」皎然
<br>　　岂谓江南别，心如塞上行。苦云摇阵色，乱木搅秋声。
<br>　　周谷雨未散，汉河流尚横。春司迟尔策，方用静妖兵。
<br>
<br>卷819_35 「留别阎士和」皎然
<br>　　不惯人间别，多应忘别时。逢山又逢水，只畏却来迟。
<br>
<br>卷819_36 「送李道士」皎然
<br>　　常随山上下，忽限江南北。共是忘情人，何由肯相忆。
<br>
<br>卷819_37 「送裴参军还下邳旧居」皎然
<br>　　北望烟铺骠骑营，虏烽无火楚天晴。
<br>　　此时千里西归客，泗上春风得及耕。
<br>
<br>卷819_38 「送文会上人还富阳」皎然
<br>　　悠悠渺渺属寒波，故寺思归意若何。
<br>　　长忆孤洲二三月，春山偏爱富春多。
<br>
<br>卷819_39 「送维谅上人归洞庭」皎然
<br>　　从来湖上胜人间，远爱浮云独自还。
<br>　　孤月空天见心地，寥寥一水镜中山。
<br>
<br>卷819_40 「九月八日送萧少府归洪州」皎然
<br>　　明日重阳今日归，布帆丝雨望霏霏。
<br>　　行过鹤渚知堪住，家在龙沙意有违。
<br>
<br>卷819_41 「同颜鲁公泛舟送皇甫侍御曾」皎然
<br>　　维舟若许暂从容，送过重江不厌重。
<br>　　霜简别来今始见，雪山归去又难逢。
<br>
<br>卷819_42 「送孙侍御游越」皎然
<br>　　不知持斧客，吟会是何情。丹陛恩犹在，沧洲赏暂行。
<br>　　江桡随月泛，山策逐云行。佳句传零雨，诗流许盛名。
<br>
<br>卷819_43 「送颜处士还长沙觐省」皎然
<br>　　西候风信起，三湘孤客心。天寒汉水广，乡远楚云深。
<br>　　服彩将侍膳，撷芳思满襟。归人忘艰阻，别恨独何任。
<br>
<br>卷819_44 「送还本上人游江西」皎然
<br>　　欲广分何教，心将江汉期。云招望寺处，月待溯杯时。
<br>　　真侣谁伤别，降猿汝自悲。多应过庐阜，幽赏却来迟。
<br>
<br>卷819_45 「送路少府使京兼觐侍御兄」皎然
<br>　　国赋推能吏，今朝发贡湖。伫瞻双阙凤，思见柏台乌。
<br>　　树向秦关远，江分楚驿孤。荣君有兄弟，相继骋长途。
<br>
<br>卷819_46 「于武原从送卢士举」皎然
<br>　　落日独归客，空山匹马嘶。萧条古关外，岐路更东西。
<br>　　大泽云寂寂，长亭雨凄凄。君还到湘水，寒夜满猿啼。
<br>
<br>卷819_47 「送乌程李明府得陟状赴京」皎然
<br>　　驿吏满江城，深仁见此情。士林推玉振，公府荐冰清。
<br>　　为政移风久，承恩就日行。仲容纶綍贵，南巷有光荣。
<br>
<br>卷819_48 「送裴秀才往会稽山读书」皎然
<br>　　一身赍万卷，编室寄烟萝。砚滴穿池小，书衣种楮多。
<br>　　吟诗山响答，泛瑟竹声和。鹤板求儒术，深居意若何。
<br>
<br>卷819_49 「送崔詹事论之上都（崔尝典吴兴）」皎然
<br>　　金虎城池在，铜龙剑珮新。重看前浦柳，犹忆旧洲蘋.
<br>　　远思秦云暮，归心腊月春。青园昔游处，惆怅别离人。
<br>
<br>卷819_50 「京口送卢孟明还扬州」皎然
<br>　　萧萧北风起，孤棹下江濆。暮客去来尽，春流南北分。
<br>　　萋萋御亭草，渺渺芜城云。相送目千里，空山独望君。
<br>
<br>卷819_51 「送沙弥大智游五台」皎然
<br>　　童年随法侣，家世本儒流。章句三生学，清凉万里游。
<br>　　云归龙沼暗，木落雁门秋。长老应相问，传予向祖州。
<br>
<br>卷819_52 「送禀上人游越」皎然
<br>　　云泉谁不赏，独见尔情高。投石轻龙窟，临流笑鹭涛。
<br>　　折荷为片席，洒水净方袍。剡路逢禅侣，多应问我曹。
<br>
<br>卷819_53 「送潘秀才之舒州」皎然
<br>　　楚水清风生，扬舲泛月行。荻洲寒露彩，雷岸曙潮声。
<br>　　东道思才子，西人望客卿。从来金谷集，相继有诗名。
<br>
<br>卷819_54 「送王山人游庐山」皎然
<br>　　千里访灵奇，山资亦相随。叶舟过鹤市，花漏宿龙池。
<br>　　峰顶应闲散，人间足别离。白云将世事，吾见尔心知。
<br>
<br>卷819_55 「送道契上人之越觐大夫叔」皎然
<br>　　楚僧推后辈，唐本学新经。外国传香氎，何人施竹瓶。
<br>　　秋风别李寺，春日向柯亭。大阮今为郡，看君眼最青。
<br>
<br>卷819_56 「送沙弥长文游京」皎然
<br>　　白版年犹小，黄花褐已通。若为诗思逸，早欲似休公。
<br>　　迈俗多真气，传家有素风。应须学心地，宗旨在关东。
<br>
<br>卷819_57 「秋日送择高上人往江西谒曹王」皎然
<br>　　超然独游趣，无限别山情。予病不同赏，云闲应共行。
<br>　　斋容秋水照，香氎早风轻。曾被陈王识，遥知江上迎。
<br>
<br>卷819_58 「送如献上人游长安」皎然
<br>　　关中四子教犹存，见说新经待尔翻。为法应过七祖寺，
<br>　　忘名不到五侯门。闲寻鄠杜看修竹，独上风凉望古原。
<br>　　高逸诗情无别怨，春游从遣落花繁。
<br>
<br>卷819_59 「日曜上人还润州」皎然
<br>　　送君何处最堪思，孤月停空欲别时。露茗犹芳邀重会，
<br>　　寒花落尽不成期。鹤令先去看山近，云碍初飞到寺迟。
<br>　　莫倚禅功放心定，萧家陵树误人悲。
<br>
<br>卷819_60 「寺院听胡笳送李殷」皎然
<br>　　一奏胡笳客未停，野僧还欲废禅听。
<br>　　难将此意临江别，无限春风葭菼青。
<br>
<br>卷819_61 「送僧绎」皎然
<br>　　斜日摇扬在柳丝，孤亭寂寂水逶迤。
<br>　　谁堪别后行人尽，唯有春风起路岐。
<br>
<br>卷819_62 「答裴评事澄荻花间送梁肃拾遗」皎然
<br>　　波上荻花非雪花，风吹撩乱满袈裟。
<br>　　如今岁晏无芳草，独对离樽作物华。
<br>
<br>卷819_63 「送胜云小师」皎然
<br>　　昨日雪山记尔名，吾今坐石已三生。
<br>　　少年道性易流动，莫遣秋风入别情。
<br>
<br>卷819_64 「诮士和别」皎然
<br>　　今日同，明日隔，何事悠悠久为客。君怜溪上去来云，
<br>　　我羡磷磷水中石。
<br>
<br>卷819_65 「送吴冯游京」皎然
<br>　　北期何意促，蕙草夜来繁。清月思淮水，春风望国门。
<br>　　此时休旋逸，万里忽飞翻。若忆山阴会，孤琴为我援。
<br>
<br>卷819_66 「送僧游宣州」皎然
<br>　　楚山千里一僧行，念尔初缘道未成。
<br>　　莫向舒姑泉口泊，此中呜咽为伤情。
<br>
<br>卷819_67 「宿支硎寺上房」皎然
<br>　　上方精舍远，共宿白云端。寂寞千峰夜，萧条万木寒。
<br>　　山光霜下见，松色月中看。却与西林别，归心即欲阑。
<br>
<br>卷819_68 「答胡处士」皎然
<br>　　西山禅隐比来闻，长道唯应我与君。
<br>　　书上无名心忘却，人间聚散似浮云。
<br>
<br>卷819_69 「答张乌程」皎然
<br>　　莫道谪官无主人，秣陵才令日相亲。
<br>　　前溪更有忘忧处，荷叶田田间白蘋.
<br>
<br>卷819_70 「酬张明府」皎然
<br>　　爱君诗思动禅心，使我休吟待鹤吟。
<br>　　更说郡中黄霸在，朝朝无事许招寻。
<br>
<br>卷819_71 「劳山居寄呈吴处士」皎然
<br>　　官居鼎鼐古今无，名世才臣独一余。
<br>　　贤阁御题龙墨灿，诏归补衮在须臾。 
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
