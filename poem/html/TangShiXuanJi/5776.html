<HTML>
<HEAD>
<TITLE>岑参全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 岑参全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>岑参全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5776"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'岑参全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[岑参全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 文公讲堂
<br>
<br>文公不可见，空使蜀人传。
<br>讲席何时散，高台岂复全。
<br>丰碑文字灭，冥漠不知年。 
<br>
<br>
<br>--------------------------------------------------------------------------------
<br>
<br>扬雄草玄台
<br>
<br>吾悲子云居，寂寞人已去。
<br>娟娟西江月，犹照草玄处。
<br>精怪喜无人，睢淼藏老树。 
<br>
<br>
<br>--------------------------------------------------------------------------------
<br>
<br>司马相如琴台
<br>
<br>相如琴台古，人去台亦空。
<br>台上寒萧条，至今多悲风。
<br>荒台汉时月，色与旧时同。 
<br>
<br>
<br>--------------------------------------------------------------------------------
<br>
<br>严君平卜肆
<br>
<br>君平曾卖卜，卜肆芜已久。
<br>至今杖头钱，时时地上有。
<br>不知支机石，还在人间否。 
<br>
<br>
<br>--------------------------------------------------------------------------------
<br>
<br>张仪楼
<br>
<br>传是秦时楼，巍巍至今在。
<br>楼南两江水，千古长不改。
<br>曾闻昔时人，岁月不相待。 
<br>
<br>
<br>--------------------------------------------------------------------------------
<br>
<br>升仙桥
<br>
<br>长桥题柱去，犹是未达时。
<br>及乘驷马车，却从桥上归。
<br>名共东流水，滔滔无尽期。 
<br>
<br>
<br>--------------------------------------------------------------------------------
<br>
<br>万里桥
<br>
<br>成都与维扬，相去万里地。
<br>沧江东流疾，帆去如鸟翅。
<br>楚客过此桥，东看尽垂泪。 
<br>
<br>
<br>--------------------------------------------------------------------------------
<br>
<br>石犀
<br>
<br>江水初荡潏，蜀人几为鱼。
<br>向无尔石犀，安得有邑居。
<br>始知李太守，伯禹亦不如。 
<br>
<br>
<br>--------------------------------------------------------------------------------
<br>
<br>龙女祠
<br>
<br>龙女何处来，来时乘风雨。
<br>祠堂青林下，宛宛如相语。
<br>蜀人竞祈恩，捧酒仍击鼓。 
<br>
<br>
<br>--------------------------------------------------------------------------------
<br>
<br>使交河郡郡在火山脚其地苦热无雨雪献封大夫
<br>
<br>奉使按胡俗，平明发轮台。
<br>暮投交河城，火山亦崔巍。
<br>九月尚流汗，炎风吹沙埃。
<br>何事阴阳工，不遣雨雪来。
<br>吾君方忧边，分阃资大才。
<br>昨者新破胡，安西兵马回。
<br>铁关控天涯，万里何辽哉。
<br>烟尘不敢飞，白草空皑皑。
<br>军中日无事，醉舞倾金罍。
<br>汉代李将军，微功合可咍。 
<br>
<br>
<br>--------------------------------------------------------------------------------
<br>
<br>与鲜于庶子自梓州成都少尹自褒城同行至利州道中作
<br>
<br>剖竹向西蜀，岷峨眇天涯。
<br>空深北阙恋，岂惮南路赊。
<br>前日登七盘，旷然见三巴。
<br>汉水出嶓冢，梁山控褒斜。
<br>栈道笼迅湍，行人贯层崖。
<br>岩倾劣通马，石窄难容车。
<br>深林怯魑魅，洞穴防龙蛇。
<br>水种新插秧，山田正烧畬。
<br>夜猿啸山雨，曙鸟鸣江花。
<br>过午方始饭，经时旋及瓜。
<br>数公各游宦，千里皆辞家。
<br>言笑忘羁旅，还如在京华。 
<br>
<br>
<br>--------------------------------------------------------------------------------
<br>
<br>下外江舟怀终南旧居
<br>
<br>杉冷晓猿悲，楚客心欲绝。
<br>孤舟巴山雨，万里阳台月。
<br>水宿已淹时，芦花白如雪。
<br>颜容老难赪，把镜悲鬓发。
<br>早年好金丹，方士传口诀。
<br>敝庐终南下，久与真侣别。
<br>道书谁更开，药灶烟遂灭。
<br>顷来压尘网，安得有仙骨。
<br>岩壑归去来，公卿是何物。 
<br>
<br>
<br>--------------------------------------------------------------------------------
<br>
<br>安西馆中思长安
<br>
<br>家在日出处，朝来起东风。
<br>风从帝乡来，不异家信通。
<br>绝域地欲尽，孤城天遂穷。
<br>弥年但走马，终日随飘蓬。
<br>寂寞不得意，辛勤方在公。
<br>胡尘净古塞，兵气屯边空。
<br>乡路眇天外，归期如梦中。
<br>遥凭长房术，为缩天山东。 
<br>
<br>
<br>--------------------------------------------------------------------------------
<br>
<br>暮秋山行
<br>
<br>疲马卧长坡，夕阳下通津。
<br>山风吹空林，飒飒如有人。
<br>苍旻霁凉雨，石路无飞尘。
<br>千念集暮节，万籁悲萧晨。
<br>鶗鴂昨夜鸣，蕙草色已陈。
<br>况在远行客，自然多苦辛。 
<br>
<br>
<br>--------------------------------------------------------------------------------
<br>
<br>赴犍为经龙阁道
<br>
<br>侧径转青壁，危梁透沧波。
<br>汗流出鸟道，胆碎窥龙涡。
<br>骤雨暗谿口，归云网松萝。
<br>屡闻羌儿笛，厌听巴童歌。
<br>江路险复永，梦魂愁更多。
<br>圣朝幸典郡，不敢嫌岷峨。 
<br>
<br>
<br>--------------------------------------------------------------------------------
<br>
<br>江上阻
<br>
<br>江上风欲来，泊舟未能发。
<br>气昏雨已过，突兀山复出。
<br>积浪成高丘，盘涡为嵌窟。
<br>云低岸花掩，水涨滩草没。
<br>老树蛇蜕皮，崩崖龙退骨。
<br>平生抱忠信，艰险殊可忽。 
<br>
<br>
<br>--------------------------------------------------------------------------------
<br>
<br>经火山
<br>
<br>火山今始见，突兀蒲昌东。
<br>赤焰烧虏云，炎氛蒸塞空。
<br>不知阴阳炭，何独然此中。
<br>我来严冬时，山下多炎风。
<br>人马尽汗流，孰知造化功。 
<br>
<br>
<br>--------------------------------------------------------------------------------
<br>
<br>题铁门关楼
<br>
<br>铁关天西涯，极目少行客。
<br>关门一小吏，终日对石壁。
<br>桥跨千仞危，路盘两崖窄。
<br>试登西楼望，一望头欲白。 
<br>
<br>
<br>--------------------------------------------------------------------------------
<br>
<br>早上五盘岭
<br>
<br>平旦驱驷马，旷然出五盘。
<br>江回两崖斗，日隐群峰攒。
<br>苍翠烟景曙，森沈云树寒。
<br>松疏露孤驿，花密藏回滩。
<br>栈道溪雨滑，畬田原草干。
<br>此行为知己，不觉蜀道难。 
<br>
<br>
<br>--------------------------------------------------------------------------------
<br>
<br>峨眉东脚临江听猿怀二室旧庐
<br>
<br>峨眉烟翠新，昨夜秋雨洗。
<br>分明峰头树，倒插秋江底。
<br>久别二室间，图他五斗米。
<br>哀猿不可听，北客欲流涕。 
<br>
<br>
<br>--------------------------------------------------------------------------------
<br>
<br>东归发犍为至泥溪舟中作
<br>
<br>前日解侯印，泛舟归山东。
<br>平旦发犍为，逍遥信回风。
<br>七月江水大，沧波涨秋空。
<br>复有峨眉僧，诵经在舟中。
<br>夜泊防虎豹，朝行逼鱼龙。
<br>一道鸣迅湍，两边走连蜂。
<br>猿拂岸花落，鸟啼檐树重。
<br>烟霭吴楚连，溯沿湖海通。
<br>忆昨在西掖，复曾入南宫。
<br>日出朝圣人，端笏陪群公。
<br>不意今弃置，何由豁心胸。
<br>吾当海上去，且学乘桴翁。 
<br>
<br>
<br>--------------------------------------------------------------------------------
<br>
<br>阻戎泸间群盗
<br>
<br>蔚申岁，余罢官东归，属断江路时淹泊戎州作。
<br>
<br>南州林莽深，亡命聚其间。
<br>杀人无昏晓，尸积填江湾。
<br>饿虎衔髑髅，饥乌啄心肝。
<br>腥囊滩草死，血流江水殷。
<br>夜雨风萧萧，鬼哭连楚山。
<br>三江行人绝，万里无征船。
<br>唯有白鸟飞，空见秋月圆。
<br>罢官自南蜀，假道来兹川。
<br>瞻望阳台云，惆怅不敢前。
<br>帝乡北近日，泸口南连蛮。
<br>何当遇长房，缩地到京关。
<br>愿得随琴高，骑鱼向云烟。
<br>明主每忧人，节使恒在边。
<br>兵革方御寇，尔恶胡不悛。
<br>吾窃悲尔徒，此生安得全。 
<br>
<br>
<br>--------------------------------------------------------------------------------
<br>
<br>郡斋闲坐
<br>
<br>负郭无良田，屈身徇微禄。
<br>平生好疏旷，何事就羁束。
<br>幸曾趋丹墀，数得侍黄屋。
<br>故人尽荣宠，谁念此幽独。
<br>州县非宿心，云山欣满目。
<br>顷来废章句，终日披案牍。
<br>佐郡竟何成，自悲徒碌碌。 
<br>
<br>
<br>--------------------------------------------------------------------------------
<br>
<br>衙郡守还
<br>
<br>洪迈曰：监司郡守，初上事，既受官吏参谒。至晡时，僚属复
<br>伺刀客次。胥吏立庭下通刺曰衙，以听进退之命。
<br>
<br>世事何反覆，一身难可料。
<br>头白翻折腰，还家私自笑。
<br>所嗟无产业，妻子嫌不调。
<br>五斗米留人，东溪忆垂钓。 
<br>
<br>
<br>--------------------------------------------------------------------------------
<br>
<br>行军诗二首时扈从在凤翔
<br>
<br>吾窃悲此生，四十幸未老。
<br>一朝逢世乱，终日不自保。
<br>胡兵夺长安，宫殿生野草。
<br>伤心五陵树，不见二京道。
<br>我皇在行军，兵马日浩浩。
<br>胡雏尚未灭，诸将恳征讨。
<br>昨闻咸阳败，杀戮净如扫。
<br>积尸若丘山，流血涨丰镐。
<br>干戈碍乡国，豺虎满城堡。
<br>村落皆无人，萧条空桑枣。
<br>儒生有长策，无处豁怀抱。
<br>块然伤时人，举首哭苍昊。
<br>
<br>早知逢世乱，少小谩读书。
<br>悔不学弯弓，向东射狂胡。
<br>偶从谏官列，谬向丹墀趋。
<br>未能匡吾君，虚作一丈夫。
<br>抚创伤世路，哀歌泣良图。
<br>功业今已迟，览镜悲白须。
<br>平生抱忠义，不敢私微躯。 
<br>
<br>
<br>--------------------------------------------------------------------------------
<br>
<br>秋夕听罗山人弹三峡流泉
<br>
<br>皤皤岷山老，抱琴鬓苍然。
<br>衫袖拂玉徽，为弹三峡泉。
<br>此曲弹未半，高堂如空山。
<br>石林何惮镲，忽在窗户间。
<br>绕指弄呜咽，青丝激潺湲。
<br>演漾怨楚云，虚徐韵秋烟。
<br>疑兼阳台雨，似杂巫山猿。
<br>幽引鬼神听，净令耳目便。
<br>楚客肠欲断，湘妃泪斑斑。
<br>谁裁青桐枝，絙以朱丝弦。
<br>能含古人曲，递与今人传。
<br>知音难再逢，惜君方老年。
<br>曲终月已落，惆怅东斋眠。 
<br>
<br>
<br>--------------------------------------------------------------------------------
<br>
<br>尹相公京兆府中棠树降甘露诗
<br>
<br>相国尹京兆，政成人不欺。
<br>甘露降府庭，上天表无私。
<br>非无他人家，岂少群木枝。
<br>被兹甘棠树，美掩召伯诗。
<br>团团甜如蜜，皛皛凝若脂。
<br>千柯玉光碎，万叶珠颗垂。
<br>昆仑何时来，庆云相逐飞。
<br>魏宫铜盘贮，汉帝金掌持。
<br>王泽布人和，精心动灵祇。
<br>君臣日同德，吊瑞方潜施。
<br>何术令大臣，感通能及兹。
<br>忽惊政化理，暗与神物期。
<br>却笑赵张辈，徒称今古稀。
<br>为君下天酒，曲蘖将用时。 
<br>
<br>
<br>--------------------------------------------------------------------------------
<br>
<br>刘相公中书江山画障
<br>
<br>相府徵墨妙，挥毫天地穷。
<br>始知丹青笔，能夺造化功。
<br>潇湘在帘间，庐壑横座中。
<br>忽疑凤凰池，暗与江海通。
<br>粉白湖上云，黛青天际峰。
<br>昼日恒见月，孤帆如有风。
<br>岩花不飞落，涧草无春冬。
<br>担锡香炉缁，钓鱼沧浪翁。
<br>如何平津意，尚想尘外踪。
<br>富贵心独轻，山林兴弥浓。
<br>喧幽趣颇异，出处事不同。
<br>请君为苍生，未可追赤松。 
<br>
<br>
<br>--------------------------------------------------------------------------------
<br>
<br>精卫
<br>
<br>负剑出北门，乘桴适东溟。
<br>一鸟海上飞，云是帝女灵。
<br>玉颜溺水死，精卫空为名。
<br>怨积徒有志，力微竟不成。
<br>西山木石尽，巨壑何时平。 
<br>
<br>
<br>--------------------------------------------------------------------------------
<br>
<br>石上藤得上字
<br>
<br>石上生孤藤，弱蔓依石长。
<br>不逢高枝引，未得凌空上。
<br>何处堪托身，为君长万丈。 
<br>
<br>
<br>--------------------------------------------------------------------------------
<br>
<br>临河客舍呈狄明府兄留题县南楼
<br>
<br>黎阳城南雪正飞，黎阳渡头人未归。
<br>河边酒家堪寄宿，主人小女能缝衣。
<br>故人高卧黎阳县，一别三年不相见。
<br>邑中雨雪偏著时，隔河东郡人遥羡。
<br>邺都唯见古时丘，漳水还如旧日流。
<br>城上望乡应不见，朝来好是懒登楼。 
<br>
<br>
<br>--------------------------------------------------------------------------------
<br>
<br>客舍悲秋有怀两省旧游呈幕中诸公
<br>
<br>三度为郎便白头，一从出守正经秋。
<br>莫言圣主长不用，其那苍生应未休。
<br>人间岁月如流水，客舍秋风今又起。
<br>不知心事向谁论，江上蝉鸣空满耳。 
<br>
<br>
<br>--------------------------------------------------------------------------------
<br>
<br>白雪歌送武判官归京
<br>
<br>北风卷地白草折，胡天八月即飞雪。
<br>忽然一夜春风来，千树万树梨花开。
<br>散入珠帘湿罗幕，狐裘不暖锦衾薄。
<br>将军角弓不得控，都护铁衣冷难著。
<br>瀚海阑干百丈冰，愁云黪淡万里凝。
<br>中军置酒饮归客，胡琴琵琶与羌笛。
<br>纷纷暮雪下辕门，风掣红旗冻不翻。
<br>轮台东门送君去，去时雪满天山路。
<br>山回路转不见君，雪上空留马行处。 
<br>
<br>
<br>--------------------------------------------------------------------------------
<br>
<br>热海行送崔侍御还京
<br>
<br>侧闻阴山胡儿语，西头热海水如煮。
<br>海上众鸟不敢飞，中有鲤鱼长且肥。
<br>岸傍青草常不歇，空中白雪遥旋灭。
<br>蒸沙烁石然虏云，沸浪炎波煎汉月。
<br>阴火潜烧天地炉，何事偏烘西一隅。
<br>势吞月窟侵太白，气连赤坂通单于。
<br>送君一醉天山郭，正见夕阳海边落。
<br>柏台霜威寒逼人，热海炎气为之薄。 
<br>
<br>
<br>--------------------------------------------------------------------------------
<br>
<br>轮台歌奉送封大夫出师西征
<br>
<br>轮台城头夜吹角，轮台城北旄头落。
<br>羽书昨夜过渠黎，单于已在金山西。
<br>戍楼西望烟尘黑，汉兵屯在轮台北。
<br>上将拥旄西出征，平明吹笛大军行。
<br>四边伐鼓雪海涌，三军大呼阴山动。
<br>虏塞兵气连云屯，战场白骨缠草根。
<br>剑河风急雪片阔，沙口石冻马蹄脱。
<br>亚相勤王甘苦辛，誓将报主静边尘。
<br>古来青史谁不见，今见功名胜古人。 
<br>
<br>
<br>--------------------------------------------------------------------------------
<br>
<br>敷水歌送窦渐入京
<br>
<br>罗敷昔时秦氏女，千载无人空处所。
<br>昔时流水至今流，万事皆逐东流去。
<br>此水东流无尽期，水声还似旧来时。
<br>岸花仍自羞红脸，堤柳犹能学翠眉。
<br>春去秋来不相待，水中月色长不改。
<br>罗敷养蚕空耳闻，使君五马今何在。
<br>九月霜天水正寒，故人西去度征鞍。
<br>水底鲤鱼幸无数，愿君别后垂尺素。 
<br>
<br>
<br>--------------------------------------------------------------------------------
<br>
<br>天山雪歌送萧治归京
<br>
<br>天山有雪常不开，千峰万岭雪崔嵬。
<br>北风夜卷赤亭口，一夜天山雪更厚。
<br>能兼汉月照银山，复逐胡风过铁关。
<br>交河城边飞鸟绝，轮台路上马蹄滑。
<br>晻霭寒氛万里凝，阑干阴崖千丈冰。
<br>将军狐裘卧不暖，都护宝刀冻欲断。
<br>正是天山雪下时，送君走马归京师。
<br>雪中何以赠君别，惟有青青松树枝。 
<br>
<br>
<br>--------------------------------------------------------------------------------
<br>
<br>火山云歌送别
<br>
<br>火山突兀赤亭口，火山五月火云厚。
<br>火云满山凝未开，飞鸟千里不敢来。
<br>平明乍逐胡风断，薄暮浑随塞雨回。
<br>缭绕斜吞铁关树，氛氲半掩交河戍。
<br>迢迢征路火山东，山上孤云随马去。 
<br>
<br>
<br>--------------------------------------------------------------------------------
<br>
<br>青门歌送东台张判官
<br>
<br>青门金锁平旦开，城头日出使车回。
<br>青门柳枝正堪折，路傍一日几人别。
<br>东出青门路不穷，驿楼官树灞陵东。
<br>花扑征衣看似绣，云随去马色疑骢。
<br>胡姬酒垆日未午，丝绳玉缸酒如乳。
<br>灞头落花没马蹄，昨夜微雨花成泥。
<br>黄鹂翅湿飞转低，关东尺书醉懒题。
<br>须臾望君不可见，扬鞭飞禎疾如箭。
<br>借问使乎何时来，莫作东飞伯劳西飞燕。 
<br>
<br>
<br>--------------------------------------------------------------------------------
<br>
<br>梁园歌河南王说判官
<br>
<br>君不见梁孝王修竹园，颓墙隐辚势仍存。
<br>娇娥曼脸成草蔓，罗帷珠帘空竹根。
<br>大梁一旦人代改，秋月春风不相待。
<br>池中几度雁新来，洲上千年鹤应在。
<br>梁园二月梨花飞，却似梁王雪下时。
<br>当时置酒延枚叟，肯料平台狐兔走。
<br>万事翻覆如浮云，昔人空在今人口。
<br>单父古来称芯生，祇今为政有吾兄。
<br>輶轩若过梁园道，应傍琴台闻政声。 
<br>
<br>
<br>--------------------------------------------------------------------------------
<br>
<br>走马川行奉送出师西征
<br>
<br>君不见走马川行雪海边，平沙莽莽黄入天。轮台九月风夜吼，一川
<br>碎石大如斗，随风满地石乱走。匈奴草黄马正肥，金山西见烟尘飞。
<br>汉家大将西出师，将军金甲夜不脱。半夜军行戈相拨，风头如刀面
<br>如割。马毛带雪汗气蒸，五花连钱旋作冰。幕中草檄砚水凝，虏骑
<br>闻之应胆慑。料知短兵不敢接，车师西门伫献捷。 
<br>
<br>
<br>--------------------------------------------------------------------------------
<br>
<br>函谷关歌送刘评事使关西
<br>
<br>君不见函谷关，崩城毁壁至今在。
<br>树根草蔓遮古道，空谷千年长不改。
<br>寂寞无人空旧山，圣朝无外不须关。
<br>白马公称何处去，青牛老人更不还。
<br>苍苔白骨空满地，月与古时长相似。
<br>野花不省见行人，山鸟何曾识关吏。
<br>故人方乘使者车，吾知郭丹却不如。
<br>请君时忆关外客，行到关西多致书。 
<br>
<br>
<br>--------------------------------------------------------------------------------
<br>
<br>胡笳歌送颜真卿使赴河陇
<br>
<br>君不闻胡笳声最悲，紫髯绿眼胡人吹。
<br>吹之一曲犹未了，愁杀楼兰征戍儿。
<br>凉秋八月萧关道，北风吹断天山草。
<br>昆仑山南月欲斜，胡人向月吹胡笳。
<br>胡笳怨兮将送君，秦山遥望陇山云。
<br>边城夜夜多愁梦，向月胡笳谁喜闻。 
<br>
<br>
<br>--------------------------------------------------------------------------------
<br>
<br>秦筝歌送外甥萧正归京
<br>
<br>汝不闻秦筝声最苦，五色缠弦十三柱。
<br>怨调慢声如欲语，一曲未终日移午。
<br>红亭水木不知暑，忽弹黄钟和白纻。
<br>清风飒来云不去，闻之酒醒泪如雨。
<br>汝归秦兮弹秦声，秦声悲兮聊送汝。 
<br>
<br>
<br>--------------------------------------------------------------------------------
<br>
<br>与独孤渐道别长句兼呈严八侍御
<br>
<br>轮台客舍春草满，颍阳归客肠堪断。
<br>穷荒绝漠鸟不飞，万碛千山梦犹懒。
<br>怜君白面一书生，读书千卷未成名。
<br>五侯贵门脚不到，数亩山田身自耕。
<br>兴来浪迹无远近，及至辞家忆乡信。
<br>无事垂鞭信马头，西南几欲穷天尽。
<br>奉使三年独未归，边头词客旧来稀。
<br>借问君来得几日，到家不觉换春衣。
<br>高斋清昼卷帷幕，纱帽接[上四下离]慵不著。
<br>中酒朝眠日色高，弹棋夜半灯花落。
<br>冰片高堆金错盘，满堂凛凛五月寒。
<br>桂林蒲萄新吐蔓，武城刺蜜未可餐。
<br>军中置酒夜挝鼓，锦筵红烛月未午。
<br>花门将军善胡歌，叶河蕃王能汉语。
<br>知尔园林压渭滨，夫人堂上泣罗裙。
<br>鱼龙川北盘溪雨，鸟鼠山西洮水云。
<br>台中严公于我厚，别后新诗满人口。
<br>自怜弃置天西头，因君为问相思否。 
<br>
<br>
<br>--------------------------------------------------------------------------------
<br>
<br>送费子归武昌
<br>
<br>汉阳归客悲秋草，旅舍叶飞愁不扫。
<br>秋来倍忆武昌鱼，梦著只在巴陵道。
<br>曾随上将过祁连，离家十年恒在边。
<br>剑锋可惜虚用尽，马蹄无事今已穿。
<br>知君开馆常爱客，樗蒱百金每一掷。
<br>平生有钱将与人，江上故园空四壁。
<br>吾观费子毛骨奇，广眉大口仍赤髭。
<br>看君失路尚如此，人生贵饯那得知。
<br>高秋八月归南楚，东门一壶聊出祖。
<br>路指凤皇山北云，衣沾鹦鹉洲边雨。
<br>勿叹蹉跎白发新，应须守道勿羞贫。
<br>男儿何必恋妻子，莫向江村老却人。 
<br>
<br>
<br>--------------------------------------------------------------------------------
<br>
<br>送韩巽入都觐省便赴举
<br>
<br>槐叶苍苍柳叶黄，秋高八月天欲霜。
<br>青门百壶送韩侯，白云千里连嵩丘。
<br>北堂倚门望君忆，东归扇枕后秋色。
<br>洛阳才子能几人，明年桂枝是君得。 
<br>
<br>
<br>--------------------------------------------------------------------------------
<br>
<br>送李副使赴碛西官军
<br>
<br>火山六月应更热，赤亭道口行人绝。
<br>知君惯度祁连城，岂能愁见轮台月。
<br>脱鞍暂入酒家垆，送君万里西击胡。
<br>功名祇向马上取，真是英雄一丈夫。 
<br>
<br>
<br>--------------------------------------------------------------------------------
<br>
<br>凉州馆中与诸判官夜集
<br>
<br>弯弯月出挂城头，城头月出照梁州。
<br>凉州七里十万家，胡人半解弹琵琶。
<br>琵琶一曲肠堪断，风萧萧兮夜漫漫。
<br>河西幕中多故人，故人别来三五春。
<br>花门楼前见秋草，岂能贫贱相看老。
<br>一生大笑能几回，斗酒相逢须醉倒。 
<br>
<br>
<br>--------------------------------------------------------------------------------
<br>
<br>酒泉太守席上醉后作
<br>
<br>琵琶长笛曲相和，羌儿胡雏齐唱歌。
<br>浑炙犂牛烹野驼，交河美酒归叵罗。
<br>三更醉后军中寝，无奈秦山归梦何。 
<br>
<br>
<br>--------------------------------------------------------------------------------
<br>
<br>偃师东与韩樽同诣景云晖上人即事
<br>
<br>山阴老僧解楞伽，颍阳归客远相过。
<br>烟深草湿昨夜雨，雨后秋风渡漕河。
<br>空山终日尘事少，平郊远见行人小。
<br>尚书碛上黄昏钟，别驾渡头一归鸟。 
<br>
<br>
<br>--------------------------------------------------------------------------------
<br>
<br>醉题匡城周少府厅壁
<br>
<br>妇姑城南风雨秋，妇姑城中人独愁。
<br>愁云遮却望乡处，数日不上西南楼。
<br>故人薄暮公事闲，玉壶美酒琥珀殷。
<br>颍阳秋草今黄尽，醉卧君家犹未还。 
<br>
<br>
<br>--------------------------------------------------------------------------------
<br>
<br>敦煌太守后庭歌
<br>
<br>敦煌太守才且贤，郡中无事高枕眠。
<br>太守到来山出泉，黄砂碛里人种田。
<br>敦煌耆旧鬓皓然，愿留太守更五年。
<br>城头月出星满天，曲房置酒张锦筵。
<br>美人红妆色正鲜，侧垂高髻插金钿。
<br>醉坐藏钩红烛前，不知钩在若个边。
<br>为君手把珊瑚鞭，射得半段黄金钱。
<br>此中乐事亦已偏。 
<br>
<br>
<br>--------------------------------------------------------------------------------
<br>
<br>喜韩樽相过
<br>
<br>三月灞陵春已老，故人相逢耐醉倒。
<br>瓮头春酒黄花脂，禄米只充沽酒资。
<br>长安城中足年少，独共韩侯开口笑。
<br>桃花点地红斑斑，有酒留君且莫还。
<br>与君兄弟日携手，世上虚名好是闲。 
<br>
<br>
<br>--------------------------------------------------------------------------------
<br>
<br>银山碛西馆
<br>
<br>银山碛口风似箭，铁门关西月如练。
<br>双双愁泪沾马毛，飒飒胡沙迸人面。
<br>丈夫三十未富贵，安能终日守笔砚。 
<br>
<br>
<br>--------------------------------------------------------------------------------
<br>
<br>感遇
<br>
<br>五花骢马七香车，云是平阳帝子家。
<br>凤皇城头日欲斜，门前高树鸣春鸦。
<br>汉家鲁元君不闻，今作城西一古坟。
<br>昔来唯有秦王女，独自吹萧乘白云。 
<br>
<br>
<br>--------------------------------------------------------------------------------
<br>
<br>太白胡僧歌并序
<br>
<br>太白中峰绝顶，有胡僧，不知几百岁。眉长数寸，身不制缯帛，衣
<br>以草叶，恒持楞伽经。云壁迥绝，人迹罕到。尝东峰有斗虎，弱者
<br>将死，僧杖而解之。西湫有毒龙，久而为患，僧器而贮之。商山赵
<br>叟，前年采茯苓，深入太白，偶值此僧。访我而说，予恒有独往之
<br>意，闻而悦之，乃为歌曰：
<br>
<br>闻有胡僧在太白，兰若去天三百尺。
<br>一持楞伽入中峰，世人难见但闻钟。
<br>窗边锡杖解两虎，床下钵盂藏一龙。
<br>草衣不针复不线，两耳垂肩眉覆面。
<br>此僧年几那得知，手种青松今十围。
<br>心将流水同清净，身与浮云无是非。
<br>商山老人已曾识，愿一见之何由得。
<br>山中有僧人不知，城里看山空黛色。 
<br>
<br>
<br>--------------------------------------------------------------------------------
<br>
<br>卫节度赤骠马歌
<br>
<br>君家赤骠画不得，一团旋风桃花色。
<br>红缨紫禎珊瑚鞭，玉鞍锦鞯黄金勒。
<br>请君鞲出看君骑，尾长窣地如红丝。
<br>自矜诸马皆不及，却忆百金新买时。
<br>香街紫陌凤城内，满城见者谁不爱。
<br>扬鞭骤急白汗流，弄影行骄碧蹄碎。
<br>紫髯胡雏金剪刀，平明剪出三鬃高。
<br>枥上看时独意气，众中牵出偏雄豪。
<br>骑将猎向南山口，城南狐兔不复有。
<br>草头一点疾如飞，却使苍鹰翻向后。
<br>忆昨看君朝未央，鸣珂拥盖满路香。
<br>始知边将真富贵，可怜人马相辉光。
<br>男儿称意得如此，骏马长鸣北风起。
<br>待君东去扫胡尘，为君一日行千里。 
<br>
<br>
<br>--------------------------------------------------------------------------------
<br>
<br>田使君美人舞如莲花北鋋歌
<br>
<br>此曲本出北同城
<br>
<br>美人舞如莲花旋，世人有眼应未见。
<br>高堂满地红氍毹，试舞一曲天下无。
<br>此曲胡人传入汉，诸客见之惊且叹。
<br>慢脸娇娥纤复秾，轻罗金缕花葱茏。
<br>回裾转袖若飞雪，左鋋右鋋生旋风。
<br>琵琶横笛和未匝，花门山头黄云合。
<br>忽作出塞入塞声，白草胡沙寒飒飒。
<br>翻身入破如有神，前见后见回回新。
<br>始知诸曲不可比，采莲落梅徒聒耳。
<br>世人学舞祇是舞，恣态岂能得如此。 
<br>
<br>
<br>--------------------------------------------------------------------------------
<br>
<br>裴将军宅芦管歌
<br>
<br>辽东九月芦叶断，辽东小儿采芦管。
<br>可怜新管清且悲，一曲风飘海头满。
<br>海树萧索天雨霜，管声寥亮月苍苍。
<br>白狼河北堪愁恨，玄兔城南皆断肠。
<br>辽东将军长安宅，美人芦管会佳客。
<br>弄调啾惮胜洞箫，发声窈窕欺横笛。
<br>夜半高堂客未回，祇将芦管送君杯。
<br>巧能陌上惊杨柳，复向园中误落梅。
<br>诸客爱之听未足，高卷珠帘列红烛。
<br>将军醉舞不肯休，更使美人吹一曲。 
<br>
<br>
<br>--------------------------------------------------------------------------------
<br>
<br>韦员外家花树歌
<br>
<br>今年花似去年好，去年人到今年老。
<br>始知人老不如花，可惜落花君莫扫。
<br>君家兄弟不可当，列卿御史尚书郎。
<br>朝回花底恒会客，花扑玉缸春酒香。 
<br>
<br>
<br>--------------------------------------------------------------------------------
<br>
<br>醉后戏与赵歌儿
<br>
<br>秦州歌儿歌调苦，偏能立唱濮阳女。
<br>座中醉客不得意，闻之一声泪如雨。
<br>向使逢着汉帝怜，董贤气咽不能语。 
<br>
<br>
<br>--------------------------------------------------------------------------------
<br>
<br>范公丛竹歌并序
<br>
<br>职方郎中兼侍御史范公乃于陕西使院内种竹，新制丛竹诗以见
<br>示，美范公之清致雅操，遂为歌以和之。
<br>
<br>世人见竹不解爱，知君种竹府城内。
<br>此君托根幸得地，种来几时闻已大。
<br>盛暑翛翛丛色寒，闲宵槭槭叶声干。
<br>能清案牍帘下见，宜对琴书窗外看。
<br>为君成阴将蔽日，迸笋穿阶踏还出。
<br>守节偏凌御史霜，虚心愿比郎官笔。
<br>君莫爱南山松树枝，竹色四时也不移。
<br>寒天草木黄落尽，犹自青青君始知。 
<br>
<br>
<br>--------------------------------------------------------------------------------
<br>
<br>玉门关盖将军歌
<br>
<br>盖将军，真丈夫。
<br>行年三十执金吾，身长七尺颇有须。
<br>玉门关城迥且孤，黄沙万里白草枯。
<br>南邻犬戎北接胡，将军到来备不虞。
<br>五千甲兵胆力粗，军中无事但欢娱。
<br>暖屋绣帘红地炉，织成壁衣花氍毹。
<br>灯前侍婢泻玉壶，金铛乱点野酡酥。
<br>紫绂金章左右趋，问著只是苍头奴。
<br>美人一双闲且都，朱唇翠眉映明胖。
<br>清歌一曲世所无，今日喜闻凤将雏。
<br>可怜绝胜秦罗敷，使君五马谩踟蹰。
<br>野草绣窠紫罗襦，红牙缕马对樗蒱。
<br>玉盘纤手撒作卢，众中夸道不曾输。
<br>枥上昂昂皆骏驹，桃花叱拨价最殊。
<br>骑将猎向城南隅，腊日射杀千年狐。
<br>我来塞外按边储，为君取醉酒剩沽。
<br>醉争酒盏相喧呼，忽忆咸阳旧酒徒。 
<br>
<br>
<br>--------------------------------------------------------------------------------
<br>
<br>赠酒泉韩太守
<br>
<br>太守有能政，遥闻如古人。
<br>俸钱尽供客，家计常清贫。
<br>酒泉西望玉关道，千山万碛皆白草。
<br>辞君走马归长安，忆君倏忽令人老。 
<br>
<br>
<br>--------------------------------------------------------------------------------
<br>
<br>赠西岳山人李冈
<br>
<br>君隐处，当一星，莲花峰头饭黄精，仙人掌上演丹经。
<br>鸟可到，人莫攀，隐来十年不下山。袖中短书谁为达。
<br>华阴道士卖药还。 
<br>
<br>
<br>--------------------------------------------------------------------------------
<br>
<br>送张献心充副使归河西杂句
<br>
<br>将门子弟君独贤，一从受命常在边。未至三十已高位，腰间金印色赭然。
<br>前日承恩白虎殿，归来见者谁不羡。箧中赐衣十重馀，案上军书十二卷。
<br>看君谋智若有神，爱君词句皆清新。澄湖万顷深见底，清冰一片光照人。
<br>云中昨夜使星动，西门驿楼出相送。玉瓶素蚁腊酒香，金鞭白马紫游缰。
<br>花门南，燕支北。张掖城头云正黑，送君一去天外忆。 
<br>
<br>
<br>--------------------------------------------------------------------------------
<br>
<br>送郭义杂言
<br>
<br>地上青草出，经冬令始归。
<br>博陵无近信，犹未换春衣。
<br>怜汝不忍别，送汝上酒楼。
<br>初行莫早发，且宿霸桥头。
<br>功名须及早，岁月莫虚掷。
<br>早年已工诗，近日兼注易。
<br>何时过东洛，早晚度盟津。
<br>朝歌城边柳亸地，邯郸道上花扑人。
<br>去年四月初，我正在河朔。
<br>曾上君家县北楼，楼上分明见恒岳。
<br>中山明府待君来，须计行程及早回。
<br>到家速觅长安使，待汝书封我自开。 
<br>
<br>
<br>--------------------------------------------------------------------------------
<br>
<br>送魏升卿擢第归东都因怀魏校书陆浑乔潭
<br>
<br>井上桐叶雨，灞亭卷秋风。故人适战胜，匹马归山东。
<br>问君今年三十几，能使香名满人耳。
<br>君不见三峰直上五千仞，见君文章亦如此。
<br>如君兄弟天下稀，雄辞健笔皆若飞。
<br>将军金印亸紫绶，御史铁冠重绣衣。
<br>乔生作尉别来久，因君为问平安否。
<br>魏侯校理复何如，前日人来不得书。
<br>陆浑山下佳可赏，蓬阁闲时日应往。
<br>自料青云未有期，谁知白发偏能长。
<br>垆头青丝白玉瓶，别时相顾酒如倾。
<br>摇鞭举袂忽不见，千树万树空蝉鸣。 
<br>
<br>
<br>--------------------------------------------------------------------------------
<br>
<br>送魏四落第还乡
<br>
<br>东归不称意，客舍戴胜鸣。
<br>腊酒饮未尽，春衫返已成。
<br>长安柳枝春欲来，洛阳梨花在前开。
<br>魏侯池馆今尚在，犹有太师歌舞台。
<br>君家盛德岂徒然，时人注意在吾贤。
<br>莫令别后无佳句，只向垆头空醉眠。 
<br>
<br>
<br>--------------------------------------------------------------------------------
<br>
<br>
<br>送宇文南金放后归太原寓居因呈太原郝主簿
<br>
<br>归去不得意，北京关路赊。
<br>却投晋山老，愁见汾阳花。
<br>翻作灞陵客，怜君丞相家。
<br>夜眠旅舍雨，晓辞春城鸦。
<br>送君系马青门口，胡姬垆头劝君酒。
<br>为问太原贤主人，春来更有新诗否。 
<br>
<br>
<br>--------------------------------------------------------------------------------
<br>
<br>西亭子送李司马
<br>
<br>高高亭子郡城西，直上千尺与云齐。
<br>盘崖缘壁试攀跻，群山向下飞鸟低。
<br>使君五马天半嘶，丝绳玉壶为君提。
<br>坐来一望无端倪，红花绿柳莺乱啼。
<br>千家万井连回溪，酒行未醉闻暮鸡。
<br>点笔操纸为君题，为君题，惜解携。草萋萋，没马蹄。 
<br>
<br>
<br>--------------------------------------------------------------------------------
<br>
<br>渔父
<br>
<br>扁舟沧浪叟，心与沧浪清。
<br>不自道乡里，无人知姓名。
<br>朝从滩上饭，暮向芦中宿。
<br>歌竟还复歌，手持一竿竹。
<br>竿头钓丝长丈馀，鼓栧乘流无定居。
<br>世人那得识深意，此翁取适非取鱼。 
<br>
<br>
<br>--------------------------------------------------------------------------------
<br>
<br>登古邺城
<br>
<br>下马登邺城，城空复何见。
<br>东风吹野火，暮入飞云殿。
<br>城隅南对望陵台，漳水东流不复回。
<br>武帝宫中人去尽，年年春色为谁来。 
<br>
<br>
<br>--------------------------------------------------------------------------------
<br>
<br>邯郸客舍歌
<br>
<br>客从长安来，驱马邯郸道。
<br>伤心丛台下，一带生蔓草。
<br>客舍门临漳水边，垂杨下系钓鱼船。
<br>邯郸女儿夜沽酒，对客挑灯夸数钱。
<br>酩酊醉时日正午，一曲狂歌垆上眠。 
<br>
<br>
<br>--------------------------------------------------------------------------------
<br>
<br>宿蒲关东店忆杜陵别业
<br>
<br>关门锁归客，一夜梦还家。
<br>月落河上晓，遥闻秦树鸦。
<br>长安二月归正好，杜陵树边纯是花。 
<br>
<br>
<br>--------------------------------------------------------------------------------
<br>
<br>感遇
<br>
<br>北山有芳杜，靡靡花正发。
<br>未及得采之，秋风忽吹杀。
<br>君不见拂云百丈青松柯，纵使秋风无奈何。
<br>四时常作青黛色，可怜杜花不相识。 
<br>
<br>
<br>--------------------------------------------------------------------------------
<br>
<br>优钵罗花歌并序
<br>
<br>参尝读佛经，闻有优钵罗花，目所未见。天宝庚申岁，参忝大理评
<br>事，摄监察御史，恋伊西北庭度支副使。自公多暇，乃刀府庭内，
<br>栽树种药，为山凿池。婆娑乎其间，足以寄傲。交河小吏有献此花
<br>者，云得之于天山之南。其状异刀众草，势笼众如冠弁。嶷然上耸，
<br>生不傍引，攒花中折，骈叶外包，异香腾风，秀色媚景。因赏而叹
<br>曰，尔不生于中土，僻在遐裔，使牡丹价重，芙蓉誉高，惜哉！夫
<br>天地无私，阴阳无偏，各遂其生，自物厥性，岂以偏地而不生乎，
<br>岂以无人而不芳乎？适此花不遭小吏，终委诸山谷，亦何异怀才之士，
<br>未会明主，摈于林薮邪！因感而为歌，歌曰：
<br>
<br>白山南，赤山北。其间有花人不识，绿茎碧叶好颜色。
<br>叶六瓣，花九房。夜掩朝开多异香，何不生彼中国兮生西方。
<br>移根在庭，媚我公堂。耻与众草之为伍，何亭亭而独芳。
<br>何不为人之所赏兮，深山穷谷委严霜。
<br>吾窃悲阳关道路长，曾不得献于君王。 
<br>
<br>
<br>--------------------------------------------------------------------------------
<br>
<br>蜀葵花歌
<br>
<br>昨日一花开，今日一花开。
<br>今日花正好，昨日花已老。
<br>始知人老不如花，可惜落花君莫扫。
<br>人生不得长少年，莫惜床头沽酒钱。
<br>请君有钱向酒家，君不见，蜀葵花。 
<br>
<br>
<br>--------------------------------------------------------------------------------
<br>
<br>题李士曹厅壁画度雨云歌
<br>
<br>似出栋梁里，如和风雨飞。掾曹有时不敢归，谓言雨过湿人衣。 
<br>
<br>
<br>--------------------------------------------------------------------------------
<br>
<br>入蒲关先寄秦中故人
<br>
<br>秦山数点似青黛，渭上一条如白练。
<br>京师故人不可见，寄将两眼看飞燕。 
<br>
<br>
<br>--------------------------------------------------------------------------------
<br>
<br>长门怨
<br>
<br>君王嫌妾妒，闭妾在长门。
<br>舞袖垂新宠，愁眉结旧恩。
<br>绿钱侵履迹，红纷湿啼痕。
<br>羞被夭桃笑，看春独不言。 
<br>
<br>
<br>--------------------------------------------------------------------------------
<br>
<br>寄左省杜拾遗
<br>
<br>联歩趋丹陛，分曹限紫微。
<br>晓随天仗入，暮惹御香归。
<br>白发悲花落，青云羡鸟飞。
<br>圣朝无阙事，自觉谏书稀。 
<br>
<br>
<br>--------------------------------------------------------------------------------
<br>
<br>岁暮碛外寄元
<br>
<br>西风传戍鼓，南望见前军。
<br>沙碛人愁月，山城犬吠云。
<br>别家逢逼岁，出塞独离群。
<br>发到阳关白，书今远报君。 
<br>
<br>
<br>--------------------------------------------------------------------------------
<br>
<br>寄宇文判官
<br>
<br>西行殊未已，东望何时还。
<br>终日风与雪，连天沙复山。
<br>二年恋公事，两度过阳关。
<br>相忆不可见，别来头已斑。 
<br>
<br>
<br>--------------------------------------------------------------------------------
<br>
<br>宿关西客舍寄东山严许二山人
<br>
<br>时天宝初七月初三日在内学见有高道举征云送关西雨，风传渭北秋。
<br>
<br>孤灯然客梦，寒杵捣乡愁。
<br>滩上思严子，山中忆许由。
<br>苍生今有望，飞诏下林丘。 
<br>
<br>
<br>--------------------------------------------------------------------------------
<br>
<br>丘中春卧寄王子
<br>
<br>田中开白室，林下闭玄关。
<br>
<br>卷迹人方处，无心云自闲。
<br>竹深喧暮鸟，花缺露春山。
<br>胜事那能说，王孙去未还。
<br>
<br>
<br>--------------------------------------------------------------------------------
<br>
<br>
<br>江行夜宿龙吼滩临眺思峨眉隐者兼寄幕中诸公
<br>
<br>官舍临江口，滩声人惯闻。
<br>水烟晴吐月，山火夜烧云。
<br>且欲寻方士，无心恋使君。
<br>异乡何可住，况复久离群。 
<br>
<br>
<br>--------------------------------------------------------------------------------
<br>
<br>汉川山行呈成少尹
<br>
<br>西蜀方携手，南宫忆比肩。
<br>平生犹不浅，羁旅转相怜。
<br>山店云迎客，江村犬吠船。
<br>秋来取一醉，须待月光眠。 
<br>
<br>
<br>--------------------------------------------------------------------------------
<br>
<br>奉和杜相公初发京城作
<br>
<br>按节辞黄阁，登坛恋赤墀。
<br>衔恩期报主，授律远行师。
<br>野鹊迎金印，郊云拂画旗。
<br>叨陪幕中客，敢和出车诗。 
<br>
<br>
<br>--------------------------------------------------------------------------------
<br>
<br>敬酬李判官使院即事见呈
<br>
<br>公府日无事，吾徒只是闲。
<br>草根侵柱础，苔色上门关。
<br>饮砚时见鸟，卷帘晴对山。
<br>新诗吟未足，昨夜梦东还。 
<br>
<br>
<br>--------------------------------------------------------------------------------
<br>
<br>虢州酬辛侍御见赠
<br>
<br>门柳叶已大，春花今复阑。
<br>鬓毛方二色，愁绪日千端。
<br>夫子屡新命，鄙夫仍旧官。
<br>相思难见面，时展尺书看。 
<br>
<br>
<br>--------------------------------------------------------------------------------
<br>
<br>酬崔十三侍御登玉垒山思故园见寄
<br>
<br>玉垒天晴望，诸峰尽觉低。
<br>故园江树北，斜日岭云西。
<br>旷野看人小，长空共鸟齐。
<br>高山徒仰止，不得日攀跻。 
<br>
<br>
<br>--------------------------------------------------------------------------------
<br>
<br>南楼送卫凭得归字
<br>
<br>近县多过客，似君诚亦稀。
<br>南楼取凉好，便送故人归。
<br>鸟向望中灭，雨侵晴处飞。
<br>应须乘月去，且为解征衣。 
<br>
<br>
<br>--------------------------------------------------------------------------------
<br>
<br>送王伯伦应制授正字归
<br>
<br>当年最称意，数子不如君。
<br>战胜时偏许，名高人共闻。
<br>半天城北雨，斜日灞西云。
<br>科斗皆成字，无令错古文。 
<br>
<br>
<br>--------------------------------------------------------------------------------
<br>
<br>送宇文舍人出宰元城得阳字
<br>
<br>双凫出未央，千里过河阳。
<br>马带新行色，衣闻旧御香。
<br>县花迎墨绶，关柳拂铜章。
<br>别后能为政，相思淇水长。 
<br>
<br>
<br>--------------------------------------------------------------------------------
<br>
<br>崔驸马山池重送宇文明府得苗字
<br>
<br>竹里边红桥，花间藉绿苗。
<br>池凉醒别酒，山翠拂行镳。
<br>凰去妆楼闭，凫飞叶县遥。
<br>不逢秦女在，何处听吹箫。 
<br>
<br>
<br>--------------------------------------------------------------------------------
<br>
<br>送李郎尉武康
<br>
<br>潘郎腰绶新，霅上县花春。
<br>山色低官舍，湖光映吏人。
<br>不须嫌邑小，莫即耻家贫。
<br>更作东征赋，知君有老亲。 
<br>
<br>
<br>--------------------------------------------------------------------------------
<br>
<br>碛西头送李判官入京
<br>
<br>一身从远使，万里向安西。
<br>汉月垂乡泪，胡沙费马蹄。
<br>寻河愁地尽，过碛觉天低。
<br>送子军中饮，家书醉里题。 
<br>
<br>
<br>--------------------------------------------------------------------------------
<br>
<br>陪使君早春西亭送王赞府赴选得归字
<br>
<br>西亭系五马，为送故人归。
<br>客舍草新出，关门花欲飞。
<br>到来逢岁酒，却去换春衣。
<br>吏部归相待，如君才调稀。 
<br>
<br>
<br>--------------------------------------------------------------------------------
<br>
<br>送刘郎将归河东同用边字
<br>
<br>借问虎贲将，从军凡几年。
<br>杀人宝刀缺，走马貂裘穿。
<br>山雨醒别酒，关云迎渡船。
<br>谢君贤主将，岂忘轮台边。 
<br>
<br>
<br>--------------------------------------------------------------------------------
<br>
<br>浐水东店送唐子归嵩阳
<br>
<br>野店临官路，重城压御堤。
<br>山开灞水北，雨过杜陵西。
<br>归梦秋能作，乡书醉懒题。
<br>桥回忽不见，征马尚闻嘶。 
<br>
<br>
<br>--------------------------------------------------------------------------------
<br>
<br>西亭送蒋侍御还京得来字
<br>
<br>忽闻骢马至，喜见故人来。
<br>欲语多时别，先愁计日回。
<br>山河宜晚眺，云雾待君开。
<br>为报乌合客，须怜白发催。 
<br>
<br>
<br>--------------------------------------------------------------------------------
<br>
<br>水亭送刘颙使还归节度得低字
<br>
<br>无计留君住，应须绊马蹄。
<br>红亭莫惜醉，白日眼看低。
<br>解带怜高柳，移床爱小溪。
<br>此来相见少，正事各东西。 
<br>
<br>
<br>--------------------------------------------------------------------------------
<br>
<br>送杨录事充潼关判官得江字
<br>
<br>夫子方寸里，秋天澄霁江。
<br>关西望第一，郡内政无双。
<br>狭室下珠箔，连宵倾玉缸。
<br>平明犹未醉，斜月隐书窗。 
<br>
<br>
<br>--------------------------------------------------------------------------------
<br>
<br>送裴判官自贼中再归河阳幕府
<br>
<br>东郊未解围，忠义似君稀。
<br>误落胡尘里，能持汉节归。
<br>
<br>卷帘山对酒，上马雪沾衣。
<br>却向嫖姚幕，翩翩去若飞。 
<br>
<br>
<br>--------------------------------------------------------------------------------
<br>
<br>送陕县王主簿赴襄阳成亲
<br>
<br>六月襄山道，三星汉水边。
<br>求凰应不远，去马剩须鞭。
<br>野店愁中雨，江城梦里蝉。
<br>襄阳多故事，为我访先贤。 
<br>
<br>
<br>--------------------------------------------------------------------------------
<br>
<br>送李卿赋得孤岛石得离字
<br>
<br>一片他山石，巉巉映小池。
<br>绿窠攒剥藓，尖硕坐鸬鹚。
<br>水底看常倒，花边势欲敧。
<br>君心能不转，卿月岂相离。 
<br>
<br>
<br>--------------------------------------------------------------------------------
<br>
<br>送王录事却归华阴
<br>
<br>王录事自华阴尉授虢州录事参军，旬日却复旧官。
<br>
<br>相送欲狂歌，其如此别何。
<br>攀辕人共惜，解印日无多。
<br>仙掌云重见，关门路再过。
<br>双鱼莫不寄，县外是黄河。 
<br>
<br>
<br>--------------------------------------------------------------------------------
<br>
<br>送二十二兄北游寻罗中
<br>
<br>斗柄欲东指，吾兄方北游。
<br>无媒谒明主，失计干诸侯。
<br>夜雪入穿履，朝霜凝敝裘。
<br>遥知客舍饮，醉里闻春鸠。 
<br>
<br>
<br>--------------------------------------------------------------------------------
<br>
<br>送郑堪归东京汜水别业得闲字
<br>
<br>客舍见春草，忽闻思旧山。
<br>看君灞陵去，匹马成皋还。
<br>对酒风与雪，向家河复关。
<br>因悲宦游子，终岁无时闲。 
<br>
<br>
<br>--------------------------------------------------------------------------------
<br>
<br>送崔全被放归都觐省
<br>
<br>夫子不自衒，世人知者稀。
<br>来倾阮氏酒，去著老莱衣。
<br>渭北草新出，关东花欲飞。
<br>楚王犹自惑，宋玉且将归。 
<br>
<br>
<br>--------------------------------------------------------------------------------
<br>
<br>送孟孺卿落第归济阳
<br>
<br>献赋头欲白，还家衣已穿。
<br>羞过灞陵树，归种汶阳田。
<br>客舍少乡信，床头无酒钱。
<br>圣朝徒侧席，济上独遗贤。 
<br>
<br>
<br>--------------------------------------------------------------------------------
<br>
<br>送裴校书从大夫淄川觐省
<br>
<br>尚书未出守，爱子向青州。
<br>一路通关树，孤城近海楼。
<br>怀中江橘熟，倚处戟门秋。
<br>更奉轻轩去，知君无客愁。 
<br>
<br>
<br>--------------------------------------------------------------------------------
<br>
<br>送杨千牛趁岁赴汝南郡觐省便成婚得寒字
<br>
<br>问吉转征鞍，安仁道姓潘。
<br>归期明主赐，别酒故人欢。
<br>珠箔障炉暖，孤裘耐腊寒。
<br>汝南遥倚望，早去及春盘。 
<br>
<br>
<br>--------------------------------------------------------------------------------
<br>
<br>送胡象落第归王屋别业
<br>
<br>看君尚少年，不第莫凄然。
<br>可即疲献赋，山村归种田。
<br>野花迎短褐，河柳拂长鞭。
<br>置酒聊相送，青门一醉眠。 
<br>
<br>
<br>--------------------------------------------------------------------------------
<br>
<br>送颜韶得飞字
<br>
<br>迁客犹未老，圣朝今复归。
<br>一从襄阳住，几度梨花飞。
<br>世事了可见，怜君人亦稀。
<br>相逢贪醉卧，未得作春衣。 
<br>
<br>
<br>--------------------------------------------------------------------------------
<br>
<br>送杜佐下第归陆浑别业
<br>
<br>正月今欲半，陆浑花未开。
<br>出关见青草，春色正东来。
<br>夫子且归去，明时方爱才。
<br>还须及秋赋，莫即隐嵩莱。 
<br>
<br>
<br>--------------------------------------------------------------------------------
<br>
<br>送张郎中赴陇右觐省卿公时张卿公亦充节度留后
<br>
<br>中郎凤一毛，世上独贤豪。
<br>弱冠已银印，出身唯宝刀。
<br>还家卿月迥，度陇将星高。
<br>幕下多相识，边书醉懒操。 
<br>
<br>
<br>--------------------------------------------------------------------------------
<br>
<br>送楚丘麴少府赴官
<br>
<br>青袍美少年，黄绶一神仙。
<br>微子城东面，梁王苑北边。
<br>桃花色似马，榆荚小于钱。
<br>单父闻相近，家书早为传。 
<br>
<br>
<br>--------------------------------------------------------------------------------
<br>
<br>送蜀郡李掾
<br>
<br>饮酒俱未醉，一言聊赠君。
<br>功曹善为政，明主还应闻。
<br>夜宿剑门月，朝行巴水云。
<br>江城菊花发，满道香氛氲。 
<br>
<br>
<br>--------------------------------------------------------------------------------
<br>
<br>送郑少府赴滏阳
<br>
<br>子真河朔尉，邑里带清漳。
<br>春草迎袍色，暗花拂绶香。
<br>青山入官舍，黄鸟度宫墙。
<br>若到铜台上，应怜魏寝荒。 
<br>
<br>
<br>--------------------------------------------------------------------------------
<br>
<br>还高冠潭口留别舍弟
<br>
<br>昨日山有信，祇今耕种时。
<br>遥传杜陵叟，怪我还山迟。
<br>独向潭上酌，无人林下棋。
<br>东溪忆汝处，闲卧对鸬鹚。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
