<HTML>
<HEAD>
<TITLE>元稹诗全集（三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 元稹诗全集（三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>元稹诗全集（三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5806"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'元稹诗全集（三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[元稹诗全集（三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷411_26 「观心处」元稹 
<br>　　满坐喧喧笑语频，独怜方丈了无尘。 
<br>　　灯前便是观心处，要似观心有几人。 
<br>
<br>卷411_27 「智度师二首」元稹 
<br>　　四十年前马上飞，功名藏尽拥禅衣。 
<br>　　石榴园下擒生处，独自闲行独自归。 
<br>　　三陷思明三突围，铁衣抛尽衲禅衣。 
<br>　　天津桥上无人识，闲凭栏干望落晖。 
<br>
<br>卷411_28 「西明寺牡丹」元稹 
<br>　　花向琉璃地上生，光风炫转紫云英。 
<br>　　自从天女盘中见，直至今朝眼更明。 
<br>
<br>卷411_29 「忆杨十二」元稹 
<br>　　去时芍药才堪赠，看却残花已度春。 
<br>　　只为情深偏怆别，等闲相见莫相亲。 
<br>
<br>卷411_30 「送复梦赴韦令幕」元稹 
<br>　　世上于今重检身，吾徒耽酒作狂人。 
<br>　　西曹旧事多持法，慎莫吐他丞相茵。 
<br>
<br>卷411_31 「送刘太白（太白居从善坊）」元稹 
<br>　　洛阳大底居人少，从善坊西最寂寥。 
<br>　　想得刘君独骑马，古堤愁树隔中桥。 
<br>
<br>卷411_32 「奉诚园（马司徒旧宅）」元稹 
<br>　　萧相深诚奉至尊，旧居求作奉诚园。 
<br>　　秋来古巷无人扫，树满空墙闭戟门。 
<br>
<br>卷411_33 「与太白同之东洛至栎阳太白染疾驻行…雪后望山」元稹 
<br>　　共作洛阳千里伴，老刘因疾驻行轩。 
<br>　　今朝独自山前立，雪满三峰倚寺门。 
<br>
<br>卷411_34 「野狐泉柳林」元稹 
<br>　　去日野狐泉上柳，紫牙初绽拂眉低。 
<br>　　秋来寥落惊风雨，叶满空林踏作泥。 
<br>
<br>卷411_35 「酬胡三凭人问牡丹」元稹 
<br>　　窃见胡三问牡丹，为言依旧满西栏。 
<br>　　花时何处偏相忆，寥落衰红雨后看。 
<br>
<br>卷411_36 「酬乐天秋兴见赠…莫怪独吟秋兴苦比君校近二毛年」元稹 
<br>　　劝君休作悲秋赋，白发如星也任垂。 
<br>　　毕竟百年同是梦，长年何异少何为。 
<br>
<br>卷四百一十二 
<br>
<br>卷412_1 「雪后宿同轨店，上法护寺钟楼望月」元稹 
<br>　　满山残雪满山风，野寺无门院院空。 
<br>　　烟火渐稀孤店静，月明深夜古楼中。 
<br>
<br>卷412_2 「陪韦尚书丈归履信宅，因赠韦氏兄弟」元稹 
<br>　　紫垣驺骑入华居，公子文衣护锦舆。 
<br>　　眠阁书生复何事，也骑羸马从尚书。 
<br>
<br>卷412_3 「永贞二年正月二日上御丹凤楼赦天下…不及盛观」元稹 
<br>　　春来饶梦慵朝起，不看千官拥御楼。 
<br>　　却著闲行是忙事，数人同傍曲江头。 
<br>
<br>卷412_4 「韦居守晚岁常言退休之志因署其居曰大隐洞…因赠绝句」元稹 
<br>　　谢公潜有东山意，已向朱门启洞门。 
<br>　　大隐犹疑恋朝市，不知名作罢归园。 
<br>
<br>卷412_5 「赠李十二牡丹花片，因以饯行」元稹 
<br>　　莺涩馀声絮堕风，牡丹花尽叶成丛。 
<br>　　可怜颜色经年别，收取朱阑一片红。 
<br>
<br>卷412_6 「题李十一修行里居壁」元稹 
<br>　　云阙朝回尘骑合，杏花春尽曲江闲。 
<br>　　怜君虽在城中住，不隔人家便是山。 
<br>
<br>卷412_7 「靖安穷居」元稹 
<br>　　喧静不由居远近，大都车马就权门。 
<br>　　野人住处无名利，草满空阶树满园。 
<br>
<br>卷412_8 「赠乐天」元稹 
<br>　　等闲相见销长日，也有闲时更学琴。 
<br>　　不是眼前无外物，不关心事不经心。 
<br>
<br>卷412_9 「使东川。骆口驿二首」元稹 
<br>　　邮亭壁上数行字，崔李题名王白诗。 
<br>　　尽日无人共言语，不离墙下至行时。 
<br>　　二星徼外通蛮服，五夜灯前草御文。 
<br>　　我到东川恰相半，向南看月北看云。 
<br>
<br>卷412_10 「使东川。清明日」元稹 
<br>　　常年寒食好风轻，触处相随取次行。 
<br>　　今日清明汉江上，一身骑马县官迎。 
<br>
<br>卷412_11 「使东川。亚枝红」元稹 
<br>　　平阳池上亚枝红，怅望山邮事事同。 
<br>　　还向万竿深竹里，一枝浑卧碧流中。 
<br>
<br>卷412_12 「使东川。梁州梦」元稹 
<br>　　梦君同绕曲江头，也向慈恩院院游。 
<br>　　亭吏呼人排去马，所惊身在古梁州。 
<br>
<br>卷412_13 「使东川。南秦雪」元稹 
<br>　　帝城寒尽临寒食，骆谷春深未有春。才见岭头云似盖， 
<br>　　已惊岩下雪如尘。千峰笋石千株玉，万树松萝万朵银。 
<br>　　飞鸟不飞猿不动，青骢御史上南秦。 
<br>
<br>卷412_14 「使东川。江楼月」元稹 
<br>　　嘉陵江岸驿楼中，江在楼前月在空。月色满床兼满地， 
<br>　　江声如鼓复如风。诚知远近皆三五，但恐阴晴有异同。 
<br>　　万一帝乡还洁白，几人潜傍杏园东。 
<br>
<br>卷412_15 「使东川。惭问囚」元稹 
<br>　　司马子微坛上头，与君深结白云俦。尚平村落拟连买， 
<br>　　王屋山泉为别游。各待陆浑求一尉，共资三径便同休。 
<br>　　那知今日蜀门路，带月夜行缘问囚。 
<br>
<br>卷412_16 「使东川。江上行」元稹 
<br>　　闷见汉江流不息，悠悠漫漫竟何成。 
<br>　　江流不语意相问，何事远来江上行。 
<br>
<br>卷412_17 「使东川。汉江上笛」元稹 
<br>　　小年为写游梁赋，最说汉江闻笛愁。 
<br>　　今夜听时在何处，月明西县驿南楼。 
<br>
<br>卷412_18 「使东川。邮亭月」元稹 
<br>　　君多务实我多情，大抵偏嗔步月明。 
<br>　　今夜山邮与蛮嶂，君应坚卧我还行。 
<br>
<br>卷412_19 「使东川。嘉陵驿二首（篇末有怀）」元稹 
<br>　　嘉陵驿上空床客，一夜嘉陵江水声。 
<br>　　仍对墙南满山树，野花撩乱月胧明。 
<br>　　墙外花枝压短墙，月明还照半张床。 
<br>　　无人会得此时意，一夜独眠西畔廊。 
<br>
<br>卷412_20 「使东川。百牢关（奉使推小吏任敬仲）」元稹 
<br>　　嘉陵江上万重山，何事临江一破颜。 
<br>　　自笑只缘任敬仲，等闲身度百牢关。 
<br>
<br>卷412_21 「使东川。江花落」元稹 
<br>　　日暮嘉陵江水东，梨花万片逐江风。 
<br>　　江花何处最肠断，半落江流半在空。 
<br>
<br>卷412_22 「使东川。嘉陵江二首」元稹 
<br>　　秦人惟识秦中水，长想吴江与蜀江。 
<br>　　今日嘉川驿楼下，可怜如练绕明窗。 
<br>　　千里嘉陵江水声，何年重绕此江行。 
<br>　　只应添得清宵梦，时见满江流月明。 
<br>
<br>卷412_23 「使东川。西县驿」元稹 
<br>　　去时楼上清明夜，月照楼前撩乱花。 
<br>　　今日成阴复成子，可怜春尽未还家。 
<br>
<br>卷412_24 「使东川。望喜驿」元稹 
<br>　　满眼文书堆案边，眼昏偷得暂时眠。 
<br>　　子规惊觉灯又灭，一道月光横枕前。 
<br>
<br>卷412_25 「使东川。好时节」元稹 
<br>　　身骑骢马峨眉下，面带霜威卓氏前。 
<br>　　虚度东川好时节，酒楼元被蜀儿眠。 
<br>
<br>卷412_26 「使东川。夜深行」元稹 
<br>　　夜深犹自绕江行，震地江声似鼓声。 
<br>　　渐见戍楼疑近驿，百牢关吏火前迎。 
<br>
<br>卷412_27 「使东川。望驿台（三月尽）」元稹 
<br>　　可怜三月三旬足，怅望江边望驿台。 
<br>　　料得孟光今日语，不曾春尽不归来。 
<br>
<br>卷412_28 「赠咸阳少府萧郎」元稹 
<br>　　莫怪逢君泪每盈，仲由多感有深情。陆家幼女托良婿， 
<br>　　阮氏诸房无外生。顾我自伤为弟拙，念渠能继事姑名。 
<br>　　别时何处最肠断，日暮渭阳驱马行。 
<br>
<br>卷412_29 「赠吕三校书」元稹 
<br>　　同年同拜校书郎，触处潜行烂熳狂。共占花园争赵辟， 
<br>　　竞添钱贯定秋娘。七年浮世皆经眼，八月闲宵忽并床。 
<br>　　语到欲明欢又泣，傍人相笑两相伤。 
<br>
<br>卷412_30 「封书」元稹 
<br>　　鹤台南望白云关，城市犹存暂一还。 
<br>　　书出步虚三百韵，蕊珠文字在人间。 
<br>
<br>卷412_31 「仁风李著作园醉后寄李十」元稹 
<br>　　胧明春月照花枝，花下音声是管儿。 
<br>　　却笑西京李员外，五更骑马趁朝时。 
<br>
<br>卷412_32 「灯影」元稹 
<br>　　洛阳昼夜无车马，漫挂红纱满树头。 
<br>　　见说平时灯影里，玄宗潜伴太真游。 
<br>
<br>卷412_33 「贬江陵途中寄乐天、杓直杓直…铁乐天以拾遗在翰林」元稹 
<br>　　想到江陵无一事，酒杯书卷缀新文。紫芽嫩茗和枝采， 
<br>　　朱橘香苞数瓣分。暇日上山狂逐鹿，凌晨过寺饱看云。 
<br>　　算缗草诏终须解，不敢将心远羡君。 
<br>
<br>卷412_34 「渡汉江（去年春，奉使东川，经嶓冢山下）」元稹 
<br>　　嶓冢去年寻漾水，襄阳今日渡江濆。山遥远树才成点， 
<br>　　浦静沉碑欲辨文。万里朝宗诚可羡，百川流入渺难分。 
<br>　　鲵鲸归穴东溟溢，又作波涛随伍员。 
<br>
<br>卷412_35 「哀病骢呈致用」元稹 
<br>　　枥上病骢啼褭褭，江边废宅路迢迢。自经梅雨长垂耳， 
<br>　　乍食菰蒋欲折腰。金络头衔光未灭，玉花衫色瘦来燋。 
<br>　　曾听禁漏惊衙鼓，惯蹋康衢怕小桥。半夜雄嘶心不死， 
<br>　　日高饥卧尾还摇。龙媒薄地天池远，何事牵牛在碧霄。 
<br>
<br>卷412_36 「送岭南崔侍御」元稹 
<br>　　我是北人长北望，每嗟南雁更南飞。君今又作岭南别， 
<br>　　南雁北归君未归。洞主参承惊豸角，岛夷安集慕霜威。 
<br>　　黄家贼用镩刀利，白水郎行旱地稀。蜃吐朝光楼隐隐， 
<br>　　鳌吹细浪雨霏霏。毒龙蜕骨轰雷鼓，野象埋牙劚石矶。 
<br>　　火布垢尘须火浣，木绵温软当绵衣。桄榔面碜槟榔涩， 
<br>　　海气常昏海日微。蛟老变为妖妇女，舶来多卖假珠玑。 
<br>　　此中无限相忧事，请为殷勤事事依。 
<br>
<br>卷412_37 「酬乐天八月十五夜禁中独直玩月见寄」元稹 
<br>　　一年秋半月偏深，况就烟霄极赏心。金凤台前波漾漾， 
<br>　　玉钩帘下影沉沉。宴移明处清兰路，歌待新词促翰林。 
<br>　　何意枚皋正承诏，瞥然尘念到江阴。 
<br>
<br>卷412_38 「予病瘴，乐天寄通中散、碧腴垂云膏…因有酬答」元稹 
<br>　　紫河变炼红霞散，翠液煎研碧玉英。金籍真人天上合， 
<br>　　盐车病骥轭前惊。愁肠欲转蛟龙吼，醉眼初开日月明。 
<br>　　唯有思君治不得，膏销雪尽意还生。 
<br>
<br>卷四百一十三 
<br>
<br>卷413_1 「陪诸公游故江西韦大夫通德湖旧居有感…韦大夫旧僚也」元稹 
<br>　　高墉行马接通湖，巨壑藏舟感大夫。尘壁暗埋悲旧札， 
<br>　　风帘吹断落残珠。烟波漾日侵颓岸，狐兔奔丛拂坐隅。 
<br>　　唯有满园桃李下，膺门偏拜阮元瑜。 
<br>
<br>卷413_2 「送友封二首（黔府窦巩字友封）」元稹 
<br>　　桃叶成阴燕引雏，南风吹浪飐樯乌。瘴云拂地黄梅雨， 
<br>　　明月满帆青草湖。迢递旅魂归去远，颠狂酒兴病来孤。 
<br>　　知君兄弟怜诗句，遍为姑将恼大巫。 
<br>　　惠和坊里当时别，岂料江陵送上船。鹏翼张风期万里， 
<br>　　马头无角已三年。甘将泥尾随龟后，尚有云心在鹤前。 
<br>　　若见中丞忽相问，为言腰折气冲天。 
<br>
<br>卷413_3 「放言五首」元稹 
<br>　　近来逢酒便高歌，醉舞诗狂渐欲魔。五斗解酲犹恨少， 
<br>　　十分飞盏未嫌多。眼前仇敌都休问，身外功名一任他。 
<br>　　死是等闲生也得，拟将何事奈吾何。 
<br>　　莫将心事厌长沙，云到何方不是家。酒熟餔糟学渔父。 
<br>　　饭来开口似神鸦。竹枝待凤千茎直，柳树迎风一向斜。 
<br>　　总被天公沾雨露，等头成长尽生涯。 
<br>　　霆轰电烻数声频，不奈狂夫不藉身。纵使被雷烧作烬， 
<br>　　宁殊埋骨扬为尘。得成蝴蝶寻花树，傥化江鱼掉锦鳞。 
<br>　　必若乖龙在诸处，何须惊动自来人。 
<br>　　安得心源处处安，何劳终日望林峦。玉英惟向火中冷， 
<br>　　莲叶元来水上干。甯戚饭牛图底事，陆通歌凤也无端。 
<br>　　孙登不语启期乐，各自当情各自欢。 
<br>　　三十年来世上行，也曾狂走趁浮名。两回左降须知命， 
<br>　　数度登朝何处荣。乞我杯中松叶满，遮渠肘上柳枝生。 
<br>　　他时定葬烧缸地，卖与人家得酒盛。 
<br>
<br>卷413_4 「刘二十八以文石枕见赠仍题绝句以将厚意…兼广为四韵」元稹 
<br>　　枕截文琼珠缀篇，野人酬赠壁州鞭。用长时节君须策， 
<br>　　泥醉风云我要眠。歌眄彩霞临药灶，执陪仙仗引炉烟。 
<br>　　张骞却上知何日，随会归期在此年。 
<br>
<br>卷413_5 「奉和严司空重阳日同崔常侍崔郎中…登龙山落帽台佳宴」元稹 
<br>　　谢公愁思眇天涯，蜡屐登高为菊花。贵重近臣光绮席， 
<br>　　笑怜从事落乌纱。萸房暗绽红珠朵，茗碗寒供白露芽。 
<br>　　咏碎龙山归去号，马奔流电妓奔车。 
<br>
<br>卷413_6 「送王十一郎游剡中」元稹 
<br>　　越州都在浙河湾，尘土消沉景象闲。百里油盆镜湖水， 
<br>　　千峰钿朵会稽山。军城楼阁随高下，禹庙烟霞自往还。 
<br>　　想得玉郎乘画舸，几回明月坠云间。 
<br>
<br>卷413_7 「送友封」元稹 
<br>　　轻风略略柳欣欣，晴色空濛远似尘。斗柄未回犹带闰， 
<br>　　江痕潜上已生春。兰成宅里寻枯树，宋玉亭前别故人。 
<br>　　心断洛阳三两处，窈娘堤抱古天津。 
<br>
<br>卷413_8 「送致用」元稹 
<br>　　泪沾双袖血成文，不为悲身为别君。望鹤眼穿期海外， 
<br>　　待乌头白老江濆。遥看逆浪愁翻雪，渐失征帆错认云。 
<br>　　欲识九回肠断处，浔阳流水逐条分。 
<br>
<br>卷413_9 「早春登龙山静胜寺时非休浣司空特许是行因赠幕中诸公」元稹 
<br>　　谢傅知怜景气新，许寻高寺望江春。龙文远水吞平岸， 
<br>　　羊角轻风旋细尘。山茗粉含鹰觜嫩，海榴红绽锦窠匀。 
<br>　　归来笑问诸从事，占得闲行有几人。 
<br>
<br>卷413_10 「书乐天纸」元稹 
<br>　　金銮殿里书残纸，乞与荆州元判司。 
<br>　　不忍拈将等闲用，半封京信半题诗。 
<br>
<br>卷413_11 「酬孝甫见赠十首（各酬本意，次用旧韵）」元稹 
<br>　　宋玉秋来续楚词，阴铿官漫足闲诗。 
<br>　　亲情书札相安慰，多道萧何作判司。 
<br>　　杜甫天材颇绝伦，每寻诗卷似情亲。 
<br>　　怜渠直道当时语，不著心源傍古人。 
<br>　　十岁荒狂任博徒，挼莎五木掷枭卢。 
<br>　　野诗良辅偏怜假，长借金鞍迓酒胡。 
<br>　　曾经绰立侍丹墀，绽蕊宫花拂面枝。 
<br>　　雉尾扇开朝日出，柘黄衫对碧霄垂。 
<br>　　一自低心翰墨场，箭靫抛尽负书囊。 
<br>　　近来兼爱休粮药，柏叶纱罗杂豆黄。 
<br>　　莫笑风尘满病颜，此生元在有无间。 
<br>
<br>卷舒莲叶终难湿，去住云心一种闲。 
<br>　　无事抛棋侵虎口，几时开眼复联行。 
<br>　　终须杀尽缘边敌，四面通同掩大荒。 
<br>　　原宪甘贫每自开，子春伤足少人哀。 
<br>　　巷南唯有陈居士，时学文殊一问来。 
<br>　　每识闲人如未识，与君相识更相怜。 
<br>　　经旬不解来过宿，忍见空床夜夜眠。 
<br>　　开坼新诗展大璆，明珠炫转玉音浮。 
<br>　　酬君十首三更坐，减却常时半夜愁。 
<br>
<br>卷413_12 「和乐天招钱蔚章看山绝句」元稹 
<br>　　碧落招邀闲旷望，黄金城外玉方壶。 
<br>　　人间还有大江海，万里烟波天上无。 
<br>
<br>卷413_13 「折枝花赠行」元稹 
<br>　　樱桃花下送君时，一寸春心逐折枝。 
<br>　　别后相思最多处，千株万片绕林垂。 
<br>
<br>卷413_14 「寄刘颇二首」元稹 
<br>　　平生嗜酒颠狂甚，不许诸公占丈夫。 
<br>　　唯爱刘君一片胆，近来还敢似人无。 
<br>　　前年碣石烟尘起，共看官军过洛城。 
<br>　　无限公卿因战得，与君依旧绿衫行。 
<br>
<br>卷413_15 「晨起送使，病不行，因过王十一馆居二首」元稹 
<br>　　自笑今朝误夙兴，逢他御史疟相仍。 
<br>　　过君未起房门掩，深映寒窗一盏灯。 
<br>　　密宇深房小火炉，饭香鱼熟近中厨。 
<br>　　野人爱静仍耽寝，自问黄昏肯去无。 
<br>
<br>卷413_16 「送孙胜」元稹 
<br>　　桐花暗澹柳惺憁，池带轻波柳带风。 
<br>　　今日与君临水别，可怜春尽宋亭中。 
<br>
<br>卷413_17 「游三寺回呈上府主严司空时因寻寺…故以诗自诮尔」元稹 
<br>　　谢公恣纵颠狂掾，触处闲行许自由。举板支颐对山色， 
<br>　　当筵吹帽落台头。贪缘稽首他方佛，无暇精心满县囚。 
<br>　　莫责寻常吐茵吏，书囊赤白报君侯。 
<br>
<br>卷413_18 「远望」元稹 
<br>　　满眼伤心冬景和，一山红树寺边多。 
<br>　　仲宣无限思乡泪，漳水东流碧玉波。 
<br>
<br>卷413_19 「早春寻李校书」元稹 
<br>　　款款春风澹澹云，柳枝低作翠栊裙。梅含鸡舌兼红气， 
<br>　　江弄琼花散绿纹。带雾山莺啼尚小，穿沙芦笋叶才分。 
<br>　　今朝何事偏相觅，撩乱芳情最是君。 
<br>
<br>卷413_20 「过襄阳楼呈上府主严司空楼在江陵节度使宅北隅」元稹 
<br>　　襄阳楼下树阴成，荷叶如钱水面平。拂水柳花千万点， 
<br>　　隔林莺舌两三声。有时水畔看云立，每日楼前信马行。 
<br>　　早晚暂教王粲上，庾公应待月分明。 
<br>
<br>卷413_21 「八月六日与僧如展、前松滋主簿韦戴同游碧涧寺…平声韵」元稹 
<br>　　空阔长江碍铁围，高低行树倚岩扉。穿廊玉涧喷红旭， 
<br>　　踊塔金轮拆翠微。草引风轻驯虎睡，洞驱云入毒龙归。 
<br>　　他生莫忘灵山别，满壁人名后会稀。 
<br>
<br>卷413_22 「奉和窦容州」元稹 
<br>　　明公莫讶容州远，一路潇湘景气浓。斑竹初成二妃庙， 
<br>　　碧莲遥耸九疑峰。禁林闻道长倾凤，池水那能久滞龙。 
<br>　　自叹风波去无极，不知何日又相逢。 
<br>
<br>卷413_23 「卢头陀诗」元稹 
<br>　　卢师深话出家由，剃尽心花始剃头。马哭青山别车匿， 
<br>　　鹊飞螺髻见罗睺.还来旧日经过处，似隔前身梦寐游。 
<br>　　为向八龙兄弟说，他生缘会此生休。 
<br>
<br>卷413_24 「醉别卢头陀」元稹 
<br>　　醉迷狂象别吾师，梦觉观空始自悲。尽日笙歌人散后， 
<br>　　满江风雨独醒时。心超几地行无处，云到何天住有期。 
<br>　　顿见佛光身上出，已蒙衣内缀摩尼。 
<br>
<br>卷四百一十四 
<br>
<br>卷414_1 「陪张湖南宴望岳楼，稹为监察御史张中丞知杂事」元稹 
<br>　　观象楼前奉末班，绛峰只似殿庭间。 
<br>　　今日高楼重陪宴，雨笼衡岳是南山。 
<br>
<br>卷414_2 「岳阳楼」元稹 
<br>　　岳阳楼上日衔窗，影到深潭赤玉幢。 
<br>　　怅望残春万般意，满棂湖水入西江。 
<br>
<br>卷414_3 「寄庾敬休」元稹 
<br>　　小来同在曲江头，不省春时不共游。 
<br>　　今日江风好暄暖，可怜春尽古湘州。 
<br>
<br>卷414_4 「花栽二首（一作买花栽）」元稹 
<br>　　买得山花一两栽，离乡别土易摧颓。 
<br>　　欲知北客居南意，看取南花北地来。 
<br>　　南花北地种应难，且向船中尽日看。 
<br>　　纵使将来眼前死，犹胜抛掷在空栏。 
<br>
<br>卷414_5 「宿石矶」元稹 
<br>　　石矶江水夜潺湲，半夜江风引杜鹃。 
<br>　　灯暗酒醒颠倒枕，五更斜月入空船。 
<br>
<br>卷414_6 「遭风二十韵」元稹 
<br>　　洞庭瀰漫接天回，一点君山似措杯。暝色已笼秋竹树， 
<br>　　夕阳犹带旧楼台。湘南贾伴乘风信，夏口篙工厄溯洄。 
<br>　　后侣逢滩方拽zB，前宗到浦已眠桅。俄惊四面云屏合， 
<br>　　坐见千峰雪浪堆。罔象睢盱频逞怪，石尤翻动忽成灾。 
<br>　　胜凌岂但河宫溢，坱轧浑忧地轴摧。疑是阴兵致昏黑， 
<br>　　果闻灵鼓借喧豗.龙归窟穴深潭漩，蜃作波涛古岸颓。 
<br>　　水客暗游烧野火，枫人夜长吼春雷。浸淫沙市儿童乱， 
<br>　　汩没汀洲雁鹜哀。自叹生涯看转烛，更悲商旅哭沉财。 
<br>　　樯乌斗折头仓掉，水狗斜倾尾缆开。在昔讵惭横海志， 
<br>　　此时甘乏济川才。历阳旧事曾为鳖，鲧穴相传有化能。 
<br>　　闭目唯愁满空电，冥心真类不然灰。那知否极休征至， 
<br>　　渐觉宵分曙气催。怪族潜收湖黯湛，幽妖尽走日崔嵬。 
<br>　　紫衣将校临船问，白马君侯傍柳来。唤上驿亭还酩酊， 
<br>　　两行红袖拂樽罍。 
<br>
<br>卷414_13 「赠崔元儒」元稹 
<br>　　殷勤夏口阮元瑜，二十年前旧饮徒。最爱轻欺杏园客， 
<br>　　也曾辜负酒家胡。些些风景闲犹在，事事颠狂老渐无。 
<br>　　今日头盘三两掷，翠娥潜笑白髭须。 
<br>
<br>卷414_14 「鄂州寓馆严涧宅（时涧不在）」元稹 
<br>　　凤有高梧鹤有松，偶来江外寄行踪。花枝满院空啼鸟， 
<br>　　尘榻无人忆卧龙。心想夜闲唯足梦，眼看春尽不相逢。 
<br>　　何时最是思君处，月入斜窗晓寺钟。 
<br>
<br>卷414_15 「送杜元颖」元稹 
<br>　　江上五年同送客，与君长羡北归人。 
<br>　　今朝又送君先去，千里洛阳城里尘。 
<br>
<br>卷414_16 「贻蜀五首。病马诗寄上李尚书」元稹 
<br>　　万里长鸣望蜀门，病身犹带旧疮痕。遥看云路心空在， 
<br>　　久服盐车力渐烦。尚有高悬双镜眼，何由并驾两朱轓. 
<br>　　唯应夜识深山道，忽遇君侯一报恩。 
<br>
<br>卷414_17 「贻蜀五首。李中丞表臣」元稹 
<br>　　韦门同是旧亲宾，独恨潘床簟有尘。十里花溪锦城丽， 
<br>　　五年沙尾白头新。倅戎何事劳专席，老掾甘心逐众人。 
<br>　　却待文星上天去，少分光影照沉沦。 
<br>
<br>卷414_18 「贻蜀五首。卢评事子蒙」元稹 
<br>　　为我殷勤卢子蒙，近来无复昔时同。懒成积疹推难动， 
<br>　　禅尽狂心炼到空。老爱早眠虚夜月，病妨杯酒负春风。 
<br>　　唯公两弟闲相访，往往潸然一望公。 
<br>
<br>卷414_19 「贻蜀五首。张校书元夫」元稹 
<br>　　未面西川张校书，书来稠叠颇相於。我闻声价金应敌， 
<br>　　众道风姿玉不如。远处从人须谨慎，少年为事要舒徐。 
<br>　　劝君便是酬君爱，莫比寻常赠鲤鱼。 
<br>
<br>卷414_20 「贻蜀五首。韦兵曹臧文」元稹 
<br>　　处处侯门可曳裾，人人争事蜀尚书。摩天气直山曾拔， 
<br>　　澈底心清水共虚。鹏翼已翻君好去，乌头未变我何如。 
<br>　　殷勤为话深相感，不学冯谖待食鱼。 
<br>
<br>卷414_21 「赠严童子（严司空孙字照郎十岁能赋诗往往有奇句）」元稹 
<br>　　卫瓘诸孙卫玠珍，可怜雏凤好青春。解拈玉叶排新句， 
<br>　　认得金环识旧身。十岁佩觿娇稚子，八行飞札老成人。 
<br>　　杨公莫讶清无业，家有骊珠不复贫。 
<br>
<br>卷414_22 「桐孙诗（后元和十年诏召入京及通州司马以后诗）」元稹 
<br>　　去日桐花半桐叶，别来桐树老桐孙。 
<br>　　城中过尽无穷事，白发满头归故园。 
<br>
<br>卷414_23 「西归绝句十二首」元稹 
<br>　　双堠频频减去程，渐知身得近京城。 
<br>　　春来爱有归乡梦，一半犹疑梦里行。 
<br>　　五年江上损容颜，今日春风到武关。 
<br>　　两纸京书临水读，小桃花树满商山。 
<br>　　同归谏院韦丞相，共贬河南亚大夫。 
<br>　　今日还乡独憔悴，几人怜见白髭须。 
<br>　　只去长安六日期，多应及得杏花时。 
<br>　　春明门外谁相待，不梦闲人梦酒卮。 
<br>　　白头归舍意如何，贺处无穷吊亦多。 
<br>　　左降去时裴相宅，旧来车马几人过。 
<br>　　还乡何用泪沾襟，一半云霄一半沉。 
<br>　　世事渐多饶怅望，旧曾行处便伤心。 
<br>　　闲游寺观从容到，遍问亲知次第寻。 
<br>　　肠断裴家光德宅，无人扫地戟门深。 
<br>　　一世营营死是休，生前无事定无由。 
<br>　　不知山下东流水，何事长须日夜流。 
<br>　　今朝西渡丹河水，心寄丹河无限愁。 
<br>　　若到庄前竹园下，殷勤为绕故山流。 
<br>　　寒窗风雪拥深炉，彼此相伤指白须。 
<br>　　一夜思量十年事，几人强健几人无。 
<br>　　云覆蓝桥雪满溪，须臾便与碧峰齐。 
<br>　　风回面市连天合，冻压花枝著水低。 
<br>　　寒花带雪满山腰，著柳冰珠满碧条。 
<br>　　天色渐明回一望，玉尘随马度蓝桥。 
<br>
<br>卷414_24 「留呈梦得、子厚、致用（题蓝桥驿）」元稹 
<br>　　泉溜才通疑夜磬，烧烟馀暖有春泥。千层玉帐铺松盖， 
<br>　　五出银区印虎蹄。暗落金乌山渐黑，深埋粉堠路浑迷。 
<br>　　心知魏阙无多地，十二琼楼百里西。 
<br>
<br>卷414_25 「小碎」元稹 
<br>　　小碎诗篇取次书，等闲题柱意何如。 
<br>　　诸郎到处应相问，留取三行代鲤鱼。 
<br>
<br>卷414_26 「和乐天高相宅」元稹 
<br>　　莫愁已去无穷事，漫苦如今有限身。 
<br>　　二百年来城里宅，一家知换几多人。 
<br>
<br>卷414_27 「和乐天仇家酒」元稹 
<br>　　病嗟酒户年年减，老觉尘机渐渐深。 
<br>　　饮罢醒馀更惆怅，不如闲事不经心。 
<br>
<br>卷414_28 「和乐天赠云寂僧」元稹 
<br>　　欲离烦恼三千界，不在禅门八万条。 
<br>　　心火自生还自灭，云师无路与君销。 
<br>
<br>卷414_29 「沣西别乐天博载樊宗宪李景信两秀才…三月三十日相饯送」元稹 
<br>　　今朝相送自同游，酒语诗情替别愁。 
<br>　　忽到沣西总回去，一身骑马向通州。 
<br>
<br>卷414_30 「寄昙、嵩、寂三上人」元稹 
<br>　　长学对治思苦处，偏将死苦教人间。 
<br>　　今因为说无生死，无可对治心更闲。 
<br>
<br>卷414_31 「题漫天岭智藏师兰若僧云住此二十八年」元稹 
<br>　　僧临大道阅浮生，来往憧憧利与名。 
<br>　　二十八年何限客，不曾闲见一人行。 
<br>
<br>卷414_32 「苍溪县寄扬州兄弟」元稹 
<br>　　苍溪县下嘉陵水，入峡穿江到海流。 
<br>　　凭仗鲤鱼将远信，雁回时节到扬州。 
<br>
<br>卷414_33 「赠吴渠州从姨兄士则」元稹 
<br>　　忆昔分襟童子郎，白头抛掷又他乡。三千里外巴南恨， 
<br>　　二十年前城里狂。宁氏舅甥俱寂寞，荀家兄弟半沦亡。 
<br>　　泪因生别兼怀旧，回首江山欲万行。 
<br>
<br>卷414_34 「长滩梦李绅」元稹 
<br>　　孤吟独寝意千般，合眼逢君一夜欢。 
<br>　　惭愧梦魂无远近，不辞风雨到长滩。 
<br>
<br>卷四百一十五 
<br>
<br>卷415_1 「新政县」元稹 
<br>　　新政县前逢月夜，嘉陵江底看星辰。已闻城上三更鼓， 
<br>　　不见心中一个人。须鬓暗添巴路雪，衣裳无复帝乡尘。 
<br>　　曾沾几许名兼利，劳动生涯涉苦辛。 
<br>
<br>卷415_2 「南昌滩」元稹 
<br>　　渠江明净峡逶迤，船到明滩拽zB迟。橹窡动摇妨作梦， 
<br>　　巴童指点笑吟诗。畬馀宿麦黄山腹，日背残花白水湄。 
<br>　　物色可怜心莫恨，此行都是独行时。 
<br>
<br>卷415_27 「见乐天诗」元稹 
<br>　　通州到日日平西，江馆无人虎印泥。 
<br>　　忽向破檐残漏处，见君诗在柱心题。 
<br>
<br>卷415_28 「夜坐」元稹 
<br>　　雨滞更愁南瘴毒，月明兼喜北风凉。古城楼影横空馆， 
<br>　　湿地虫声绕暗廊。萤火乱飞秋已近，星辰早没夜初长。 
<br>　　孩提万里何时见，狼藉家书满卧床。 
<br>
<br>卷415_29 「闻乐天授江州司马」元稹 
<br>　　残灯无焰影幢幢，此夕闻君谪九江。 
<br>　　垂死病中惊坐起，暗风吹雨入寒窗。 
<br>
<br>卷415_30 「岁日赠拒非」元稹 
<br>　　君思曲水嗟身老，我望通州感道穷。 
<br>　　同入新年两行泪，白头翁坐说城中。 
<br>
<br>卷415_31 「送卢戡」元稹 
<br>　　红树蝉声满夕阳，白头相送倍相伤。老嗟去日光阴促， 
<br>　　病觉今年昼夜长。顾我亲情皆远道，念君兄弟欲他乡。 
<br>　　红旗满眼襄州路，此别泪流千万行。 
<br>
<br>卷415_32 「雨声」元稹 
<br>　　风吹竹叶休还动，雨点荷心暗复明。 
<br>　　曾向西江船上宿，惯闻寒夜滴篷声。 
<br>
<br>卷415_33 「奉和荥阳公离筵作」元稹 
<br>　　南郡生徒辞绛帐，东山妓乐拥油旌。 
<br>　　钧天排比箫韶待，犹顾人间有别情。 
<br>
<br>卷415_34 「嘉陵水（此后并通州诗）」元稹 
<br>　　古时应是山头水，自古流来江路深。 
<br>　　若使江流会人意，也应知我远来心。 
<br>
<br>卷415_35 「阆州开元寺壁题乐天诗」元稹 
<br>　　忆君无计写君诗，写尽千行说向谁。 
<br>　　题在阆州东寺壁，几时知是见君时。 
<br>
<br>卷415_36 「凭李忠州寄书乐天」元稹 
<br>　　万里寄书将出峡，却凭巫峡寄江州。 
<br>　　伤心最是江头月，莫把书将上庾楼。 
<br>
<br>卷415_37 「得乐天书」元稹 
<br>　　远信入门先有泪，妻惊女哭问何如。 
<br>　　寻常不省曾如此，应是江州司马书。 
<br>
<br>卷415_38 「寄乐天」元稹 
<br>　　无身尚拟魂相就，身在那无梦往还。 
<br>　　直到他生亦相觅，不能空记树中环。 
<br>
<br>卷415_39 「酬知退」元稹 
<br>　　终须修到无修处，闻尽声闻始不闻。 
<br>　　莫著妄心销彼我，我心无我亦无君。 
<br>
<br>卷415_40 「通州」元稹 
<br>　　平生欲得山中住，天与通州绕郡山。 
<br>　　睡到日西无一事，月储三万买教闲。 
<br>
<br>卷415_41 「酬乐天书后三韵」元稹 
<br>　　今日庐峰霞绕寺，昔时鸾殿凤回书。两封相去八年后， 
<br>　　一种俱云五夜初。渐觉此生都是梦，不能将泪滴双鱼。 
<br>
<br>卷415_42 「相忆泪」元稹 
<br>　　西江流水到江州，闻道分成九道流。我滴两行相忆泪， 
<br>　　遣君何处遣人求。除非入海无由住，纵使逢滩未拟休。 
<br>　　会向伍员潮上见，气充顽石报心仇。 
<br>
<br>卷415_43 「喜李十一景信到」元稹 
<br>　　何事相逢翻有泪，念君缘我到通州。 
<br>　　留君剩住君须住，我不自由君自由。 
<br>
<br>卷415_44 「与李十一夜饮」元稹 
<br>　　寒夜灯前赖酒壶，与君相对兴犹孤。 
<br>　　忠州刺史应闲卧，江水猿声睡得无。 
<br>
<br>卷415_45 「赠李十一」元稹 
<br>　　淮水连年起战尘，油旌三换一何频。 
<br>　　共君前后俱从事，羞见功名与别人。 
<br>
<br>卷415_46 「寒食日」元稹 
<br>　　今年寒食好风流，此日一家同出游。 
<br>　　碧水青山无限思，莫将心道是涪州。 
<br>
<br>卷415_47 「三兄以白角巾寄遗，发不胜冠，因有感叹」元稹 
<br>　　病瘴年深浑秃尽，那能胜置角头巾。暗梳蓬发羞临镜， 
<br>　　私戴莲花耻见人。白发过于冠色白，银钉少校颔中银。 
<br>　　我身四十犹如此，何况吾兄六十身。 
<br>
<br>卷415_48 「别李十一五绝」元稹 
<br>　　巴南分与亲情别，不料与君床并头。 
<br>　　为我远来休怅望，折君灾难是通州。 
<br>　　京城每与闲人别，犹自伤心与白头。 
<br>　　今日别君心更苦，别君缘是在通州。 
<br>　　万里尚能来远道，一程那忍便分头。 
<br>　　鸟笼猿槛君应会，十步向前非我州。 
<br>　　来时见我江南岸，今日送君江上头。 
<br>　　别后料添新梦寐，虎惊蛇伏是通州。 
<br>　　闻君欲去潜销骨，一夜暗添新白头。 
<br>　　明朝别后应肠断，独棹破船归到州。 
<br>
<br>卷415_49 「酬乐天醉别」元稹 
<br>　　前回一去五年别，此别又知何日回。 
<br>　　好住乐天休怅望，匹如元不到京来。 
<br>
<br>卷415_50 「酬乐天雨后见忆」元稹 
<br>　　雨滑危梁性命愁，差池一步一生休。 
<br>　　黄泉便是通州郡，渐入深泥渐到州。 
<br>
<br>卷415_51 「和乐天过秘阁书省旧厅」元稹 
<br>　　闻君西省重徘徊，秘阁书房次第开。壁记欲题三漏合， 
<br>　　吏人惊问十年来。经排蠹简怜初校，芸长陈根识旧栽。 
<br>　　司马见诗心最苦，满身蚊蚋哭烟埃。 
<br>
<br>卷415_52 「和乐天赠杨秘书」元稹 
<br>　　旧与杨郎在帝城，搜天斡地觅诗情。曾因并句甘称小， 
<br>　　不为论年便唤兄。刮骨直穿由苦斗，梦肠翻出暂闲行。 
<br>　　因君投赠还相和，老去那能竞底名。 
<br>
<br>卷415_53 「和乐天题王家亭子」元稹 
<br>　　风吹笋箨飘红砌，雨打桐花尽绿莎。 
<br>　　都大资人无暇日，泛池全少买池多。 
<br>
<br>卷415_54 「酬乐天频梦微之」元稹 
<br>　　山水万重书断绝，念君怜我梦相闻。 
<br>　　我今因病魂颠倒，唯梦闲人不梦君。 
<br>
<br>卷415_55 「琵琶」元稹 
<br>　　学语胡儿撼玉玲，甘州破里最星星。 
<br>　　使君自恨常多事，不得工夫夜夜听。 
<br>
<br>卷415_56 「春词」元稹 
<br>　　山翠湖光似欲流，蜂声鸟思却堪愁。 
<br>　　西施颜色今何在，但看春风百草头。 
<br>
<br>卷四百一十六 
<br>
<br>卷416_1 「酬乐天春寄微之」元稹 
<br>　　鹦心明黠雀幽蒙，何事相将尽入笼。君避海鲸惊浪里， 
<br>　　我随巴蟒瘴烟中。千山塞路音书绝，两地知春历日同。 
<br>　　一树梅花数升酒，醉寻江岸哭东风。 
<br>
<br>卷416_2 「酬乐天舟泊夜读微之诗」元稹 
<br>　　知君暗泊西江岸，读我闲诗欲到明。 
<br>　　今夜通州还不睡，满山风雨杜鹃声。 
<br>
<br>卷416_3 「酬乐天武关南见微之题山石榴花诗」元稹 
<br>　　比因酬赠为花时，不为君行不复知。 
<br>　　又更几年还共到，满墙尘土两篇诗。 
<br>
<br>卷416_4 「酬乐天见寄」元稹 
<br>　　三千里外巴蛇穴，四十年来司马官。瘴色满身治不尽， 
<br>　　疮痕刮骨洗应难。常甘人向衰容薄，独讶君将旧眼看。 
<br>　　前日诗中高盖字，至今唇舌遍长安。 
<br>
<br>卷416_5 「酬乐天得稹所寄纻丝布白轻庸制成衣服以诗报之」元稹 
<br>　　湓城万里隔巴庸，纻薄绨轻共一封。腰带定知今瘦小， 
<br>　　衣衫难作远裁缝。唯愁书到炎凉变，忽见诗来意绪浓。 
<br>　　春草绿茸云色白，想君骑马好仪容。 
<br>
<br>卷416_6 「和乐天寻郭道士不遇（昔尝为僧，于荆州相别）」元稹 
<br>　　昔年我见杯中渡，今日人言鹤上逢。两虎定随千岁鹿， 
<br>　　双林添作几株松。方瞳应是新烧药，短脚知缘旧施舂。 
<br>　　为僧时先有脚疾。欲请僧繇远相画，苦愁频变本形容。 
<br>
<br>卷416_7 「酬乐天寄生衣」元稹 
<br>　　秋茅处处流痎疟，夜鸟声声哭瘴云。 
<br>　　羸骨不胜纤细物，欲将文服却还君。 
<br>
<br>卷416_8 「酬乐天得微之诗知通州事因成四首」元稹 
<br>　　茅檐屋舍竹篱州，虎怕偏蹄蛇两头。暗蛊有时迷酒影， 
<br>　　浮尘向日似波流。沙含水弩多伤骨，田仰畬刀少用牛。 
<br>　　知得共君相见否，近来魂梦转悠悠。 
<br>　　平地才应一顷馀，阁栏都大似巢居。入衙官吏声疑鸟， 
<br>　　下峡舟船腹似鱼。市井无钱论尺丈，田畴付火罢耘锄。 
<br>　　此中愁杀须甘分，惟惜平生旧著书。 
<br>　　哭鸟昼飞人少见，伥魂夜啸虎行多。满身沙虱无防处， 
<br>　　独脚山魈不奈何。甘受鬼神侵骨髓，常忧岐路处风波。 
<br>　　南歌未有东西分，敢唱沦浪一字歌。 
<br>　　荒芜满院不能锄，甑有尘埃圃乏蔬。定觉身将囚一种， 
<br>　　未知生共死何如。饥摇困尾丧家狗，热暴枯鳞失水鱼。 
<br>　　苦境万般君莫问，自怜方寸本来虚。 
<br>
<br>卷416_9 「酬乐天闻李尚书拜相以诗见贺」元稹 
<br>　　初因弹劾死东川，又为亲情弄化权。百口共经三峡水， 
<br>　　一时重上两漫天。尚书入用虽旬月，司马衔冤已十年。 
<br>　　若待更遭秋瘴后，便愁平地有重泉。 
<br>
<br>卷416_10 「酬乐天叹穷愁见寄」元稹 
<br>　　病煎愁绪转纷纷，百里何由说向君。老去心情随日减， 
<br>　　远来书信隔年闻。三冬有电连春雨，九月无霜尽火云。 
<br>　　并与巴南终岁热，四时谁道各平分。 
<br>
<br>卷416_11 「酬乐天三月三日见寄」元稹 
<br>　　当年此日花前醉，今日花前病里销。 
<br>　　独倚破帘闲怅望，可怜虚度好春朝。 
<br>
<br>卷416_12 「酬乐天叹损伤见寄」元稹 
<br>　　前途何在转茫茫，渐老那能不自伤。病为怕风多睡月， 
<br>　　起因花药暂扶床。函关气索迷真侣，峡水波翻碍故乡。 
<br>　　唯有秋来两行泪，对君新赠远诗章。 
<br>
<br>卷416_13 「瘴塞」元稹 
<br>　　瘴塞巴山哭鸟悲，红妆少妇敛啼眉。 
<br>　　殷勤奉药来相劝，云是前年欲病时。 
<br>
<br>卷416_14 「红荆」元稹 
<br>　　庭中栽得红荆树，十月花开不待春。 
<br>　　直到孩提尽惊怪，一家同是北来人。 
<br>
<br>卷416_15 「黄草峡听柔之琴二首」元稹 
<br>　　胡笳夜奏塞声寒，是我乡音听渐难。 
<br>　　料得小来辛苦学，又因知向峡中弹。 
<br>　　别鹤凄清觉露寒，离声渐咽命雏难。 
<br>　　怜君伴我涪州宿，犹有心情彻夜弹。 
<br>
<br>卷416_16 「书剑」元稹 
<br>　　渝工剑刃皆欧冶，巴吏书踪尽子云。 
<br>　　唯我心知有来处，泊船黄草夜思君。 
<br>
<br>卷416_17 「内状诗寄杨、白二员外（时知制诰）」元稹 
<br>　　天门暗辟玉琤鍧，昼送中枢晓禁清。彤管内人书细腻， 
<br>　　金奁御印篆分明。冲街不避将军令，跋敕兼题宰相名。 
<br>　　南省郎官谁待诏，与君将向世间行。 
<br>
<br>卷416_18 「别毅郎（此后三首，工部侍郎时诗）」元稹 
<br>　　尔爷只为一杯酒，此别那知死与生。 
<br>　　儿有何辜才七岁，亦教儿作瘴江行。 
<br>　　爱惜尔爷唯有我，我今憔悴望何人。 
<br>　　伤心自比笼中鹤，翦尽翅翎愁到身。 
<br>
<br>卷416_19 「自责」元稹 
<br>　　犀带金鱼束紫袍，不能将命报分毫。 
<br>　　他时得见牛常侍，为尔君前捧佩刀。 
<br>
<br>卷416_20 「送公度之福建（此后并同州刺史时作）」元稹 
<br>　　棠阴犹在建溪矶，此去那论是与非。 
<br>　　若见白头须尽敬，恐曾江岸识胡威。 
<br>
<br>卷416_21 「喜五兄自泗州至」元稹 
<br>　　眼中三十年来泪，一望南云一度垂。 
<br>　　惭愧临淮李常侍，远教形影暂相随。 
<br>
<br>卷416_22 「杏花」元稹 
<br>　　常年出入右银台，每怪春光例早回。 
<br>　　惭愧杏园行在景，同州园里也先开。 
<br>
<br>卷416_23 「第三岁日咏春风，凭杨员外寄长安柳」元稹 
<br>　　三日春风已有情，拂人头面稍怜轻。 
<br>　　殷勤为报长安柳，莫惜枝条动软声。 
<br>
<br>卷416_24 「赠别杨员外巨源」元稹 
<br>　　忆昔西河县下时，青山憔悴宦名卑。揄扬陶令缘求酒， 
<br>　　结托萧娘只在诗。朱紫衣裳浮世重，苍黄岁序长年悲。 
<br>　　白头后会知何日，一盏烦君不用辞。 
<br>
<br>卷416_25 「寄乐天二首」元稹 
<br>　　荣辱升沉影与身，世情谁是旧雷陈。唯应鲍叔犹怜我， 
<br>　　自保曾参不杀人。山入白楼沙苑暮，潮生沧海野塘春。 
<br>　　老逢佳景唯惆怅，两地各伤何限神。 
<br>　　论才赋命不相干，凤有文章雉有冠。羸骨欲销犹被刻， 
<br>　　疮痕未没又遭弹。剑头已折藏须盖，丁字虽刚屈莫难。 
<br>　　休学州前罗刹石，一生身敌海波澜。 
<br>
<br>卷416_26 「听妻弹别鹤操」元稹 
<br>　　别鹤声声怨夜弦，闻君此奏欲潸然。 
<br>　　商瞿五十知无子，更付琴书与仲宣。 
<br>
<br>卷416_27 「和王侍郎酬广宣上人观放榜后相贺」元稹 
<br>　　渥洼徒自有权奇，伯乐书名世始知。竞走墙前希得俊， 
<br>　　高悬日下表无私。都中纸贵流传后，海外金填姓字时。 
<br>　　珍重刘繇因首荐，为君送和碧云诗。 
<br>
<br>卷四百一十七 
<br>
<br>卷417_1 「酬乐天喜邻郡（此后并越州酬和并各次用本韵）」元稹 
<br>　　蹇驴瘦马尘中伴，紫绶朱衣梦里身。符竹偶因成对岸， 
<br>　　文章虚被配为邻。湖翻白浪常看雪，火照红妆不待春。 
<br>　　老大那能更争竞，任君投募醉乡人。 
<br>
<br>卷417_2 「再酬复言和前篇」元稹 
<br>　　经过二郡逢贤牧，聚集诸郎宴老身。清夜漫劳红烛会， 
<br>　　白头非是翠娥邻。曾携酒伴无端宿，自入朝行便别春。 
<br>　　潦倒微之从不占，未知公议道何人。 
<br>
<br>卷417_3 「赠乐天」元稹 
<br>　　莫言邻境易经过，彼此分符欲奈何。 
<br>　　垂老相逢渐难别，白头期限各无多。 
<br>
<br>卷417_4 「重赠（乐人商玲珑能歌，歌予数十诗）」元稹 
<br>　　休遣玲珑唱我诗，我诗多是别君词。 
<br>　　明朝又向江头别，月落潮平是去时。 
<br>
<br>卷417_5 「别后西陵晚眺」元稹 
<br>　　晚日未抛诗笔砚，夕阳空望郡楼台。 
<br>　　与君后会知何日，不似潮头暮却回。 
<br>
<br>卷417_6 「以州宅夸于乐天」元稹 
<br>　　州城迥绕拂云堆，镜水稽山满眼来。四面常时对屏障， 
<br>　　一家终日在楼台。星河似向檐前落，鼓角惊从地底回。 
<br>　　我是玉皇香案吏，谪居犹得住蓬莱。 
<br>
<br>卷417_7 「重夸州宅旦暮景色，兼酬前篇末句」元稹 
<br>　　仙都难画亦难书，暂合登临不合居。绕郭烟岚新雨后， 
<br>　　满山楼阁上灯初。人声晓动千门辟，湖色宵涵万象虚。 
<br>　　为问西州罗刹岸，涛头冲突近何如。 
<br>
<br>卷417_8 「酬乐天吟张员外诗见寄因思上京每与乐天…咏张新诗」元稹 
<br>　　乐天书内重封到，居敬堂前共读时。四友一为泉路客， 
<br>　　三人两咏浙江诗。别无远近皆难见，老减心情自各知。 
<br>　　杯酒与他年少隔，不相酬赠欲何之。 
<br>
<br>卷417_9 「寄乐天」元稹 
<br>　　闲夜思君坐到明，追寻往事倍伤情。同登科后心相合， 
<br>　　初得官时髭未生。二十年来谙世路，三千里外老江城。 
<br>　　犹应更有前途在，知向人间何处行。 
<br>
<br>卷417_10 「戏赠乐天、复言（此后三篇同韵）」元稹 
<br>　　乐事难逢岁易徂，白头光景莫令孤。弄涛船更曾观否， 
<br>　　望市楼还有会无。眼力少将寻案牍，心情且强掷枭卢。 
<br>　　孙园虎寺随宜看，不必遥遥羡镜湖。 
<br>
<br>卷417_11 「重酬乐天」元稹 
<br>　　红尘扰扰日西徂，我兴云心两共孤。暂出已遭千骑拥， 
<br>　　故交求见一人无。百篇书判从饶白，八米诗章未伏卢。 
<br>　　最笑近来黄叔度，自投名刺占陂湖。 
<br>
<br>卷417_12 「再酬复言」元稹 
<br>　　绕郭笙歌夜景徂，稽山迥带月轮孤。休文欲咏心应破， 
<br>　　道子虽来画得无。顾我小才同培塿，知君险斗敌都卢。 
<br>　　不然岂有姑苏郡，拟著陂塘比镜湖。 
<br>
<br>卷417_13 「郡务稍简因得整比旧诗并连缀焚削封章繁委箧笥…乐天」元稹 
<br>　　近来章奏小年诗，一种成空尽可悲。书得眼昏朱似碧， 
<br>　　用来心破发如丝。催身易老缘多事，报主深恩在几时。 
<br>　　天遣两家无嗣子，欲将文集与它谁。 
<br>
<br>卷417_14 「酬乐天馀思不尽加为六韵之作」元稹 
<br>　　律吕同声我尔身，文章君是一伶伦。众推贾谊为才子， 
<br>　　帝喜相如作侍臣。次韵千言曾报答，直词三道共经纶。 
<br>　　元诗驳杂真难辨，白朴流传用转新。蔡女图书虽在口， 
<br>　　于公门户岂生尘。商瞿未老犹希冀，莫把籝金便付人。 
<br>
<br>卷417_15 「寄乐天」元稹 
<br>　　莫嗟虚老海壖西，天下风光数会稽。灵氾桥前百里镜， 
<br>　　石帆山崦五云溪。冰销田地芦锥短，春入枝条柳眼低。 
<br>　　安得故人生羽翼，飞来相伴醉如泥。 
<br>
<br>卷417_16 「酬乐天雪中见寄」元稹 
<br>　　知君夜听风萧索，晓望林亭雪半糊。撼落不教封柳眼， 
<br>　　扫来偏尽附梅株。敲扶密竹枝犹亚，煦暖寒禽气渐苏。 
<br>　　坐觉湖声迷远浪，回惊云路在长途。钱塘湖上蘋先合， 
<br>　　梳洗楼前粉暗铺。石立玉童披鹤氅，台施瑶席换龙须。 
<br>　　满空飞舞应为瑞，寡和高歌只自娱。莫遣拥帘伤思妇， 
<br>　　且将盈尺慰农夫。称觞彼此情何异，对景东西事有殊。 
<br>　　镜水绕山山尽白，琉璃云母世间无。 
<br>
<br>卷417_17 「和乐天早春见寄」元稹 
<br>　　雨香云澹觉微和，谁送春声入棹歌。萱近北堂穿土早， 
<br>　　柳偏东面受风多。湖添水色消残雪，江送潮头涌漫波。 
<br>　　同受新年不同赏，无由缩地欲如何。 
<br>
<br>卷417_18 「酬复言长庆四年元日郡斋感怀见寄」元稹 
<br>　　腊尽残销春又归，逢新别故欲沾衣。自惊身上添年纪， 
<br>　　休系心中小是非。富贵祝来何所遂，聪明鞭得转无机。 
<br>　　羞看稚子先拈酒，怅望平生旧采薇。去日渐加馀日少， 
<br>　　贺人虽闹故人稀。椒花丽句闲重检，艾发衰容惜寸辉。 
<br>　　苦思正旦酬白雪，闲观风色动青旂。千官仗下炉烟里， 
<br>　　东海西头意独违。 
<br>
<br>卷417_19 「代郡斋神答乐天」元稹 
<br>　　虚白堂神传好语，二年长伴独吟时。夜怜星月多离烛， 
<br>　　日滉波涛一下帷。为报何人偿酒债，引看墙上使君诗。 
<br>
<br>卷417_20 「酬乐天重寄别」元稹 
<br>　　却报君侯听苦辞，老头抛我欲何之。 
<br>　　武牢关外虽分手，不似如今衰白时。 
<br>
<br>卷417_21 「和乐天重题别东楼」元稹 
<br>　　山容水态使君知，楼上从容万状移。日映文章霞细丽， 
<br>　　风驱鳞甲浪参差。鼓催潮户凌晨击，笛赛婆官彻夜吹。 
<br>　　唤客潜挥远红袖，卖垆高挂小青旗。賸铺床席春眠处， 
<br>　　乍卷帘帷月上时。光景无因将得去，为郎抄在和郎诗。 
<br>
<br>卷417_22 「馀杭周从事以十章见寄词调清婉难于遍酬聊和…答来贶」元稹 
<br>　　扰扰纷纷旦暮间，经营闲事不曾闲。多缘老病推辞酒， 
<br>　　少有功夫久羡山。清夜笙歌喧四郭，黄昏钟漏下重关。 
<br>　　何由得似周从事，醉入人家醒始还。 
<br>
<br>卷417_23 「寄浙西李大夫四首」元稹 
<br>　　柳眼梅心渐欲春，白头西望忆何人。 
<br>　　金陵太守曾相伴，共蹋银台一路尘。 
<br>　　蕊珠深处少人知，网索西临太液池。 
<br>　　浴殿晓闻天语后，步廊骑马笑相随。 
<br>　　禁林同直话交情，无夜无曾不到明。 
<br>　　最忆西楼人静夜，玉晨钟磬两三声。 
<br>　　由来鹏化便图南，浙右虽雄我未甘。 
<br>　　早渡西江好归去，莫抛舟楫滞春潭。 
<br>
<br>卷417_24 「初除浙东，妻有阻色，因以四韵晓之」元稹 
<br>　　嫁时五月归巴地，今日双旌上越州。兴庆首行千命妇， 
<br>　　会稽旁带六诸侯。海楼翡翠闲相逐，镜水鸳鸯暖共游。 
<br>　　我有主恩羞未报，君于此外更何求。 
<br>
<br>卷417_25 「为乐天自勘诗集因思顷年城南醉归马上递唱艳曲…成篇」元稹 
<br>　　春野醉吟十里程，斋宫潜咏万人惊。 
<br>　　今宵不寐到明读，风雨晓闻开锁声。 
<br>
<br>卷417_26 「题长庆四年历日尾」元稹 
<br>　　残历半张馀十四，灰心雪鬓两凄然。 
<br>　　定知新岁御楼后，从此不名长庆年。 
<br>
<br>卷四百一十八 
<br>
<br>卷418_1 「梦上天（此后十首，并和刘猛）」元稹 
<br>　　梦上高高天，高高苍苍高不极。下视五岳块累累， 
<br>　　仰天依旧苍苍色。蹋云耸身身更上，攀天上天攀未得。 
<br>　　西瞻若水兔轮低，东望蟠桃海波黑。日月之光不到此， 
<br>　　非暗非明烟塞塞。天悠地远身跨风，下无阶梯上无力。 
<br>　　来时畏有他人上，截断龙胡斩鹏翼。茫茫漫漫方自悲， 
<br>　　哭向青云椎素臆。哭声厌咽旁人恶，唤起惊悲泪飘露。 
<br>　　千惭万谢唤厌人，向使无君终不寤。 
<br>
<br>卷418_2 「冬白纻」元稹 
<br>　　吴宫夜长宫漏款，帘幕四垂灯焰暖。西施自舞王自管， 
<br>　　雪纻翻翻鹤翎散，促节牵繁舞腰懒。舞腰懒，王罢饮， 
<br>　　盖覆西施凤花锦。身作匡床臂为枕，朝珮枞玉王晏寝。 
<br>　　寝醒阍报门无事，子胥死后言为讳。近王之臣论王意， 
<br>　　共笑越王穷惴惴，夜夜抱冰寒不睡。 
<br>
<br>卷418_3 「将进酒」元稹 
<br>　　将进酒，将进酒。酒中有毒鸩主父，言之主父伤主母。 
<br>　　母为妾地父妾天，仰天俯地不忍言。阳为僵踣主父前， 
<br>　　主父不知加妾鞭。旁人知妾为主说，主将泪洗鞭头血。 
<br>　　推椎主母牵下堂，扶妾遣升堂上床。将进酒， 
<br>　　酒中无毒令主寿。愿主回恩归主母，遣妾如此由主父。 
<br>　　妾为此事人偶知，自惭不密方自悲。主今颠倒安置妾， 
<br>　　贪天僭地谁不为。 
<br>
<br>卷418_4 「采珠行」元稹 
<br>　　海波无底珠沉海，采珠之人判死采。万人判死一得珠， 
<br>　　斛量买婢人何在。年年采珠珠避人。今年采珠由海神。 
<br>　　海神采珠珠尽死，死尽明珠空海水。珠为海物海属神， 
<br>　　神今自采何况人。 
<br>
<br>卷418_5 「董逃行」元稹 
<br>　　董逃董逃董卓逃，揩铿戈甲声劳嘈。剜剜深脐脂焰焰， 
<br>　　人皆数叹曰， 尔独不忆年年取我身上膏。 
<br>　　膏销骨尽烟火死，长安城中贼毛起。城门四走公卿士， 
<br>　　走劝刘虞作天子。刘虞不敢作天子，曹瞒篡乱从此始。 
<br>　　董逃董逃人莫喜，胜负相环相枕倚，缝缀难成裁破易。 
<br>　　何况曲针不能伸巧指，欲学裁缝须准拟。 
<br>
<br>卷418_6 「忆远曲」元稹 
<br>　　忆远曲，郎身不远郎心远。沙随郎饭俱在匙， 
<br>　　郎意看沙那比饭。水中书字无字痕，君心暗画谁会君。 
<br>　　况妾事姑姑进止，身去门前同万里。一家尽是郎腹心， 
<br>　　妾似生来无两耳。妾身何足言，听妾私劝君。 
<br>　　君今夜夜醉何处，姑来伴妾自闭门。嫁夫恨不早， 
<br>　　养儿将备老。妾自嫁郎身骨立，老姑为郎求娶妾。 
<br>　　妾不忍见姑郎忍见，为郎忍耐看姑面。 
<br>
<br>卷418_7 「夫远征」元稹 
<br>　　赵卒四十万，尽为坑中鬼。赵王未信赵母言， 
<br>　　犹点新兵更填死。填死之兵兵气索，秦强赵破括敌起。 
<br>　　括虽专命起尚轻，何况牵肘之人牵不已。坑中之鬼妻在营， 
<br>　　髽麻戴绖鹅雁鸣。送夫之妇又行哭，哭声送死非送行。 
<br>　　夫远征，远征不必戍长城，出门便不知死生。 
<br>
<br>卷418_8 「织妇词」元稹 
<br>　　织夫何太忙，蚕经三卧行欲老。蚕神女圣早成丝， 
<br>　　今年丝税抽征早。早征非是官人恶。去岁官家事戎索。 
<br>　　征人战苦束刀疮，主将勋高换罗幕。缫丝织帛犹努力， 
<br>　　变缉撩机苦难织。东家头白双女儿，为解挑纹嫁不得。 
<br>　　檐前袅袅游丝上，上有蜘蛛巧来往。羡他虫豸解缘天， 
<br>　　能向虚空织罗网。 
<br>
<br>卷418_9 「田家词（一作田家行）」元稹 
<br>　　牛吒吒，田确确。旱块敲牛蹄趵趵，种得官仓珠颗谷。 
<br>　　六十年来兵蔟蔟，月月食粮车辘辘。一日官军收海服， 
<br>　　驱牛驾车食牛肉。归来攸得牛两角，重铸锄犁作斤劚。 
<br>　　姑舂妇担去输官，输官不足归卖屋，愿官早胜雠早覆。 
<br>　　农死有儿牛有犊，誓不遣官军粮不足。 
<br>
<br>卷418_10 「侠客行」元稹 
<br>　　侠客不怕死，怕在事不成，事成不肯藏姓名。 
<br>　　我非窃贼谁夜行，白日堂堂杀袁盎。九衢草草人面青， 
<br>　　此客此心师海鲸。海鲸露背横沧溟，海波分作两处生。 
<br>　　分海减海力，侠客有谋，人不识测三尺铁蛇延二国。 
<br>
<br>卷418_11 「君莫非（此后九首和李馀）」元稹 
<br>　　鸟不解走，兽不解飞。两不相解，那得相讥。犬不饮露， 
<br>　　蝉不啖肥。以蝉易犬，蝉死犬饥。燕在梁栋，鼠在阶基。 
<br>　　各自窠窟，人不能移。妇好针缕，夫读书诗。男翁女嫁， 
<br>　　卒不相知。惧聋摘耳，效痛嚬眉。我不非尔，尔无我非。 
<br>
<br>卷418_12 「田野狐兔行」元稹 
<br>　　种豆耘锄，种禾沟甽.禾苗豆甲，狐榾兔翦。割鹄喂鹰， 
<br>　　烹麟啖犬。鹰怕兔毫，犬被狐引。狐兔相须，鹰犬相尽。 
<br>　　日暗天寒，禾稀豆损。鹰犬就烹，狐兔俱哂。 
<br>
<br>卷418_13 「当来日大难行」元稹 
<br>　　当来日大难行。前有阪，后有坑。大梁侧，小梁倾。 
<br>　　两轴相绞，两轮相撑。大牛竖，小牛横。乌啄牛背， 
<br>　　足趺力伫。当来日大难行。太行虽险，险可使平。 
<br>　　轮轴自挠，牵制不停。泥潦渐久，荆棘旋生。行必不得， 
<br>　　不如不行。 
<br>
<br>卷418_14 「人道短」元稹 
<br>　　古道天道长人道短，我道天道短人道长。 
<br>　　天道昼夜回转不曾住，春秋冬夏忙。颠风暴雨电雷狂， 
<br>　　晴被阴暗，月夺日光。往往星宿，日亦堂堂。天既职性命， 
<br>　　道德人自强。尧舜有圣德，天不能遣，寿命永昌。 
<br>　　泥金刻玉，与秦始皇。周公傅说，何不长宰相。老聃仲尼， 
<br>　　何事栖遑。莽卓恭显，皆数十年富贵。梁冀夫妇， 
<br>　　车马煌煌。若此颠倒事，岂非天道短，岂非人道长。 
<br>　　尧舜留得神圣事，百代天子有典章。仲尼留得孝顺语， 
<br>　　千年万岁父子不敢相灭亡。殁后千馀载， 
<br>　　唐家天子封作文宣王。老君留得五千字，子孙万万称圣唐。 
<br>　　谥作玄元帝，魂魄坐天堂。周公周礼二十卷， 
<br>　　有能行者知纪纲。傅说说命三四纸，有能师者称祖宗。 
<br>　　天能夭人命，人使道无穷。若此神圣事，谁道人道短， 
<br>　　岂非人道长。天能种百草，莸得十年有气息，蕣才一日芳。 
<br>　　人能拣得丁沈兰蕙，料理百和香。天解养禽兽， 
<br>　　喂虎豹豺狼。人解和曲糵.充礿祀烝尝。杜鹃无百作， 
<br>　　天遣百鸟哺雏，不遣哺凤凰。巨蟒寿千岁， 
<br>　　天遣食牛吞象充腹肠。蛟螭与变化，鬼怪与隐藏。 
<br>　　蚊蚋与利觜，枳棘与锋铓。赖得人道有拣别， 
<br>　　信任天道真茫茫。若此撩乱事，岂非天道短，赖得人道长。 
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
