<HTML>
<HEAD>
<TITLE>刘禹锡诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 刘禹锡诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>刘禹锡诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5739"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'刘禹锡诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[刘禹锡诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 刘禹锡(772～842)，唐代文学家、哲学家。字梦得。洛阳（今属河南）人，祖籍中山（今河北定县）。他是匈奴族后裔，七世祖刘亮随魏孝文帝迁洛阳，始改汉姓。父刘绪因避安史之乱，举族东迁，寓居嘉兴（今属浙江）。刘禹锡出生在嘉兴，19岁左右游学长安。贞元九年与柳宗元同榜登进士第,接着又登宏词科。贞元十一年登吏部取士科,授太子校书，开始踏上仕途。贞元十六年入杜佑幕掌书记，参与讨伐徐州乱军。十八年调任渭南县主簿。次年任监察御史。贞元二十一年（当年八月改元永贞）一月，德宗死，顺宗即位，任用王叔文等人推行一系列改革弊政的措施。刘禹锡当时任屯田员外郎、判度支盐铁案，与王叔文、王□、柳宗元同为政治革新的核心人物,称为“二王刘柳”。革新只进行了半年,就遭到宦官、藩镇的强烈反对。顺宗被迫退位，宪宗即位。九月,革新失败,王叔文被赐死。刘禹锡初贬为连州（今广东连县）刺史，行至江陵，再贬朗州（今湖南常德）司马。同时贬为远州司马的共八人，史称“八司马”。元和九年十二月，刘禹锡与柳宗元等人一起奉召回京。次年三月,刘禹锡写了《元和十一（一字衍）年,自朗州召至京，戏赠看花诸君子》诗，得罪执政，被外放为连州刺史。后来又担任过夔州刺史、和州刺史。宝历二年冬，从和州奉召回洛阳。二十二年的贬谪生涯至此结束。大和元年,刘禹锡任东都尚书省主客郎中。次年回朝任主客郎中。他一到长安，就写了《再游玄都观绝句》，表现了屡遭打击而始终不屈的意志。以后历官苏州、汝州、同州刺史。从开成元年 (836)开始，改任太子宾客、秘书监分司东都的闲职。会昌元年(841),加检校礼部尚书衔。世称刘宾客、刘尚书。诗歌创作 刘禹锡生前与白居易齐名,世称“刘白”。白居易则称他为“诗豪”,推崇备至。他的诗歌,传诵之作极多。刘禹锡在元和十三年曾自编其著述为“四十通”，又删取四分之一为“集略”。这是最早的刘禹锡集和选本，今都不传。《新唐书·艺文志》载《刘禹锡集》40卷。宋初亡佚10卷。宋敏求搜集遗佚，辑为《外集》10卷，但仍有遗漏。现存刘禹锡集古本主要有三种：①清代避暑山庄旧藏宋绍兴八年(1138)董□刻本,题为《刘宾客文集》,属小字本，今有徐鸿宝影印本。又淳熙十三年(1186)陆游据董本重刻，称“浙本”。明清以来通行的刻本，基本上属于这个系统。②日本平安福井氏崇兰馆所藏宋刻本，题为《刘梦得文集》,属蜀大字本,今有董康影印本、商务印书馆缩印本。③北京图书馆所藏宋刻残本《刘梦得文集》一至四卷，建安坊刻本。明、清两代的毛晋、惠栋、何焯、冯浩、黄丕烈等人曾对刘禹锡集作过初步的校勘工作,但多数是抄本,流传不广。现通行刘禹锡集版本：《四部丛刊》本《刘梦得文集》，《四部备要》本《刘宾客文集》，《丛书集成》本《刘宾客文集》。此外，尚有校点本《刘禹锡集》。　刘禹锡的生平事迹，见于新、旧《唐书》本传，唐韦绚编《刘宾客嘉话录》（一称《刘公嘉话录》），记录了刘禹锡晚年有关创作、学问等方面的谈话，颇具资料价值。今人卞孝萱著有《刘禹锡年谱》，对刘禹锡的生平和各种史料多有考订。
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷三百五十四
<br>
<br>卷354_1 「团扇歌」刘禹锡
<br>　　团扇复团扇，奉君清暑殿。秋风入庭树，从此不相见。
<br>　　上有乘鸾女，苍苍虫网遍。明年入怀袖，别是机中练。
<br>
<br>卷354_2 「宜城歌」刘禹锡
<br>　　野水绕空城，行尘起孤驿。荒台侧生树，石碣阳镌额。
<br>　　靡靡度行人，温风吹宿麦。
<br>
<br>卷354_3 「顺阳歌」刘禹锡
<br>　　朝辞官军驿，前望顺阳路。野水啮荒坟，秋虫镂宫树。
<br>　　曾闻天宝末，胡马西南骛。城守鲁将军，拔城从此去。
<br>
<br>卷354_4 「莫瑶歌」刘禹锡
<br>　　莫瑶自生长，名字无符籍。市易杂鲛人，婚姻通木客。
<br>　　星居占泉眼，火种开山脊。夜渡千仞谿，含沙不能射。
<br>
<br>卷354_5 「度桂岭歌」刘禹锡
<br>　　桂阳岭，下下复高高。人稀鸟兽骇，地远草木豪。
<br>　　寄言迁金子，知余歌者劳。
<br>
<br>卷354_6 「插田歌」刘禹锡
<br>　　冈头花草齐，燕子东西飞。田塍望如线，白水光参差。
<br>　　农妇白纻裙，农父绿蓑衣。齐唱郢中歌，嘤伫如竹枝。
<br>　　但闻怨响音，不辨俚语词。时时一大笑，此必相嘲嗤。
<br>　　水平苗漠漠，烟火生墟落。黄犬往复还，赤鸡鸣且啄。
<br>　　路旁谁家郎，乌帽衫袖长。自言上计吏，年幼离帝乡。
<br>　　田夫语计吏，君家侬定谙。一来长安道，眼大不相参。
<br>　　计吏笑致辞，长安真大处。省门高轲峨，侬入无度数。
<br>　　昨来补卫士，唯用筒竹布。君看二三年，我作官人去。
<br>
<br>卷354_7 「葡萄歌（一作蒲桃）」刘禹锡
<br>　　野田生葡萄，缠绕一枝高。移来碧墀下，张王日日高。
<br>　　分岐浩繁缛，修蔓蟠诘曲。扬翘向庭柯，意思如有属。
<br>　　为之立长檠，布濩当轩绿。米液溉其根，理疏看渗漉。
<br>　　繁葩组绶结，悬实珠玑蹙。马乳带轻霜，龙鳞曜初旭。
<br>　　有客汾阴至，临堂瞪双目。自言我晋人，种此如种玉。
<br>　　酿之成美酒，令人饮不足。为君持一斗，往取凉州牧。
<br>
<br>卷354_8 「蛮子歌」刘禹锡
<br>　　蛮语钩輈音，蛮衣斑斓布。熏狸掘沙鼠，时节祠盘瓠。
<br>　　忽逢乘马客，恍若惊麏顾。腰斧上高山，意行无旧路。
<br>
<br>卷354_9 「马嵬行」刘禹锡
<br>　　绿野扶风道，黄尘马嵬驿。路边杨贵人，坟高三四尺。
<br>　　乃问里中儿，皆言幸蜀时。军家诛戚族，天子舍妖姬。
<br>　　群吏伏门屏，贵人牵帝衣。低回转美目，风日为无晖。
<br>　　贵人饮金屑，倏忽舜英暮。平生服杏丹，颜色真如故。
<br>　　属车尘已远，里巷来窥觑。共爱宿妆妍，君王画眉处。
<br>　　履綦无复有，履组光未灭。不见岩畔人，空见凌波袜。
<br>　　邮童爱踪迹，私手解鞶结。传看千万眼，缕绝香不歇。
<br>　　指环照骨明，首饰敌连城。将入咸阳市，犹得贾胡惊。
<br>
<br>卷354_10 「百花行」刘禹锡
<br>　　长安百花时，风景宜轻薄。无人不沽酒，何处不闻乐。
<br>　　春风连夜动，微雨凌晓濯。红焰出墙头，雪光映楼角。
<br>　　繁紫韵松竹，远黄绕篱落。临路不胜愁，轻烟去何托。
<br>　　满庭荡魂魄，照庑成丹渥。烂熳簇颠狂，飘零劝行乐。
<br>　　时节易晼晚，清阴覆池阁。唯有安石榴，当轩慰寂寞。
<br>
<br>卷354_11 「壮士行」刘禹锡
<br>　　阴风振寒郊，猛虎正咆哮。徐行出烧地，连吼入黄茅。
<br>　　壮士走马去，镫前弯玉弰。叱之使人立，一发如铍交。
<br>　　悍睛忽星堕，飞血溅林梢。彪炳为我席，膻腥充我庖。
<br>　　里中欣害除，贺酒纷呶号。明日长桥上，倾城看斩蛟。
<br>
<br>卷354_12 「苦雨行」刘禹锡
<br>　　悠悠飞走情，同乐在阳和。岁中三百日，常恐风雨多。
<br>　　天人信遐远，时节易蹉跎。洞房有明烛，无乃酣且歌。
<br>
<br>卷354_13 「华山歌」刘禹锡
<br>　　洪垆作高山，元气鼓其橐。俄然神功就，峻拔在寥廓。
<br>　　灵迹露指爪，杀气见棱角。凡木不敢生，神仙聿来托。
<br>　　天资帝王宅，以我为关钥。能令下国人，一见换神骨。
<br>　　高山固无限，如此方为岳。丈夫无特达，虽贵犹碌碌。
<br>
<br>卷354_14 「抛球乐词」刘禹锡
<br>　　五彩绣团圆，登君玳瑁筵。最宜红烛下，偏称落花前。
<br>　　上客如先起，应须赠一船。春早见花枝，朝朝恨发迟。
<br>　　及看花落后，却忆未开时。幸有抛球乐，一杯君莫辞。
<br>
<br>卷354_15 「华清词（一作华清宫词）」刘禹锡
<br>　　日出骊山东，裴回照温泉。楼台影玲珑，稍稍开白烟。
<br>　　言昔太上皇，常居此祈年。风中闻清乐，往往来列仙。
<br>　　翠华入五云，紫气归上玄。哀哀生人泪，泣尽弓剑前。
<br>　　圣道本自我，凡情徒颙然。小臣感玄化，一望青冥天。
<br>
<br>卷354_16 「送春曲三首」刘禹锡
<br>　　春向晚，春晚思悠哉。风云日已改，花叶自相催。
<br>　　漠漠空中去，何时天际来。
<br>　　春已暮，冉冉如人老，映叶见残花，连天是青草。
<br>　　可怜桃与李，从此同桑枣。
<br>　　春景去，此去何时回。游人千万恨，落日上高台。
<br>　　寂寞繁花尽，流莺归莫来。
<br>
<br>卷354_17 「初夏曲三首」刘禹锡
<br>　　铜壶方促夜，斗柄暂南回。稍嫌单衣重，初怜北户开。
<br>　　西园花已尽，新月为谁来。
<br>　　时节过繁华，阴阴千万家。巢禽命子戏，园果坠枝斜。
<br>　　寂寞孤飞蝶，窥丛觅晚花。
<br>　　绿水风初暖，青林露早晞。麦陇雉朝雊，桑野人暮归。
<br>　　百舌悲花尽，平芜来去飞。
<br>
<br>卷354_18 「捣衣曲」刘禹锡
<br>　　爽砧应秋律，繁杵含凄风。一一远相续，家家音不同。
<br>　　户庭凝露清，伴侣明月中。长裾委襞积，轻珮垂璁珑。
<br>　　汗馀衫更馥，钿移麝半空。报寒惊边雁，促思闻候虫。
<br>　　天狼正芒角，虎落定相攻。盈箧寄何处，征人如转蓬。
<br>
<br>卷354_19 「畬田行」刘禹锡
<br>　　何处好畬田，团团缦山腹。钻龟得雨卦，上山烧卧木。
<br>　　惊麏走且顾，群雉声咿喔。红焰远成霞，轻煤飞入郭。
<br>　　风引上高岑，猎猎度青林。青林望靡靡，赤光低复起。
<br>　　照潭出老蛟，爆竹惊山鬼。夜色不见山，孤明星汉间。
<br>　　如星复如月，俱逐晓风灭。本从敲石光，遂至烘天热。
<br>　　下种暖灰中，乘阳拆牙孽。苍苍一雨后，苕颖如云发。
<br>　　巴人拱手吟，耕耨不关心。由来得地势，径寸有馀金。
<br>
<br>卷354_20 「鶗鴂吟」刘禹锡
<br>　　朝阳有鸣凤，不闻千万祀。鶗鴂催众芳，晨间先入耳。
<br>　　秋风白露晞，从是尔啼时。如何上春日，唧唧满庭飞。
<br>
<br>卷354_21 「观云篇」刘禹锡
<br>　　兴云感阴气，疾足如见机。晴来意态行，有若功成归。
<br>　　葱茏含晚景，洁白凝秋晖。夜深度银汉，漠漠仙人衣。
<br>
<br>卷354_22 「养鸷词」刘禹锡
<br>　　养鸷非玩形，所资击鲜力。少年昧其理，日日哺不息。
<br>　　探雏网黄口，旦暮有馀食。宁知下鞲时，翅重飞不得。
<br>　　毰毸止林表，狡兔自南北。饮啄既已盈，安能劳羽翼。
<br>
<br>卷354_23 「别友人后得书因以诗赠」刘禹锡
<br>　　前时送君去，挥手青门桥。路转不相见，犹闻马萧萧。
<br>　　今得出关书，行程日已遥。春还迟君至，共结芳兰苕。
<br>
<br>卷354_24 「送华阴尉张苕赴邕府使幕（张即燕公之孙，顷坐事除名）」刘禹锡
<br>　　昔忝南宫郎，往来东观频。尝披燕公传，耸若窥三辰。
<br>　　翊圣崇国本，像贤正朝伦。高视缅今古，清风夐无邻。
<br>　　兰锜照通衢，一家十朱轮。酂国嗣侯绝，韦卿世业贫。
<br>　　夫子承大名，少年振芳尘。青袍仙掌下，矫首凌烟旻.
<br>　　公冶本非罪，潘郎一为民。风霜苦摇落，坚白无缁磷。
<br>　　一旦逢良时，天光烛幽沦。重为长裾客，佐彼观风臣。
<br>　　分野穷禹画，人烟过虞巡。不言此行远，所乐相知新。
<br>　　雨起巫山阳，鸟鸣湘水滨。离筵出苍莽，别曲多悲辛。
<br>　　今朝一杯酒，明日千里人。从此孤舟去，悠悠天海春。
<br>
<br>卷354_25 「送湘阳熊判官孺登府罢归钟陵因寄呈江西裴中丞二十三兄」刘禹锡
<br>　　射策志未就，从事岁云除。箧留马卿赋，袖有刘弘书。
<br>　　忽见夏木深，怅然忆吾庐。复持州民刺，归谒专城居。
<br>　　君家诚易知，胜绝倾里闾。人言北郭生，门有卿相舆。
<br>　　钟陵霭千里，带郭西江水。朱槛照河宫，旗亭绿云里。
<br>　　前年初缺守，慎简由宸扆。临轩弄郡章，得人方付此。
<br>　　是时左冯翊，天下第一理。贵臣持牙璋，优诏发青纸。
<br>　　迎风奸吏免，先令疲人喜。何武劾腐儒，陈蕃礼高士。
<br>　　昔升君子堂，腰下绶犹黄。汾阴有宝气，赤堇多奇铓。
<br>　　束简下曲台，佩鞬来历阳。绮筵陪一笑，兰室袭馀芳。
<br>　　风水忽异势，江湖遂相忘。因君倘借问，为话老沧浪。
<br>
<br>卷354_26 「送韦秀才道冲赴制举」刘禹锡
<br>　　惊禽一辞巢，栖息无少安。秋扇一离手，流尘蔽霜纨。
<br>　　故侣不可追，凉风日已寒。远逢杜陵士，别尽平生欢。
<br>　　逐客无印绶，楚江多芷兰。因居暇时游，长铗不复弹。
<br>　　阅书南轩霁，縆瑟清夜阑。万境身外寂，一杯腹中宽。
<br>　　伊昔玄宗朝，冬卿冠鸳鸾。肃穆升内殿，从容领儒冠。
<br>　　游夏无措词，阳秋垂不刊。至今群玉府，学者空纵观。
<br>　　世人希德门，揭若攀峰峦。之子尚明训，锵如振琅玕.
<br>　　一旦西上书，斑衣拂征鞍。荆台宿暮雨，汉水浮春澜。
<br>　　君门起天中，多士如星攒。烟霞覆双阙，抃舞罗千官。
<br>　　清漏滴铜壶，仙厨下雕槃。荧煌仰金榜，错落濡飞翰。
<br>　　古来才杰士，所嗟遭时难。一鸣从此始，相望青云端。
<br>
<br>卷354_27 「送李策秀才还湖南，因寄幕中亲故兼简衡州吕八郎中」刘禹锡
<br>　　深春风日净，昼长幽鸟鸣。仆夫前致词，门有白面生。
<br>　　摄衣相问讯，解带坐南荣。端志见眉睫，苦言发精诚。
<br>　　因出怀中文，调孤词亦清。悄如促柱弦，掩抑多不平。
<br>　　乃言本蜀士，世降岷山灵。前人秉艺文，高视来上京。
<br>　　曳绶司徒府，所从信国桢。析薪委宝林，善响继家声。
<br>　　何处翳附郭，几人思郈成。云天望乔木，风水悲流萍。
<br>　　前与计吏西，始列贡士名。森然就笔札，从试春官卿。
<br>　　帝城岐路多，万足伺晨星。茫茫风尘中，工拙同有营。
<br>　　寒女劳夜织，山苗荣寸茎。侯门方击钟，衣褐谁将迎。
<br>　　弱羽果摧颓，壮心郁怦怦。谅无蟠木容，聊复蓬累行。
<br>　　昨日讯灵龟，繇言利艰贞。当求舍拔中，必在审己明。
<br>　　誓将息薄游，焦思穷笔精。莳兰在幽渚，安得扬芬馨。
<br>　　曰余摧落者，散质负华缨。一聆苦辛词，再动伊郁情。
<br>　　身弃言不动，爱才心尚惊。恨无羊角风，使尔化北溟。
<br>　　论罢情益亲，涉旬忘归程。日携邑中客，闲眺江上城。
<br>　　昼憩命金罍，宵谈转璿衡。薰风香麈尾，月露濡桃笙。
<br>　　忽被戒羸骖，薄言事南征。火云蔚千里，旅思浩已盈。
<br>　　湘江含碧虚，衡岭浮翠晶。岂伊山水异，适与人事并。
<br>　　油幕侣昆丘，粲然叠瑶琼。庾楼见清月，孔坐多绿醽。
<br>　　复有衡山守，本自云龙庭。抗志在灵府，发越侔咸英。
<br>　　一挥出荥阳，惠彼嗤嗤氓。隼旟辞灞水，居者皆涕零。
<br>　　惟昔与伊人，交欢经宿龄。一从云雨散，滋我鄙吝萌。
<br>　　北渚不堪愁，南音谁复听。离忧若去水，浩漾无时停。
<br>　　尝闻祝融峰，上有神禹铭。古石琅玕姿，秘文螭虎形。
<br>　　圣功奠远服，神物拥休祯。贤人在其下，仿佛疑蓬瀛。
<br>　　君行历郡斋，大袂拂双旌。饰容遇朗鉴，肝鬲可以呈。
<br>　　昔日马相如，临邛坐尽倾。勉君刷羽翰，蚤取凌青冥。
<br>
<br>卷354_28 「送张盥赴举诗」刘禹锡
<br>　　尔生始悬弧，我作座上宾。引箸举汤饼，祝词天麒麟。
<br>　　今成一丈夫，坎坷愁风尘。长裾来谒我，自号庐山人。
<br>　　道旧与抚孤，悄然伤我神。依依见眉睫，嘿嘿含悲辛。
<br>　　永怀同年友，追想出谷晨。三十二君子，齐飞凌烟旻.
<br>　　曲江一会时，后会已凋沦。况今三十载，阅世难重陈。
<br>　　盛时一已过，来者日日新。不如摇落树，重有明年春。
<br>　　火后见琮璜，霜馀识松筠。肃风乃独秀，武部亦绝伦。
<br>　　尔今持我诗，西见二重臣。成贤必念旧，保贵在安贫。
<br>　　清时为丞郎，气力侔陶钧。乞取斗升水，因之云汉津。
<br>
<br>卷354_29 「和州送钱侍御自宣州幕拜官便于华州觐省」刘禹锡
<br>　　五彩绣衣裳，当年正相称。春风旧关路，归去真多兴。
<br>　　兰陔行可采，莲府犹回瞪。杨家绀幰迎，谢守瑶华赠。
<br>　　御街草泛滟，台柏烟含凝。曾是平生游，无因理归乘。
<br>
<br>卷354_30 「送僧方及南谒柳员外」刘禹锡
<br>　　昔事庐山远，精舍虎溪东。朝阳照瀑水，楼阁虹霓中。
<br>　　骋望羡游云，振衣若秋蓬。旧房闭松月，远思吟江风。
<br>　　古寺历头陀，奇峰扳祝融。南登小桂岭，却望归塞鸿。
<br>　　衣裓贮文章，自言学雕虫。抢榆念陵厉，覆篑图穹崇。
<br>　　远郡多暇日，有诗访禅宫。石门耸峭绝，竹院含空濛。
<br>　　幽响滴岩溜，晴芳飘野丛。海云悬飓母，山果属狙公。
<br>　　忽忆吴兴郡，白蘋正葱茏。愿言挹风采，邈若窥华嵩。
<br>　　桂水夏澜急，火山宵焰红。三衣濡菌露，一锡飞烟空。
<br>　　勿谓翻译徒，不为文雅雄。古来赏音者，燋爨得孤桐。
<br>
<br>卷354_31 「送惟良上人」刘禹锡
<br>　　高斋洒寒水，是夕山僧至。玄牝无关锁，琼书舍文字。
<br>　　灯明香满室，月午霜凝地。语到不言时，世间人尽睡。
<br>
<br>卷354_32 「翠微寺有感」刘禹锡
<br>　　吾王昔游幸，离宫云际开。朱旗迎夏早，凉轩避暑来。
<br>　　汤饼赐都尉，寒冰颁上才。龙髯不可望，玉座生尘埃。
<br>
<br>卷354_33 「观柘枝舞二首」刘禹锡
<br>　　胡服何葳蕤，仙仙登绮墀。神飙猎红蕖，龙烛映金枝。
<br>　　垂带覆纤腰，安钿当妩眉。翘袖中繁鼓，倾眸溯华榱。
<br>　　燕秦有旧曲，淮南多冶词。欲见倾城处，君看赴节时。
<br>　　山鸡临清镜，石燕赴遥津。何如上客会，长袖入华裀.
<br>　　体轻似无骨，观者皆耸神。曲尽回身处，层波犹注人。
<br>
<br>卷354_34 「连州腊日观莫徭猎西山」刘禹锡
<br>　　海天杀气薄，蛮军步伍嚣。林红叶尽变，原黑草初烧。
<br>　　围合繁钲息，禽兴大旆摇。张罗依道口，嗾犬上山腰。
<br>　　猜鹰虑奋迅，惊鹿时跼跳。瘴云四面起，腊雪半空消。
<br>　　箭头馀鹄血，鞍傍见雉翘。日暮还城邑，金笳发丽谯。
<br>
<br>卷354_35 「寄陕州姚中丞（时分司东都）」刘禹锡
<br>　　八月天气肃，二陵风雨收。旌旗阙下来，云日关东秋。
<br>　　禹迹想前事，汉台馀故丘。徘徊襟带地，左右帝王州。
<br>　　留滞悲昔老，恩光荣彻侯。相思望棠树，一寄商声讴。
<br>
<br>卷354_36 「奉酬湖州崔郎中见寄五韵」刘禹锡
<br>　　山阳昔相遇，灼灼晨葩鲜。同游翰墨场，和乐埙篪然。
<br>　　一落名宦途，浩如乘风船。行当衰暮日，卧理淮海边。
<br>　　犹期谢病后，共乐桑榆年。
<br>
<br>卷354_37 「学阮公体三首」刘禹锡
<br>　　少年负志气，信道不从时。只言绳自直，安知室可欺。
<br>　　百胜难虑敌，三折乃良医。人生不失意，焉能慕知己。
<br>　　朔风悲老骥，秋霜动鸷禽。出门有远道，平野多层阴。
<br>　　灭没驰绝塞，振迅拂华林。不因感衰节，安能激壮心。
<br>　　昔贤多使气，忧国不谋身。目览千载事，心交上古人。
<br>　　侯门有仁义，灵台多苦辛。不学腰如磬，徒使甑生尘。
<br>
<br>卷354_38 「秋晚题湖城驿池上亭」刘禹锡
<br>　　秋次池上馆，林塘照南荣。尘衣纷未解，幽思浩已盈。
<br>　　风莲坠故萼，露菊含晚英。恨为一夕客，愁听晨鸡鸣。
<br>
<br>卷354_39 「贾客词」刘禹锡
<br>　　贾客无定游，所游唯利并。眩俗杂良苦，乘时取重轻。
<br>　　心计析秋毫，摇钩侔悬衡。锥刀既无弃，转化日已盈。
<br>　　邀福祷波神，施财游化城。妻约雕金钏，女垂贯珠缨。
<br>　　高赀比封君，奇货通幸卿。趋时鸷鸟思，藏镪盘龙形。
<br>　　大艑浮通川，高楼次旗亭。行止皆有乐，关梁自无征。
<br>　　农夫何为者，辛苦事寒耕。
<br>
<br>卷354_40 「调瑟词」刘禹锡
<br>　　调瑟在张弦，弦平音自足。朱弦二十五，缺一不成曲。
<br>　　美人爱高张，瑶轸再三促。上弦虽独响，下应不相属。
<br>　　日暮声未和，寂寥一枯木。却顾膝上弦，流泪难相续。
<br>
<br>卷354_41 「读张曲江集作」刘禹锡
<br>　　圣言贵忠恕，至道重观身。法在何所恨，色相斯为仁。
<br>　　良时难久恃，阴谪岂无因。寂寞韶阳庙，魂归不见人。
<br>
<br>卷354_42 「偶作二首」刘禹锡
<br>　　终朝对尊酒，嗜兴非嗜甘。终日偶众人，纵言不纵谈。
<br>　　世情闲静见，药性病多谙。寄谢嵇中散，予无甚不堪。
<br>　　万卷堆床书，学者识其真。万里长江水，征夫渡要津。
<br>　　养生非但药，悟佛不因人。燕石何须辨，逢时即至珍。
<br>
<br>卷354_43 「昏镜词」刘禹锡
<br>　　昏镜非美金，漠然丧其晶。陋容多自欺，谓若他镜明。
<br>　　瑕疵既不见，妍态随意生。一日四五照，自言美倾城。
<br>　　饰带以纹绣，装匣以琼瑛。秦宫岂不重，非适乃为轻。
<br>
<br>卷354_44 「咏古二首有所寄」刘禹锡
<br>　　车音想辚辚，不见綦下尘。可怜平阳第，歌舞娇青春。
<br>　　金屋容色在，文园词赋新。一朝复得幸，应知失意人。
<br>　　寂寥照镜台，遗基古南阳。真人昔来游，翠凤相随翔。
<br>　　目成在桑野，志遂贮椒房。岂无三千女，初心不可忘。
<br>
<br>卷354_45 「磨镜篇」刘禹锡
<br>　　流尘翳明镜，岁久看如漆。门前负局人，为我一磨拂。
<br>　　萍开绿池满，晕尽金波溢。白日照空心，圆光走幽室。
<br>　　山神妖气沮，野魅真形出。却思未磨时，瓦砾来唐突。 
<br>
<br>　　　　　　　　　　　　　　卷三百五十五
<br>
<br>卷355_1 「登司马错古城」刘禹锡
<br>　　将军将秦师，西南奠遐服。故垒清江上，苍烟晦乔木。
<br>　　登临直萧辰，周览壮前躅。堑平陈叶满，墉高秋蔓绿。
<br>　　废井抽寒菜，毁台生鲁谷。耕人得古器，宿雨多遗镞。
<br>　　楚塞郁重叠，蛮溪纷诘曲。留此数仞基，几人伤远目。
<br>
<br>卷355_2 「谒柱山会禅师」刘禹锡
<br>　　我本山东人，平生多感慨。弱冠游咸京，上书金马外。
<br>　　结交当世贤，驰声溢四塞。勉修贵及早，狃捷不知退。
<br>　　锱铢扬芬馨，寻尺招瑕颣.淹留郢南都，摧颓羽翰碎。
<br>　　安能咎往事，且欲去沉痗.吾师得真如，寄在人寰内。
<br>　　哀我堕名网，有如翾飞辈。曈曈揭智烛，照使出昏昧。
<br>　　静见玄关启，歆然初心会。夙尚一何微，今得信可大。
<br>　　觉路明证入，便门通忏悔。悟理言自忘，处屯道犹泰。
<br>　　色身岂吾宝，慧性非形碍。思此灵山期，未卜何年载。
<br>
<br>卷355_3 「卧病闻常山旋师策勋宥过王泽大洽因寄李六侍郎」刘禹锡
<br>　　寂寂重寂寂，病夫卧秋斋。夜蛩思幽壁，槁叶鸣空阶。
<br>　　南国异气候，火旻尚昏霾。瘴烟跕飞羽，沴气伤百骸。
<br>　　昨闻凯歌旋，饮至酒如淮。无战陋丹水，垂仁轻槁街。
<br>　　清庙既策勋，圆丘俟燔柴。车书一以混，幽远靡不怀。
<br>　　逐客憔悴久，故乡云雨乖。禽鱼各有化，予欲问齐谐。
<br>
<br>卷355_4 「善卷坛下作（在柱山上）」刘禹锡
<br>　　先生见尧心，相与去九有。斯民既已治，我得安林薮。
<br>　　道为自然贵，名是无穷寿。瑶坛在此山，识者常回首。
<br>
<br>卷355_5 「武陵观火诗」刘禹锡
<br>　　楚乡祝融分，炎火常为虞。是时直突烟，发自晨炊徒。
<br>　　盲风扇其威，白昼曛阳乌。操绠不暇汲，循墙还避逾。
<br>　　怒如列缺光，迅与芬轮俱。联延掩四远，赫奕成洪炉。
<br>　　汹疑云涛翻，飒若鬼神趋。当前迎焮赩，是物同膏腴。
<br>　　金乌入梵天，赤龙游玄都。腾烟透窗户，飞焰生栾栌。
<br>　　火山摧半空，星雨洒中衢。瑶坛被髹漆，宝树攒珊瑚。
<br>　　光县与琴焦，旗亭无酒濡。市人委百货，邑令遗双凫。
<br>　　馀势下隈隩，长熛烘舳舻。吹焚照水府，炙浪愁天吴。
<br>　　灾罢云日晚，心惊视听殊。高灰辨廪庾，黑土连闉闍.
<br>　　众烬合星罗，游氛铄人肤。厚地藏宿热，遥林呈骤枯。
<br>　　火德资生人，庸可一日无。御之失其道，敲石弥天隅。
<br>　　晋库走龙剑，吴宫伤燕雏。五行有沴气，先哲垂訏谟。
<br>　　宋郑同日起，时当贤大夫。无苛自可乐，弭患非所图。
<br>　　贤守恤人瘼，临烟驻骊驹。吊场色惨忸，颜失词劬愉。
<br>　　下令蠲里布，指期轻市租。閈垣适未立，苫盖自相娱。
<br>　　山木行剪伐，江泥宜墐途。邑臣不必曾，何用征越巫。
<br>
<br>卷355_6 「崔元受少府自贬所还，遗山姜花，以诗答之」刘禹锡
<br>　　故人博罗尉，遗我山姜花。采从碧海上，来自谪仙家。
<br>　　云涛润孤根，阴火照晨葩。静摇扶桑日，艳对瀛洲霞。
<br>　　世人爱芳辛，搴撷忘幽遐。传名入帝里，飞驿辞天涯。
<br>　　王济本尚味，石崇方斗奢。雕盘多不识，绮席乃增华。
<br>　　驿马损筋骨，贵人滋齿牙。顾予藜藿士，持此重咨嗟。
<br>
<br>卷355_7 「途中早发」刘禹锡
<br>　　马踏尘上霜，月明江头路。行人朝气锐，宿鸟相辞去。
<br>　　流水隔远村，缦山多红树。悠悠关塞内，往来无闲步。
<br>
<br>卷355_8 「和董庶中古散调词赠尹果毅」刘禹锡
<br>　　昔听东武吟，壮年心已悲。如何今濩落，闻君辛苦辞。
<br>　　言有穷巷士，弱龄颇尚奇。读得玄女符，生当事边时。
<br>　　借名游侠窟，结客幽并儿。往来长楸间，能带双鞬驰。
<br>　　崩腾天宝末，尘暗燕南垂。爟火入咸阳，诏征神武师。
<br>　　是时占军幕，插羽扬金羁。万夫列辕门，观射中戟支。
<br>　　誓当雪国雠，亲爱从此辞。中宵倚长剑，起视蚩尤旗。
<br>　　介马晨萧萧，阵云竟天涯。阴风猎白草，旗槊光参差。
<br>　　勇气贯中肠，视身忽如遗。生擒白马将，虏骑不敢追。
<br>　　贵臣上战功，名姓随意移。终岁肌骨苦，他人印累累。
<br>　　谒者既清宫，诸侯各罢戏。上将赐甲第，门戟不可窥。
<br>　　眦血下沾襟，天高问无期。却寻故乡路，孤影空相随。
<br>　　行逢里中旧，扑樕昔所嗤。一言合侯王，腰佩黄金龟。
<br>　　问我何自苦，可怜真数奇。迟回顾徒御，得色悬双眉。
<br>　　翻然悟世途，抚己昧所宜。田园已芜没，流浪江海湄。
<br>　　鸷禽毛翮摧，不见翔云姿。衰容蔽逸气，孑孑无人知。
<br>　　寂寞草玄徒，长吟下书帷。为君发哀韵，若扣瑶林枝。
<br>　　有客识其真，潺湲涕交颐。饮尔一杯酒，陶然足自怡。
<br>
<br>卷355_9 「望衡山」刘禹锡
<br>　　东南倚盖卑，维岳资柱石。前当祝融居，上拂朱鸟翮。
<br>　　青冥结精气，磅礴宣地脉。还闻肤寸阴，能致弥天泽。
<br>
<br>卷355_10 「游桃源一百韵」刘禹锡
<br>　　沅江清悠悠，连山郁岑寂。回流抱绝巘，皎镜含虚碧。
<br>　　昏旦递明媚，烟岚分委积。香蔓垂绿潭，暴龙照孤碛。
<br>　　渊明著前志，子骥思远蹠。寂寂无何乡，密尔天地隔。
<br>　　金行太元岁，渔者偶探赜。寻花得幽踪，窥洞穿暗隙。
<br>　　依微闻鸡犬，豁达值阡陌。居人互将迎，笑语如平昔。
<br>　　广乐虽交奏，海禽心不怿。挥手一来归，故溪无处觅。
<br>　　绵绵五百载，市朝几迁革。有路在壶中，无人知地脉。
<br>　　皇家感至道，圣祚自天锡。金阙传本枝，玉函留宝历。
<br>　　禁山开秘宇，复户洁灵宅。蕊检香氛氲，醮坛烟幂幂。
<br>　　我来尘外躅，莹若朝星析。崖转对翠屏，水穷留画鹢.
<br>　　三休俯乔木，千级扳峭壁。旭日闻撞钟，彩云迎蹑屐。
<br>　　遂登最高顶，纵目还楚泽。平湖见草青，远岸连霞赤。
<br>　　幽寻如梦想，绵思属空阒。夤缘且忘疲，耽玩近成癖。
<br>　　清猿伺晓发，瑶草凌寒坼。祥禽舞葱茏，珠树摇玓瓅.
<br>　　羽人顾我笑，劝我税归轭。霓裳何飘飖，童颜洁白皙。
<br>　　重岩是藩屏，驯鹿受羁靮.楼居弥清霄，萝茑成翠帟。
<br>　　仙翁遗竹杖，王母留桃核。姹女飞丹砂，青童护金液。
<br>　　宝气浮鼎耳，神光生剑脊。虚无天乐来，僁窣鬼兵役。
<br>　　丹丘肃朝礼，玉札工紬绎。枕中淮南方，床下阜乡舄。
<br>　　明灯坐遥夜，幽籁听淅沥。因话近世仙，耸然心神惕。
<br>　　乃言瞿氏子，骨状非凡格。往事黄先生，群儿多侮剧。
<br>　　謷然不屑意，元气贮肝膈。往往游不归，洞中观博弈。
<br>　　言高未易信，犹复加诃责。一旦前致辞，自云仙期迫。
<br>　　言师有道骨，前事常被谪。如今三山上，名字在真籍。
<br>　　悠然谢主人，后岁当来觌。言毕依庭树，如烟去无迹。
<br>　　观者皆失次，惊追纷络绎。日暮山径穷，松风自萧槭。
<br>　　适逢修蛇见，瞋目光激射。如严三清居，不使恣搜索。
<br>　　唯馀步纲势，八趾在沙砾。至今东北隅，表以坛上石。
<br>　　列仙徒有名，世人非目击。如何庭庑际，白日振飞翮。
<br>　　洞天岂幽远，得道如咫尺。一气无死生，三光自迁易。
<br>　　因思人间世，前路何狭窄。瞥然此生中，善祝期满百。
<br>　　大方播群类，秀气肖翕辟。性静本同和，物牵成阻厄。
<br>　　是非斗方寸，荤血昏精魄。遂令多夭伤，犹喜见斑白。
<br>　　喧喧车马驰，苒苒桑榆夕。共安缇绣荣，不悟泥途适。
<br>　　纷吾本孤贱，世叶在逢掖。九流宗指归，百氏旁捃摭。
<br>　　公卿偶慰荐，乡曲缪推择。居安白社贫，志傲玄纁辟。
<br>　　功名希自取，簪组俟扬历。书府蚤怀铅，射宫曾发的。
<br>　　起草香生帐，坐曹乌集柏。赐燕聆箫韶，侍祠阅琮璧。
<br>　　尝闻履忠信，可以行蛮貊。自述希古心，忘恃干时画。
<br>　　巧言忽成锦，苦志徒食蘖。平地生峰峦，深心有矛戟。
<br>　　层波一震荡，弱植忽沦溺。北渚吊灵均，长岑思亭伯。
<br>　　祸来昧几兆，事去空叹息。尘累与时深，流年随漏滴。
<br>　　才能疑木雁，报施迷夷跖。楚奏絷钟仪，商歌劳甯戚。
<br>　　禀生非悬解，对镜方感激。自从婴网罗，每事问龟策。
<br>　　王正降雷雨，环玦赐迁斥。倘伏夷平人，誓将依羽客。
<br>　　买山构精舍，领徒开讲席。冀无身外忧，自有闲中益。
<br>　　道芽期日就，尘虑乃冰释。且欲遗姓名，安能慕竹帛。
<br>　　长生尚学致，一溉岂虚掷。芝朮资糇粮，烟霞拂巾帻。
<br>　　黄石履看堕，洪崖肩可拍。聊复嗟蜉蝣，何烦哀虺蜴。
<br>　　青囊既深味，琼葩亦屡摘。纵无西山资，犹免长戚戚。
<br>
<br>卷355_11 「客有为余话登天坛遇雨之状，因以赋之」刘禹锡
<br>　　清晨登天坛，半路逢阴晦。疾行穿雨过，却立视云背。
<br>　　白日照其上，风雷走于内。滉漾雪海翻，槎牙玉山碎。
<br>　　蛟龙露鬐鬣，神鬼含变态。万状互生灭，百音以繁会。
<br>　　俯观群动静，始觉天宇大。山顶自晶明，人间已滂沛。
<br>　　豁然重昏敛，涣若春冰溃。反照入松门，瀑流飞缟带。
<br>　　遥光泛物色，馀韵吟天籁。洞府撞仙钟，村墟起夕霭。
<br>　　却见山下侣，已如迷世代。问我何处来，我来云雨外。
<br>
<br>卷355_12 「秋江早发」刘禹锡
<br>　　轻阴迎晓日，霞霁秋江明。草树含远思，襟杯有馀清。
<br>　　凝睇万象起，朗吟孤愤平。渚鸿未矫翼，而我已遐征。
<br>　　因思市朝人，方听晨鸡鸣。昏昏恋衾枕，安见元气英。
<br>　　纳爽耳目变，玩奇筋骨轻。沧洲有奇趣，浩然吾将行。
<br>
<br>卷355_13 「有僧言罗浮事，因为诗以写之」刘禹锡
<br>　　君言罗浮上，容易见九垠。渐高元气壮，汹涌来翼身。
<br>　　夜宿最高峰，瞻望浩无邻。海黑天宇旷，星辰来逼人。
<br>　　是时当朏魄，阴物恣腾振。日光吐鲸背，剑影开龙鳞。
<br>　　倏若万马驰，旌旗耸奫沦。又如广乐奏，金石含悲辛。
<br>　　疑其有巨灵，怪物尽来宾。阴阳迭用事，乃俾夜作晨。
<br>　　咿喔天鸡鸣，扶桑色昕昕。赤波千万里，涌出黄金轮。
<br>　　下视生物息，霏如隙中尘。醯鸡仰瓮口，亦谓云汉津。
<br>　　世人信耳目，方寸度大钧。安知视听外，怪愕不可陈。
<br>　　悠悠想大方，此乃杯水滨。知小天地大，安能识其真。
<br>
<br>卷355_14 「裴祭酒尚书见示春归城南青松坞别墅…高侍郎之什命同作」刘禹锡
<br>　　早宦阅人事，晚怀生道机。时从学省出，独望郊园归。
<br>　　野彴度春水，山花映岩扉。石头解金章，林下步绿薇。
<br>　　青松郁成坞，修竹盈尺围。吟风起天籁，蔽日无炎威。
<br>　　危径盘羊肠，连甍耸翚飞。幽谷响樵斧，澄潭环钓矶。
<br>　　因高见帝城，冠盖扬光辉。白云难持寄，清韵投所希。
<br>　　二公如长离，比翼翔太微。含情谢林壑，酬赠骈珠玑。
<br>　　顾予久郎潜，愁寂对芳菲。一闻丘中趣，再抚黄金徽。
<br>
<br>卷355_15 「和河南裴尹侍郎宿斋天平寺诣九龙祠祈雨二十韵」刘禹锡
<br>　　有事九龙庙，洁斋梵王祠。玉箫何时绝，碧树空凉飔.
<br>　　吏散埃壒息，月高庭宇宜。重城肃穆闭，涧水潺湲时。
<br>　　人稀夜复闲，虑静境亦随。缅怀断鳌足，凝想乘鸾姿。
<br>　　朱明盛农节，膏泽方愆期。瞻言五灵瑞，能救百谷萎。
<br>　　咿喔晨鸡鸣，阑干斗柄垂。修容谒神像，注意陈正词。
<br>　　惊飙起泓泉，若调雷雨师。黑烟耸鳞甲，洒液如棼丝。
<br>　　丰隆震天衢，列缺挥火旗。炎空忽凄紧，高溜悬绠縻。
<br>　　生物已滂沛，湿云稍离披。丹霞启南陆，白水含东菑。
<br>　　熙熙飞走适，蔼蔼草树滋。浮光动宫观，远思盈川坻。
<br>　　吴公敏于政，谢守工为诗。商山有病客，言贺舒庞眉。
<br>
<br>卷355_16 「冬夜宴河中李相公中堂命筝歌送酒」刘禹锡
<br>　　朗朗鹍鸡弦，华堂夜多思。帘外雪已深，座中人半醉。
<br>　　翠蛾发清响，曲尽有馀意。酌我莫忧狂，老来无逸气。
<br>
<br>卷355_17 「重至衡阳伤柳仪曹」刘禹锡
<br>　　忆昨与故人，湘江岸头别。我马映林嘶，君帆转山灭。
<br>　　马嘶循古道，帆灭如流电。千里江蓠春，故人今不见。
<br>
<br>卷355_18 「谪居悼往二首」刘禹锡
<br>　　邑邑何邑邑，长沙地卑湿。楼上见春多，花前恨风急。
<br>　　猿愁肠断叫，鹤病翘趾立。牛衣独自眠，谁哀仲卿泣。
<br>　　郁郁何郁郁，长安远如日。终日念乡关，燕来鸿复还。
<br>　　潘岳岁寒思，屈平憔悴颜。殷勤望归路，无雨即登山。
<br>
<br>卷355_19 「有獭吟」刘禹锡
<br>　　有獭得嘉鱼，自谓天见怜。先祭不敢食，捧鳞望青玄。
<br>　　人立寒沙上，心专眼悁悁。渔翁以为妖，举块投其咽。
<br>　　呼儿贯鱼归，与獭同烹煎。关关黄金鹗，大翅摇江烟。
<br>　　下见盈寻鱼，投身擘洪连。攫拏隐鳞去，哺雏林岳巅。
<br>　　鸱乌欲伺隙，遥噪莫敢前。长居青云路，弹射无由缘。
<br>　　何地无江湖，何水无鲔鳣.天意不宰割，菲祭徒虔虔。
<br>　　空馀知礼重，载在淹中篇。
<br>
<br>卷355_20 「白太守行」刘禹锡
<br>　　闻有白太守，抛官归旧谿.苏州十万户，尽作婴儿啼。
<br>　　太守驻行舟，阊门草萋萋。挥袂谢啼者，依然两眉低。
<br>　　朱户非不崇，我心如重狴。华池非不清，意在寥廓栖。
<br>　　夸者窃所怪，贤者默思齐。我为太守行，题在隐起珪。
<br>
<br>卷355_21 「乐天寄洛下新诗，兼喜微之欲到，因以抒怀也」刘禹锡
<br>　　松间风未起，万叶不自吟。池上月未来，清辉同夕阴。
<br>　　宫徵不独运，埙篪自相寻。一从别乐天，诗思日已沉。
<br>　　吟君洛中作，精绝百炼金。乃知孤鹤情，月露为知音。
<br>　　微之从东来，威凤鸣归林。羡君先相见，一豁平生心。
<br>
<br>卷355_22 「月夜忆乐天兼寄微之（一作月夜寄微之，忆乐天）」刘禹锡
<br>　　今宵帝城月，一望雪相似。遥想洛阳城，清光正如此。
<br>　　知君当此夕，亦望镜湖水。展转相忆心，月明千万里。
<br>
<br>卷355_23 「早夏郡中书事」刘禹锡
<br>　　水禽渡残月，飞雨洒高城。华堂对嘉树，帘庑含晓清。
<br>　　拂镜整危冠，振衣步前楹。将吏俨成列，簿书纷来萦。
<br>　　言下辨曲直，笔端破交争。虚怀询病苦，怀律操剽轻。
<br>　　阍吏告无事，归来解簪缨。高帘覆朱阁，忽尔闻调笙。
<br>
<br>卷355_24 「酬乐天七月一日夜即事见寄」刘禹锡
<br>　　夜树风韵清，天河云彩轻。故苑多露草，隔城闻鹤鸣。
<br>　　摇落从此始，别离含远情。闻君当是夕，倚瑟吟商声。
<br>　　外物岂不足，中怀向谁倾。秋来念归去，同听嵩阳笙。
<br>
<br>卷355_25 「令狐相公见示赠竹二十韵仍命继和」刘禹锡
<br>　　高人必爱竹，寄兴良有以。峻节可临戎，虚心宜待士。
<br>　　众芳信妍媚，威凤难栖止。遂于鼙鼓间，移植东南美。
<br>　　封以梁国土，浇之浚泉水。得地色不移，凌空势方起。
<br>　　新青排故叶，馀纷笼疏理。犹复隔墙藩，何因出尘滓。
<br>　　兹辰去前蔽，永日劳瞪视。槭槭林已成，荧荧玉相似。
<br>　　规摹起心匠，洗涤在颐指。曲直既了然，孤高何卓尔。
<br>　　垂梢覆内屏，迸笋侵前戺。妓席拂云鬓，宾阶荫珠履。
<br>　　抱琴恣闲玩，执卷堪斜倚。露下悬明珰，风来韵清徵。
<br>　　坚贞贯四候，标格殊百卉。岁晚当自知，繁华岂云比。
<br>　　古诗无赠竹，高唱从此始。一听清瑶音，峥然长在耳。
<br>
<br>卷355_26 「和令狐相公晚泛汉江书怀寄洋州崔侍郎阆州高舍人二曹长」刘禹锡
<br>　　雨过远山出，江澄暮霞生。因浮济川舟，遂作适野行。
<br>　　郊树映缇骑，水禽避红旌。田夫捐畚锸，织妇窥柴荆。
<br>　　古岸夏花发，遥林晚蝉清。沿洄方玩境，鼓角已登城。
<br>　　部内有良牧，望中寄深情。临觞念佳期，泛瑟动离声。
<br>　　寂寞一病士，夙昔接群英。多谢谪仙侣，几时还玉京。
<br>
<br>卷355_27 「和乐天洛城春齐梁体八韵」刘禹锡
<br>　　帝城宜春入，游人喜意长。草生季伦谷，花出莫愁坊。
<br>　　断云发山色，轻风漾水光。楼前戏马地，树下斗鸡场。
<br>　　白头自为侣，绿酒亦满觞。潘园观种植，谢墅阅池塘。
<br>　　至闲似隐逸，过老不悲伤。相问焉功德，银黄游故乡。
<br>
<br>卷355_28 「洛中早春赠乐天」刘禹锡
<br>　　漠漠复霭霭，半晴将半阴。春来自何处，无迹日以深。
<br>　　韶嫩冰后木，轻盈烟际林。藤生欲有托，柳弱不自任。
<br>　　花意已含蓄，鸟言尚沉吟。期君当此时，与我恣追寻。
<br>　　翻愁烂熳后，春暮却伤心。
<br>
<br>卷355_29 「和乐天宴李周美中丞宅池上赏樱桃花」刘禹锡
<br>　　樱桃千万枝，照耀如雪天。王孙宴其下，隔水疑神仙。
<br>　　宿露发清香，初阳动暄妍。妖姬满髻插，酒客折枝传。
<br>　　同此赏芳月，几人有华筵。杯行勿遽辞，好醉逸三年。
<br>
<br>卷355_30 「酬乐天闻新蝉见赠」刘禹锡
<br>　　碧树鸣蝉后，烟云改容光。瑟然引秋气，芳草日夜黄。
<br>　　夹道喧古槐，临池思垂杨。离人下忆泪，志士激刚肠。
<br>　　昔闻阻山川，今听同匡床。人情便所遇，音韵岂殊常。
<br>　　因之比笙竽，送我游醉乡。
<br>
<br>卷355_31 「和乐天秋凉闲卧」刘禹锡
<br>　　暑退人体轻，雨馀天色改。荷珠贯索断，竹粉残妆在。
<br>　　高僧扫室请，逸客登楼待。槐柳渐萧疏，闲门少光彩。
<br>
<br>卷355_32 「酬乐天咏老见示」刘禹锡
<br>　　人谁不愿老，老去有谁怜。身瘦带频减，发稀冠自偏。
<br>　　废书缘惜眼，多炙为随年。经事还谙事，阅人如阅川。
<br>　　细思皆幸矣，下此便翛然。莫道桑榆晚，微霞尚满天。
<br>
<br>卷355_33 「岁夜咏怀」刘禹锡
<br>　　弥年不得意，新岁又如何。念昔同游者，而今有几多。
<br>　　以闲为自在，将寿补蹉跎。春色无情故，幽居亦见过。
<br>
<br>卷355_34 「酬牛相公独饮偶醉寓言见示」刘禹锡
<br>　　宫漏夜丁丁，千门闭霜月。华堂列红烛，丝管静中发。
<br>　　歌眉低有思，舞体轻无骨。主人启酡颜，酣畅浃肌发。
<br>　　犹思城外客，阡陌不可越。春意日夕深，此欢无断绝。
<br>
<br>卷355_35 「萋兮吟」刘禹锡
<br>　　天涯浮云生，争蔽日月光。穷巷秋风起，先摧兰蕙芳。
<br>　　万货列旗亭，恣心注明珰。名高毁所集，言巧智难防。
<br>　　勿谓行大道，斯须成太行。莫吟萋兮什，徒使君子伤。
<br>
<br>卷355_36 「韩十八侍御见示岳阳楼别窦司直诗…自述故足成六十二韵」刘禹锡
<br>　　楚望何苍然，曾澜七百里。孤城寄远目，一写无穷已。
<br>　　荡漾浮天盖，四环宣地理。积涨在三秋，混成非一水。
<br>　　冬游见清浅，春望多洲沚.云锦远沙明，风烟青草靡。
<br>　　火星忽南见，月硖方东迤。雪波西山来，隐若长城起。
<br>　　独专朝宗路，驶悍不可止。支川让其威，蓄缩至南委。
<br>　　熊武走蛮落，潇湘来奥鄙。炎蒸动泉源，积潦搜山趾。
<br>　　归往无旦夕，包含通远迩。行当白露时，眇视秋光里。
<br>　　曙色未昭晰，露华遥斐舋.浩尔神骨清，如观混元始。
<br>　　北风忽震荡，惊浪迷津涘。怒激鼓铿訇，蹙成山岿硊.
<br>　　鹍鹏疑变化，罔象何恢诡。嘘吸写楼台，腾骧露鬐尾。
<br>　　景移群动息，波静繁音弭。明月出中央，青天绝纤滓。
<br>　　素光淡无际，绿静平如砥。空影渡鹓鸿，秋声思芦苇。
<br>　　鲛人弄机杼，贝阙骈红紫。珠蛤吐玲珑，文鳐翔旖旎。
<br>　　水乡吴蜀限，地势东南庳。翼轸粲垂精，衡巫屹环峙。
<br>　　名雄七泽薮，国辨三苗氏。唐羿断修蛇，荆王惮青兕。
<br>　　秦狩迹犹在，虞巡路从此。轩后奏宫商，骚人咏兰芷。
<br>　　茅岭潜相应，橘洲傍可指。郭璞验幽经，罗含著前纪。
<br>　　观津戚里族，按道侯家子。联袂登高楼，临轩笑相视。
<br>　　假守亦高卧，墨曹正垂耳。契阔话凉温，壶觞慰迁徙。
<br>　　地偏山水秀，客重杯盘侈。红袖花欲然，银灯昼相似。
<br>　　兴酣更抵掌，乐极同启齿。笔锋不能休，藻思一何绮。
<br>　　伊余负微尚，夙昔惭知己。出入金马门，交结青云士。
<br>　　袭芳践兰室，学古游槐市。策慕宋前军，文师汉中垒。
<br>　　陋容昧俯仰，孤志无依倚。卫足不如葵，漏川空叹蚁。
<br>　　幸逢万物泰，独处穷途否。锻翮重叠伤，兢魂再三褫。
<br>　　蘧瑗亦屡化，左丘犹有耻。桃源访仙宫，薜服祠山鬼。
<br>　　故人南台旧，一别如弦矢。今朝会荆峦，斗酒相宴喜。
<br>　　为余出新什，笑抃随伸纸。晔若观五色，欢然臻四美。
<br>　　委曲风涛事，分明穷达旨。洪韵发华钟，凄音激清徵。
<br>　　羊濬要共和，江淹多杂拟。徒欲仰高山，焉能追逸轨。
<br>　　湘洲路四达，巴陵城百雉。何必颜光禄，留诗张内史。
<br>
<br>卷355_37 「和郴州杨侍郎玩郡斋紫薇花十四韵」刘禹锡
<br>　　几年丹霄上，出入金华省。暂别万年枝，看花桂阳岭。
<br>　　南方足奇树，公府成佳境。绿阴交广除，明艳透萧屏。
<br>　　雨馀人吏散，燕语帘栊静。懿此含晓芳，翛然忘簿领。
<br>　　紫茸垂组缕，金缕攒锋颖。露溽暗传香，风轻徐就影。
<br>　　苒弱多意思，从容占光景。得地在侯家，移根近仙井。
<br>　　开尊好凝睇，倚瑟仍回颈。游蜂驻彩冠，舞鹤迷烟顶。
<br>　　兴生红药后，爱与甘棠并。不学夭桃姿，浮荣在俄顷。
<br>
<br>卷355_38 「春日寄杨八唐州二首」刘禹锡
<br>　　淮西春草长，淮水逶迤光。燕入新村落，人耕旧战场。
<br>　　可怜行春守，立马看斜桑。
<br>　　漠漠淮上春，莠苗生故垒。梨花方城路，荻笋萧陂水。
<br>　　高斋有谪仙，坐啸清风起。
<br>
<br>卷355_39 「酬冯十七舍人宿卫赠别五韵」刘禹锡
<br>　　少年为别日，隋宫杨柳阴。白首相逢处，巴江烟浪深。
<br>　　使星上三蜀，春雨沾衣襟。王程促速意，夜语殷勤心。
<br>　　却归天上去，遗我云间音。
<br>
<br>卷355_40 「酬湖州崔郎中见寄」刘禹锡
<br>　　风筝吟秋空，不肖指爪声。高人灵府间，律吕伴咸英。
<br>　　昔年与兄游，文似马长卿。今来寄新诗，乃类陶渊明。
<br>　　磨砻老益智，吟咏闲弥精。岂非山水乡，荡漾神机清。
<br>　　渚烟蕙兰动，溪雨虹蜺生。冯君虚上舍，待余乘兴行。
<br>
<br>卷355_41 「秋日书怀寄河南王尹」刘禹锡
<br>　　公府想无事，西池秋水清。去年为狎客，永日奉高情。
<br>　　况有台上月，如闻云外笙。不知桑落酒，今岁与谁倾。
<br>
<br>卷355_42 「酬留守牛相公宫城早秋寓言见寄」刘禹锡
<br>　　晓月映宫树，秋光起天津。凉风稍动叶，宿露未生尘。
<br>　　星气尚芳丽，旷望感心神。挥毫成逸韵，开閤迟来宾。
<br>　　摆去将相印，渐为逍遥身。如招后房宴，却要白头人。
<br>
<br>卷355_43 「海阳十咏。吏隐亭」刘禹锡
<br>　　结构得奇势，朱门交碧浔。外来始一望，写尽平生心。
<br>　　日轩漾波影，月砌镂松阴。几度欲归去，回眸情更深。
<br>
<br>卷355_44 「海阳十咏。切云亭」刘禹锡
<br>　　迥破林烟出，俯窥石潭空。波摇杏梁日，松韵碧窗风。
<br>　　隔水生别岛，带桥如断虹。九疑南面事，尽入寸眸中。
<br>
<br>卷355_45 「海阳十咏。云英潭」刘禹锡
<br>　　芳幄覆云屏，石奁开碧镜。支流日飞洒，深处自疑莹。
<br>　　潜去不见迹，清音常满听。有时病朝酲，来此心神醒。
<br>
<br>卷355_46 「海阳十咏。玄览亭」刘禹锡
<br>　　潇洒青林际，夤缘碧潭隈。淙流冒石下，轻波触砌回。
<br>　　香风逼人度，幽花覆水开。故令无四壁，晴夜月光来。
<br>
<br>卷355_47 「海阳十咏。裴溪（时御史已遇新恩）」刘禹锡
<br>　　楚客忆关中，疏溪想汾水。萦纡非一曲，意态如千里。
<br>　　倒影罗文动，微波笑颜起。君今赐环归，何人承玉趾。
<br>
<br>卷355_48 「海阳十咏。飞练瀑」刘禹锡
<br>　　晶晶掷岩端，洁光如可把。琼枝曲不折，云片晴犹下。
<br>　　石坚激清响，叶动承馀洒。前时明月中，见是银河泻。
<br>
<br>卷355_49 「海阳十咏。蒙池」刘禹锡
<br>　　潆渟幽壁下，深净如无力。风起不成文，月来同一色。
<br>　　地灵草木瘦，人远烟霞逼。往往疑列仙，围棋在岩侧。
<br>
<br>卷355_50 「海阳十咏。棼丝瀑」刘禹锡
<br>　　飞流透嵌隙，喷洒如丝棼。含晕迎初旭，翻光破夕曛。
<br>　　馀波绕石去，碎响隔溪闻。却望琼沙际，逶迤见脉分。
<br>
<br>卷355_51 「海阳十咏。双溪」刘禹锡
<br>　　流水绕双岛，碧溪相并深。浮花拥曲处，远影落中心。
<br>　　闲鹭久独立，曝龟惊复沉。蘋风有时起，满谷箫韶音。
<br>
<br>卷355_52 「海阳十咏。月窟」刘禹锡
<br>　　溅溅漱幽石，注入团圆处。有如常满杯，承彼清夜露。
<br>　　岩曲月斜照，林寒春晚煦。游人不敢触，恐有蛟龙护。
<br>
<br>卷355_53 「武夫词」刘禹锡
<br>　　武夫何洸洸，衣紫袭绛裳。借问胡为尔，列校在鹰扬。
<br>　　依倚将军势，交结少年场。探丸害公吏，抽刃妒名倡。
<br>　　家产既不事，顾盼自生光。酣歌高楼上，袒裼大道傍。
<br>　　昔为编户人，秉耒甘哺糠。今来从军乐，跃马饫膏粱。
<br>　　犹思风尘起，无种取侯王。
<br>
<br>卷355_54 「虎丘寺路宴」刘禹锡
<br>　　青林虎丘寺，林际翠微路。立见山僧来，遥从鸟飞处。
<br>　　兹峰沦宝玉，千载惟丘墓。埋剑人空传，凿山龙已去。
<br>　　扪萝披翳荟，路转夕阴遽。虎啸崖谷寒，猿鸣松杉暮。
<br>　　徘徊北楼上，海江穷一顾。日映千里帆，鸦归万家树。
<br>　　暂因惬所适，果得捐外虑。庭暗栖还云，檐香滴甘露。
<br>　　久迷空寂理，多为声华故。永欲投此山，馀生岂能误。
<br>
<br>卷355_55 「缺题」刘禹锡
<br>　　故人日已远，窗下尘满琴。坐对一樽酒，恨多无力斟。
<br>　　幕疏萤色迥，露重月华深。万境与群籁，此时情岂任。
<br>
<br>卷355_56 「晚步扬子游南塘望沙尾」刘禹锡
<br>　　淮海多夏雨，晓来天始晴。萧条长风至，千里孤云生。
<br>　　卑湿久喧浊，搴开偶虚清。客游广陵郡，晚出临江城。
<br>　　郊外绿杨阴，江中沙屿明。归帆翳尽日，去棹闻遗声。
<br>　　乡国殊渺漫，羁心目悬旌。悠然京华意，怅望怀远程。
<br>　　薄暮大山上，翩翩双鸟征。
<br>
<br>卷355_57 「和浙西李大夫晚下北固山喜径松成阴怅然怀古…和依本韵」刘禹锡
<br>　　一辞温室树，几见武昌柳。荀谢年何少，韦平望已久。
<br>　　种松夹石道，纡组临沙阜。目览帝王州，心存股肱守。
<br>　　叶动惊彩翰，波澄见赪首。晋宋齐梁都，千山万江口。
<br>　　烟散隋宫出，涛来海门吼。风俗太伯馀，衣冠永嘉后。
<br>　　江长天作限，山固壤无朽。自古称佳丽，非贤谁奄有。
<br>　　八元邦族盛，万石门风厚。天柱揭东溟，文星照北斗。
<br>　　高亭一骋望，举酒共为寿。因赋咏怀诗，远寄同心友。
<br>　　禁中晨夜直，江左东西偶。将手握兵符，儒腰盘贵绶。
<br>　　颁条风有自，立事言无苟。农野闻让耕，军人不使酒。
<br>　　用材当构厦，知道宁窥牖。谁谓青云高，鹏飞终背负。
<br>
<br>卷355_58 「始至云安寄兵部韩侍郎中书白舍人二公近曾远守故有属焉」刘禹锡
<br>　　天外巴子国，山头白帝城。波清蜀栜尽，云散楚台倾。
<br>　　迅濑下哮吼，两岸势争衡。阴风鬼神过，暴雨蛟龙生。
<br>　　硖断见孤邑，江流照飞甍。蛮军击严鼓，笮马引双旌。
<br>　　望阙遥拜舞，分庭备将迎。铜符一以合，文墨纷来萦。
<br>　　暮色四山起，愁猿数处声。重关群吏散，静室寒灯明。
<br>　　故人青霞意，飞舞集蓬瀛。昔曾在池籞，应知鱼鸟情。 
<br>
<br>　　　　　　　　　　　　　　卷三百五十六
<br>
<br>卷356_1 「更衣曲」刘禹锡
<br>　　博山炯炯吐香雾，红烛引至更衣处。夜如何其夜漫漫，
<br>　　邻鸡未鸣寒雁度。庭前雪压松桂丛，廊下点点悬纱笼。
<br>　　满堂醉客争笑语，嘈囋琵琶青幕中。
<br>
<br>卷356_2 「桃源行」刘禹锡
<br>　　渔舟何招招，浮在武陵水。拖纶掷饵信流去，
<br>　　误入桃源行数里。清源寻尽花绵绵，踏花觅径至洞前。
<br>　　洞门苍黑烟雾生，暗行数步逢虚明。俗人毛骨惊仙子，
<br>　　争来致词何至此。须臾皆破冰雪颜，笑言委曲问人间。
<br>　　因嗟隐身来种玉，不知人世如风烛。筵羞石髓劝客餐，
<br>　　灯爇松脂留客宿。鸡声犬声遥相闻，晓色葱笼开五云。
<br>　　渔人振衣起出户，满庭无路花纷纷。翻然恐失乡县处，
<br>　　一息不肯桃源住。桃花满溪水似镜，尘心如垢洗不去。
<br>　　仙家一出寻无踪，至今流水山重重。
<br>
<br>卷356_3 「洞庭秋月行」刘禹锡
<br>　　洞庭秋月生湖心，层波万顷如熔金。孤轮徐转光不定，
<br>　　游气濛濛隔寒镜。是时白露三秋中，湖平月上天地空。
<br>　　岳阳楼头暮角绝，荡漾已过君山东。山城苍苍夜寂寂，
<br>　　水月逶迤绕城白。荡桨巴童歌竹枝，连樯估客吹羌笛。
<br>　　势高夜久阴力全，金气肃肃开星躔。浮云野马归四裔，
<br>　　遥望星斗当中天。天鸡相呼曙霞出，敛影含光让朝日。
<br>　　日出喧喧人不闲，夜来清景非人间。
<br>
<br>卷356_4 「九华山歌」刘禹锡
<br>　　奇峰一见惊魂魄，意想洪炉始开辟。疑是九龙夭矫欲攀天，
<br>　　忽逢霹雳一声化为石，不然何至今，悠悠亿万年，
<br>　　气势不死如腾屳。云含幽兮月添冷，月凝晖兮江漾影。
<br>　　结根不得要路津，迥秀长在无人境。轩皇封禅登云亭，
<br>　　大禹会计临东溟。乘樏不来广乐绝，独与猿鸟愁青荧。
<br>　　君不见敬亭之山黄索漠，兀如断岸无棱角。
<br>　　宣城谢守一首诗，遂使声名齐五岳。九华山，九华山，
<br>　　自是造化一尤物，焉能籍甚乎人间。
<br>
<br>卷356_5 「泰娘歌」刘禹锡
<br>　　泰娘家本阊门西，门前绿水环金堤。有时妆成好天气，
<br>　　走上皋桥折花戏。风流太守韦尚书，路傍忽见停隼旟。
<br>　　斗量明珠鸟传意，绀幰迎入专城居。长鬟如云衣似雾，
<br>　　锦茵罗荐承轻步。舞学惊鸿水榭春，歌传上客兰堂暮。
<br>　　从郎西入帝城中，贵游簪组香帘栊。低鬟缓视抱明月，
<br>　　纤指破拨生胡风。繁华一旦有消歇，题剑无光履声绝。
<br>　　洛阳旧宅生草莱，杜陵萧萧松柏哀。妆奁虫网厚如茧，
<br>　　博山炉侧倾寒灰。蕲州刺史张公子，白马新到铜驼里。
<br>　　自言买笑掷黄金，月堕云中从此始。安知鵩鸟座隅飞，
<br>　　寂寞旅魂招不归。秦嘉镜有前时结，韩寿香销故箧衣。
<br>　　山城少人江水碧，断雁哀猿风雨夕。朱弦已绝为知音，
<br>　　云鬓未秋私自惜。举目风烟非旧时，梦寻归路多参差。
<br>　　如何将此千行泪，更洒湘江斑竹枝。
<br>
<br>卷356_6 「龙阳县歌」刘禹锡
<br>　　县门白日无尘土，百姓县前挽鱼罟。主人引客登大堤，
<br>　　小儿纵观黄犬怒。鹧鸪惊鸣绕篱落，橘柚垂芳照窗户。
<br>　　沙平草绿见吏稀，寂历斜阳照县鼓。
<br>
<br>卷356_7 「墙阴歌」刘禹锡
<br>　　白日左右浮天潢，朝晡影入东西墙。昔为儿童在阴戏，
<br>　　当时意小觉日长。东邻侯家吹笙簧，随阴促促移象床。
<br>　　西邻田舍乏糟糠，就影汲汲舂黄粱。因思九州四海外，
<br>　　家家只占墙阴内。莫言墙阴数尺间，老却主人如等闲。
<br>　　君看眼前光阴促，中心莫学太行山。
<br>
<br>卷356_8 「踏潮歌」刘禹锡
<br>　　屯门积日无回飙，沧波不归成踏潮。轰如鞭石矻且摇，
<br>　　亘空欲驾鼋鼍桥。惊湍蹙缩悍而骄，大陵高岸失岧峣.
<br>　　四边无阻音响调，背负元气掀重霄。介鲸得性方逍遥，
<br>　　仰鼻嘘吸扬朱翘。海人狂顾迭相招，罽衣髽首声哓哓。
<br>　　征南将军登丽谯，赤旗指麾不敢嚣。翌日风回沴气消，
<br>　　归涛纳纳景昭昭。乌泥白沙复满海，海色不动如青瑶。
<br>
<br>卷356_9 「白鹭儿」刘禹锡
<br>　　白鹭儿，最高格。毛衣新成雪不敌，众禽喧呼独凝寂。
<br>　　孤眠芊芊草，久立潺潺石。前山正无云，飞去入遥碧。
<br>
<br>卷356_10 「平齐行二首」刘禹锡
<br>　　胡尘昔起蓟北门，河南地属平卢军。貂裘代马绕东岳，
<br>　　峄阳孤桐削为角。地形十二虏意骄，恩泽含容历四朝。
<br>　　鲁人皆解带弓箭，齐人不复闻箫韶。今朝天子圣神武，
<br>　　手握玄符平九土。初哀狂童袭故事，文告不来方振怒。
<br>　　去秋诏下诛东平，官军四合犹婴城。春来群乌噪且惊，
<br>　　气如坏山堕其庭。牙门大将有刘生，夜半射落欃枪星。
<br>　　帐中虏血流满地，门外三军舞连臂。驿骑函首过黄河，
<br>　　城中无贼天气和。朝廷侍郎来慰抚，耕夫满野行人歌。
<br>　　泰山沉寇六十年，旅祭不享生愁烟。今逢圣君欲封禅，
<br>　　神使阴兵来助战。妖气扫尽河水清，日观杲杲卿云见。
<br>　　开元皇帝东封时，百神受职争奔驰。千钧猛簴顺流下，
<br>　　洪波涵淡浮熊罴。侍臣燕公秉文笔，玉检告天无愧词。
<br>　　当今睿孙承圣祖，岳神望幸河宗舞。青门大道属车尘，
<br>　　共待葳蕤翠华举。
<br>
<br>卷356_11 「送裴处士应制举诗」刘禹锡
<br>　　裴生久在风尘里，气劲言高少知己。注书曾学郑司农，
<br>　　历国多于孔夫子。往年访我到连州，无穷绝境终日游。
<br>　　登山雨中试蜡屐，入洞夏里披貂裘。白帝城边又相遇，
<br>　　敛翼三年不飞去。忽然结束如秋蓬，自称对策明光宫。
<br>　　人言策中说何事，掉头不答看飞鸿。彤庭翠松迎晓日，
<br>　　凤衔金榜云间出。中贵腰鞭立倾酒，宰臣委佩观摇笔。
<br>　　古称射策如弯弧，一发偶中何时无。由来草泽无忌讳，
<br>　　努力满挽当亨衢。忆得当年识君处，嘉禾驿后联墙住。
<br>　　垂钩钓得王馀鱼，踏芳共登苏小墓。此事今同梦想间，
<br>　　相看一笑且开颜。老大希逢旧邻里，为君扶病到方山。
<br>
<br>卷356_12 「三乡驿楼伏睹玄宗望女几山诗，小臣斐然有感」刘禹锡
<br>　　开元天子万事足，唯惜当时光景促。三乡陌上望仙山，
<br>　　归作霓裳羽衣曲。仙心从此在瑶池，三清八景相追随。
<br>　　天上忽乘白云去，世间空有秋风词。
<br>
<br>卷356_13 「城西行」刘禹锡
<br>　　城西簇簇三叛族，叛者为谁蔡吴蜀。中使提刀出禁来，
<br>　　九衢车马轰如雷。临刑与酒杯未覆，雠家白官先请肉。
<br>　　守吏能然董卓脐，饥乌来觇桓玄目。城西人散泰阶平，
<br>　　雨洗血痕春草生。
<br>
<br>卷356_14 「武昌老人说笛歌」刘禹锡
<br>　　武昌老人七十馀，手把庾令相问书。自言少小学吹笛，
<br>　　早事曹王曾赏激。往年镇戍到蕲州，楚山萧萧笛竹秋。
<br>　　当时买材恣搜索，典却身上乌貂裘。古苔苍苍封老节，
<br>　　石上孤生饱风雪。商声五音随指发，水中龙应行云绝。
<br>　　曾将黄鹤楼上吹，一声占尽秋江月。如今老去语尤迟，
<br>　　音韵高低耳不知。气力已微心尚在，时时一曲梦中吹。
<br>
<br>卷356_15 「西山兰若试茶歌」刘禹锡
<br>　　山僧后檐茶数丛，春来映竹抽新茸。宛然为客振衣起，
<br>　　自傍芳丛摘鹰觜。斯须炒成满室香，便酌砌下金沙水。
<br>　　骤雨松声入鼎来，白云满碗花徘徊。悠扬喷鼻宿酲散，
<br>　　清峭彻骨烦襟开。阳崖阴岭各殊气，未若竹下莓苔地。
<br>　　炎帝虽尝未解煎，桐君有箓那知味。新芽连拳半未舒，
<br>　　自摘至煎俄顷馀。木兰沾露香微似，瑶草临波色不如。
<br>　　僧言灵味宜幽寂，采采翘英为嘉客。不辞缄封寄郡斋，
<br>　　砖井铜炉损标格。何况蒙山顾渚春，白泥赤印走风尘。
<br>　　欲知花乳清泠味，须是眠云跂石人。
<br>
<br>卷356_16 「聚蚊谣」刘禹锡
<br>　　沉沉夏夜兰堂开，飞蚊伺暗声如雷。嘈然欻起初骇听，
<br>　　殷殷若自南山来。喧腾鼓舞喜昏黑，昧者不分听者惑。
<br>　　露花滴沥月上天，利觜迎人著不得。我躯七尺尔如芒，
<br>　　我孤尔众能我伤。天生有时不可遏，为尔设幄潜匡床。
<br>　　清商一来秋日晓，羞尔微形饲丹鸟。
<br>
<br>卷356_17 「百舌吟」刘禹锡
<br>　　晓星寥落春云低，初闻百舌间关啼。花树满空迷处所，
<br>　　摇动繁英坠红雨。笙簧百啭音韵多，黄鹂吞声燕无语。
<br>　　东方朝日迟迟升，迎风弄景如自矜。数声不尽又飞去，
<br>　　何许相逢绿杨路。绵蛮宛转似娱人，一心百舌何纷纷。
<br>　　酡颜侠少停歌听，坠珥妖姬和睡闻。可怜光景何时尽，
<br>　　谁能低回避鹰隼。廷尉张罗自不关，潘郎挟弹无情损。
<br>　　天生羽族尔何微，舌端万变乘春晖。南方朱鸟一朝见，
<br>　　索漠无言蒿下飞。
<br>
<br>卷356_18 「飞鸢操」刘禹锡
<br>　　鸢飞杳杳青云里，鸢鸣萧萧风四起。旗尾飘扬势渐高，
<br>　　箭头砉划声相似。长空悠悠霁日悬，六翮不动凝风烟。
<br>　　游鹍翔雁出其下，庆云清景相回旋。忽闻饥乌一噪聚，
<br>　　瞥下云中争腐鼠。腾音砺吻相喧呼，仰天大吓疑鹓雏。
<br>　　畏人避犬投高处，俯啄无声犹屡顾。青鸟自爱玉山禾，
<br>　　仙禽徒贵华亭露。朴樕危巢向暮时，毰毸饱腹蹲枯枝。
<br>　　游童挟弹一麾肘，臆碎羽分人不悲。天生众禽各有类，
<br>　　威凤文章在仁义。鹰隼仪形蝼蚁心，虽能戾天何足贵。
<br>
<br>卷356_19 「秋萤引」刘禹锡
<br>　　汉陵秦苑遥苍苍，陈根腐叶秋萤光。夜空寥寂金气净，
<br>　　千门九陌飞悠扬。纷纶晖映互明灭，金炉星喷镫花发。
<br>　　露华洗濯清风吹，低昂不定招摇垂。高丽罘罳照珠网，
<br>　　斜历璇题舞罗幌。曝衣楼上拂香裙，承露台前转仙掌。
<br>　　槐市诸生夜读书，北窗分明辨鲁鱼。行子东山起征思，
<br>　　中郎骑省悲秋气。铜雀人归自入帘，长门帐开来照泪。
<br>　　谁言向晦常自明，儿童走步娇女争。天生有光非自衒，
<br>　　远近低昂暗中见。撮蚊妖鸟亦夜起，翅如车轮而已矣。
<br>
<br>卷356_20 「伤秦姝行」刘禹锡
<br>　　长安二月花满城，插花女儿弹银筝。南宫仙郎下朝晚，
<br>　　曲头驻马闻新声。马蹄逶迟心荡漾，高楼已远犹频望。
<br>　　此时意重千金轻，鸟传消息绀轮迎。芳筵银烛一相见，
<br>　　浅笑低鬟初目成。蜀弦铮摐指如玉，皇帝弟子韦家曲。
<br>　　青牛文梓赤金簧，玫瑰宝柱秋雁行。敛蛾收袂凝清光，
<br>　　抽弦缓调怨且长。八鸾锵锵渡银汉，九雏威凤鸣朝阳。
<br>　　曲终韵尽意不足，馀思悄绝愁空堂。从郎镇南别城阙，
<br>　　楼船理曲潇湘月。冯夷蹁跹舞渌波，鲛人出听停绡梭。
<br>　　北池含烟瑶草短。万松亭下清风满。秦声一曲此时闻，
<br>　　岭泉呜咽南云断。来自长陵小市东，蕣华零落瘴江风。
<br>　　侍儿掩泣收银甲，鹦鹉不言愁玉笼。博山炉中香自灭，
<br>　　镜奁尘暗同心结。从此东山非昔游，长嗟人与弦俱绝。
<br>
<br>卷356_21 「竞渡曲」刘禹锡
<br>　　沅江五月平堤流，邑人相将浮彩舟。灵均何年歌已矣，
<br>　　哀谣振楫从此起。杨桴击节雷阗阗，乱流齐进声轰然。
<br>　　蛟龙得雨鬐鬣动，螮蝀饮河形影联。刺史临流褰翠帏，
<br>　　揭竿命爵分雄雌。先鸣馀勇争鼓舞，未至衔枚颜色沮。
<br>　　百胜本自有前期，一飞由来无定所。风俗如狂重此时，
<br>　　纵观云委江之湄。彩旂夹岸照蛟室，罗袜凌波呈水嬉。
<br>　　曲终人散空愁暮，招屈亭前水东注。
<br>
<br>卷356_22 「翰林白二十二学士见寄诗一百篇，因以答贶」刘禹锡
<br>　　吟君遗我百篇诗，使我独坐形神驰。玉琴清夜人不语，
<br>　　琪树春朝风正吹。郢人斤斫无痕迹，仙人衣裳弃刀尺。
<br>　　世人方内欲相寻，行尽四维无处觅。
<br>
<br>卷356_23 「忆春草（春草，乐天舞妓名）」刘禹锡
<br>　　忆春草，处处多情洛阳道。金谷园中见日迟，
<br>　　铜驼陌上迎风早。河南大君频出难，只得池塘十步看。
<br>　　府门闭后满街月，几处游人草头歇。馆娃宫外姑苏台，
<br>　　郁郁芊芊拨不开。无风自偃君知否，西子裙裾曾拂来。
<br>
<br>卷356_24 「乐天寄忆旧游，因作报白君以答」刘禹锡
<br>　　报白君，别来已渡江南春。江南春色何处好，
<br>　　燕子双飞故官道。春城三百七十桥，夹岸朱楼隔柳条。
<br>　　丫头小儿荡画桨，长袂女郎簪翠翘。郡斋北轩卷罗幕，
<br>　　碧池逶迤绕画阁。池边绿竹桃李花，花下舞筵铺彩霞。
<br>　　吴娃足情言语黠，越客有酒巾冠斜。坐中皆言白太守，
<br>　　不负风光向杯酒。酒酣襞笺飞逸韵，至今传在人人口。
<br>　　报白君，相思空望嵩丘云。其奈钱塘苏小小，
<br>　　忆君泪点石榴裙。
<br>
<br>卷356_25 「两如何诗谢裴令公赠别二首」刘禹锡
<br>　　一言一顾重，重何如。今日陪游清洛苑，昔年别入承明庐。
<br>　　一东一西别，别何如。终期大冶再熔炼，愿托扶摇翔碧虚。
<br>
<br>卷356_26 「唐侍御寄游道林岳麓二寺诗并沈中丞姚员外所和见征继作」刘禹锡
<br>　　湘西古刹双蹲蹲，群峰朝拱如骏奔。青松步障深五里，
<br>　　龙宫黯黯神为阍。高殿呀然压苍巘，俯瞰长江疑欲吞。
<br>　　橘洲泛浮金实动，水郭缭绕朱楼鶱.语馀百响入天籁，
<br>　　众奇引步轻翩翻。泉清石布博棋子，萝密鸟韵如簧言。
<br>　　回廊架险高且曲，新径穿林明复昏。浅流忽浊山兽过，
<br>　　古木半空天火痕。星使双飞出禁垣，元侯饯之游石门。
<br>　　紫髯翼从红袖舞，竹风松雪香温黁.远持清琐照巫峡，
<br>　　一戛惊断三声猿。灵山会中身不预，吟想峭绝愁精魂。
<br>　　恨无黄金千万饼，布地买取为丘园。
<br>
<br>卷356_27 「将赴汝州，途出浚下，留辞李相公」刘禹锡
<br>　　长安旧游四十载，鄂渚一别十四年。后来富贵已零落，
<br>　　岁寒松柏犹依然。初逢贞元尚文主，云阙天池共翔舞。
<br>　　相看却数六朝臣，屈指如今无四五。夷门天下之咽喉，
<br>　　昔时往往生疮疣。联翩旧相来镇压，四海吐纳皆通流。
<br>　　久别凡经几多事，何由说得平生意。千思万虑尽如空，
<br>　　一笑一言真可贵。世间何事最殷勤，白头将相逢故人。
<br>　　功成名遂会归老，请向东山为近邻。
<br>
<br>卷356_28 「平蔡州三首」刘禹锡
<br>　　蔡州城中众心死，妖星夜落照壕水。汉家飞将下天来，
<br>　　马箠一挥门洞开。贼徒崩腾望旗拜，有若群蛰惊春雷。
<br>　　狂童面缚登槛车，太白夭矫垂捷书。相公从容来镇抚，
<br>　　常侍郊迎负文弩。四人归业闾里间，小儿跳浪健儿舞。
<br>　　汝南晨鸡喔喔鸣，城头鼓角音和平。路傍老人忆旧事，
<br>　　相与感激皆涕零。老人收泣前致辞，官军入城人不知。
<br>　　忽惊元和十二载，重见天宝承平时。
<br>　　九衢车马浑浑流，使臣来献淮西囚。四夷闻风失匕箸，
<br>　　天子受贺登高楼。妖童擢发不足数，血污城西一抔土。
<br>　　南峰无火楚泽间，夜行不锁穆陵关。策勋礼毕天下泰，
<br>　　猛士按剑看恒山。
<br>
<br>卷356_29 「送僧仲剬东游兼寄呈灵澈上人」刘禹锡
<br>　　释子道成神气闲，住持曾上清凉山。晴空礼拜见真像，
<br>　　金毛五髻卿云间。西游长安隶僧籍，本寺门前曲江碧。
<br>　　松间白月照宝书，竹下香泉洒瑶席。前时学得经论成，
<br>　　奔驰象马开禅扃。高筵谈柄一麾拂，讲下门徒如醉醒。
<br>　　旧闻南方多长老，次第来入荆门道。荆州本自重弥天，
<br>　　南朝塔庙犹依然。宴坐东阳枯树下，经行居止故台边。
<br>　　忽忆遗民社中客，为我衡阳驻飞锡。讲罢同寻相鹤经，
<br>　　闲来共蜡登山屐。一旦扬眉望沃州，自言王谢许同游。
<br>　　凭将杂拟三十首，寄与江南汤慧休。
<br>
<br>卷356_30 「观棋歌送儇师西游」刘禹锡
<br>　　长沙男子东林师，闲读艺经工弈棋。有时凝思如入定，
<br>　　暗覆一局谁能知。今年访予来小桂，方袍袖中贮新势。
<br>　　山人无事秋日长，白昼懵懵眠匡床。因君临局看斗智，
<br>　　不觉迟景沉西墙。自从仙人遇樵子，直到开元王长史。
<br>　　前身后身付馀习，百变千化无穷已。初疑磊落曙天星，
<br>　　次见搏击三秋兵。雁行布陈众未晓，虎穴得子人皆惊。
<br>　　行尽三湘不逢敌，终日饶人损机格。自言台阁有知音，
<br>　　悠然远起西游心。商山夏木阴寂寂，好处徘徊驻飞锡。
<br>　　忽思争道画平沙，独笑无言心有适。蔼蔼京城在九天，
<br>　　贵游豪士足华筵。此时一行出人意，赌取声名不要钱。
<br>
<br>卷356_31 「吐绶鸟词」刘禹锡
<br>　　越山有鸟翔寥廓，嗉中天绶光若若。越人偶见而奇之，
<br>　　因名吐绶江南知。四明天姥神仙地，朱鸟星精钟异气。
<br>　　赤玉雕成彪炳毛，红绡翦出玲珑翅。湖烟始开山日高，
<br>　　迎风吐绶盘花绦。临波似染琅琊草，映叶疑开阿母桃。
<br>　　花红草绿人间事，未若灵禽自然贵。鹤吐明珠暂报恩，
<br>　　鹊衔金印空为瑞。春和秋霁野花开，玩景寻芳处处来。
<br>　　翠幕雕笼非所慕，珠丸柘弹莫相猜。栖月啼烟凌缥缈，
<br>　　高林先见金霞晓。三山仙路寄遥情，刷羽扬翘欲上征。
<br>　　不学碧鸡依井络，愿随青鸟向层城。太液池中有黄鹄，
<br>　　怜君长向高枝宿。如何一借羊角风，来听箫韶九成曲。
<br>
<br>卷356_32 「八月十五日夜桃源玩月」刘禹锡
<br>　　尘中见月心亦闲，况是清秋仙府间。凝光悠悠寒露坠，
<br>　　此时立在最高山。碧虚无云风不起，山上长松山下水。
<br>　　群动翛然一顾中，天高地平千万里。少君引我升玉坛，
<br>　　礼空遥请真仙官。云輧欲下星斗动，天乐一声肌骨寒。
<br>　　金霞昕昕渐东上，轮欹影促犹频望。绝景良时难再并，
<br>　　他年此日应惆怅。
<br>
<br>卷356_33 「送鸿举游江西」刘禹锡
<br>　　禅客学禅兼学文，出山初似无心云。从风卷舒来何处，
<br>　　缭绕巴山不得去。山州古寺好闲居，读尽龙王宫里书。
<br>　　使君滩头拣石砚，白帝城边寻野蔬。忽然登高心瞥起，
<br>　　又欲浮杯信流水。烟波浩淼鱼鸟情，东去三千三百里。
<br>　　荆门峡断无盘涡，湘平汉阔清光多。庐山雾开见瀑布，
<br>　　江西月净闻渔歌。钟陵八郡多名守，半是西方社中友。
<br>　　与师相见便谈空，想得高斋狮子吼。
<br>
<br>卷356_34 「采菱行（一作采芰女）」刘禹锡
<br>　　白马湖平秋日光，紫菱如锦彩鸳翔。荡舟游女满中央，
<br>　　采菱不顾马上郎。争多逐胜纷相向，时转兰桡破轻浪。
<br>　　长鬟弱袂动参差，钗影钏文浮荡漾。笑语哇咬顾晚晖，
<br>　　蓼花缘岸扣舷归。归来共到市桥步，野蔓系船萍满衣。
<br>　　家家竹楼临广陌，下有连樯多估客。携觞荐芰夜经过，
<br>　　醉踏大堤相应歌。屈平祠下沅江水，月照寒波白烟起。
<br>　　一曲南音此地闻，长安北望三千里。
<br>
<br>卷356_35 「和牛相公南溪醉歌见寄」刘禹锡
<br>　　脱屣将相守冲谦，唯于山水独不廉。枕伊背洛得胜地，
<br>　　鸣皋少室来轩檐。相形面势默指画，言下变化随顾瞻。
<br>　　清池曲榭人所致，野趣幽芳天与添。有时转入潭岛间，
<br>　　珍木如幄藤为帘。忽然便有江湖思，沙砾平浅草纤纤。
<br>　　怪石钓出太湖底，珠树移自天台尖。崇兰迎风绿泛艳，
<br>　　坼莲含露红dM襜.修廊架空远岫入，弱柳覆槛流波沾。
<br>　　渚蒲抽芽剑脊动，岸荻迸笋锥头铦。携觞命侣极永日。
<br>　　此会虽数心无厌。人皆置庄身不到，富贵难与逍遥兼。
<br>　　唯公出处得自在，决就放旷辞炎炎。座宾尽欢恣谈谑，
<br>　　愧我掉头还奋髯。能令商於多病客，亦觉自适非沉潜。
<br>
<br>卷356_36 「和浙西李大夫霜夜对月，听小童吹觱篥歌，依本韵」刘禹锡
<br>　　海门双青暮烟歇，万顷金波涌明月。侯家小儿能觱篥，
<br>　　对此清光天性发。长江凝练树无风，浏栗一声霄汉中。
<br>　　涵胡画角怨边草，萧瑟清蝉吟野丛。冲融顿挫心使指，
<br>　　雄吼如风转如水。思妇多情珠泪垂，仙禽欲舞双翅起。
<br>　　郡人寂听衣满霜，江城月斜楼影长。才惊指下繁韵息，
<br>　　已见树杪明星光。谢公高斋吟激楚，恋阙心同在羁旅。
<br>　　一奏荆人白雪歌，如闻雒客扶风邬。吴门水驿按山阴，
<br>　　文字殷勤寄意深。欲识阳陶能绝处，少年荣贵道伤心。
<br>
<br>卷356_37 「叹水别白二十二（一韵至七韵）」刘禹锡
<br>　　水。至清，尽美。从一勺，至千里。利人利物，
<br>　　时行时止。道性净皆然，交情淡如此。君游金谷堤上，
<br>　　我在石渠署里。两心相忆似流波，潺湲日夜无穷已。
<br>
<br>卷356_38 「同留守王仆射各赋春中一物，从一韵至七」刘禹锡
<br>　　莺。能语，多情。春将半，天欲明。始逢南陌，
<br>　　复集东城。林疏时见影，花密但闻声。营中缘催短笛，
<br>　　楼上来定哀筝。千门万户垂杨里，百转如簧烟景晴。
<br>
<br>卷356_39 「伤我马词」刘禹锡
<br>　　生于碛砺善驰走，万里南来困丘阜。青菰寒菽非适口，
<br>　　病闻北风犹举首。金台已平骨空朽，投之龙渊从尔友。
<br>
<br>卷356_40 「清湘词二首」刘禹锡
<br>　　湘水流，湘水流，九疑云物至今愁。君问二妃何处所，
<br>　　零陵香草雨中收。
<br>　　斑竹枝，斑竹枝，泪痕点点寄相思。楚客欲闻瑶瑟怨，
<br>　　潇湘深夜月明时。
<br>
<br>卷356_41 「和乐天春词，依忆江南曲拍为句」刘禹锡
<br>　　春去也，多谢洛城人。弱柳从风疑举袂，
<br>　　丛兰裛露似沾巾。独坐亦含嚬。
<br>　　春过也，笑惜艳阳年。犹有桃花流水上，
<br>　　无辞竹叶醉樽前。惟待见青天。
<br>
<br>卷356_42 「泽宫诗」刘禹锡
<br>　　秩秩泽宫，有的维鹄。祁祁庶士，于以干禄。
<br>　　彼鹄斯微，若止若翔。千里之差，起于毫芒。
<br>　　我矢既直，我弓既良，依于高墉，因我不臧。
<br>　　高墉伊何，维器与时。视之以心，谁谓鹄微。
<br>
<br>卷356_43 「酬令狐相公六言见寄」刘禹锡
<br>　　已嗟别离太远，更被光阴苦催。吴苑燕辞人去，
<br>　　汾川雁带书来。愁吟月落犹望，忆梦天明未回。
<br>　　今日便令歌者，唱兄诗送一杯。
<br>
<br>卷356_44 「答乐天临都驿见赠」刘禹锡
<br>　　北固山边波浪，东都城里风尘。
<br>　　世事不同心事，新人何似故人。
<br>
<br>卷356_45 「再赠乐天」刘禹锡
<br>　　一政政官轧轧，一年年老駸駸。
<br>　　身外名何足算，别来诗且同吟。
<br>
<br>卷356_46 「酬杨侍郎凭见寄」刘禹锡
<br>　　十年毛羽摧颓，一旦天书召回。
<br>　　看看瓜时欲到，故侯也好归来。 
<br>
<br>　　　　　　　　　　　　　　卷三百五十七
<br>
<br>卷357_1 「春有情篇」刘禹锡
<br>　　为问游春侣，春情何处寻。花含欲语意，草有斗生心。
<br>　　雨频催发色，云轻不作阴。纵令无月夜，芳兴暗中深。
<br>
<br>卷357_2 「七夕二首」刘禹锡
<br>　　河鼓灵旗动，嫦娥破镜斜。满空天是幕，徐转斗为车。
<br>　　机罢犹安石，桥成不碍槎。谁知观津女，竟夕望云涯。
<br>　　天衢启云帐，神驭上星桥。初喜渡河汉，频惊转斗杓。
<br>　　馀霞张锦幛，轻电闪红绡。非是人间世，还悲后会遥。
<br>
<br>卷357_3 「边风行」刘禹锡
<br>　　边马萧萧鸣，边风满碛生。暗添弓箭力，斗上鼓鼙声。
<br>　　袭月寒晕起，吹云阴阵成。将军占气候，出号夜翻营。
<br>
<br>卷357_4 「送工部萧郎中刑部李郎中…兼中丞分命充京西京北覆粮使」刘禹锡
<br>　　霜简映金章，相辉同舍郎。天威巡虎落，星使出鸳行。
<br>　　尊俎成全策，京坻阅见粮。归来虏尘灭，画地奏明光。
<br>
<br>卷357_5 「送太常萧博士弃官归养赴东都」刘禹锡
<br>　　兄弟尽鸳鸾，归心切问安。贪荣五彩服，遂挂两梁冠。
<br>　　侍膳曾调鼎，循陔更握兰。从今别君后，长忆德星看。
<br>
<br>卷357_6 「送河南皇甫少尹赴绛州」刘禹锡
<br>　　祖帐临周道，前旌指晋城。午桥群吏散，亥字老人迎。
<br>　　诗酒同行乐，别离方见情。从此洛阳社，吟咏属书生。
<br>
<br>卷357_7 「发华州留别张侍御」刘禹锡
<br>　　束简下延阁，买符驱短辕。同人惜分袂，结念醉芳樽。
<br>　　切切别弦急，萧萧征骑烦。临岐无限意，相视却忘言。
<br>
<br>卷357_8 「奉送家兄归王屋山隐居二首」刘禹锡
<br>　　洛阳天坛上，依稀似玉京。夜分先见日，月静远闻笙。
<br>　　云路将鸡犬，丹台有姓名。古来成道者，兄弟亦同行。
<br>　　春来山事好，归去亦逍遥。水净苔莎色，露香芝朮苗。
<br>　　登台吸瑞景，飞步翼神飙。愿荐埙篪曲，相将学玉箫。
<br>
<br>卷357_9 「送王师鲁协律赴湖南使幕（即永穆公之孙）」刘禹锡
<br>　　翩翩马上郎，驱传渡三湘。橘树沙洲暗，松醪酒肆香。
<br>　　素风传竹帛，高价聘琳琅。楚水多兰芷，何人事搴芳。
<br>
<br>卷357_10 「送赵中丞自司金郎转官参山南令狐仆射幕府」刘禹锡
<br>　　绿树满褒斜，西南蜀路赊。驿门临白草，县道入黄花。
<br>　　相府开油幕，门生逐绛纱。行看布政后，还从入京华。
<br>
<br>卷357_11 「送卢处士归嵩山别业」刘禹锡
<br>　　世业嵩山隐，云深无四邻。药炉烧姹女，酒瓮贮贤人。
<br>　　晚日华阴雾，秋风函谷尘。送君从此去，铃阁少谈宾。
<br>
<br>卷357_12 「洛中送崔司业使君扶侍赴唐州」刘禹锡
<br>　　绿野芳城路，残春柳絮飞。风鸣骕骦马，日照老莱衣。
<br>　　洛苑鱼书至，江村雁户归。相思望淮水，双鲤不应稀。
<br>
<br>卷357_13 「送李友路秀才赴举」刘禹锡
<br>　　谁怜相门子，不语望秋山。生长绮纨内，辛勤笔砚间。
<br>　　荣亲在名字，好学弃官班。伫俟明年桂，高堂开笑颜。
<br>
<br>卷357_14 「送从弟郎中赴浙西」刘禹锡
<br>　　衔命出尚书，新恩换使车。汉庭无右者，梁苑重归欤。
<br>　　又食建业水，曾依京口居。共经何限事，宾主两如初。
<br>
<br>卷357_15 「送元上人归稽亭」刘禹锡
<br>　　重叠稽亭路，山僧归独行。远峰斜日影，本寺旧钟声。
<br>　　徒侣问新事，烟云怆别情。应夸乞食处，踏遍凤凰城。
<br>
<br>卷357_16 「赠别君素上人诗」刘禹锡
<br>　　穷巷唯秋草，高僧独扣门。相欢如旧识，问法到无言。
<br>　　水为风生浪，珠非尘可昏。悟来皆是道，此别不销魂。
<br>
<br>卷357_17 「送深法师游南岳（上人本住资圣寺）」刘禹锡
<br>　　师在白云乡，名登善法堂。十方传句偈，八部会坛场。
<br>　　飞锡无定所，宝书留旧房。唯应衔果雁，相送至衡阳。
<br>
<br>卷357_18 「赠别约师」刘禹锡
<br>　　师逢吴兴守，相伴住禅扃。春雨同栽树，秋灯对讲经。
<br>　　庐山曾结社，桂水远扬舲.话旧还惆怅，天南望柳星。
<br>
<br>卷357_19 「秋日过鸿举法师寺院，便送归江陵」刘禹锡
<br>　　看画长廊遍，寻僧一径幽。小池兼鹤净，古木带蝉秋。
<br>　　客至茶烟起，禽归讲席收。浮杯明日去，相望水悠悠。
<br>
<br>卷357_20 「春日退朝」刘禹锡
<br>　　紫陌夜来雨，南山朝下看。戟枝迎日动，阁影助松寒。
<br>　　瑞气转绡縠，游光泛波澜。御沟新柳色，处处拂归鞍。
<br>
<br>卷357_21 「蜀先主庙（汉末谣，黄牛白腹，五铢当复）」刘禹锡
<br>　　天地英雄气，千秋尚凛然。势分三足鼎，业复五铢钱。
<br>　　得相能开国，生儿不象贤。凄凉蜀故妓，来舞魏宫前。
<br>
<br>卷357_22 「经东都安国观九仙公主旧院作」刘禹锡
<br>　　仙院御沟东，今来事不同。门开青草日，楼闭绿杨风。
<br>　　将犬升天路，披云赴月宫。武皇曾驻跸，亲问主人翁。
<br>
<br>卷357_23 「观八阵图」刘禹锡
<br>　　轩皇传上略，蜀相运神机。水落龙蛇出，沙平鹅鹳飞。
<br>　　波涛无动势，鳞介避馀威。会有知兵者，临流指是非。
<br>
<br>卷357_24 「八月十五日夜玩月」刘禹锡
<br>　　天将今夜月，一遍洗寰瀛。暑退九霄净，秋澄万景清。
<br>　　星辰让光彩，风露发晶英。能变人间世，翛然是玉京。
<br>
<br>卷357_25 「太和戊申岁大有年诏赐百僚出城观秋稼…盛事以俟采诗者」刘禹锡
<br>　　长安铜雀鸣，秋稼与云平。玉烛调寒暑，金风报顺成。
<br>　　川原呈上瑞，恩泽赐闲行。欲反重城掩，犹闻歌吹声。
<br>
<br>卷357_26 「金陵怀古」刘禹锡
<br>　　潮满冶城渚，日斜征虏亭。蔡洲新草绿，幕府旧烟青。
<br>　　兴废由人事，山川空地形。后庭花一曲，幽怨不堪听。
<br>
<br>卷357_27 「昼居池上亭独吟」刘禹锡
<br>　　日午树阴正，独吟池上亭。静看蜂教诲，闲想鹤仪形。
<br>　　法酒调神气，清琴入性灵。浩然机已息，几杖复何铭。
<br>
<br>卷357_28 「分司东都蒙襄阳李司徒相公书问因以奉寄」刘禹锡
<br>　　早忝金马客，晚为商洛翁。知名四海内，多病一生中。
<br>　　举世往还尽，何人心事同。几时登岘首，恃旧揖三公。
<br>
<br>卷357_29 「门下相公荣加册命，天下同欢忝沐眷私，辄感申贺」刘禹锡
<br>　　册命出宸衷，官仪自古崇。特膺平土拜，光赞格天功。
<br>　　再佩扶阳印，常乘鲍氏骢。七贤遗老在，犹得咏清风。
<br>
<br>卷357_30 「病中一二禅客见问，因以谢之」刘禹锡
<br>　　劳动诸贤者，同来问病夫。添炉烹雀舌，洒水净龙须。
<br>　　身是芭蕉喻，行须筇竹扶。医王有妙药，能乞一丸无。
<br>
<br>卷357_31 「秋江晚泊」刘禹锡
<br>　　长泊起秋色，空江涵霁晖。暮霞千万状，宾鸿次第飞。
<br>　　古戍见旗迥，荒村闻犬稀。轲峨艑上客，劝酒夜相依。
<br>
<br>卷357_32 「步出武陵东亭临江寓望」刘禹锡
<br>　　鹰至感风候，霜馀变林麓。孤帆带日来，寒江转沙曲。
<br>　　戍摇旗影动，津晚橹声促。月上彩霞收，渔歌远相续。
<br>
<br>卷357_33 「秋日送客至潜水驿」刘禹锡
<br>　　候吏立沙际，田家连竹溪。枫林社日鼓，茅屋午时鸡。
<br>　　鹊噪晚禾地，蝶飞秋草畦。驿楼宫树近，疲马再三嘶。
<br>
<br>卷357_34 「湖州崔郎中曹长寄三癖诗自言癖在诗与琴酒…四韵以谢之」刘禹锡
<br>　　视事画屏中，自称三癖翁。管弦泛春渚，旌旆拂晴虹。
<br>　　酒对青山月，琴韵白蘋风。会书团扇上，知君文字工。
<br>
<br>卷357_35 「为郎分司寄上都同舍」刘禹锡
<br>　　籍通金马门，家在铜驼陌。省闼昼无尘，宫树朝凝碧。
<br>　　荒街浅深辙，古渡潺湲石。唯有嵩丘云，堪夸早朝客。
<br>
<br>卷357_36 「登陕州北楼却忆京师亲友」刘禹锡
<br>　　独上百尺楼，目穷思亦愁。初日遍露草，野田荒悠悠。
<br>　　尘息长道白，林清宿烟收。回首云深处，永怀乡旧游。
<br>
<br>卷357_37 「途中早发」刘禹锡
<br>　　中庭望启明，促促事晨征。寒树鸟初动，霜桥人未行。
<br>　　水流白烟起，日上彩霞生。隐士应高枕，无人问姓名。
<br>
<br>卷357_38 「陕州河亭陪韦五大夫雪后眺望因以留别与韦有…迁贬而归」刘禹锡
<br>　　雪霁太阳津，城池表里春。河流添马颊，原色动龙鳞。
<br>　　万里独归客，一杯逢故人。登高向西望，关路正飞尘。
<br>
<br>卷357_39 「城东闲游」刘禹锡
<br>　　借问池台主，多居要路津。千金买绝境，永日属闲人。
<br>　　竹径萦纡入，花林委曲巡。斜阳众客散，空锁一园春。
<br>
<br>卷357_40 「罢郡归洛阳闲居」刘禹锡
<br>　　十年江海守，旦夕有归心。及此西还日，空成东武吟。
<br>　　花间数杯酒，月下一张琴。闻说功名事，依前惜寸阴。
<br>
<br>卷357_41 「晚泊牛渚」刘禹锡
<br>　　芦苇晚风起，秋江鳞甲生。残霞忽变色，游雁有馀声。
<br>　　戍鼓音响绝，渔家灯火明。无人能咏史，独自月中行。
<br>
<br>卷357_42 「宿诚禅师山房题赠二首」刘禹锡
<br>　　宴坐白云端，清江直下看。来人望金刹，讲席绕香坛。
<br>　　虎啸夜林动，鼍鸣秋涧寒。众音徒起灭，心在净中观。
<br>　　不出孤峰上，人间四十秋。视身如传舍，阅世似东流。
<br>　　法为因缘立，心从次第修。中宵问真偈，有住是吾忧。
<br>
<br>卷357_43 「赠澧州高大夫司马霞寓」刘禹锡
<br>　　前年牧锦城，马蹋血泥行。千里追戎首，三军许勇名。
<br>　　残兵疑鹤唳，空垒辩乌声。一误云中级，南游湘水清。
<br>
<br>卷357_44 「闻董评事疾因以书赠（董生奉内典）」刘禹锡
<br>　　繁露传家学，青莲译梵书。火风乖四大，文字废三馀。
<br>　　欹枕昼眠静，折巾秋鬓疏。武皇思视草，谁许茂陵居。
<br>
<br>卷357_45 「咏庭梅寄人（一作庭梅咏寄人）」刘禹锡
<br>　　早花常犯寒，繁实常苦酸。何事上春日，坐令芳意阑。
<br>　　夭桃定相笑，游妓肯回看。君问调金鼎，方知正味难。
<br>
<br>卷357_46 「德宗神武孝文皇帝挽歌二首」刘禹锡
<br>　　出震清多难，乘时播大钧。操弦调六气，挥翰动三辰。
<br>　　运偶升天日，哀深率土人。瑶池无辙迹，谁见属车尘。
<br>　　凤翣拥铭旌，威迟异吉行。汉仪陈秘器，楚挽咽繁声。
<br>　　驻綍辞清庙，凝笳背直城。唯应留内传，知是向蓬瀛。
<br>
<br>卷357_47 「敬宗睿武昭愍孝皇帝挽歌三首」刘禹锡
<br>　　宝历方无限，仙期忽有涯。事亲崇汉礼，传圣法殷家。
<br>　　晚出芙蓉阙，春归棠棣华。玉轮今日动，不是画云车。
<br>　　任贤劳梦寐，登位富春秋。欲遂东人幸，宁虞杞国忧。
<br>　　长杨收羽骑，太液泊龙舟。惟有衣冠在，年年怆月游。
<br>　　讲学金华殿，亲耕钩盾田。侍臣容谏猎，方士信求仙。
<br>　　虹影俄侵日，龙髯不上天。空馀水银海，长照夜灯前。
<br>
<br>卷357_48 「文宗元圣昭献孝皇帝挽歌三首」刘禹锡
<br>　　继体三才理，承颜九族亲。禹功留海内，殷历付天伦。
<br>　　调露曲常在，秋风词尚新。本支方百代，先让棣华春。
<br>　　月落宫车动，风凄仪仗闲。路唯瞻凤翣，人尚想龙颜。
<br>　　御宇方无事，乘云遂不还。圣情悲望处，沉日下西山。
<br>　　享国十五载，升天千万年。龙镳仙路远，骑吹礼容全。
<br>　　日下初陵外，人悲旧剑前。周南有遗老，掩泪望秦川。
<br>
<br>卷357_49 「故相国燕国公于司空挽歌二首」刘禹锡
<br>　　雕弓封旧国，黑弰继前功。十年镇南雍，九命作司空。
<br>　　池台乐事尽，箫鼓葬仪雄。一代英豪气，晓散白杨风。
<br>　　阴山贵公子，来葬五陵西。前马悲无主，犹带朔风嘶。
<br>　　汉水晋山郭，襄阳白铜鞮.至今有遗爱，日暮人凄凄。
<br>
<br>卷357_50 「伤丘中丞」刘禹锡
<br>　　邺下杀才子，苍茫冤气凝。枯杨映漳水，野火上西陵。
<br>　　马鬣今无所，龙门昔共登。何人为吊客，唯是有青蝇。
<br>
<br>卷357_51 「河南观察使故相国袁公挽歌三首」刘禹锡
<br>　　五驱龙虎节，一入凤凰池。令尹自无喜，羊公人不疑。
<br>　　天归京兆日，叶下洞庭时。湘水秋风至，凄凉吹素旗。
<br>　　丹旐发江皋，人悲雁亦号。湘南罢亥市，汉上改词曹。
<br>　　表墓双碑立，尊名一字褒。尝闻平楚狱，为报里门高。
<br>　　返葬三千里，荆衡达帝畿。逢人即故吏，拜奠尽沾衣。
<br>　　地得青乌相，宾惊白鹤飞。五公碑尚在，今日亦同归。
<br>
<br>卷357_52 「哭王仆射相公（名播，时兼盐铁，暴薨）」刘禹锡
<br>　　子侯一日病，滕公千载归。门庭怆已变，风物澹无辉。
<br>　　群吏谒新府，旧宾沾素衣。歌堂忽暮哭，贺雀尽惊飞。
<br>
<br>卷357_53 「伤韦宾客（自工部尚书除宾客，一作伤韦宾客缜）」刘禹锡
<br>　　韦公八十馀，位至六尚书。五福唯无富，一生谁得如。
<br>　　桂枝攀最久，兰省出仍初。海内时流尽，何人动素车。
<br>
<br>卷357_54 「再经故元九相公宅池上作」刘禹锡
<br>　　故池春又至，一到一伤情。雁鹜群犹下，蛙螟衣已生。
<br>　　竹丛身后长，台势雨来倾。六尺孤安在，人间未有名。
<br>
<br>卷357_55 「请告东归发灞桥却寄诸僚友」刘禹锡
<br>　　征徒出灞涘，回首伤如何。故人云雨散，满目山川多。
<br>　　行车无停轨，流景同迅波。前欢渐成昔，感叹益劳歌。
<br>
<br>卷357_56 「初至长安（时自外郡再授郎官）」刘禹锡
<br>　　左迁凡二纪，重见帝城春。老大归朝客，平安出岭人。
<br>　　每行经旧处，却想似前身。不改南山色，其馀事事新。
<br>
<br>卷357_57 「岁杪将发楚州呈乐天」刘禹锡
<br>　　楚泽雪初霁，楚城春欲归。清淮变寒色，远树含清晖。
<br>　　原野已多思，风霜潜减威。与君同旅雁，北向刷毛衣。
<br>
<br>卷357_58 「鹤叹二首」刘禹锡
<br>　　寂寞一双鹤，主人在西京。故巢吴苑树，深院洛阳城。
<br>　　徐引竹间步，远含云外情。谁怜好风月，邻舍夜吹笙。
<br>　　丹顶宜承日，霜翎不染泥。爱池能久立，看月未成栖。
<br>　　一院春草长，三山归路迷。主人朝谒早，贪养汝南鸡。
<br>
<br>卷357_59 「答白刑部闻新蝉」刘禹锡
<br>　　蝉声未发前，已自感流年。一入凄凉耳，如闻断续弦。
<br>　　晴清依露叶，晚急畏霞天。何事秋卿咏，逢时亦悄然。
<br>
<br>卷357_60 「和裴相公寄白侍郎求双鹤」刘禹锡
<br>　　皎皎华亭鹤，来随太守船。青云意长在，沧海别经年。
<br>　　留滞清洛苑，裴回明月天。何如凤池上，双舞入祥烟。
<br>
<br>卷357_61 「终南秋雪」刘禹锡
<br>　　南岭见秋雪，千门生早寒。闲时驻马望，高处卷帘看。
<br>　　雾散琼枝出，日斜铅粉残。偏宜曲江上，倒影入清澜。
<br>
<br>卷357_62 「和乐天早寒」刘禹锡
<br>　　雨引苔侵壁，风驱叶拥阶。久留闲客话，宿请老僧斋。
<br>　　酒瓮新陈接，书签次第排。翛然自有处，摇落不伤怀。
<br>
<br>卷357_63 「曲江春望」刘禹锡
<br>　　凤城烟雨歇，万象含佳气。酒后人倒狂，花时天似醉。
<br>　　三春车马客，一代繁华地。何事独伤怀，少年曾得意。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
