<HTML>
<HEAD>
<TITLE>罗隐诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 罗隐诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>罗隐诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5727"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'罗隐诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[罗隐诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 罗隐(833～909)，唐代文学家。原名横，字昭谏，号江东生。杭州新城（今浙江桐庐）人。20岁应进士举，十试不第。咸通十一年(870)入湖南幕府。次年夏，受任衡阳主簿,旋乞假归。后游历大梁、淮、润等地，皆不得意。光启三年(887)归江东，投靠杭州刺史钱□,受爱重,任钱塘令,拜著作佐郎。钱□充镇海军节度使后，征任为掌书记，迁节度判官、司勋郎中。天□四年(907)唐亡,罗隐曾劝说钱□举兵讨梁，未能用。梁以谏议大夫征隐入朝，亦不行。后钱□表授吴越国给事中而卒，世称罗给事。著有诗集《甲乙集》10卷、后集5卷(有律赋数篇),《甲乙集》有明汲古阁刻本及《四部丛刊》影印宋刻本；文集《谗书》5卷、《两同书》2卷、《淮海寓言》 7卷、《湘南应用集》3卷、《吴越掌记集》3卷和《广陵妖乱志》（不分卷）。《淮海寓言》以下数种俱散佚。明万历中姚士麟辑成《罗昭谏江东集》 5卷。清康熙间张瓒辑成《罗昭谏集》 8卷，但都仍有所未收。嘉庆中吴骞《愚谷丛书》所收《谗书》刊本，即补得张本所未收者45篇。1983年12月中华书局出版雍文华校辑《罗隐集》，总集上述诸本所收，又有所辑佚，为今存罗集最全版本。罗隐的事迹见《旧五代史·梁书》、《十国春秋》、《唐诗纪事》、《唐才子传》等书，而以钱俨《吴越备史》和沈崧《罗给事墓志》所载较为详备。近人汪德振撰有《罗隐年谱》，收集了有关的事实材料，可参考。　　　　　　　　　　　　　　　　　　　
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷六百五十五
<br>
<br>卷655_1 「曲江春感（一题作归五湖）」罗隐
<br>　　江头日暖花又开，江东行客心悠哉。高阳酒徒半凋落，
<br>　　终南山色空崔嵬。圣代也知无弃物，侯门未必用非才。
<br>　　一船明月一竿竹，家住五湖归去来。
<br>
<br>卷655_2 「皇陂」罗隐
<br>　　皇陂潋滟深复深，陂西下马聊登临。垂杨风轻弄翠带，
<br>　　鲤鱼日暖跳黄金。三月穷途无胜事，十年流水见归心。
<br>　　输他谷口郑夫子，偷得闲名说至今。
<br>
<br>卷655_3 「寄郑补阙」罗隐
<br>　　夫子门前数仞墙，每经过处忆游梁。路从青琐无因见，
<br>　　恩在丹心不可忘。未必便为谗口隔，只应贪草谏书忙。
<br>　　别来愁悴知多少，两度槐花马上黄。
<br>
<br>卷655_4 「牡丹花」罗隐
<br>　　似共东风别有因，绛罗高卷不胜春。若教解语应倾国，
<br>　　任是无情亦动人。芍药与君为近侍，芙蓉何处避芳尘。
<br>　　可怜韩令功成后，辜负秾华过此身。
<br>
<br>卷655_5 「黄河」罗隐
<br>　　莫把阿胶向此倾，此中天意固难明。解通银汉应须曲，
<br>　　才出昆仑便不清。高祖誓功衣带小，仙人占斗客槎轻。
<br>　　三千年后知谁在，何必劳君报太平。
<br>
<br>卷655_6 「汴河」罗隐
<br>　　当时天子是闲游，今日行人特地愁。柳色纵饶妆故国，
<br>　　水声何忍到扬州。乾坤有意终难会，黎庶无情岂自由。
<br>　　应笑秦皇用心错，谩驱神鬼海东头。
<br>
<br>卷655_7 「西京崇德里居」罗隐
<br>　　进乏梯媒退又难，强随豪贵殢长安。风从昨夜吹银汉，
<br>　　泪拟何门落玉盘。抛掷红尘应有恨，思量仙桂也无端。
<br>　　锦鳞赪尾平生事，却被闲人把钓竿。
<br>
<br>卷655_8 「投所思」罗隐
<br>　　憔悴长安何所为，旅魂穷命自相疑。满川碧嶂无归日，
<br>　　一榻红尘有泪时。雕琢只应劳郢匠，膏肓终恐误秦医。
<br>　　浮生七十今三十，从此凄惶未可知。
<br>
<br>卷655_9 「经张舍人旧居（一题作河中经故翰林张舍人所居）」罗隐
<br>　　行尘不是昔时尘，谩向朱门忆侍臣。一榻已无开眼处，
<br>　　九泉应有爱才人。文馀吐凤他年诏，树想栖鸾旧日春。
<br>　　从此恩深转难报，夕阳衰草泪沾巾。
<br>
<br>卷655_10 「雒城作」罗隐
<br>　　大卤旌旗出洛滨，此中烟月已埃尘。更无楼阁寻行处，
<br>　　只有山川识野人。早得铸金夸范蠡，旋闻垂钓哭平津。
<br>　　旧游难得时难遇，回首空城百草春。
<br>
<br>卷655_11 「姑苏城南湖陪曹使君游」罗隐
<br>　　水蓼花红稻穗黄，使君兰棹泛回塘。倚风荇藻先开路，
<br>　　迎旆凫鷖尽著行。手里兵符神与术，腰间金印彩为囊。
<br>　　少年太守勋庸盛，应笑燕台两鬓霜。
<br>
<br>卷655_12 「秋日有寄姑苏曹使君」罗隐
<br>　　多病无因棹小舟，阖闾城下谒名侯。水寒不见双鱼信，
<br>　　风便唯闻五袴讴。早说用兵长暗合，近传观稼亦闲游。
<br>　　须知谢奕依前醉，闲阻清谈又一秋。
<br>
<br>卷655_13 「送章碣赴举」罗隐
<br>　　苹鹿歌中别酒催，粉闱星彩动昭回。久经罹乱心应破，
<br>　　乍睹升平眼渐开。顾我昔年悲玉石，怜君今日蕴风雷。
<br>　　龙门盛事无因见，费尽黄金老隗台。
<br>
<br>卷655_14 「寄杨秘书」罗隐
<br>　　湖水平来见鲤鱼，偶因烹处得琼琚。披寻藻思千重后，
<br>　　吟想冰光万里馀。漳浦病来情转薄，赤城吟苦意何如。
<br>　　锦衣公子怜君在，十载兵戈从板舆。
<br>
<br>卷655_15 「往年进士赵能卿尝话金庭胜事，见示叙」罗隐
<br>　　会稽诗客赵能卿，往岁相逢话石城。正恨故人无上寿，
<br>　　喜闻良宰有高情。山朝佐命层层耸，水接飞流步步清。
<br>　　两火一刀罹乱后，会须乘兴雪中行。
<br>
<br>卷655_16 「得宣州窦尚书书因投寄二首」罗隐
<br>　　双鱼迢递到江滨，伤感南陵旧主人。万里朝台劳寄梦，
<br>　　十年侯国阻趋尘。寻知乱后尝辞禄，共喜闲来得养神。
<br>　　时见齐山敬亭客，不堪戎马战征频。
<br>　　曾逐旌旗过板桥，世途多难竟蓬飘。步兵校尉辞公府，
<br>　　车骑将军忆本朝。醉里旧游还历历，病中衰鬓奈萧萧。
<br>　　遗簪堕履应留念，门客如今只下僚。
<br>
<br>卷655_17 「雪」罗隐
<br>　　细玉罗纹下碧霄，杜门颜巷落偏饶。巢居只恐高柯折，
<br>　　旅客愁闻去路遥。撅冻野蔬和粉重，扫庭松叶带酥烧。
<br>　　寒窗呵笔寻诗句，一片飞来纸上销。
<br>
<br>卷655_18 「暇日有寄姑苏曹使君兼呈张郎中郡中宾僚」罗隐
<br>　　嘉植阴阴覆剑池，此中能政动神祇.湖边观稼雨迎马，
<br>　　城外犒军风满旗。融酒徒夸无算爵，俭莲还少最高枝。
<br>　　珊瑚笔架真珠履，曾和陈王几首诗。
<br>
<br>卷655_19 「寄右省王谏议」罗隐
<br>　　耳边要静不得静，心里欲闲终未闲。自是宿缘应有累，
<br>　　可能时事更相关。鱼惭张翰辞东府，鹤怨周颙负北山。
<br>　　看却金庭芝朮老，又驱车入七人班。
<br>
<br>卷655_20 「焚书坑」罗隐
<br>　　千载遗踪一窖尘，路傍耕者亦伤神。
<br>　　祖龙算事浑乖角，将谓诗书活得人。
<br>
<br>卷655_21 「始皇陵」罗隐
<br>　　荒堆无草树无枝，懒向行人问昔时。
<br>　　六国英雄漫多事，到头徐福是男儿。
<br>
<br>卷655_22 「送沈先辈归送上嘉礼（一作送沈光及第后东归兼赴嘉礼）」罗隐
<br>　　青青月桂触人香，白苎衫轻称沈郎。好继马卿归故里，
<br>　　况闻山简在襄阳。杯倾别岸应须醉，花傍征车渐欲芳。
<br>　　拟把金钱赠嘉礼，不堪栖屑困名场。
<br>
<br>卷655_23 「春日叶秀才曲江」罗隐
<br>　　江花江草暖相隈，也向江边把酒杯。春色恼人遮不得，
<br>　　别愁如疟避还来。安排贱迹无良策，裨补明时望重才。
<br>　　一曲吴歌齐拍手，十年尘眼未曾开。
<br>
<br>卷655_24 「西京道德里」罗隐
<br>　　秦树团团夕结阴，此中庄舄动悲吟。一枝丹桂未入手，
<br>　　万里苍波长负心。老去渐知时态薄，愁来唯愿酒杯深。
<br>　　七雄三杰今何在，休为闲人泪满襟。
<br>
<br>卷655_25 「忆夏口」罗隐
<br>　　汉阳渡口兰为舟，汉阳城下多酒楼。当年不得尽一醉，
<br>　　别梦有时还重游。襟带可怜吞楚塞，风烟只好狎江鸥。
<br>　　月明更想曾行处，吹笛桥边木叶秋。
<br>
<br>卷655_26 「武牢关」罗隐
<br>　　楚人曾此限封疆，不见清阴六里长。一壑暮声何怨望，
<br>　　数峰秋势自颠狂。由来四皓须神伏，大抵秦皇谩气强。
<br>　　欲学鸡鸣试关吏，太平时节懒思量。
<br>
<br>卷655_27 「途中献晋州孟中丞」罗隐
<br>　　太平天子念蒲东，又委星郎养育功。昨日隼旟辞阙下，
<br>　　今朝珠履在河中。楼移庾亮千山月，树待袁宏一扇风。
<br>　　不及政成应入拜，晋州何足展清通。
<br>
<br>卷655_28 「长安秋夜」罗隐
<br>　　远闻天子似羲皇，偶舍渔乡入帝乡。五等列侯无故旧，
<br>　　一枝仙桂有风霜。灯欹短焰烧离鬓，漏转寒更滴旅肠。
<br>　　归计未知身已老，九衢双阙夜苍苍。
<br>
<br>卷655_29 「春晚寄钟尚书」罗隐
<br>　　宰府初开忝末尘，四年谈笑隔通津。官资肯便矜中路，
<br>　　酒醆还应忆故人。江畔旧游秦望月，槛前公事镜湖春。
<br>　　如今莫问西禅坞，一炷寒香老病身。
<br>
<br>卷655_30 「秋晓寄友人」罗隐
<br>　　洞庭霜落水云秋，又泛轻涟任去留。世界高谈今已得，
<br>　　宦途清贵旧曾游。手中彩笔夸题凤，天上泥封奖狎鸥。
<br>　　更见南来钓翁说，醉吟还上木兰舟。
<br>
<br>卷655_31 「秋日有酬（一作寄王师范）」罗隐
<br>　　旧业传家有宝刀，近闻馀力更挥毫。腰间印佩黄金重，
<br>
<br>卷里诗裁白雪高。宴罢嘉宾迎凤藻，猎归诸将问龙韬。
<br>　　分茅列土才三十，犹拟回头赌锦袍。
<br>
<br>卷655_32 「所思」罗隐
<br>　　梁王兔苑荆榛里，炀帝鸡台梦想中。只觉惘然悲谢傅，
<br>　　未知何以报文翁。生灵不幸台星拆，造化无情世界空。
<br>　　划尽寒灰始堪叹，满庭霜叶一窗风。
<br>
<br>卷655_33 「送魏校书兼呈曹使君」罗隐
<br>　　乱离无计驻生涯，又事东游惜岁华。村店酒旗沽竹叶，
<br>　　野桥梅雨泊芦花。雠书发迹官虽屈，负米安亲路不赊。
<br>　　应见使君论世旧，扫门重得向曹家。
<br>
<br>卷655_34 「四皓庙」罗隐
<br>　　汉惠秦皇事已闻，庙前高木眼前云。
<br>　　楚王谩费闲心力，六里青山尽属君。
<br>
<br>卷655_35 「浮云」罗隐
<br>　　溶溶曳曳自舒张，不向苍梧即帝乡。
<br>　　莫道无心便无事，也曾愁杀楚襄王。
<br>
<br>卷655_36 「早发」罗隐
<br>　　北去南来无定居，此生生计竟何如。
<br>　　酷怜一觉平明睡，长被鸡声恶破除。
<br>
<br>卷655_37 「香」罗隐
<br>　　沈水良材食柏珍，博山烟暖玉楼春。
<br>　　怜君亦是无端物，贪作馨香忘却身。
<br>
<br>卷655_38 「邺城」罗隐
<br>　　台上年年掩翠蛾，台前高树夹漳河。
<br>　　英雄亦到分香处，能共常人较几多。 
<br>
<br>　　　　　　　　　　　　　　卷六百五十六
<br>
<br>卷656_1 「七夕」罗隐
<br>　　络角星河菡萏天，一家欢笑设红筵。应倾谢女珠玑箧，
<br>　　尽写檀郎锦绣篇。香帐簇成排窈窕，金针穿罢拜婵娟。
<br>　　铜壶漏报天将晓，惆怅佳期又一年。
<br>
<br>卷656_2 「送臧濆下第谒窦鄜州」罗隐
<br>　　赋得长杨不直钱，却来京口看莺迁。也知绛灌轻才子，
<br>　　好谒尤常醉少年。万里故乡云缥缈，一春生计泪澜汍。
<br>　　多情柱史应相问，与话归心正浩然。
<br>
<br>卷656_3 「清明日曲江怀友」罗隐
<br>　　君与田苏即旧游，我于交分亦绸缪。二年隔绝黄泉下，
<br>　　尽日悲凉曲水头。鸥鸟似能齐物理，杏花疑欲伴人愁。
<br>　　寡妻稚子应寒食，遥望江陵一泪流。
<br>
<br>卷656_4 「送郑州严员外」罗隐
<br>　　欲将刀笔润王猷，东去先分圣主忧。满扇好风吹郑圃，
<br>　　一车甘雨别皇州。尚书碛冷鸿声晚，仆射陂寒树影秋。
<br>　　从此文星在何处，武牢关外庾公楼。
<br>
<br>卷656_5 「孙员外赴阙后重到三衢」罗隐
<br>　　远山高枝思悠哉，重倚危楼尽一杯。谢守已随征诏入，
<br>　　鲁儒犹逐断蓬来。地寒谩忆移暄手，时急方须济世才。
<br>　　宣室夜阑如有问，可能全忘未然灰。
<br>
<br>卷656_6 「衡阳泊木居士庙下作（一题作题木居士庙）」罗隐
<br>　　乌噪残阳草满庭，此中枯木似人形。只应神物长为主，
<br>　　未必浮槎即有灵。八月风波飘不去，四时黍稷荐惟馨。
<br>　　南朝庾信无因赋，牢落祠前水气腥。
<br>
<br>卷656_7 「钟陵见杨秀才（一题作见进士杨寻）」罗隐
<br>　　孺亭滕阁少踟蹰，三度南游一事无。只觉流年如鸟逝，
<br>　　不知何处有龙屠。云归洪井枝柯敛，水下漳江气色粗。
<br>　　赖得与君同此醉，醒来愁被鬼揶揄。
<br>
<br>卷656_8 「自湘川东下立春泊夏口阻风登孙权城」罗隐
<br>　　吴门此去逾千里，湘浦离来想数旬。只见风师长占路，
<br>　　不知青帝已行春。危怜坏堞犹遮水，狂爱寒梅欲傍人。
<br>　　事往时移何足问，且凭村酒暖精神。
<br>
<br>卷656_9 「春日忆湖南旧游寄卢校书」罗隐
<br>　　旅榜前年过洞庭，曾提刀笔事甘宁。玳筵离隔将军幕，
<br>　　朱履频窥处士星。恩重匣中孤剑在，梦馀江畔数峰青。
<br>　　金貂见服嘉宾散，回首昭丘一涕零。
<br>
<br>卷656_10 「贺淮南节度卢员外赐绯」罗隐
<br>　　俭莲高贵九霄闻，粲粲朱衣降五云。骢马早年曾避路，
<br>　　银鱼今日且从军。御题彩服垂天眷，袍展花心透縠纹。
<br>　　应笑当年老莱子，鲜华都自降明君。
<br>
<br>卷656_11 「春日独游禅智寺」罗隐
<br>　　树远连天水接空，几年行乐旧隋宫。花开花谢还如此，
<br>　　人去人来自不同。鸾凤调高何处酒，吴牛蹄健满车风。
<br>　　思量只合腾腾醉，煮海平陈一梦中。
<br>
<br>卷656_12 「和淮南李司空同转运员外（一作同转运卢员外赐绯）」罗隐
<br>　　层层高阁旧瀛洲，此地须征第一流。丞相近年萦倚望，
<br>　　重才今日喜遨游。荣持健笔金黄贵，恨咽离筵管吹秋。
<br>　　谁继伊皋送行句，梁王诗好郢人愁。
<br>
<br>卷656_13 「后土庙」罗隐
<br>　　四海兵戈尚未宁，始于云外学仪形。九天玄女犹无圣，
<br>　　后土夫人岂有灵。一带好云侵鬓绿，两层危岫拂眉青。
<br>　　韦郎年少知何在，端坐思量太白经。
<br>
<br>卷656_14 「金陵夜泊」罗隐
<br>　　冷烟轻淡傍衰丛，此夕秦淮驻断蓬。栖雁远惊沽酒火，
<br>　　乱鸦高避落帆风。地销王气波声急，山带秋阴树影空。
<br>　　六代精灵人不见，思量应在月明中。
<br>
<br>卷656_15 「上江州陈员外」罗隐
<br>　　寒江九派转城楼，东下钟陵第一州。人自中台方贵盛，
<br>　　地从西晋即风流。旧班久望鹓晴翥，馀力犹闻虎夜浮。
<br>　　应恨属官无健令，异时佳节阻闲游。
<br>
<br>卷656_16 「广陵开元寺阁上作」罗隐
<br>　　满槛山川漾落晖，槛前前事去如飞。云中鸡犬刘安过，
<br>　　月里笙歌炀帝归。江蹙海门帆散去，地吞淮口树相依。
<br>　　红楼翠幕知多少，长向东风有是非。
<br>
<br>卷656_17 「上鄂州韦尚书」罗隐
<br>　　往岁先皇驭九州，侍臣才业最风流。文穷典诰虽馀力，
<br>　　俗致雍熙尽密谋。兰省换班青作绶，柏台前引绛为鞲。
<br>　　都缘未负江山兴，开济生灵校一秋。
<br>
<br>卷656_18 「早春巴陵道中」罗隐
<br>　　远雪亭亭望未销，岳阳春浅似相饶。短芦冒土初生笋，
<br>　　高柳偷风已弄条。波泛洞庭猵獭健，谷连荆楚鬼神妖。
<br>　　中流菱唱泊何处，一只画船兰作桡。
<br>
<br>卷656_19 「广陵秋日酬进士臧濆见寄」罗隐
<br>　　驿西斜日满窗前，独凭秋栏思渺绵。数尺断蓬惭故国，
<br>　　一轮清镜泣流年。已知世事真徒尔，纵有心期亦偶然。
<br>　　空愧荀家好兄弟，雁来鱼去是因缘。
<br>
<br>卷656_20 「淮南送李司空朝觐」罗隐
<br>　　圣君宵旰望时雍，丹诏西来雨露浓。宣父道高休叹凤，
<br>　　武侯才大本吟龙。九州似鼎终须负，万物为铜只待熔。
<br>　　腊后春前更何事，便看经度奏东封。
<br>
<br>卷656_21 「秋日禅智寺见裴郎中题名寄韦瞻」罗隐
<br>　　野寺疏钟万木秋，偶寻题处认名侯。官离南郡应闲暇，
<br>　　地胜东山想驻留。百醆浓醪成别梦，两行垂露浣羁愁。
<br>　　心知只有韦公在，更对真踪话旧游。
<br>
<br>卷656_22 「广陵春日忆池阳有寄」罗隐
<br>　　烟水濛濛接板桥，数年经历驻征桡。醉凭危槛波千顷，
<br>　　愁倚长亭柳万条。别后故人冠獬豸，病来知己赏鹪鹩。
<br>　　清流夹宅千家住，会待闲乘一信潮。
<br>
<br>卷656_23 「春中湘中题岳麓寺僧舍」罗隐
<br>　　蟾宫虎穴两皆休，来凭危栏送远愁。多事林莺还谩语，
<br>　　薄情边雁不回头。春融只待乾坤醉，水阔深知世界浮。
<br>　　欲共高僧话心迹，野花芳草奈相尤。
<br>
<br>卷656_24 「出试后投所知」罗隐
<br>　　此日蓬壶两日程，当时消息甚分明。桃须曼倩催方熟，
<br>　　橘待洪崖遣始行。岛外音书应有意，眼前尘土渐无情。
<br>　　莫教更似山西鼠，啮破愁肠恨一生。
<br>
<br>卷656_25 「湘南春日怀古」罗隐
<br>　　晴江春暖兰蕙薰，凫鹥苒苒鸥著群。洛阳贾谊自无命，
<br>　　少陵杜甫兼有文。空阔远帆遮落日，苍茫野树碍归云。
<br>　　松醪酒好昭潭静，闲过中流一吊君。
<br>
<br>卷656_26 「江州望庐山」罗隐
<br>　　东南苍翠何崔嵬，横流一望幽抱开。影寒已令水底去，
<br>　　脚阔欲过湖心来。深处不唯容鬼怪，暗中兼恐有风雷。
<br>　　仙人往往今谁在，红杏花香重首回。
<br>
<br>卷656_27 「金陵寄窦尚书」罗隐
<br>　　二年岐路有西东，长忆优游楚驿中。虎帐谈高无客继，
<br>　　马卿官傲少人同。世危肯使依刘表，山好犹能忆谢公。
<br>　　此去此恩言不得，谩将闲泪对春风。
<br>
<br>卷656_28 「清溪江令公宅」罗隐
<br>　　蛮笺象管夜深时，曾赋陈宫第一诗。宴罢风流人不见，
<br>　　废来踪迹草应知。莺怜胜事啼空巷，蝶恋馀香舞好枝。
<br>　　还有往年金甃井，牧童樵叟等闲窥。
<br>
<br>卷656_29 「郑州献卢舍人（时本官王令公收复两京后）」罗隐
<br>　　海槎闲暇阆风轻，不是安流不肯行。鸡省露浓汤饼熟，
<br>　　凤池烟暖诏书成。渔筹已合光儒梦，尧印何妨且治兵。
<br>　　会待两都收复后，右图仪表左题名。
<br>
<br>卷656_30 「别池阳所居」罗隐
<br>　　黄尘初起此留连，火耨刀耕六七年。雨夜老农伤水旱，
<br>　　雪晴渔父共舟船。已悲世乱身须去，肯愧途危迹屡迁。
<br>　　却是九华山有意，列行相送到江边。
<br>
<br>卷656_31 「送内使周大夫自杭州朝贡」罗隐
<br>　　八都上将近平戎，便附輶轩奏圣聪。三接驾前朝觐礼，
<br>　　一函江表战征功。云间阆苑何时见，水底瑶池触处通。
<br>　　知有殿庭馀力在，莫辞消息寄西风。
<br>
<br>卷656_32 「酬黄从事怀旧见寄」罗隐
<br>　　旧游不合到心中，把得君诗意亦同。水馆酒阑清夜月，
<br>　　香街人散白杨风。长绳系日虽难绊，辨口谈天不易穷。
<br>　　世事自随蓬转在，思量何处是飞蓬。
<br>
<br>卷656_33 「绣」罗隐
<br>　　一片丝罗□□□，洞房西室女工劳。花随玉指添春色，
<br>　　鸟逐金针长羽毛。蜀锦谩夸声自贵，越绫虚说价功高。
<br>　　可中用作鸳鸯被，红叶枝枝不碍刀。
<br>
<br>卷656_34 「西施」罗隐
<br>　　家国兴亡自有时，吴人何苦怨西施。
<br>　　西施若解倾吴国，越国亡来又是谁。
<br>
<br>卷656_35 「自遣」罗隐
<br>　　得即高歌失即休，多愁多恨亦悠悠。
<br>　　今朝有酒今朝醉，明日愁来明日愁。
<br>
<br>卷656_36 「白角篦」罗隐
<br>　　白似琼瑶滑似苔，随梳伴镜拂尘埃。
<br>　　莫言此个尖头物，几度撩人恶发来。
<br>
<br>卷656_37 「铜雀台」罗隐
<br>　　强歌强舞竟难胜，花落花开泪满膺。
<br>　　只合当年伴君死，免交憔悴望西陵。
<br>
<br>卷656_38 「鹦鹉」罗隐
<br>　　莫恨雕笼翠羽残，江南地暖陇西寒。
<br>　　劝君不用分明语，语得分明出转难。
<br>
<br>卷656_39 「金钱花」罗隐
<br>　　占得佳名绕树芳，依依相伴向秋光。
<br>　　若教此物堪收贮，应被豪门尽劚将。
<br>
<br>卷656_40 「梅」罗隐
<br>　　天赐胭脂一抹腮，盘中磊落笛中哀。
<br>　　虽然未得和羹便，曾与将军止渴来。 
<br>
<br>　　　　　　　　　　　　　　卷六百五十七
<br>
<br>卷657_1 「钱尚父生日」罗隐
<br>　　大昴分光降斗牛，兴唐宗社作诸侯。伊夔事业扶千载，
<br>　　韩白机谋冠九州。贵盛上持龙节钺，延长应续鹤春秋。
<br>　　锦衣玉食将何报，更俟庄椿一举头。
<br>
<br>卷657_2 「寄前户部陆郎中」罗隐
<br>　　出驯桑雉入朝簪，箫洒清名映士林。近日篇章欺白雪，
<br>　　早年词赋得黄金。桂堂纵道探龙颔，兰省何曾驻鹤心。
<br>　　离乱事多人不会，酒浓花暖且闲吟。
<br>
<br>卷657_3 「登瓦棺寺阁」罗隐
<br>　　下盘空迹上云浮，偶逐僧行步步愁。暂憩已知须用意，
<br>　　渐来争忍不回头。烟中树老重江晚，铎外风轻四境秋。
<br>　　懒指台城更东望，鹊飞龙斗尽荒丘。
<br>
<br>卷657_4 「九华山费征君所居」罗隐
<br>　　草堂何处试徘徊，见说遗踪向此开。蟾桂自归三径后，
<br>　　鹤书曾降九天来。白云事迹依前在，青琐光阴竟不回。
<br>　　尽夕为君思曩日，野泉呜咽路莓苔。
<br>
<br>卷657_5 「途中寄怀」罗隐
<br>　　不知何处是前程，合眼腾腾信马行。两鬓已衰时未遇，
<br>　　数峰虽在病相撄。尘埃巩洛虚光景，诗酒江湖漫姓名。
<br>　　试哭军门看谁问，旧来还似祢先生。
<br>
<br>卷657_6 「京口见李侍郎」罗隐
<br>　　傞傞江柳欲矜春，铁瓮城边见故人。屈指不堪言甲子，
<br>　　披风常记是庚申。别来且喜身俱健，乱后休悲业尽贫。
<br>　　还有杖头沽酒物，待寻山寺话逡巡。
<br>
<br>卷657_7 「秋日酬张特玄」罗隐
<br>　　病寄南徐两度秋，故人依约亦扬州。偶因雁足思闲事，
<br>　　拟棹孤舟访旧游。风急几闻江上笛，月高谁共酒家楼。
<br>　　平生意气消磨尽，甘露轩前看水流。
<br>
<br>卷657_8 「登高咏菊尽（一作李山甫诗）」罗隐
<br>　　篱畔霜前偶得存，苦教迟晚避兰荪。能销造化几多力，
<br>　　不受阳和一点恩。生处岂容依玉砌，要时还许上金樽。
<br>　　陶公没后无知己，露滴幽丛见泪痕。
<br>
<br>卷657_9 「登夏州城楼」罗隐
<br>　　寒城猎猎戍旗风，独倚危楼怅望中。万里山河唐土地，
<br>　　千年魂魄晋英雄。离心不忍听边马，往事应须问塞鸿。
<br>　　好脱儒冠从校尉，一枝长戟六钧弓。
<br>
<br>卷657_10 「水边偶题」罗隐
<br>　　野水无情去不回，水边花好为谁开。只知事逐眼前去，
<br>　　不觉老从头上来。穷似丘轲休叹息，达如周召亦尘埃。
<br>　　思量此理何人会，蒙邑先生最有才。
<br>
<br>卷657_11 「故洛阳公镇大梁时隐得游门下今之经历事往…以伤以谢」罗隐
<br>　　孤舟欲泊思何穷，曾忆西来值雪中。珠履少年初满座，
<br>　　白衣游子也从公。狂抛赋笔琉璃冷，醉倚歌筵玳瑁红。
<br>　　今日斯文向谁说，泪碑棠树两成空。
<br>
<br>卷657_12 「杜陵秋思」罗隐
<br>　　南望商於北帝都，两堪栖托两无图。只闻斥逐张公子，
<br>　　不觉悲同楚大夫。岩畔早凉生紫桂，井边疏影落高梧。
<br>　　一杯渌酒他年忆，沥向清波寄五湖。
<br>
<br>卷657_13 「隐尝在江陵忝故中令白公叨蒙知遇…遂成长句」罗隐
<br>　　往岁酂侯镇渚宫，曾将清律暖孤蓬。才怜曼倩三冬后，
<br>　　艺许由基一箭中。言重不能轻薄命，地寒终是泣春风。
<br>　　凤凰池涸台星拆，回首岐山忆至公。
<br>
<br>卷657_14 「夜泊毗陵无锡县有寄」罗隐
<br>　　草虫幽咽树初团，独系孤舟夜已阑。浊浪势奔吴苑急，
<br>　　疏钟声彻惠山寒。愁催鬓发凋何易，贫恋家乡别渐难。
<br>　　他日亲朋应大笑，始知书剑是无端。
<br>
<br>卷657_15 「桃花」罗隐
<br>　　暖触衣襟漠漠香，间梅遮柳不胜芳。数枝艳拂文君酒，
<br>　　半里红欹宋玉墙。尽日无人疑怅望，有时经雨乍凄凉。
<br>　　旧山山下还如此，回首东风一断肠。
<br>
<br>卷657_16 「筹笔驿」罗隐
<br>　　抛掷南阳为主忧，北征东讨尽良筹。时来天地皆同力，
<br>　　运去英雄不自由。千里山河轻孺子，两朝冠剑恨谯周。
<br>　　唯馀岩下多情水，犹解年年傍驿流。
<br>
<br>卷657_17 「重过随州故兵部李侍郎恩知因抒长句」罗隐
<br>　　庄周高论伯牙琴，闲夜思量泪满襟。四海共谁言近事，
<br>　　九原从此负初心。鸥翻汉浦风波急，雁下郧溪雾雨深。
<br>　　惭愧苍生还有意，解歌襦袴至如今。
<br>
<br>卷657_18 「商於驿楼东望有感」罗隐
<br>　　山川去接汉江东，曾伴隋侯醉此中。歌绕夜梁珠宛转，
<br>　　舞娇春席雪朦胧。棠遗善政阴犹在，薤送哀声事已空。
<br>　　惆怅知音竟难得，两行清泪白杨风。
<br>
<br>卷657_19 「寄南城韦逸人」罗隐
<br>　　杜甫诗中韦曲花，至今无赖尚豪家。美人晓折露沾袖，
<br>　　公子醉时香满车。万里丹青传不得，二年风雨恨无涯。
<br>　　羡他南涧高眠客，春去春来任物华。
<br>
<br>卷657_20 「梅花」罗隐
<br>　　吴王醉处十馀里，照野拂衣今正繁。经雨不随山鸟散，
<br>　　倚风疑共路人言。愁怜粉艳飘歌席，静爱寒香扑酒樽。
<br>　　欲寄所思无好信，为人惆怅又黄昏。
<br>
<br>卷657_21 「淮南高骈所造迎仙楼」罗隐
<br>　　鸾音鹤信杳难回，凤驾龙车早晚来。仙境是谁知处所，
<br>　　人间空自造楼台。云侵朱槛应难到，虫网闲窗永不开。
<br>　　子细思量成底事，露凝风摆作尘埃。
<br>
<br>卷657_22 「和禅月大师见赠」罗隐
<br>　　高僧惠我七言诗，顿豁尘心展白眉。秀似谷中花媚日，
<br>　　清如潭底月圆时。应观法界莲千叶，肯折人间桂一支。
<br>　　漂荡秦吴十馀载，因循犹恨识师迟。
<br>
<br>卷657_23 「谒文宣王庙」罗隐
<br>　　晚来乘兴谒先师，松柏凄凄人不知。九仞萧墙堆瓦砾，
<br>　　三间茅殿走狐狸。雨淋状似悲麟泣，露滴还同叹凤悲。
<br>　　傥使小儒名稍立，岂教吾道受栖迟。
<br>
<br>卷657_24 「代文宣王答」罗隐
<br>　　三教之中儒最尊，止戈为武武尊文。吾今尚自披蓑笠，
<br>　　你等何须读典坟。释氏宝楼侵碧汉，道家宫殿拂青云。
<br>　　若教颜闵英灵在，终不羞他李老君。
<br>
<br>卷657_25 「重送朗州张员外」罗隐
<br>　　朱轮此去正春风，且驻青云听断蓬。一榻早年容孺子，
<br>　　双旌今日别文翁。诚知汲善心长在，争奈干时迹转穷。
<br>　　酬德酬恩两无路，谩劳惆怅凤城东。
<br>
<br>卷657_26 「广陵秋夜读进士常修三篇因题」罗隐
<br>　　入蜀归吴三首诗，藏于笥箧重于师。剑关夜读相如听，
<br>　　瓜步秋吟炀帝悲。景物也知输健笔，时情谁不许高枝。
<br>　　明年二月春风里，江岛闲人慰所思。
<br>
<br>卷657_27 「逼试投所知」罗隐
<br>　　桃在仙翁旧苑傍，暖烟轻霭扑人香。十年此地频偷眼，
<br>　　二月春风最断肠。曾恨梦中无好事，也知囊里有仙方。
<br>　　寻思仙骨终难得，始与回头问玉皇。
<br>
<br>卷657_28 「汉江上作」罗隐
<br>　　汉江波浪渌于苔，每到江边病眼开。半雨半风终日恨，
<br>　　无名无迹几时回。云生岸谷秋阴合，树接帆樯晚思来。
<br>　　对此空惭圣明代，忍教缨上有尘埃。
<br>
<br>卷657_29 「秋夜寄进士顾荣」罗隐
<br>　　秋河耿耿夜沈沈，往事三更尽到心。多病谩劳窥圣代，
<br>　　薄才终是费知音。家山梦后帆千尺，尘土搔来发一簪。
<br>　　空羡良朋尽高价，可怜东箭与南金。
<br>
<br>卷657_30 「寄渭北徐从事」罗隐
<br>　　暖云慵堕柳垂条，骢马徐郎过渭桥。官秩旧参荀秘监，
<br>　　樽罍今伴霍嫖姚。科随鹄箭频曾中，礼向侯弓以重招。
<br>　　莫恨东风促行李，不多时节却归朝。
<br>
<br>卷657_31 「徐寇南逼感事献江南知己次韵」罗隐
<br>　　酒阑离思浩无穷，西望维扬忆数公。万里飘零身未了，
<br>　　一家知奖意曾同。云横晋国尘应暗，路转吴江信不通。
<br>　　今日便成卢子谅，满襟珠泪堕霜风。
<br>
<br>卷657_32 「寄三衢孙员外」罗隐
<br>　　小敷文伯见何时，南望三衢渴复饥。天子未能崇典诰，
<br>　　诸生徒欲恋旌旗。风高绿野苗千顷，露冷平楼酒满卮。
<br>　　尽是数旬陪奉处，使君争肯不相思。
<br>
<br>卷657_33 「淮南送卢端公归台」罗隐
<br>　　凤鸾势逸九霄宽，北去南来任羽翰。朱绂两参王俭府，
<br>　　绣衣三领杜林官。道从上国曾匡济，才向牢盆始重难。
<br>　　应笑张纲谩生事，埋轮不得在长安。
<br>
<br>卷657_34 「炀帝陵」罗隐
<br>　　入郭登桥出郭船，红楼日日柳年年。
<br>　　君王忍把平陈业，只博雷塘数亩田。
<br>
<br>卷657_35 「马嵬坡」罗隐
<br>　　佛屋前头野草春，贵妃轻骨此为尘。
<br>　　从来绝色知难得，不破中原未是人。
<br>
<br>卷657_36 「柳」罗隐
<br>　　灞岸晴来送别频，相偎相倚不胜春。
<br>　　自家飞絮犹无定，争解垂丝绊路人。
<br>
<br>卷657_37 「隋堤柳」罗隐
<br>　　夹路依依千里遥，路人回首认隋朝。
<br>　　春风未借宣华意，犹费工夫长绿条。
<br>
<br>卷657_38 「孟浩然墓」罗隐
<br>　　数步荒榛接旧蹊，寒江漠漠草凄凄。
<br>　　鹿门黄土无多少，恰到书生冢便低。
<br>
<br>卷657_39 「秦纪」罗隐
<br>　　长策东鞭及海隅，鼋鼍奔走鬼神趋。
<br>　　怜君未到沙丘日，肯信人间有死无。
<br>
<br>卷657_40 「仙掌」罗隐
<br>　　掌前流水驻无尘，掌下轩车日日新。
<br>　　谩向山头高举手，何曾招得路行人。 
<br>
<br>　　　　　　　　　　　　　　卷六百五十八
<br>
<br>卷658_1 「咏月」罗隐
<br>　　湖上风高动白蘋，暂延清景此逡巡。隔年违别成何事，
<br>　　半夜相看似故人。蟾向静中矜爪距，兔隈明处弄精神。
<br>　　嫦娥老大应惆怅，倚泣苍苍桂一轮。
<br>
<br>卷658_2 「宿荆州江陵驿」罗隐
<br>　　西游象阙愧知音，东下荆溪称越吟。风动芰荷香四散，
<br>　　月明楼阁影相侵。闲欹别枕千般梦，醉送征帆万里心。
<br>　　薜荔衣裳木兰楫，异时烟雨好追寻。
<br>
<br>卷658_3 「抚州别阮兵曹」罗隐
<br>　　雪晴天外见诸峰，幽轧行轮有去踪。内史宅边今独恨，
<br>　　步兵厨畔旧相容。十年别鬓疑朝镜，千里归心著晚钟。
<br>　　若不他时更青眼，未知谁肯荐临邛。
<br>
<br>卷658_4 「新安投所知」罗隐
<br>　　少年容易舍樵渔，曾辱明公荐子虚。汉殿夜寒时不食，
<br>　　宋都风急命何疏。云埋野艇吟归去，草没山田赋遂初。
<br>　　长剑一寻歌一奏，此心争肯为鲈鱼。
<br>
<br>卷658_5 「江边有寄」罗隐
<br>　　江边旧业半雕残，每轸归心即万端。狂折野梅山店暖，
<br>　　醉吹村笛酒楼寒。只言圣代谋身易，争奈贫儒得路难。
<br>　　同病同忧更何事，为君提笔画渔竿。
<br>
<br>卷658_6 「送友人归夷门」罗隐
<br>　　二年流落大梁城，每送君归即有情。别路算来成底事，
<br>　　旧游言著似前生。苑荒懒认词人会，门在空怜烈士名。
<br>　　至竟男儿分应定，不须惆怅谷中莺。
<br>
<br>卷658_7 「湘中见进士乔诩」罗隐
<br>　　吴公台下别经秋，破虏城边暂驻留。一笑有情堪解梦，
<br>　　数年无故不同游。云牵楚思横鱼艇，柳送乡心入酒楼。
<br>　　且酌松醪依旧醉，谁能相见向春愁。
<br>
<br>卷658_8 「上霅川裴郎中」罗隐
<br>　　贵提金印出咸秦，潇洒江城两度春。一派水清疑见胆，
<br>　　数重山翠欲留人。望崇早合归黄阁，诗好何妨恋白蘋.
<br>　　自是受恩心未足，却垂双翅羡吴均。
<br>
<br>卷658_9 「钱塘江潮」罗隐
<br>　　怒声汹汹势悠悠，罗刹江边地欲浮。漫道往来存大信，
<br>　　也知反覆向平流。任抛巨浸疑无底，猛过西陵只有头。
<br>　　至竟朝昏谁主掌，好骑赪鲤问阳侯。
<br>
<br>卷658_10 「送人赴职任褒中」罗隐
<br>　　物态时情难重陈，夫君此去莫伤春。男儿只要有知己，
<br>　　才子何堪更问津。万转江山通蜀国，两行珠翠见褒人。
<br>　　海棠花谢东风老，应念京都共苦辛。
<br>
<br>卷658_11 「临川投穆中丞」罗隐
<br>　　试将生计问蓬根，心委寒灰首戴盆。翅弱未知三岛路，
<br>　　舌顽虚掉五侯门。啸烟白狖沈高木，捣月清砧触旅魂。
<br>　　家在碧江归不得，十年鱼艇长苔痕。
<br>
<br>卷658_12 「早春送张坤归大梁（一题作早春送大梁卢从事）」罗隐
<br>　　萧萧羸马正尘埃，又送輶轩向吹台。别酒莫辞今夜醉，
<br>　　故人知是几时回。泉经华岳犹应冻，花到梁园始合开。
<br>　　为谢东门抱关吏，不堪惆怅满离杯。
<br>
<br>卷658_13 「东归途中作」罗隐
<br>　　松橘苍黄覆钓矶，早年生计近年违。老知风月终堪恨，
<br>　　贫觉家山不易归。别岸客帆和雁落，晚程霜叶向人飞。
<br>　　买臣严助精灵在，应笑无成一布衣。
<br>
<br>卷658_14 「送进士臧濆下第后归池州」罗隐
<br>　　赋成无处换黄金，却向春风动越吟。天子爱才虽仄席，
<br>　　诸生多病又沾襟。柳攀灞岸狂遮袂，水忆池阳渌满心。
<br>　　珍重彩衣归正好，莫将闲事系升沈。
<br>
<br>卷658_15 「湘中赠范郧」罗隐
<br>　　丹桂无心彼此谙，二年疏懒共江潭。愁知酒醆终难舍，
<br>　　老觉人情转不堪。云外鸳鸯非故旧，眼前胶漆似烟岚。
<br>　　劳歌一曲霜风暮，击折湘妃白玉簪。
<br>
<br>卷658_16 「寄张侍郎」罗隐
<br>　　衰羸岂合话荆州，争奈思多不自由。无路重趋桓典马，
<br>　　有诗曾上仲宣楼。尘销别迹堪垂泪，树拂他门懒举头。
<br>　　一种人间太平日，独教零落忆沧洲。
<br>
<br>卷658_17 「渚宫秋思」罗隐
<br>　　楚城日暮烟霭深，楚人驻马还登临。襄王台下水无赖，
<br>　　神女庙前云有心。千载是非难重问，一江风雨好闲吟。
<br>　　欲招屈宋当时魄，兰败荷枯不可寻。
<br>
<br>卷658_18 「闲居早秋」罗隐
<br>　　槐杪清蝉烟雨馀，萧萧凉叶堕衣裾。噪槎乌散沈苍岭，
<br>　　弄杵风高上碧虚。百岁梦生悲蛱蝶，一朝香死泣芙蕖。
<br>　　六宫谁买相如赋，团扇恩情日日疏。
<br>
<br>卷658_19 「建康」罗隐
<br>　　潮平远岸草侵沙，东晋衰来最可嗟。庾舅已能窥帝室，
<br>　　王都还是预人家。山寒老树啼风曲，泉暖枯骸动芷牙。
<br>　　欲起九原看一遍，秦淮声急日西斜。
<br>
<br>卷658_20 「送舒州宿松县傅少府（一题作送宿松傅少府）」罗隐
<br>　　江蓠漠漠树重重，东过清淮到宿松。县好也知临浣水，
<br>　　官闲应得看灊峰。春生绿野吴歌怨，雪霁平郊楚酒浓。
<br>　　留取馀杯待张翰，明年归棹一从容。
<br>
<br>卷658_21 「经故洛阳城」罗隐
<br>　　败垣危堞迹依稀，试驻羸骖吊落晖。跋扈以成梁冀在，
<br>　　简书难问杜乔归。由来世事须翻覆，未必馀才解是非。
<br>　　千载昆阳好功业，与君门下作恩威。
<br>
<br>卷658_22 「夏州胡常侍」罗隐
<br>　　百尺高台勃勃州，大刀长戟汉诸侯。征鸿过尽边云阔，
<br>　　战马闲来塞草秋。国计已推肝胆许，家财不为子孙谋。
<br>　　仍闻陇蜀由多事，深喜将军未白头。
<br>
<br>卷658_23 「寄进士卢休」罗隐
<br>　　半年池口恨萍蓬，今日思量已梦中。游子马蹄难重到，
<br>　　故人尊酒与谁同。山横翠后千重绿，蜡想歌时一烬红。
<br>　　从此客程君不见，麦秋梅雨遍江东。
<br>
<br>卷658_24 「赠先辈令狐补阙」罗隐
<br>　　中间声迹早薰然，阻避钧衡过十年。碧海浪高终济物，
<br>　　苍梧云好已归天。花迎彩服离莺谷，柳傍东风触马鞭。
<br>　　应念凄凉洞庭客，夜深双泪忆渔船。
<br>
<br>卷658_25 「送秦州从事」罗隐
<br>　　一枝何足解人愁，抛却还随定远侯。紫陌红尘今别恨，
<br>　　九衢双阙夜同游。芳时易失劳行止，良会难期且驻留。
<br>　　若到边庭有来使，试批书尾话梁州。
<br>
<br>卷658_26 「湖州裴郎中赴阙后投简寄友生」罗隐
<br>　　锦帐郎官塞诏年，汀洲曾驻木兰船。祢衡酒醒春瓶倒，
<br>　　柳恽诗成海月圆。歌蹙远山珠滴滴，漏催香烛泪涟涟。
<br>　　使君入拜吾徒在，宣室他时岂偶然。
<br>
<br>卷658_27 「秋日泊平望驿寄太常裴郎中」罗隐
<br>　　蘋洲重到杳难期，西倚邮亭忆往时。北海尊中常有酒，
<br>　　东阳楼上岂无诗。地清每负生灵望，官重方升礼乐司。
<br>　　闻说江南旧歌曲，至今犹自唱吴姬。
<br>
<br>卷658_28 「西塞山（在武昌界，孙吴以之为西塞）」罗隐
<br>　　吴塞当时指此山，吴都亡后绿孱颜。岭梅乍暖残妆恨，
<br>　　沙鸟初晴小队闲。波阔鱼龙应混杂，壁危猿狖奈奸顽。
<br>　　会将一副寒蓑笠，来与渔翁作往还。
<br>
<br>卷658_29 「秋日汴河客舍酬友人（一作汴州客舍有酬）」罗隐
<br>　　梁宋追游早岁同，偶然违别事皆空。年如流水催何急，
<br>　　道似危途动即穷。醉舞且欣连夜月，狂吟还聚上楼风。
<br>　　烦君更枉骚人句，白凤灵蛇满袖中。
<br>
<br>卷658_30 「东归」罗隐
<br>　　仙桂高高似有神，貂裘敝尽取无因。难将白发期公道，
<br>　　不觉丹枝属别人。双阙往来惭请谒，五湖归后耻交亲。
<br>　　盈盘紫蟹千卮酒，添得临岐泪满巾。
<br>
<br>卷658_31 「广陵李仆射借示近诗因投献」罗隐
<br>　　朝论国计暮论兵，馀力犹随凤藻生。语继盘盂抛俗格，
<br>　　气兼河岳带商声。闲寻绮思千花丽，静想高吟六义清。
<br>　　天柄已持尧典在，更堪回首问缘情。
<br>
<br>卷658_32 「三衢哭孙员外」罗隐
<br>　　燕恋雕梁马恋轩，此心从此更何言。直将尘外三生命，
<br>　　未敌君侯一日恩。红蜡有时还入梦，片帆何处独销魂。
<br>　　忍看明发衣襟上，珠泪痕中见酒痕。
<br>
<br>卷658_33 「箧中得故王郎中书」罗隐
<br>　　凤里前年别望郎，丁宁唯恐滞吴乡。劝疏杯酒知妨事，
<br>　　乞与书题作裹粮。苹鹿未能移海曲，县花寻已落河阳。
<br>　　九原自此无因见，反覆遗踪泪万行。
<br>
<br>卷658_34 「泪」罗隐
<br>　　逼脸横颐咽复匀，也曾谗毁也伤神。
<br>　　自从鲁国潸然后，不是奸人即妇人。
<br>
<br>卷658_35 「子规」罗隐
<br>　　铜梁路远草青青，此恨那堪枕上听。
<br>　　一种有冤犹可报，不如衔石叠沧溟。
<br>
<br>卷658_36 「姑苏台」罗隐
<br>　　让高泰伯开基日，贤见延陵复命时。
<br>　　未会子孙因底事，解崇台榭为西施。
<br>
<br>卷658_37 「王濬墓」罗隐
<br>　　男儿未必尽英雄，但到时来即命通。
<br>　　若使吴都犹王气，将军何处立殊功。
<br>
<br>卷658_38 「京中晚望」罗隐
<br>　　心如野鹿迹如萍，谩向人间性一灵。
<br>　　往事不知多少梦，夜来和酒一时醒。
<br>
<br>卷658_39 「寄窦泽处士二首」罗隐
<br>　　兰亭醉客旧知闻，欲问平安隔海云。
<br>　　不是金陵钱太尉，世间谁肯更容身。
<br>　　鳌背楼台拂白榆，此中槎客亦踟踌。
<br>　　牢山道士无仙骨，却向人间作酒徒。 
<br>
<br>　　　　　　　　　　　　　　卷六百五十九
<br>
<br>卷659_1 「省试秋风生桂枝」罗隐
<br>　　凉吹从何起，中宵景象清。漫随云叶动，高傍桂枝生。
<br>　　漠漠看无际，萧萧别有声。远吹斜汉转，低拂白榆轻。
<br>　　寥泬工夫大，乾坤岁序更。因悲远归客，长望一枝荣。
<br>
<br>卷659_2 「思故人」罗隐
<br>　　故人不可见，聊复拂鸣琴。鹊绕风枝急，萤藏露草深。
<br>　　平生四方志，此夜五湖心。惆怅友朋尽，洋洋漫好音。
<br>
<br>卷659_3 「寄陆龟蒙（李相公在淮南征陆龟蒙诗）」罗隐
<br>　　龙楼李丞相，昔岁仰高文。黄阁寻无主，青山竟未焚。
<br>　　夜船乘海月，秋寺伴江云。却恐尘埃里，浮名点污君。
<br>
<br>卷659_4 「题方干诗」罗隐
<br>　　中间李建州，夏汭偶同游。顾我论佳句，推君最上流。
<br>　　九霄无鹤板，双鬓老渔舟。世难方如此，何当浣旅愁。
<br>
<br>卷659_5 「秋江」罗隐
<br>　　秋江待晚潮，客思旆旌摇。细雨翻芦叶，高风却柳条。
<br>　　兵戈村落破，饥俭虎狼骄。吾土兼连此，离魂望里消。
<br>
<br>卷659_6 「寄制诰李舍人」罗隐
<br>　　梁王握豹韬，雪里见枚皋。上客趋丹陛，游人叹二毛。
<br>　　门闲知待诏，星动想濡毫。一首长杨赋，应嫌索价高。
<br>
<br>卷659_7 「秋日怀孟夷庚」罗隐
<br>　　秋日黄陂下，孤舟忆共谁。江山三楚分，风雨二妃祠。
<br>　　知己秦貂没，流年贾鵩悲。中原正兵马，相见是何时。
<br>
<br>卷659_8 「送李右丞分司」罗隐
<br>　　分漕得洛川，谠议更昭然。在省曾批敕，中台肯避权。
<br>　　所悲时渐薄，共贺道由全。卖与清平代，相兼直几钱。
<br>
<br>卷659_9 「郴江迁客」罗隐
<br>　　不是逢清世，何由见皂囊。事虽危虎尾，名胜泊鹓行。
<br>　　毒雾郴江阔，愁云楚驿长。归时有诗赋，一为吊沉湘。
<br>
<br>卷659_10 「感旧」罗隐
<br>　　剑佩孙弘阁，戈鋋太尉营。重言虚有位，孤立竟无成。
<br>　　丘陇笳箫咽，池台岁月平。此恩何以报，归处是柴荆。
<br>
<br>卷659_11 「鹰」罗隐
<br>　　越海霜天暮，辞韬野草干。俊通司隶职，严奉武夫官。
<br>　　眼恶藏蜂在，心粗逐物殚。近来脂腻足，驱遣不妨难。
<br>
<br>卷659_12 「秋日寄狄补阙」罗隐
<br>　　红尘扰扰间，立马看南山。谩道经年往，何妨逐日闲。
<br>　　病中霜叶赤，愁里鬓毛斑。不为良知在，驱车已出关。
<br>
<br>卷659_13 「寄易定公乘亿侍郎」罗隐
<br>　　谢舞仍宫柳，高奇世少双。侍中生不到，园令死须降。
<br>　　班秩通乌府，樽罍奉碧幢。昭王有馀烈，试为祷迷邦。
<br>
<br>卷659_14 「寄大理徐郎中（一本大理下有寺字）」罗隐
<br>　　佐棘竟谁同，因思证圣中。事虽忘显报，理合有阴功。
<br>　　官序诜枝老，幽尘范甑空。几时潘好礼，重与话清风。
<br>
<br>卷659_15 「寄苏拾遗（拾遗，许公之后，今犹居开元中旧第）」罗隐
<br>　　早岁长杨赋，当年谏猎书。格高时辈伏，言数宦情疏。
<br>　　慷慨传丹桂，艰难保旧居。退朝观藁草，能望马相如。
<br>
<br>卷659_16 「寄许融（一题作与于韫玉话别）」罗隐
<br>　　多病仍疏拙，唯君与我同。帝乡年共老，江徼业俱空。
<br>　　燕冷辞华屋，蛩凉恨晓丛。白云高几许，全属采芝翁。
<br>
<br>卷659_17 「寄礼部郑员外」罗隐
<br>　　栾郄门风大，裴王礼乐优。班资冠鸡舌，人品压龙头。
<br>　　夜直炉香细，晴编疏草稠。近闻潘散骑，三十二悲秋。
<br>
<br>卷659_18 「菊」罗隐
<br>　　篱落岁云暮，数枝聊自芳。雪裁纤蕊密，金拆小苞香。
<br>　　千载白衣酒，一生青女霜。春丛莫轻薄，彼此有行藏。
<br>
<br>卷659_19 「台城」罗隐
<br>　　水国春常在，台城夜未寒。丽华承宠渥，江令捧杯盘。
<br>　　宴罢明堂烂，诗成宝炬残。兵来吾有计，金井玉钩栏。
<br>
<br>卷659_20 「旧游」罗隐
<br>　　良时不复再，渐老更难言。远水犹经眼，高楼似断魂。
<br>　　依依宋玉宅，历历长卿村。今日空江畔，相于只酒樽。
<br>
<br>卷659_21 「寄虔州薛大夫」罗隐
<br>　　祝融峰下别，三载梦魂劳。地转南康重，官兼亚相高。
<br>　　海鹏终负日，神马背眠槽。会得窥成绩，幽窗染兔毫。
<br>
<br>卷659_22 「苏小小墓」罗隐
<br>　　魂兮檇李城，犹未有人耕。好月当年事，残花触处情。
<br>　　向谁曾艳冶，随分得声名。应侍吴王宴，兰桡暗送迎。
<br>
<br>卷659_23 「寒食日早出城东」罗隐
<br>　　青门欲曙天，车马已喧阗。禁柳疏风雨，墙花拆露鲜。
<br>　　向谁夸丽景，只是叹流年。不得高飞便，回头望纸鸢。
<br>
<br>卷659_24 「秋日怀贾随进士」罗隐
<br>　　边寇日骚动，故人音信稀。长缨惭贾谊，孤愤忆韩非。
<br>　　晓匣鱼肠冷，春园鸭掌肥。知君安未得，聊且示忘机。
<br>
<br>卷659_25 「乱后逢友人」罗隐
<br>　　沧海去未得，倚舟聊问津。生灵寇盗尽，方镇改更贫。
<br>　　梦里旧行处，眼前新贵人。从来事如此，君莫独沾巾。
<br>
<br>卷659_26 「残花（一作杨发诗）」罗隐
<br>　　已叹良时晚，仍悲别酒催。暖芳随日薄，轻片逐风回。
<br>　　黛敛愁歌扇，妆残泣镜台。繁阴莫矜衒，终是共尘埃。
<br>
<br>卷659_27 「秋日富春江行」罗隐
<br>　　远岸平如剪，澄江静似铺。紫鳞仙客驭，金颗李衡奴。
<br>　　冷叠群山阔，清涵万象殊。严陵亦高见，归卧是良图。
<br>
<br>卷659_28 「寄侯博士」罗隐
<br>　　规谏扬雄赋，邅回贾谊官。久贫还往少，孤立转迁难。
<br>　　清镜流年急，高槐旅舍寒。侏儒亦何有，饱食向长安。
<br>
<br>卷659_29 「送沈光侍御赴职闽中」罗隐
<br>　　未至应居右，全家出帝乡。礼优逢苑雪，官重带台霜。
<br>　　夜浦吴潮吼，春滩建水狂。延平有风雨，从此是腾骧。
<br>
<br>卷659_30 「寄袁皓侍郎」罗隐
<br>　　东台失路岐，荣辱事堪悲。我寝牛衣敝，君居豸角危。
<br>　　风尘惭上品，才业愧明时。千里芙蓉幕，何由话所思。
<br>
<br>卷659_31 「寄金吾李荪常侍」罗隐
<br>　　西班掌禁兵，兰锜最分明。晓色严天仗，春寒避火城。
<br>　　安危虽已任，韬略即嘉声。请问何功德，壶关寇始平。
<br>
<br>卷659_32 「商於驿与于蕴玉话别」罗隐
<br>　　南朝徐庾流，洛下忆同游。酒采闲坊菊，山登远寺楼。
<br>　　相思劳寄梦，偶别已经秋。还被青青桂，催君不自由。
<br>
<br>卷659_33 「封禅寺居」罗隐
<br>　　盛礼何由睹，嘉名偶寄居。周南太史泪，蛮徼长卿书。
<br>　　砌竹摇风直，庭花泣露疏。谁能赋秋兴，千里隔吾庐。
<br>
<br>卷659_34 「钱」罗隐
<br>　　志士不敢道，贮之成祸胎。小人无事艺，假尔作梯媒。
<br>　　解释愁肠结，能分睡眼开。朱门狼虎性，一半逐君回。
<br>
<br>卷659_35 「投寄韦右丞」罗隐
<br>　　赤壁征文聘，中台拜郄诜。官资参令仆，曹署辖星辰。
<br>　　幞被从谁起，持纲自此新。举朝明典教，封纳诏书频。
<br>　　禁树曾摛藻，台乌旧避尘。便应酬倚注，何处话穷鳞。
<br>
<br>卷659_36 「红叶」罗隐
<br>　　不奈荒城畔，那堪晚照中。野晴霜浥绿，山冷雨催红。
<br>　　游子灞陵道，美人长信宫。等闲居岁暮，摇落意无穷。
<br>
<br>卷659_37 「期徐道者不至」罗隐
<br>　　辽鹤虚空语，冥鸿未易亲。偶然来即是，必拟见无因。
<br>　　霜霰穷冬令，杯盘旅舍贫。只应蓟子训，醉后懒分身。
<br>
<br>卷659_38 「岁除夜」罗隐
<br>　　官历行将尽，村醪强自倾。厌寒思暖律，畏老惜残更。
<br>　　岁月已如此，寇戎犹未平。儿童不谙事，歌吹待天明。
<br>
<br>卷659_39 「雪」罗隐
<br>　　尽道丰年瑞，丰年事若何。长安有贫者，为瑞不宜多。
<br>
<br>卷659_40 「旅梦」罗隐
<br>　　旅梦思迁次，穷愁有叹嗟。子鹅京口远，粳米会稽赊。
<br>　　漏涩才成滴，灯寒不作花。出门聊一望，蟾桂向人斜。
<br>
<br>卷659_41 「秋寄张坤」罗隐
<br>　　庭树已黄落，闭门俱寂寥。未知栖托处，空羡圣明朝。
<br>　　酒醒乡心阔，云晴客思遥。吾徒自多感，颜子只箪瓢。
<br>
<br>卷659_42 「伤华发」罗隐
<br>　　旧国迢迢远，清秋种种新。已衰曾轸虑，初见忽沾巾。
<br>　　日薄梳兼懒，根危镊恐频。青铜不自见，只拟老他人。
<br>
<br>卷659_43 「九江早秋」罗隐
<br>　　雨过晚凉生，楼中枕簟清。海风吹乱木，岩磬落孤城。
<br>　　百岁几多日，四蹄无限程。西邻莫高唱，俱是别离情。
<br>
<br>卷659_44 「初秋寄友人」罗隐
<br>　　九华曾屏迹，罹乱与心违。是处堪终老，新秋又未归。
<br>　　病中芳草歇，愁里白云飞。樵侣兼同志，音书近亦稀。
<br>
<br>卷659_45 「秋居有寄」罗隐
<br>　　端居湖岸东，生计有无中。魇处千般鬼，寒时百种风。
<br>　　性灵从道拙，心事奈成空。多谢金台客，何当一笑同。
<br>
<br>卷659_46 「雪霁」罗隐
<br>　　南山雪乍晴，寒气转峥嵘。锁却闲门出，随他骏马行。
<br>　　一竿如有计，五鼎岂须烹。愁见天街草，青青又欲生。
<br>
<br>卷659_47 「堠子」罗隐
<br>　　终日路岐旁，前程亦可量。未能惭面黑，只是恨头方。
<br>　　雅旨逾千里，高文近两行。君知不识字，第一莫形相。
<br>
<br>卷659_48 「初夏寄顾绍宗」罗隐
<br>　　江上偶分袂，四回寒暑更。青山无路入，白发满头生。
<br>　　郢浦雁寻过，镜湖蝉又鸣。怜君未归日，杯酒若为情。
<br>
<br>卷659_49 「寄第五尊师」罗隐
<br>　　苕溪烟月久因循，野鹤衣裘独茧纶。只说泊船无定处，
<br>　　不知携手是何人。朱黄拣日囚尸鬼，青白临时注脑神。
<br>　　欲访先生问经诀，世间难得不由身。
<br>
<br>卷659_50 「寄西华黄炼师」罗隐
<br>　　西华有路入中华，依约山川认永嘉。羽客昔时留筱簜，
<br>　　故人今又种烟霞。坛高已降三清鹤，海近应通八月槎。
<br>　　盛事两般君总得，老莱衣服戴颙家。
<br>
<br>卷659_51 「所思（一作西上）」罗隐
<br>　　西上青云未有期，东归沧海一何迟。酒阑梦觉不称意，
<br>　　花落月明空所思。长恐病侵多事日，可堪贫过少年时。
<br>　　斗鸡走狗五陵道，惆怅输他轻薄儿。 
<br>
<br>　　　　　　　　　　　　　　　卷六百六十
<br>
<br>卷660_1 「送支使萧中丞赴阙」罗隐
<br>　　八年刀笔到京华，归去青冥路未赊。今日风流卿相客，
<br>　　旧时基业帝王家。彤庭彩凤虽添瑞，望府红莲已减花。
<br>　　从此常僚如有问，海边麋鹿斗边槎。
<br>
<br>卷660_2 「送人归湘中兼寄旧知」罗隐
<br>　　青溪烟雨九华山，乱后应同梦寐间。万里分飞休掩袂，
<br>　　两旬相见且开颜。君依宰相貂蝉贵，我恋王门鬓发斑。
<br>　　为谢伏波筵上客，几时金印拟西还。
<br>
<br>卷660_3 「自贻」罗隐
<br>　　衰老应难更进趋，药畦经卷自朝晡。纵无显效亦藏拙，
<br>　　若有所成甘守株。汉武巡游虚轧轧，秦皇吞并谩驱驱。
<br>　　如何只见丁家鹤，依旧辽东叹绿芜。
<br>
<br>卷660_4 「暇日感怀因寄同院吴蜕拾遗」罗隐
<br>　　璧池清秩访燕台，曾捧瀛洲札翰来。今日二难俱大夜，
<br>　　当时三幅谩高才。戏悲槐市便便笥，狂忆樟亭满满杯。
<br>　　犹幸小兰同舍在，每因相见即衔哀。
<br>
<br>卷660_5 「偶兴」罗隐
<br>　　逐队随行二十春，曲江池畔避车尘。
<br>　　如今赢得将衰老，闲看人间得意人。
<br>
<br>卷660_6 「题凿石山僧院」罗隐
<br>　　日夜潮声送是非，一回登眺一忘机。
<br>　　怜师好事无人见，不把兰芽染褐衣。
<br>
<br>卷660_7 「圉城偶作」罗隐
<br>　　东望陈留日欲曛，每因刀笔想夫君。
<br>　　自从郭泰碑铭后，只见黄金不见文。
<br>
<br>卷660_8 「乌程」罗隐
<br>　　两府攀陪十五年，郡中甘雨幕中莲。
<br>　　一瓶犹是乌程酒，须对霜风度泫然。
<br>
<br>卷660_9 「送杨炼师却归贞浩岩」罗隐
<br>　　宦途不复更经营，归去东南任意行。别后几回思会面，
<br>　　到来相见似前生。久居竹盖知勤苦，旧业莲峰想变更。
<br>　　为谢佯狂吴道士，耳中时有铁船声。
<br>
<br>卷660_10 「暇日投钱尚父」罗隐
<br>　　牛斗星边女宿间，栋梁虚敞丽江关。望高汉相东西阁，
<br>　　名重淮王大小山。醴设斗倾金凿落，马归争撼玉连环。
<br>　　自惭麋鹿无能事，未报深恩鬓已斑。
<br>
<br>卷660_11 「览晋史（张翰思吴中鲈鲙莼羹）」罗隐
<br>　　齐王僚属好男儿，偶觅东归便得归。满目路岐抛似梦，
<br>　　一船风雨去如飞。盘擎紫线莼初熟，箸拨红丝鲙正肥。
<br>　　惆怅途中无限事，与君千载两忘机。
<br>
<br>卷660_12 「感别元帅尚父（一作病中上钱尚父）」罗隐
<br>　　玉函瑶检下台司，记得当时捧领时。半壁龙蛇蟠造化，
<br>　　满筐山岳动神祇.疲牛舐犊心犹切，阴鹤鸣雏力已衰。
<br>　　稚子不才身抱疾，日窥贞迹泪双垂。
<br>
<br>卷660_13 「尚父偶建小楼，特摛丽藻绝句不敢称扬三首」罗隐
<br>　　结构叨冯柱石才，敢期幢盖此裴回。
<br>　　阳春曲调高谁和，尽日焚香倚隗台。
<br>　　玳簪珠履愧非才，时凭阑干首重回。
<br>　　只待淮妖剪除后，别倾卮酒贺行台。
<br>　　阑槛初成愧楚才，不知星彩尚迂回。
<br>　　风流孔令陶钧外，犹记山妖逼小台。
<br>
<br>卷660_14 「题玄同先生草堂三首」罗隐
<br>　　杳杳诸天路，苍苍大涤山。景舆留不得，毛节去应闲。
<br>　　相府旧知己，教门新启关。太平匡济术，流落在人间。
<br>　　先生诀行日，曾奉数行书。意密寻难会，情深恨有馀。
<br>　　石桥春暖后，句漏药成初。珍重云兼鹤，从来不定居。
<br>　　常时忆讨论，历历事犹存。酒向馀杭尽，云从大涤昏。
<br>　　往来无道侣，归去有台恩。自此玄言绝，长应闭洞门。
<br>
<br>卷660_15 「城西作」罗隐
<br>　　从军无一事，终日掩空斋。道薄交游少，才疏进取乖。
<br>　　野禽鸣聒耳，庭草绿侵阶。幸自同樗栎，何妨惬所怀。
<br>
<br>卷660_16 「冬暮城西晚眺」罗隐
<br>　　谬忝莲华幕，虚沾柏署官。欹危长抱疾，衰老不禁寒。
<br>　　时事已日过，世途行转难。千崖兼万壑，只向望中看。
<br>
<br>卷660_17 「秋霁后」罗隐
<br>　　净碧山光冷，圆明露点匀。渚莲丹脸恨，堤柳翠眉颦。
<br>　　蝉已送行客，雁应辞主人。蝇蚊渐无况，日晚自相亲。
<br>
<br>卷660_18 「茅斋」罗隐
<br>　　从事不从事，养生非养生。职为尸禄本，官是受恩名。
<br>　　时态已相失，岁华徒自惊。西斋一卮酒，衰老与谁倾。
<br>
<br>卷660_19 「使者」罗隐
<br>　　使者衔中旨，崎岖万里行。人心犹未革，天意似难明。
<br>　　四海霍光第，六宫张奉营。陪臣无以报，西望不胜情。
<br>
<br>卷660_20 「途中逢刘知远」罗隐
<br>　　吴楚烟波里，巢由季孟间。只言无事贵，不道致身闲。
<br>　　别渚莲根断，归心桂树顽。空劳钟璞意，尘世隔函关。
<br>
<br>卷660_21 「遁迹」罗隐
<br>　　遁迹知安住，沾襟欲奈何。朝廷犹礼乐，郡邑忍干戈。
<br>　　华马凭谁问，胡尘自此多。因思汉明帝，中夜忆廉颇。
<br>
<br>卷660_22 「陇头水」罗隐
<br>　　借问陇头水，年年恨何事。全疑呜咽声，中有征人泪。
<br>　　自古无长策，况我非深智。何计谢潺湲，一宵空不寐。
<br>
<br>卷660_23 「秦中富人」罗隐
<br>　　高高起华堂，区区引流水。粪土金玉珍，犹嫌未奢侈。
<br>　　陋巷满蓬蒿，谁知有颜子。
<br>
<br>卷660_24 「思归行（一作于濆诗）」罗隐
<br>　　不耕南亩田，为爱东堂桂。身同树上花，一落又经岁。
<br>　　交亲亦相薄，知己恩潜替。日开十二门，自是无归计。
<br>
<br>卷660_25 「即事中元甲子（一作韦庄诗）」罗隐
<br>　　三秦流血已成川，塞上黄云战马闲。只有羸兵填渭水，
<br>　　终无奇事出商山。田园已没红尘内，弟侄相逢白刃间。
<br>　　惆怅翠华犹未返，泪痕空滴剑文斑。
<br>
<br>卷660_26 「魏城逢故人（一题作绵谷回寄蔡氏昆仲）」罗隐
<br>　　一年两度锦江游，前值东风后值秋。芳草有情皆碍马，
<br>　　好云无处不遮楼。山将别恨和心断，水带离声入梦流。
<br>　　今日因君试回首，淡烟乔木隔绵州。
<br>
<br>卷660_27 「游江夏口」罗隐
<br>　　醉别江东酒一杯，往年曾此驻尘埃。鱼听建业歌声过，
<br>　　水看瞿塘雪影来。黄祖不能容贱客，费祎终是负仙才。
<br>　　平生胆气平生恨，今日江边首懒回。
<br>
<br>卷660_28 「春思」罗隐
<br>　　荡漾春风渌似波，惹情摇恨去傞傞。燕翻永日音声好，
<br>　　柳舞空城意绪多。蜀国暖回溪峡浪，卫娘清转遏云歌。
<br>　　可怜户外桃兼李，仲蔚蓬蒿奈尔何。
<br>
<br>卷660_29 「黄鹤驿寓题」罗隐
<br>　　野云芳草绕离鞭，敢对青楼倚少年。秋色未催榆塞雁，
<br>　　人心先下洞庭船。高歌酒市非狂者，大嚼屠门亦偶然。
<br>　　车马同归莫同恨，古人头白尽林泉。
<br>
<br>卷660_30 「安陆赠徐砺」罗隐
<br>　　灵蛇桥下水声声，曾向桥边话别情。一榻偶依陈太守，
<br>　　三年深忆祢先生。尘欺鬓色非前事，火爇蓬根有去程。
<br>　　还把馀杯重相劝，不堪秋色背郧城。
<br>
<br>卷660_31 「寄钟常侍」罗隐
<br>　　一从朱履步金台，蘖苦冰寒奉上台。峻节不由人学得，
<br>　　远途终是自将来。风高渐展摩天翼，干耸方呈构厦材。
<br>　　应笑樟亭旧同舍，九州无验满炉灰。
<br>
<br>卷660_32 「中秋夜不见月」罗隐
<br>　　阴云薄暮上空虚，此夕清光已破除。
<br>　　只恐异时开霁后，玉轮依旧养蟾蜍。
<br>
<br>卷660_33 「魏博罗令公附卷有回」罗隐
<br>　　寒门虽得在诸宗，栖北巢南恨不同。马上固惭消髀肉，
<br>　　幄中由羡愈头风。蹉跎岁月心仍切，迢递江山梦未通。
<br>　　深荷吾宗有知己，好将刀笔为英雄。
<br>
<br>卷660_34 「寄处默师」罗隐
<br>　　甘露卷帘看雨脚，樟亭倚柱望潮头。十年顾我醉中过，
<br>　　两地与师方外游。久隔兵戈常寄梦，近无书信更堪忧。
<br>　　香炉烟霭虎溪月，终棹铁船寻惠休。
<br>
<br>卷660_35 「病中上钱尚父」罗隐
<br>　　左脚方行右臂挛，每惭名迹污宾筵。纵饶吴土容衰病，
<br>　　争奈燕台费料钱。藜杖已干难更把，竹舆虽在不堪悬。
<br>　　深恩重德无言处，回首浮生泪泫然。 
<br>
<br>　　　　　　　　　　　　　　卷六百六十一
<br>
<br>卷661_1 「送梅处士归宁国」罗隐
<br>　　十五年前即别君，别时天下未纷纭。乱罹且喜身俱在，
<br>　　存没那堪耳更闻。良会谩劳悲曩迹，旧交谁去吊荒坟。
<br>　　殷勤为谢逃名客，想望千秋岭上云。
<br>
<br>卷661_2 「经故友所居（一题上有琼华观三字）」罗隐
<br>　　槐花漠漠向人黄，此地追游迹已荒。清论不知庄叟达，
<br>　　死交空叹赵岐忙。病来未忍言闲事，老去唯知觅醉乡。
<br>　　日暮街东策羸马，一声横笛似山阳。
<br>
<br>卷661_3 「大梁从事居汜水（一题作赠卢从事）」罗隐
<br>　　前年帝里望行尘，记得仙家第四人。泉暖旧谙龙偃息，
<br>　　露寒初见鹤精神。歌声上榻梁园晚，梦绕残钟汜水春。
<br>　　知有箧中编集在，只应从此是经纶。
<br>
<br>卷661_4 「杜处士新居」罗隐
<br>　　翠敛王孙草，荒诛宋玉茅。寇馀无故物，时薄少深交。
<br>　　迸笋穿行径，饥雏出坏巢。小园吾亦有，多病近来抛。
<br>
<br>卷661_5 「绝境」罗隐
<br>　　绝境非身事，流年但物华。水梳苔发直，风引蕙心斜。
<br>　　凡客从题凤，肤音未胜蛙。小船兼有桨，始与问渔家。
<br>
<br>卷661_6 「雪中怀友人」罗隐
<br>　　腊酒复腊雪，故人今越乡。所思谁把盏，端坐恨无航。
<br>　　兔苑旧游尽，龟台仙路长。未知邹孟子，何以奉梁王。
<br>
<br>卷661_7 「秋晚」罗隐
<br>　　宰邑惭良术，为文愧壮图。纵饶长委命，争奈渐非夫。
<br>　　杯酒有时有，乱罹无处无。金庭在何域，回首一踟蹰。
<br>
<br>卷661_8 「升仙桥」罗隐
<br>　　危梁枕路岐，驻马问前时。价自友朋得，名因妇女知。
<br>　　直须论运命，不得逞文词。执戟君乡里，荣华竟若为。
<br>
<br>卷661_9 「姑苏真娘墓」罗隐
<br>　　春草荒坟墓，萋萋向虎丘。死犹嫌寂寞，生肯不风流。
<br>　　皎镜山泉冷，轻裾海雾秋。还应伴西子，香径夜深游。
<br>
<br>卷661_10 「灵山寺」罗隐
<br>　　晚景聊摅抱，凭栏几荡魂。槛虚从四面，江阔奈孤根。
<br>　　幽径薜萝色，小山苔藓痕。欲依师问道，何处系心猿。
<br>
<br>卷661_11 「倚棹」罗隐
<br>　　倚棹听邻笛，沾衣认酒垆。自缘悲巨室，谁复为穷途。
<br>　　树解将军梦，城遗御史乌。直应齐始了，倾酌向寒芜。
<br>
<br>卷661_12 「秋夕对月」罗隐
<br>　　夜月色可掬，倚楼聊解颜。未能分寇盗，徒欲满关山。
<br>　　背冷金蟾滑，毛寒玉兔顽。姮娥谩偷药，长寡老中闲。
<br>
<br>卷661_13 「寄征士魏员外」罗隐
<br>　　家遁苏门节，清贫粉署官。不矜朝命重，只恨路行难。
<br>　　窗晓鸡谭倦，庭秋蝶梦阑。羡君归未得，还有钓鱼竿。
<br>
<br>卷661_14 「宿彭蠡馆」罗隐
<br>　　孤馆少行旅，解鞍增别愁。远山矜薄暮，高柳怯清秋。
<br>　　病里见时态，醉中思旧游。所怀今已矣，何必恨东流。
<br>
<br>卷661_15 「萤」罗隐
<br>　　空庭夜未央，点点度西墙。抱影何微细，乘时忽发扬。
<br>　　不思因腐草，便拟倚孤光。若道能通照，车公业肯长。
<br>
<br>卷661_16 「早秋宿叶堕所居」罗隐
<br>　　池荷叶正圆，长历报时殚。旷野云蒸热，空庭雨始寒。
<br>　　蝇蚊犹得志，簟席若为安。浮世知谁是，劳歌共一欢。
<br>
<br>卷661_17 「蝶」罗隐
<br>　　汉王刀笔精，写尔逼天生。舞巧何妨急，飞高所恨轻。
<br>　　野田黄雀虑，山馆主人情。此物那堪作，庄周梦不成。
<br>
<br>卷661_18 「春居」罗隐
<br>　　春风百卉摇，旧国路迢迢。偶病成疏散，因贫得寂寥。
<br>　　倚帘高柳弱，乘露小桃夭。春色常无处，村醪更一瓢。
<br>
<br>卷661_19 「轻飙」罗隐
<br>　　轻飙掠晚莎，秋物惨关河。战垒平时少，斋坛上处多。
<br>　　楚虽屈子重，汉亦忆廉颇。不及云台议，空山老薜萝。
<br>
<br>卷661_20 「燕」罗隐
<br>　　不必嫌漂露，何妨养羽毛。汉妃金屋远，卢女杏梁高。
<br>　　野迥双飞急，烟晴对语劳。犹胜黄雀在，栖息是蓬蒿。
<br>
<br>卷661_21 「陕西晚思」罗隐
<br>　　长途已自穷，此去更西东。树色荣衰里，人心往返中。
<br>　　别情流水急，归梦故山空。莫忘交游分，从来事一同。
<br>
<br>卷661_22 「除夜寄张达」罗隐
<br>　　梅花已著眼，竹叶况粘唇。只此留残岁，那堪忆故人。
<br>　　乱罹书不远，衰病日相亲。江浦思归意，明朝又一春。
<br>
<br>卷661_23 「寄酬邺王罗令公五首（前三首一作感德叙怀寄上罗邺王）」罗隐
<br>　　营室东回荫斥丘，少年承袭拥青油。坐调金鼎尊明主，
<br>　　横把雕戈拜列侯。书札二王争巧拙，篇章七子避风流。
<br>　　西园旧迹今应在，衰老无因奉胜游。
<br>　　脉散源分历几朝，纵然官宦只卑僚。正忧末派沦沧海，
<br>　　忽见高枝拂绛霄。十万貔貅趋玉帐，三千宾客珥金貂。
<br>　　良时难得吾宗少，应念寒门更寂寥。
<br>　　敢将衰弱附强宗，细算还缘血脉同。湘浦烟波无旧迹，
<br>　　邺都兰菊有遗风。每怜罹乱书犹达，所恨云泥路不通。
<br>　　珍重珠玑兼绣段，草玄堂下寄扬雄。
<br>　　水云开霁立高亭，依约黎阳对福星。只见篇章矜镂管，
<br>　　不知勋业柱青冥。早缘入梦金方砺，晚为传家鼎始铭。
<br>　　鹤发四垂烟阁远，此生何处拜仪形。
<br>　　锦笈朱囊连复连，紫鸾飞下浙江边。绡从海室夺烟雾，
<br>　　乐奏帝宫胜管弦。长笑应刘悲显达，每嫌伊霍少诗篇。
<br>　　戴湾老圃根基薄，虚费工夫八十年。
<br>
<br>卷661_24 「春日投钱塘元帅尚父二首」罗隐
<br>　　正忧衰老辱金台，敢望昭王顾问来。门外旌旗屯虎豹，
<br>　　壁闲章句动风雷。三都节已联翩降，两地花应次第开。
<br>　　若比紫髯分鼎足，未闻馀力有琼瑰。
<br>　　征东幕府十三州，敢望非才忝上游。官秩已叨吴品职，
<br>　　姓名兼显鲁春秋。盐车顾后声方重，火井窥来焰始浮。
<br>　　一句黄河千载事，麦城王粲谩登楼。
<br>
<br>卷661_25 「钱塘府亭」罗隐
<br>　　新恩别启馆娃宫，还拜吴王向此中。九牧土田周制在，
<br>　　两藩茅社汉仪同。春生旧苑芳洲雨，香入高台小径风。
<br>　　更有宠光人未见，问安调膳尽三公。
<br>
<br>卷661_26 「野狐泉」罗隐
<br>　　潏潏寒光溅路尘，相传妖物此潜身。
<br>　　又应改换皮毛后，何处人间作好人。
<br>
<br>卷661_27 「宿纪南驿」罗隐
<br>　　策蹇南游忆楚朝，阴风淅淅树萧萧。
<br>　　不知无忌奸邪骨，又作何山野葛苗。
<br>
<br>卷661_28 「赠无相禅师」罗隐
<br>　　人人尽道事空王，心里忙于市井忙。
<br>　　惟有马当山上客，死门生路两相忘。
<br>
<br>卷661_29 「遣兴」罗隐
<br>　　青云路不通，归计奈长蒙。老恐医方误，穷忧酒醆空。
<br>　　何堪罹乱后，更入是非中。长短遭讥笑，回头避钓翁。
<br>
<br>卷661_30 「江夏酬高崇节」罗隐
<br>　　腊雪都堂试，春风汴水行。十年虽抱疾，何处不无情。
<br>　　群盗正当路，此游应隔生。劳君问流落，山下已躬耕。
<br>
<br>卷661_31 「莺声」罗隐
<br>　　井上梧桐暗，花间雾露晞。一枝晴复暖，百啭是兼非。
<br>　　金屋梦初觉，玉关人未归。不堪闲日听，因尔又沾衣。
<br>
<br>卷661_32 「仿玉台体」罗隐
<br>　　青楼枕路隅，壁甃复椒涂。晚梦通帘柙，春寒逼酒垆。
<br>　　解吟怜芍药，难见恨菖蒲。试问年多少，邻姬亦姓胡。 
<br>
<br>　　　　　　　　　　　　　　卷六百六十二
<br>
<br>卷662_1 「夜泊义兴戏呈邑宰」罗隐
<br>　　溪畔维舟问戴星，此中三害有图经。
<br>　　长桥可避南山远，却恐难防是最灵。
<br>
<br>卷662_2 「听琵琶」罗隐
<br>　　香筵酒散思朝散，偶向梧桐暗处闻。
<br>　　大底曲中皆有恨，满楼人自不知君。
<br>
<br>卷662_3 「经耒阳杜工部墓」罗隐
<br>　　紫菊馨香覆楚醪，奠君江畔雨萧骚。旅魂自是才相累，
<br>　　闲骨何妨冢更高。騄骥丧来空蹇蹶，芝兰衰后长蓬蒿。
<br>　　屈原宋玉邻君处，几驾青螭缓郁陶。
<br>
<br>卷662_4 「题袁溪张逸人所居」罗隐
<br>　　蒲梢猎猎燕差差，数里溪光日落时。芳树文君机上锦，
<br>　　远山孙寿镜中眉。鸡窗夜静开书卷，鱼槛春深展钓丝。
<br>　　若使浮名拘绊得，世间何处有男儿。
<br>
<br>卷662_5 「升平公主旧第」罗隐
<br>　　乘凤仙人降此时，玉篇才罢到文词。两轮水磑光明照，
<br>　　百尺鲛绡换好诗。带砺山河今尽在，风流樽俎见无期。
<br>　　坛场客散香街暝，惆怅齐竽取次吹。
<br>
<br>卷662_6 「寄黔中王从事」罗隐
<br>　　故人刀笔事军书，南转黔江半月馀。别后乡关情几许，
<br>　　近来诗酒兴何如。贪将醉袖矜莺谷，不把瑶缄附鲤鱼。
<br>　　今日举觞君莫问，生涯牢落鬓萧疏。
<br>
<br>卷662_7 「关亭春望」罗隐
<br>　　关畔春云拂马头，马前春事共悠悠。风摇岸柳长条困，
<br>　　露裛山花小朵愁。信越功名高似狗，裴王气力大于牛。
<br>　　未知至竟将何用，渭水泾川一向流。
<br>
<br>卷662_8 「寄徐济进士」罗隐
<br>　　往年疏懒共江湖，月满花香记得无。霜压楚莲秋后折，
<br>　　雨催蛮酒夜深酤。红尘偶别迷前事，丹桂相倾愧后徒。
<br>　　出得函关抽得手，从来不及阮元瑜。
<br>
<br>卷662_9 「寄韦赡」罗隐
<br>　　石城蓑笠阻心期，落尽山花有所思。羸马二年蓬转后，
<br>　　故人何处月明时。风催晓雁看看别，雨胁秋蝇渐渐痴。
<br>　　禅智阑干市桥酒，纵然相见只相悲。
<br>
<br>卷662_10 「霅溪晚泊寄裴庶子」罗隐
<br>　　溪风如扇雨如丝，闲步闲吟柳恽诗。杯酒疏狂非曩日，
<br>　　野花狼藉似当时。道穷谩有依刘感，才急应无借寇期。
<br>　　满眼云山莫相笑，与君俱是受深知。
<br>
<br>卷662_11 「送姚安之赴任秋浦」罗隐
<br>　　官罢春坊地象雷，片帆高指贵池开。五侯水暖鱼鳞去，
<br>　　九子山晴雁叙来。江夏黄童徒逞辩，广都庞令恐非才。
<br>　　到头称意须年少，赢得时光向酒杯。
<br>
<br>卷662_12 「寄乔逸人」罗隐
<br>　　南经湘浦北扬州，别后风帆几度游。春酒谁家禁烂漫，
<br>　　野花何处最淹留。欲凭尺素边鸿懒，未定雕梁海燕愁。
<br>　　长短此行须入手，更饶君占一年秋。
<br>
<br>卷662_13 「塞外」罗隐
<br>　　塞外偷儿塞内兵，圣君宵旰望升平。碧幢未作朝廷计，
<br>　　白梃犹驱妇女行。可使御戎无上策，只应忧国是虚声。
<br>　　汉王第宅秦田土，今日将军已自荣。
<br>
<br>卷662_14 「裴庶子除太仆卿因贺」罗隐
<br>　　楚珪班序未为轻，莫惜良途副圣明。宫省旧推皇甫谧，
<br>　　寺曹今得夏侯婴。秩随科第临时贵，官逐簪裾到处清。
<br>　　应笑马安虚巧宦，四回迁转始为卿。
<br>
<br>卷662_15 「咏史」罗隐
<br>　　蠹简遗编试一寻，寂寥前事似如今。徐陵笔砚珊瑚架，
<br>　　赵胜宾朋玳瑁簪。未必片言资国计，只应邪说动人心。
<br>　　九原郝泚何由起，虚误西蕃八尺金。
<br>
<br>卷662_16 「中元夜泊淮口」罗隐
<br>　　木叶回飘水面平，偶因孤棹已三更。秋凉雾露侵灯下，
<br>　　夜静鱼龙逼岸行。欹枕正牵题柱思，隔楼谁转绕梁声。
<br>　　锦帆天子狂魂魄，应过扬州看月明。
<br>
<br>卷662_17 「寄池州郑员外」罗隐
<br>　　兽绕朱轮酒满船，郡城萧洒贵池边。衣同莱子曾分笔，
<br>　　扇似袁宏别有天。九点好山楼上客，两行高柳雨中烟。
<br>　　陵阳百姓将何福，社舞村歌又一年。
<br>
<br>卷662_18 「归梦」罗隐
<br>　　陆海波涛渐渐深，一回归梦抵千金。路傍草色休多事，
<br>　　墙外莺声肯有心。日晚向隅悲断梗，夜阑浇酒哭知音。
<br>　　贪财败阵谁相悉，鲍叔如今不可寻。
<br>
<br>卷662_19 「送溪州使君」罗隐
<br>　　兵寇伤残国力衰，就中南土藉良医。凤衔泥诏辞丹阙，
<br>　　雕倚霜风上画旗。官职不须轻远地，生灵只是计临时。
<br>　　灞桥酒醆黔巫月，从此江心两所思。
<br>
<br>卷662_20 「送霅川郑员外」罗隐
<br>　　明时塞诏列分麾，东拥朱轮出帝畿。铜虎贵提天子印，
<br>　　银鱼荣傍老莱衣。歌听茗坞春山暖，诗咏蘋洲暮鸟飞。
<br>　　知有掖垣南步在，可能须待政成归。
<br>
<br>卷662_21 「酬寄右司李员外」罗隐
<br>　　当年忆见桂枝春，自此清途未四旬。左省望高推健笔，
<br>　　右曹官重得名人。闲摛丽藻嫌秋兴，静猎遗编笑过秦。
<br>　　犹把随和向泥滓，应怜疏散任天真。
<br>
<br>卷662_22 「莲塘驿」罗隐
<br>　　莲塘馆东初日明，莲塘馆西行人行。隔林啼鸟似相应，
<br>　　当路好花疑有情。一梦不须追往事，数杯犹可慰劳生。
<br>　　莫言来去只如此，君看鬓边霜几茎。
<br>
<br>卷662_23 「甘露寺火后」罗隐
<br>　　六朝胜事已尘埃，犹有闲人怅望来。只道鬼神能护物，
<br>　　不知龙象自成灰。犀惭水府浑非怪，燕说吴宫未是灾。
<br>　　还识平泉故侯否，一生踪迹比楼台。
<br>
<br>卷662_24 「春日登上元石头故城」罗隐
<br>　　万里伤心极目春，东南王气只逡巡。野花相笑落满地，
<br>　　山鸟自惊啼傍人。谩道城池须险阻，可知豪杰亦埃尘。
<br>　　太平寺主惟轻薄，却把三公与贼臣。
<br>
<br>卷662_25 「送宣武徐巡官」罗隐
<br>　　傲睨公卿二十年，东来西去只悠然。白知关畔元非马，
<br>　　玄觉壶中别有天。汉帝诏衔应异日，梁王风雪是初筵。
<br>　　临行不惜刀圭便，愁杀长安买笑钱。
<br>
<br>卷662_26 「冬暮寄裴郎中」罗隐
<br>　　晓发星星入镜宜，早年容易近年悲。敢言得事时将晚，
<br>　　只恐酬恩日渐迟。南国倾心应望速，东堂开口欲从谁。
<br>　　仙郎旧有黄金约，沥胆隳肝更祷祈。
<br>
<br>卷662_27 「中元甲子以辛丑驾幸蜀四首（第五首一作偶怀）」罗隐
<br>　　子仪不起浑瑊亡，西幸谁人从武皇。四海为家虽未远，
<br>　　九州多事竟难防。已闻旰食思真将，会待畋游致假王。
<br>　　应感两朝巡狩迹，绿槐端正驿荒凉。
<br>　　爪牙柱石两俱销，一点渝尘九土摇。敢恨甲兵为弃物，
<br>　　所嗟流品误清朝。几时睿算歼张角，何处愚人戴隗嚣。
<br>　　跪望嵕山重启告，可能馀烈不胜妖。
<br>　　邪气奔屯瑞气移，清平过尽到艰危。纵饶犬彘迷常理，
<br>　　不奈豺狼幸此时。九庙有灵思李令，三川悲忆恨张仪。
<br>　　可怜一曲还京乐，重对红蕉教蜀儿。
<br>　　白丁攘臂犯长安，翠辇苍黄路屈盘。丹凤有情尘外远，
<br>　　玉龙无迹渡头寒。静怜贵族谋身易，危惜文皇创业难。
<br>　　不将不侯何计是，钓鱼船上泪阑干。
<br>
<br>卷662_28 「题润州妙善前石羊」罗隐
<br>　　紫髯桑盖此沈吟，很石犹存事可寻。汉鼎未安聊把手，
<br>　　楚醪虽满肯同心。英雄已往时难问，苔藓何知日渐深。
<br>　　还有市鄽沽酒客，雀喧鸠聚话蹄涔。
<br>
<br>卷662_29 「登宛陵条风楼寄窦常侍」罗隐
<br>　　乱罹时节懒登临，试借条风半日吟。只有远山含暖律，
<br>　　不知高阁动归心。溪喧晚棹千声浪，云护寒郊数丈阴。
<br>　　自笑疏慵似麋鹿，也教台上费黄金。
<br>
<br>卷662_30 「台城」罗隐
<br>　　晚云阴映下空城，六代累累夕照明。玉井已干龙不起，
<br>　　金瓯虽破虎曾争。亦知霸世才难得，却是蒙尘事最平。
<br>　　深谷作陵山作海，茂弘流辈莫伤情。
<br>
<br>卷662_31 「甘露寺看雪上周相公」罗隐
<br>　　筛寒洒白乱溟濛，祷请功兼造化功。光薄乍迷京口月，
<br>　　影交初转海门风。细黏谢客衣裾上，轻堕梁王酒醆中。
<br>　　一种为祥君看取，半禳灾沴半年丰。
<br>
<br>卷662_32 「寄京阙陆郎中昆仲」罗隐
<br>　　柏台兰署四周旋，宾榻何妨雁影连。才见玳簪欹细柳，
<br>　　便知油幕胜红莲。家从入洛声名大，迹为依刘事分偏。
<br>　　争奈乱罹人渐少，麦城新赋许谁传。
<br>
<br>卷662_33 「偶题（一作嘲钟陵妓云英）」罗隐
<br>　　钟陵醉别十馀春，重见云英掌上身。
<br>　　我未成名君未嫁，可能俱是不如人。
<br>
<br>卷662_34 「故都」罗隐
<br>　　江南江北两风流，一作迷津一拜侯。
<br>　　至竟不如隋炀帝，破家犹得到扬州。
<br>
<br>卷662_35 「董仲舒」罗隐
<br>　　灾变儒生不合闻，谩将刀笔指乾坤。
<br>　　偶然留得阴阳术，闭却南门又北门。
<br>
<br>卷662_36 「献尚父大王」罗隐
<br>　　数年铁甲定东瓯，夜渡江山瞻斗牛。
<br>　　今日朱方平殄后，虎符龙节十三州。
<br>
<br>卷662_37 「蜂」罗隐
<br>　　不论平地与山尖，无限风光尽被占。
<br>　　采得百花成蜜后，为谁辛苦为谁甜。
<br>
<br>卷662_38 「帘二首」罗隐
<br>　　叠影重纹映画堂，玉钩银烛共荧煌。
<br>　　会应得见神仙在，休下真珠十二行。
<br>　　翡翠佳名世共稀，玉堂高下巧相宜。
<br>　　殷勤为嘱纤纤手，卷上银钩莫放垂。 
<br>
<br>　　　　　　　　　　　　　　卷六百六十三
<br>
<br>卷663_1 「送顾云下第」罗隐
<br>　　行行杯酒莫辞频，怨叹劳歌两未伸。汉帝后宫犹识字，
<br>　　楚王前殿更无人。年深旅舍衣裳敝，潮打村田活计贫。
<br>　　百岁都来多几日，不堪相别又伤春。
<br>
<br>卷663_2 「村桥」罗隐
<br>　　村桥酒旆月明楼，偶逐渔舟系叶舟。莫学鲁人疑海鸟，
<br>　　须知庄叟恶牺牛。心寒已分灰无焰，事往曾将水共流。
<br>　　除却思量太平在，肯抛疏散换公侯。
<br>
<br>卷663_3 「送刘校书之新安寄吴常侍」罗隐
<br>　　野云如火照行尘，会绩溪边去问津。才子省衔非幕客，
<br>　　楚君科第是同人。狂思下国千场醉，病负东堂两度春。
<br>　　他日酒筵应见问，鹿裘渔艇隔朱轮。
<br>
<br>卷663_4 「官池秋夕」罗隐
<br>　　池边月影闲婆娑，池上醉来成短歌。芙渠抵死怨珠露，
<br>　　蟋蟀苦口嫌金波。往事向人言不得，旧游临老恨空多。
<br>　　松醪作酒兰为棹，十载烟尘奈尔何。
<br>
<br>卷663_5 「奉使宛陵别二三从事」罗隐
<br>　　梁王雪里有深知，偶别家乡隔路岐。官品共传胜曩日，
<br>　　酒杯争肯忍当时。豫章地暖矜千尺，越峤天寒愧一枝。
<br>　　还有钓鱼蓑笠在，不堪风雨失归期。
<br>
<br>卷663_6 「金陵思古」罗隐
<br>　　杜秋在时花解言，杜秋死后花更繁。柔姿曼态葬何处，
<br>　　天红腻白愁荒原。高洞紫箫吹梦想，小窗残雨湿精魂。
<br>　　绮筵金缕无消息，一阵征帆过海门。
<br>
<br>卷663_7 「送王使君赴苏台」罗隐
<br>　　东南一望可长吁，犹忆王孙领虎符。两地干戈连越绝，
<br>　　数年麋鹿卧姑苏。疲甿赋重全家尽，旧族兵侵太半无。
<br>　　料得伍员兼旅寓，不妨招取好揶揄。
<br>
<br>卷663_8 「忆九华」罗隐
<br>　　九华巉崒荫柴扉，长忆前时此息机。黄菊倚风村酒熟，
<br>　　绿蒲低雨钓鱼归。干戈已是三年别，尘土那堪万事违。
<br>　　回首佳期恨多少，夜阑霜露又沾衣。
<br>
<br>卷663_9 「送裴饶归会稽」罗隐
<br>　　金庭路指剡川隈，珍重良朋自此来。两鬓不堪悲岁月，
<br>　　一卮犹得话尘埃。家通曩分心空在，世逼横流眼未开。
<br>　　笑杀山阴雪中客，等闲乘兴又须回。
<br>
<br>卷663_10 「送程尊师之晋陵」罗隐
<br>　　栋间云出认行轩，郊外阴阴夏木繁。高道乍为张翰侣，
<br>　　使君兼是世龙孙。溪含句曲清连底，酒贳馀杭渌满樽。
<br>　　莫见时危便乘兴，人来何处不桃源。
<br>
<br>卷663_11 「吴门晚泊寄句曲道友」罗隐
<br>　　采香径在人不留，采香径下停叶舟。桃花李花斗红白，
<br>　　山鸟水鸟自献酬。十万梅鋗空寸土，三分孙策竟荒丘。
<br>　　未知到了关身否，笑杀雷平许远游。
<br>
<br>卷663_12 「贵池晓望」罗隐
<br>　　稂莠参天剪未平，且乘孤棹且行行。计疏狡兔无三窟，
<br>　　羁甚宾鸿欲一生。合眼亦知非本意，伤心其奈是多情。
<br>　　前溪好泊谁为主，昨夜沙禽占月明。
<br>
<br>卷663_13 「寄崔庆孙」罗隐
<br>　　故人何处又留连，月冷风高镜水边。文阵解围才昨日，
<br>　　醉乡分袂已三年。交情澹泊应长在，俗态流离且勉旃。
<br>　　还拟山阴一乘兴，雪寒难得渡江船。
<br>
<br>卷663_14 「寄杨秘书」罗隐
<br>　　萧萧檐雪打窗声，因忆江东阮步兵。两信海潮书不达，
<br>　　数峰稽岭眼长明。梅繁几处垂鞭看，酒好何人倚槛倾。
<br>　　会待与君开秫瓮，满船般载镜中行。
<br>
<br>卷663_15 「酬章处士见寄」罗隐
<br>　　中原甲马未曾安，今日逢君事万端。乱后几回乡梦隔，
<br>　　别来何处路行难。霜鳞共落三门浪，雪鬓同归七里滩。
<br>　　何必新诗更相戏，小楼吟罢暮天寒。
<br>
<br>卷663_16 「送丁明府赴紫溪任」罗隐
<br>　　金徽玉轸肯躇蹰，偶滞良途半月馀。楼上酒阑梅拆后，
<br>　　马前山好雪晴初。栾公社在怜乡树，潘令花繁贺版舆。
<br>　　县谱莫辞留旧本，异时量度更何如。
<br>
<br>卷663_17 「寄前宣州窦常侍」罗隐
<br>　　往年西谒谢玄晖，樽酒留欢醉始归。曲槛柳浓莺未老，
<br>　　小园花暖蝶初飞。喷香瑞兽金三尺，舞雪佳人玉一围。
<br>　　今日乱罹寻不得，满蓑风雨钓鱼矶。
<br>
<br>卷663_18 「秦望山僧院」罗隐
<br>　　巉巉危岫倚沧洲，闻说秦皇亦此游。霸主卷衣才二世，
<br>　　老僧传锡已千秋。阴崖水赖松梢直，藓壁苔侵画像愁。
<br>　　各是病来俱未了，莫将烦恼问汤休。
<br>
<br>卷663_19 「送光禄崔卿赴阙」罗隐
<br>　　一年极目望西辕，此日殷勤圣主恩。上国已留虞寄命，
<br>　　中朝应听范汪言。官从府幕归卿寺，路向干戈见禁门。
<br>　　鹓侣寂寥曹署冷，更堪呜咽问田园。
<br>
<br>卷663_20 「寄程尊师」罗隐
<br>　　鹤信虽然到五湖，烟波迢递路崎岖。玉书分薄花生眼，
<br>　　金鼎功迟雪满须。三秀紫芝劳梦寐，一番红槿恨朝晡。
<br>　　未知朽败凡间骨，中授先生指教无。
<br>
<br>卷663_21 「定远楼」罗隐
<br>　　前年上将定妖氛，曾筑岩城驻大军。近日关防虽弛柝，
<br>　　旧时栏槛尚侵云。蛮兵绩盛人皆伏，坐石名高世共闻。
<br>　　唯恐乱来良吏少，不知谁解叙功勋。
<br>
<br>卷663_22 「送程尊师东游有寄」罗隐
<br>　　华盖峰前拟卜耕，主人无奈又闲行。且凭鹤驾寻沧海，
<br>　　又恐犀轩过赤城。绛简便应朝右弼，紫旄兼合见东卿。
<br>　　劝君莫忘归时节，芝似萤光处处生。
<br>
<br>卷663_23 「江亭别裴饶」罗隐
<br>　　行杯且待怨歌终，多病怜君事事同。衰鬓别来光景里，
<br>　　故乡归去乱罹中。乾坤垫裂三分在，井邑摧残一半空。
<br>　　日晚长亭问西使，不堪车马尚萍蓬。
<br>
<br>卷663_24 「江南寄所知周仆射」罗隐
<br>　　曾陪公子醉西园，岘首碑前事懒言。世乱共嗟王粲老，
<br>　　时危俱受信陵恩。潮怜把醆吟江徼，雨忆凭阑望海门。
<br>　　飞盖寂寥清宴罢，不知簪履更谁存。
<br>
<br>卷663_25 「钱唐见芮逢」罗隐
<br>　　蔡伦池北雁峰前，罹乱相兼十九年。所喜故人犹会面，
<br>　　不堪良牧已重泉。醉思把箸欹歌席，狂忆判身入酒船。
<br>　　今日与君赢得在，戴家湾里两皤然。
<br>
<br>卷663_26 「江都」罗隐
<br>　　淮王高宴动江都，曾忆狂生亦坐隅。九里楼台牵翡翠，
<br>　　两行鸳鹭踏真珠。歌听丽句秦云咽，诗转新题蜀锦铺。
<br>　　惆怅晋阳星拆后，世间兵革地荒芜。
<br>
<br>卷663_27 「湖上岁暮感怀有寄友人」罗隐
<br>　　雪天萤席几辛勤，同志当时四五人。兰版地寒俱受露，
<br>　　桂堂风恶独伤春。音书久绝应埋玉，编简难言竟委尘。
<br>　　唯有广都庞令在，白头樽酒忆交亲。
<br>
<br>卷663_28 「送张绾游钟陵」罗隐
<br>　　南忆龙沙两岸行，当时天下尚清平。醉眠野寺花方落，
<br>　　吟倚江楼月欲明。老去亦知难重到，乱来争肯不牵情。
<br>　　西山十二真人在，从此烦君语姓名。
<br>
<br>卷663_29 「送z6光大师（师以草书应制）」罗隐
<br>　　禹祠分首戴湾逢，健笔寻知达九重。圣主赐衣怜绝艺，
<br>　　侍臣摛藻许高踪。宁亲久别街西寺，待诏初离海上峰。
<br>　　一种苦心师得了，不须回首笑龙钟。
<br>
<br>卷663_30 「息夫人庙」罗隐
<br>　　百雉摧残连野青，庙门犹见昔朝廷。一生虽抱楚王恨，
<br>　　千载终为息地灵。虫网翠环终缥缈，风吹宝瑟助微冥。
<br>　　玉颜浑似羞来客，依旧无言照画屏。
<br>
<br>卷663_31 「漂母冢」罗隐
<br>　　寂寂荒坟一水滨，芦洲绝岛自相亲。青娥已落淮边月，
<br>　　白骨甘为泉下尘。原上荻花飘素发，道傍菰叶碎罗巾。
<br>　　虽然寂寞千秋魄，犹是韩侯旧主人。
<br>
<br>卷663_32 「感怀」罗隐
<br>　　石径松轩亦自由，谩随浮世逐飘流。驽骀路结前程恨，
<br>　　蟋蟀床生半夜秋。掩耳恶闻宫妾语，低颜须向路人羞。
<br>　　虽教小事相催逼，未到青云拟白头。
<br>
<br>卷663_33 「扇上画牡丹」罗隐
<br>　　为爱红芳满砌阶，教人扇上画将来。叶随彩笔参差长，
<br>　　花逐轻风次第开。闲挂几曾停蛱蝶，频摇不怕落莓苔。
<br>　　根生无地如仙桂，疑是姮娥月里栽。
<br>
<br>卷663_34 「书怀」罗隐
<br>　　钓船抛却异乡来，拟向何门用不才。
<br>　　日晚独登楼上望，马蹄车辙满尘埃。
<br>
<br>卷663_35 「七夕」罗隐
<br>　　月帐星房次第开，两情惟恐曙光催。
<br>　　时人不用穿针待，没得心情送巧来。
<br>
<br>卷663_36 「柳」罗隐
<br>　　一簇青烟锁玉楼，半垂阑畔半垂沟。
<br>　　明年更有新条在，绕乱春风卒未休。
<br>
<br>卷663_37 「罗敷水」罗隐
<br>　　雉声角角野田春，试驻征车问水滨。
<br>　　数树枯桑虽不语，思量应合识秦人。
<br>
<br>卷663_38 「京中正月七日立春」罗隐
<br>　　一二三四五六七，万木生芽是今日。
<br>　　远天归雁拂云飞，近水游鱼迸冰出。
<br>
<br>卷663_39 「贵游」罗隐
<br>　　馆陶园外雨初晴，绣毂香车入凤城。
<br>　　八尺家僮三尺箠，何知高祖要苍生。
<br>
<br>卷663_40 「严陵滩」罗隐
<br>　　中都九鼎勤英髦，渔钓牛蓑且遁逃。
<br>　　世祖升遐夫子死，原陵不及钓台高。 
<br>
<br>　　　　　　　　　　　　　　卷六百六十四
<br>
<br>卷664_1 「虚白堂前牡丹相传云太傅手植在钱塘」罗隐
<br>　　欲询往事奈无言，六十年来托此根。香暖几飘袁虎扇，
<br>　　格高长对孔融樽。曾忧世乱阴难合，且喜春残色上存。
<br>　　莫背阑干便相笑，与君俱受主人恩。
<br>
<br>卷664_2 「县斋秋晚酬友人朱瓒见寄」罗隐
<br>　　中和节后捧琼瑰，坐读行吟数月来。只叹雕龙方擅价，
<br>　　不知赪尾竟空回。千枝白露陶潜柳，百尺黄金郭隗台。
<br>　　惆怅报君无玉案，水天东望一裴回。
<br>
<br>卷664_3 「第五将军于馀杭天柱宫入道因题寄」罗隐
<br>　　交梨火枣味何如，闻说苕川已下车。瓦榼尚携京口酒，
<br>　　草堂应写颍阳书。亦知得意须乘鹤，未必忘机便钓鱼。
<br>　　却恐武皇还望祀，软轮征入问玄虚。
<br>
<br>卷664_4 「寄无相禅师」罗隐
<br>　　老住西峰第几层，为师回首忆南能。有缘有相应非佛，
<br>　　无我无人始是僧。烂椹作袍名复利，铄金为讲爱兼憎。
<br>　　何如一衲尘埃外，日日香烟夜夜灯。
<br>
<br>卷664_5 「秋日有寄」罗隐
<br>　　丹青未合便回头，见尽人间事始休。只有百神朝宝镜，
<br>　　永无纤浪犯虚舟。曾临铁瓮虽分职，近得金陵亦偶游。
<br>　　东去西来人不会，上卿踪迹本玄洲。
<br>
<br>卷664_6 「送前南昌崔令替任映摄新城县（一作崔令映替任）」罗隐
<br>　　五年苛政甚虫螟，深喜夫君已戴星。大族不唯专礼乐，
<br>　　上才终是惜生灵。亦知单父琴犹在，莫厌东归酒未醒。
<br>　　二月春风何处好，亚夫营畔柳青青。
<br>
<br>卷664_7 「下第作」罗隐
<br>　　年年模样一般般，何似东归把钓竿。岩谷谩劳思雨露，
<br>　　彩云终是逐鹓鸾。尘迷魏阙身应老，水到吴门叶欲残。
<br>　　至竟穷途也须达，不能长与世人看。
<br>
<br>卷664_8 「丁亥岁作（中元甲子）」罗隐
<br>　　病想医门渴望梅，十年心地仅成灰。早知世事长如此，
<br>　　自是孤寒不合来。谷畔气浓高蔽日，蛰边声暖乍闻雷。
<br>　　满城桃李君看取，一一还从旧处开。
<br>
<br>卷664_9 「北邙山」罗隐
<br>　　一种山前路入秦，嵩山堪爱此伤神。魏明未死虚留意，
<br>　　庄叟虽生酌满巾。何必更寻无主骨，也知曾有弄权人。
<br>　　羡他缑岭吹箫客，闲访云头看俗尘。
<br>
<br>卷664_10 「重过三衢哭孙员外」罗隐
<br>　　烂柯山下忍重到，双桧楼前日欲残。华屋未移春照灼，
<br>　　故侯何在泪汍澜。不唯济物工夫大，长忆容才尺度宽。
<br>　　一恸旁人莫相笑，知音衰尽路行难。
<br>
<br>卷664_11 「送蕲州裴员外」罗隐
<br>　　六枝仙桂最先春，萧洒高辞九陌尘。两晋家声须有主，
<br>　　六朝文雅别无人。荣驱豹尾抛同辈，贵上螭头见近臣。
<br>　　蕲水苍生莫相羡，早看归去掌丝纶。
<br>
<br>卷664_12 「重九日广陵道中」罗隐
<br>　　秋山抱病何处登，前时韦曲今广陵。广陵大醉不解闷，
<br>　　韦曲旧游堪拊膺。佳节纵饶随分过，流年无奈得人憎。
<br>　　却驱羸马向前去，牢落路岐非所能。
<br>
<br>卷664_13 「东归别所知」罗隐
<br>　　芙蓉宫阙二妃坛，两处因依五岁寒。邹律有风吹不变，
<br>　　郄枝无分住应难。愁心似火还烧鬓，别泪非珠谩落盘。
<br>　　却羡淮南好鸡犬，也能终始逐刘安。
<br>
<br>卷664_14 「旅舍书怀寄所知二首（后首一作汉东秋思）」罗隐
<br>　　思量前事不堪寻，牢落馀情满素琴。四海岂无腾跃路，
<br>　　一家长有别离心。道从汩没甘雌伏，迹恐因循更陆沈。
<br>　　寂寞谁应吊空馆，异乡时节独沾襟。
<br>　　簟卷两床琴瑟秋，暂凭前计奈相尤。尘飘马尾甘蓬转，
<br>　　酒忆江边有梦留。隋帝旧祠虽寂寞，楚妃清唱亦风流。
<br>　　可怜别恨无人见，独背残阳下寺楼。
<br>
<br>卷664_15 「西京道中」罗隐
<br>　　半夜秋声触断蓬，百年身事算成空。祢生词赋抛江夏，
<br>　　汉祖精神忆沛中。未必他时能富贵，只应从此见穷通。
<br>　　边禽陇水休相笑，自有沧洲一棹风。
<br>
<br>卷664_16 「粉」罗隐
<br>　　每持纤白助君时，霜自无憀雪自疑。郎若姓何应解傅，
<br>　　女能窥宋不劳施。妆成丽色唯花妒，落尽啼痕只镜知。
<br>　　最好玉京仙署里，更和秋月照琼枝。
<br>
<br>卷664_17 「赠渔翁」罗隐
<br>　　叶艇悠扬鹤发垂，生涯空托一纶丝。是非不向眼前起，
<br>　　寒暑任从波上移。风漾长歌笼月里，梦和春雨昼眠时。
<br>　　逍遥此意谁人会，应有青山渌水知。
<br>
<br>卷664_18 「下第寄张坤」罗隐
<br>　　谩费精神掉五侯，破琴孤剑是身仇。九衢双阙拟何去，
<br>　　玉垒铜梁空旧游。蝴蝶有情牵晚梦，杜鹃无赖伴春愁。
<br>　　思量不及张公子，经岁池江倚酒楼。
<br>
<br>卷664_19 「东归别常修」罗隐
<br>　　六载辛勤九陌中，却寻归路五湖东。名惭桂苑一枝绿，
<br>　　鲙忆松江两箸红。浮世到头须适性，男儿何必尽成功。
<br>　　唯惭鲍叔深知我，他日蒲帆百尺风。
<br>
<br>卷664_20 「言」罗隐
<br>　　珪玷由来尚可磨，似簧终日复如何。成名成事皆因慎，
<br>　　亡国亡家只为多。须信祸胎生利口，莫将讥思逞悬河。
<br>　　猩猩鹦鹉无端解，长向人间被网罗。
<br>
<br>卷664_21 「简令生日」罗隐
<br>　　祥烟霭霭拂楼台，庆积玄元节后来。已向青阳标四序，
<br>　　便从嵩岳应三台。龟衔玉柄增年算，鹤舞琼筵献寿杯。
<br>　　自顾下儒何以祝，柱天功业济时才。
<br>
<br>卷664_22 「晚眺」罗隐
<br>　　凭古城边眺晚晴，远村高树转分明。天如镜面都来静，
<br>　　地似人心总不平。云向岭头闲不彻，水流溪里太忙生。
<br>　　谁人得及庄居老，免被荣枯宠辱惊。
<br>
<br>卷664_23 「野花（一作罗邺诗）」罗隐
<br>　　万点红芳血色殷，为无名字对空山。多因戏蝶寻香住，
<br>　　少有行人辍棹攀。若在侯门看不足，为生江岸见如闲。
<br>　　结根必竟输桃李，长向春城紫陌间。
<br>
<br>卷664_24 「病骢马」罗隐
<br>　　枥上病骢蹄褭褭，江边废宅路迢迢。自经梅雨长垂耳，
<br>　　乍食菰浆欲折腰。金络衔头光未灭，玉花毛色瘦来焦。
<br>　　曾听禁漏惊街鼓，惯踏康庄怕小桥。夜半雄声心尚壮，
<br>　　日中高卧尾还摇。龙媒落地天池远，何事牵牛在碧霄？
<br>
<br>卷664_25 「狄浦」罗隐
<br>　　晴川倚落晖，极目思依依。野色寒来浅，人家乱后稀。
<br>　　久贫身不达，多病意长违。还有渔舟在，时时梦里归。
<br>
<br>卷664_26 「南康道中」罗隐
<br>　　弱冠负文翰，此中听鹿鸣。使君延上榻，时辈仰前程。
<br>　　丹桂竟多故，白云空有情。唯馀路旁泪，沾洒向尘缨。
<br>
<br>卷664_27 「北固亭东望寄默师」罗隐
<br>　　高亭暮色中，往事更谁同。水谩矜天阔，山应到此穷。
<br>　　病怜京口酒，老怯海门风。唯有言堪解，何由见远公。
<br>
<br>卷664_28 「华清宫」罗隐
<br>　　楼殿层层佳气多，开元时节好笙歌。
<br>　　也知道德胜尧舜，争奈杨妃解笑何。
<br>
<br>卷664_29 「韩信庙」罗隐
<br>　　剪项移秦势自雄，布衣还是负深功。
<br>　　寡妻稚女俱堪恨，却把馀杯奠蒯通。
<br>
<br>卷664_30 「韦公子」罗隐
<br>　　击柱狂歌惨别颜，百年人事梦魂间。
<br>　　李将军自嘉声在，不得封侯亦自闲。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
