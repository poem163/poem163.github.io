<HTML>
<HEAD>
<TITLE>李白诗全集（三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 李白诗全集（三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>李白诗全集（三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5769"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'李白诗全集（三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[李白诗全集（三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷174_10 「留别西河刘少府」李白
<br>　　秋发已种种，所为竟无成。闲倾鲁壶酒，笑对刘公荣。
<br>　　谓我是方朔，人间落岁星。白衣千万乘，何事去天庭。
<br>　　君亦不得意，高歌羡鸿冥。世人若醯鸡，安可识梅生。
<br>　　虽为刀笔吏，缅怀在赤城。余亦如流萍，随波乐休明。
<br>　　自有两少妾，双骑骏马行。东山春酒绿，归隐谢浮名。
<br>
<br>卷174_11 「颍阳别元丹丘之淮阳」李白
<br>　　吾将元夫子，异姓为天伦。本无轩裳契，素以烟霞亲。
<br>　　尝恨迫世网，铭意俱未伸。松柏虽寒苦，羞逐桃李春。
<br>　　悠悠市朝间，玉颜日缁磷。所失重山岳，所得轻埃尘。
<br>　　精魄渐芜秽，衰老相凭因。我有锦囊诀，可以持君身。
<br>　　当餐黄金药，去为紫阳宾。万事难并立，百年犹崇晨。
<br>　　别尔东南去，悠悠多悲辛。前志庶不易，远途期所遵。
<br>　　已矣归去来，白云飞天津。
<br>
<br>卷174_12 「留别广陵诸公（一作留别邯郸故人）」李白
<br>　　忆昔作少年，结交赵与燕。金羁络骏马，锦带横龙泉。
<br>　　寸心无疑事，所向非徒然。晚节觉此疏，猎精草太玄。
<br>　　空名束壮士，薄俗弃高贤。中回圣明顾，挥翰凌云烟。
<br>　　骑虎不敢下，攀龙忽堕天。还家守清真，孤洁励秋蝉。
<br>　　炼丹费火石，采药穷山川。卧海不关人，租税辽东田。
<br>　　乘兴忽复起，棹歌溪中船。临醉谢葛强，山公欲倒鞭。
<br>　　狂歌自此别，垂钓沧浪前。
<br>
<br>卷174_13 「广陵赠别」李白
<br>　　玉瓶沽美酒，数里送君还。系马垂杨下，衔杯大道间。
<br>　　天边看渌水，海上见青山。兴罢各分袂，何须醉别颜。
<br>
<br>卷174_14 「感时留别从兄徐王延年、从弟延陵」李白
<br>　　天籁何参差，噫然大块吹。玄元包橐籥，紫气何逶迤。
<br>　　七叶运皇化，千龄光本支。仙风生指树，大雅歌螽斯。
<br>　　诸王若鸾虬，肃穆列藩维。哲兄锡茅土，圣代罗荣滋。
<br>　　九卿领徐方，七步继陈思。伊昔全盛日，雄豪动京师。
<br>　　冠剑朝凤阙，楼船侍龙池。鼓钟出朱邸，金翠照丹墀。
<br>　　君王一顾盼，选色献蛾眉。列戟十八年，未曾辄迁移。
<br>　　大臣小喑呜，谪窜天南垂。长沙不足舞，贝锦且成诗。
<br>　　佐郡浙江西，病闲绝驱驰。阶轩日苔藓，鸟雀噪檐帷。
<br>　　时乘平肩舆，出入畏人知。北宅聊偃憩，欢愉恤茕嫠。
<br>　　羞言梁苑地，烜赫耀旌旗。兄弟八九人，吴秦各分离。
<br>　　大贤达机兆，岂独虑安危。小子谢麟阁，雁行忝肩随。
<br>　　令弟字延陵，凤毛出天姿。清英神仙骨，芬馥茝兰蕤。
<br>　　梦得春草句，将非惠连谁。深心紫河车，与我特相宜。
<br>　　金膏犹罔象，玉液尚磷缁。伏枕寄宾馆，宛同清漳湄。
<br>　　药物多见馈，珍羞亦兼之。谁道溟渤深，犹言浅恩慈。
<br>　　鸣蝉游子意，促织念归期。骄阳何太赫，海水烁龙龟。
<br>　　百川尽凋枯，舟楫阁中逵。策马摇凉月，通宵出郊圻。
<br>　　泣别目眷眷，伤心步迟迟。愿言保明德，王室伫清夷。
<br>　　掺袂何所道，援毫投此辞。
<br>
<br>卷174_15 「别储邕之剡中」李白
<br>　　借问剡中道，东南指越乡。舟从广陵去，水入会稽长。
<br>　　竹色溪下绿，荷花镜里香。辞君向天姥，拂石卧秋霜。
<br>
<br>卷174_16 「留别金陵诸公」李白
<br>　　海水昔飞动，三龙纷战争。钟山危波澜，倾侧骇奔鲸。
<br>　　黄旗一扫荡，割壤开吴京。六代更霸王，遗迹见都城。
<br>　　至今秦淮间，礼乐秀群英。地扇邹鲁学，诗腾颜谢名。
<br>　　五月金陵西，祖余白下亭。欲寻庐峰顶，先绕汉水行。
<br>　　香炉紫烟灭，瀑布落太清。若攀星辰去，挥手缅含情。
<br>
<br>卷174_17 「口号（一作口号留别金陵诸公）」李白
<br>　　食出野田美，酒临远水倾。东流若未尽，应见别离情。
<br>
<br>卷174_18 「金陵酒肆留别」李白
<br>　　风吹柳花满店香，吴姬压酒唤客尝。金陵子弟来相送，
<br>　　欲行不行各尽觞。请君试问东流水，别意与之谁短长。
<br>
<br>卷174_19 「金陵白下亭留别」李白
<br>　　驿亭三杨树，正当白下门。吴烟暝长条，汉水啮古根。
<br>　　向来送行处，回首阻笑言。别后若见之，为余一攀翻。
<br>
<br>卷174_20 「别东林寺僧」李白
<br>　　东林送客处，月出白猿啼。笑别庐山远，何烦过虎溪。
<br>
<br>卷174_21 「窜夜郎，于乌江留别宗十六璟」李白
<br>　　君家全盛日，台鼎何陆离。斩鳌翼娲皇，炼石补天维。
<br>　　一回日月顾，三入凤凰池。失势青门傍，种瓜复几时。
<br>　　犹会众宾客，三千光路歧。皇恩雪愤懑，松柏含荣滋。
<br>　　我非东床人，令姊忝齐眉。浪迹未出世，空名动京师。
<br>　　适遭云罗解，翻谪夜郎悲。拙妻莫邪剑，及此二龙随。
<br>　　惭君湍波苦，千里远从之。白帝晓猿断，黄牛过客迟。
<br>　　遥瞻明月峡，西去益相思。
<br>
<br>卷174_22 「留别龚处士」李白
<br>　　龚子栖闲地，都无人世喧。柳深陶令宅，竹暗辟疆园。
<br>　　我去黄牛峡，遥愁白帝猿。赠君卷葹草，心断竟何言。
<br>
<br>卷174_23 「赠别郑判官」李白
<br>　　窜逐勿复哀，惭君问寒灰。浮云本无意，吹落章华台。
<br>　　远别泪空尽，长愁心已摧。二年吟泽畔，憔悴几时回。
<br>
<br>卷174_24 「黄鹤楼送孟浩然之广陵」李白
<br>　　故人西辞黄鹤楼，烟花三月下扬州。
<br>　　孤帆远影碧山尽，唯见长江天际流。
<br>
<br>卷174_25 「将游衡岳，过汉阳双松亭，留别族弟浮屠谈皓」李白
<br>　　秦欺赵氏璧，却入邯郸宫。本是楚家玉，还来荆山中。
<br>　　丹彩泻沧溟，精辉凌白虹。青蝇一相点，流落此时同。
<br>　　卓绝道门秀，谈玄乃支公。延萝结幽居，剪竹绕芳丛。
<br>　　凉花拂户牖，天籁鸣虚空。忆我初来时，蒲萄开景风。
<br>　　今兹大火落，秋叶黄梧桐。水色梦沅湘，长沙去何穷。
<br>　　寄书访衡峤，但与南飞鸿。
<br>
<br>卷174_26 「留别贾舍人至二首」李白
<br>　　大梁白云起，飘飖来南洲。裴回苍梧野，十见罗浮秋。
<br>　　鳌抃山海倾，四溟扬洪流。意欲托孤凤，从之摩天游。
<br>　　凤苦道路难，翱翔还昆丘。不肯衔我去，哀鸣惭不周。
<br>　　远客谢主人，明珠难暗投。拂拭倚天剑，西登岳阳楼。
<br>　　长啸万里风，扫清胸中忧。谁念刘越石，化为绕指柔。
<br>　　秋风吹胡霜，凋此檐下芳。折芳怨岁晚，离别凄以伤。
<br>　　谬攀青琐贤，延我于北堂。君为长沙客，我独之夜郎。
<br>　　劝此一杯酒，岂惟道路长。割珠两分赠，寸心贵不忘。
<br>　　何必儿女仁，相看泪成行。
<br>
<br>卷174_27 「渡荆门送别」李白
<br>　　流远荆门外，来从楚国游。山随平野尽，江入大荒流。
<br>　　月下飞天镜，云生结海楼。仍连故乡水，万里送行舟。
<br>
<br>卷174_28 「闻李太尉大举秦兵百万出征东南懦夫请缨…崔侍御十九韵」李白
<br>　　秦出天下兵，蹴踏燕赵倾。黄河饮马竭，赤羽连天明。
<br>　　太尉杖旄钺，云旗绕彭城。三军受号令，千里肃雷霆。
<br>　　函谷绝飞鸟，武关拥连营。意在斩巨鳌，何论鲙长鲸。
<br>　　恨无左车略，多愧鲁连生。拂剑照严霜，雕戈鬘胡缨。
<br>　　愿雪会稽耻，将期报恩荣。半道谢病还，无因东南征。
<br>　　亚夫未见顾，剧孟阻先行。天夺壮士心，长吁别吴京。
<br>　　金陵遇太守，倒屣相逢迎。群公咸祖饯，四座罗朝英。
<br>　　初发临沧观，醉栖征虏亭。旧国见秋月，长江流寒声。
<br>　　帝车信回转，河汉复纵横。孤凤向西海，飞鸿辞北溟。
<br>　　因之出寥廓，挥手谢公卿。
<br>
<br>卷174_29 「别韦少府」李白
<br>　　西出苍龙门，南登白鹿原。欲寻商山皓，犹恋汉皇恩。
<br>　　水国远行迈，仙经深讨论。洗心向溪月，清耳敬亭猿。
<br>　　筑室在人境，闭门无世喧。多君枉高驾，赠我以微言。
<br>　　交乃意气合，道因风雅存。别离有相思，瑶瑟与金樽。
<br>
<br>卷174_30 「南陵别儿童入京」李白
<br>　　白酒新熟山中归，黄鸡啄黍秋正肥。呼童烹鸡酌白酒，
<br>　　儿女嬉笑牵人衣。高歌取醉欲自慰，起舞落日争光辉。
<br>　　游说万乘苦不早，著鞭跨马涉远道。会稽愚妇轻买臣，
<br>　　余亦辞家西入秦。仰天大笑出门去，我辈岂是蓬蒿人。
<br>
<br>卷174_31 「别山僧」李白
<br>　　何处名僧到水西，乘舟弄月宿泾溪。平明别我上山去，
<br>　　手携金策踏云梯。腾身转觉三天近，举足回看万岭低。
<br>　　谑浪肯居支遁下，风流还与远公齐。此度别离何日见，
<br>　　相思一夜暝猿啼。
<br>
<br>卷174_32 「赠别王山人归布山」李白
<br>　　王子析道论，微言破秋毫。还归布山隐，兴入天云高。
<br>　　尔去安可迟，瑶草恐衰歇。我心亦怀归，屡梦松上月。
<br>　　傲然遂独往，长啸开岩扉。林壑久已芜，石道生蔷薇。
<br>　　愿言弄笙鹤，岁晚来相依。
<br>
<br>卷174_33 「江夏别宋之悌」李白
<br>　　楚水清若空，遥将碧海通。人分千里外，兴在一杯中。
<br>　　谷鸟吟晴日，江猿啸晚风。平生不下泪，于此泣无穷。 
<br>
<br>　　　　　　　　　　　　　　　　
<br>
<br>卷一百七十五
<br>
<br>卷175_1 「南阳送客」李白
<br>　　斗酒勿为薄，寸心贵不忘。坐惜故人去，偏令游子伤。
<br>　　离颜怨芳草，春思结垂杨。挥手再三别，临岐空断肠。
<br>
<br>卷175_2 「送张舍人之江东」李白
<br>　　张翰江东去，正值秋风时。天清一雁远，海阔孤帆迟。
<br>　　白日行欲暮，沧波杳难期。吴洲如见月，千里幸相思。
<br>
<br>卷175_3 「送王屋山人魏万还王屋」李白
<br>　　仙人东方生，浩荡弄云海。沛然乘天游，独往失所在。
<br>　　魏侯继大名，本家聊摄城。卷舒入元化，迹与古贤并。
<br>　　十三弄文史，挥笔如振绮。辩折田巴生，心齐鲁连子。
<br>　　西涉清洛源，颇惊人世喧。采秀卧王屋，因窥洞天门。
<br>　　朅来游嵩峰，羽客何双双。朝携月光子，暮宿玉女窗。
<br>　　鬼谷上窈窕，龙潭下奔潈。东浮汴河水，访我三千里。
<br>　　逸兴满吴云，飘飖浙江汜。挥手杭越间，樟亭望潮还。
<br>　　涛卷海门石，云横天际山。白马走素车，雷奔骇心颜。
<br>　　遥闻会稽美，且度耶溪水。万壑与千岩，峥嵘镜湖里。
<br>　　秀色不可名，清辉满江城。人游月边去，舟在空中行。
<br>　　此中久延伫，入剡寻王许。笑读曹娥碑，沉吟黄绢语。
<br>　　天台连四明，日入向国清。五峰转月色，百里行松声。
<br>　　灵溪咨沿越，华顶殊超忽。石梁横青天，侧足履半月。
<br>　　忽然思永嘉，不惮海路赊。挂席历海峤，回瞻赤城霞。
<br>　　赤城渐微没，孤屿前峣兀。水续万古流，亭空千霜月。
<br>　　缙云川谷难，石门最可观。瀑布挂北斗，莫穷此水端。
<br>　　喷壁洒素雪，空濛生昼寒。却思恶溪去，宁惧恶溪恶。
<br>　　咆哮七十滩，水石相喷薄。路创李北海，岩开谢康乐。
<br>　　松风和猿声，搜索连洞壑。径出梅花桥，双溪纳归潮。
<br>　　落帆金华岸，赤松若可招。沈约八咏楼，城西孤岧峣.
<br>　　岧峣四荒外，旷望群川会。云卷天地开，波连浙西大。
<br>　　乱流新安口，北指严光濑。钓台碧云中，邈与苍岭对。
<br>　　稍稍来吴都，裴回上姑苏。烟绵横九疑，漭荡见五湖。
<br>　　目极心更远，悲歌但长吁。回桡楚江滨，挥策扬子津。
<br>　　身著日本裘，昂藏出风尘。五月造我语，知非儓儗人。
<br>　　相逢乐无限，水石日在眼。徒干五诸侯，不致百金产。
<br>　　吾友扬子云，弦歌播清芬。虽为江宁宰，好与山公群。
<br>　　乘兴但一行，且知我爱君。君来几何时，仙台应有期。
<br>　　东窗绿玉树，定长三五枝。至今天坛人，当笑尔归迟。
<br>　　我苦惜远别，茫然使心悲。黄河若不断，白首长相思。
<br>
<br>卷175_4 「送当涂赵少府赴长芦」李白
<br>　　我来扬都市，送客回轻舠.因夸楚太子，便睹广陵涛。
<br>　　仙尉赵家玉，英风凌四豪。维舟至长芦，目送烟云高。
<br>　　摇扇对酒楼，持袂把蟹螯。前途倘相思，登岳一长谣。
<br>
<br>卷175_5 「送友人寻越中山水」李白
<br>　　闻道稽山去，偏宜谢客才。千岩泉洒落，万壑树萦回。
<br>　　东海横秦望，西陵绕越台。湖清霜镜晓，涛白雪山来。
<br>　　八月枚乘笔，三吴张翰杯。此中多逸兴，早晚向天台。
<br>
<br>卷175_6 「送族弟凝之滁求婚崔氏」李白
<br>　　与尔情不浅，忘筌已得鱼。玉台挂宝镜，持此意何如。
<br>　　坦腹东床下，由来志气疏。遥知向前路，掷果定盈车。
<br>
<br>卷175_7 「送友人游梅湖」李白
<br>　　送君游梅湖，应见梅花发。有使寄我来，无令红芳歇。
<br>　　暂行新林浦，定醉金陵月。莫惜一雁书，音尘坐胡越。
<br>
<br>卷175_8 「送崔十二游天竺寺」李白
<br>　　还闻天竺寺，梦想怀东越。每年海树霜，桂子落秋月。
<br>　　送君游此地，已属流芳歇。待我来岁行，相随浮溟渤。
<br>
<br>卷175_9 「送杨山人归天台」李白
<br>　　客有思天台，东行路超忽。涛落浙江秋，沙明浦阳月。
<br>　　今游方厌楚，昨梦先归越。且尽秉烛欢，无辞凌晨发。
<br>　　我家小阮贤，剖竹赤城边。诗人多见重，官烛未曾然。
<br>　　兴引登山屐，情催泛海船。石桥如可度，携手弄云烟。
<br>
<br>卷175_10 「送温处士归黄山白鹅峰旧居」李白
<br>　　黄山四千仞，三十二莲峰。丹崖夹石柱，菡萏金芙蓉。
<br>　　伊昔升绝顶，下窥天目松。仙人炼玉处，羽化留馀踪。
<br>　　亦闻温伯雪，独往今相逢。采秀辞五岳，攀岩历万重。
<br>　　归休白鹅岭，渴饮丹砂井。凤吹我时来，云车尔当整。
<br>　　去去陵阳东，行行芳桂丛。回溪十六度，碧嶂尽晴空。
<br>　　他日还相访，乘桥蹑彩虹。
<br>
<br>卷175_11 「送方士赵叟之东平」李白
<br>　　长桑晓洞视，五藏无全牛。赵叟得秘诀，还从方士游。
<br>　　西过获麟台，为我吊孔丘。念别复怀古，潸然空泪流。
<br>
<br>卷175_12 「送韩准、裴政、孔巢父还山」李白
<br>　　猎客张兔罝，不能挂龙虎。所以青云人，高歌在岩户。
<br>　　韩生信英彦，裴子含清真。孔侯复秀出，俱与云霞亲。
<br>　　峻节凌远松，同衾卧盘石。斧冰嗽寒泉，三子同二屐。
<br>　　时时或乘兴，往往云无心。出山揖牧伯，长啸轻衣簪。
<br>　　昨宵梦里还，云弄竹溪月。今晨鲁东门，帐饮与君别。
<br>　　雪崖滑去马，萝径迷归人。相思若烟草，历乱无冬春。
<br>
<br>卷175_13 「送杨少府赴选」李白
<br>　　大国置衡镜，准平天地心。群贤无邪人，朗鉴穷情深。
<br>　　吾君咏南风，衮冕弹鸣琴。时泰多美士，京国会缨簪。
<br>　　山苗落涧底，幽松出高岑。夫子有盛才，主司得球琳。
<br>　　流水非郑曲，前行遇知音。衣工剪绮绣，一误伤千金。
<br>　　何惜刀尺馀，不裁寒女衾。我非弹冠者，感别但开襟。
<br>　　空谷无白驹，贤人岂悲吟。大道安弃物，时来或招寻。
<br>　　尔见山吏部，当应无陆沉。
<br>
<br>卷175_14 「对雪奉饯任城六父秩满归京」李白
<br>　　龙虎谢鞭策，鹓鸾不司晨。君看海上鹤，何似笼中鹑。
<br>　　独用天地心，浮云乃吾身。虽将簪组狎，若与烟霞亲。
<br>　　季父有英风，白眉超常伦。一官即梦寐，脱屣归西秦。
<br>　　窦公敞华筵，墨客尽来臻。燕歌落胡雁，郢曲回阳春。
<br>　　征马百度嘶，游车动行尘。踌躇未忍去，恋此四座人。
<br>　　饯离驻高驾，惜别空殷勤。何时竹林下，更与步兵邻。
<br>
<br>卷175_15 「鲁郡尧祠送吴五之琅琊」李白
<br>　　尧没三千岁，青松古庙存。送行奠桂酒，拜舞清心魂。
<br>　　日色促归人，连歌倒芳樽。马嘶俱醉起，分手更何言。
<br>
<br>卷175_16 「鲁郡尧祠送窦明府薄华还西京（时久病初起作）」李白
<br>　　朝策犁眉騧，举鞭力不堪。强扶愁疾向何处，
<br>　　角巾微服尧祠南。长杨扫地不见日，石门喷作金沙潭。
<br>　　笑夸故人指绝境，山光水色青于蓝。庙中往往来击鼓，
<br>　　尧本无心尔何苦。门前长跪双石人，有女如花日歌舞。
<br>　　银鞍绣毂往复回，簸林蹶石鸣风雷。远烟空翠时明灭，
<br>　　白鸥历乱长飞雪。红泥亭子赤阑干，碧流环转青锦湍。
<br>　　深沉百丈洞海底，那知不有蛟龙蟠。
<br>　　君不见绿珠潭水流东海，绿珠红粉沉光彩。
<br>　　绿珠楼下花满园，今日曾无一枝在。昨夜秋声阊阖来，
<br>　　洞庭木落骚人哀。遂将三五少年辈，登高远望形神开。
<br>　　生前一笑轻九鼎，魏武何悲铜雀台。我歌白云倚窗牖，
<br>　　尔闻其声但挥手。长风吹月度海来，遥劝仙人一杯酒。
<br>　　酒中乐酣宵向分，举觞酹尧尧可闻。
<br>　　何不令皋繇拥篲横八极，直上青天挥浮云。
<br>　　高阳小饮真琐琐，山公酩酊何如我。竹林七子去道赊，
<br>　　兰亭雄笔安足夸。尧祠笑杀五湖水，至今憔悴空荷花。
<br>　　尔向西秦我东越，暂向瀛洲访金阙。蓝田太白若可期，
<br>　　为余扫洒石上月。
<br>
<br>卷175_17 「金乡送韦八之西京」李白
<br>　　客自长安来，还归长安去。狂风吹我心，西挂咸阳树。
<br>　　此情不可道，此别何时遇。望望不见君，连山起烟雾。
<br>
<br>卷175_18 「送薛九被谗去鲁」李白
<br>　　宋人不辨玉，鲁贱东家丘。我笑薛夫子，胡为两地游。
<br>　　黄金消众口，白璧竟难投。梧桐生蒺藜，绿竹乏佳实。
<br>　　凤凰宿谁家，遂与群鸡匹。田家养老马，穷士归其门。
<br>　　蛾眉笑躃者，宾客去平原。却斩美人首，三千还骏奔。
<br>　　毛公一挺剑，楚赵两相存。孟尝习狡兔，三窟赖冯谖。
<br>　　信陵夺兵符，为用侯生言。春申一何愚，刎首为李园。
<br>　　贤哉四公子，抚掌黄泉里。借问笑何人，笑人不好士。
<br>　　尔去且勿喧，桃李竟何言。沙丘无漂母，谁肯饭王孙。
<br>
<br>卷175_19 「单父东楼秋夜送族弟沈之秦（时凝弟在席）」李白
<br>　　尔从咸阳来，问我何劳苦。沐猴而冠不足言，
<br>　　身骑土牛滞东鲁。沈弟欲行凝弟留，孤飞一雁秦云秋。
<br>　　坐来黄叶落四五，北斗已挂西城楼。丝桐感人弦亦绝，
<br>　　满堂送君皆惜别。卷帘见月清兴来，疑是山阴夜中雪。
<br>　　明日斗酒别，惆怅清路尘。遥望长安日，不见长安人。
<br>　　长安宫阙九天上，此地曾经为近臣。一朝复一朝，
<br>　　发白心不改。屈原憔悴滞江潭，亭伯流离放辽海。
<br>　　折翮翻飞随转蓬，闻弦坠虚下霜空。圣朝久弃青云士，
<br>　　他日谁怜张长公。
<br>
<br>卷175_20 「送族弟凝至晏堌（单父三十里）」李白
<br>　　雪满原野白，戎装出盘游。挥鞭布猎骑，四顾登高丘。
<br>　　兔起马足间，苍鹰下平畴。喧呼相驰逐，取乐销人忧。
<br>　　舍此戒禽荒，微声列齐讴。鸣鸡发晏堌，别雁惊涞沟。
<br>　　西行有东音，寄与长河流。
<br>
<br>卷175_21 「鲁城北郭曲腰桑下送张子还嵩阳」李白
<br>　　送别枯桑下，凋叶落半空。我行懵道远，尔独知天风。
<br>　　谁念张仲蔚，还依蒿与蓬。何时一杯酒，更与李膺同。 
<br>
<br>　　　　　　　　　　　　　　　　
<br>
<br>卷一百七十六
<br>
<br>卷176_1 「送鲁郡刘长史迁弘农长史」李白
<br>　　鲁国一杯水，难容横海鳞。仲尼且不敬，况乃寻常人。
<br>　　白玉换斗粟，黄金买尺薪。闭门木叶下，始觉秋非春。
<br>　　闻君向西迁，地即鼎湖邻。宝镜匣苍藓，丹经埋素尘。
<br>　　轩后上天时，攀龙遗小臣。及此留惠爱，庶几风化淳。
<br>　　鲁缟如白烟，五缣不成束。临行赠贫交，一尺重山岳。
<br>　　相国齐晏子，赠行不及言。托阴当树李，忘忧当树萱。
<br>　　他日见张禄，绨袍怀旧恩。
<br>
<br>卷176_2 「送族弟单父主簿凝摄宋城主簿至郭南月桥却回…留饮赠之」李白
<br>　　吾家青萍剑，操割有馀闲。往来纠二邑，此去何时还。
<br>　　鞍马月桥南，光辉歧路间。贤豪相追饯，却到栖霞山。
<br>　　群花散芳园，斗酒开离颜。乐酣相顾起，征马无由攀。
<br>
<br>卷176_3 「鲁郡东石门送杜二甫」李白
<br>　　醉别复几日，登临遍池台。何时石门路，重有金樽开。
<br>　　秋波落泗水，海色明徂徕。飞蓬各自远，且尽手中杯。
<br>
<br>卷176_4 「鲁郡尧祠送张十四游河北」李白
<br>　　猛虎伏尺草，虽藏难蔽身。有如张公子，肮脏在风尘。
<br>　　岂无横腰剑，屈彼淮阴人。击筑向北燕，燕歌易水滨。
<br>　　归来泰山上，当与尔为邻。
<br>
<br>卷176_5 「杭州送裴大泽赴庐州长史」李白
<br>　　西江天柱远，东越海门深。去割慈亲恋，行忧报国心。
<br>　　好风吹落日，流水引长吟。五月披裘者，应知不取金。
<br>
<br>卷176_6 「灞陵行送别」李白
<br>　　送君灞陵亭，灞水流浩浩。上有无花之古树，
<br>　　下有伤心之春草。我向秦人问路歧，
<br>　　云是王粲南登之古道。古道连绵走西京，
<br>　　紫阙落日浮云生。正当今夕断肠处，黄鹂愁绝不忍听。
<br>
<br>卷176_7 「送贺监归四明应制」李白
<br>　　久辞荣禄遂初衣，曾向长生说息机。真诀自从茅氏得，
<br>　　恩波宁阻洞庭归。瑶台含雾星辰满，仙峤浮空岛屿微。
<br>　　借问欲栖珠树鹤，何年却向帝城飞。
<br>
<br>卷176_8 「送窦司马贬宜春」李白
<br>　　天马白银鞍，亲承明主欢。斗鸡金宫里，射雁碧云端。
<br>　　堂上罗中贵，歌钟清夜阑。何言谪南国，拂剑坐长叹。
<br>　　赵璧为谁点，隋珠枉被弹。圣朝多雨露，莫厌此行难。
<br>
<br>卷176_9 「送羽林陶将军」李白
<br>　　将军出使拥楼船，江上旌旗拂紫烟。万里横戈探虎穴，
<br>　　三杯拔剑舞龙泉。莫道词人无胆气，临行将赠绕朝鞭。
<br>
<br>卷176_10 「送程、刘二侍郎兼独孤判官赴安西幕府」李白
<br>　　安西幕府多材雄，喧喧惟道三数公。绣衣貂裘明积雪，
<br>　　飞书走檄如飘风。朝辞明主出紫宫，银鞍送别金城空。
<br>　　天外飞霜下葱海，火旗云马生光彩。胡塞清尘几日归，
<br>　　汉家草绿遥相待。
<br>
<br>卷176_11 「送侄良携二妓赴会稽，戏有此赠」李白
<br>　　携妓东山去，春光半道催。遥看若桃李，双入镜中开。
<br>
<br>卷176_12 「送贺宾客归越」李白
<br>　　镜湖流水漾清波，狂客归舟逸兴多。
<br>　　山阴道士如相见，应写黄庭换白鹅。
<br>
<br>卷176_13 「送张遥之寿阳幕府」李白
<br>　　寿阳信天险，天险横荆关。苻坚百万众，遥阻八公山。
<br>　　不假筑长城，大贤在其间。战夫若熊虎，破敌有馀闲。
<br>　　张子勇且英，少轻卫霍孱。投躯紫髯将，千里望风颜。
<br>　　勖尔效才略，功成衣锦还。
<br>
<br>卷176_14 「送裴十八图南归嵩山二首」李白
<br>　　何处可为别，长安青绮门。胡姬招素手，延客醉金樽。
<br>　　临当上马时，我独与君言。风吹芳兰折，日没鸟雀喧。
<br>　　举手指飞鸿，此情难具论。同归无早晚，颍水有清源。
<br>　　君思颍水绿，忽复归嵩岑。归时莫洗耳，为我洗其心。
<br>　　洗心得真情，洗耳徒买名。谢公终一起，相与济苍生。
<br>
<br>卷176_15 「同王昌龄送族弟襄归桂阳二首」李白
<br>　　秦地见碧草，楚谣对清樽。把酒尔何思，鹧鸪啼南园。
<br>　　余欲罗浮隐，犹怀明主恩。踌躇紫宫恋，孤负沧洲言。
<br>　　终然无心云，海上同飞翻。相期乃不浅，幽桂有芳根。
<br>　　尔家何在潇湘川， 青莎白石长沙边。昨梦江花照江日，
<br>　　几枝正发东窗前。觉来欲往心悠然，魂随越鸟飞南天。
<br>　　秦云连山海相接，桂水横烟不可涉。送君此去令人愁，
<br>　　风帆茫茫隔河洲。春潭琼草绿可折，西寄长安明月楼。
<br>
<br>卷176_16 「送外甥郑灌从军三首」李白
<br>　　六博争雄好彩来，金盘一掷万人开。
<br>　　丈夫赌命报天子，当斩胡头衣锦回。
<br>　　丈八蛇予出陇西，弯弧拂箭白猿啼。
<br>　　破胡必用龙韬策，积甲应将熊耳齐。
<br>　　月蚀西方破敌时，及瓜归日未应迟。
<br>　　斩胡血变黄河水，枭首当悬白鹊旗。
<br>
<br>卷176_17 「送于十八应四子举落第还嵩山」李白
<br>　　吾祖吹橐籥，天人信森罗。归根复太素，群动熙元和。
<br>　　炎炎四真人，摛辩若涛波。交流无时寂，杨墨日成科。
<br>　　夫子闻洛诵，夸才才固多。为金好踊跃，久客方蹉跎。
<br>　　道可束卖之，五宝溢山河。劝君还嵩丘，开酌盼庭柯。
<br>　　三花如未落，乘兴一来过。
<br>
<br>卷176_18 「送别」李白
<br>　　寻阳五溪水，沿洄直入巫山里。胜境由来人共传，
<br>　　君到南中自称美。送君别有八月秋，飒飒芦花复益愁。
<br>　　云帆望远不相见，日暮长江空自流。
<br>
<br>卷176_19 「送族弟绾从军安西」李白
<br>　　汉家兵马乘北风，鼓行而西破犬戎。尔随汉将出门去，
<br>　　剪虏若草收奇功。君王按剑望边色，旄头已落胡天空。
<br>　　匈奴系颈数应尽，明年应入蒲萄宫。
<br>
<br>卷176_20 「送梁公昌从信安北征」李白
<br>　　入幕推英选，捐书事远戎。高谈百战术，郁作万夫雄。
<br>　　起舞莲花剑，行歌明月弓。将飞天地阵，兵出塞垣通。
<br>　　祖席留丹景，征麾拂彩虹。旋应献凯入，麟阁伫深功。
<br>
<br>卷176_21 「送白利从金吾董将军西征」李白
<br>　　西羌延国讨，白起佐军威。剑决浮云气，弓弯明月辉。
<br>　　马行边草绿，旌卷曙霜飞。抗手凛相顾，寒风生铁衣。
<br>
<br>卷176_22 「送张秀才从军」李白
<br>　　六驳食猛虎，耻从驽马群。一朝长鸣去，矫若龙行云。
<br>　　壮士怀远略，志存解世纷。周粟犹不顾，齐珪安肯分。
<br>　　抱剑辞高堂，将投崔冠军。长策扫河洛，宁亲归汝坟。
<br>　　当令千古后，麟阁著奇勋。
<br>
<br>卷176_23 「送崔度还吴（度，故人礼部员外国辅之子）」李白
<br>　　幽燕沙雪地，万里尽黄云。朝吹归秋雁，南飞日几群。
<br>　　中有孤凤雏，哀鸣九天闻。我乃重此鸟，彩章五色分。
<br>　　胡为杂凡禽，雏鹜轻贱君。举手捧尔足，疾心若火焚。
<br>　　拂羽泪满面，送之吴江濆。去影忽不见，踌躇日将曛。
<br>
<br>卷176_24 「送祝八之江东，赋得浣纱石」李白
<br>　　西施越溪女，明艳光云海。未入吴王宫殿时，
<br>　　浣纱古石今犹在。桃李新开映古查，菖蒲犹短出平沙。
<br>　　昔时红粉照流水，今日青苔覆落花。君去西秦适东越，
<br>　　碧山青江几超忽。若到天涯思故人，浣纱石上窥明月。
<br>
<br>卷176_25 「送侯十一」李白
<br>　　朱亥已击晋，侯嬴尚隐身。时无魏公子，岂贵抱关人。
<br>　　余亦不火食，游梁同在陈。空馀湛卢剑，赠尔托交亲。
<br>
<br>卷176_26 「鲁中送二从弟赴举之西京（一作送族弟锽）」李白
<br>　　鲁客向西笑，君门若梦中。霜凋逐臣发，日忆明光宫。
<br>　　复羡二龙去，才华冠世雄。平衢骋高足，逸翰凌长风。
<br>　　舞袖拂秋月，歌筵闻早鸿。送君日千里，良会何由同。
<br>
<br>卷176_27 「奉饯高尊师如贵道士传道箓毕归北海」李白
<br>　　道隐不可见，灵书藏洞天。吾师四万劫，历世递相传。
<br>　　别杖留青竹，行歌蹑紫烟。离心无远近，长在玉京悬。
<br>
<br>卷176_28 「金陵送张十一再游东吴」李白
<br>　　张翰黄花句，风流五百年。谁人今继作，夫子世称贤。
<br>　　再动游吴棹，还浮入海船。春光白门柳，霞色赤城天。
<br>　　去国难为别，思归各未旋。空馀贾生泪，相顾共凄然。
<br>
<br>卷176_29 「送纪秀才游越」李白
<br>　　海水不满眼，观涛难称心。即知蓬莱石，却是巨鳌簪。
<br>　　送尔游华顶，令余发舄吟。仙人居射的，道士住山阴。
<br>　　禹穴寻溪入，云门隔岭深。绿萝秋月夜，相忆在鸣琴。
<br>
<br>卷176_30 「送长沙陈太守二首」李白
<br>　　长沙陈太守，逸气凌青松。英主赐五马，本是天池龙。
<br>　　湘水回九曲，衡山望五峰。荣君按节去，不及远相从。
<br>　　七郡长沙国，南连湘水滨。定王垂舞袖，地窄不回身。
<br>　　莫小二千石，当安远俗人。洞庭乡路远，遥羡锦衣春。
<br>
<br>卷176_31 「送杨燕之东鲁」李白
<br>　　关西杨伯起，汉日旧称贤。四代三公族，清风播人天。
<br>　　夫子华阴居，开门对玉莲。何事历衡霍，云帆今始还。
<br>　　君坐稍解颜，为君歌此篇。我固侯门士，谬登圣主筵。
<br>　　一辞金华殿，蹭蹬长江边。二子鲁门东，别来已经年。
<br>　　因君此中去，不觉泪如泉。
<br>
<br>卷176_32 「送蔡山人」李白
<br>　　我本不弃世，世人自弃我。一乘无倪舟，八极纵远舵。
<br>　　燕客期跃马，唐生安敢讥。采珠勿惊龙，大道可暗归。
<br>　　故山有松月，迟尔玩清晖。
<br>
<br>卷176_33 「送萧三十一之鲁中，兼问稚子伯禽」李白
<br>　　六月南风吹白沙，吴牛喘月气成霞。水国郁蒸不可处，
<br>　　时炎道远无行车。夫子如何涉江路，云帆袅袅金陵去。
<br>　　高堂倚门望伯鱼，鲁中正是趋庭处。我家寄在沙丘傍，
<br>　　三年不归空断肠。君行既识伯禽子，应驾小车骑白羊。
<br>
<br>卷176_34 「送杨山人归嵩山」李白
<br>　　我有万古宅，嵩阳玉女峰。长留一片月，挂在东溪松。
<br>　　尔去掇仙草，菖蒲花紫茸。岁晚或相访，青天骑白龙。
<br>
<br>卷176_35 「送殷淑三首」李白
<br>　　海水不可解，连江夜为潮。俄然浦屿阔，岸去酒船遥。
<br>　　惜别耐取醉，鸣榔且长谣。天明尔当去，应便有风飘。
<br>　　白鹭洲前月，天明送客回。青龙山后日，早出海云来。
<br>　　流水无情去，征帆逐吹开。相看不忍别，更进手中杯。
<br>　　痛饮龙筇下，灯青月复寒。醉歌惊白鹭，半夜起沙滩。
<br>
<br>卷176_36 「送岑征君归鸣皋山」李白
<br>　　岑公相门子，雅望归安石。奕世皆夔龙，中台竟三拆。
<br>　　至人达机兆，高揖九州伯。奈何天地间，而作隐沦客。
<br>　　贵道能全真，潜辉卧幽邻。探元入窅默，观化游无垠。
<br>　　光武有天下，严陵为故人。虽登洛阳殿，不屈巢由身。
<br>　　余亦谢明主，今称偃蹇臣。登高览万古，思与广成邻。
<br>　　蹈海宁受赏，还山非问津。西来一摇扇，共拂元规尘。
<br>
<br>卷176_37 「送范山人归泰山」李白
<br>　　鲁客抱白鹤，别余往泰山。初行若片云，杳在青崖间。
<br>　　高高至天门，日观近可攀。云山望不及，此去何时还。 
<br>
<br>　　　　　　　　　　　　　　　　
<br>
<br>卷一百七十七
<br>
<br>卷177_1 「送韩侍御之广德」李白
<br>　　昔日绣衣何足荣，今宵贳酒与君倾。
<br>　　暂就东山赊月色，酣歌一夜送泉明。
<br>
<br>卷177_2 「送通禅师还南陵隐静寺」李白
<br>　　我闻隐静寺，山水多奇踪。岩种朗公橘，门深杯渡松。
<br>　　道人制猛虎，振锡还孤峰。他日南陵下，相期谷口逢。
<br>
<br>卷177_3 「送友人」李白
<br>　　青山横北郭，白水绕东城。此地一为别，孤蓬万里征。
<br>　　浮云游子意，落日故人情。挥手自兹去，萧萧班马鸣。
<br>
<br>卷177_4 「送别」李白
<br>　　斗酒渭城边，垆头醉不眠。梨花千树雪，杨叶万条烟。
<br>　　惜别倾壶醑，临分赠马鞭。看君颍上去，新月到应圆。
<br>
<br>卷177_5 「江上送女道士褚三清游南岳」李白
<br>　　吴江女道士，头戴莲花巾。霓衣不湿雨，特异阳台云。
<br>　　足下远游履，凌波生素尘。寻仙向南岳，应见魏夫人。
<br>
<br>卷177_6 「送友人入蜀」李白
<br>　　见说蚕丛路，崎岖不易行。山从人面起，云傍马头生。
<br>　　芳树笼秦栈，春流绕蜀城。升沉应已定，不必问君平。
<br>
<br>卷177_7 「送李青归南叶阳川」李白
<br>　　伯阳仙家子，容色如青春。日月秘灵洞，云霞辞世人。
<br>　　化心养精魄，隐几窅天真。莫作千年别，归来城郭新。
<br>
<br>卷177_8 「送舍弟」李白
<br>　　吾家白额驹，远别临东道。他日相思一梦君，
<br>　　应得池塘生春草。
<br>
<br>卷177_9 「送别得书字」李白
<br>　　水色南天远，舟行若在虚。迁人发佳兴，吾子访闲居。
<br>　　日落看归鸟，潭澄羡跃鱼。圣朝思贾谊，应降紫泥书。
<br>
<br>卷177_10 「送麹十少府」李白
<br>　　试发清秋兴，因为吴会吟。碧云敛海色，流水折江心。
<br>　　我有延陵剑，君无陆贾金。艰难此为别，惆怅一何深。
<br>
<br>卷177_11 「送张秀才谒高中丞」李白
<br>　　秦帝沦玉镜，留侯降氛氲。感激黄石老，经过沧海君。
<br>　　壮士挥金槌，报仇六国闻。智勇冠终古，萧陈难与群。
<br>　　两龙争斗时，天地动风云。酒酣舞长剑，仓卒解汉纷。
<br>　　宇宙初倒悬，鸿沟势将分。英谋信奇绝，夫子扬清芬。
<br>　　胡月入紫微，三光乱天文。高公镇淮海，谈笑却妖氛。
<br>　　采尔幕中画，戡难光殊勋。我无燕霜感，玉石俱烧焚。
<br>　　但洒一行泪，临歧竟何云。
<br>
<br>卷177_12 「寻阳送弟昌峒鄱阳司马作」李白
<br>　　桑落洲渚连，沧江无云烟。寻阳非剡水，忽见子猷船。
<br>　　飘然欲相近，来迟杳若仙。人乘海上月，帆落湖中天。
<br>　　一睹无二诺，朝欢更胜昨。尔则吾惠连，吾非尔康乐。
<br>　　朱绂白银章，上官佐鄱阳。松门拂中道，石镜回清光。
<br>　　摇扇及于越，水亭风气凉。与尔期此亭，期在秋月满。
<br>　　时过或未来，两乡心已断。吴山对楚岸，彭蠡当中州。
<br>　　相思定如此，有穷尽年愁。
<br>
<br>卷177_13 「饯校书叔云」李白
<br>　　少年费白日，歌笑矜朱颜。不知忽已老，喜见春风还。
<br>　　惜别且为欢，裴回桃李间。看花饮美酒，听鸟临晴山。
<br>　　向晚竹林寂，无人空闭关。
<br>
<br>卷177_14 「送王孝廉觐省」李白
<br>　　彭蠡将天合，姑苏在日边。宁亲候海色，欲动孝廉船。
<br>　　窈窕晴江转，参差远岫连。相思无昼夜，东泣似长川。
<br>
<br>卷177_15 「同吴王送杜秀芝赴举入京」李白
<br>　　秀才何翩翩，王许回也贤。暂别庐江守，将游京兆天。
<br>　　秋山宜落日，秀水出寒烟。欲折一枝桂，还来雁沼前。
<br>
<br>卷177_16 「洞庭醉后送绛州吕使君果流澧州」李白
<br>　　昔别若梦中，天涯忽相逢。洞庭破秋月，纵酒开愁容。
<br>　　赠剑刻玉字，延平两蛟龙。送君不尽意，书及雁回峰。
<br>
<br>卷177_17 「与诸公送陈郎将归衡阳」李白
<br>　　衡山苍苍入紫冥，下看南极老人星。回飙吹散五峰雪，
<br>　　往往飞花落洞庭。气清岳秀有如此，郎将一家拖金紫。
<br>　　门前食客乱浮云，世人皆比孟尝君。江上送行无白璧，
<br>　　临歧惆怅若为分。
<br>
<br>卷177_18 「送赵判官赴黔府中丞叔幕」李白
<br>　　廓落青云心，交结黄金尽。富贵翻相忘，令人忽自哂。
<br>　　蹭蹬鬓毛斑，盛时难再还。巨源咄石生，何事马蹄间。
<br>　　绿萝长不厌，却欲还东山。君为鲁曾子，拜揖高堂里。
<br>　　叔继赵平原，偏承明主恩。风霜推独坐，旌节镇雄藩。
<br>　　虎士秉金钺，蛾眉开玉樽。才高幕下去，义重林中言。
<br>　　水宿五溪月，霜啼三峡猿。东风春草绿，江上候归轩。
<br>
<br>卷177_19 「送陆判官往琵琶峡」李白
<br>　　水国秋风夜，殊非远别时。长安如梦里，何日是归期。
<br>
<br>卷177_20 「送梁四归东平」李白
<br>　　玉壶挈美酒，送别强为欢。大火南星月，长郊北路难。
<br>　　殷王期负鼎，汶水起垂竿。莫学东山卧，参差老谢安。
<br>
<br>卷177_21 「江夏送友人」李白
<br>　　雪点翠云裘，送君黄鹤楼。黄鹤振玉羽，西飞帝王州。
<br>　　凤无琅玕实，何以赠远游。裴回相顾影，泪下汉江流。
<br>
<br>卷177_22 「送郄昂谪巴中」李白
<br>　　瑶草寒不死，移植沧江滨。东风洒雨露，会入天地春。
<br>　　予若洞庭叶，随波送逐臣。思归未可得，书此谢情人。
<br>
<br>卷177_23 「江夏送张丞」李白
<br>　　欲别心不忍，临行情更亲。酒倾无限月，客醉几重春。
<br>　　藉草依流水，攀花赠远人。送君从此去，回首泣迷津。
<br>
<br>卷177_24 「赋得白鹭鸶，送宋少府入三峡」李白
<br>　　白鹭拳一足，月明秋水寒。人惊远飞去，直向使君滩。
<br>
<br>卷177_25 「送二季之江东」李白
<br>　　初发强中作，题诗与惠连。多惭一日长，不及二龙贤。
<br>　　西塞当中路，南风欲进船。云峰出远海，帆影挂清川。
<br>　　禹穴藏书地，匡山种杏田。此行俱有适，迟尔早归旋。
<br>
<br>卷177_26 「江西送友人之罗浮」李白
<br>　　桂水分五岭，衡山朝九疑。乡关渺安西，流浪将何之。
<br>　　素色愁明湖，秋渚晦寒姿。畴昔紫芳意，已过黄发期。
<br>　　君王纵疏散，云壑借巢夷。尔去之罗浮，我还憩峨眉。
<br>　　中阔道万里，霞月遥相思。如寻楚狂子，琼树有芳枝。
<br>
<br>卷177_27 「宣州谢脁楼饯别校书叔云（一作倍侍御叔华登楼歌）」李白
<br>　　弃我去者昨日之日不可留，乱我心者今日之日多烦忧。
<br>　　长风万里送秋雁，对此可以酣高楼。蓬莱文章建安骨，
<br>　　中间小谢又清发。俱怀逸兴壮思飞，欲上青天览日月。
<br>　　抽刀断水水更流，举怀销愁愁更愁。人生在世不称意，
<br>　　明朝散发弄扁舟。
<br>
<br>卷177_28 「宣城送刘副使入秦」李白
<br>　　君即刘越石，雄豪冠当时。凄清横吹曲，慷慨扶风词。
<br>　　虎啸俟腾跃，鸡鸣遭乱离。千金市骏马，万里逐王师。
<br>　　结交楼烦将，侍从羽林儿。统兵捍吴越，豺虎不敢窥。
<br>　　大勋竟莫叙，已过秋风吹。秉钺有季公，凛然负英姿。
<br>　　寄深且戎幕，望重必台司。感激一然诺，纵横两无疑。
<br>　　伏奏归北阙，鸣驺忽西驰。列将咸出祖，英僚惜分离。
<br>　　斗酒满四筵，歌啸宛溪湄。君携东山妓，我咏北门诗。
<br>　　贵贱交不易，恐伤中园葵。昔赠紫骝驹，今倾白玉卮。
<br>　　同欢万斛酒，未足解相思。此别又千里，秦吴渺天涯。
<br>　　月明关山苦，水剧陇头悲。借问几时还，春风入黄池。
<br>　　无令长相忆，折断绿杨枝。
<br>
<br>卷177_29 「泾川送族弟錞」李白
<br>　　泾川三百里，若耶羞见之。锦石照碧山，两边白鹭鸶。
<br>　　佳境千万曲，客行无歇时。上有琴高水，下有陵阳祠。
<br>　　仙人不见我，明月空相知。问我何事来，卢敖结幽期。
<br>　　蓬山振雄笔，绣服挥清词。江湖发秀色，草木含荣滋。
<br>　　置酒送惠连，吾家称白眉。愧无海峤作，敢阙河梁诗。
<br>　　见尔复几朝，俄然告将离。中流漾彩鹢，列岸丛金羁。
<br>　　叹息苍梧凤，分栖琼树枝。清晨各飞去，飘落天南垂。
<br>　　望极落日尽，秋深暝猿悲。寄情与流水，但有长相思。
<br>
<br>卷177_30 「五松山送殷淑」李白
<br>　　秀色发江左，风流奈若何。仲文了不还，独立扬清波。
<br>　　载酒五松山，颓然白云歌。中天度落月，万里遥相过。
<br>　　抚酒惜此月，流光畏蹉跎。明日别离去，连峰郁嵯峨。
<br>
<br>卷177_31 「送崔氏昆季之金陵（一作秋夜崔八丈水亭送别）」李白
<br>　　放歌倚东楼，行子期晓发。秋风渡江来，吹落山上月。
<br>　　主人出美酒，灭烛延清光。二崔向金陵，安得不尽觞。
<br>　　水客弄归棹，云帆卷轻霜。扁舟敬亭下，五两先飘扬。
<br>　　峡石入水花，碧流日更长。思君无岁月，西笑阻河梁。
<br>
<br>卷177_32 「登黄山凌歊台送族弟溧阳尉济充泛舟赴华阴（得齐字）」李白
<br>　　鸾乃凤之族，翱翔紫云霓。文章辉五色，双在琼树栖。
<br>　　一朝各飞去，凤与鸾俱啼。炎赫五月中，朱曦烁河堤。
<br>　　尔从泛舟役，使我心魂凄。秦地无碧草，南云喧鼓鼙。
<br>　　君王减玉膳，早起思鸣鸡。漕引救关辅，疲人免涂泥。
<br>　　宰相作霖雨，农夫得耕犁。静者伏草间，群才满金闺。
<br>　　空手无壮士，穷居使人低。送君登黄山，长啸倚天梯。
<br>　　小舟若凫雁，大舟若鲸鲵。开帆散长风，舒卷与云齐。
<br>　　日入牛渚晦，苍然夕烟迷。相思定何许，杳在洛阳西。
<br>
<br>卷177_33 「送储邕之武昌」李白
<br>　　黄鹤西楼月，长江万里情。春风三十度，空忆武昌城。
<br>　　送尔难为别，衔杯惜未倾。湖连张乐地，山逐泛舟行。
<br>　　诺为楚人重，诗传谢脁清。沧浪吾有曲，寄入棹歌声。 
<br>
<br>　　　　　　　　　　　　　　　　
<br>
<br>卷一百七十八
<br>
<br>卷178_1 「酬谈少府」李白
<br>　　一尉居倏忽，梅生有仙骨。三事或可羞，匈奴哂千秋。
<br>　　壮心屈黄绶，浪迹寄沧洲。昨观荆岘作，如从云汉游。
<br>　　老夫当暮矣，蹀足惧骅骝。
<br>
<br>卷178_2 「酬宇文少府见赠桃竹书筒」李白
<br>　　桃竹书筒绮绣文，良工巧妙称绝群。灵心圆映三江月，
<br>　　彩质叠成五色云。中藏宝诀峨眉去，千里提携长忆君。
<br>
<br>卷178_3 「五月东鲁行，答汶上君（一作翁）」李白
<br>　　五月梅始黄，蚕凋桑柘空。鲁人重织作，机杼鸣帘栊。
<br>　　顾余不及仕，学剑来山东。举鞭访前途，获笑汶上翁。
<br>　　下愚忽壮士，未足论穷通。我以一箭书，能取聊城功。
<br>　　终然不受赏，羞与时人同。西归去直道，落日昏阴虹。
<br>　　此去尔勿言，甘心为转蓬。
<br>
<br>卷178_4 「早秋单父南楼酬窦公衡」李白
<br>　　白露见日灭，红颜随霜凋。别君若俯仰，春芳辞秋条。
<br>　　泰山嵯峨夏云在，疑是白波涨东海。散为飞雨川上来，
<br>　　遥帷却卷清浮埃。知君独坐青轩下，此时结念同所怀。
<br>　　我闭南楼看道书，幽帘清寂在仙居。曾无好事来相访，
<br>　　赖尔高文一起予。
<br>
<br>卷178_5 「山中问答」李白
<br>　　问余何意栖碧山，笑而不答心自闲。
<br>　　桃花流水窅然去，别有天地非人间。
<br>
<br>卷178_6 「答友人赠乌纱帽」李白
<br>　　领得乌纱帽，全胜白接z5.山人不照镜，稚子道相宜。
<br>
<br>卷178_21 「酬张司马赠墨」李白
<br>　　上党碧松烟，夷陵丹砂末。兰麝凝珍墨，精光乃堪掇。
<br>　　黄头奴子双鸦鬟，锦囊养之怀袖间。今日赠予兰亭去，
<br>　　兴来洒笔会稽山。
<br>
<br>卷178_22 「答湖州迦叶司马问白是何人」李白
<br>　　青莲居士谪仙人，酒肆藏名三十春。
<br>　　湖州司马何须问，金粟如来是后身。
<br>
<br>卷178_23 「答长安崔少府叔封游终南翠微寺太宗皇帝金沙泉见寄」李白
<br>　　河伯见海若，傲然夸秋水。小物昧远图，宁知通方士。
<br>　　多君紫霄意，独往苍山里。地古寒云深，岩高长风起。
<br>　　初登翠微岭，复憩金沙泉。践苔朝霜滑，弄波夕月圆。
<br>　　饮彼石下流，结萝宿溪烟。鼎湖梦渌水，龙驾空茫然。
<br>　　早行子午关，却登山路远。拂琴听霜猿，灭烛乃星饭。
<br>　　人烟无明异，鸟道绝往返。攀崖倒青天，下视白日晚。
<br>　　既过石门隐，还唱石潭歌。涉雪搴紫芳，濯缨想清波。
<br>　　此人不可见，此地君自过。为余谢风泉，其如幽意何。
<br>
<br>卷178_24 「酬崔五郎中」李白
<br>　　朔云横高天，万里起秋色。壮士心飞扬，落日空叹息。
<br>　　长啸出原野，凛然寒风生。幸遭圣明时，功业犹未成。
<br>　　奈何怀良图，郁悒独愁坐。杖策寻英豪，立谈乃知我。
<br>　　崔公生民秀，缅邈青云姿。制作参造化，托讽含神祇.
<br>　　海岳尚可倾，吐诺终不移。是时霜飙寒，逸兴临华池。
<br>　　起舞拂长剑，四座皆扬眉。因得穷欢情，赠我以新诗。
<br>　　又结汗漫期，九垓远相待。举身憩蓬壶，濯足弄沧海。
<br>　　从此凌倒景，一去无时还。朝游明光宫，暮入阊阖关。
<br>　　但得长把袂，何必嵩丘山。
<br>
<br>卷178_25 「以诗代书答元丹丘」李白
<br>　　青鸟海上来，今朝发何处。口衔云锦字，与我忽飞去。
<br>　　鸟去凌紫烟，书留绮窗前。开缄方一笑，乃是故人传。
<br>　　故人深相勖，忆我劳心曲。离居在咸阳，三见秦草绿。
<br>　　置书双袂间，引领不暂闲。长望杳难见，浮云横远山。
<br>
<br>卷178_26 「金门答苏秀才」李白
<br>　　君还石门日，朱火始改木。春草如有情，山中尚含绿。
<br>　　折芳愧遥忆，永路当日勖。远见故人心，平生以此足。
<br>　　巨海纳百川，麟阁多才贤。献书入金阙，酌醴奉琼筵。
<br>　　屡忝白云唱，恭闻黄竹篇。恩光照拙薄，云汉希腾迁。
<br>　　铭鼎倘云遂，扁舟方渺然。我留在金门，君去卧丹壑。
<br>　　未果三山期，遥欣一丘乐。玄珠寄象罔，赤水非寥廓。
<br>　　愿狎东海鸥，共营西山药。栖岩君寂灭，处世余龙蠖。
<br>　　良辰不同赏，永日应闲居。鸟吟檐间树，花落窗下书。
<br>　　缘溪见绿筱，隔岫窥红蕖。采薇行笑歌，眷我情何已。
<br>　　月出石镜间，松鸣风琴里。得心自虚妙，外物空颓靡。
<br>　　身世如两忘，从君老烟水。
<br>
<br>卷178_27 「酬坊州王司马与阎正字对雪见赠」李白
<br>　　游子东南来，自宛适京国。飘然无心云，倏忽复西北。
<br>　　访戴昔未偶，寻嵇此相得。愁颜发新欢，终宴叙前识。
<br>　　阎公汉庭旧，沈郁富才力。价重铜龙楼，声高重门侧。
<br>　　宁期此相遇，华馆陪游息。积雪明远峰，寒城锁春色。
<br>　　主人苍生望，假我青云翼。风水如见资，投竿佐皇极。
<br>
<br>卷178_28 「酬中都小吏携斗酒双鱼于逆旅见赠」李白
<br>　　鲁酒若琥珀，汶鱼紫锦鳞。山东豪吏有俊气，
<br>　　手携此物赠远人。意气相倾两相顾，斗酒双鱼表情素。
<br>　　双鳃呀呷鳍鬣张，蹳剌银盘欲飞去。呼儿拂几霜刃挥，
<br>　　红肌花落白雪霏。为君下箸一餐饱，醉著金鞍上马归。
<br>
<br>卷178_29 「酬张卿夜宿南陵见赠」李白
<br>　　月出鲁城东，明如天上雪。鲁女惊莎鸡，鸣机应秋节。
<br>　　当君相思夜，火落金风高。河汉挂户牖，欲济无轻舠.
<br>　　我昔辞林丘，云龙忽相见。客星动太微，朝去洛阳殿。
<br>　　尔来得茂彦，七叶仕汉馀。身为下邳客，家有圯桥书。
<br>　　傅说未梦时，终当起岩野。万古骑辰星，光辉照天下。
<br>　　与君各未遇，长策委蒿莱。宝刀隐玉匣，锈涩空莓苔。
<br>　　遂令世上愚，轻我土与灰。一朝攀龙去，蛙黾安在哉。
<br>　　故山定有酒，与尔倾金罍。
<br>
<br>卷178_30 「酬岑勋见寻就元丹丘对酒相待，以诗见招」李白
<br>　　黄鹤东南来，寄书写心曲。倚松开其缄，忆我肠断续。
<br>　　不以千里遥，命驾来相招。中逢元丹丘，登岭宴碧霄。
<br>　　对酒忽思我，长啸临清飙。蹇予未相知，茫茫绿云垂。
<br>　　俄然素书及，解此长渴饥。策马望山月，途穷造阶墀。
<br>　　喜兹一会面，若睹琼树枝。忆君我远来，我欢方速至。
<br>　　开颜酌美酒，乐极忽成醉。我情既不浅，君意方亦深。
<br>　　相知两相得，一顾轻千金。且向山客笑，与君论素心。
<br>
<br>卷178_31 「答从弟幼成过西园见赠」李白
<br>　　一身自潇洒，万物何嚣喧。拙薄谢明时，栖闲归故园。
<br>　　二季过旧壑，四邻驰华轩。衣剑照松宇，宾徒光石门。
<br>　　山童荐珍果，野老开芳樽。上陈樵渔事，下叙农圃言。
<br>　　昨来荷花满，今见兰苕繁。一笑复一歌，不知夕景昏。
<br>　　醉罢同所乐，此情难具论。
<br>
<br>卷178_32 「酬王补阙惠翼庄庙宋丞泚赠别」李白
<br>　　学道三千春，自言羲和人。轩盖宛若梦，云松长相亲。
<br>　　偶将二公合，复与三山邻。喜结海上契，自为天外宾。
<br>　　鸾翮我先铩，龙性君莫驯。朴散不尚古，时讹皆失真。
<br>　　勿踏荒溪坡，朅来浩然津。薜带何辞楚，桃源堪避秦。
<br>　　世迫且离别，心在期隐沦。酬赠非炯诫，永言铭佩绅。
<br>
<br>卷178_33 「酬裴侍御对雨感时见赠」李白
<br>　　雨色秋来寒，风严清江爽。孤高绣衣人，潇洒青霞赏。
<br>　　平生多感激，忠义非外奖。祸连积怨生，事及徂川往。
<br>　　楚邦有壮士，鄢郢翻扫荡。申包哭秦庭，泣血将安仰。
<br>　　鞭尸辱已及，堂上罗宿莽。颇似今之人，蟊贼陷忠谠。
<br>　　渺然一水隔，何由税归鞅。日夕听猿怨，怀贤盈梦想。
<br>
<br>卷178_34 「酬崔侍御（一本此下有成甫二字）」李白
<br>　　严陵不从万乘游，归卧空山钓碧流。
<br>　　自是客星辞帝座，元非太白醉扬州。
<br>
<br>卷178_35 「玩月金陵城西孙楚酒楼达曙歌吹日晚乘醉…访崔四侍御」李白
<br>　　昨玩西城月，青天垂玉钩。朝沽金陵酒，歌吹孙楚楼。
<br>　　忽忆绣衣人，乘船往石头。草裹乌纱巾，倒被紫绮裘。
<br>　　两岸拍手笑，疑是王子猷。酒客十数公，崩腾醉中流。
<br>　　谑浪棹海客，喧呼傲阳侯。半道逢吴姬，卷帘出揶揄。
<br>　　我忆君到此，不知狂与羞。一月一见君，三杯便回桡。
<br>　　舍舟共连袂，行上南渡桥。兴发歌绿水，秦客为之摇。
<br>　　鸡鸣复相招，清宴逸云霄。赠我数百字，字字凌风飙。
<br>　　系之衣裘上，相忆每长谣。
<br>
<br>卷178_36 「江上答崔宣城」李白
<br>　　太华三芙蓉，明星玉女峰。寻仙下西岳，陶令忽相逢。
<br>　　问我将何事，湍波历几重。貂裘非季子，鹤氅似王恭。
<br>　　谬忝燕台召，而陪郭隗踪。水流知入海，云去或从龙。
<br>　　树绕芦洲月，山鸣鹊镇钟。还期如可访，台岭荫长松。
<br>
<br>卷178_37 「答族侄僧中孚赠玉泉仙人掌茶」李白
<br>　　常闻玉泉山，山洞多乳窟。仙鼠如白鸦，倒悬清溪月。
<br>　　茗生此中石，玉泉流不歇。根柯洒芳津，采服润肌骨。
<br>　　丛老卷绿叶，枝枝相接连。曝成仙人掌，似拍洪崖肩。
<br>　　举世未见之，其名定谁传。宗英乃禅伯，投赠有佳篇。
<br>　　清镜烛无盐，顾惭西子妍。朝坐有馀兴，长吟播诸天。
<br>
<br>卷178_38 「酬裴侍御留岫师弹琴见寄」李白
<br>　　君同鲍明远，邀彼休上人。鼓琴乱白雪，秋变江上春。
<br>　　瑶草绿未衰，攀翻寄情亲。相思两不见，流泪空盈巾。
<br>
<br>卷178_39 「张相公出镇荆州寻除太子詹事余时流夜郎…诗余答以此诗」李白
<br>　　张衡殊不乐，应有四愁诗。惭君锦绣段，赠我慰相思。
<br>　　鸿鹄复矫翼，凤凰忆故池。荣乐一如此，商山老紫芝。
<br>
<br>卷178_40 「醉后答丁十八以诗讥余捶碎黄鹤楼（此诗杨慎云是伪作）」李白
<br>　　黄鹤高楼已捶碎，黄鹤仙人无所依。黄鹤上天诉玉帝，
<br>　　却放黄鹤江南归。神明太守再雕饰，新图粉壁还芳菲。
<br>　　一州笑我为狂客，少年往往来相讥。君平帘下谁家子，
<br>　　云是辽东丁令威。作诗调我惊逸兴，白云绕笔窗前飞。
<br>　　待取明朝酒醒罢，与君烂漫寻春晖。
<br>
<br>卷178_41 「答裴侍御先行至石头驿以书见招，期月满泛洞庭」李白
<br>　　君至石头驿，寄书黄鹤楼。开缄识远意，速此南行舟。
<br>　　风水无定准，湍波或滞留。忆昨新月生，西檐若琼钩。
<br>　　今来何所似，破镜悬清秋。恨不三五明，平湖泛澄流。
<br>　　此欢竟莫遂，狂杀王子猷。巴陵定遥远，持赠解人忧。
<br>
<br>卷178_42 「答高山人兼呈权、顾二侯」李白
<br>　　虹霓掩天光，哲后起康济。应运生夔龙，开元扫氛翳。
<br>　　太微廓金镜，端拱清遐裔。轻尘集嵩岳，虚点盛明意。
<br>　　谬挥紫泥诏，献纳青云际。谗惑英主心，恩疏佞臣计。
<br>　　彷徨庭阙下，叹息光阴逝。未作仲宣诗，先流贾生涕。
<br>　　挂帆秋江上，不为云罗制。山海向东倾，百川无尽势。
<br>　　我于鸱夷子，相去千馀岁。运阔英达稀，同风遥执袂。
<br>　　登舻望远水，忽见沧浪枻。高士何处来，虚舟渺安系。
<br>　　衣貌本淳古，文章多佳丽。延引故乡人，风义未沦替。
<br>　　顾侯达语默，权子识通蔽。曾是无心云，俱为此留滞。
<br>　　双萍易飘转，独鹤思凌历。明晨去潇湘，共谒苍梧帝。
<br>
<br>卷178_43 「答杜秀才五松见赠（五松山在南陵铜坑西五六里）」李白
<br>　　昔献长杨赋，天开云雨欢。当时待诏承明里，
<br>　　皆道扬雄才可观。敕赐飞龙二天马，黄金络头白玉鞍。
<br>　　浮云蔽日去不返，总为秋风摧紫兰。角巾东出商山道，
<br>　　采秀行歌咏芝草。路逢园绮笑向人，两君解来一何好。
<br>　　闻道金陵龙虎盘，还同谢脁望长安。千峰夹水向秋浦，
<br>　　五松名山当夏寒。铜井炎炉歊九天，赫如铸鼎荆山前。
<br>　　陶公矍铄呵赤电，回禄睢盱扬紫烟。此中岂是久留处，
<br>　　便欲烧丹从列仙。爱听松风且高卧，飕飕吹尽炎氛过。
<br>　　登崖独立望九州，阳春欲奏谁相和。闻君往年游锦城，
<br>　　章仇尚书倒屣迎。飞笺络绎奏明主，天书降问回恩荣。
<br>　　肮脏不能就珪组，至今空扬高蹈名。夫子工文绝世奇，
<br>　　五松新作天下推。吾非谢尚邀彦伯，异代风流各一时，
<br>　　一时相逢乐在今。袖拂白云开素琴，弹为三峡流泉音。
<br>　　从兹一别武陵去，去后桃花春水深。
<br>
<br>卷178_44 「至陵阳山登天柱石，酬韩侍御见招隐黄山」李白
<br>　　韩众骑白鹿，西往华山中。玉女千馀人，相随在云空。
<br>　　见我传秘诀，精诚与天通。何意到陵阳，游目送飞鸿。
<br>　　天子昔避狄，与君亦乘骢。拥兵五陵下，长策遏胡戎。
<br>　　时泰解绣衣，脱身若飞蓬。鸾凤翻羽翼，啄粟坐樊笼。
<br>　　海鹤一笑之，思归向辽东。黄山过石柱，巘崿上攒丛。
<br>　　因巢翠玉树，忽见浮丘公。又引王子乔，吹笙舞松风。
<br>　　朗咏紫霞篇，请开蕊珠宫。步纲绕碧落，倚树招青童。
<br>　　何日可携手，遗形入无穷。
<br>
<br>卷178_45 「酬崔十五见招」李白
<br>　　尔有鸟迹书，相招琴溪饮。手迹尺素中，如天落云锦。
<br>　　读罢向空笑，疑君在我前。长吟字不灭，怀袖且三年。
<br>
<br>卷178_46 「答王十二寒夜独酌有怀（此诗萧士赟云是伪作）」李白
<br>　　昨夜吴中雪，子猷佳兴发。万里浮云卷碧山，
<br>　　青天中道流孤月。孤月沧浪河汉清，北斗错落长庚明。
<br>　　怀余对酒夜霜白，玉床金井水峥嵘。人生飘忽百年内，
<br>　　且须酣畅万古情。君不能狸膏金距学斗鸡，
<br>　　坐令鼻息吹虹霓。君不能学哥舒横行青海夜带刀，
<br>　　西屠石堡取紫袍。吟诗作赋北窗里，万言不直一杯水。
<br>　　世人闻此皆掉头，有如东风射马耳。鱼目亦笑我，
<br>　　请与明月同。骅骝拳跼不能食，蹇驴得志鸣春风。
<br>　　折杨皇华合流俗，晋君听琴枉清角。巴人谁肯和阳春。
<br>　　楚地由来贱奇璞。黄金散尽交不成，白首为儒身被轻。
<br>　　一谈一笑失颜色，苍蝇贝锦喧谤声。曾参岂是杀人者，
<br>　　谗言三及慈母惊。与君论心握君手，荣辱于余亦何有。
<br>　　孔圣犹闻伤凤麟，董龙更是何鸡狗。一生傲岸苦不谐，
<br>　　恩疏媒劳志多乖。严陵高揖汉天子，
<br>　　何必长剑拄颐事玉阶。达亦不足贵，穷亦不足悲。
<br>　　韩信羞将绛灌比，祢衡耻逐屠沽儿。君不见李北海，
<br>　　英风豪气今何在。君不见裴尚书，土坟三尺蒿棘居。
<br>　　少年早欲五湖去，见此弥将钟鼎疏。 
<br>
<br>　　　　　　　　　　　　　　　　
<br>
<br>卷一百七十九
<br>
<br>卷179_1 「游南阳白水登石激作」李白
<br>　　朝涉白水源，暂与人俗疏。岛屿佳境色，江天涵清虚。
<br>　　目送去海云，心闲游川鱼。长歌尽落日，乘月归田庐。
<br>
<br>卷179_2 「游南阳清泠泉」李白
<br>　　惜彼落日暮，爱此寒泉清。西辉逐流水，荡漾游子情。
<br>　　空歌望云月，曲尽长松声。
<br>
<br>卷179_3 「寻鲁城北范居士失道落苍耳中见范置酒摘苍耳作」李白
<br>　　雁度秋色远，日静无云时。客心不自得，浩漫将何之。
<br>　　忽忆范野人，闲园养幽姿。茫然起逸兴，但恐行来迟。
<br>　　城壕失往路，马首迷荒陂。不惜翠云裘，遂为苍耳欺。
<br>　　入门且一笑，把臂君为谁。酒客爱秋蔬，山盘荐霜梨。
<br>　　他筵不下箸，此席忘朝饥。酸枣垂北郭，寒瓜蔓东篱。
<br>　　还倾四五酌，自咏猛虎词。近作十日欢，远为千载期。
<br>　　风流自簸荡，谑浪偏相宜。酣来上马去，却笑高阳池。
<br>
<br>卷179_4 「东鲁门泛舟二首」李白
<br>　　日落沙明天倒开，波摇石动水萦回。
<br>　　轻舟泛月寻溪转，疑是山阴雪后来。
<br>　　水作青龙盘石堤，桃花夹岸鲁门西。
<br>　　若教月下乘舟去，何啻风流到剡溪。
<br>
<br>卷179_5 「秋猎孟诸夜归，置酒单父东楼观妓」李白
<br>　　倾晖速短炬，走海无停川。冀餐圆丘草，欲以还颓年。
<br>　　此事不可得，微生若浮烟。骏发跨名驹，雕弓控鸣弦。
<br>　　鹰豪鲁草白，狐兔多肥鲜。邀遮相驰逐，遂出城东田。
<br>　　一扫四野空，喧呼鞍马前。归来献所获，炮炙宜霜天。
<br>　　出舞两美人，飘飖若云仙。留欢不知疲，清晓方来旋。
<br>
<br>卷179_6 「游泰山六首（天宝元年四月从故御道上泰山）」李白
<br>　　四月上泰山，石屏御道开。六龙过万壑，涧谷随萦回。
<br>　　马迹绕碧峰，于今满青苔。飞流洒绝巘，水急松声哀。
<br>　　北眺崿嶂奇，倾崖向东摧。洞门闭石扇，地底兴云雷。
<br>　　登高望蓬瀛，想象金银台。天门一长啸，万里清风来。
<br>　　玉女四五人，飘飖下九垓。含笑引素手，遗我流霞杯。
<br>　　稽首再拜之，自愧非仙才。旷然小宇宙，弃世何悠哉。
<br>　　清晓骑白鹿，直上天门山。山际逢羽人，方瞳好容颜。
<br>　　扪萝欲就语，却掩青云关。遗我鸟迹书，飘然落岩间。
<br>　　其字乃上古，读之了不闲。感此三叹息，从师方未还。
<br>　　平明登日观，举手开云关。精神四飞扬，如出天地间。
<br>　　黄河从西来，窈窕入远山。凭崖揽八极，目尽长空闲。
<br>　　偶然值青童，绿发双云鬟。笑我晚学仙，蹉跎凋朱颜。
<br>　　踌躇忽不见，浩荡难追攀。
<br>　　清斋三千日，裂素写道经。吟诵有所得，众神卫我形。
<br>　　云行信长风，飒若羽翼生。攀崖上日观，伏槛窥东暝。
<br>　　海色动远山，天鸡已先鸣。银台出倒景，白浪翻长鲸。
<br>　　安得不死药，高飞向蓬瀛。
<br>　　日观东北倾，两崖夹双石。海水落眼前，天光遥空碧。
<br>　　千峰争攒聚，万壑绝凌历。缅彼鹤上仙，去无云中迹。
<br>　　长松入云汉，远望不盈尺。山花异人间，五月雪中白。
<br>　　终当遇安期，于此炼玉液。
<br>　　朝饮王母池，暝投天门关。独抱绿绮琴，夜行青山间。
<br>　　山明月露白，夜静松风歇。仙人游碧峰，处处笙歌发。
<br>　　寂静娱清晖，玉真连翠微。想像鸾凤舞，飘飖龙虎衣。
<br>　　扪天摘匏瓜，恍惚不忆归。举手弄清浅，误攀织女机。
<br>　　明晨坐相失，但见五云飞。
<br>
<br>卷179_7 「秋夜与刘砀山泛宴喜亭池」李白
<br>　　明宰试舟楫，张灯宴华池。文招梁苑客，歌动郢中儿。
<br>　　月色望不尽，空天交相宜。令人欲泛海，只待长风吹。
<br>
<br>卷179_8 「携妓登梁王栖霞山孟氏桃园中」李白
<br>　　碧草已满地，柳与梅争春。谢公自有东山妓，
<br>　　金屏笑坐如花人。今日非昨日，明日还复来。
<br>　　白发对绿酒，强歌心已摧。君不见梁王池上月，
<br>　　昔照梁王樽酒中。梁王已去明月在，黄鹂愁醉啼春风。
<br>　　分明感激眼前事，莫惜醉卧桃园东。
<br>
<br>卷179_9 「与从侄杭州刺史良游天竺寺」李白
<br>　　挂席凌蓬丘，观涛憩樟楼。三山动逸兴，五马同遨游。
<br>　　天竺森在眼，松风飒惊秋。览云测变化，弄水穷清幽。
<br>　　叠嶂隔遥海，当轩写归流。诗成傲云月，佳趣满吴洲。
<br>
<br>卷179_10 「同友人舟行游台越作」李白
<br>　　楚臣伤江枫，谢客拾海月。怀沙去潇湘，挂席泛溟渤。
<br>　　蹇予访前迹，独往造穷发。古人不可攀，去若浮云没。
<br>　　愿言弄倒景，从此炼真骨。华顶窥绝溟，蓬壶望超忽。
<br>　　不知青春度，但怪绿芳歇。空持钓鳌心，从此谢魏阙。
<br>
<br>卷179_11 「下终南山过斛斯山人宿置酒」李白
<br>　　暮从碧山下，山月随人归。却顾所来径，苍苍横翠微。
<br>　　相携及田家，童稚开荆扉。绿竹入幽径，青萝拂行衣。
<br>　　欢言得所憩，美酒聊共挥。长歌吟松风，曲尽河星稀。
<br>　　我醉君复乐，陶然共忘机。
<br>
<br>卷179_12 「朝下过卢郎中叙旧游」李白
<br>　　君登金华省，我入银台门。幸遇圣明主，俱承云雨恩。
<br>　　复此休浣时，闲为畴昔言。却话山海事，宛然林壑存。
<br>　　明湖思晓月，叠嶂忆清猿。何由返初服，田野醉芳樽。
<br>
<br>卷179_13 「侍从游宿温泉宫作」李白
<br>　　羽林十二将，罗列应星文。霜仗悬秋月，霓旌卷夜云。
<br>　　严更千户肃，清乐九天闻。日出瞻佳气，葱葱绕圣君。
<br>
<br>卷179_14 「邯郸南亭观妓」李白
<br>　　歌鼓燕赵儿，魏姝弄鸣丝。粉色艳日彩，舞袖拂花枝。
<br>　　把酒顾美人，请歌邯郸词。清筝何缭绕，度曲绿云垂。
<br>　　平原君安在，科斗生古池。座客三千人，于今知有谁。
<br>　　我辈不作乐，但为后代悲。
<br>
<br>卷179_15 「春日游罗敷潭」李白
<br>　　行歌入谷口，路尽无人跻。攀崖度绝壑，弄水寻回溪。
<br>　　云从石上起，客到花间迷。淹留未尽兴，日落群峰西。
<br>
<br>卷179_16 「春陪商州裴使君游石娥溪（时欲东归遂有此赠）」李白
<br>　　裴公有仙标，拔俗数千丈。澹荡沧洲云，飘飖紫霞想。
<br>　　剖竹商洛间，政成心已闲。萧条出世表，冥寂闭玄关。
<br>　　我来属芳节，解榻时相悦。褰帷对云峰，扬袂指松雪。
<br>　　暂出东城边，遂游西岩前。横天耸翠壁，喷壑鸣红泉。
<br>　　寻幽殊未歇，爱此春光发。溪傍饶名花，石上有好月。
<br>　　命驾归去来，露华生翠苔。淹留惜将晚，复听清猿哀。
<br>　　清猿断人肠，游子思故乡。明发首东路，此欢焉可忘。
<br>
<br>卷179_17 「陪从祖济南太守泛鹊山湖三首」李白
<br>　　初谓鹊山近，宁知湖水遥。此行殊访戴，自可缓归桡。
<br>　　湖阔数千里，湖光摇碧山。湖西正有月，独送李膺还。
<br>　　水入北湖去，舟从南浦回。遥看鹊山转，却似送人来。
<br>
<br>卷179_18 「春日陪杨江宁及诸官宴北湖感古作」李白
<br>　　昔闻颜光禄，攀龙宴京湖。楼船入天镜，帐殿开云衢。
<br>　　君王歌大风，如乐丰沛都。延年献佳作，邈与诗人俱。
<br>　　我来不及此，独立钟山孤。杨宰穆清风，芳声腾海隅。
<br>　　英僚满四座，粲若琼林敷。鹢首弄倒景，蛾眉缀明珠。
<br>　　新弦采梨园，古舞娇吴歈.曲度绕云汉，听者皆欢娱。
<br>　　鸡栖何嘈嘈，沿月沸笙竽。古之帝宫苑，今乃人樵苏。
<br>　　感此劝一觞，愿君覆瓢壶。荣盛当作乐，无令后贤吁。
<br>
<br>卷179_19 「宴郑参卿山池」李白
<br>　　尔恐碧草晚，我畏朱颜移。愁看杨花飞，置酒正相宜。
<br>　　歌声送落日，舞影回清池。今夕不尽杯，留欢更邀谁。
<br>
<br>卷179_20 「游谢氏山亭」李白
<br>　　沦老卧江海，再欢天地清。病闲久寂寞，岁物徒芬荣。
<br>　　借君西池游，聊以散我情。扫雪松下去，扪萝石道行。
<br>　　谢公池塘上，春草飒已生。花枝拂人来，山鸟向我鸣。
<br>　　田家有美酒，落日与之倾。醉罢弄归月，遥欣稚子迎。
<br>
<br>卷179_21 「把酒问月（故人贾淳令予问之）」李白
<br>　　青天有月来几时，我今停杯一问之。人攀明月不可得，
<br>　　月行却与人相随。皎如飞镜临丹阙，绿烟灭尽清辉发。
<br>　　但见宵从海上来，宁知晓向云间没。白兔捣药秋复春，
<br>　　嫦娥孤栖与谁邻。今人不见古时月，今月曾经照古人。
<br>　　古人今人若流水，共看明月皆如此。唯愿当歌对酒时，
<br>　　月光长照金樽里。
<br>
<br>卷179_22 「同族侄评事黯游昌禅师山池二首」李白
<br>　　远公爱康乐，为我开禅关。萧然松石下，何异清凉山。
<br>　　花将色不染，水与心俱闲。一坐度小劫，观空天地间。
<br>　　客来花雨际，秋水落金池。片石寒青锦，疏杨挂绿丝。
<br>　　高僧拂玉柄，童子献霜梨。惜去爱佳景，烟萝欲暝时。
<br>
<br>卷179_23 「金陵凤凰台置酒」李白
<br>　　置酒延落景，金陵凤凰台。长波写万古，心与云俱开。
<br>　　借问往昔时，凤凰为谁来。凤凰去已久，正当今日回。
<br>　　明君越羲轩，天老坐三台。豪士无所用，弹弦醉金罍。
<br>　　东风吹山花，安可不尽杯。六帝没幽草，深宫冥绿苔。
<br>　　置酒勿复道，歌钟但相催。
<br>
<br>卷179_24 「秋浦清溪雪夜对酒，客有唱山鹧鸪者」李白
<br>　　披君貂襜褕，对君白玉壶。雪花酒上灭，顿觉夜寒无。
<br>　　客有桂阳至，能吟山鹧鸪。清风动窗竹，越鸟起相呼。
<br>　　持此足为乐，何烦笙与竽。
<br>
<br>卷179_25 「与周刚清溪玉镜潭宴别（潭在秋浦桃树陂下余新名此潭）」李白
<br>　　康乐上官去，永嘉游石门。江亭有孤屿，千载迹犹存。
<br>　　我来游秋浦，三入桃陂源。千峰照积雪，万壑尽啼猿。
<br>　　兴与谢公合，文因周子论。扫崖去落叶，席月开清樽。
<br>　　溪当大楼南，溪水正南奔。回作玉镜潭，澄明洗心魂。
<br>　　此中得佳境，可以绝嚣喧。清夜方归来，酣歌出平原。
<br>　　别后经此地，为余谢兰荪。
<br>
<br>卷179_26 「游秋浦白笴陂二首」李白
<br>　　何处夜行好，月明白笴陂。山光摇积雪，猿影挂寒枝。
<br>　　但恐佳景晚，小令归棹移。人来有清兴，及此有相思。
<br>　　白笴夜长啸，爽然溪谷寒。鱼龙动陂水，处处生波澜。
<br>　　天借一明月，飞来碧云端。故乡不可见，肠断正西看。
<br>
<br>卷179_27 「宴陶家亭子」李白
<br>　　曲巷幽人宅，高门大士家。池开照胆镜，林吐破颜花。
<br>　　绿水藏春日，青轩秘晚霞。若闻弦管妙，金谷不能夸。
<br>
<br>卷179_28 「在水军宴韦司马楼船观妓」李白
<br>　　摇曳帆在空，清流顺归风。诗因鼓吹发，酒为剑歌雄。
<br>　　对舞青楼妓，双鬟白玉童。行云且莫去，留醉楚王宫。
<br>
<br>卷179_29 「流夜郎至江夏，陪长史叔及薛明府宴兴德寺南阁」李白
<br>　　绀殿横江上，青山落镜中。岸回沙不尽，日映水成空。
<br>　　天乐流香阁，莲舟飏晚风。恭陪竹林宴，留醉与陶公。
<br>
<br>卷179_30 「泛沔州城南郎官湖」李白
<br>　　张公多逸兴，共泛沔城隅。当时秋月好，不减武昌都。
<br>　　四座醉清光，为欢古来无。郎官爱此水，因号郎官湖。
<br>　　风流若未减，名与此山俱。
<br>
<br>卷179_31 「陪侍郎叔游洞庭醉后三首」李白
<br>　　今日竹林宴，我家贤侍郎。三杯容小阮，醉后发清狂。
<br>　　船上齐桡乐，湖心泛月归。白鸥闲不去，争拂酒筵飞。
<br>　　刬却君山好，平铺湘水流。巴陵无限酒，醉杀洞庭秋。
<br>
<br>卷179_32 「夜泛洞庭，寻裴侍御清酌」李白
<br>　　日晚湘水绿，孤舟无端倪。明湖涨秋月，独泛巴陵西。
<br>　　过憩裴逸人，岩居陵丹梯。抱琴出深竹，为我弹鹍鸡。
<br>　　曲尽酒亦倾，北窗醉如泥。人生且行乐，何必组与珪。
<br>
<br>卷179_33 「陪族叔刑部侍郎晔及中书贾舍人至游洞庭五首」李白
<br>　　洞庭西望楚江分，水尽南天不见云。
<br>　　日落长沙秋色远，不知何处吊湘君。
<br>　　南湖秋水夜无烟，耐可乘流直上天。
<br>　　且就洞庭赊月色，将船买酒白云边。
<br>　　洛阳才子谪湘川，元礼同舟月下仙。
<br>　　记得长安还欲笑，不知何处是西天。
<br>　　洞庭湖西秋月辉，潇湘江北早鸿飞。
<br>　　醉客满船歌白苎，不知霜露入秋衣。
<br>　　帝子潇湘去不还，空馀秋草洞庭间。
<br>　　淡扫明湖开玉镜，丹青画出是君山。
<br>
<br>卷179_34 「楚江黄龙矶南宴杨执戟治楼」李白
<br>　　五月入五洲，碧山对青楼。故人杨执戟，春赏楚江流。
<br>　　一见醉漂月，三杯歌棹讴。桂枝攀不尽，他日更相求。
<br>
<br>卷179_35 「铜官山醉后绝句」李白
<br>　　我爱铜官乐，千年未拟还。要须回舞袖，拂尽五松山。
<br>
<br>卷179_36 「与南陵常赞府游五松山（山在南陵铜井西五里有古精舍）」李白
<br>　　安石泛溟渤，独啸长风还。逸韵动海上，高情出人间。
<br>　　灵异可并迹，澹然与世闲。我来五松下，置酒穷跻攀。
<br>　　征古绝遗老，因名五松山。五松何清幽，胜境美沃州。
<br>　　萧飒鸣洞壑，终年风雨秋。响入百泉去，听如三峡流。
<br>　　剪竹扫天花，且从傲吏游。龙堂若可憩，吾欲归精修。
<br>
<br>卷179_37 「宣城青溪（一作入清溪山）」李白
<br>　　青溪胜桐庐，水木有佳色。山貌日高古，石容天倾侧。
<br>　　彩鸟昔未名，白猿初相识。不见同怀人，对之空叹息。
<br>
<br>卷179_38 「与谢良辅游泾川陵岩寺」李白
<br>　　乘君素舸泛泾西，宛似云门对若溪。
<br>　　且从康乐寻山水，何必东游入会稽。
<br>
<br>卷179_39 「游水西简郑明府」李白
<br>　　天宫水西寺，云锦照东郭。清湍鸣回溪，绿水绕飞阁。
<br>　　凉风日潇洒，幽客时憩泊。五月思貂裘，谓言秋霜落。
<br>　　石萝引古蔓，岸笋开新箨。吟玩空复情，相思尔佳作。
<br>　　郑公诗人秀，逸韵宏寥廓。何当一来游，惬我雪山诺。
<br>
<br>卷179_40 「九日登山」李白
<br>　　渊明归去来，不与世相逐。为无杯中物，遂偶本州牧。
<br>　　因招白衣人，笑酌黄花菊。我来不得意，虚过重阳时。
<br>　　题舆何俊发，遂结城南期。筑土按响山，俯临宛水湄。
<br>　　胡人叫玉笛，越女弹霜丝。自作英王胄，斯乐不可窥。
<br>　　赤鲤涌琴高，白龟道冯夷。灵仙如仿佛，奠酹遥相知。
<br>　　古来登高人，今复几人在。沧洲违宿诺，明日犹可待。
<br>　　连山似惊波，合沓出溟海。扬袂挥四座，酩酊安所知。
<br>　　齐歌送清扬，起舞乱参差。宾随落叶散，帽逐秋风吹。
<br>　　别后登此台，愿言长相思。
<br>
<br>卷179_41 「九日」李白
<br>　　今日云景好，水绿秋山明。携壶酌流霞，搴菊泛寒荣。
<br>　　地远松石古，风扬弦管清。窥觞照欢颜，独笑还自倾。
<br>　　落帽醉山月，空歌怀友生。
<br>
<br>卷179_42 「九日龙山饮」李白
<br>　　九日龙山饮，黄花笑逐臣。醉看风落帽，舞爱月留人。
<br>
<br>卷179_43 「九月十日即事」李白
<br>　　昨日登高罢，今朝更举觞。菊花何太苦，遭此两重阳。
<br>
<br>卷179_44 「陪族叔当涂宰游化城寺升公清风亭」李白
<br>　　化城若化出，金榜天宫开。疑是海上云，飞空结楼台。
<br>　　升公湖上秀，粲然有辩才。济人不利己，立俗无嫌猜。
<br>　　了见水中月，青莲出尘埃。闲居清风亭，左右清风来。
<br>　　当暑阴广殿，太阳为裴回。茗酌待幽客，珍盘荐凋梅。
<br>　　飞文何洒落，万象为之摧。季父拥鸣琴，德声布云雷。
<br>　　虽游道林室，亦举陶潜杯。清乐动诸天，长松自吟哀。
<br>　　留欢若可尽，劫石乃成灰。 
<br>
<br>　　　　　　　　　　　　　　　　
<br>
<br>卷一百八十
<br>
<br>卷180_1 「登锦城散花楼」李白
<br>　　日照锦城头，朝光散花楼。金窗夹绣户，珠箔悬银钩。
<br>　　飞梯绿云中，极目散我忧。暮雨向三峡，春江绕双流。
<br>　　今来一登望，如上九天游。
<br>
<br>卷180_2 「登峨眉山」李白
<br>　　蜀国多仙山，峨眉邈难匹。周流试登览，绝怪安可息。
<br>　　青冥倚天开，彩错疑画出。泠然紫霞赏，果得锦囊术。
<br>　　云间吟琼箫，石上弄宝瑟。平生有微尚，欢笑自此毕。
<br>　　烟容如在颜，尘累忽相失。倘逢骑羊子，携手凌白日。
<br>
<br>卷180_3 「大庭库」李白
<br>　　朝登大庭库，云物何苍然。莫辨陈郑火，空霾邹鲁烟。
<br>　　我来寻梓慎，观化入寥天。古木朔气多，松风如五弦。
<br>　　帝图终冥没，叹息满山川。
<br>
<br>卷180_4 「登单父陶少府半月台」李白
<br>　　陶公有逸兴，不与常人俱。筑台像半月，回向高城隅。
<br>　　置酒望白云，商飙起寒梧。秋山入远海，桑柘罗平芜。
<br>　　水色渌且明，令人思镜湖。终当过江去，爱此暂踟蹰。
<br>
<br>卷180_5 「天台晓望」李白
<br>　　天台邻四明，华顶高百越。门标赤城霞，楼栖沧岛月。
<br>　　凭高登远览，直下见溟渤。云垂大鹏翻，波动巨鳌没。
<br>　　风潮争汹涌，神怪何翕忽。观奇迹无倪，好道心不歇。
<br>　　攀条摘朱实，服药炼金骨。安得生羽毛，千春卧蓬阙。
<br>
<br>卷180_6 「早望海霞边」李白
<br>　　四明三千里，朝起赤城霞。日出红光散，分辉照雪崖。
<br>　　一餐咽琼液，五内发金沙。举手何所待，青龙白虎车。
<br>
<br>卷180_7 「焦山望寥山」李白
<br>　　石壁望松寥，宛然在碧霄。安得五彩虹，驾天作长桥。
<br>　　仙人如爱我，举手来相招。
<br>
<br>卷180_8 「杜陵绝句」李白
<br>　　南登杜陵上，北望五陵间。秋水明落日，流光灭远山。
<br>
<br>卷180_9 「登太白峰」李白
<br>　　西上太白峰，夕阳穷登攀。太白与我语，为我开天关。
<br>　　愿乘泠风去，直出浮云间。举手可近月，前行若无山。
<br>　　一别武功去，何时复见还。
<br>
<br>卷180_10 「登邯郸洪波台，置酒观发兵」李白
<br>　　我把两赤羽，来游燕赵间。天狼正可射，感激无时闲。
<br>　　观兵洪波台，倚剑望玉关。请缨不系越，且向燕然山。
<br>　　风引龙虎旗，歌钟昔追攀。击筑落高月，投壶破愁颜。
<br>　　遥知百战胜，定扫鬼方还。
<br>
<br>卷180_11 「登新平楼」李白
<br>　　去国登兹楼，怀归伤暮秋。天长落日远，水净寒波流。
<br>　　秦云起岭树，胡雁飞沙洲。苍苍几万里，目极令人愁。
<br>
<br>卷180_12 「谒老君庙」李白
<br>　　先君怀圣德，灵庙肃神心。草合人踪断，尘浓鸟迹深。
<br>　　流沙丹灶灭，关路紫烟沉。独伤千载后，空馀松柏林。
<br>
<br>卷180_13 「秋日登扬州西灵塔」李白
<br>　　宝塔凌苍苍，登攀览四荒。顶高元气合，标出海云长。
<br>　　万象分空界，三天接画梁。水摇金刹影，日动火珠光。
<br>　　鸟拂琼帘度，霞连绣栱张。目随征路断，心逐去帆扬。
<br>　　露浴梧楸白，霜催橘柚黄。玉毫如可见，于此照迷方。
<br>
<br>卷180_14 「登金陵冶城西北谢安墩」李白
<br>　　晋室昔横溃，永嘉遂南奔。沙尘何茫茫，龙虎斗朝昏。
<br>　　胡马风汉草，天骄蹙中原。哲匠感颓运，云鹏忽飞翻。
<br>　　组练照楚国，旌旗连海门。西秦百万众，戈甲如云屯。
<br>　　投鞭可填江，一扫不足论。皇运有返正，丑虏无遗魂。
<br>　　谈笑遏横流，苍生望斯存。冶城访古迹，犹有谢安墩。
<br>　　凭览周地险，高标绝人喧。想像东山姿，缅怀右军言。
<br>　　梧桐识嘉树，蕙草留芳根。白鹭映春洲，青龙见朝暾。
<br>　　地古云物在，台倾禾黍繁。我来酌清波，于此树名园。
<br>　　功成拂衣去，归入武陵源。
<br>
<br>卷180_15 「登瓦官阁」李白
<br>　　晨登瓦官阁，极眺金陵城。钟山对北户，淮水入南荣。
<br>　　漫漫雨花落，嘈嘈天乐鸣。两廊振法鼓，四角吟风筝。
<br>　　杳出霄汉上，仰攀日月行。山空霸气灭，地古寒阴生。
<br>　　寥廓云海晚，苍茫宫观平。门馀阊阖字，楼识凤凰名。
<br>　　雷作百山动，神扶万栱倾。灵光何足贵，长此镇吴京。
<br>
<br>卷180_16 「登梅冈望金陵，赠族侄高座寺僧中孚」李白
<br>　　钟山抱金陵，霸气昔腾发。天开帝王居，海色照宫阙。
<br>　　群峰如逐鹿，奔走相驰突。江水九道来，云端遥明没。
<br>　　时迁大运去，龙虎势休歇。我来属天清，登览穷楚越。
<br>　　吾宗挺禅伯，特秀鸾凤骨。众星罗青天，明者独有月。
<br>　　冥居顺生理，草木不剪伐。烟窗引蔷薇，石壁老野蕨。
<br>　　吴风谢安屐，白足傲履袜。几宿一下山，萧然忘干谒。
<br>　　谈经演金偈，降鹤舞海雪。时闻天香来，了与世事绝。
<br>　　佳游不可得，春风惜远别。赋诗留岩屏，千载庶不灭。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
