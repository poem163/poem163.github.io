<HTML>
<HEAD>
<TITLE>刘禹锡诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 刘禹锡诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>刘禹锡诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5803"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'刘禹锡诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[刘禹锡诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷357_64 「同乐天和微之深春二十首（同用家花车斜四韵）」刘禹锡
<br>　　何处深春好，春深万乘家。宫门皆映柳，辇路尽穿花。
<br>　　池色连天汉，城形象帝车。旌旗暖风里，猎猎向西斜。
<br>　　何处深春好，春深阿母家。瑶池长不夜，珠树正开花。
<br>　　桥峻通星渚，楼暄近日车。层城十二阙，相对日西斜。
<br>　　何处深春好，春深执政家。恩光贪捧日，贵重不看花。
<br>　　玉馔堂交印，沙堤柱碍车。多门一已闭，直道更无斜。
<br>　　何处深春好，春深大镇家。前旌光照日，后骑蹙成花。
<br>　　节院收衙队，球场簇看车。广筵歌舞散，书号夕阳斜。
<br>　　何处深春多，春深贵戚家。枥嘶无价马，庭发有名花。
<br>　　欲进宫人食，先薰命妇车。晚归长带酒，冠盖任倾斜。
<br>　　何处深春好，春深恩泽家。炉添龙脑炷，绶结虎头花。
<br>　　宾客珠成履，婴孩锦缚车。画堂帘幕外，来去燕飞斜。
<br>　　何处深春好，春深京兆家。人眉新柳叶，马色醉桃花。
<br>　　盗息无鸣鼓，朝回自走车。能令帝城外，不敢径由斜。
<br>　　何处深春好，春深刺史家。夜阑犹命乐，雨甚亦寻花。
<br>　　傲客多凭酒，新姬苦上车。公门吏散后，风摆戟衣斜。
<br>　　何处深春好，春深羽客家。芝田绕舍色，杏树满山花。
<br>　　云是淮王宅，风为列子车。古坛操简处，一径入林斜。
<br>　　何处深春好，春深小隐家。芟庭留野菜，撼树去狂花。
<br>　　醉酒一千日，贮书三十车。雉衣从露体，不敢有馀斜。
<br>　　何处深春好，春深富室家。唯多贮金帛，不拟负莺花。
<br>　　国乐呼联辔，行厨载满车。归来看理曲，灯下宝钗斜。
<br>　　何处深春好，春深豪士家。多沽味浓酒，贵买色深花。
<br>　　已臂鹰随马，连催妓上车。城南踏青处，村落逐原斜。
<br>　　何处深春好，春深贵胄家。迎呼偏熟客，拣选最多花。
<br>　　饮馔开华幄，笙歌出钿车。兴酣樽易罄，连泻酒瓶斜。
<br>　　何处深春好，春深唱第家。名传一纸榜，兴管九衢花。
<br>　　荐听诸侯乐，来随计吏车。杏园抛曲处，挥袖向风斜。
<br>　　何处深春好，春深少妇家。能偷新禁曲，自剪入时花。
<br>　　追逐同游伴，平章贵价车。从来不堕马，故遣髻鬟斜。
<br>　　何处深春好，春深幼女家。双鬟梳顶髻，两面绣裙花。
<br>　　妆坏频临镜，身轻不占车。秋千争次第，牵拽彩绳斜。
<br>　　何处深春好，春深兰若家。当香收柏叶，养蜜近梨花。
<br>　　野径宜行乐，游人尽驻车。菜园篱落短，遥见桔槔斜。
<br>　　何处深春好，春深老宿家。小栏围蕙草，高架引藤花。
<br>　　四字香书印，三乘壁画车。迟回听句偈，双树晚阴斜。
<br>　　何处深春好，春深种莳家。分畦十字水，接树两般花。
<br>　　栉比栽篱槿，咿哑转井车。可怜高处望，棋布不曾斜。
<br>　　何处深春好，春深稚子家。争骑一竿竹，偷折四邻花。
<br>　　笑击羊皮鼓，行牵犊颔车。中庭贪夜戏，不觉玉绳斜。
<br>
<br>卷357_65 「赠眼医婆罗门僧」刘禹锡
<br>　　三秋伤望眼，终日哭途穷。两目今先暗，中年似老翁。
<br>　　看朱渐成碧，羞日不禁风。师有金篦术，如何为发蒙。
<br>
<br>卷357_66 「海门潮别浩初师」刘禹锡
<br>　　前日过萧寺，看师上讲筵。都上礼白足，施者散金钱。
<br>　　方便无非教，经行不废禅。还知习居士，发论侍弥天。 
<br>
<br>　　　　　　　　　　　　　　卷三百五十八
<br>
<br>卷358_1 「始闻蝉有怀白宾客去岁白有闻蝉见寄诗…兼遣报君知之句」刘禹锡
<br>　　蝉韵极清切，始闻何处悲。人含不平意，景值欲秋时。
<br>　　此岁方晼晚，谁家无别离。君言催我老，已是去年诗。
<br>
<br>卷358_2 「赠乐天」刘禹锡
<br>　　一别旧游尽，相逢俱涕零。在人虽晚达，于树似冬青。
<br>　　痛饮连宵醉，狂吟满坐听。终期抛印绶，共占少微星。
<br>
<br>卷358_3 「到郡未浃日登西楼见乐天题诗因即事以寄」刘禹锡
<br>　　湖上收宿雨，城中无昼尘。楼依新柳贵，池带乱苔青。
<br>　　云水正一望，簿书来绕身。烟波洞庭路，愧彼扁舟人。
<br>
<br>卷358_4 「秋夕不寐寄乐天」刘禹锡
<br>　　洞户夜帘卷，华堂秋簟清。萤飞过池影，蛩思绕阶声。
<br>　　老枕知将雨，高窗报欲明。何人谙此景，远问白先生。
<br>
<br>卷358_5 「冬日晨兴寄乐天」刘禹锡
<br>　　庭树晓禽动，郡楼残点声。灯挑红烬落，酒暖白光生。
<br>　　发少嫌梳利，颜衰恨镜明。独吟谁应和，须寄洛阳城。
<br>
<br>卷358_6 「答乐天见忆」刘禹锡
<br>　　与老无期约，到来如等闲。偏伤朋友尽，移兴子孙间。
<br>　　笔底心无毒，杯前胆不豩.唯馀忆君梦，飞过武牢关。
<br>
<br>卷358_7 「和乐天诮失婢榜者」刘禹锡
<br>　　把镜朝犹在，添香夜不归。鸳鸯拂瓦去，鹦鹉透笼飞。
<br>　　不逐张公子，即随刘武威。新知正相乐，从此脱青衣。
<br>
<br>卷358_8 「八月十五日夜半云开然后玩月因书一时之景寄呈乐天」刘禹锡
<br>　　半夜碧云收，中天素月流。开城邀好客，置酒赏清秋。
<br>　　影透衣香润，光凝歌黛愁。斜辉犹可玩，移宴上西楼。
<br>
<br>卷358_9 「秋日书怀寄白宾客」刘禹锡
<br>　　州远雄无益，年高健亦衰。兴情逢酒在，筋力上楼知。
<br>　　蝉噪芳意尽，雁来愁望时。商山紫芝客，应不向秋悲。
<br>
<br>卷358_10 「酬乐天初冬早寒见寄」刘禹锡
<br>　　乍起衣犹冷，微吟帽半欹。霜凝南屋瓦，鸡唱后园枝。
<br>　　洛水碧云晓，吴宫黄叶时。两传千里意，书札不如诗。
<br>
<br>卷358_11 「和令狐相公郡斋对紫薇花」刘禹锡
<br>　　明丽碧天霞，丰茸紫绶花。香闻荀令宅，艳入孝王家。
<br>　　几岁自荣乐，高情方叹嗟。有人移上苑，犹足占年华。
<br>
<br>卷358_12 「令狐相公俯赠篇章斐然仰谢」刘禹锡
<br>　　鄂渚临流别，梁园冲雪来。旅愁随冻释，欢意待花开。
<br>　　城晓乌频起，池春雁欲回。饮和心自醉，何必管弦催。
<br>
<br>卷358_13 「酬令狐相公早秋见寄」刘禹锡
<br>　　公来第四秋，乐国号无愁。军士游书肆，商人占酒楼。
<br>　　熊罴交黑槊，宾客满青油。今日文章主，梁王不姓刘。
<br>
<br>卷358_14 「和令狐相公入潼关」刘禹锡
<br>　　寒光照旌节，关路晓无尘。吏谒前丞相，山迎旧主人。
<br>　　东瞻军府静，西望敕书频。心共黄河水，同升天汉津。
<br>
<br>卷358_15 「和令狐相公寻白阁老见留小饮因赠」刘禹锡
<br>　　傲士更逢酒，乐天仍对花。文章管星历，情兴占年华。
<br>　　宦达翻思退，名高却不夸。惟存浩然气，相共赏烟霞。
<br>
<br>卷358_16 「酬令狐相公雪中游玄都见忆」刘禹锡
<br>　　好雪动高情，心期在玉京。人披鹤氅出，马踏象筵行。
<br>　　照耀楼台变，淋漓松桂清。玄都留五字，使入步虚声。
<br>
<br>卷358_17 「和令狐相公以司空裴相见招南亭看雪四韵」刘禹锡
<br>　　重门不下关，枢务有馀闲。上客同看雪，高亭尽见山。
<br>　　瑞呈霄汉外，兴入笑言间。知是平阳会，人人带酒还。
<br>
<br>卷358_18 「和郓州令狐相公春晚对花」刘禹锡
<br>　　朱门退公后，高兴对花枝。望阙无穷思，看书欲尽时。
<br>　　含芳朝竞发，凝艳晚相宜。人意殷勤惜，狂风岂得知。
<br>
<br>卷358_19 「酬令狐相公春日言怀见寄」刘禹锡
<br>　　前陪看花处，邻里近王昌。今想临戎地，旌旗出汶阳。
<br>　　营飞柳絮雪，门耀戟枝霜。东望清河水，心随艑上郎。
<br>
<br>卷358_20 「途次大梁雪中奉天平令狐相公书问兼…形于短篇以申仰谢」刘禹锡
<br>　　远守宦情薄，故人书信来。共曾花下别，今独雪中回。
<br>　　纸尾得新什，眉头还暂开。此时同雁鹜，池上一徘徊。
<br>
<br>卷358_21 「酬令狐相公秋怀见寄」刘禹锡
<br>　　寂寞蝉声静，差池燕羽回。秋风怜越绝，朔气想台骀。
<br>　　相去数千里，无因同一杯。殷勤望飞雁，新自塞垣来。
<br>
<br>卷358_22 「酬太原令狐相公见寄」刘禹锡
<br>　　书信来天外，琼瑶满匣中。衣冠南渡远，旌节北门雄。
<br>　　鹤唳华亭月，马嘶榆塞风。山川几千里，惟有两心同。
<br>
<br>卷358_23 「酬令狐相公岁暮远怀见寄（依韵）」刘禹锡
<br>　　别侣孤鹤怨，冲天威凤归。容光一以间，梦想是耶非。
<br>　　芳讯远弥重，知音老更稀。不如湖上雁，北向整毛衣。
<br>
<br>卷358_24 「酬令狐相公亲仁郭家花下即事见寄」刘禹锡
<br>　　荀令园林好，山公游赏频。岂无花下侣，远望眼中人。
<br>　　斜日渐移影，落英纷委尘。一吟相思曲，惆怅江南春。
<br>
<br>卷358_25 「酬令狐相公首夏闲居书怀见寄」刘禹锡
<br>　　蕙草芳未歇，绿槐阴已成。金罍唯独酌，瑶瑟有离声。
<br>　　翔泳各殊势，篇章空寄情。应怜三十载，未变使君名。
<br>
<br>卷358_26 「酬令狐相公庭前白菊花谢偶书所怀见寄」刘禹锡
<br>　　数丛如雪色，一旦冒霜开。寒蕊差池落，清香断续来。
<br>　　思深含别怨，芳谢惜年催。千里难同赏，看看又早梅。
<br>
<br>卷358_27 「酬令狐相公季冬南郊宿斋见寄」刘禹锡
<br>　　坛下雪初霁，南城冻欲生。斋心祠上帝，高步领名卿。
<br>　　沐浴含芳泽，周旋听佩声。犹怜广平守，寂寞竟何成。
<br>
<br>卷358_28 「贞元中侍郎舅氏牧华州时余再忝科第前后…因成篇题旧寺」刘禹锡
<br>　　曾作关中客，频经伏毒岩。晴烟沙苑树，晚日渭川帆。
<br>　　昔是青春貌，今悲白雪髯。郡楼空一望，含意卷高帘。
<br>
<br>卷358_29 「酬令狐相公杏园花下饮有怀见寄」刘禹锡
<br>　　年年曲江望，花发即经过。未饮心先醉，临风思倍多。
<br>　　三春看又尽，两地欲如何。日望长安道，空成劳者歌。
<br>
<br>卷358_30 「令狐相公见示题洋州崔侍郎宅双木瓜花顷…来什辄成和章」刘禹锡
<br>　　金牛蜀路远，玉树帝城春。荣耀生华馆，逢迎欠主人。
<br>　　帘前疑小雪，墙外丽行尘。来去皆回首，情深是德邻。
<br>
<br>卷358_31 「和令狐相公春早朝回盐铁使院中作」刘禹锡
<br>　　柳动御沟清，威迟堤上行。城隅日未过，山色雨初晴。
<br>　　莺避传呼起，花临府署明。簿书盈几案，要自有高情。
<br>
<br>卷358_32 「和令狐仆射相公题龙回寺」刘禹锡
<br>　　兹地回銮日，皇家禅圣时。路无胡马迹，人识汉官仪。
<br>　　天子旌旗度，法王龙象随。知怀去家叹，经此益迟迟。
<br>
<br>卷358_33 「令狐相公频示新什早春南望遐想汉中因抒短章以寄情愫」刘禹锡
<br>　　军城临汉水，旌旆起春风。远思见江草，归心看塞鸿。
<br>　　野花沿古道，新叶映行宫。惟有诗兼酒，朝朝两不同。
<br>
<br>卷358_34 「和令狐相公咏栀子花」刘禹锡
<br>　　蜀国花已尽，越桃今已开。色疑琼树倚，香似玉京来。
<br>　　且赏同心处，那忧别叶催。佳人如拟咏，何必待寒梅。
<br>
<br>卷358_35 「酬令狐相公新蝉见寄」刘禹锡
<br>　　相去三千里，闻蝉同此时。清吟晓露叶，愁噪夕阳枝。
<br>　　忽尔弦断绝，俄闻管参差。洛桥碧云晚，西望佳人期。
<br>
<br>卷358_36 「酬乐天闲卧见寄」刘禹锡
<br>　　散诞向阳眠，将闲敌地仙。诗情茶助爽，药力酒能宣。
<br>　　风碎竹间日，露明池底天。同年未同隐，缘欠买山钱。
<br>
<br>卷358_37 「酬乐天小亭寒夜有怀」刘禹锡
<br>　　寒夜阴云起，疏林宿鸟惊。斜风闪灯影，迸雪打窗声。
<br>　　竟夕不能寐，同年知此情。汉皇无奈老，何况本书生。
<br>
<br>卷358_38 「将之官留辞裴令公留守」刘禹锡
<br>　　祖帐临伊水，前旌指渭河。风烟里数少，云雨别情多。
<br>　　重叠受恩久，邅回如命何。东山与东阁，终异再经过。
<br>
<br>卷358_39 「酬喜相遇同州与乐天替代」刘禹锡
<br>　　旧托松心契，新交竹使符。行年同甲子，筋力羡丁夫。
<br>　　别后诗成帙，携来酒满壶。今朝停五马，不独为罗敷。
<br>
<br>卷358_40 「闲坐忆乐天以诗问酒熟未」刘禹锡
<br>　　案头开缥帙，肘后检青囊。唯有达生理，应无治老方。
<br>　　减书存眼力，省事养心王。君酒何时熟，相携入醉乡。
<br>
<br>卷358_41 「秋中暑退赠乐天」刘禹锡
<br>　　暑服宜秋著，清琴入夜弹。人情皆向菊，风意欲摧兰。
<br>　　岁稔贫心泰，天凉病体安。相逢取次第，却甚少年欢。
<br>
<br>卷358_42 「乐天池馆夏景方妍白莲初开彩舟空泊唯邀缁侣因以戏之」刘禹锡
<br>　　池馆今正好，主人何寂然。白莲方出水，碧树未鸣蝉。
<br>　　静室宵闻磬，斋厨晚绝烟。蕃僧如共载，应不是神仙。
<br>
<br>卷358_43 「酬乐天感秋凉见寄」刘禹锡
<br>　　庭晚初辨色，林秋微有声。槿衰犹强笑，莲迥却多情。
<br>　　檐燕归心动，鞲鹰俊气生。闲人占闲景，酒熟且同倾。
<br>
<br>卷358_44 「秋晚新晴夜月如练有怀乐天」刘禹锡
<br>　　雨歇晚霞明，风调夜景清。月高微晕散，云薄细鳞生。
<br>　　露草百虫思，秋林千叶声。相望一步地，脉脉万重情。
<br>
<br>卷358_45 「新秋对月寄乐天」刘禹锡
<br>　　月露发光彩，此时方见秋。夜凉金气应，天静火星流。
<br>　　蛩响偏依井，萤飞直过楼。相知尽白首，清景复追游。
<br>
<br>卷358_46 「酬乐天小台晚坐见忆」刘禹锡
<br>　　小台堪远望，独上清秋时。有酒无人劝，看山只自知。
<br>　　幽禽啭新竹，孤莲落静池。高门勿遽掩，好客无前期。
<br>
<br>卷358_47 「早秋雨后寄乐天」刘禹锡
<br>　　夜云起河汉，朝雨洒高林。梧叶先风落，草虫迎湿吟。
<br>　　簟凉扇恩薄，室静琴思深。且喜炎前别，安能怀寸阴。
<br>
<br>卷358_48 「秋晚病中乐天以诗见问力疾奉酬」刘禹锡
<br>　　耳虚多听远，展转晨鸡鸣。一室背灯卧，中宵扫叶声。
<br>　　兰芳经雨败，鹤病得秋轻。肯踏衡门草，唯应是友生。
<br>
<br>卷358_49 「和乐天烧药不成命酒独醉」刘禹锡
<br>　　九转欲成就，百神应主持。婴啼鼎上去，老貌镜前悲。
<br>　　却顾空丹灶，回心向酒卮。醺然耳热后，暂似少年时。
<br>
<br>卷358_50 「元日乐天见过因举酒为贺」刘禹锡
<br>　　渐入有年数，喜逢新岁来。震方天籁动，寅位帝车回。
<br>　　门巷扫残雪，林园惊早梅。与君同甲子，寿酒让先杯。
<br>
<br>卷358_51 「酬马大夫以愚献通草茇葜酒感通拔二字因而寄别之作」刘禹锡
<br>　　泥沙难振拔，谁复问穷通。莫讶提壶赠，家传枕曲风。
<br>　　成谣独酌后，深意片言中。不进终无已，应须荀令公。
<br>
<br>卷358_52 「奉和司空裴相公中书即事通简旧僚之作」刘禹锡
<br>　　谭笑在岩廊，人人尽所长。仪形见山立，文字动星光。
<br>　　日运丹青笔，时看赤白囊。伫闻戎马息，入贺领鸳行。
<br>
<br>卷358_53 「微之镇武昌中路见寄蓝桥怀旧之作凄然继和兼寄安平」刘禹锡
<br>　　今日油幢引，他年黄纸追。同为三楚客，独有九霄期。
<br>　　宿草恨长在，伤禽飞尚迟。武昌应已到，新柳映红旗。
<br>
<br>卷358_54 「将赴苏州途出洛阳留守李相公累申宴饯宠行…以申仰谢」刘禹锡
<br>　　岁杪风物动，雪馀宫苑晴。兔园宾客至，金谷管弦声。
<br>　　洛水故人别，吴宫新燕迎。越郎忧不浅，怀袖有琼英。
<br>
<br>卷358_55 「牛相公留守见示城外新墅有溪竹秋月亲情多往…兼命同作」刘禹锡
<br>　　别墅洛城外，月明村野通。光辉满地上，丝管发舟中。
<br>　　堤艳菊花露，岛凉松叶风。高情限清禁，寒漏滴深宫。
<br>
<br>卷358_56 「牛相公林亭雨后偶成」刘禹锡
<br>　　飞雨过池阁，浮光生草树。新竹开粉奁，初莲爇香注。
<br>　　野花无时节，水鸟自来去。若问知境人，人间第一处。
<br>
<br>卷358_57 「酬滑州李尚书秋日见寄」刘禹锡
<br>　　一入石渠署，三闻宫树蝉。丹霄未得路，白发又添年。
<br>　　双节外台贵，孤箫中禁传。征黄在旦夕，早晚发南燕。
<br>
<br>卷358_58 「和西川李尚书汉州微月游房太尉西湖」刘禹锡
<br>　　木落汉川夜，西湖悬玉钩。旌旗环水次，舟楫泛中流。
<br>　　目极想前事，神交如共游。瑶琴久已绝，松韵自悲秋。
<br>
<br>卷358_59 「和重题」刘禹锡
<br>　　林端落照尽，湖上远岚清。水榭芝兰室，仙舟鱼鸟情。
<br>　　人琴久寂寞，烟月若平生。一泛钓璜处，再吟锵玉声。
<br>
<br>卷358_60 「酬李相公喜归乡国自巩县夜泛洛水见寄」刘禹锡
<br>　　巩树烟月上，清光含碧流。且无三已色，犹泛五湖舟。
<br>　　鹏息风还起，凤归林正秋。虽攀小山桂，此地不淹留。
<br>
<br>卷358_61 「和李相公平泉潭上喜见初月」刘禹锡
<br>　　家山见初月，林壑悄无尘。幽境此何夕，清光如为人。
<br>　　潭空破镜入，风动翠蛾嚬。会向琐窗望，追思伊洛滨。
<br>
<br>卷358_62 「和李相公初归平泉过龙门南岭遥望山居即事」刘禹锡
<br>　　暂别明庭去，初随优诏还。曾为鹏鸟赋，喜过凿龙山。
<br>　　新墅烟火起，野程泉石间。岩廊人望在，只得片时闲。
<br>
<br>卷358_63 「和李相公以平泉新墅获方外之名因为诗…兼见寄之什」刘禹锡
<br>　　业继韦平后，家依昆阆间。恩华辞北第，潇洒爱东山。
<br>　　满室图书在，入门松菊闲。垂天虽暂息，一举出人寰。
<br>
<br>卷358_64 「发苏州后登武丘寺望海楼（一作望梅楼）」刘禹锡
<br>　　独宿望海楼，夜深珍木冷。僧房已闭户，山月方出岭。
<br>　　碧池涵剑彩，宝刹摇星影。却忆郡斋中，虚眠此时景。
<br>
<br>卷358_65 「松江送处州奚使君」刘禹锡
<br>　　吴越古今路，沧波朝夕流。从来别离地，能使管弦愁。
<br>　　江草带烟暮，海云含雨秋。知君五陵客，不乐石门游。
<br>
<br>卷358_66 「题报恩寺」刘禹锡
<br>　　云外支硎寺，名声敌虎丘。石文留马迹，峰势耸牛头。
<br>　　泉眼潜通海，松门预带秋。迟回好风景，王谢昔曾游。
<br>
<br>卷358_67 「罢郡姑苏北归渡扬子津（后首一作姑苏台诗）」刘禹锡
<br>　　几岁悲南国，今朝赋北征。归心渡江勇，病体得秋轻。
<br>　　海阔石门小，城高粉堞明。金山旧游寺，过岸听钟声。
<br>　　故国荒台在，前临震泽波。绮罗随世尽，麋鹿古时多。
<br>　　筑用金鎚力，摧因石鼠窠。昔年雕辇路，唯有采樵歌。
<br>
<br>卷358_68 「寻汪道士不遇」刘禹锡
<br>　　仙子东南秀，泠然善驭风。笙歌五云里，天地一壶中。
<br>　　受箓金华洞，焚香玉帝宫。我来君闭户，应是向崆峒。
<br>
<br>卷358_69 「谢柳子厚寄叠石砚」刘禹锡
<br>　　常时同砚席，寄砚感离群。清越敲寒玉，参差叠碧云。
<br>　　烟岚餘斐亹，水墨两氛氲。好与陶贞白，松窗写紫文。
<br>
<br>卷358_70 「元日感怀」刘禹锡
<br>　　振蛰春潜至，湘南人未归。身加一日长，心觉去年非。
<br>　　燎火委虚烬，儿童衒彩衣。异乡无旧识，车马到门稀。
<br>
<br>卷358_71 「谢宣州崔相公赐马」刘禹锡
<br>　　浮云金络膝，昨日别朱轮。衔草如怀恋，嘶风尚意频。
<br>　　曾将比君子，不是换佳人。从此西归路，应容蹑后尘。
<br>
<br>卷358_72 「南中书来」刘禹锡
<br>　　君书问风俗，此地接炎州。淫祀多青鬼，居人少白头。
<br>　　旅情偏在夜，乡思岂唯秋。每羡朝宗水，门前尽日流。
<br>
<br>卷358_73 「题招隐寺」刘禹锡
<br>　　隐士遗尘在，高僧精舍开。地形临渚断，江势触山回。
<br>　　楚野花多思，南禽声例哀。殷勤最高顶，闲即望乡来。
<br>
<br>卷358_74 「思归寄山中友人」刘禹锡
<br>　　萧条对秋色，相忆在云泉。木落病身死，潮平归思悬。
<br>　　凉钟山顶寺，暝火渡头船。此地非吾士，闲留又一年。
<br>
<br>卷358_75 「有感」刘禹锡
<br>　　死且不自觉，其馀安可论。昨宵凤池客，今日雀罗门。
<br>　　骑吏尘未息，铭旌风已翻。平生红粉爱，惟解哭黄昏。
<br>
<br>卷358_76 「途次敷水驿伏睹华州舅氏昔日行县题诗处潸然有感」刘禹锡
<br>　　昔日股肱守，朱轮兹地游。繁华日已谢，章句此空留。
<br>　　蔓草佳城闭，故林棠树秋。今来重垂泪，不忍过西州。
<br>
<br>卷358_77 「奉和郑相公以考功十弟山姜花俯赐篇咏」刘禹锡
<br>　　采撷黄姜蕊，封题青琐闱。共闻调膳日，正是退朝归。
<br>　　响为纤筵发，情随彩翰飞。故将天下宝，万里与光辉。
<br>
<br>卷358_78 「题淳于髡墓」刘禹锡
<br>　　生为齐赘婿，死作楚先贤。应以客卿葬，故临官道边。
<br>　　寓言本多兴，放意能合权。我有一石酒，置君坟树前。　　　　　　　　　　　　　　卷三百五十九
<br>
<br>卷359_1 「送春词」刘禹锡
<br>　　昨来楼上迎春处，今日登楼又送归。兰蕊残妆含露泣，
<br>　　柳条长袖向风挥。佳人对镜容颜改，楚客临江心事违。
<br>　　万古至今同此恨，无如一醉尽忘机。
<br>
<br>卷359_2 「送李尚书镇滑州」刘禹锡
<br>　　南徐报政入文昌，东郡须才别建章。视草名高同蜀客，
<br>　　拥旄年少胜荀郎。黄河一曲当城下，缇骑千重照路傍。
<br>　　自古相门还出相，如今人望在岩廊。
<br>
<br>卷359_3 「送浑大夫赴丰州」刘禹锡
<br>　　凤衔新诏降恩华，又见旌旗出浑家。故吏来辞辛属国，
<br>　　精兵愿逐李轻车。毡裘君长迎风驭，锦带酋豪踏雪衙。
<br>　　其奈明年好春日，无人唤看牡丹花。
<br>
<br>卷359_4 「送源中丞充新罗册立使（侍中之孙）」刘禹锡
<br>　　相门才子称华簪，持节东行捧德音。身带霜威辞凤阙，
<br>　　口传天语到鸡林。烟开鳌背千寻碧，日浴鲸波万顷金。
<br>　　想见扶桑受恩处，一时西拜尽倾心。
<br>
<br>卷359_5 「送王司马之陕州（自太常丞授，工为诗）」刘禹锡
<br>　　暂辍清斋出太常，空携诗卷赴甘棠。府公既有朝中旧，
<br>　　司马应容酒后狂。案牍来时唯署字，风烟入兴便成章。
<br>　　两京大道多游客，每遇词人战一场。
<br>
<br>卷359_6 「洛中送杨处厚入关便游蜀」刘禹锡
<br>　　洛阳秋日正凄凄，君去西秦更向西。旧学三冬今转富，
<br>　　曾伤六翮养初齐。王城晓入窥丹凤，蜀路晴来见碧鸡。
<br>　　早识卧龙应有分，不妨从此蹑丹梯。
<br>
<br>卷359_7 「送周使君罢渝州归郢州别墅」刘禹锡
<br>　　君思郢上吟归去，故自渝南掷郡章。野戍岸边留画舸，
<br>　　绿萝阴下到山庄。池荷雨后衣香起，庭草春深绶带长。
<br>　　只恐鸣驺催上道，不容待得晚菘尝。
<br>
<br>卷359_8 「奉送浙西李仆射相公赴镇」刘禹锡
<br>　　建节东行是旧游，欢声喜气满吴州。郡人重得黄丞相，
<br>　　童子争迎郭细侯。诏下初辞温室树，梦中先到景阳楼。
<br>　　自怜不识平津阁，遥望旌旗汝水头。
<br>
<br>卷359_9 「重送浙西李相公顷廉问江南已经七载…领旧地新加旌旄」刘禹锡
<br>　　江北万人看玉节，江南千骑引金铙。凤从池上游沧海，
<br>　　鹤到辽东识旧巢。城下清波含百谷，窗中远岫列三茅。
<br>　　碧鸡白马回翔久，却忆朱方是乐郊。
<br>
<br>卷359_10 「送前进士蔡京赴学究科（时崔相公、杨尚书掌选）」刘禹锡
<br>　　耳闻战鼓带经锄，振发声名自里闾。已是世间能赋客，
<br>　　更攻窗下绝编书。朱门达者谁能识，绛帐书生尽不如。
<br>　　幸遇天官旧丞相，知君无翼上空虚。
<br>
<br>卷359_11 「送唐舍人出镇闽中」刘禹锡
<br>　　暂辞鸳鹭出蓬瀛，忽拥貔貅镇粤城。闽岭夏云迎皂盖，
<br>　　建溪秋树映红旌。山川远地由来好，富贵当年别有情。
<br>　　了却人间婚嫁事，复归朝右作公卿。
<br>
<br>卷359_12 「送李中丞赴楚州」刘禹锡
<br>　　缇骑朱旗入楚城，士林皆贺振家声。儿童但喜迎宾守，
<br>　　故吏犹应记姓名。万顷水田连郭秀，四时烟月映淮清。
<br>　　忆君初得昆山玉，同向扬州携手行。
<br>
<br>卷359_13 「奉送李户部侍郎自河南尹再除本官归阙」刘禹锡
<br>　　昔年内署振雄词，今日东都结去思。宫女犹传洞箫赋，
<br>　　国人先咏衮衣诗。华星却复文昌位，别鹤重归太乙池。
<br>　　想到金闺待通籍，一时惊喜见风仪。
<br>
<br>卷359_14 「送蕲州李郎中赴任」刘禹锡
<br>　　楚关蕲水路非赊，东望云山日夕佳。薤叶照人呈夏簟，
<br>　　松花满碗试新茶。楼中饮兴因明月，江上诗情为晚霞。
<br>　　北地交亲长引领，早将玄鬓到京华。
<br>
<br>卷359_15 「送国子令狐博士赴兴元觐省」刘禹锡
<br>　　相门才子高阳族，学省清资五品官。谏院过时荣棣萼，
<br>　　谢庭归去踏芝兰。山中花带烟岚晚，栈底江涵雪水寒。
<br>　　伯仲到家人尽贺，柳营莲府递相欢。
<br>
<br>卷359_16 「送李二十九兄员外赴邠宁使幕」刘禹锡
<br>　　家袭韦平身业文，素风清白至今贫。南宫通籍新郎吏，
<br>　　西候从戎旧主人。城外草黄秋有雪，烽头烟静虏无尘。
<br>　　鼎门为别霜天晓，賸把离觞三五巡。
<br>
<br>卷359_17 「送分司陈郎中只召直史馆重修三圣实录」刘禹锡
<br>　　蝉鸣官树引行车，言自成周赴玉除。远取南朝贵公子，
<br>　　重修东观帝王书。常时载笔窥金匮，暇日登楼到石渠。
<br>　　若问旧人刘子政，如今白首在南徐。
<br>
<br>卷359_18 「送慧则法师归上都因呈广宣上人」刘禹锡
<br>　　昨日东林看讲时，都人象马蹋琉璃。雪山童子应前世，
<br>　　金粟如来是本师。一锡言归九城路，三衣曾拂万年枝。
<br>　　休公久别如相问，楚客逢秋心更悲。
<br>
<br>卷359_19 「送义舟师却还黔南」刘禹锡
<br>　　黔江秋水浸云霓，独泛慈航路不迷。猿狖窥斋林叶动，
<br>　　蛟龙闻咒浪花低。如莲半偈心常悟，问菊新诗手自携。
<br>　　常说摩围似灵鹫，却将山屐上丹梯。
<br>
<br>卷359_20 「送景玄师东归」刘禹锡
<br>　　东林寺里一沙弥，心爱当时才子诗。山下偶随流水出，
<br>　　秋来却赴白云期。滩头蹑屐挑沙菜，路上停舟读古碑。
<br>　　想到旧房抛锡杖，小松应有过檐枝。
<br>
<br>卷359_21 「汉寿城春望」刘禹锡
<br>　　汉寿城边野草春，荒祠古墓对荆榛。田中牧竖烧刍狗，
<br>　　陌上行人看石麟。华表半空经霹雳，碑文才见满埃尘。
<br>　　不知何日东瀛变，此地还成要路津。
<br>
<br>卷359_22 「荆门道怀古」刘禹锡
<br>　　南国山川旧帝畿，宋台梁馆尚依稀。马嘶古道行人歇，
<br>　　麦秀空城野雉飞。风吹落叶填宫井，火入荒陵化宝衣。
<br>　　徒使词臣庾开府，咸阳终日苦思归。
<br>
<br>卷359_23 「朗州窦员外见示与澧州元郎中郡斋赠答…因以继和」刘禹锡
<br>　　鸳鹭差池出建章，彩旗朱户蔚相望。新恩共理犬牙地，
<br>　　昨日同含鸡舌香。白芷江边分驿路，山桃蹊外接甘棠。
<br>　　应怜一罢金闺籍，枉渚逢春十度伤。
<br>
<br>卷359_24 「早春对雪奉寄澧州元郎中」刘禹锡
<br>　　新赐鱼书墨未干，贤人暂出远人安。朝驱旌旆行时令，
<br>　　夜见星辰忆旧官。梅蕊覆阶铃阁暖，雪峰当户戟枝寒。
<br>　　宁知楚客思公子，北望长吟澧有兰。
<br>
<br>卷359_25 「窦朗州见示与澧州元郎中早秋赠答命同作」刘禹锡
<br>　　邻境诸侯同舍郎，芷江兰浦恨无梁。秋风门外旌旗动，
<br>　　晓露庭中橘柚香。玉簟微凉宜白昼，金笳入暮应清商，
<br>　　骚人昨夜闻鶗鴂，不叹流年惜众芳。
<br>
<br>卷359_26 「松滋渡望峡中」刘禹锡
<br>　　渡头轻雨洒寒梅，云际溶溶雪水来。梦渚草长迷楚望，
<br>　　夷陵土黑有秦灰。巴人泪应猿声落，蜀客船从鸟道回。
<br>　　十二碧峰何处所，永安宫外是荒台。
<br>
<br>卷359_27 「衢州徐员外使君遗以缟纻兼竹书箱因成一篇用答佳贶」刘禹锡
<br>　　烂柯山下旧仙郎，列宿来添婺女光。远放歌声分白纻，
<br>　　知传家学与青箱。水朝沧海何时去，兰在幽林亦自芳。
<br>　　闻说天台有遗爱，人将琪树比甘棠。
<br>
<br>卷359_28 「唐秀才赠端州紫石砚，以诗答之」刘禹锡
<br>　　端州石砚人间重，赠我因知正草玄。阙里庙堂空旧物，
<br>　　开方灶下岂天然。玉蜍吐水霞光静，彩翰摇风绛锦鲜。
<br>　　此日佣工记名姓，因君数到墨池前。
<br>
<br>卷359_29 「览董评事思归之什因以诗赠」刘禹锡
<br>　　几年油幕佐征东，却泛沧浪狎钓童。欹枕醉眠成戏蝶，
<br>　　抱琴闲望送归鸿。文儒自袭胶西相，倚伏能齐塞上翁。
<br>　　更说扁舟动乡思，青菰已熟奈秋风。
<br>
<br>卷359_30 「谢寺双桧（扬州法云寺谢镇西宅，古桧存焉）」刘禹锡
<br>　　双桧苍然古貌奇，含烟吐雾郁参差。晚依禅客当金殿，
<br>　　初对将军映画旗。龙象界中成宝盖，鸳鸯瓦上出高枝。
<br>　　长明灯是前朝焰，曾照青青年少时。
<br>
<br>卷359_31 「寄杨八寿州」刘禹锡
<br>　　风猎红旗入寿春，满城歌舞向朱轮。八公山下清淮水，
<br>　　千骑尘中白面人。桂岭雨馀多鹤迹，茗园晴望似龙鳞。
<br>　　圣朝方用敢言者，次第应须旧谏臣。
<br>
<br>卷359_32 「洛中寺北楼见贺监草书题诗」刘禹锡
<br>　　高楼贺监昔曾登，壁上笔踪龙虎腾。中国书流尚皇象，
<br>　　北朝文士重徐陵。偶因独见空惊目，恨不同时便伏膺。
<br>　　唯恐尘埃转磨灭，再三珍重嘱山僧。
<br>
<br>卷359_33 「闻韩宾擢第归觐以诗美之兼贺韩十五曹长时韩牧永州」刘禹锡
<br>　　零陵香草满郊坰，丹穴雏飞入翠屏。孝若归来成画赞，
<br>　　孟阳别后有山铭。兰陔旧地花才结，桂树新枝色更青。
<br>　　为报儒林丈人道，如今从此鬓星星。
<br>
<br>卷359_34 「宣上人远寄和礼部王侍郎放榜后诗，因而继和」刘禹锡
<br>　　礼闱新榜动长安，九陌人人走马看。一日声名遍天下，
<br>　　满城桃李属春官。自吟白雪诠词赋，指示青云借羽翰。
<br>　　借问至公谁印可，支郎天眼定中观。
<br>
<br>卷359_35 「赠东岳张炼师」刘禹锡
<br>　　东岳真人张炼师，高情雅淡世间稀。堪为列女书青简，
<br>　　久事元君住翠微。金缕机中抛锦字，玉清台上著霓衣。
<br>　　云衢不要吹箫伴，只拟乘鸾独自飞。
<br>
<br>卷359_36 「秘书崔少监见示坠马长句，因而和之」刘禹锡
<br>　　麟台少监旧仙郎，洛水桥边坠马伤。尘污腰间青襞绶，
<br>　　风飘掌下紫游缰。上车著作应来问，折臂三公定送方。
<br>　　犹赖德全如醉者，不妨吟咏入篇章。
<br>
<br>卷359_37 「寄杨虢州与之旧姻」刘禹锡
<br>　　避地江湖知几春，今来本郡拥朱轮。阮郎无复里中旧，
<br>　　杨仆却为关外人。各系一官难命驾，每怀前好易沾巾。
<br>　　玉城山里多灵药，摆落功名且养神。
<br>
<br>卷359_38 「秋日题窦员外崇德里新居（窦时判度支案）」刘禹锡
<br>　　长爱街西风景闲，到君居处暂开颜。清光门外一渠水，
<br>　　秋色墙头数点山。疏种碧松通月朗，多栽红药待春还。
<br>　　莫言堆案无馀地，认得诗人在此间。
<br>
<br>卷359_39 「蒙恩转仪曹郎依前充集贤学士举韩潮州自代因寄七言」刘禹锡
<br>　　翔鸾阙下谢恩初，通籍由来在石渠。暂入南宫判祥瑞，
<br>　　还归内殿阅图书。故人犹在三江外，同病凡经二纪馀。
<br>　　今日荐君嗟久滞，不惟文体似相如。
<br>
<br>卷359_40 「途次华州陪钱大夫登城北楼春望因睹李崔令狐…题此诗」刘禹锡
<br>　　城楼四望出风尘，见尽关西渭北春。百二山河雄上国，
<br>　　一双旌旆委名臣。壁中今日题诗处，天上同时草诏人。
<br>　　莫怪老郎呈滥吹，宦途虽别旧情亲。
<br>
<br>卷359_41 「始闻秋风」刘禹锡
<br>　　昔看黄菊与君别，今听玄蝉我却回。五夜飕飗枕前觉，
<br>　　一年颜状镜中来。马思边草拳毛动，雕眄青云睡眼开。
<br>　　天地肃清堪四望，为君扶病上高台。
<br>
<br>卷359_42 「洛中初冬拜表有怀上京故人」刘禹锡
<br>　　凤楼南面控三条，拜表郎官早渡桥。清洛晓光铺碧簟，
<br>　　上阳霜叶剪红绡。省门簪组初成列，云路鸳鸾想退朝。
<br>　　寄谢殷勤九天侣，抢榆水击各逍遥。
<br>
<br>卷359_43 「尉迟郎中见示自南迁牵复却至洛城东旧居之作因以和之」刘禹锡
<br>　　曾遭飞语十年谪，新受恩光万里还。朝服不妨游洛浦，
<br>　　郊园依旧看嵩山。竹含天籁清商乐，水绕庭台碧玉环。
<br>　　留作功成退身地，如今只是暂时闲。
<br>
<br>卷359_44 「洛中酬福建陈判官见赠」刘禹锡
<br>　　潦倒声名拥肿材，一生多故苦邅回。南宫旧籍遥相管，
<br>　　东洛闲门昼未开。静对道流论药石，偶逢词客与琼瑰。
<br>　　怪君近日文锋利，新向延平看剑来。
<br>
<br>卷359_45 「和苏十郎中谢病闲居时严常侍萧给事…有二毛之作」刘禹锡
<br>　　清羸隐几望云空，左掖鸳鸾到室中。一卷素书消永日，
<br>　　数茎斑发对秋风。菱花照后容虽改，蓍草占来命已通。
<br>　　莫怪人人惊早白，缘君尚是黑头翁。
<br>
<br>卷359_46 「酬淮南廖参谋秋夕见过之作」刘禹锡
<br>　　扬州从事夜相寻，无限新诗月下吟。初服已惊玄发长，
<br>　　高情犹向碧云深。语馀时举一杯酒，坐久方闻四处砧。
<br>　　不逐繁华访闲散，知君摆落俗人心。
<br>
<br>卷359_47 「题王郎中宣义里新居」刘禹锡
<br>　　爱君新买街西宅，客到如游鄠杜间。雨后退朝贪种树，
<br>　　申时出省趁看山。门前巷陌三条近，墙内池亭万境闲。
<br>　　见拟移居作邻里，不论时节请开关。
<br>
<br>卷359_48 「酬朗州崔员外与任十四兄侍御同过鄙人旧居…时守吴郡」刘禹锡
<br>　　昔日居邻招屈亭，枫林橘树鹧鸪声。一辞御苑青门去，
<br>　　十见蛮江白芷生。自此曾沾宣室召，如今又守阖闾城。
<br>　　何人万里能相忆，同舍仙郎与外兄。
<br>
<br>卷359_49 「刘驸马水亭避暑」刘禹锡
<br>　　千竿竹翠数莲红，水阁虚凉玉簟空。琥珀盏红疑漏酒，
<br>　　水晶帘莹更通风。赐冰满碗沉朱实，法馔盈盘覆碧笼。
<br>　　尽日逍遥避烦暑，再三珍重主人翁。
<br>
<br>卷359_50 「述旧贺迁寄陕虢孙常侍（南宫、左辅，两处交代）」刘禹锡
<br>　　南宫幸袭芝兰后，左辅曾交印绶来。多病未离清洛苑，
<br>　　新恩已历望仙台。关头古塞桃林静，城下长河竹箭回。
<br>　　闻说随车有零雨，此时偏动子荆才。
<br>
<br>卷359_51 「江陵严司空见示与成都武相公唱和，因命同作」刘禹锡
<br>　　南荆西蜀大行台，幕府旌门相对开。名重三司平水土，
<br>　　威雄八阵役风雷。彩云朝望青城起，锦浪秋经白帝来。
<br>　　不是郢中清唱发，谁当丞相掞天才。
<br>
<br>卷359_52 「庙庭偃松诗」刘禹锡
<br>　　势轧枝偏根已危，高情一见与扶持。忽从憔悴有生意，
<br>　　却为离披无俗姿。影入岩廊行乐处，韵含天籁宿斋时。
<br>　　谢公莫道东山去，待取阴成满凤池。
<br>
<br>卷359_53 「赠致仕滕庶子先辈（时及第人中最老）」刘禹锡
<br>　　朝服归来昼锦荣，登科记上更无兄。寿觞每使曾孙献，
<br>　　胜境长携众妓行。矍铄据鞍时骋健，殷勤把酒尚多情。
<br>　　凌寒却向山阴去，衣绣郎君雪里行。
<br>
<br>卷359_54 「哭吕衡州，时予方谪居」刘禹锡
<br>　　一夜霜风凋玉芝，苍生望绝士林悲。空怀济世安人略，
<br>　　不见男婚女嫁时。遗草一函归太史，旅坟三尺近要离。
<br>　　朔方徙岁行当满，欲为君刊第二碑。
<br>
<br>卷359_55 「夔州窦员外使君见示悼妓诗顾余尝识之因命同作」刘禹锡
<br>　　前年曾见两鬟时，今日惊吟悼妓诗。凤管学成知有籍，
<br>　　龙媒欲换叹无期。空廊月照常行地，后院花开旧折枝。
<br>　　寂寞鱼山青草里，何人更立智琼祠。
<br>
<br>卷359_56 「窦夔州见寄寒食日忆故姬小红吹笙，因和之」刘禹锡
<br>　　鸾声窈眇管参差，清韵初调众乐随。幽院妆成花下弄，
<br>　　高楼月好夜深吹。忽惊暮雨飘零尽，唯有朝云梦想期。
<br>　　闻道今年寒食日，东山旧路独行迟。
<br>
<br>卷359_57 「哭庞京兆（少年有俊气，常擢制科之首）」刘禹锡
<br>　　俊骨英才气褎然，策名飞步冠群贤。逢时已自致高位。
<br>　　得疾还因倚少年。天上别归京兆府，人间空数茂陵阡。
<br>　　今朝繐帐哭君处，前日见铺歌舞筵。
<br>
<br>卷359_58 「送李庚先辈赴选」刘禹锡
<br>　　一家何啻十朱轮，诸父双飞秉大钧。曾脱素衣参幕客，
<br>　　却为精舍读书人。离筵雒水侵杯色，征路函关向晚尘。
<br>　　今日山公旧宾主，知君不负帝城春。
<br>
<br>卷359_59 「阳山庙观赛神（梁松南征至此，遂为其神，在朗州）」刘禹锡
<br>　　汉家都尉旧征蛮，血食如今配此山，曲盖幽深苍桧下，
<br>　　洞箫愁绝翠屏间。荆巫脉脉传神语，野老娑娑起醉颜。
<br>　　日落风生庙门外，几人连蹋竹歌还。
<br>
<br>卷359_60 「送僧元暠东游」刘禹锡
<br>　　宝书翻译学初成，振锡如飞白足轻。彭泽因家凡几世，
<br>　　灵山预会是前生。传灯已悟无为理，濡露犹怀罔极情。
<br>　　从此多逢大居士，何人不愿解珠璎。
<br>
<br>卷359_61 「赠日本僧智藏」刘禹锡
<br>　　浮杯万里过沧溟，遍礼名山适性灵。深夜降龙潭水黑，
<br>　　新秋放鹤野田青。身无彼我那怀土，心会真如不读经。
<br>　　为问中华学道者，几人雄猛得宁馨。
<br>
<br>卷359_62 「送元简上人适越」刘禹锡
<br>　　孤云出岫本无依，胜境名山即是归。久向吴门游好寺，
<br>　　还思越水洗尘机。浙江涛惊狮子吼，稽岭峰疑灵鹫飞。
<br>　　更入天台石桥去，垂珠璀璨拂三衣。
<br>
<br>卷359_63 「送宗密上人归南山草堂寺，因谒河南尹白侍郎」刘禹锡
<br>　　宿习修来得慧根，多闻第一却忘言。自从七祖传心印，
<br>　　不要三乘入便门。东泛沧江寻古迹，西归紫阁出尘喧。
<br>　　河南白尹大檀越，好把真经相对翻。
<br>
<br>卷359_64 「西塞山怀古」刘禹锡
<br>　　西晋楼船下益州，金陵王气黯然收。千寻铁锁沉江底，
<br>　　一片降幡出石头。人世几回伤往事，山形依旧枕江流。
<br>　　今逢四海为家日，故垒萧萧芦荻秋。
<br>
<br>卷359_65 「广宣上人寄在蜀与韦令公唱和诗卷因以令公…诗示之」刘禹锡
<br>　　碧云佳句久传芳，曾向成都住草堂。振锡常过长者宅，
<br>　　披衣犹带令公香。一时风景添诗思，八部人天入道场。
<br>　　若许相期同结社，吾家本自有柴桑。 
<br>
<br>　　　　　　　　　　　　　　　卷三百六十
<br>
<br>卷360_1 「白舍人自杭州寄新诗有柳色春藏苏小家…寄浙东元相公」刘禹锡
<br>　　钱塘山水有奇声，暂谪仙官领百城。女妓还闻名小小，
<br>　　使君谁许唤卿卿。鳌惊震海风雷起，蜃斗嘘天楼阁成。
<br>　　莫道骚人在三楚，文星今向斗牛明。
<br>
<br>卷360_2 「春日书怀，寄东洛白二十二杨八二庶子」刘禹锡
<br>　　曾向空门学坐禅，如今万事尽忘筌。眼前名利同春梦，
<br>　　醉里风情敌少年。野草芳菲红锦地，游丝撩乱碧罗天。
<br>　　心知洛下闲才子，不作诗魔即酒颠。
<br>
<br>卷360_3 「白舍人见酬拙诗，因以寄谢」刘禹锡
<br>　　虽陪三品散班中，资历从来事不同。名姓也曾镌石柱，
<br>　　诗篇未得上屏风。甘陵旧党凋零尽，魏阙新知礼数崇。
<br>　　烟水五湖如有伴，犹应堪作钓鱼翁。
<br>
<br>卷360_4 「白舍人曹长寄新诗，有游宴之盛，因以戏酬」刘禹锡
<br>　　苏州刺史例能诗，西掖今来替左司。二八城门开道路，
<br>　　五千兵马引旌旗。水通山寺笙歌去，骑过虹桥剑戟随。
<br>　　若共吴王斗百草，不如应是欠西施。
<br>
<br>卷360_5 「苏州白舍人寄新诗，有叹早白无儿之句，因以赠之」刘禹锡
<br>　　莫嗟华发与无儿，却是人间久远期。雪里高山头白早，
<br>　　海中仙果子生迟。于公必有高门庆，谢守何烦晓镜悲。
<br>　　幸免如新分非浅，祝君长咏梦熊诗。
<br>
<br>卷360_6 「酬乐天扬州初逢席上见赠」刘禹锡
<br>　　巴山楚水凄凉地，二十三年弃置身。怀旧空吟闻笛赋，
<br>　　到乡翻似烂柯人。沉舟侧畔千帆过，病树前头万木春。
<br>　　今日听君歌一曲，暂凭杯酒长精神。
<br>
<br>卷360_7 「罢郡归洛途次山阳，留辞郭中丞使君」刘禹锡
<br>　　自到山阳不许辞，高斋日夜有佳期。管弦正合看书院，
<br>　　语笑方酣各咏诗。银汉雪晴褰翠幕，清淮月影落金卮。
<br>　　洛阳归客明朝去，容趁城东花发时。
<br>
<br>卷360_8 「楚州开元寺北院枸杞临井繁茂可观群贤赋诗因以继和」刘禹锡
<br>　　僧房药树依寒井，井有香泉树有灵。翠黛叶生笼石甃，
<br>　　殷红子熟照铜瓶。枝繁本是仙人杖，根老新成瑞犬形。
<br>　　上品功能甘露味，还知一勺可延龄。
<br>
<br>卷360_9 「和乐天鹦鹉」刘禹锡
<br>　　养来鹦鹉觜初红，宜在朱楼绣户中。频学唤人缘性慧，
<br>　　偏能识主为情通。敛毛睡足难销日，亸翅愁时愿见风。
<br>　　谁遣聪明好颜色，事须安置入深笼。
<br>
<br>卷360_10 「洛中逢白监同话游梁之乐，因寄宣武令狐相公」刘禹锡
<br>　　曾经谢病各游梁，今日相逢忆孝王。少有一身兼将相，
<br>　　更能四面占文章。开颜坐上催飞盏，回首庭中看舞枪。
<br>　　借问风前兼月下，不知何客对胡床。
<br>
<br>卷360_11 「河南王少尹宅燕张常侍白舍人兼呈卢郎中李员外二副使」刘禹锡
<br>　　将星夜落使星来，三省清臣到外台。事重各衔天子诏，
<br>　　礼成同把故人杯。卷帘松竹雪初霁，满院池塘春欲回。
<br>　　第一林亭迎好客，殷勤莫惜玉山颓。
<br>
<br>卷360_12 「和宣武令狐相公郡斋对新竹」刘禹锡
<br>　　新竹翛翛韵晓风，隔窗依砌尚蒙笼。数间素壁初开后，
<br>　　一段清光入坐中。欹枕闲看知自适，含毫朗咏与谁同。
<br>　　此君若欲长相见，政事堂东有旧丛。
<br>
<br>卷360_13 「和乐天送鹤上裴相公别鹤之作」刘禹锡
<br>　　昨日看成送鹤诗，高笼提出白云司。朱门乍入应迷路，
<br>　　玉树容栖莫拣枝。双舞庭中花落处，数声池上月明时。
<br>　　三山碧海不归去，且向人间呈羽仪。
<br>
<br>卷360_14 「阙下待传点呈诸同舍」刘禹锡
<br>　　禁漏晨钟声欲绝，旌旗组绶影相交。殿含佳气当龙首，
<br>　　阁倚晴天见凤巢。山色葱笼丹槛外，霞光泛滟翠松梢。
<br>　　多惭再入金门籍，不敢为文学解嘲。
<br>
<br>卷360_15 「和乐天以镜换酒」刘禹锡
<br>　　把取菱花百炼镜，换他竹叶十旬杯。嚬眉厌老终难去，
<br>　　蘸甲须欢便到来。妍丑太分迷忌讳，松乔俱傲绝嫌猜。
<br>　　校量功力相千万，好去从空白玉台。
<br>
<br>卷360_16 「同乐天送河南冯尹学士」刘禹锡
<br>　　可怜五马风流地，暂辍金貂侍从才。阁上掩书刘向去，
<br>　　门前修刺孔融来。崤陵路静寒无雨，洛水桥长昼起雷。
<br>　　共羡府中棠棣好，先于城外百花开。
<br>
<br>卷360_17 「同白二十二赠王山人」刘禹锡
<br>　　爱名之世忘名客，多事之时无事身。古老相传见来久，
<br>　　岁年虽变貌常新。飞章上达三清路，受箓平交五岳神。
<br>　　笑听咚咚朝暮鼓，只能催得市朝人。
<br>
<br>卷360_18 「题集贤阁」刘禹锡
<br>　　凤池西畔图书府，玉树玲珑景气闲。长听馀风送天乐，
<br>　　时登高阁望人寰。青山云绕栏干外，紫殿香来步武间。
<br>　　曾是先贤翔集地，每看壁记一惭颜。
<br>
<br>卷360_19 「和令狐相公初归京国赋诗言怀」刘禹锡
<br>　　凌云羽翮掞天才，扬历中枢与外台。相印昔辞东阁去，
<br>　　将星还拱北辰来。殿庭捧日彯缨入，阁道看山曳履回。
<br>　　口不言功心自适，吟诗酿酒待花开。
<br>
<br>卷360_20 「和乐天南园试小乐」刘禹锡
<br>　　闲步南园烟雨晴，遥闻丝竹出墙声。欲抛丹笔三川去，
<br>　　先教清商一部成。花木手栽偏有兴，歌词自作别生情。
<br>　　多才遇景皆能咏，当日人传满凤城。
<br>
<br>卷360_21 「答乐天戏赠」刘禹锡
<br>　　才子声名白侍郎，风流虽老尚难当。诗情逸似陶彭泽，
<br>　　斋日多如周太常。矻矻将心求净法，时时偷眼看春光。
<br>　　知君技痒思欢宴，欲倩天魔破道场。
<br>
<br>卷360_22 「同乐天送令狐相公赴东都留守（自户部尚书拜）」刘禹锡
<br>　　尚书剑履出明光，居守旌旗赴洛阳。世上功名兼将相，
<br>　　人间声价是文章。衙门晓辟分天仗，宾幕初开辟省郎。
<br>　　从发坡头向东望，春风处处有甘棠。
<br>
<br>卷360_23 「刑部白侍郎谢病长告，改宾客分司，以诗赠别」刘禹锡
<br>　　鼎食华轩到眼前，拂衣高谢岂徒然。九霄路上辞朝客，
<br>　　四皓丛中作少年。他日卧龙终得雨，今朝放鹤且冲天。
<br>　　洛阳旧有衡茆在，亦拟抽身伴地仙。
<br>
<br>卷360_24 「和留守令狐相公答白宾客」刘禹锡
<br>　　麦陇和风吹树枝，商山逸客出关时。身无拘束起长晚，
<br>　　路足交亲行自迟。官拂象筵终日待，私将鸡黍几人期。
<br>　　君来不用飞书报，万户先从纸贵知。
<br>
<br>卷360_25 「酬郓州令狐相公官舍言怀见寄兼呈乐天」刘禹锡
<br>　　词人各在一涯居，声味虽同迹自疏。佳句传因多好事，
<br>　　尽题稀为不便书。已通戎略逢黄石，仍占星文耀碧虚。
<br>　　闻说朝天在来岁，霸陵春色待行车。
<br>
<br>卷360_26 「吟白乐天哭崔儿二篇，怆然寄赠」刘禹锡
<br>　　吟君苦调我沾缨，能使无情尽有情。四望车中心未释，
<br>　　千秋亭下赋初成。庭梧已有栖雏处，池鹤今无子和声。
<br>　　从此期君比琼树，一枝吹折一枝生。
<br>
<br>卷360_27 「答乐天所寄咏怀，且释其枯树之叹」刘禹锡
<br>　　衙前有乐馔常精，宅内连池酒任倾。自是官高无狎客，
<br>　　不论年长少欢情。骊龙颔被探珠去，老蚌胚还应月生。
<br>　　莫羡三春桃与李，桂花成实向秋荣。
<br>
<br>卷360_28 「赴苏州酬别乐天」刘禹锡
<br>　　吴郡鱼书下紫宸，长安厩吏送朱轮。二南风化承遗爱，
<br>　　八咏声名蹑后尘。梁氏夫妻为寄客，陆家兄弟是州民。
<br>　　江城春日追游处，共忆东归旧主人。
<br>
<br>卷360_29 「福先寺雪中酬别乐天」刘禹锡
<br>　　龙门宾客会龙宫，东去旌旗驻上东。二八笙歌云幕下，
<br>　　三千世界雪花中。离堂未暗排红烛，别曲含凄飏晚风。
<br>　　才子从今一分散，便将诗咏向吴侬。
<br>
<br>卷360_30 「和乐天耳顺吟兼寄敦诗」刘禹锡
<br>　　吟君新什慰蹉跎，屈指同登耳顺科。邓禹功成三纪事，
<br>　　孔融书就八年多。已经将相谁能尔，抛却丞郎争奈何。
<br>　　独恨长洲数千里，且随鱼鸟泛烟波。
<br>
<br>卷360_31 「和白侍郎送令狐相公镇太原」刘禹锡
<br>　　十万天兵貂锦衣，晋城风日斗生辉。行台仆射深恩重，
<br>　　从事中郎旧路归。叠鼓蹙成汾水浪，闪旗惊断塞鸿飞。
<br>　　边庭自此无烽火，拥节还来坐紫微。
<br>
<br>卷360_32 「酬乐天见寄」刘禹锡
<br>　　元君后辈先零落，崔相同年不少留。华屋坐来能几日，
<br>　　夜台归去便千秋。背时犹自居三品，得老终须卜一丘。
<br>　　若使吾徒还早达，亦应箫鼓入松楸。
<br>
<br>卷360_33 「乐天寄重和晚达冬青一篇，因成再答」刘禹锡
<br>　　风云变化饶年少，光景蹉跎属老夫。秋隼得时凌汗漫，
<br>　　寒龟饮气受泥涂。东隅有失谁能免，北叟之言岂便无。
<br>　　振臂犹堪呼一掷，争知掌下不成卢。
<br>
<br>卷360_34 「河南白尹有喜崔宾客归洛兼见怀长句，因而继和」刘禹锡
<br>　　几年侍从作名臣，却向青云索得身。朝士忽为方外士，
<br>　　主人仍是眼中人。双鸾游处天京好，五马行时海峤春。
<br>　　遥羡光阴不虚掷，肯令丝竹暂生尘。
<br>
<br>卷360_35 「和杨师皋给事伤小姬英英」刘禹锡
<br>　　见学胡琴见艺成，今朝追想几伤情。撚弦花下呈新曲。
<br>　　放拨灯前谢改名。但是好花皆易落，从来尤物不长生。
<br>　　鸾台夜直衣衾冷，云雨无因入禁城。
<br>
<br>卷360_36 「和乐天洛下醉吟，寄太原令狐相公，兼见怀长句」刘禹锡
<br>　　旧相临戎非称意，词人作尹本多情。从容自使边尘静，
<br>　　谈笑不闻桴鼓声。章句新添塞下曲，风流旧占洛阳城。
<br>　　昨来亦有吴趋咏，惟寄东都与北京。
<br>
<br>卷360_37 「郡斋书怀寄江南白尹，兼简分司崔宾客」刘禹锡
<br>　　谩读图书三十车，年年为郡老天涯。一生不得文章力，
<br>　　百口空为饱暖家。绮季衣冠称鬓面，吴公政事副词华。
<br>　　还思谢病吟归去，同醉城东桃李花。
<br>
<br>卷360_38 「题于家公主旧宅」刘禹锡
<br>　　树绕荒台叶满池，箫声一绝草虫悲。邻家犹学宫人髻，
<br>　　园客争偷御果枝。马埒蓬蒿藏狡兔，凤楼烟雨啸愁鸱。
<br>　　何郎独在无恩泽，不似当初傅粉时。
<br>
<br>卷360_39 「酬乐天见贻贺金紫之什」刘禹锡
<br>　　久学文章含白凤，却因政事赐金鱼。郡人未识闻谣咏，
<br>　　天子知名与诏书。珍重贺诗呈锦绣，愿言归计并园庐。
<br>　　旧来词客多无位，金紫同游谁得如。
<br>
<br>卷360_40 「乐天见示伤微之敦诗晦叔三君子皆有深分因成是诗以寄」刘禹锡
<br>　　吟君叹逝双绝句，使我伤怀奏短歌。世上空惊故人少，
<br>　　集中惟觉祭文多。芳林新叶催陈叶，流水前波让后波。
<br>　　万古到今同此恨，闻琴泪尽欲如何。
<br>
<br>卷360_41 「和乐天柘枝」刘禹锡
<br>　　柘枝本出楚王家，玉面添娇舞态奢。松鬓改梳鸾凤髻，
<br>　　新衫别织斗鸡纱。鼓催残拍腰身软，汗透罗衣雨点花。
<br>　　画筵曲罢辞归去，便随王母上烟霞。
<br>
<br>卷360_42 「和乐天题真娘墓」刘禹锡
<br>　　薝卜林中黄土堆，罗襦绣黛已成灰。芳魂虽死人不怕，
<br>　　蔓草逢春花自开。幡盖向风疑舞袖，镜灯临晓似妆台。
<br>　　吴王娇女坟相近，一片行云应往来。
<br>
<br>卷360_43 「客有话汴州新政书事寄令狐相公」刘禹锡
<br>　　天下咽喉今大宁，军城喜气彻青冥。庭前剑戟朝迎日，
<br>　　笔底文章夜应星。三省壁中题姓字，万人头上见仪形。
<br>　　汴州忽复承平事，正月看灯户不扃。
<br>
<br>卷360_44 「令狐相公见示河中杨少尹赠答，兼命继之」刘禹锡
<br>　　两首新诗百字馀，朱弦玉磬韵难如。汉家丞相重征后，
<br>　　梁苑仁风一变初。四面诸侯瞻节制，八方通货溢河渠。
<br>　　自从却縠为元帅，大将归来尽把书。
<br>
<br>卷360_45 「和令狐相公送赵常盈炼师与中贵人同拜岳…投龙毕却赴京」刘禹锡
<br>　　银珰谒者引蜺旌，霞帔仙官到赤城。白鹤迎来天乐动，
<br>　　金龙掷下海神惊。元君伏奏归中禁，武帝亲斋礼上清。
<br>　　何事夷门请诗送，梁王文字上声名。
<br>
<br>卷360_46 「酬令狐相公赠别」刘禹锡
<br>　　越声长苦有谁闻，老向湘山与楚云。海峤新辞永嘉守，
<br>　　夷门重见信陵君。田园松菊今迷路，霄汉鸳鸿久绝群。
<br>　　幸遇甘泉尚词赋，不知何客荐雄文。
<br>
<br>卷360_47 「酬令狐相公寄贺迁拜之什」刘禹锡
<br>　　邅回二纪重为郎，洛下遥分列宿光。不见当关呼早起，
<br>　　曾无侍史与焚香。三花秀色通春幌，十字清波绕宅墙。
<br>　　白发青衫谁比数，相怜只是有梁王。
<br>
<br>卷360_48 「夏日寄宣武令狐相公」刘禹锡
<br>　　长忆梁王逸兴多，西园花尽兴如何。近来溽暑侵亭馆，
<br>　　应觉清谈胜绮罗。境入篇章高韵发，风穿号令众心和。
<br>　　承明欲谒先相报，愿拂朝衣逐晓珂。
<br>
<br>卷360_49 「酬令狐留守巡内至集贤院见寄」刘禹锡
<br>　　仙院文房隔旧宫，当时盛事尽成空。墨池半在颓垣下，
<br>　　书带犹生蔓草中。巡内因经九重苑，裁诗又继二南风。
<br>　　为兄手写殷勤句，遍历三台各一通。
<br>
<br>卷360_50 「和令狐相公言怀寄河中杨少尹」刘禹锡
<br>　　章句惭非第一流，世间才子昔陪游。吴宫已叹芙蓉死，
<br>　　边月空悲芦管秋。任向洛阳称傲吏，苦教河上领诸侯。
<br>　　石渠甘对图书老，关外杨公安稳不。
<br>
<br>卷360_51 「令狐相公自天平移镇太原以诗申贺」刘禹锡
<br>　　北都留守将天兵，出入香街宿禁扃。鼙鼓夜闻惊朔雁，
<br>　　旌旗晓动拂参星。孔璋旧檄家家有，叔度新歌处处听。
<br>　　夷落遥知真汉相，争来屈膝看仪刑。
<br>
<br>卷360_52 「重酬前寄」刘禹锡
<br>　　边烽寂寂尽收兵，宫树苍苍静掩扃。戎羯归心如内地，
<br>　　天狼无角比凡星。新成丽句开缄后，便入清歌满坐听。
<br>　　吴苑晋祠遥望处，可怜南北太相形。
<br>
<br>卷360_53 「令狐相公自太原累示新诗，因以酬寄」刘禹锡
<br>　　飞蓬卷尽塞云寒，战马闲嘶汉地宽。万里胡天无警急，
<br>　　一笼烽火报平安。灯前妓乐留宾宴，雪后山河出猎看。
<br>　　珍重新诗远相寄，风情不似四登坛。
<br>
<br>卷360_54 「酬令狐相公使宅别斋初栽桂树见怀之作」刘禹锡
<br>　　清淮南岸家山树，黑水东边第一栽。影近画梁迎晓日，
<br>　　香随绿酒入金杯。根留本土依江润，叶起寒棱映月开。
<br>　　早晚阴成比梧竹，九霄还放彩雏来。
<br>
<br>卷360_55 「酬令狐相公见寄」刘禹锡
<br>　　才兼文武播雄名，遗爱芳尘满洛城。身在行台为仆射，
<br>　　书来甪里访先生。闲游占得嵩山色，醉卧高听洛水声。
<br>　　千里相思难命驾，七言诗里寄深情。
<br>
<br>卷360_56 「郡内书情献裴侍中留守」刘禹锡
<br>　　功成频献乞身章，摆落襄阳镇洛阳。万乘旌旗分一半，
<br>　　八方风雨会中央。兵符今奉黄公略，书殿曾随翠凤翔。
<br>　　心寄华亭一双鹤，日陪高步绕池塘。
<br>
<br>卷360_57 「酬乐天衫酒见寄」刘禹锡
<br>　　酒法众传吴米好，舞衣偏尚越罗轻。动摇浮蚁香浓甚，
<br>　　装束轻鸿意态生。阅曲定知能自适，举杯应叹不同倾。
<br>　　终朝相忆终年别，对景临风无限情。
<br>
<br>卷360_58 「自左冯归洛下酬乐天兼呈裴令公」刘禹锡
<br>　　新恩通籍在龙楼，分务神都近旧丘。自有园公紫芝侣，
<br>　　仍追少傅赤松游。华林霜叶红霞晚，伊水晴光碧玉秋。
<br>　　更接东山文酒会，始知江左未风流。
<br>
<br>卷360_59 「秋斋独坐寄乐天兼呈吴方之大夫」刘禹锡
<br>　　空斋寂寂不生尘，药物方书绕病身。纤草数茎胜静地，
<br>　　幽禽忽至似佳宾。世间忧喜虽无定，释氏销磨尽有因。
<br>　　同向洛阳闲度日，莫教风景属他人。
<br>
<br>卷360_60 「和乐天斋戒月满夜对道场偶怀咏」刘禹锡
<br>　　常修清净去繁华，人识王城长者家。案上香烟铺贝叶，
<br>　　佛前灯焰透莲花。持斋已满招闲客，理曲先闻命小娃。
<br>　　明日若过方丈室，还应问为法来邪。
<br>
<br>卷360_61 「吴方之见示独酌小醉首篇乐天续有酬答皆含戏谑…来章」刘禹锡
<br>　　闲门共寂任张罗，静室同虚养太和。尘世欢娱开意少，
<br>　　醉乡风景独游多。散金疏傅寻常乐，枕麹刘生取次歌。
<br>　　计会雪中争挈榼，鹿裘鹤氅递相过。
<br>
<br>卷360_62 「酬乐天斋满日裴令公置宴席上戏赠」刘禹锡
<br>　　一月道场斋戒满，今朝华幄管弦迎。衔杯本自多狂态，
<br>　　事佛无妨有佞名。酒力半酣愁已散，文锋未钝老犹争。
<br>　　平阳不独容宾醉，听取喧呼吏舍声。
<br>
<br>卷360_63 「酬乐天偶题酒瓮见寄」刘禹锡
<br>　　从君勇断抛名后，世路荣枯见几回。门外红尘人自走，
<br>　　瓮头清酒我初开。三冬学任胸中有，万户侯须骨上来。
<br>　　何幸相招同醉处，洛阳城里好池台。
<br>
<br>卷360_64 「酬乐天请裴令公开春加宴」刘禹锡
<br>　　高名大位能兼有，恣意遨游是特恩。二室烟霞成步障，
<br>　　三川风物是家园。晨窥苑树韶光动，晚度河桥春思繁。
<br>　　弦管常调客常满，但逢花处即开樽。
<br>
<br>卷360_65 「乐天示过敦诗旧宅有感一篇吟之泫然追想昔事…以寄苦怀」刘禹锡
<br>　　凄凉同到故人居，门枕寒流古木疏。向秀心中嗟栋宇，
<br>　　萧何身后散图书。本营归计非无意，唯算生涯尚有馀。
<br>　　忽忆前言更惆怅，丁宁相约速悬车。
<br>
<br>卷360_66 「寄和东川杨尚书慕巢兼寄西川继之二公近从弟…因成是诗」刘禹锡
<br>　　太华莲峰降岳灵，两川棠树接郊坰.政同兄弟人人乐，
<br>　　曲奏埙篪处处听。杨叶百穿荣会府，芝泥五色耀天庭。
<br>　　各抛笔砚夸旄钺，莫遣文星让将星。
<br>
<br>卷360_67 「和乐天洛下雪中宴集寄汴州李尚书」刘禹锡
<br>　　洛城无事足杯盘，风雪相和岁欲阑。树上因依见寒鸟，
<br>　　坐中收拾尽闲官。笙歌要请频何爽，笑语忘机拙更欢。
<br>　　遥想兔园今日会，琼林满眼映旂竿。
<br>
<br>卷360_68 「和牛相公游南庄醉后寓言戏赠乐天兼见示」刘禹锡
<br>　　城外园林初夏天，就中野趣在西偏。蔷薇乱发多临水，
<br>　　鸂鶒双游不避船。水底远山云似雪，桥边平岸草如烟。
<br>　　白家唯有杯觞兴，欲把头盘打少年。
<br>
<br>卷360_69 「乐天以愚相访沽酒致欢，因成七言聊以奉答」刘禹锡
<br>　　少年曾醉酒旗下，同辈黄衣颔亦黄。蹴踏青云寻入仕，
<br>　　萧条白发且飞觞。令征古事欢生雅，客唤闲人兴任狂。
<br>　　犹胜独居荒草院，蝉声听尽到寒螀。 
<br>
<br>　　　　　　　　　　　　　　卷三百六十一
<br>
<br>卷361_1 「和思黯忆南庄见示」刘禹锡
<br>　　丞相新家伊水头，智囊心匠日增修。化成池沼无痕迹，
<br>　　奔走清波不自由。台上看山徐举酒，潭中见月慢回舟。
<br>　　从来天下推尤物，合属人间第一流。
<br>
<br>卷361_2 「酬思黯见示小饮四韵」刘禹锡
<br>　　抛却人间第一官，俗情惊怪我方安。兵符相印无心恋，
<br>　　洛水嵩云恣意看。三足鼎中知味久，百寻竿上掷身难。
<br>　　追呼故旧连宵饮，直到天明兴未阑。
<br>
<br>卷361_3 「和仆射牛相公春日闲坐见怀」刘禹锡
<br>　　官曹崇重难频入，第宅清闲且独行。阶蚁相逢如偶语，
<br>　　园蜂速去恐违程。人于红药惟看色，莺到垂杨不惜声。
<br>　　东洛池台怨抛掷，移文非久会应成。
<br>
<br>卷361_4 「酬元九侍御赠璧竹鞭长句」刘禹锡
<br>　　碧玉孤根生在林，美人相赠比双金。初开郢客缄封后，
<br>　　想见巴山冰雪深。多节本怀端直性，露青犹有岁寒心。
<br>　　何时策马同归去，关树扶疏敲镫吟。
<br>
<br>卷361_5 「酬窦员外使君，寒食日途次松滋渡，先寄示四韵」刘禹锡
<br>　　楚乡寒食橘花时，野渡临风驻彩旗。草色连云人去住，
<br>　　水纹如縠燕差池。朱轮尚忆群飞雉，青绶初县左顾龟。
<br>　　非是湓城旧司马，水曹何事与新诗。
<br>
<br>卷361_6 「寄杨八拾遗」刘禹锡
<br>　　闻君前日独庭争，汉帝偏知白马生。忽领簿书游太学，
<br>　　宁劳侍从厌承明。洛阳本自宜才子，海内而今有直声。
<br>　　为谢同僚老博士，范云来岁即公卿。
<br>
<br>卷361_7 「酬窦员外郡斋宴客偶命柘枝…兼呈张十一院长元九侍御」刘禹锡
<br>　　分忧馀刃又从公，白羽胡床啸咏中。彩笔谕戎矜倚马，
<br>　　华堂留客看惊鸿。渚宫油幕方高步，澧浦甘棠有几丛。
<br>　　若问骚人何处所，门临寒水落江枫。
<br>
<br>卷361_8 「谢窦员外旬休早凉见示诗（奉书报诘朝有宴）」刘禹锡
<br>　　新秋十日浣朱衣，铃阁无声公吏归。风韵渐高梧叶动，
<br>　　露光初重槿花稀。四时苒苒催容鬓，三爵油油忘是非。
<br>　　更报明朝池上酌，人知太守字玄晖。
<br>
<br>卷361_9 「南海马大夫远示著述兼酬拙诗…时蔡戎未弭故见于篇末」刘禹锡
<br>　　汉家旄节付雄才，百越南溟统外台。身在绛纱传六艺，
<br>　　腰悬青绶亚三台。连天浪静长鲸息，映日帆多宝舶来。
<br>　　闻道楚氛犹未灭，终须旌旆扫云雷。
<br>
<br>卷361_10 「和南海马大夫闻杨侍郎出守郴州因有寄上之作」刘禹锡
<br>　　忽惊金印驾朱轓，遂别鸣珂听晓猿。碧落仙来虽暂谪，
<br>　　赤泉侯在是深恩。玉环庆远瞻台坐，铜柱勋高压海门。
<br>　　一咏琼瑶百忧散，何劳更树北堂萱。
<br>
<br>卷361_11 「马大夫见示浙西王侍御赠答诗因命同作」刘禹锡
<br>　　忆逐羊车凡几时，今来旧府统戎师。象筵照室会词客，
<br>　　铜鼓临轩舞海夷，百越酋豪称故吏，十洲风景助新诗。
<br>　　秣陵从事何年别，一见琼章如素期。
<br>
<br>卷361_12 「寄唐州杨八归厚」刘禹锡
<br>　　淮安古地拥州师，画角金饶旦夕吹。浅草遥迎鹔鹴马，
<br>　　春风乱飐辟邪旗。谪仙年月今应满，戆谏声名众所知。
<br>　　何况迁乔旧同伴，一双先入凤凰池。
<br>
<br>卷361_13 「寄朗州温右史曹长」刘禹锡
<br>　　暂别瑶墀鸳鹭行，彩旗双引到沅湘。城边流水桃花过，
<br>　　帘外春风杜若香。史笔枉将书纸尾，朝缨不称濯沧浪。
<br>　　云台公业家声在，征诏何时出建章。
<br>
<br>卷361_14 「酬杨司业巨源见寄」刘禹锡
<br>　　辟雍流水近灵台，中有诗篇绝世才。渤海归人将集去，
<br>　　梨园弟子请词来。琼枝未识魂空断，宝匣初临手自开。
<br>　　莫道专城管云雨，其如心似不然灰。
<br>
<br>卷361_15 「酬国子崔博士立之见寄」刘禹锡
<br>　　健笔高科早绝伦，后来无不揖芳尘。遍看今日乘轩客，
<br>　　多是昔年呈卷人。胄子执经瞻讲坐，郎官共食接华茵。
<br>　　烦君远寄相思曲，慰问天南一逐臣。
<br>
<br>卷361_16 「张郎中籍远寄长句开缄之日已及新秋因举目前仰酬高韵」刘禹锡
<br>　　南宫词客寄新篇，清似湘灵促柱弦。京邑旧游劳梦想，
<br>　　历阳秋色正澄鲜。云衔日脚成山雨，风驾潮头入渚田。
<br>　　对此独吟还独酌，知音不见思怆然。
<br>
<br>卷361_17 「浙东元相公书叹梅雨郁蒸之候，因寄七言」刘禹锡
<br>　　稽山自与岐山别，何事连年鸑鷟飞。百辟商量旧相入，
<br>　　九天祗候老臣归。平湖晚泛窥清镜，高阁晨开扫翠微。
<br>　　今日看书最惆怅，为闻梅雨损朝衣。
<br>
<br>卷361_18 「酬严给事贺加五品兼简同制水部李郎中」刘禹锡
<br>　　九天雨露传青诏，八舍郎官换绿衣。初佩银鱼随仗入，
<br>　　宜乘白马退朝归。雕盘贺喜开瑶席，彩笔题诗出锁闱。
<br>　　闻道水曹偏得意，霞朝雾夕有光辉。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
