<HTML>
<HEAD>
<TITLE>李商隐诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 李商隐诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>李商隐诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5736"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'李商隐诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[李商隐诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　　　　　　　　　　　　　卷五百三十九
<br>
<br>卷539_1 「锦瑟」李商隐
<br>　　锦瑟无端五十弦，一弦一柱思华年。庄生晓梦迷蝴蝶，
<br>　　望帝春心托杜鹃。沧海月明珠有泪，蓝田日暖玉生烟。
<br>　　此情可待成追忆，只是当时已惘然。
<br>
<br>卷539_2 「重过圣女祠」李商隐
<br>　　白石岩扉碧藓滋，上清沦谪得归迟。一春梦雨常飘瓦，
<br>　　尽日灵风不满旗。萼绿华来无定所，杜兰香去未移时。
<br>　　玉郎会此通仙籍，忆向天阶问紫芝。
<br>
<br>卷539_3 「寄罗劭兴」李商隐
<br>　　棠棣黄花发，忘忧碧叶齐。人闲微病酒，燕重远兼泥。
<br>　　混沌何由凿，青冥未有梯。高阳旧徒侣，时复一相携。
<br>
<br>卷539_4 「令狐舍人说昨夜西掖玩月因戏赠」李商隐
<br>　　昨夜玉轮明，传闻近太清。凉波冲碧瓦，晓晕落金茎。
<br>　　露索秦宫井，风弦汉殿筝。几时绵竹颂，拟荐子虚名。
<br>
<br>卷539_5 「崔处士」李商隐
<br>　　真人塞其内，夫子入于机。未肯投竿起，惟欢负米归。
<br>　　雪中东郭履，堂上老莱衣。读遍先贤传，如君事者稀。
<br>
<br>卷539_6 「自喜」李商隐
<br>　　自喜蜗牛舍，兼容燕子巢。绿筠遗粉箨，红药绽香苞。
<br>　　虎过遥知阱，鱼来且佐庖。慢行成酩酊，邻壁有松醪。
<br>
<br>卷539_7 「题僧壁」李商隐
<br>　　舍生求道有前踪，乞脑剜身结愿重。大去便应欺粟颗，
<br>　　小来兼可隐针锋。蚌胎未满思新桂，琥珀初成忆旧松。
<br>　　若信贝多真实语，三生同听一楼钟。
<br>
<br>卷539_8 「霜月」李商隐
<br>　　初闻征雁已无蝉，百尺楼高水接天。
<br>　　青女素娥俱耐冷，月中霜里斗婵娟。
<br>
<br>卷539_9 「异俗二首（时从事岭南）」李商隐
<br>　　鬼疟朝朝避，春寒夜夜添。未惊雷破柱，不报水齐檐。
<br>　　虎箭侵肤毒，鱼钩刺骨铦。鸟言成谍诉，多是恨彤幨。
<br>　　户尽悬秦网，家多事越巫。未曾容獭祭，只是纵猪都。
<br>　　点对连鳌饵，搜求缚虎符。贾生兼事鬼，不信有洪炉。
<br>
<br>卷539_10 「归墅」李商隐
<br>　　行李逾南极，旬时到旧乡。楚芝应遍紫，邓橘未全黄。
<br>　　渠浊村舂急，旗高社酒香。故山归梦喜，先入读书堂。
<br>
<br>卷539_11 「商於」李商隐
<br>　　商於朝雨霁，归路有秋光。背坞猿收果，投岩麝退香。
<br>　　建瓴真得势，横戟岂能当。割地张仪诈，谋身绮季长。
<br>　　清渠州外月，黄叶庙前霜。今日看云意，依依入帝乡。
<br>
<br>卷539_12 「和孙朴韦蟾孔雀咏」李商隐
<br>　　此去三梁远，今来万里携。西施因网得，秦客被花迷。
<br>　　可在青鹦鹉，非关碧野鸡。约眉怜翠羽，刮目想金篦。
<br>　　瘴气笼飞远，蛮花向坐低。轻于赵皇后，贵极楚悬黎。
<br>　　都护矜罗幕，佳人炫绣袿.屏风临烛釦，捍拨倚香脐。
<br>　　旧思牵云叶，新愁待雪泥。爱堪通梦寐，画得不端倪。
<br>　　地锦排苍雁，帘钉镂白犀。曙霞星斗外，凉月露盘西。
<br>　　妒好休夸舞，经寒且少啼。红楼三十级，稳稳上丹梯。
<br>
<br>卷539_13 「人欲」李商隐
<br>　　人欲天从竟不疑，莫言圆盖便无私。
<br>　　秦中已久乌头白，却是君王未备知。
<br>
<br>卷539_14 「华山题王母祠」李商隐
<br>　　莲华峰下锁雕梁，此去瑶池地共长。
<br>　　好为麻姑到东海，劝栽黄竹莫栽桑。
<br>
<br>卷539_15 「华清宫（天宝六载，改骊山温泉宫曰华清宫）」李商隐
<br>　　华清恩幸古无伦，犹恐蛾眉不胜人。
<br>　　未免被他褒女笑，只教天子暂蒙尘。
<br>
<br>卷539_16 「楚泽」李商隐
<br>　　夕阳归路后，霜野物声干。集鸟翻渔艇，残虹拂马鞍。
<br>　　刘桢元抱病，虞寄数辞官。白袷经年卷，西来及早寒。
<br>
<br>卷539_17 「蝉」李商隐
<br>　　本以高难饱，徒劳恨费声。五更疏欲断，一树碧无情。
<br>　　薄宦梗犹泛，故园芜已平。烦君最相警，我亦举家清。
<br>
<br>卷539_18 「江亭散席循柳路吟（归官舍）」李商隐
<br>　　春咏敢轻裁，衔辞入半杯。已遭江映柳，更被雪藏梅。
<br>　　寡和真徒尔，殷忧动即来。从诗得何报，惟感二毛催。
<br>
<br>卷539_19 「潭州」李商隐
<br>　　潭州官舍暮楼空，今古无端入望中。湘泪浅深滋竹色，
<br>　　楚歌重叠怨兰丛。陶公战舰空滩雨，贾傅承尘破庙风。
<br>　　目断故园人不至，松醪一醉与谁同。
<br>
<br>卷539_20 「赠刘司户（蕡）」李商隐
<br>　　江风吹浪动云根，重碇危樯白日昏。已断燕鸿初起势，
<br>　　更惊骚客后归魂。汉廷急诏谁先入，楚路高歌自欲翻。
<br>　　万里相逢欢复泣，凤巢西隔九重门。
<br>
<br>卷539_21 「哭刘司户二首」李商隐
<br>　　离居星岁易，失望死生分。酒瓮凝馀桂，书签冷旧芸。
<br>　　江风吹雁急，山木带蝉曛。一叫千回首，天高不为闻。
<br>　　有美扶皇运，无谁荐直言。已为秦逐客，复作楚冤魂。
<br>　　湓浦应分派，荆江有会源。并将添恨泪，一洒问乾坤。
<br>
<br>卷539_22 「悼伤后赴东蜀辟至散关遇雪」李商隐
<br>　　剑外从军远，无家与寄衣。散关三尺雪，回梦旧鸳机。
<br>
<br>卷539_23 「乐游原」李商隐
<br>　　向晚意不适，驱车登古原。夕阳无限好，只是近黄昏。
<br>
<br>卷539_24 「北齐二首」李商隐
<br>　　一笑相倾国便亡，何劳荆棘始堪伤。
<br>　　小怜玉体横陈夜，已报周师入晋阳。
<br>　　巧笑知堪敌万几，倾城最在著戎衣。
<br>　　晋阳已陷休回顾，更请君王猎一围。
<br>
<br>卷539_25 「街西池馆」李商隐
<br>　　白阁他年别，朱门此夜过。疏帘留月魄，珍簟接烟波。
<br>　　太守三刀梦，将军一箭歌。国租容客旅，香熟玉山禾。
<br>
<br>卷539_26 「南朝」李商隐
<br>　　玄武湖中玉漏催，鸡鸣埭口绣襦回。谁言琼树朝朝见，
<br>　　不及金莲步步来。敌国军营漂木柹，前朝神庙锁烟煤。
<br>　　满宫学士皆颜色，江令当年只费才。
<br>
<br>卷539_27 「复京」李商隐
<br>　　虏骑胡兵一战摧，万灵回首贺轩台。
<br>　　天教李令心如日，可要昭陵石马来。
<br>
<br>卷539_28 「浑河中」李商隐
<br>　　九庙无尘八马回，奉天城垒长春苔。
<br>　　咸阳原上英雄骨，半向君家养马来。
<br>
<br>卷539_29 「鄠杜马上念汉书（一云五陵怀古）」李商隐
<br>　　世上苍龙种，人间武帝孙。小来惟射猎，兴罢得乾坤。
<br>　　渭水天开苑，咸阳地献原。英灵殊未已，丁傅渐华轩。
<br>
<br>卷539_30 「柳」李商隐
<br>　　动春何限叶，撼晓几多枝。解有相思否，应无不舞时。
<br>　　絮飞藏皓蝶，带弱露黄鹂。倾国宜通体，谁来独赏眉。
<br>
<br>卷539_31 「巴江柳」李商隐
<br>　　巴江可惜柳，柳色绿侵江。好向金銮殿，移阴入绮窗。
<br>
<br>卷539_32 「咸阳」李商隐
<br>　　咸阳宫阙郁嵯峨，六国楼台艳绮罗。
<br>　　自是当时天帝醉，不关秦地有山河。
<br>
<br>卷539_33 「同崔八诣药山访融禅师」李商隐
<br>　　共受征南不次恩，报恩惟是有忘言。
<br>　　岩花涧草西林路，未见高僧只见猿。
<br>
<br>卷539_34 「闻著明凶问哭寄飞卿」李商隐
<br>　　昔叹谗销骨，今伤泪满膺。空馀双玉剑，无复一壶冰。
<br>　　江势翻银砾，天文露玉绳。何因携庾信，同去哭徐陵。
<br>
<br>卷539_35 「听鼓」李商隐
<br>　　城头叠鼓声，城下暮江清。欲问渔阳掺，时无祢正平。
<br>
<br>卷539_36 「送崔珏往西川」李商隐
<br>　　年少因何有旅愁，欲为东下更西游。一条雪浪吼巫峡，
<br>　　千里火云烧益州。卜肆至今多寂寞，酒垆从古擅风流。
<br>　　浣花笺纸桃花色，好好题诗咏玉钩。
<br>
<br>卷539_37 「代赠」李商隐
<br>　　杨柳路尽处，芙蓉湖上头。虽同锦步障，独映钿箜篌。
<br>　　鸳鸯可羡头俱白，飞去飞来烟雨秋。
<br>
<br>卷539_38 「桂林」李商隐
<br>　　城窄山将压，江宽地共浮。东南通绝域，西北有高楼。
<br>　　神护青枫岸，龙移白石湫。殊乡竟何祷，箫鼓不曾休。
<br>
<br>卷539_39 「夜雨寄北」李商隐
<br>　　君问归期未有期，巴山夜雨涨秋池。
<br>　　何当共剪西窗烛，却话巴山夜雨时。
<br>
<br>卷539_40 「陈后宫」李商隐
<br>　　茂苑城如画，阊门瓦欲流。还依水光殿，更起月华楼。
<br>　　侵夜鸾开镜，迎冬雉献裘。从臣皆半醉，天子正无愁。
<br>
<br>卷539_41 「属疾」李商隐
<br>　　许靖犹羁宦，安仁复悼亡。兹辰聊属疾，何日免殊方。
<br>　　秋蝶无端丽，寒花只暂香。多情真命薄，容易即回肠。
<br>
<br>卷539_42 「石榴」李商隐
<br>　　榴枝婀娜榴实繁，榴膜轻明榴子鲜。
<br>　　可羡瑶池碧桃树，碧桃红颊一千年。
<br>
<br>卷539_43 「明日」李商隐
<br>　　天上参旗过，人间烛焰销。谁言整双履，便是隔三桥。
<br>　　知处黄金锁，曾来碧绮寮。凭栏明日意，池阔雨萧萧。
<br>
<br>卷539_44 「饮席戏赠同舍」李商隐
<br>　　洞中屐响省分携，不是花迷客自迷。珠树重行怜翡翠，
<br>　　玉楼双舞羡鹍鸡。兰回旧蕊缘屏绿，椒缀新香和壁泥。
<br>　　唱尽阳关无限叠，半杯松叶冻颇黎。
<br>
<br>卷539_45 「西溪」李商隐
<br>　　近郭西溪好，谁堪共酒壶。苦吟防柳恽，多泪怯杨朱。
<br>　　野鹤随君子，寒松揖大夫。天涯常病意，岑寂胜欢娱。
<br>
<br>卷539_46 「忆梅」李商隐
<br>　　定定住天涯，依依向物华。寒梅最堪恨，常作去年花。
<br>
<br>卷539_47 「赠柳」李商隐
<br>　　章台从掩映，郢路更参差。见说风流极，来当婀娜时。
<br>　　桥回行欲断，堤远意相随。忍放花如雪，青楼扑酒旗。
<br>
<br>卷539_48 「谑柳」李商隐
<br>　　已带黄金缕，仍飞白玉花。长时须拂马，密处少藏鸦。
<br>　　眉细从他敛，腰轻莫自斜。玳梁谁道好，偏拟映卢家。
<br>
<br>卷539_49 「北禽」李商隐
<br>　　为恋巴江好，无辞瘴雾蒸。纵能朝杜宇，可得值苍鹰。
<br>　　石小虚填海，芦铦未破矰.知来有乾鹊，何不向雕陵。
<br>
<br>卷539_50 「初起」李商隐
<br>　　想像咸池日欲光，五更钟后更回肠。
<br>　　三年苦雾巴江水，不为离人照屋梁。
<br>
<br>卷539_51 「楚宫」李商隐
<br>　　复壁交青琐，重帘挂紫绳。如何一柱观，不碍九枝灯。
<br>　　扇薄常规月，钗斜只镂冰。歌成犹未唱，秦火入夷陵。
<br>
<br>卷539_52 「柳」李商隐
<br>　　柳映江潭底有情，望中频遣客心惊。
<br>　　巴雷隐隐千山外，更作章台走马声。
<br>
<br>卷539_53 「石城」李商隐
<br>　　石城夸窈窕，花县更风流。簟冰将飘枕，帘烘不隐钩。
<br>　　玉童收夜钥，金狄守更筹。共笑鸳鸯绮，鸳鸯两白头。
<br>
<br>卷539_54 「韩碑」李商隐
<br>　　元和天子神武姿，彼何人哉轩与羲。誓将上雪列圣耻，
<br>　　坐法宫中朝四夷。淮西有贼五十载，封狼生貙貙生罴。
<br>　　不据山河据平地，长戈利矛日可麾。帝得圣相相曰度，
<br>　　贼斫不死神扶持。腰悬相印作都统，阴风惨淡天王旗。
<br>　　愬武古通作牙爪，仪曹外郎载笔随。行军司马智且勇，
<br>　　十四万众犹虎貔。入蔡缚贼献太庙，功无与让恩不訾。
<br>　　帝曰汝度功第一，汝从事愈宜为辞。愈拜稽首蹈且舞，
<br>　　金石刻画臣能为。古者世称大手笔，此事不系于职司。
<br>　　当仁自古有不让，言讫屡颔天子颐。公退斋戒坐小阁，
<br>　　濡染大笔何淋漓。点窜尧典舜典字，涂改清庙生民诗。
<br>　　文成破体书在纸，清晨再拜铺丹墀。表曰臣愈昧死上，
<br>　　咏神圣功书之碑。碑高三丈字如斗，负以灵鳌蟠以螭。
<br>　　句奇语重喻者少，谗之天子言其私。长绳百尺拽碑倒，
<br>　　粗砂大石相磨治。公之斯文若元气，先时已入人肝脾。
<br>　　汤盘孔鼎有述作，今无其器存其辞。呜呼圣皇及圣相，
<br>　　相与烜赫流淳熙。公之斯文不示后，曷与三五相攀追。
<br>　　愿书万本诵万过，口角流沫右手胝。传之七十有二代，
<br>　　以为封禅玉检明堂基。
<br>
<br>卷539_55 「令狐八拾遗见招送裴十四归华州」李商隐
<br>　　二十中郎未足希，骊驹先自有光辉。兰亭宴罢方回去，
<br>　　雪夜诗成道韫归。汉苑风烟吹客梦，云台洞穴接郊扉。
<br>　　嗟予久抱临邛渴，便欲因君问钓矶。
<br>
<br>卷539_56 「离思」李商隐
<br>　　气尽前溪舞，心酸子夜歌。峡云寻不得，沟水欲如何。
<br>　　朔雁传书绝，湘篁染泪多。无由见颜色，还自托微波。
<br>
<br>卷539_57 「宿骆氏亭寄怀崔雍崔衮」李商隐
<br>　　竹坞无尘水槛清，相思迢递隔重城。
<br>　　秋阴不散霜飞晚，留得枯荷听雨声。
<br>
<br>卷539_58 「风雨」李商隐
<br>　　凄凉宝剑篇，羁泊欲穷年。黄叶仍风雨，青楼自管弦。
<br>　　新知遭薄俗，旧好隔良缘。心断新丰酒，销愁斗几千。
<br>
<br>卷539_59 「梦泽」李商隐
<br>　　梦泽悲风动白茅，楚王葬尽满城娇。
<br>　　未知歌舞能多少，虚减宫厨为细腰。
<br>
<br>卷539_60 「赠歌妓二首」李商隐
<br>　　水精如意玉连环，下蔡城危莫破颜。
<br>　　红绽樱桃含白雪，断肠声里唱阳关。
<br>　　白日相思可奈何，严城清夜断经过。
<br>　　只知解道春来瘦，不道春来独自多。
<br>
<br>卷539_61 「谢书」李商隐
<br>　　微意何曾有一毫，空携笔砚奉龙韬。
<br>　　自蒙半夜传衣后，不羡王祥得佩刀。
<br>
<br>卷539_62 「寄令狐学士」李商隐
<br>　　秘殿崔嵬拂彩霓，曹司今在殿东西。赓歌太液翻黄鹄，
<br>　　从猎陈仓获碧鸡。晓饮岂知金掌迥，夜吟应讶玉绳低。
<br>　　钧天虽许人间听，阊阖门多梦自迷。
<br>
<br>卷539_63 「酬令狐郎中见寄」李商隐
<br>　　望郎临古郡，佳句洒丹青。应自丘迟宅，仍过柳恽汀。
<br>　　封来江渺渺，信去雨冥冥。句曲闻仙诀，临川得佛经。
<br>　　朝吟支客枕，夜读漱僧瓶。不见衔芦雁，空流腐草萤。
<br>　　土宜悲坎井，天怒识雷霆。象卉分疆近，蛟涎浸岸腥。
<br>　　补羸贪紫桂，负气托青萍。万里悬离抱，危于讼閤铃。
<br>
<br>卷539_64 「七月二十八日夜与王郑二秀才听雨后梦作」李商隐
<br>　　初梦龙宫宝焰然，瑞霞明丽满晴天。旋成醉倚蓬莱树，
<br>　　有个仙人拍我肩。少顷远闻吹细管，闻声不见隔飞烟。
<br>　　逡巡又过潇湘雨，雨打湘灵五十弦。瞥见冯夷殊怅望，
<br>　　鲛绡休卖海为田。亦逢毛女无憀极，龙伯擎将华岳莲。
<br>　　恍惚无倪明又暗，低迷不已断还连。觉来正是平阶雨，
<br>　　独背寒灯枕手眠。
<br>
<br>卷539_65 「寄令狐郎中」李商隐
<br>　　嵩云秦树久离居，双鲤迢迢一纸书。
<br>　　休问梁园旧宾客，茂陵秋雨病相如。
<br>
<br>卷539_66 「漫成三首」李商隐
<br>　　不妨何范尽诗家，未解当年重物华。
<br>　　远把龙山千里雪，将来拟并洛阳花。
<br>　　沈约怜何逊，延年毁谢庄。清新俱有得，名誉底相伤。
<br>　　雾夕咏芙蕖，何郎得意初。此时谁最赏，沈范两尚书。
<br>
<br>卷539_67 「无题（一云阳城）」李商隐
<br>　　白道萦回入暮霞，斑骓嘶断七香车。
<br>　　春风自共何人笑，枉破阳城十万家。
<br>
<br>卷539_68 「槿花二首」李商隐
<br>　　燕体伤风力，鸡香积露文。殷鲜一相杂，啼笑两难分。
<br>　　月里宁无姊，云中亦有君。三清与仙岛，何事亦离群。
<br>　　珠馆薰燃久，玉房梳扫馀。烧兰才作烛，襞锦不成书。
<br>　　本以亭亭远，翻嫌眽眽疏。回头问残照，残照更空虚。
<br>
<br>卷539_69 「哭刘蕡」李商隐
<br>　　上帝深宫闭九阍，巫咸不下问衔冤。广陵别后春涛隔，
<br>　　湓浦书来秋雨翻。只有安仁能作诔，何曾宋玉解招魂。
<br>　　平生风义兼师友，不敢同君哭寝门。
<br>
<br>卷539_70 「杜司勋（牧）」李商隐
<br>　　高楼风雨感斯文，短翼差池不及群。
<br>　　刻意伤春复伤别，人间惟有杜司勋。
<br>
<br>卷539_71 「荆门西下」李商隐
<br>　　一夕南风一叶危，荆云回望夏云时。人生岂得轻离别，
<br>　　天意何曾忌嶮巇.骨肉书题安绝徼，蕙兰蹊径失佳期。
<br>　　洞庭湖阔蛟龙恶，却羡杨朱泣路岐。
<br>
<br>卷539_72 「碧瓦」李商隐
<br>　　碧瓦衔珠树，红轮结绮寮。无双汉殿鬓，第一楚宫腰。
<br>　　雾唾香难尽，珠啼冷易销。歌从雍门学，酒是蜀城烧。
<br>　　柳暗将翻巷，荷欹正抱桥。钿辕开道入，金管隔邻调。
<br>　　梦到飞魂急，书成即席遥。河流冲柱转，海沫近槎飘。
<br>　　吴市蠀蛦甲，巴賨翡翠翘。他时未知意，重叠赠娇饶。
<br>
<br>卷539_73 「蝶」李商隐
<br>　　叶叶复翻翻，斜桥对侧门。芦花惟有白，柳絮可能温。
<br>　　西子寻遗殿，昭君觅故村。年年芳物尽，来别败兰荪。
<br>
<br>卷539_74 「蝇蝶鸡麝鸾凤等成篇」李商隐
<br>　　韩蝶翻罗幕，曹蝇拂绮窗。斗鸡回玉勒，融麝暖金釭.
<br>　　玳瑁明书阁，琉璃冰酒缸。画楼多有主，鸾凤各双双。
<br>
<br>卷539_75 「韩翃舍人即事」李商隐
<br>　　萱草含丹粉，荷花抱绿房。鸟应悲蜀帝，蝉是怨齐王。
<br>　　通内藏珠府，应官解玉坊。桥南荀令过，十里送衣香。
<br>
<br>卷539_76 「公子」李商隐
<br>　　一盏新罗酒，凌晨恐易消。归应冲鼓半，去不待笙调。
<br>　　歌好惟愁和，香浓岂惜飘。春场铺艾帐，下马雉媒娇。
<br>
<br>卷539_77 「子初全溪作」李商隐
<br>　　全溪不可到，况复尽馀醅。汉苑生春水，昆池换劫灰。
<br>　　战蒲知雁唼，皱月觉鱼来。清兴恭闻命，言诗未敢回。
<br>
<br>卷539_78 「杨本胜说于长安见小男阿衮」李商隐
<br>　　闻君来日下，见我最娇儿。渐大啼应数，长贫学恐迟。
<br>　　寄人龙种瘦，失母凤雏痴。语罢休边角，青灯两鬓丝。
<br>
<br>卷539_79 「西溪」李商隐
<br>　　怅望西溪水，潺湲奈尔何。不惊春物少，只觉夕阳多。
<br>　　色染妖韶柳，光含窈窕萝。人间从到海，天上莫为河。
<br>　　凤女弹瑶瑟，龙孙撼玉珂。京华他夜梦，好好寄云波。
<br>
<br>卷539_80 「柳下暗记」李商隐
<br>　　无奈巴南柳，千条傍吹台。更将黄映白，拟作杏花媒。
<br>
<br>卷539_81 「妓席」李商隐
<br>　　乐府闻桃叶，人前道得无。劝君书小字，慎莫唤官奴。
<br>
<br>卷539_82 「少年」李商隐
<br>　　外戚平羌第一功，生年二十有重封。直登宣室螭头上，
<br>　　横过甘泉豹尾中。别馆觉来云雨梦，后门归去蕙兰丛。
<br>　　灞陵夜猎随田窦，不识寒郊自转蓬。
<br>
<br>卷539_83 「无题」李商隐
<br>　　近知名阿侯，住处小江流。腰细不胜舞，眉长惟是愁。
<br>　　黄金堪作屋，何不作重楼。
<br>
<br>卷539_84 「玄微先生」李商隐
<br>　　仙翁无定数，时入一壶藏。夜夜桂露湿，村村桃水香。
<br>　　醉中抛浩劫，宿处起神光。药裹丹山凤，棋函白石郎。
<br>　　弄河移砥柱，吞日倚扶桑。龙竹裁轻策，鲛绡熨下裳。
<br>　　树栽嗤汉帝，桥板笑秦王。径欲随关令，龙沙万里强。
<br>
<br>卷539_85 「药转」李商隐
<br>　　郁金堂北画楼东，换骨神方上药通。露气暗连青桂苑，
<br>　　风声偏猎紫兰丛。长筹未必输孙皓，香枣何劳问石崇。
<br>　　忆事怀人兼得句，翠衾归卧绣帘中。
<br>
<br>卷539_86 「岳阳楼」李商隐
<br>　　欲为平生一散愁，洞庭湖上岳阳楼。
<br>　　可怜万里堪乘兴，枉是蛟龙解覆舟。
<br>
<br>卷539_87 「寄成都高苗二从事」李商隐
<br>　　家近红蕖曲水滨，全家罗袜起秋尘。
<br>　　莫将越客千丝网，网得西施别赠人。
<br>
<br>卷539_88 「岳阳楼」李商隐
<br>　　汉水方城带百蛮，四邻谁道乱周班。
<br>　　如何一梦高唐雨，自此无心入武关。
<br>
<br>卷539_89 「越燕二首」李商隐
<br>　　上国社方见，此乡秋不归。为矜皇后舞，犹著羽人衣。
<br>　　拂水斜纹乱，衔花片影微。卢家文杏好，试近莫愁飞。
<br>　　将泥红蓼岸，得草绿杨村。命侣添新意，安巢复旧痕。
<br>　　去应逢阿母，来莫害王孙。记取丹山凤，今为百鸟尊。
<br>
<br>卷539_90 「杜工部蜀中离席」李商隐
<br>　　人生何处不离群，世路干戈惜暂分。雪岭未归天外使，
<br>　　松州犹驻殿前军。座中醉客延醒客，江上晴云杂雨云。
<br>　　美酒成都堪送老，当垆仍是卓文君。
<br>
<br>卷539_91 「隋宫」李商隐
<br>　　紫泉宫殿锁烟霞，欲取芜城作帝家。玉玺不缘归日角，
<br>　　锦帆应是到天涯。于今腐草无萤火，终古垂杨有暮鸦。
<br>　　地下若逢陈后主，岂宜重问后庭花。
<br>
<br>卷539_92 「二月二日」李商隐
<br>　　二月二日江上行，东风日暖闻吹笙。花须柳眼各无赖，
<br>　　紫蝶黄蜂俱有情。万里忆归元亮井，三年从事亚夫营。
<br>　　新滩莫悟游人意，更作风檐夜雨声。
<br>
<br>卷539_93 「筹笔驿」李商隐
<br>　　猿鸟犹疑畏简书，风云常为护储胥。徒令上将挥神笔，
<br>　　终见降王走传车。管乐有才终不忝，关张无命欲何如。
<br>　　他年锦里经祠庙，梁父吟成恨有馀。
<br>
<br>卷539_94 「屏风」李商隐
<br>　　六曲连环接翠帷，高楼半夜酒醒时。
<br>　　掩灯遮雾密如此，雨落月明俱不知。
<br>
<br>卷539_95 「春日」李商隐
<br>　　欲入卢家白玉堂，新春催破舞衣裳。
<br>　　蝶衔红蕊蜂衔粉，共助青楼一日忙。
<br>
<br>卷539_96 「武侯庙古柏」李商隐
<br>　　蜀相阶前柏，龙蛇捧閟宫。阴成外江畔，老向惠陵东。
<br>　　大树思冯异，甘棠忆召公。叶凋湘燕雨，枝拆海鹏风。
<br>　　玉垒经纶远，金刀历数终。谁将出师表，一为问昭融。
<br>
<br>卷539_97 「风」李商隐
<br>　　撩钗盘孔雀，恼带拂鸳鸯。罗荐谁教近，斋时锁洞房。
<br>
<br>卷539_98 「即日」李商隐
<br>　　一岁林花即日休，江间亭下怅淹留。重吟细把真无奈，
<br>　　已落犹开未放愁。山色正来衔小苑，春阴只欲傍高楼。
<br>　　金鞍忽散银壶漏，更醉谁家白玉钩。
<br>
<br>卷539_99 「九成宫（九成宫本隋仁寿宫贞观间修之以避暑因更名）」李商隐
<br>　　十二层城阆苑西，平时避暑拂虹霓。云随夏后双龙尾，
<br>　　风逐周王八骏蹄。吴岳晓光连翠巘，甘泉晚景上丹梯。
<br>　　荔枝卢橘沾恩幸，鸾鹊天书湿紫泥。
<br>
<br>卷539_100 「少将」李商隐
<br>　　族亚齐安陆，风高汉武威。烟波别墅醉，花月后门归。
<br>　　青海闻传箭，天山报合围。一朝携剑起，上马即如飞。
<br>
<br>卷539_101 「咏史」李商隐
<br>　　历览前贤国与家，成由勤俭破由奢。何须琥珀方为枕，
<br>　　岂得真珠始是车。运去不逢青海马，力穷难拔蜀山蛇。
<br>　　几人曾预南薰曲，终古苍梧哭翠华。
<br>
<br>卷539_102 「赠白道者（一作咏史第二首）」李商隐
<br>　　十二楼前再拜辞，灵风正满碧桃枝。
<br>　　壶中若是有天地，又向壶中伤别离。
<br>
<br>卷539_103 「无题二首」李商隐
<br>　　昨夜星辰昨夜风，画楼西畔桂堂东。身无彩凤双飞翼，
<br>　　心有灵犀一点通。隔座送钩春酒暖，分曹射覆蜡灯红。
<br>　　嗟余听鼓应官去，走马兰台类断蓬。
<br>　　闻道阊门萼绿华，昔年相望抵天涯。
<br>　　岂知一夜秦楼客，偷看吴王苑内花。
<br>
<br>卷539_104 「汉宫词」李商隐
<br>　　青雀西飞竟未回，君王长在集灵台。
<br>　　侍臣最有相如渴，不赐金茎露一杯。
<br>
<br>卷539_105 「无题四首」李商隐
<br>　　来是空言去绝踪，月斜楼上五更钟。梦为远别啼难唤，
<br>　　书被催成墨未浓。蜡照半笼金翡翠，麝熏微度绣芙蓉。
<br>　　刘郎已恨蓬山远，更隔蓬山一万重。
<br>　　飒飒东风细雨来，芙蓉塘外有轻雷。金蟾啮锁烧香入，
<br>　　玉虎牵丝汲井回。贾氏窥帘韩掾少，宓妃留枕魏王才。
<br>　　春心莫共花争发，一寸相思一寸灰。
<br>　　含情春晼晚，暂见夜阑干。楼响将登怯，帘烘欲过难。
<br>　　多羞钗上燕，真愧镜中鸾。归去横塘晓，华星送宝鞍。
<br>　　何处哀筝随急管，樱花永巷垂杨岸。东家老女嫁不售，
<br>　　白日当天三月半。溧阳公主年十四，清明暖后同墙看。
<br>　　归来展转到五更，梁间燕子闻长叹。
<br>
<br>卷539_106 「赴职梓潼留别畏之员外同年」李商隐
<br>　　佳兆联翩遇凤凰，雕文羽帐紫金床。桂花香处同高第，
<br>　　柿叶翻时独悼亡。乌鹊失栖长不定，鸳鸯何事自相将。
<br>　　京华庸蜀三千里，送到咸阳见夕阳。
<br>
<br>卷539_107 「桂林路中作」李商隐
<br>　　地暖无秋色，江晴有暮晖。空馀蝉嘒嘒，犹向客依依。
<br>　　村小犬相护，沙平僧独归。欲成西北望，又见鹧鸪飞。
<br>
<br>卷539_108 「无题」李商隐
<br>　　照梁初有情，出水旧知名。裙衩芙蓉小，钗茸翡翠轻。
<br>　　锦长书郑重，眉细恨分明。莫近弹棋局，中心最不平。
<br>
<br>卷539_109 「蝶三首」李商隐
<br>　　初来小苑中，稍与琐闱通。远恐芳尘断，轻忧艳雪融。
<br>　　只知防皓露，不觉逆尖风。回首双飞燕，乘时入绮栊。
<br>　　长眉画了绣帘开，碧玉行收白玉台。
<br>　　为问翠钗钗上凤，不知香颈为谁回。
<br>　　寿阳公主嫁时妆，八字宫眉捧额黄。
<br>　　见我佯羞频照影，不知身属冶游郎。
<br>
<br>卷539_110 「无题二首」李商隐
<br>　　八岁偷照镜，长眉已能画。十岁去踏青，芙蓉作裙衩。
<br>　　十二学弹筝，银甲不曾卸。十四藏六亲，悬知犹未嫁。
<br>　　十五泣春风，背面秋千下。
<br>　　幽人不倦赏，秋暑贵招邀。竹碧转怅望，池清尤寂寥。
<br>　　露花终裛湿，风蝶强娇饶。此地如携手，兼君不自聊。
<br>
<br>卷539_111 「王十二兄与畏之员外相访见招小饮…以悼亡日近不去因寄」李商隐
<br>　　谢傅门庭旧末行，今朝歌管属檀郎。更无人处帘垂地，
<br>　　欲拂尘时簟竟床。嵇氏幼男犹可悯，左家娇女岂能忘。
<br>　　秋霖腹疾俱难遣，万里西风夜正长。
<br>
<br>卷539_112 「隋宫（一云隋堤）」李商隐
<br>　　乘兴南游不戒严，九重谁省谏书函。
<br>　　春风举国裁宫锦，半作障泥半作帆。
<br>
<br>卷539_113 「落花」李商隐
<br>　　高阁客竟去，小园花乱飞。参差连曲陌，迢递送斜晖。
<br>　　肠断未忍扫，眼穿仍欲归。芳心向春尽，所得是沾衣。
<br>
<br>卷539_114 「月」李商隐
<br>　　池上与桥边，难忘复可怜。帘开最明夜，簟卷已凉天。
<br>　　流处水花急，吐时云叶鲜。姮娥无粉黛，只是逞婵娟。
<br>
<br>卷539_115 「赠宗鲁筇竹杖」李商隐
<br>　　大夏资轻策，全溪赠所思。静怜穿树远，滑想过苔迟。
<br>　　鹤怨朝还望，僧闲暮有期。风流真底事，常欲傍清羸。
<br>
<br>卷539_116 「垂柳」李商隐
<br>　　娉婷小苑中，婀娜曲池东。朝佩皆垂地，仙衣尽带风。
<br>　　七贤宁占竹，三品且饶松。肠断灵和殿，先皇玉座空。
<br>
<br>卷539_117 「曲池」李商隐
<br>　　日下繁香不自持，月中流艳与谁期。迎忧急鼓疏钟断，
<br>　　分隔休灯灭烛时。张盖欲判江滟滟，回头更望柳丝丝。
<br>　　从来此地黄昏散，未信河梁是别离。
<br>
<br>卷539_118 「代应二首」李商隐
<br>　　沟水分流西复东，九秋霜月五更风。
<br>　　离鸾别凤今何在，十二玉楼空更空。
<br>　　昨夜双钩败，今朝百草输。关西狂小吏，惟喝绕床卢。
<br>
<br>卷539_119 「席上作」李商隐
<br>　　淡云轻雨拂高唐，玉殿秋来夜正长。
<br>　　料得也应怜宋玉，一生惟事楚襄王。
<br>
<br>卷539_120 「访隐者不遇成二绝」李商隐
<br>　　秋水悠悠浸墅扉，梦中来数觉来稀。
<br>　　玄蝉去尽叶黄落，一树冬青人未归。
<br>　　城郭休过识者稀，哀猿啼处有柴扉。
<br>　　沧江白日樵渔路，日暮归来雨满衣。
<br>
<br>卷539_121 「破镜」李商隐
<br>　　玉匣清光不复持，菱花散乱月轮亏。
<br>　　秦台一照山鸡后，便是孤鸾罢舞时。
<br>
<br>卷539_122 「无题」李商隐
<br>　　紫府仙人号宝灯，云浆未饮结成冰。
<br>　　如何雪月交光夜，更在瑶台十二层。
<br>
<br>卷539_123 「赠庾十二朱版」李商隐
<br>　　固漆投胶不可开，赠君珍重抵琼瑰。
<br>　　君王晓坐金銮殿，只待相如草诏来。
<br>
<br>卷539_124 「李花」李商隐
<br>　　李径独来数，愁情相与悬。自明无月夜，强笑欲风天。
<br>　　减粉与园箨，分香沾渚莲。徐妃久已嫁，犹自玉为钿。
<br>
<br>卷539_125 「柳」李商隐
<br>　　曾逐东风拂舞筵，乐游春苑断肠天。
<br>　　如何肯到清秋日，已带斜阳又带蝉。
<br>
<br>卷539_126 「三月十日流杯亭」李商隐
<br>　　身属中军少得归，木兰花尽失春期。
<br>　　偷随柳絮到城外，行过水西闻子规。
<br>
<br>卷539_127 「过招国李家南园二首」李商隐
<br>　　潘岳无妻客为愁，新人来坐旧妆楼。
<br>　　春风犹自疑联句，雪絮相和飞不休。
<br>　　长亭岁尽雪如波，此去秦关路几多。
<br>　　惟有梦中相近分，卧来无睡欲如何。
<br>
<br>卷539_128 「留赠畏之」李商隐
<br>　　清时无事奏明光，不遣当关报早霜。中禁词臣寻引领，
<br>　　左川归客自回肠。郎君下笔惊鹦鹉，侍女吹笙弄凤凰。
<br>　　空寄大罗天上事，众仙同日咏霓裳。
<br>　　待得郎来月已低，寒暄不道醉如泥。
<br>　　五更又欲向何处，骑马出门乌夜啼。
<br>　　户外重阴黯不开，含羞迎夜复临台。
<br>　　潇湘浪上有烟景，安得好风吹汝来。
<br>
<br>卷539_129 「为有」李商隐
<br>　　为有云屏无限娇，凤城寒尽怕春宵。
<br>　　无端嫁得金龟婿，辜负香衾事早朝。
<br>
<br>卷539_130 「无题」李商隐
<br>　　相见时难别亦难，东风无力百花残。春蚕到死丝方尽，
<br>　　蜡炬成灰泪始干。晓镜但愁云鬓改，夜吟应觉月光寒。
<br>　　蓬山此去无多路，青鸟殷勤为探看。
<br>
<br>卷539_131 「碧城三首」李商隐
<br>　　碧城十二曲阑干，犀辟尘埃玉辟寒。阆苑有书多附鹤，
<br>　　女床无树不栖鸾。星沈海底当窗见，雨过河源隔座看。
<br>　　若是晓珠明又定，一生长对水晶盘。
<br>　　对影闻声已可怜，玉池荷叶正田田。不逢萧史休回首，
<br>　　莫见洪崖又拍肩。紫凤放娇衔楚佩，赤鳞狂舞拨湘弦。
<br>　　鄂君怅望舟中夜，绣被焚香独自眠。
<br>　　七夕来时先有期，洞房帘箔至今垂。玉轮顾兔初生魄，
<br>　　铁网珊瑚未有枝。检与神方教驻景，收将凤纸写相思。
<br>　　武皇内传分明在，莫道人间总不知。
<br>
<br>卷539_132 「对雪二首」李商隐
<br>　　寒气先侵玉女扉，清光旋透省郎闱。梅花大庾岭头发，
<br>　　柳絮章台街里飞。欲舞定随曹植马，有情应湿谢庄衣。
<br>　　龙山万里无多远，留待行人二月归。
<br>　　旋扑珠帘过粉墙，轻于柳絮重于霜。已随江令夸琼树，
<br>　　又入卢家妒玉堂。侵夜可能争桂魄，忍寒应欲试梅妆。
<br>　　关河冻合东西路，肠断斑骓送陆郎。
<br>
<br>卷539_133 「蜂」李商隐
<br>　　小苑华池烂熳通，后门前槛思无穷。宓妃腰细才胜露，
<br>　　赵后身轻欲倚风。红壁寂寥崖蜜尽，碧帘迢递雾巢空。
<br>　　青陵粉蝶休离恨，长定相逢二月中。
<br>
<br>卷539_134 「公子」李商隐
<br>　　外戚封侯自有恩，平明通籍九华门。
<br>　　金唐公主年应小，二十君王未许婚。
<br>
<br>卷539_135 「赋得鸡」李商隐
<br>　　稻粱犹足活诸雏，妒敌专场好自娱。
<br>　　可要五更惊晓梦，不辞风雪为阳乌。
<br>
<br>卷539_136 「明神」李商隐
<br>　　明神司过岂令冤，暗室由来有祸门。
<br>　　莫为无人欺一物，他时须虑石能言。
<br>
<br>卷539_137 「辛未七夕」李商隐
<br>　　恐是仙家好别离，故教迢递作佳期。由来碧落银河畔，
<br>　　可要金风玉露时。清漏渐移相望久，微云未接过来迟。
<br>　　岂能无意酬乌鹊，惟与蜘蛛乞巧丝。
<br>
<br>卷539_138 「壬申七夕」李商隐
<br>　　已驾七香车，心心待晓霞。风轻惟响珮，日薄不嫣花。
<br>　　桂嫩传香远，榆高送影斜。成都过卜肆，曾妒识灵槎。
<br>
<br>卷539_139 「壬申闰秋题赠乌鹊」李商隐
<br>　　绕树无依月正高，邺城新泪溅云袍。
<br>　　几年始得逢秋闰，两度填河莫告劳。
<br>
<br>卷539_140 「端居」李商隐
<br>　　远书归梦两悠悠，只有空床敌素秋。
<br>　　阶下青苔与红树，雨中寥落月中愁。
<br>
<br>卷539_141 「夜半」李商隐
<br>　　三更三点万家眠，露欲为霜月堕烟。
<br>　　斗鼠上堂蝙蝠出，玉琴时动倚窗弦。
<br>
<br>卷539_142 「玉山」李商隐
<br>　　玉山高与阆风齐，玉水清流不贮泥。何处更求回日驭，
<br>　　此中兼有上天梯。珠容百斛龙休睡，桐拂千寻凤要栖。
<br>　　闻道神仙有才子，赤箫吹罢好相携。
<br>
<br>卷539_143 「张恶子庙」李商隐
<br>　　下马捧椒浆，迎神白玉堂。如何铁如意，独自与姚苌。
<br>
<br>卷539_144 「雨」李商隐
<br>　　摵摵度瓜园，依依傍竹轩。秋池不自冷，风叶共成喧。
<br>　　窗迥有时见，檐高相续翻。侵宵送书雁，应为稻粱恩。
<br>
<br>卷539_145 「菊」李商隐
<br>　　暗暗淡淡紫，融融冶冶黄。陶令篱边色，罗含宅里香。
<br>　　几时禁重露，实是怯残阳。愿泛金鹦鹉，升君白玉堂。
<br>
<br>卷539_146 「牡丹」李商隐
<br>　　锦帏初卷卫夫人，绣被犹堆越鄂君。垂手乱翻雕玉佩，
<br>　　招腰争舞郁金裙。石家蜡烛何曾剪，荀令香炉可待熏。
<br>　　我是梦中传彩笔，欲书花叶寄朝云。
<br>
<br>卷539_147 「北楼」李商隐
<br>　　春物岂相干，人生只强欢。花犹曾敛夕，酒竟不知寒。
<br>　　异域东风湿，中华上象宽。此楼堪北望，轻命倚危栏。
<br>
<br>卷539_148 「拟沈下贤」李商隐
<br>　　千二百轻鸾，春衫瘦著宽。倚风行稍急，含雪语应寒。
<br>　　带火遗金斗，兼珠碎玉盘。河阳看花过，曾不问潘安。
<br>
<br>卷539_149 「蝶」李商隐
<br>　　飞来绣户阴，穿过画楼深。重傅秦台粉，轻涂汉殿金。
<br>　　相兼惟柳絮，所得是花心。可要凌孤客，邀为子夜吟。
<br>
<br>卷539_150 「饮席代官妓赠两从事」李商隐
<br>　　新人桥上著春衫，旧主江边侧帽檐。
<br>　　愿得化为红绶带，许教双凤一时衔。
<br>
<br>卷539_151 「代魏宫私赠」李商隐
<br>　　来时西馆阻佳期，去后漳河隔梦思。
<br>　　知有宓妃无限意，春松秋菊可同时。
<br>
<br>卷539_152 「代元城吴令暗为答」李商隐
<br>　　背阙归藩路欲分，水边风日半西曛。
<br>　　荆王枕上原无梦，莫枉阳台一片云。
<br>
<br>卷539_153 「牡丹」李商隐
<br>　　压径复缘沟，当窗又映楼。终销一国破，不啻万金求。
<br>　　鸾凤戏三岛，神仙居十洲。应怜萱草淡，却得号忘忧。
<br>
<br>卷539_154 「百果嘲樱桃」李商隐
<br>　　珠实虽先熟，琼莩纵早开。流莺犹故在，争得讳含来。
<br>
<br>卷539_155 「樱桃答」李商隐
<br>　　众果莫相诮，天生名品高。何因古乐府，惟有郑樱桃。
<br>
<br>卷539_156 「晓坐（一云后閤）」李商隐
<br>　　后閤罢朝眠，前墀思黯然。梅应未假雪，柳自不胜烟。
<br>　　泪续浅深绠，肠危高下弦。红颜无定所，得失在当年。
<br>
<br>卷539_157 「咏史」李商隐
<br>　　北湖南埭水漫漫，一片降旗百尺竿。
<br>　　三百年间同晓梦，钟山何处有龙盘。
<br>
<br>卷539_158 「一片」李商隐
<br>　　一片非烟隔九枝，蓬峦仙仗俨云旗。天泉水暖龙吟细，
<br>　　露畹春多凤舞迟。榆荚散来星斗转，桂花寻去月轮移。
<br>　　人间桑海朝朝变，莫遣佳期更后期。
<br>
<br>卷539_159 「日射」李商隐
<br>　　日射纱窗风撼扉，香罗拭手春事违。
<br>　　回廊四合掩寂寞，碧鹦鹉对红蔷薇。
<br>
<br>卷539_160 「题鹅」李商隐
<br>　　眠沙卧水自成群，曲岸残阳极浦云。
<br>　　那解将心怜孔翠，羁雌长共故雄分。
<br>
<br>卷539_161 「华清宫」李商隐
<br>　　朝元阁迥羽衣新，首按昭阳第一人。
<br>　　当日不来高处舞，可能天下有胡尘。
<br>
<br>卷539_162 「梓潼望长卿山至巴西复怀谯秀」李商隐
<br>　　梓潼不见马相如，更欲南行问酒垆。
<br>　　行到巴西觅谯秀，巴西惟是有寒芜。
<br>
<br>卷539_163 「齐宫词」李商隐
<br>　　永寿兵来夜不扃，金莲无复印中庭。
<br>　　梁台歌管三更罢，犹自风摇九子铃。
<br>
<br>卷539_164 「十一月中旬至扶风界见梅花」李商隐
<br>　　匝路亭亭艳，非时裛裛香。素娥惟与月，青女不饶霜。
<br>　　赠远虚盈手，伤离适断肠。为谁成早秀，不待作年芳。
<br>
<br>卷539_165 「青陵台」李商隐
<br>　　青陵台畔日光斜，万古贞魂倚暮霞。
<br>　　莫讶韩凭为蛱蝶，等闲飞上别枝花。
<br>
<br>卷539_166 「东还」李商隐
<br>　　自有仙才自不知，十年长梦采华芝。
<br>　　秋风动地黄云暮，归去嵩阳寻旧师。
<br>
<br>卷539_167 「酬崔八早梅有赠兼示之作」李商隐
<br>　　知访寒梅过野塘，久留金勒为回肠。谢郎衣袖初翻雪，
<br>　　荀令熏炉更换香。何处拂胸资蝶粉，几时涂额藉蜂黄。
<br>　　维摩一室虽多病，亦要天花作道场。
<br>
<br>卷539_168 「春风」李商隐
<br>　　春风虽自好，春物太昌昌。若教春有意，惟遣一枝芳。
<br>　　我意殊春意，先春已断肠。
<br>
<br>卷539_169 「蜀桐」李商隐
<br>　　玉垒高桐拂玉绳，上含非雾下含冰。
<br>　　枉教紫凤无栖处，斫作秋琴弹坏陵。
<br>
<br>卷539_170 「汉宫」李商隐
<br>　　通灵夜醮达清晨，承露盘晞甲帐春。
<br>　　王母不来方朔去，更须重见李夫人。
<br>
<br>卷539_171 「判春」李商隐
<br>　　一桃复一李，井上占年芳。笑处如临镜，窥时不隐墙。
<br>　　敢言西子短，谁觉宓妃长。珠玉终相类，同名作夜光。
<br>
<br>卷539_172 「促漏」李商隐
<br>　　促漏遥钟动静闻，报章重叠杳难分。舞鸾镜匣收残黛，
<br>　　睡鸭香炉换夕熏。归去定知还向月，梦来何处更为云。
<br>　　南塘渐暖蒲堪结，两两鸳鸯护水纹。
<br>
<br>卷539_173 「江东」李商隐
<br>　　惊鱼拨剌燕翩翾，独自江东上钓船。
<br>　　今日春光太漂荡，谢家轻絮沈郎钱。
<br>
<br>卷539_174 「读任彦升碑」李商隐
<br>　　任昉当年有美名，可怜才调最纵横。
<br>　　梁台初建应惆怅，不得萧公作骑兵。
<br>
<br>卷539_175 「荷花」李商隐
<br>　　都无色可并，不奈此香何。瑶席乘凉设，金羁落晚过。
<br>　　回衾灯照绮，渡袜水沾罗。预想前秋别，离居梦棹歌。
<br>
<br>卷539_176 「五松驿」李商隐
<br>　　独下长亭念过秦，五松不见见舆薪。
<br>　　只应既斩斯高后，寻被樵人用斧斤。
<br>
<br>卷539_177 「灞岸」李商隐
<br>　　山东今岁点行频，几处冤魂哭虏尘。
<br>　　灞水桥边倚华表，平时二月有东巡。
<br>
<br>卷539_178 「送臻师二首」李商隐
<br>　　昔去灵山非拂席，今来沧海欲求珠。
<br>　　楞伽顶上清凉地，善眼仙人忆我无。
<br>　　苦海迷途去未因，东方过此几微尘。
<br>　　何当百亿莲花上，一一莲花见佛身。
<br>
<br>卷539_179 「七夕」李商隐
<br>　　鸾扇斜分凤幄开，星桥横过鹊飞回。
<br>　　争将世上无期别，换得年年一度来。
<br>
<br>卷539_180 「谢先辈防记念拙诗甚多，异日偶有此寄」李商隐
<br>　　晓用云添句，寒将雪命篇。良辰多自感，作者岂皆然。
<br>　　熟寝初同鹤，含嘶欲并蝉。题时长不展，得处定应偏。
<br>　　南浦无穷树，西楼不住烟。改成人寂寂，寄与路绵绵。
<br>　　星势寒垂地，河声晓上天。夫君自有恨，聊借此中传。
<br>
<br>卷539_181 「马嵬二首」李商隐
<br>　　冀马燕犀动地来，自埋红粉自成灰。
<br>　　君王若道能倾国，玉辇何由过马嵬。
<br>　　海外徒闻更九州，他生未卜此生休。空闻虎旅传宵柝，
<br>　　无复鸡人报晓筹。此日六军同驻马，当时七夕笑牵牛。
<br>　　如何四纪为天子，不及卢家有莫愁。
<br>
<br>卷539_182 「可叹」李商隐
<br>　　幸会东城宴未回，年华忧共水相催。梁家宅里秦宫入，
<br>　　赵后楼中赤凤来。冰簟且眠金镂枕，琼筵不醉玉交杯。
<br>　　宓妃愁坐芝田馆，用尽陈王八斗才。
<br>
<br>卷539_183 「望喜驿别嘉陵江水二绝」李商隐
<br>　　嘉陵江水此东流，望喜楼中忆阆州。
<br>　　若到阆中还赴海，阆州应更有高楼。
<br>　　千里嘉陵江水色，含烟带月碧于蓝。
<br>　　今朝相送东流后，犹自驱车更向南。
<br>
<br>卷539_184 「别薛岩宾」李商隐
<br>　　曙爽行将拂，晨清坐欲凌。别离真不那，风物正相仍。
<br>　　漫水任谁照，衰花浅自矜。还将两袖泪，同向一窗灯。
<br>　　桂树乖真隐，芸香是小惩。清规无以况，且用玉壶冰。
<br>
<br>卷539_185 「富平少侯」李商隐
<br>　　七国三边未到忧，十三身袭富平侯。不收金弹抛林外，
<br>　　却惜银床在井头。彩树转灯珠错落，绣檀回枕玉雕锼。
<br>　　当关不报侵晨客，新得佳人字莫愁。
<br>
<br>卷539_186 「肠」李商隐
<br>　　有怀非惜恨，不奈寸肠何。即席回弥久，前时断固多。
<br>　　热应翻急烧，冷欲彻微波。隔树澌澌雨，通池点点荷。
<br>　　倦程山向背，望国阙嵯峨。故念飞书及，新欢借梦过。
<br>　　染筠休伴泪，绕雪莫追歌。拟问阳台事，年深楚语讹。
<br>
<br>卷539_187 「赠宇文中丞」李商隐
<br>　　欲构中天正急材，自缘烟水恋平台。
<br>　　人间只有嵇延祖，最望山公启事来。
<br>
<br>卷539_188 「晓起」李商隐
<br>　　拟杯当晓起，呵镜可微寒。隔箔山樱熟，褰帷桂烛残。
<br>　　书长为报晚，梦好更寻难。影响输双蝶，偏过旧畹兰。
<br>
<br>卷539_189 「闺情」李商隐
<br>　　红露花房白蜜脾，黄蜂紫蝶两参差。
<br>　　春窗一觉风流梦，却是同袍不得知。
<br>
<br>卷539_190 「月夕」李商隐
<br>　　草下阴虫叶上霜，朱栏迢递压湖光。
<br>　　兔寒蟾冷桂花白，此夜姮娥应断肠。
<br>
<br>卷539_191 「杏花」李商隐
<br>　　上国昔相值，亭亭如欲言。异乡今暂赏，眽眽岂无恩。
<br>　　援少风多力，墙高月有痕。为含无限意，遂对不胜繁。
<br>　　仙子玉京路，主人金谷园。几时辞碧落，谁伴过黄昏。
<br>　　镜拂铅华腻，炉藏桂烬温。终应催竹叶，先拟咏桃根。
<br>　　莫学啼成血，从教梦寄魂。吴王采香径，失路入烟村。
<br>
<br>卷539_192 「灯」李商隐
<br>　　皎洁终无倦，煎熬亦自求。花时随酒远，雨后背窗休。
<br>　　冷暗黄茅驿，暄明紫桂楼。锦囊名画掩，玉局败棋收。
<br>　　何处无佳梦，谁人不隐忧。影随帘押转，光信簟文流。
<br>　　客自胜潘岳，侬今定莫愁。固应留半焰，回照下帏羞。
<br>
<br>卷539_193 「清河」李商隐
<br>　　舟小回仍数，楼危凭亦频。燕来从及社，蝶舞太侵晨。
<br>　　绛雪除烦后，霜梅取味新。年华无一事，只是自伤春。
<br>
<br>卷539_194 「袜」李商隐
<br>　　尝闻宓妃袜，渡水欲生尘。好借常娥著，清秋踏月轮。
<br>
<br>卷539_195 「追代卢家人嘲堂内」李商隐
<br>　　道却横波字，人前莫谩羞。只应同楚水，长短入淮流。
<br>
<br>卷539_196 「代应」李商隐
<br>　　本来银汉是红墙，隔得卢家白玉堂。
<br>　　谁与王昌报消息，尽知三十六鸳鸯。
<br>
<br>卷539_197 「离亭赋得折杨柳二首（乐府诗题作杨柳枝）」李商隐
<br>　　暂凭樽酒送无憀，莫损愁眉与细腰。
<br>　　人世死前惟有别，春风争拟惜长条。
<br>　　含烟惹雾每依依，万绪千条拂落晖。
<br>　　为报行人休尽折，半留相送半迎归。
<br>
<br>卷539_198 「寄永道士」李商隐
<br>　　共上云山独下迟，阳台白道细如丝。
<br>　　君今并倚三珠树，不记人间落叶时。
<br>
<br>卷539_199 「华州周大夫宴席」李商隐
<br>　　郡斋何用酒如泉，饮德先时已醉眠。
<br>　　若共门人推礼分，戴崇争得及彭宣。
<br>
<br>卷539_200 「荆山」李商隐
<br>　　压河连华势孱颜，鸟没云归一望间。
<br>　　杨仆移关三百里，可能全是为荆山。
<br>
<br>卷539_201 「次陕州先寄源从事」李商隐
<br>　　离思羁愁日欲晡，东周西雍此分涂。
<br>　　回銮佛寺高多少，望尽黄河一曲无。
<br>
<br>卷539_202 「过郑广文旧居（郑虔）」李商隐
<br>　　宋玉平生恨有馀，远循三楚吊三闾。
<br>　　可怜留著临江宅，异代应教庾信居。
<br>
<br>卷539_203 「东下三旬苦于风土马上戏作」李商隐
<br>　　路绕函关东复东，身骑征马逐惊蓬。
<br>　　天池辽阔谁相待，日日虚乘九万风。
<br>
<br>卷539_204 「莫愁」李商隐
<br>　　雪中梅下与谁期，梅雪相兼一万枝。
<br>　　若是石城无艇子，莫愁还自有愁时。
<br>
<br>卷539_205 「梦令狐学士」李商隐
<br>　　山驿荒凉白竹扉，残灯向晓梦清晖。
<br>　　右银台路雪三尺，凤诏裁成当直归。
<br>
<br>卷539_206 「涉洛川」李商隐
<br>　　通谷阳林不见人，我来遗恨古时春。
<br>　　宓妃漫结无穷恨，不为君王杀灌均。
<br>
<br>卷539_207 「有感」李商隐
<br>　　中路因循我所长，古来才命两相妨。
<br>　　劝君莫强安蛇足，一盏芳醪不得尝。
<br>
<br>卷539_208 「宫妓」李商隐
<br>　　珠箔轻明拂玉墀，披香新殿斗腰支。
<br>　　不须看尽鱼龙戏，终遣君王怒偃师。
<br>
<br>卷539_209 「宫辞」李商隐
<br>　　君恩如水向东流，得宠忧移失宠愁。
<br>　　莫向尊前奏花落，凉风只在殿西头。
<br>
<br>卷539_210 「代赠二首」李商隐
<br>　　楼上黄昏欲望休，玉梯横绝月中钩。
<br>　　芭蕉不展丁香结，同向春风各自愁。
<br>　　东南日出照高楼，楼上离人唱石州。
<br>　　总把春山扫眉黛，不知供得几多愁。
<br>
<br>卷539_211 「楚吟」李商隐
<br>　　山上离宫宫上楼，楼前宫畔暮江流。
<br>　　楚天长短黄昏雨，宋玉无愁亦自愁。
<br>
<br>卷539_212 「瑶池」李商隐
<br>　　瑶池阿母绮窗开，黄竹歌声动地哀。
<br>　　八骏日行三万里，穆王何事不重来。
<br>
<br>卷539_213 「柳」李商隐
<br>　　为有桥边拂面香，何曾自敢占流光。
<br>　　后庭玉树承恩泽，不信年华有断肠。
<br>
<br>卷539_214 「寄在朝郑曹独孤李四同年」李商隐
<br>　　昔岁陪游旧迹多，风光今日两蹉跎。
<br>　　不因醉本兰亭在，兼忘当年旧永和。 
<br>
<br>　　　　　　　　　　　　　　　卷五百四十
<br>
<br>卷540_1 「南朝」李商隐
<br>　　地险悠悠天险长，金陵王气应瑶光。
<br>　　休夸此地分天下，只得徐妃半面妆。
<br>
<br>卷540_2 「题汉祖庙」李商隐
<br>　　乘运应须宅八荒，男儿安在恋池隍。
<br>　　君王自起新丰后，项羽何曾在故乡。
<br>
<br>卷540_3 「韩冬郎即席为诗相送一座尽惊他日余方…兼呈畏之员外」李商隐
<br>　　十岁裁诗走马成，冷灰残烛动离情。
<br>　　桐花万里丹山路，雏凤清于老凤声。
<br>　　剑栈风樯各苦辛，别时冰雪到时春。
<br>　　为凭何逊休联句，瘦尽东阳姓沈人。
<br>
<br>卷540_4 「评事翁寄赐饧粥走笔为答」李商隐
<br>　　粥香饧白杏花天，省对流莺坐绮筵。
<br>　　今日寄来春已老，凤楼迢递忆秋千。
<br>
<br>卷540_5 「东阿王」李商隐
<br>　　国事分明属灌均，西陵魂断夜来人。
<br>　　君王不得为天子，半为当时赋洛神。
<br>
<br>卷540_6 「圣女祠」李商隐
<br>　　松篁台殿蕙香帏，龙护瑶窗凤掩扉。无质易迷三里雾，
<br>　　不寒长著五铢衣。人间定有崔罗什，天上应无刘武威。
<br>　　寄问钗头双白燕，每朝珠馆几时归。
<br>
<br>卷540_7 「独居有怀」李商隐
<br>　　麝重愁风逼，罗疏畏月侵。怨魂迷恐断，娇喘细疑沈。
<br>　　数急芙蓉带，频抽翡翠簪。柔情终不远，遥妒已先深。
<br>　　浦冷鸳鸯去，园空蛱蝶寻。蜡花长递泪，筝柱镇移心。
<br>　　觅使嵩云暮，回头灞岸阴。只闻凉叶院，露井近寒砧。
<br>
<br>卷540_8 「过景陵」李商隐
<br>　　武皇精魄久仙升，帐殿凄凉烟雾凝。
<br>　　俱是苍生留不得，鼎湖何异魏西陵。
<br>
<br>卷540_9 「临发崇让宅紫薇」李商隐
<br>　　一树浓姿独看来，秋庭暮雨类轻埃。不先摇落应为有，
<br>　　已欲别离休更开。桃绶含情依露井，柳绵相忆隔章台。
<br>　　天涯地角同荣谢，岂要移根上苑栽。
<br>
<br>卷540_10 「及第东归次灞上，却寄同年」李商隐
<br>　　芳桂当年各一枝，行期未分压春期。江鱼朔雁长相忆，
<br>　　秦树嵩云自不知。下苑经过劳想像，东门送饯又差池。
<br>　　灞陵柳色无离恨，莫枉长条赠所思。
<br>
<br>卷540_11 「野菊（又见《孙逖集》，题作咏楼前海石榴）」李商隐
<br>　　苦竹园南椒坞边，微香冉冉泪涓涓。已悲节物同寒雁，
<br>　　忍委芳心与暮蝉。细路独来当此夕，清尊相伴省他年。
<br>　　紫云新苑移花处，不敢霜栽近御筵。
<br>
<br>卷540_12 「板桥晓别」李商隐
<br>　　回望高城落晓河，长亭窗户压微波。
<br>　　水仙欲上鲤鱼去，一夜芙蓉红泪多。
<br>
<br>卷540_13 「过伊仆射旧宅」李商隐
<br>　　朱邸方酬力战功，华筵俄叹逝波穷。回廊檐断燕飞去，
<br>　　小阁尘凝人语空。幽泪欲干残菊露，馀香犹入败荷风。
<br>　　何能更涉泷江去，独立寒流吊楚宫。
<br>
<br>卷540_14 「关门柳」李商隐
<br>　　永定河边一行柳，依依长发故年春。
<br>　　东来西去人情薄，不为清阴减路尘。
<br>
<br>卷540_15 「酬别令狐补阙」李商隐
<br>　　惜别夏仍半，回途秋已期。那修直谏草，更赋赠行诗。
<br>　　锦段知无报，青萍肯见疑。人生有通塞，公等系安危。
<br>　　警露鹤辞侣，吸风蝉抱枝。弹冠如不问，又到扫门时。
<br>
<br>卷540_16 「银河吹笙」李商隐
<br>　　怅望银河吹玉笙，楼寒院冷接平明。重衾幽梦他年断，
<br>　　别树羁雌昨夜惊。月榭故香因雨发，风帘残烛隔霜清。
<br>　　不须浪作缑山意，湘瑟秦箫自有情。
<br>
<br>卷540_17 「与同年李定言曲水闲话戏作」李商隐
<br>　　海燕参差沟水流，同君身世属离忧。相携花下非秦赘，
<br>　　对泣春天类楚囚。碧草暗侵穿苑路，珠帘不卷枕江楼。
<br>　　莫惊五胜埋香骨，地下伤春亦白头。
<br>
<br>卷540_18 「彭城公薨后赠杜二十七胜李十七潘二君…安平公门下」李商隐
<br>　　梁山兖水约从公，两地参差一旦空。
<br>　　谢墅庾村相吊后，自今岐路各西东。
<br>
<br>卷540_19 「闻歌」李商隐
<br>　　敛笑凝眸意欲歌，高云不动碧嵯峨。铜台罢望归何处，
<br>　　玉辇忘还事几多。青冢路边南雁尽，细腰宫里北人过。
<br>　　此声肠断非今日，香灺灯光奈尔何。
<br>
<br>卷540_20 「赠华阳宋真人兼寄清都刘先生」李商隐
<br>　　沦谪千年别帝宸，至今犹谢蕊珠人。但惊茅许同仙籍，
<br>　　不道刘卢是世亲。玉检赐书迷凤篆，金华归驾冷龙鳞。
<br>　　不因杖屦逢周史，徐甲何曾有此身。
<br>
<br>卷540_21 「楚宫二首（后首一作天水闲话旧事）」李商隐
<br>　　十二峰前落照微，高唐宫暗坐迷归。
<br>　　朝云暮雨长相接，犹自君王恨见稀。
<br>　　月姊曾逢下彩蟾，倾城消息隔重帘。已闻佩响知腰细，
<br>　　更辨弦声觉指纤。暮雨自归山悄悄，秋河不动夜厌厌。
<br>　　王昌且在墙东住，未必金堂得免嫌。
<br>
<br>卷540_22 「和友人戏赠二首（一作和令狐八戏题）」李商隐
<br>　　东望花楼曾不同，西来双燕信休通。仙人掌冷三霄露，
<br>　　玉女窗虚五夜风。翠袖自随回雪转，烛房寻类外庭空。
<br>　　殷勤莫使清香透，牢合金鱼锁桂丛。
<br>　　迢递青门有几关，柳梢楼角见南山。明珠可贯须为佩，
<br>　　白璧堪裁且作环。子夜休歌团扇掩，新正未破剪刀闲。
<br>　　猿啼鹤怨终年事，未抵熏炉一夕间。
<br>
<br>卷540_23 「题二首后重有戏赠任秀才」李商隐
<br>　　一丈红蔷拥翠筠，罗窗不识绕街尘。峡中寻觅长逢雨，
<br>　　月里依稀更有人。虚为错刀留远客，枉缘书札损文鳞。
<br>　　适知小阁还斜照，羡杀乌龙卧锦茵。
<br>
<br>卷540_24 「有感二首（乙卯年有感丙辰年诗成二诗纪甘露之变）」李商隐
<br>　　九服归元化，三灵叶睿图。如何本初辈，自取屈牦诛。
<br>　　有甚当车泣，因劳下殿趋。何成奏云物，直是灭萑苻。
<br>　　证逮符书密，辞连性命俱。竟缘尊汉相，不早辨胡雏。
<br>　　鬼箓分朝部，军烽照上都。敢云堪恸哭，未免怨洪炉。
<br>　　丹陛犹敷奏，彤庭欻战争。临危对卢植，始悔用庞萌。
<br>　　御仗收前殿，兵徒剧背城。苍黄五色棒，掩遏一阳生。
<br>　　古有清君侧，今非乏老成。素心虽未易，此举太无名。
<br>　　谁瞑衔冤目，宁吞欲绝声。近闻开寿宴，不废用咸英。
<br>
<br>卷540_25 「重有感」李商隐
<br>　　玉帐牙旗得上游，安危须共主君忧。窦融表已来关右，
<br>　　陶侃军宜次石头。岂有蛟龙愁失水，更无鹰隼与高秋。
<br>　　昼号夜哭兼幽显，早晚星关雪涕收。
<br>
<br>卷540_26 「寿安公主出降」李商隐
<br>　　沩水闻贞媛，常山索锐师。昔忧迷帝力，今分送王姬。
<br>　　事等和强虏，恩殊睦本枝。四郊多垒在，此礼恐无时。
<br>
<br>卷540_27 「夕阳楼」李商隐
<br>　　花明柳暗绕天愁，上尽重城更上楼。
<br>　　欲问孤鸿向何处，不知身世自悠悠。
<br>
<br>卷540_28 「春雨」李商隐
<br>　　怅卧新春白袷衣，白门寥落意多违。红楼隔雨相望冷，
<br>　　珠箔飘灯独自归。远路应悲春晼晚，残宵犹得梦依稀。
<br>　　玉珰缄札何由达，万里云罗一雁飞。
<br>
<br>卷540_29 「中元作」李商隐
<br>　　绛节飘飖宫国来，中元朝拜上清回。羊权须得金条脱，
<br>　　温峤终虚玉镜台。曾省惊眠闻雨过，不知迷路为花开。
<br>　　有娀未抵瀛洲远，青雀如何鸩鸟媒。
<br>
<br>卷540_30 「鸳鸯」李商隐
<br>　　雌去雄飞万里天，云罗满眼泪潸然。
<br>　　不须长结风波愿，锁向金笼始两全。
<br>
<br>卷540_31 「楚宫」李商隐
<br>　　湘波如泪色漻漻，楚厉迷魂逐恨遥。枫树夜猿愁自断，
<br>　　女萝山鬼语相邀。空归腐败犹难复，更困腥臊岂易招。
<br>　　但使故乡三户在，彩丝谁惜惧长蛟。
<br>
<br>卷540_32 「妓席暗记送同年独孤云之武昌」李商隐
<br>　　叠嶂千重叫恨猿，长江万里洗离魂。
<br>　　武昌若有山头石，为拂苍苔检泪痕。
<br>
<br>卷540_33 「宿晋昌亭闻惊禽」李商隐
<br>　　羁绪鳏鳏夜景侵，高窗不掩见惊禽。飞来曲渚烟方合，
<br>　　过尽南塘树更深。胡马嘶和榆塞笛，楚猿吟杂橘村砧。
<br>　　失群挂木知何限，远隔天涯共此心。
<br>
<br>卷540_34 「深宫」李商隐
<br>　　金殿销香闭绮栊，玉壶传点咽铜龙。狂飙不惜萝阴薄，
<br>　　清露偏知桂叶浓。斑竹岭边无限泪，景阳宫里及时钟。
<br>　　岂知为雨为云处，只有高唐十二峰。
<br>
<br>卷540_35 「明禅师院酬从兄见寄」李商隐
<br>　　贞吝嫌兹世，会心驰本原。人非四禅缚，地绝一尘喧。
<br>　　霜露欹高木，星河压故园。斯游傥为胜，九折幸回轩。
<br>
<br>卷540_36 「寄裴衡」李商隐
<br>　　别地萧条极，如何更独来。秋应为黄叶，雨不厌青苔。
<br>　　沈约只能瘦，潘仁岂是才。杂情堪底寄，惟有冷于灰。
<br>
<br>卷540_37 「即日」李商隐
<br>　　小苑试春衣，高楼倚暮晖。夭桃惟是笑，舞蝶不空飞。
<br>　　赤岭久无耗，鸿门犹合围。几家缘锦字，含泪坐鸳机。
<br>
<br>卷540_38 「淮阳路」李商隐
<br>　　荒村倚废营，投宿旅魂惊。断雁高仍急，寒溪晓更清。
<br>　　昔年尝聚盗，此日颇分兵。猜贰谁先致，三朝事始平。
<br>
<br>卷540_39 「崇让宅东亭醉后沔然有作」李商隐
<br>　　曲岸风雷罢，东亭霁日凉。新秋仍酒困，幽兴暂江乡。
<br>　　摇落真何遽，交亲或未忘。一帆彭蠡月，数雁塞门霜。
<br>　　俗态虽多累，仙标发近狂。声名佳句在，身世玉琴张。
<br>　　万古山空碧，无人鬓免黄。骅骝忧老大，鶗鴂妒芬芳。
<br>　　密竹沈虚籁，孤莲泊晚香。如何此幽胜，淹卧剧清漳。
<br>
<br>卷540_40 「晚晴」李商隐
<br>　　深居俯夹城，春去夏犹清。天意怜幽草，人间重晚晴。
<br>　　并添高阁迥，微注小窗明。越鸟巢干后，归飞体更轻。
<br>
<br>卷540_41 「迎寄韩鲁州（瞻同年）」李商隐
<br>　　积雨晚骚骚，相思正郁陶。不知人万里，时有燕双高。
<br>　　寇盗缠三辅，莓苔滑百牢。圣朝推卫霍，归日动仙曹。
<br>
<br>卷540_42 「武夷山」李商隐
<br>　　只得流霞酒一杯，空中箫鼓几时回。
<br>　　武夷洞里生毛竹，老尽曾孙更不来。
<br>
<br>卷540_43 「一片」李商隐
<br>　　一片琼英价动天，连城十二昔虚传。
<br>　　良工巧费真为累，楮叶成来不直钱。
<br>
<br>卷540_44 「寄成都高苗二从事（时二公从事商隐座主府）」李商隐
<br>　　红莲幕下紫梨新，命断湘南病渴人。
<br>　　今日问君能寄否，二江风水接天津。
<br>
<br>卷540_45 「郑州献从叔舍人褎」李商隐
<br>　　蓬岛烟霞阆苑钟，三官笺奏附金龙。茅君奕世仙曹贵，
<br>　　许掾全家道气浓。绛简尚参黄纸案，丹炉犹用紫泥封。
<br>　　不知他日华阳洞，许上经楼第几重。
<br>
<br>卷540_46 「西南行却寄相送者」李商隐
<br>　　百里阴云覆雪泥，行人只在雪云西。
<br>　　明朝惊破还乡梦，定是陈仓碧野鸡。
<br>
<br>卷540_47 「四皓庙」李商隐
<br>　　羽翼殊勋弃若遗，皇天有运我无时。
<br>　　庙前便接山门路，不长青松长紫芝。
<br>
<br>卷540_48 「题白石莲花寄楚公」李商隐
<br>　　白石莲花谁所共，六时长捧佛前灯。空庭苔藓饶霜露，
<br>　　时梦西山老病僧。大海龙宫无限地，诸天雁塔几多层。
<br>　　漫夸鹙子真罗汉，不会牛车是上乘。
<br>
<br>卷540_49 「安定城楼」李商隐
<br>　　迢递高城百尺楼，绿杨枝外尽汀洲。贾生年少虚垂泪，
<br>　　王粲春来更远游。永忆江湖归白发，欲回天地入扁舟。
<br>　　不知腐鼠成滋味，猜意鸳雏竟未休。
<br>
<br>卷540_50 「隋宫守岁」李商隐
<br>　　消息东郊木帝回，宫中行乐有新梅。沈香甲煎为庭燎，
<br>　　玉液琼苏作寿杯。遥望露盘疑是月，远闻鼍鼓欲惊雷。
<br>　　昭阳第一倾城客，不踏金莲不肯来。
<br>
<br>卷540_51 「利州江潭作（感孕金轮所）」李商隐
<br>　　神剑飞来不易销，碧潭珍重驻兰桡。自携明月移灯疾，
<br>　　欲就行云散锦遥。河伯轩窗通贝阙，水宫帷箔卷冰绡。
<br>　　他时燕脯无人寄，雨满空城蕙叶雕。
<br>
<br>卷540_52 「即目」李商隐
<br>　　地宽楼已迥，人更迥于楼。细意经春物，伤酲属暮愁。
<br>　　望赊殊易断，恨久欲难收。大势真无利，多情岂自由。
<br>　　空园兼树废，败港拥花流。书去青枫驿，鸿归杜若洲。
<br>　　单栖应分定，辞疾索谁忧。更替林鸦恨，惊频去不休。
<br>
<br>卷540_53 「相思（一作相思树上）」李商隐
<br>　　相思树上合欢枝，紫凤青鸾共羽仪。
<br>　　肠断秦台吹管客，日西春尽到来迟。
<br>
<br>卷540_54 「茂陵」李商隐
<br>　　汉家天马出蒲梢，苜蓿榴花遍近郊。内苑只知含凤觜，
<br>　　属车无复插鸡翘。玉桃偷得怜方朔，金屋修成贮阿娇。
<br>　　谁料苏卿老归国，茂陵松柏雨萧萧。
<br>
<br>卷540_55 「镜槛」李商隐
<br>　　镜槛芙蓉入，香台翡翠过。拨弦惊火凤，交扇拂天鹅。
<br>　　隐忍阳城笑，喧传郢市歌。仙眉琼作叶，佛髻钿为螺。
<br>　　五里无因雾，三秋只见河。月中供药剩，海上得绡多。
<br>　　玉集胡沙割，犀留圣水磨。斜门穿戏蝶，小阁锁飞蛾。
<br>　　骑襜侵鞯卷，车帷约幰鈋.传书两行雁，取酒一封驼。
<br>　　桥迥凉风压，沟横夕照和。待乌燕太子，驻马魏东阿。
<br>　　想像铺芳褥，依稀解醉罗。散时帘隔露，卧后幕生波。
<br>　　梯稳从攀桂，弓调任射莎。岂能抛断梦，听鼓事朝珂。
<br>
<br>卷540_56 「送郑大台文南觐（郑畋）」李商隐
<br>　　黎辟滩声五月寒，南风无处附平安。
<br>　　君怀一匹胡威绢，争拭酬恩泪得干。
<br>
<br>卷540_57 「风」李商隐
<br>　　迥拂来鸿急，斜催别燕高。已寒休惨淡，更远尚呼号。
<br>　　楚色分西塞，夷音接下牢。归舟天外有，一为戒波涛。
<br>
<br>卷540_58 「洞庭鱼」李商隐
<br>　　洞庭鱼可拾，不假更垂罾。闹若雨前蚁，多于秋后蝇。
<br>　　岂思鳞作簟，仍计腹为灯。浩荡天池路，翱翔欲化鹏。
<br>
<br>卷540_59 「天涯」李商隐
<br>　　春日在天涯，天涯日又斜。莺啼如有泪，为湿最高花。
<br>
<br>卷540_60 「喜舍弟羲叟及第上礼部魏公」李商隐
<br>　　国以斯文重，公仍内署来。风标森太华，星象逼中台。
<br>　　朝满迁莺侣，门多吐凤才。宁同鲁司寇，惟铸一颜回。
<br>
<br>卷540_61 「哀筝」李商隐
<br>　　延颈全同鹤，柔肠素怯猿。湘波无限泪，蜀魄有馀冤。
<br>　　轻幰长无道，哀筝不出门。何由问香炷，翠幕自黄昏。
<br>
<br>卷540_62 「自南山北归经分水岭」李商隐
<br>　　水急愁无地，山深故有云。那通极目望，又作断肠分。
<br>　　郑驿来虽及，燕台哭不闻。犹馀遗意在，许刻镇南勋。
<br>
<br>卷540_63 「旧顿（顿，宿食处也。天子行幸住宿处，亦曰顿）」李商隐
<br>　　东人望幸久咨嗟，四海于今是一家。
<br>　　犹锁平时旧行殿，尽无宫户有宫鸦。
<br>
<br>卷540_64 「代董秀才却扇」李商隐
<br>　　莫将画扇出帷来，遮掩春山滞上才。
<br>　　若道团圆似明月，此中须放桂花开。
<br>
<br>卷540_65 「有感」李商隐
<br>　　非关宋玉有微辞，却是襄王梦觉迟。
<br>　　一自高唐赋成后，楚天云雨尽堪疑。
<br>
<br>卷540_66 「骊山有感」李商隐
<br>　　骊岫飞泉泛暖香，九龙呵护玉莲房。
<br>　　平明每幸长生殿，不从金舆惟寿王。
<br>
<br>卷540_67 「别智玄法师」李商隐
<br>　　云鬓无端怨别离，十年移易住山期。
<br>　　东西南北皆垂泪，却是杨朱真本师。
<br>
<br>卷540_68 「赠孙绮新及第」李商隐
<br>　　长乐遥听上苑钟，彩衣称庆桂香浓。
<br>　　陆机始拟夸文赋，不觉云间有士龙。
<br>
<br>卷540_69 「代秘书赠弘文馆诸校书」李商隐
<br>　　清切曹司近玉除，比来秋兴复何如。
<br>　　崇文馆里丹霜后，无限红梨忆校书。
<br>
<br>卷540_70 「乱石」李商隐
<br>　　虎踞龙蹲纵复横，星光渐减雨痕生。
<br>　　不须并碍东西路，哭杀厨头阮步兵。
<br>
<br>卷540_71 「日日」李商隐
<br>　　日日春光斗日光，山城斜路杏花香。
<br>　　几时心绪浑无事，得及游丝百尺长。
<br>
<br>卷540_72 「过楚宫」李商隐
<br>　　巫峡迢迢旧楚宫，至今云雨暗丹枫。
<br>　　微生尽恋人间乐，只有襄王忆梦中。
<br>
<br>卷540_73 「龙池」李商隐
<br>　　龙池赐酒敞云屏，羯鼓声高众乐停。
<br>　　夜半宴归宫漏永，薛王沉醉寿王醒。
<br>
<br>卷540_74 「泪」李商隐
<br>　　永巷长年怨绮罗，离情终日思风波。湘江竹上痕无限，
<br>　　岘首碑前洒几多。人去紫台秋入塞，兵残楚帐夜闻歌。
<br>　　朝来灞水桥边问，未抵青袍送玉珂。
<br>
<br>卷540_75 「十字水期韦潘侍御同年不至时韦寓居水次故郭汾宁宅」李商隐
<br>　　伊水溅溅相背流，朱栏画阁几人游。漆灯夜照真无数，
<br>　　蜡炬晨炊竟未休。顾我有怀同大梦，期君不至更沈忧。
<br>　　西园碧树今谁主，与近高窗卧听秋。
<br>
<br>卷540_76 「流莺」李商隐
<br>　　流莺漂荡复参差，渡陌临流不自持。巧啭岂能无本意，
<br>　　良辰未必有佳期。风朝露夜阴晴里，万户千门开闭时。
<br>　　曾苦伤春不忍听，凤城何处有花枝。
<br>
<br>卷540_77 「出关宿盘豆馆对丛芦有感」李商隐
<br>　　芦叶梢梢夏景深，邮亭暂欲洒尘襟。昔年曾是江南客，
<br>　　此日初为关外心。思子台边风自急，玉娘湖上月应沉。
<br>　　清声不远行人去，一世荒城伴夜砧。
<br>
<br>卷540_78 「和韩录事送宫人入道」李商隐
<br>　　星使追还不自由，双童捧上绿琼輈.九枝灯下朝金殿，
<br>　　三素云中侍玉楼。凤女颠狂成久别，月娥孀独好同游。
<br>　　当时若爱韩公子，埋骨成灰恨未休。
<br>
<br>卷540_79 「即目」李商隐
<br>　　小鼎煎茶面曲池，白须道士竹间棋。
<br>　　何人书破蒲葵扇，记著南塘移树时。
<br>
<br>卷540_80 「圣女祠」李商隐
<br>　　杳蔼逢仙迹，苍茫滞客途。何年归碧落，此路向皇都。
<br>　　消息期青雀，逢迎异紫姑。肠回楚国梦，心断汉宫巫。
<br>　　从骑裁寒竹，行车荫白榆。星娥一去后，月姊更来无。
<br>　　寡鹄迷苍壑，羁凰怨翠梧。惟应碧桃下，方朔是狂夫。
<br>
<br>卷540_81 「七月二十九日崇让宅宴作」李商隐
<br>　　露如微霰下前池，月过回塘万竹悲。浮世本来多聚散，
<br>　　红蕖何事亦离披。悠扬归梦惟灯见，濩落生涯独酒知。
<br>　　岂到白头长只尔，嵩阳松雪有心期。
<br>
<br>卷540_82 「赠从兄阆之」李商隐
<br>　　怅望人间万事违，私书幽梦约忘机。荻花村里鱼标在，
<br>　　石藓庭中鹿迹微。幽径定携僧共入，寒塘好与月相依。
<br>　　城中猘犬憎兰佩，莫损幽芳久不归。
<br>
<br>卷540_83 「吴宫」李商隐
<br>　　龙槛沉沉水殿清，禁门深掩断人声。
<br>　　吴王宴罢满宫醉，日暮水漂花出城。
<br>
<br>卷540_84 「常娥」李商隐
<br>　　云母屏风烛影深，长河渐落晓星沈。
<br>　　常娥应悔偷灵药，碧海青天夜夜心。
<br>
<br>卷540_85 「残花」李商隐
<br>　　残花啼露莫留春，尖发谁非怨别人。
<br>　　若但掩关劳独梦，宝钗何日不生尘。
<br>
<br>卷540_86 「天津西望」李商隐
<br>　　虏马崩腾忽一狂，翠华无日到东方。
<br>　　天津西望肠真断，满眼秋波出苑墙。
<br>
<br>卷540_87 「西亭」李商隐
<br>　　此夜西亭月正圆，疏帘相伴宿风烟。
<br>　　梧桐莫更翻清露，孤鹤从来不得眠。
<br>
<br>卷540_88 「忆住一师」李商隐
<br>　　无事经年别远公，帝城钟晓忆西峰。
<br>　　炉烟消尽寒灯晦，童子开门雪满松。
<br>
<br>卷540_89 「昨夜」李商隐
<br>　　不辞鶗鴂妒年芳，但惜流尘暗烛房。
<br>　　昨夜西池凉露满，桂花吹断月中香。
<br>
<br>卷540_90 「海客」李商隐
<br>　　海客乘槎上紫氛，星娥罢织一相闻。
<br>　　只应不惮牵牛妒，聊用支机石赠君。
<br>
<br>卷540_91 「初食笋呈座中」李商隐
<br>　　嫩箨香苞初出林，於陵论价重如金。
<br>　　皇都陆海应无数，忍剪凌云一寸心。
<br>
<br>卷540_92 「早起」李商隐
<br>　　风露澹清晨，帘间独起人。莺花啼又笑，毕竟是谁春。
<br>
<br>卷540_93 「寄蜀客」李商隐
<br>　　君到临邛问酒垆，近来还有长卿无。
<br>　　金徽却是无情物，不许文君忆故夫。
<br>
<br>卷540_94 「行至金牛驿寄兴元渤海尚书」李商隐
<br>　　楼上春云水底天，五云章色破巴笺。诸生个个王恭柳，
<br>　　从事人人庾杲莲。六曲屏风江雨急，九枝灯檠夜珠圆。
<br>　　深惭走马金牛路，骤和陈王白玉篇。
<br>
<br>卷540_95 「深树见一颗樱桃尚在」李商隐
<br>　　高桃留晚实，寻得小庭南。矮堕绿云髻，欹危红玉簪。
<br>　　惜堪充凤食，痛已被莺含。越鸟夸香荔，齐名亦未甘。
<br>
<br>卷540_96 「细雨」李商隐
<br>　　帷飘白玉堂，簟卷碧牙床。楚女当时意，萧萧发彩凉。
<br>
<br>卷540_97 「歌舞」李商隐
<br>　　遏云歌响清，回雪舞腰轻。只要君流眄，君倾国自倾。
<br>
<br>卷540_98 「海上」李商隐
<br>　　石桥东望海连天，徐福空来不得仙。
<br>　　直遣麻姑与搔背，可能留命待桑田。
<br>
<br>卷540_99 「魏侯第东北楼堂郢叔言别，聊用书所见成篇」李商隐
<br>　　暗楼连夜阁，不拟为黄昏。未必断别泪，何曾妨梦魂。
<br>　　疑穿花逶迤，渐近火温黁.海底翻无水，仙家却有村。
<br>　　锁香金屈戌，殢酒玉昆仑。羽白风交扇，冰清月映盆。
<br>　　旧欢尘自积，新岁电犹奔。霞绮空留段，云峰不带根。
<br>　　念君千里舸，江草漏灯痕。
<br>
<br>卷540_100 「白云夫旧居」李商隐
<br>　　平生误识白云夫，再到仙檐忆酒垆。
<br>　　墙外万株人绝迹，夕阳惟照欲栖乌。
<br>
<br>卷540_101 「同学彭道士参寥」李商隐
<br>　　莫羡仙家有上真，仙家暂谪亦千春。
<br>　　月中桂树高多少，试问西河斫树人。
<br>
<br>卷540_102 「到秋」李商隐
<br>　　扇风淅沥簟流离，万里南风滞所思。
<br>　　守到清秋还寂寞，叶丹苔碧闭门时。
<br>
<br>卷540_103 「华师」李商隐
<br>　　孤鹤不睡云无心，衲衣筇杖来西林。
<br>　　院门昼锁回廊静，秋日当阶柿叶阴。
<br>
<br>卷540_104 「华岳下题西王母庙」李商隐
<br>　　神仙有分岂关情，八马虚随落日行。
<br>　　莫恨名姬中夜没，君王犹自不长生。
<br>
<br>卷540_105 「过华清内厩门」李商隐
<br>　　华清别馆闭黄昏，碧草悠悠内厩门。
<br>　　自是明时不巡幸，至今青海有龙孙。
<br>
<br>卷540_106 「乐游原」李商隐
<br>　　万树鸣蝉隔岸虹，乐游原上有西风。
<br>　　羲和自趁虞泉宿，不放斜阳更向东。
<br>
<br>卷540_107 「赠荷花」李商隐
<br>　　世间花叶不相伦，花入金盆叶作尘。惟有绿荷红菡萏，
<br>
<br>卷舒开合任天真。此花此叶常相映，翠减红衰愁杀人。
<br>
<br>卷540_108 「丹丘」李商隐
<br>　　青女丁宁结夜霜，羲和辛苦送朝阳。
<br>　　丹丘万里无消息，几对梧桐忆凤凰。
<br>
<br>卷540_109 「房君珊瑚散」李商隐
<br>　　不见姮娥影，清秋守月轮。月中闲杵臼，桂子捣成尘。
<br>
<br>卷540_110 「小桃园」李商隐
<br>　　竟日小桃园，休寒亦未暄。坐莺当酒重，送客出墙繁。
<br>　　啼久艳粉薄，舞多香雪翻。犹怜未圆月，先出照黄昏。
<br>
<br>卷540_111 「嘲樱桃」李商隐
<br>　　朱实鸟含尽，青楼人未归。南园无限树，独自叶如帏。
<br>
<br>卷540_112 「和张秀才落花有感」李商隐
<br>　　晴暖感馀芳，红苞杂绛房。落时犹自舞，扫后更闻香。
<br>　　梦罢收罗荐，仙归敕玉箱。回肠九回后，犹有剩回肠。
<br>
<br>卷540_113 「代越公房妓嘲徐公主（一作代公主答）」李商隐
<br>　　笑啼俱不敢，几欲是吞声。遽遣离琴怨，都由半镜明。
<br>　　应防啼与笑，微露浅深情。
<br>
<br>卷540_114 「代贵公主」李商隐
<br>　　芳条得意红，飘落忽西东。分逐春风去，风回得故丛。
<br>　　明朝金井露，始看忆春风。
<br>
<br>卷540_115 「凤」李商隐
<br>　　万里峰峦归路迷，未判容彩借山鸡。
<br>　　新春定有将雏乐，阿阁华池两处栖。
<br>
<br>卷540_116 「昭肃皇帝挽歌辞三首」李商隐
<br>　　九县怀雄武，三灵仰睿文。周王传叔父，汉后重神君。
<br>　　玉律朝惊露，金茎夜切云。笳箫凄欲断，无复咏横汾。
<br>　　玉塞惊宵柝，金桥罢举烽。始巢阿阁凤，旋驾鼎湖龙。
<br>　　门咽通神鼓，楼凝警夜钟。小臣观吉从，犹误欲东封。
<br>　　莫验昭华琯，虚传甲帐神。海迷求药使，雪隔献桃人。
<br>　　桂寝青云断，松扉白露新。万方同象鸟，举恸满秋尘。
<br>
<br>卷540_117 「梓州罢吟寄同舍」李商隐
<br>　　不拣花朝与雪朝，五年从事霍嫖姚。君缘接座交珠履，
<br>　　我为分行近翠翘。楚雨含情皆有托，漳滨卧病竟无憀.
<br>　　长吟远下燕台去，惟有衣香染未销。
<br>
<br>卷540_118 「无题二首」李商隐
<br>　　凤尾香罗薄几重，碧文圆顶夜深缝。扇裁月魄羞难掩，
<br>　　车走雷声语未通。曾是寂寥金烬暗，断无消息石榴红。
<br>　　斑骓只系垂杨岸，何处西南任好风。
<br>　　重帷深下莫愁堂，卧后清宵细细长。神女生涯原是梦，
<br>　　小姑居处本无郎。风波不信菱枝弱，月露谁教桂叶香。
<br>　　直道相思了无益，未妨惆怅是清狂。
<br>
<br>卷540_119 「病中早访招国李十将军遇挈家游曲江」李商隐
<br>　　十顷平波溢岸清，病来惟梦此中行。
<br>　　相如未是真消渴，犹放沱江过锦城。
<br>
<br>卷540_120 「昨日」李商隐
<br>　　昨日紫姑神去也，今朝青鸟使来赊。未容言语还分散，
<br>　　少得团圆足怨嗟。二八月轮蟾影破，十三弦柱雁行斜。
<br>　　平明钟后更何事，笑倚墙边梅树花。
<br>
<br>卷540_121 「樱桃花下」李商隐
<br>　　流莺舞蝶两相欺，不取花芳正结时。
<br>　　他日未开今日谢，嘉辰长短是参差。
<br>
<br>卷540_122 「故驿迎吊故桂府常侍有感」李商隐
<br>　　饥乌翻树晚鸡啼，泣过秋原没马泥。
<br>　　二纪征南恩与旧，此时丹旐玉山西。
<br>
<br>卷540_123 「槿花」李商隐
<br>　　风露凄凄秋景繁，可怜荣落在朝昏。
<br>　　未央宫里三千女，但保红颜莫保恩。
<br>
<br>卷540_124 「暮秋独游曲江」李商隐
<br>　　荷叶生时春恨生，荷叶枯时秋恨成。
<br>　　深知身在情长在，怅望江头江水声。
<br>
<br>卷540_125 「任弘农尉献州刺史乞假还京」李商隐
<br>　　黄昏封印点刑徒，愧负荆山入座隅。
<br>　　却羡卞和双刖足，一生无复没阶趋。
<br>
<br>卷540_126 「赠句芒神」李商隐
<br>　　佳期不定春期赊，春物夭阏兴咨嗟。
<br>　　愿得句芒索青女，不教容易损年华。
<br>
<br>卷540_127 「无愁果有愁曲北齐歌」李商隐
<br>　　东有青龙西白虎，中含福星包世度。玉壶渭水笑清潭，
<br>　　凿天不到牵牛处。骐驎踏云天马狞，牛山撼碎珊瑚声。
<br>　　秋娥点滴不成泪，十二玉楼无故钉。推烟唾月抛千里，
<br>　　十番红桐一行死。白杨别屋鬼迷人，空留暗记如蚕纸。
<br>　　日暮向风牵短丝，血凝血散今谁是。
<br>
<br>卷540_128 「房中曲」李商隐
<br>　　蔷薇泣幽素，翠带花钱小。娇郎痴若云，抱日西帘晓。
<br>　　枕是龙宫石，割得秋波色。玉簟失柔肤，但见蒙罗碧。
<br>　　忆得前年春，未语含悲辛。归来已不见，锦瑟长于人。
<br>　　今日涧底松，明日山头檗。愁到天池翻，相看不相识。
<br>
<br>卷540_129 「齐梁晴云」李商隐
<br>　　缓逐烟波起，如妒柳绵飘。故临飞阁度，欲入回陂销。
<br>　　萦歌怜画扇，敞景弄柔条。更奈天南位，牛渚宿残宵。
<br>
<br>卷540_130 「效徐陵体赠更衣」李商隐
<br>　　密帐真珠络，温帏翡翠装。楚腰知便宠，宫眉正斗强。
<br>　　结带悬栀子，绣领刺鸳鸯。轻寒衣省夜，金斗熨沈香。
<br>
<br>卷540_131 「又效江南曲」李商隐
<br>　　郎船安两桨，侬舸动双桡。扫黛开宫额，裁裙约楚腰。
<br>　　乖期方积思，临酒欲拌娇。莫以采菱唱，欲羡秦台箫。
<br>
<br>卷540_132 「月夜重寄宋华阳姊妹」李商隐
<br>　　偷桃窃药事难兼，十二城中锁彩蟾。
<br>　　应共三英同夜赏，玉楼仍是水精帘。
<br>
<br>卷540_133 「访人不遇留别馆」李商隐
<br>　　卿卿不惜锁窗春，去作长楸走马身。
<br>　　闲倚绣帘吹柳絮，日高深院断无人。
<br>
<br>卷540_134 「雨中长乐水馆送赵十五滂不及」李商隐
<br>　　碧云东去雨云西，苑路高高驿路低。
<br>　　秋水绿芜终尽分，夫君太骋锦障泥。
<br>
<br>卷540_135 「汴上送李郢之苏州」李商隐
<br>　　人高诗苦滞夷门，万里梁王有旧园。烟幌自应怜白纻，
<br>　　月楼谁伴咏黄昏。露桃涂颊依苔井，风柳夸腰住水村。
<br>　　苏小小坟今在否，紫兰香径与招魂。
<br>
<br>卷540_136 「赠郑谠处士」李商隐
<br>　　浪迹江湖白发新，浮云一片是吾身。寒归山观随棋局，
<br>　　暖入汀洲逐钓轮。越桂留烹张翰鲙，蜀姜供煮陆机莼。
<br>　　相逢一笑怜疏放，他日扁舟有故人。
<br>
<br>卷540_137 「复至裴明府所居」李商隐
<br>　　伊人卜筑自幽深，桂巷杉篱不可寻。柱上雕虫对书字，
<br>　　槽中瘦马仰听琴。求之流辈岂易得，行矣关山方独吟。
<br>　　赊取松醪一斗酒，与君相伴洒烦襟。
<br>
<br>卷540_138 「览古」李商隐
<br>　　莫恃金汤忽太平，草间霜露古今情。空糊赪壤真何益，
<br>　　欲举黄旗竟未成。长乐瓦飞随水逝，景阳钟堕失天明。
<br>　　回头一吊箕山客，始信逃尧不为名。
<br>
<br>卷540_139 「子初郊墅」李商隐
<br>　　看山对酒君思我，听鼓离城我访君。腊雪已添墙下水，
<br>　　斋钟不散槛前云。阴移竹柏浓还淡，歌杂渔樵断更闻。
<br>　　亦拟村南买烟舍，子孙相约事耕耘。
<br>
<br>卷540_140 「汉南书事」李商隐
<br>　　西师万众几时回，哀痛天书近已裁。文吏何曾重刀笔，
<br>　　将军犹自舞轮台。几时拓土成王道，从古穷兵是祸胎。
<br>　　陛下好生千万寿，玉楼长御白云杯。
<br>
<br>卷540_141 「当句有对」李商隐
<br>　　密迩平阳接上兰，秦楼鸳瓦汉宫盘。池光不定花光乱，
<br>　　日气初涵露气干。但觉游蜂饶舞蝶，岂知孤凤忆离鸾。
<br>　　三星自转三山远，紫府程遥碧落宽。
<br>
<br>卷540_142 「井络」李商隐
<br>　　井络天彭一掌中，漫夸天设剑为峰。阵图东聚燕江石，
<br>　　边柝西悬雪岭松。堪叹故君成杜宇，可能先主是真龙。
<br>　　将来为报奸雄辈，莫向金牛访旧踪。
<br>
<br>卷540_143 「写意」李商隐
<br>　　燕雁迢迢隔上林，高秋望断正长吟。人间路有潼江险，
<br>　　天外山惟玉垒深。日向花间留返照，云从城上结层阴。
<br>　　三年已制思乡泪，更入新年恐不禁。
<br>
<br>卷540_144 「随师东」李商隐
<br>　　东征日调万黄金，几竭中原买斗心。军令未闻诛马谡，
<br>　　捷书惟是报孙歆。但须鸑鷟巢阿阁，岂假鸱鸮在泮林。
<br>　　可惜前朝玄菟郡，积骸成莽阵云深。
<br>
<br>卷540_145 「宋玉」李商隐
<br>　　何事荆台百万家，惟教宋玉擅才华。楚辞已不饶唐勒，
<br>　　风赋何曾让景差。落日渚宫供观阁，开年云梦送烟花。
<br>　　可怜庾信寻荒径，犹得三朝托后车。
<br>
<br>卷540_146 「韩同年新居饯韩西迎家室戏赠」李商隐
<br>　　籍籍征西万户侯，新缘贵婿起朱楼。一名我漫居先甲，
<br>　　千骑君翻在上头。云路招邀回彩凤，天河迢递笑牵牛。
<br>　　南朝禁脔无人近，瘦尽琼枝咏四愁。
<br>
<br>卷540_147 「奉和太原公送前杨秀才戴兼招杨正字戎」李商隐
<br>　　潼关地接古弘农，万里高飞雁与鸿。桂树一枝当白日，
<br>　　芸香三代继清风。仙舟尚惜乖双美，彩服何由得尽同。
<br>　　谁惮士龙多笑疾，美髭终类晋司空。
<br>
<br>卷540_148 「池边」李商隐
<br>　　玉管葭灰细细吹，流莺上下燕参差。
<br>　　日西千绕池边树，忆把枯条撼雪时。
<br>
<br>卷540_149 「贾生」李商隐
<br>　　宣室求贤访逐臣，贾生才调更无伦。
<br>　　可怜夜半虚前席，不问苍生问鬼神。
<br>
<br>卷540_150 「送王十三校书分司」李商隐
<br>　　多少分曹掌秘文，洛阳花雪梦随君。
<br>　　定知何逊缘联句，每到城东忆范云。
<br>
<br>卷540_151 「寄恼韩同年二首（时韩住萧洞）」李商隐
<br>　　帘外辛夷定已开，开时莫放艳阳回。
<br>　　年华若到经风雨，便是胡僧话劫灰。
<br>　　龙山晴雪凤楼霞，洞里迷人有几家。
<br>　　我为伤春心自醉，不劳君劝石榴花。
<br>
<br>卷540_152 「谒山」李商隐
<br>　　从来系日乏长绳，水去云回恨不胜。
<br>　　欲就麻姑买沧海，一杯春露冷如冰。
<br>
<br>卷540_153 「钧天」李商隐
<br>　　上帝钧天会众灵，昔人因梦到青冥。
<br>　　伶伦吹裂孤生竹，却为知音不得听。
<br>
<br>卷540_154 「失猿」李商隐
<br>　　祝融南去万重云，清啸无因更一闻。
<br>　　莫遣碧江通箭道，不教肠断忆同群。
<br>
<br>卷540_155 「戏题友人壁」李商隐
<br>　　花径逶迤柳巷深，小阑亭午啭春禽。
<br>　　相如解作长门赋，却用文君取酒金。
<br>
<br>卷540_156 「假日」李商隐
<br>　　素琴弦断酒瓶空，倚坐欹眠日已中。
<br>　　谁向刘灵天幕内，更当陶令北窗风。
<br>
<br>卷540_157 「寄远」李商隐
<br>　　姮娥捣药无时已，玉女投壶未肯休。
<br>　　何日桑田俱变了，不教伊水向东流。
<br>
<br>卷540_158 「王昭君」李商隐
<br>　　毛延寿画欲通神，忍为黄金不顾人。
<br>　　马上琵琶行万里，汉宫长有隔生春。
<br>
<br>卷540_159 「旧将军」李商隐
<br>　　云台高议正纷纷，谁定当时荡寇勋。
<br>　　日暮灞陵原上猎，李将军是故将军。
<br>
<br>卷540_160 「曼倩辞」李商隐
<br>　　十八年来堕世间，瑶池归梦碧桃闲。
<br>　　如何汉殿穿针夜，又向窗中觑阿环。
<br>
<br>卷540_161 「所居」李商隐
<br>　　窗下寻书细，溪边坐石平。水风醒酒病，霜日曝衣轻。
<br>　　鸡黍随人设，蒲鱼得地生。前贤无不谓，容易即遗名。
<br>
<br>卷540_162 「高松」李商隐
<br>　　高松出众木，伴我向天涯。客散初晴候，僧来不语时。
<br>　　有风传雅韵，无雪试幽姿。上药终相待，他年访伏龟。
<br>
<br>卷540_163 「访秋」李商隐
<br>　　酒薄吹还醒，楼危望已穷。江皋当落日，帆席见归风。
<br>　　烟带龙潭白，霞分鸟道红。殷勤报秋意，只是有丹枫。
<br>
<br>卷540_164 「昭州」李商隐
<br>　　桂水春犹早，昭川日正西。虎当官道斗，猿上驿楼啼。
<br>　　绳烂金沙井，松干乳洞梯。乡音殊可骇，仍有醉如泥。
<br>
<br>卷540_165 「哭刘司户蕡」李商隐
<br>　　路有论冤谪，言皆在中兴。空闻迁贾谊，不待相孙弘。
<br>　　江阔惟回首，天高但抚膺。去年相送地，春雪满黄陵。
<br>
<br>卷540_166 「裴明府居止」李商隐
<br>　　爱君茅屋下，向晚水溶溶。试墨书新竹，张琴和古松。
<br>　　坐来闻好鸟，归去度疏钟。明日还相见，桥南贳酒醲.
<br>
<br>卷540_167 「陆发荆南始至商洛」李商隐
<br>　　昔去真无奈，今还岂自知。青辞木奴橘，紫见地仙芝。
<br>　　四海秋风阔，千岩暮景迟。向来忧际会，犹有五湖期。
<br>
<br>卷540_168 「陈后宫」李商隐
<br>　　玄武开新苑，龙舟宴幸频。渚莲参法驾，沙鸟犯句陈。
<br>　　寿献金茎露，歌翻玉树尘。夜来江令醉，别诏宿临春。
<br>
<br>卷540_169 「乐游原」李商隐
<br>　　春梦乱不记，春原登已重。青门弄烟柳，紫阁舞云松。
<br>　　拂砚轻冰散，开尊绿酎浓。无悰托诗遣，吟罢更无悰。
<br>
<br>卷540_170 「赠子直花下（令狐绹字子直）」李商隐
<br>　　池光忽隐墙，花气乱侵房。屏缘蝶留粉，窗油蜂印黄。
<br>　　官书推小吏，侍史从清郎。并马更吟去，寻思有底忙。
<br>
<br>卷540_171 「小园独酌」李商隐
<br>　　柳带谁能结，花房未肯开。空馀双蝶舞，竟绝一人来。
<br>　　半展龙须席，轻斟玛瑙杯。年年春不定，虚信岁前梅。
<br>
<br>卷540_172 「思归」李商隐
<br>　　固有楼堪倚，能无酒可倾。岭云春沮洳，江月夜晴明。
<br>　　鱼乱书何托，猿哀梦易惊。旧居连上苑，时节正迁莺。
<br>
<br>卷540_173 「献寄旧府开封公（开封公，令狐楚也）」李商隐
<br>　　幕府三年远，春秋一字褒。书论秦逐客，赋续楚离骚。
<br>　　地理南溟阔，天文北极高。酬恩抚身世，未觉胜鸿毛。
<br>
<br>卷540_174 「向晚」李商隐
<br>　　当风横去幰，临水卷空帷。北土秋千罢，南朝祓禊归。
<br>　　花情羞脉脉，柳意怅微微。莫叹佳期晚，佳期自古稀。
<br>
<br>卷540_175 「春游」李商隐
<br>　　桥峻斑骓疾，川长白鸟高。烟轻惟润柳，风滥欲吹桃。
<br>　　徙倚三层阁，摩挲七宝刀。庾郎年最少，青草妒春袍。
<br>
<br>卷540_176 「离席」李商隐
<br>　　出宿金尊掩，从公玉帐新。依依向馀照，远远隔芳尘。
<br>　　细草翻惊雁，残花伴醉人。杨朱不用劝，只是更沾巾。
<br>
<br>卷540_177 「俳谐」李商隐
<br>　　短顾何由遂，迟光且莫惊。莺能歌子夜，蝶解舞宫城。
<br>　　柳讶眉双浅，桃猜粉太轻。年华有情状，吾岂怯平生。
<br>
<br>卷540_178 「细雨」李商隐
<br>　　萧洒傍回汀，依微过短亭。气凉先动竹，点细未开萍。
<br>　　稍促高高燕，微疏的的萤。故园烟草色，仍近五门青。
<br>
<br>卷540_179 「商於新开路」李商隐
<br>　　六百商於路，崎岖古共闻。蜂房春欲暮，虎阱日初曛。
<br>　　路向泉间辨，人从树杪分。更谁开捷径，速拟上青云。
<br>
<br>卷540_180 「题郑大有隐居」李商隐
<br>　　结构何峰是，喧闲此地分。石梁高泻月，樵路细侵云。
<br>　　偃卧蛟螭室，希夷鸟兽群。近知西岭上，玉管有时闻。
<br>
<br>卷540_181 「夜饮」李商隐
<br>　　卜夜容衰鬓，开筵属异方。烛分歌扇泪，雨送酒船香。
<br>　　江海三年客，乾坤百战场。谁能辞酩酊，淹卧剧清漳。
<br>
<br>卷540_182 「江上」李商隐
<br>　　万里风来地，清江北望楼。云通梁苑路，月带楚城秋。
<br>　　刺字从漫灭，归途尚阻修。前程更烟水，吾道岂淹留。
<br>
<br>卷540_183 「凉思」李商隐
<br>　　客去波平槛，蝉休露满枝。永怀当此节，倚立自移时。
<br>　　北斗兼春远，南陵寓使迟。天涯占梦数，疑误有新知。
<br>
<br>卷540_184 「鸾凤」李商隐
<br>　　旧镜鸾何处，衰桐凤不栖。金钱饶孔雀，锦段落山鸡。
<br>　　王子调清管，天人降紫泥。岂无云路分，相望不应迷。
<br>
<br>卷540_185 「李卫公（德裕）」李商隐
<br>　　绛纱弟子音尘绝，鸾镜佳人旧会稀。
<br>　　今日致身歌舞地，木棉花暖鹧鸪飞。
<br>
<br>卷540_186 「韦蟾（一作寄怀韦蟾）」李商隐
<br>　　谢家离别正凄凉，少傅临岐赌佩囊。
<br>　　却忆短亭回首处，夜来烟雨满池塘。
<br>
<br>卷540_187 「自贶」李商隐
<br>　　陶令弃官后，仰眠书屋中。谁将五斗米，拟换北窗风。
<br>
<br>卷540_188 「蝶」李商隐
<br>　　孤蝶小徘徊，翩翾粉翅开。并应伤皎洁，频近雪中来。
<br>
<br>卷540_189 「夜意」李商隐
<br>　　帘垂幕半卷，枕冷被仍香。如何为相忆，魂梦过潇湘。
<br>
<br>卷540_190 「因书」李商隐
<br>　　绝徼南通栈，孤城北枕江。猿声连月槛，鸟影落天窗。
<br>　　海石分棋子，郫筒当酒缸。生归话辛苦，别夜对凝釭.
<br>
<br>卷540_191 「奉寄安国大师兼简子蒙」李商隐
<br>　　忆奉莲花座，兼闻贝叶经。岩光分蜡屐，涧响入铜瓶。
<br>　　日下徒推鹤，天涯正对萤。鱼山羡曹植，眷属有文星。
<br>
<br>卷540_192 「闲游」李商隐
<br>　　危亭题竹粉，曲沼嗅荷花。数日同携酒，平明不在家。
<br>　　寻幽殊未极，得句总堪夸。强下西楼去，西楼倚暮霞。
<br>
<br>卷540_193 「县中恼饮席」李商隐
<br>　　晚醉题诗赠物华，罢吟还醉忘归家。
<br>　　若无江氏五色笔，争奈河阳一县花。
<br>
<br>卷540_194 「题李上谟壁」李商隐
<br>　　旧著思玄赋，新编杂拟诗。江庭犹近别，山舍得幽期。
<br>　　嫩割周颙韭，肥烹鲍照葵。饱闻南烛酒，仍及拨醅时。
<br>
<br>卷540_195 「江村题壁」李商隐
<br>　　沙岸竹森森，维艄听越禽。数家同老寿，一径自阴深。
<br>　　喜客尝留橘，应官说采金。倾壶真得地，爱日静霜砧。
<br>
<br>卷540_196 「即日」李商隐
<br>　　桂林闻旧说，曾不异炎方。山响匡床语，花飘度腊香。
<br>　　几时逢雁足，著处断猿肠。独抚青青桂，临城忆雪霜。
<br>
<br>卷540_197 「漫成五章」李商隐
<br>　　沈宋裁辞矜变律，王杨落笔得良朋。
<br>　　当时自谓宗师妙，今日惟观对属能。
<br>　　李杜操持事略齐，三才万象共端倪。
<br>　　集仙殿与金銮殿，可是苍蝇惑曙鸡。
<br>　　生儿古有孙征虏，嫁女今无王右军。
<br>　　借问琴书终一世，何如旗盖仰三分。
<br>　　代北偏师衔使节，关中裨将建行台。
<br>　　不妨常日饶轻薄，且喜临戎用草莱。
<br>　　郭令素心非黩武，韩公本意在和戎。
<br>　　两都耆旧偏垂泪，临老中原见朔风。
<br>
<br>卷540_198 「射鱼曲」李商隐
<br>　　思牢弩箭磨青石，绣额蛮渠三虎力。寻潮背日伺泅鳞，
<br>　　贝阙夜移鲸失色。纤纤粉簳馨香饵，绿鸭回塘养龙水。
<br>　　含冰汉语远于天，何由回作金盘死。
<br>
<br>卷540_199 「日高」李商隐
<br>　　镀镮故锦縻轻拖，玉xC不动便门锁。水精眠梦是何人，
<br>　　栏药日高红髲bQ.飞香上云春诉天，云梯十二门九关。
<br>　　轻身灭影何可望，粉蛾帖死屏风上。
<br>
<br>卷540_200 「宫中曲」李商隐
<br>　　云母滤宫月，夜夜白于水。赚得羊车来，低扇遮黄子。
<br>　　水精不觉冷，自刻鸳鸯翅。蚕缕茜香浓，正朝缠左臂。
<br>　　巴笺两三幅，满写承恩字。欲得识青天，昨夜苍龙是。
<br>
<br>卷540_201 「海上谣」李商隐
<br>　　桂水寒于江，玉兔秋冷咽。海底觅仙人，香桃如瘦骨。
<br>　　紫鸾不肯舞，满翅蓬山雪。借得龙堂宽，晓出揲云发。
<br>　　刘郎旧香炷，立见茂陵树。云孙帖帖卧秋烟，
<br>　　上元细字如蚕眠。
<br>
<br>卷540_202 「李夫人三首」李商隐
<br>　　一带不结心，两股方安髻。惭愧白茅人，月没教星替。
<br>　　剩结茱萸枝，多擘秋莲的。独自有波光，彩囊盛不得。
<br>　　蛮丝系条脱，妍眼和香屑。寿宫不惜铸南人，
<br>　　柔肠早被秋眸割。清澄有馀幽素香，鳏鱼渴凤真珠房。
<br>　　不知瘦骨类冰井，更许夜帘通晓霜。土花漠漠云茫茫，
<br>　　黄河欲尽天苍苍。
<br>
<br>卷540_203 「景阳宫井双桐」李商隐
<br>　　秋港菱花干，玉盘明月蚀。血渗两枯心，情多去未得。
<br>　　徒经白门伴，不见丹山客。未待刻作人，愁多有魂魄。
<br>　　谁将玉盘与，不死翻相误。天更阔于江，孙枝觅郎主。
<br>　　昔妒邻宫槐，道类双眉敛。今日繁红樱，抛人占长簟。
<br>　　翠襦不禁绽，留泪啼天眼。寒灰劫尽问方知，
<br>　　石羊不去谁相绊。
<br>
<br>卷540_204 「秋日晚思」李商隐
<br>　　桐槿日零落，雨馀方寂寥。枕寒庄蝶去，窗冷胤萤销。
<br>　　取适琴将酒，忘名牧与樵。平生有游旧，一一在烟霄。
<br>
<br>卷540_205 「春宵自遣」李商隐
<br>　　地胜遗尘事，身闲念岁华。晚晴风过竹，深夜月当花。
<br>　　石乱知泉咽，苔荒任径斜。陶然恃琴酒，忘却在山家。
<br>
<br>卷540_206 「七夕偶题」李商隐
<br>　　宝婺摇珠佩，常娥照玉轮。灵归天上匹，巧遗世间人。
<br>　　花果香千户，笙竽滥四邻。明朝晒犊鼻，方信阮家贫。
<br>
<br>卷540_207 「灵仙阁晚眺寄郓州韦评事」李商隐
<br>　　愚公方住谷，仁者本依山。共誓林泉志，胡为尊俎间。
<br>　　华莲开菡萏，荆玉刻孱颜。爽气临周道，岚光入汉关。
<br>　　满壶从蚁泛，高阁已苔斑。想就安车召，宁期负矢还。
<br>　　潘游全璧散，郭去半舟闲。定笑幽人迹，鸿轩不可攀。
<br>
<br>卷540_208 「幽居冬暮」李商隐
<br>　　羽翼摧残日，郊园寂寞时。晓鸡惊树雪，寒鹜守冰池。
<br>　　急景忽云暮，颓年浸已衰。如何匡国分，不与夙心期。
<br>
<br>卷540_209 「过姚孝子庐偶书」李商隐
<br>　　拱木临周道，荒庐积古苔。鱼因感姜出，鹤为吊陶来。
<br>　　两鬓蓬常乱，双眸血不开。圣朝敦尔类，非独路人哀。
<br>
<br>卷540_210 「赋得月照冰池」李商隐
<br>　　皓月方离海，坚冰正满池。金波双激射，璧彩两参差。
<br>　　影占徘徊处，光含的皪时。高低连素色，上下接清规。
<br>　　顾兔飞难定，潜鱼跃未期。鹊惊俱欲绕，狐听始无疑。
<br>　　似镜将盈手，如霜恐透肌。独怜游玩意，达晓不知疲。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
