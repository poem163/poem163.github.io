<HTML>
<HEAD>
<TITLE>齐己诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 齐己诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>齐己诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5724"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'齐己诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[齐己诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　　　　　　　　　　　卷八百三十八
<br>
<br>卷838_1 「夏日草堂作」齐己
<br>　　沙泉带草堂，纸帐卷空床。静是真消息，吟非俗肺肠。
<br>　　园林坐清影，梅杏嚼红香。谁住原西寺，钟声送夕阳。
<br>
<br>卷838_2 「寄镜湖方干处士（一作寄方干处士鉴湖旧居）」齐己
<br>　　贺监旧山川，空来近百年。闻君与琴鹤，终日在渔船。
<br>　　岛露深秋石，湖澄半夜天。云门几回去，题遍好林泉。
<br>
<br>卷838_3 「送人归吴」齐己
<br>　　比说归耕钓，迢迢向海涯。春寒游子路，村晚主人家。
<br>　　□□□□□，□山绿过茶。重寻旧邻里，菱藕正开花。
<br>
<br>卷838_4 「赠仰上人」齐己
<br>　　避地依真境，安闲似旧溪。干戈百里外，泉石乱峰西。
<br>　　草瑞香难歇，松灵盖尽低。寻应报休马，瓶锡向南携。
<br>
<br>卷838_5 「夜坐」齐己
<br>　　百虫声里坐，夜色共冥冥。远忆诸峰顶，曾栖此性灵。
<br>　　月华澄有象，诗思在无形。彻曙都忘寝，虚窗日照经。
<br>
<br>卷838_6 「新栽松」齐己
<br>　　野僧教种法，苒苒出蓬蒿。百岁催人老，千年待尔高。
<br>　　静宜兼竹石，幽合近猿猱。他日成阴后，秋风吹海涛。
<br>
<br>卷838_7 「期友人」齐己
<br>　　早晚逐兹来，闲门日为开。乱蛩鸣白草，残菊藉苍苔。
<br>　　困卧谁惊起，闲行自欲回。何时此携手，吾子本多才。
<br>
<br>卷838_8 「和郑谷郎中看棋」齐己
<br>　　个是仙家事，何人合用心。几时终一局，万木老千岑。
<br>　　有路如飞出，无机似陆沈。樵夫可能解，也此废光阴。
<br>
<br>卷838_9 「寄钱塘罗给事」齐己
<br>　　愤愤呕谗书，无人诵子虚。伤心天祐末，搔首懿宗初。
<br>　　海树青丛短，湖山翠点疏。秋涛看足否，罗刹石边居。
<br>
<br>卷838_10 「戊辰岁湘中寄郑谷郎中」齐己
<br>　　白发久慵簪，常闻病亦吟。瘦应成鹤骨，闲想似禅心。
<br>　　上国杨花乱，沧洲荻笋深。不堪思翠巘，西望独沾襟。
<br>
<br>卷838_11 「寓言」齐己
<br>　　造化安能保，山川凿欲翻。精华销地底，珠玉聚侯门。
<br>　　始作骄奢本，终为祸乱根。亡家与亡国，云此更何言。
<br>
<br>卷838_12 「寄王振拾遗（戊辰岁）」齐己
<br>　　折槛意何如，平安信不虚。近来焚谏草，深去觅山居。
<br>　　□□□□□，□□□□馀。分明知在处，难寄乱离书。
<br>
<br>卷838_13 「经贾岛旧居」齐己
<br>　　先生居处所，野烧几为灰。若有吟魂在，应随夜魄回。
<br>　　地宁销志气，天忍罪清才。古木霜风晚，江禽共宿来。
<br>
<br>卷838_14 「送人游塞」齐己
<br>　　槐柳野桥边，行尘暗马前。秋风来汉地，客路入胡天。
<br>　　雁聚河流浊，羊群碛草膻。那堪陇头宿，乡梦逐潺湲。
<br>
<br>卷838_15 「桃花」齐己
<br>　　千株含露态，何处照人红。风暖仙源里，春和水国中。
<br>　　流莺应见落，舞蝶未知空。拟欲求图画，枝枝带竹丛。
<br>
<br>卷838_16 「闻雁」齐己
<br>　　何处人惊起，飞来过草堂。丹心劳避弋，万里念随阳。
<br>　　影断风天月，声孤荻岸霜。明年趁春去，江上别鸳鸯。
<br>
<br>卷838_17 「送人游南」齐己
<br>　　南国多山水，君游兴可知。船中江上景，晚泊早行时。
<br>　　子美遗魂地，藏真旧墨池。经过几销日，荒草里寻碑。
<br>
<br>卷838_18 「送益公归旧居」齐己
<br>　　旧隐终牵梦，春残结束归。溪山无伴过，风雨有花飞。
<br>　　片石留题字，孤潭照浣衣。邻僧喜相接，扫径与开扉。
<br>
<br>卷838_19 「不睡」齐己
<br>　　永夜不欲睡，虚堂闭复开。却离灯影去，待得月光来。
<br>　　落叶逢巢住，飞萤值我回。天明拂经案，一炷白檀灰。
<br>
<br>卷838_20 「新秋雨后」齐己
<br>　　夜雨洗河汉，诗怀觉有灵。篱声新蟋蟀，草影老蜻蜓。
<br>　　静引闲机发，凉吹远思醒。逍遥向谁说，时注漆园经。
<br>
<br>卷838_21 「送刘蜕秀才赴举」齐己
<br>　　百发百中□，□□□□年。丹枝如计分，一箭的无偏。
<br>　　文物兵销国，关河雪霁天。都人看春榜，韩字在谁前。
<br>
<br>卷838_22 「留题仰山大师塔院」齐己
<br>　　岚光叠杳冥，晓翠湿窗明。欲起游方去，重来绕塔行。
<br>　　乱云开鸟道，群木发秋声。曾约诸徒弟，香灯尽此生。
<br>
<br>卷838_23 「乱中闻郑谷、吴延保下世」齐己
<br>　　小谏才埋玉，星郎亦逝川。国由多聚盗，天似不容贤。
<br>　　兵火焚诗草，江流涨墓田。长安已涂炭，追想更凄然。
<br>
<br>卷838_24 「送东林寺睦公往吴国」齐己
<br>　　八月江行好，风帆日夜飘。烟霞经北固，禾黍过南朝。
<br>　　社客无宗炳，诗家有鲍昭。莫因贤相请，不返旧山椒。
<br>
<br>卷838_25 「除夜」齐己
<br>　　夜久谁同坐，炉寒鼎亦澄。乱松飘雨雪，一室掩香灯。
<br>　　白发添新岁，清吟减旧朋。明朝待晴旭，池上看春冰。
<br>
<br>卷838_26 「送秘上人」齐己
<br>　　谁喜老闲身，春山起送君。欲凭莲社信，转入洞庭云。
<br>　　道路长无阻，干戈渐不闻。秋来向何处，相忆雁成群。
<br>
<br>卷838_27 「寓居岳麓，谢进士沈彬再访」齐己
<br>　　去岁来寻我，留题在藓痕。又因风雪夜，重宿古松门。
<br>　　玉有疑休泣，诗无主且言。明朝此相送，披褐入桃源。
<br>
<br>卷838_28 「对雪」齐己
<br>　　松门堆复积，埋石亦埋莎。为瑞还难得，居贫莫厌多。
<br>　　听怜终夜落，吟惜一年过。谁在江楼望，漫漫堕绿波。
<br>
<br>卷838_29 「和岷公送李评事往宜春」齐己
<br>　　兵火销邻境，龙沙有去人。江潭牵兴远，风物入题新。
<br>　　雪湛将残腊，霞明向早春。郡侯开宴处，桃李照歌尘。
<br>
<br>卷838_30 「送僧」齐己
<br>　　老忆游方日，天涯锡独摇。凌晨从北固，冲雪向南朝。
<br>　　鬓发泉边剃，香灯树下烧。双峰诸道友，夏满有书招。
<br>
<br>卷838_31 「过荆门」齐己
<br>　　路出荆门远，行行日欲西。草枯蛮冢乱，山断汉江低。
<br>　　野店丛蒿短，烟村簇树齐。翻思故林去，在处有猿啼。
<br>
<br>卷838_32 「山中答人」齐己
<br>　　谩道诗名出，何曾著苦吟。忽来还有意，已过即无心。
<br>　　夏月山长往，霜天寺独寻。故人怜拙朴，时复寄空林。
<br>
<br>卷838_33 「赠卢明府闲居」齐己
<br>　　鬓霜垂七十，江国久辞官。满箧新风雅，何人旧岁寒。
<br>　　闲居当野水，幽鸟宿渔竿。终欲相寻去，兵戈时转难。
<br>
<br>卷838_34 「幽庭」齐己
<br>　　不放生纤草，从教遍绿苔。还防长者至，未著牡丹栽。
<br>　　蛱蝶空飞过，鶺鴒时下来。南邻折芳子，到此寂寥回。
<br>
<br>卷838_35 「送休师归长沙宁觐」齐己
<br>　　吾子此归宁，风烟是旧经。无穷芳草色，何处故山青。
<br>　　偶泊鸣蝉岛，难眠好月汀。殷勤问安外，湘岸采诗灵。
<br>
<br>卷838_36 「将游嵩华行次荆渚」齐己
<br>　　莲峰映敷水，嵩岳压伊河。两处思归久，前贤隐去多。
<br>　　闲身应绝迹，在世幸无他。会向红霞峤，僧龛对薜萝。
<br>
<br>卷838_37 「远思」齐己
<br>　　远思极何处，南楼烟水长。秋风过鸿雁，游子在潇湘。
<br>　　海面云生白，天涯堕晚光。徘徊古堤上，曾此赠垂杨。
<br>
<br>卷838_38 「寄勉二三子」齐己
<br>　　不见二三子，悠然吴楚间。尽应生白发，几个在青山。
<br>　　□□□□□，□□莫放闲。君闻国风否，千载咏关关。
<br>
<br>卷838_39 「渚宫江亭寓目」齐己
<br>　　津亭虽极望，未称本心闲。白有三江水，青无一点山。
<br>　　新鸿喧夕浦，远棹聚空湾。终遂归匡社，孤帆即此还。
<br>
<br>卷838_40 「蝴蝶」齐己
<br>　　何处背繁红，迷芳到槛重。分飞还独出，成队偶相逢。
<br>　　远害终防雀，争先不避蜂。桃蹊牵往复，兰径引相从。
<br>　　翠裛丹心冷，香凝粉翅浓。可寻穿树影，难觅宿花踪。
<br>　　日晚来仍急，春残舞未慵。西风旧池馆，犹得采芙蓉。
<br>
<br>卷838_41 「送刘秀才往东洛」齐己
<br>　　羡子去东周，行行非旅游。烟霄有兄弟，事业尽曹刘。
<br>　　洛水清奔夏，嵩云白入秋。来年遂鹏化，一举上瀛洲。
<br>
<br>卷838_42 「移竹」齐己
<br>　　旧溪千万竿，风雨夜珊珊。白首来江国，黄金买岁寒。
<br>　　乍移伤粉节，终绕著朱栏。会得承春力，新抽锦箨看。
<br>
<br>卷838_43 「雉」齐己
<br>　　角角类关关，春晴锦羽干。文呈五色异，瑞入九苞难。
<br>　　暮宿红兰暖，朝飞绿野寒。山梁从行者，错解仲尼叹。
<br>
<br>卷838_44 「怀轩辕先生」齐己
<br>　　不得先生信，空怀汗漫秋。月华离鹤背，日影上鳌头。
<br>　　欲学孤云去，其如重骨留。槎程在何处，人世屡荒丘。
<br>
<br>卷838_45 「永夜感怀寄郑谷郎中」齐己
<br>　　展转复展转，所思安可论。夜凉难就枕，月好重开门。
<br>　　霜杀百草尽，蛩归四壁根。生来苦章句，早遇至公言。
<br>
<br>卷838_46 「卖松者」齐己
<br>　　未得凌云价，何惭所买真。自知桃李世，有爱岁寒人。
<br>　　瑟瑟初离涧，青青未识尘。宁同买花者，贵逐片时春。
<br>
<br>卷838_47 「丙寅岁寄潘归仁」齐己
<br>　　九土尽荒墟，干戈杀害馀。更须忧去国，未可守贫居。
<br>　　康泰终来在，编联莫破除。他年遇知己，无耻报襜褕。
<br>
<br>卷838_48 「尝茶」齐己
<br>　　石屋晚烟生，松窗铁碾声。因留来客试，共说寄僧名。
<br>　　味击诗魔乱，香搜睡思轻。春风霅川上，忆傍绿丛行。
<br>
<br>卷838_49 「杨花」齐己
<br>　　暖景照悠悠，遮空势渐稠。乍如飞雪远，未似落花休。
<br>　　万带都门外，千株渭水头。纷纭知近夏，销歇恐成秋。
<br>　　软著朝簪去，狂随别骑游。旆冲离馆驿，莺扑绕宫楼。
<br>　　江国晴愁对，池塘晚见浮。虚窗萦笔雅，深院藉苔幽。
<br>　　静堕王孙酒，繁黏客子裘。咏吟何洁白，根本属风流。
<br>　　向日还轻举，因风更自由。不堪思汴岸，千里到扬州。
<br>
<br>卷838_50 「咏影」齐己
<br>　　万物患有象，不能逃大明。始随残魄灭，又逐晓光生。
<br>　　曲直宁相隐，洪纤必自呈。还如至公世，洞鉴是非情。
<br>
<br>卷838_51 「南归舟中二首」齐己
<br>　　南归乘客棹，道路免崎岖。江上经时节，船中听鹧鸪。
<br>　　春容含众岫，雨气泛平芜。落日停舟望，王维未有图。
<br>　　长江春气寒，客况棹声闲。夜泊诸村雨，程回数郡山。
<br>　　桑根垂断岸，浪沫聚空湾。已去邻园近，随缘是暂还。
<br>
<br>卷838_52 「送迁客」齐己
<br>　　天涯即爱州，谪去莫多愁。若似承恩好，何如傍主休。
<br>　　瘴昏铜柱黑，草赤火山秋。应想尧阴下，当时獬豸头。
<br>
<br>卷838_53 「题中上人院」齐己
<br>　　高房占境幽，讲退即冥搜。欠鹤同支遁，多诗似惠休。
<br>　　瓶澄孤井浪，案白小窗秋。莫道归山字，朝贤日献酬。
<br>
<br>卷838_54 「逢乡友」齐己
<br>　　无况来江岛，逢君话滞留。生缘同一国，相识共他州。
<br>　　竹影斜青藓，茶香在白瓯。犹怜心道合，多事亦冥搜。
<br>
<br>卷838_55 「自勉」齐己
<br>　　试算平生事，中年欠五年。知非未落后，读易尚加前。
<br>　　分受诗魔役，宁容俗态牵。闲吟见秋水，数只钓鱼船。
<br>
<br>卷838_56 「寄诗友」齐己
<br>　　天地有万物，尽应输苦心。他人虽欲解，此道奈何深。
<br>　　返朴遗时态，关门度岁阴。相思去秋夕，共对冷灯吟。
<br>
<br>卷838_57 「居道林寺书怀」齐己
<br>　　花落水喧喧，端居信昼昏。谁来看山寺，自要扫松门。
<br>　　是事皆能讳，唯诗未懒言。传闻好时世，亦欲背啼猿。
<br>
<br>卷838_58 「经吴平观」齐己
<br>　　中元斋醮后，残烬满空坛。老鹤心何待，尊师鬓已干。
<br>　　幡灯古殿夜，霜霰大椿寒。谁见长生路，人间事万端。
<br>
<br>卷838_59 「剑客」齐己
<br>　　拔剑绕残樽，歌终便出门。西风满天雪，何处报人恩。
<br>　　勇死寻常事，轻雠不足论。翻嫌易水上，细碎动离魂。
<br>
<br>卷838_60 「白发」齐己
<br>　　莫染亦莫镊，任从伊满头。白虽无耐药，黑也不禁秋。
<br>　　静枕听蝉卧，闲垂看水流。浮生未达此，多为尔为愁。
<br>
<br>卷838_61 「秋兴寄胤公」齐己
<br>　　风声吹竹健，凉气著身轻。谁有闲心去，江边看水行。
<br>　　村遥红树远，野阔白烟平。试裂芭蕉片，题诗问竺卿。
<br>
<br>卷838_62 「野步」齐己
<br>　　城里无闲处，却寻城外行。田园经雨水，乡国忆桑耕。
<br>　　傍涧蕨薇老，隔村冈陇横。何穷此心兴，时复鹧鸪声。
<br>
<br>卷838_63 「残春」齐己
<br>　　三月看无也，芳时此可嗟。园林欲向夕，风雨更吹花。
<br>　　影乱冲人蝶，声繁绕堑蛙。那堪傍杨柳，飞絮满邻家。
<br>
<br>卷838_64 「酬尚颜」齐己
<br>　　取尽风骚妙，名高身倍闲。久离王者阙，欲向祖师山。
<br>　　幕府秋招去，溪邻日望还。伊余岂酬敌，来往踏苔斑。
<br>
<br>卷838_65 「苦热」齐己
<br>　　云势嶮于峰，金流断竹风。万方应望雨，片景欲焚空。
<br>　　毒害芙蓉死，烦蒸瀑布红。恩多是团扇，出入画屏中。
<br>
<br>卷838_66 「送欧阳秀才赴举」齐己
<br>　　莫疑空手去，无援取高科。直是文章好，争如德行多。
<br>　　烟霄心一寸，霜雪路千坡。称意东归后，交亲那喜何。
<br>
<br>卷838_67 「放鹭鸶」齐己
<br>　　洁白虽堪爱，腥膻不那何。到头从所欲，还汝旧沧波。
<br>
<br>卷838_68 「谢王秀才见示诗卷」齐己
<br>　　谁见少年心，低摧向苦吟。后须离影响，得必洞精深。
<br>　　道院春苔径，僧楼夏竹林。天如爱才子，何虑未知音。
<br>
<br>卷838_69 「送徐秀才之吴」齐己
<br>　　吴都霸道昌，才子去观光。望阙云天近，朝宗水路长。
<br>　　海门收片雨，建业泊残阳。欲问淮王信，仙都即帝乡。
<br>
<br>卷838_70 「独院偶作」齐己
<br>　　风篁清一院，坐卧润肌肤。此境终抛去，邻房肯信无。
<br>　　身非王者役，门是祖师徒。毕竟伊云鸟，从来我友于。
<br>
<br>卷838_71 「酬元员外见寄」齐己
<br>　　僻巷谁相访，风篱翠蔓牵。易中通性命，贫里过流年。
<br>　　且有吟情挠，都无俗事煎。时闻得新意，多是此忘缘。
<br>
<br>卷838_72 「寄文秀大师」齐己
<br>　　皎然灵一时，还有屈于诗。世岂无英主，天何惜大师。
<br>　　道终归正始，心莫问多岐。览卷堪惊立，贞风喜未衰。
<br>
<br>卷838_73 「夏雨」齐己
<br>　　霮zw蔽穹苍，冥濛自一方。当时消酷毒，随处有清凉。
<br>　　著物声虽暴，滋农润即长。乍红萦急电，微白露残阳。
<br>　　应祷尤难得，经旬甚不妨。吟听喧竹树，立见涨池塘。
<br>　　众类声休出，群峰色尽藏。颓沱来洞壑，汗漫入潇湘。
<br>　　下叶黎甿望，高袪旱暵光。幽斋飘卧簟，极浦洒归樯。
<br>　　藓在阶从湿，花衰苑任伤。闲思济时力，歌咏发哀肠。
<br>
<br>卷838_3 「谢兴公上人寄山水簇子」齐己
<br>　　半幅古潺颜，看来心意闲。何须寻鸟道，即此出人间。
<br>　　巘暮疑啼狖，松深认掩关。知君远相惠，免我忆归山。
<br>
<br>卷838_4 「酬微上人」齐己
<br>　　古律皆深妙，新吟复造微。搜难穷月窟，琢苦尽天机。
<br>　　晚桧清蝉咽，寒江白鸟飞。他年旧山去，为子远携归。
<br>
<br>卷838_5 「同光岁送人及第东归」齐己
<br>　　西笑道何光，新朝旧桂堂。春官如白傅，内试似文皇。
<br>　　变化龙三十，升腾凤一行。还家几多兴，满袖月中香。
<br>
<br>卷838_6 「寄江居耿处士」齐己
<br>　　野癖虽相似，生涯即不同。红霞禅石上，明月钓船中。
<br>　　醉倒芦花白，吟缘蓼岸红。相思何以寄，吾道本空空。
<br>
<br>卷838_7 「病起二首」齐己
<br>　　一卧四十日，起来秋气深。已甘长逝魄，还见旧交心。
<br>　　撑拄筇犹重，枝梧力未任。终将此形陋，归死故丘林。
<br>　　秋风已伤骨，更带竹声吹。抱疾关门久，扶羸傍砌时。
<br>　　无生即不可，有死必相随。除却归真觉，何由拟免之。
<br>
<br>卷838_8 「送中观进公归巴陵」齐己
<br>　　一论破双空，持行大国中。不知从此去，何处挫邪宗。
<br>　　昼雨悬帆黑，残阳泊岛红。应游到灉岸，相忆绕茶丛。
<br>
<br>　　　　　　　　　　　　　　卷八百三十九
<br>
<br>卷839_1 「寄郑谷郎中（一作住襄州谒郑谷献诗）」齐己
<br>　　高名喧省闼，雅颂出吾唐。叠巘供秋望，无云到夕阳。
<br>　　自封修药院，别扫著僧床。几梦中朝事，依依鹓鹭行。
<br>
<br>卷839_2 「归雁」齐己
<br>　　塞门春已暖，连影起蘋风。云梦千行去，潇湘一夜空。
<br>　　江人休举网，虏将又虚弓。莫失南来伴，衡阳树即红。
<br>
<br>卷839_3 「登大林寺观白太傅题版」齐己
<br>　　九叠苍崖里，禅家凿翠开。清时谁梦到，白傅独寻来。
<br>　　怪石和僧定，闲云共鹤回。任兹休去者，心是不然灰。
<br>
<br>卷839_4 「赠曹松先辈」齐己
<br>　　今岁赴春闱，达如夫子稀。山中把卷去，榜下注官归。
<br>　　楚月吟前落，江禽酒外飞。闲游向诸寺，却看白麻衣。
<br>
<br>卷839_5 「夏日江寺寄无上人」齐己
<br>　　讲终斋磬罢，何处称真心。古寺高杉下，炎天独院深。
<br>　　燕和江鸟语，墙夺暮花阴。大府多才子，闲过在竹林。
<br>
<br>卷839_6 「夏日梅雨中寄睦公」齐己
<br>　　梅月来林寺，冥冥各闭门。已应双履迹，全没乱云根。
<br>　　琢句心无味，看经眼亦昏。何时见清霁，招我凭岩轩。
<br>
<br>卷839_7 「伤郑谷郎中」齐己
<br>　　钟陵千首作，笔绝亦身终。知落干戈里，谁家煨烬中。
<br>　　吟斋春长蕨，钓渚夜鸣鸿。惆怅秋江月，曾招我看同。
<br>
<br>卷839_8 「临行题友生壁」齐己
<br>　　山衲宜何处，经行避暑深。峰西多古寺，日午乱松阴。
<br>　　鹤默堪分静，蝉凉解助吟。殷勤题壁去，秋早此相寻。
<br>
<br>卷839_9 「别东林后回寄修睦」齐己
<br>　　昨夜从香社，辞君出薜萝。晚来巾舄上，已觉俗尘多。
<br>　　远路萦芳草，遥空共白波。南朝在天末，此去重经过。
<br>
<br>卷839_10 「古松」齐己
<br>　　雷电不敢伐，鳞皴势万端。蠹依枯节死，蛇入朽根盘。
<br>　　影浸僧禅湿，声吹鹤梦寒。寻常风雨夜，应有鬼神看。
<br>
<br>卷839_11 「夏日西霞寺书怀寄张逸人」齐己
<br>　　人中林下现，名自有闲忙。建业红尘热，栖霞白石凉。
<br>　　倚身柽几稳，洒面瀑流香。不似高斋里，花连竹影长。
<br>
<br>卷839_12 「访自牧上人不遇」齐己
<br>　　然诺竟如何，诸侯见重多。高房度江雨，经月长寒莎。
<br>　　道本同骚雅，书曾到薜萝。相寻未相见，危阁望沧波。
<br>
<br>卷839_13 「题东林白莲」齐己
<br>　　大士生兜率，空池满白莲。秋风明月下，斋日影堂前。
<br>　　色后群芳拆，香殊百和燃。谁知不染性，一片好心田。
<br>
<br>卷839_14 「寄怀江西徵岷二律师」齐己
<br>　　乱后江边寺，堪怀二律师。几番新弟子，一样旧威仪。
<br>　　院影连春竹，窗声接雨池。共缘山水癖，久别共题诗。
<br>
<br>卷839_15 「东林作寄金陵知己」齐己
<br>　　十八贤真在，时来拂榻看。已知前事远，更结后人难。
<br>　　泉滴胜清磬，松香掩白檀。凭君听朝贵，谁欲厌簪冠。
<br>
<br>卷839_16 「山寺喜道者至」齐己
<br>　　闰年春过后，山寺始花开。还有无心者，闲寻此境来。
<br>　　鸟幽声忽断，茶好味重回。知住南岩久，冥心坐绿苔。
<br>
<br>卷839_17 「再游匡山」齐己
<br>　　紫霄兼二老，相对倚空寒。久别成衰病，重来更上难。
<br>　　径危云母滑，崖旱瀑流干。目断岚烟际，神仙有石坛。
<br>
<br>卷839_18 「赠浙西李推官」齐己
<br>　　他皆恃勋贵，君独爱诗玄。终日秋光里，无人竹影边。
<br>　　东楼生倚月，北固积吟烟。闻说鸳行里，多才复少年。
<br>
<br>卷839_19 「题终南山隐者室」齐己
<br>　　终南山北面，直下是长安。自扫青苔室，闲欹白石看。
<br>　　风吹窗树老，日晒窦云干。时向圭峰宿，僧房瀑布寒。
<br>
<br>卷839_20 「禅庭芦竹十二韵呈郑谷郎中」齐己
<br>　　错错在禅庭，高宜与竹名。健添秋雨响，乾助夜风清。
<br>　　雀静知枯折，僧闲见笋生。对吟殊洒落，负气甚孤贞。
<br>　　密谢编栏固，齐由灌溉平。松姿真可敌，柳态薄难并。
<br>　　映带兼苔石，参差近画楹。雪霜消后色，虫鸟默时声。
<br>　　远忆沧洲岸，寒连暮角城。幽根狂乱迸，劲叶动相撑。
<br>　　避暑须临坐，逃眠必绕行。未逢仙手咏，俗眼见犹轻。
<br>
<br>卷839_21 「送孙凤秀才赴举」齐己
<br>　　九重方侧席，四海仰文明。好把孤吟去，便随公道行。
<br>　　梁园浮雪气，汴水涨春声。此日登仙众，君应最后生。
<br>
<br>卷839_22 「落花」齐己
<br>　　朝开暮亦衰，雨打复风吹。古屋无人处，残阳满地时。
<br>　　静依青藓片，闲缀绿莎枝。繁艳根枝在，明年向此期。
<br>
<br>卷839_23 「秋苔」齐己
<br>　　独怜苍翠文，长与寂寥存。鹤静窥秋片，僧闲踏冷痕。
<br>　　月明疏竹径，雨歇败莎根。别有深宫里，兼花锁断魂。
<br>
<br>卷839_24 「老将」齐己
<br>　　破虏与平戎，曾居第一功。明时不用武，白首向秋风。
<br>　　马病霜飞草，弓闲雁过空。儿孙已成立，胆气亦英雄。
<br>
<br>卷839_25 「城中示友人」齐己
<br>　　久与寒灰合，人中亦觉闲。重城不锁梦，每夜自归山。
<br>　　雨破冥鸿出，桐枯井月还。唯君道心在，来往寂寥间。
<br>
<br>卷839_26 「送友人游湘中」齐己
<br>　　怀才难自住，此去亦如僧。何处西风夜，孤吟旅舍灯。
<br>　　路沿湘树叠，山入楚云层。若有东来札，归鸿亦可凭。
<br>
<br>卷839_27 「经费征君旧居」齐己
<br>　　高眠当圣代，云鸟未为孤。天子征不起，闲人亲得无。
<br>　　猿猱狂欲坠，水石怪难图。寂寞荒斋外，松杉相倚枯。
<br>
<br>卷839_28 「严陵钓台」齐己
<br>　　夫子垂竿处，空江照古台。无人更如此，白浪自成堆。
<br>　　鹤静寻僧去，鱼狂入海回。登临秋值晚，树石尽多苔。
<br>
<br>卷839_29 「原上晚望」齐己
<br>　　倚杖聊摅望，寒原远近分。夜来何处火，烧出古人坟。
<br>　　野势盘空泽，江流合暮云。残阳催百鸟，各自著栖群。
<br>
<br>卷839_30 「送惠空上人归」齐己
<br>　　尘中名利热，鸟外水云闲。吾子多高趣，秋风独自还。
<br>　　空囊随客棹，几宿泊湖山。应有吟僧在，邻居树影间。
<br>
<br>卷839_31 「酬章水知己」齐己
<br>　　新吟忽有寄，千里到荆门。落日云初碧，残年眼正昏。
<br>　　已为难敌手，谁更入深论。后信多相寄，吾生重此言。
<br>
<br>卷839_32 「闲居」齐己
<br>　　渐觉春光媚，尘销作土膏。微寒放杨柳，纤草入风骚。
<br>　　睡少全无病，身轻乍去袍。前溪泛红片，何处落金桃。
<br>
<br>卷839_33 「次韵酬郑谷郎中」齐己
<br>　　林下高眠起，相招得句时。开门流水入，静话鹭鸶知。
<br>　　每许题成晚，多嫌雪阻期。西斋坐来久，风竹撼疏篱。
<br>
<br>卷839_34 「思游峨嵋寄林下诸友」齐己
<br>　　刚有峨嵋念，秋来锡欲飞。会抛湘寺去，便逐蜀帆归。
<br>　　难世堪言善，闲人合见机。殷勤别诸友，莫厌楚江薇。
<br>
<br>卷839_35 「送刘秀才南游」齐己
<br>　　南去谒诸侯，名山亦得游。便应寻瀑布，乘兴上岣嵝。
<br>　　高鸟随云起，寒星向地流。相思应北望，天晚石桥头。
<br>
<br>卷839_36 「示诸侄」齐己
<br>　　莫问年将朽，加餐已不多。形容浑瘦削，行止强牵拖。
<br>　　死也何忧恼，生而有咏歌。侯门终谢去，却扫旧松萝。
<br>
<br>卷839_37 「荆渚病中，因思匡庐，遂成三百字，寄梁先辈」齐己
<br>　　生老病死者，早闻天竺书。相随几汩没，不了堪欷歔.
<br>　　自理自可适，他人谁与袪。应当入寂灭，乃得长销除。
<br>　　前月已骨立，今朝还貌舒。披衣试步履，倚策聊踌躇。
<br>　　江月青眸冷，秋风白发疏。新题忆剡硾，旧约怀匡庐。
<br>　　张野久绝迹，乐天曾卜居。空龛掩薜荔，瀑布喷蟾蜍。
<br>　　古桧鸣玄鹤，凉泉跃锦鱼。狂吟树荫映，纵踏花蔫菸。
<br>　　唇舌既已闲，心脾亦散摅。松窗有偃息，石径无趑趄。
<br>　　梦冷通仙阙，神融合太虚。千峰杳霭际，万壑明清初。
<br>　　长往期非晚，半生闲有馀。依刘未是咏，访戴宁忘诸。
<br>　　稽古堪求己，观时好笑渠。埋头逐小利，没脚拖长裾。
<br>　　道种将闲养，情田把药鉏.幽香发兰蕙，秽莽摧丘墟。
<br>　　敢谓囊盈物，那言庾满储。微烟动晨爨，细雨滋园蔬。
<br>　　藓乱珍禽羽，门稀长者车。冥机坐兀兀，著履行徐徐。
<br>　　每许亲朱履，多怜奉隼旟。簪嫌红玳瑁，社念金芙蕖。
<br>　　海内竞铁马，箧中藏纸驴。常言谢时去，此意将何如。
<br>
<br>卷839_38 「竟陵遇昼公」齐己
<br>　　高迹何来此，游方渐老身。欲投莲岳夏，初过竟陵春。
<br>　　锡影离云远，衣痕拂藓新。无言即相别，此处不迷津。
<br>
<br>卷839_39 「闻贯休下世」齐己
<br>　　吾师诗匠者，真个碧云流。争得梁太子，重为文选楼。
<br>　　锦江新冢树，婺女旧山秋。欲去焚香礼，啼猿峡阻修。
<br>
<br>卷839_40 「金山寺」齐己
<br>　　山带金名远，楼台压翠层。鱼龙光照像，风浪影摇灯。
<br>　　槛外扬州树，船通建业僧。尘埃何所到，青石坐如冰。
<br>
<br>卷839_41 「早秋雨后晚望」齐己
<br>　　暑气时将薄，虫声夜转稠。江湖经一雨，日月换新秋。
<br>　　有景堪援笔，何人未上楼。欲承凉冷兴，西向碧嵩游。
<br>
<br>卷839_42 「过西塞山」齐己
<br>　　空江平野流，风岛苇飕飕。残日衔西塞，孤帆向北洲。
<br>　　边鸿渡汉口，楚树出吴头。终入高云里，身依片石休。
<br>
<br>卷839_43 「溪斋二首」齐己
<br>　　岂敢言招隐，归休喜自安。一溪云卧稳，四海路行难。
<br>　　瑞兽藏头角，幽禽惜羽翰。子猷何处在，老尽碧琅玕.
<br>　　杉竹映溪关，修修共岁寒。幽人眠日晏，花雨落春残。
<br>　　道妙言何强，诗玄论甚难。闲居有亲赋，搔首忆潘安。
<br>
<br>卷839_44 「新秋」齐己
<br>　　始惊三伏尽，又遇立秋时。露彩朝还冷，云峰晚更奇。
<br>　　垄香禾半熟，原迥草微衰。幸好清光里，安仁谩起悲。
<br>
<br>卷839_45 「寄上荆渚，因梦庐岳，乃图壁赋诗」齐己
<br>　　梦绕嵯峨里，神疏骨亦寒。觉来谁共说，壁上自图看。
<br>　　古翠松藏寺，春红杏湿坛。归心几时遂，日向渐衰残。
<br>
<br>卷839_46 「己卯岁值冻阻归有作」齐己
<br>　　河冰连地冻，朔气压春寒。开户思归远，出门移步难。
<br>　　湖云黏雁重，庙树刮风干。坐看孤灯焰，微微向晓残。
<br>
<br>卷839_47 「送卢说乱后投知己」齐己
<br>　　兵寇残江墅，生涯尽荡除。事堪煎桂玉，时莫倚诗书。
<br>　　暮狖啼空半，春山列雨馀。舟中有新作，回寄示慵疏。
<br>
<br>卷839_48 「读岘山碑」齐己
<br>　　三载羊公政，千年岘首碑。何人更堕泪，此道亦殊时。
<br>　　兵火烧文缺，江云触藓滋。那堪望黎庶，匝地是疮痍。
<br>
<br>卷839_49 「过鹿门作」齐己
<br>　　鹿门埋孟子，岘首载羊公。万古千秋里，青山明月中。
<br>　　政从襄沔绝，诗过洞庭空。尘路谁回眼，松声两处风。
<br>
<br>卷839_50 「题玉泉寺大师影堂」齐己
<br>　　大化终华顶，灵踪示玉泉。由来负高尚，合向好山川。
<br>　　洞壑藏诸怪，杉松列瘦烟。千秋空树影，犹似覆长禅。
<br>
<br>卷839_51 「秋日钱塘作」齐己
<br>　　秋光明水国，游子倚长亭。海浸全吴白，山澄百越青。
<br>　　英雄贵黎庶，封土绝精灵。句践魂如在，应悬战血腥。
<br>
<br>卷839_52 「送人赴举」齐己
<br>　　分有争忘得，时来须出山。白云终许在，清世莫空还。
<br>　　驿树秋声健，行衣雨点斑。明年从月里，满握度春关。
<br>
<br>卷839_53 「友人寒夜所寄」齐己
<br>　　通宵亦孤坐，但念旧峰云。白日还如此，清闲本共君。
<br>　　二毛凋一半，百岁去三分。早晚寻流水，同归麋鹿群。
<br>
<br>卷839_54 「酬洞庭陈秀才」齐己
<br>　　何必要识面，见诗惊苦心。此门从自古，难学至如今。
<br>　　青草湖云阔，黄陵庙木深。精搜当好景，得即动知音。
<br>
<br>卷839_55 「题鹤鸣泉八韵」齐己
<br>　　嘹唳遗踪去，澄明物掩难。喷开山面碧，飞落寺门寒。
<br>　　汲引随瓶满，分流逐处安。幽虫乘叶过，渴狖拥条看。
<br>　　上有危峰叠，旁宜怪石盘。冷吞双树影，甘润百毛端。
<br>　　异早闻镌玉，灵终别建坛。潇湘在何处，终日自波澜。
<br>
<br>卷839_56 「登金山寺」齐己
<br>　　四面白波声，中流翠峤横。望来堪目断，上彻始心平。
<br>　　鸟向天涯去，云连水国生。重来与谁约，题罢自吟行。
<br>
<br>卷839_57 「寄吴都沈员外彬」齐己
<br>　　归休兴若何，朱绂尽还他。自有园林阔，谁争山水多。
<br>　　村烟晴莽苍，僧磬晚嵯峨。野醉题招隐，相思可寄么。
<br>
<br>卷839_58 「寄明月山僧」齐己
<br>　　山称明月好，月出遍山明。要上诸峰去，无妨半夜行。
<br>　　白猿真雪色，幽鸟古琴声。吾子居来久，应忘我在城。
<br>
<br>卷839_59 「寄哭西川坛长广济大师」齐己
<br>　　千万僧中宝，三朝帝宠身。还源未化火，举国葬全真。
<br>　　文集编金在，碑铭刻玉新。有谁于异代，弹指礼遗尘。
<br>
<br>卷839_60 「酬西川楚峦上人卷」齐己
<br>　　玉垒峨嵋秀，岷江锦水清。古人搜不尽，吾子得何精。
<br>　　可信由前习，堪闻正后生。东西五千里，多谢寄无成。
<br>
<br>卷839_61 「览延栖上人卷」齐己
<br>　　今体雕镂妙，古风研考精。何人忘律韵，为子辨诗声。
<br>　　贾岛苦兼此，孟郊清独行。荆门见编集，愧我老无成。
<br>
<br>卷839_62 「寄洛下王彝训先辈二首」齐己
<br>　　贾岛存正始，王维留格言。千篇千古在，一咏一惊魂。
<br>　　离别无他寄，相思共此门。阳春堪永恨，郢路转尘昏。
<br>　　北极新英主，高科旧少年。风流传贵达，谈笑取荣迁。
<br>　　洛水秋空底，嵩峰晓翠巅。寻常谁并马，桥上戏成篇。
<br>
<br>卷839_63 「酬岳阳李主簿卷」齐己
<br>　　把卷思高兴，潇湘阔浸门。无云生翠浪，有月动清魂。
<br>　　倚槛应穷底，凝情合到源。为君吟所寄，难甚至忘筌。
<br>
<br>卷839_64 「寄怀江西僧达禅翁」齐己
<br>　　长忆旧山日，与君同聚沙。未能精贝叶，便学咏杨花。
<br>　　苦甚伤心骨，清还切齿牙。何妨继馀习，前世是诗家。
<br>
<br>卷839_65 「送吴守明先辈游蜀」齐己
<br>　　凭君游蜀去，细为话幽奇。丧乱嘉陵驿，尘埃贾岛诗。
<br>　　未应过锦府，且合上峨嵋。既逐高科后，东西任所之。
<br>
<br>卷839_66 「寄普明大师可准」齐己
<br>　　莲岳三征者，论诗旧与君。相留曾几岁，酬唱有新文。
<br>　　翠窦容闲憩，岚峰许共分。当年若同访，合得伴吟云。
<br>
<br>卷839_67 「还黄平素秀才卷」齐己
<br>　　求己甚忘筌，得之经浑然。僻能离诡差，清不尚妖妍。
<br>　　冷澹闻姚监，精奇见浪仙。如君好风格，自可继前贤。
<br>
<br>卷839_68 「与张先辈话别」齐己
<br>　　为□□□者，各自话离心。及第还全蜀，游方归二林。
<br>　　巴江□□涨，楚野入吴深。他日传消息，东西不易寻。
<br>
<br>卷839_69 「寄朱拾遗」齐己
<br>　　一闻归阙下，几番熟金桃。沧海期仍晚，清资路渐高。
<br>　　研冰濡谏笔，赋雪拥朝袍。岂念空林下，冥心坐石劳。
<br>
<br>卷839_70 「荆门送兴禅师」齐己
<br>　　洒落南宗子，游方迹似云。青山寻处处，赤叶路纷纷。
<br>　　虎共松岩宿，猿和石溜闻。何峰一回首，忆我在人群。
<br>
<br>卷839_71 「过西山施肩吾旧居」齐己
<br>　　大志终难起，西峰卧翠堆。床前倒秋壑，枕上过春雷。
<br>　　鹤见丹成去，僧闻栗熟来。荒斋松竹老，鸾鹤自裴回。
<br>
<br>卷839_72 「喜夏雨」齐己
<br>　　四郊云影合，千里雨声来。尽洗红埃去，并将清气回。
<br>　　潺湲浮楚甸，萧散露荆台。欲赋随车瑞，濡毫渴謏才。
<br>
<br>卷839_73 「酬元员外见寄八韵」齐己
<br>　　旧隐梦牵仍，归心只似蒸。远青怜岛峭，轻白爱云腾。
<br>　　艳冶丛翻蝶，腥膻地聚蝇。雨声连洒竹，诗兴继填膺。
<br>　　访戴情弥切，依刘力不胜。众人忘苦苦，独自愧兢兢。
<br>　　处世无他望，流年有病僧。时惭大雅客，遗韵许相承。
<br>
<br>卷839_74 「浣口泊舟晓望天柱峰」齐己
<br>　　根盘潜岳半，顶逼日轮边。冷碧无云点，危棱有瀑悬。
<br>　　秀轻毛女下，名与鼎湖偏。谁见扶持力，峨峨出后天。
<br>
<br>卷839_75 「寄楚萍上人」齐己
<br>　　北面香炉秀，南边瀑布寒。自来还独去，夏满又秋残。
<br>　　日影松杉乱，云容洞壑宽。何峰是邻侧，片石许相安。
<br>
<br>卷839_76 「竹里作六韵」齐己
<br>　　我来深处坐，剩觉有吟思。忽似潇湘岸，欲生风雨时。
<br>　　冷烟濛古屋，干箨堕秋墀。径熟因频入，身闲得遍欹。
<br>　　踏多鞭节损，题乱粉痕隳。犹见前山叠，微茫隔短篱。
<br>
<br>卷839_77 「寄江西幕中孙鲂员外」齐己
<br>　　簪履为官兴，芙蓉结社缘。应思陶令醉，时访远公禅。
<br>　　茶影中残月，松声里落泉。此门曾共说，知未遂终焉。
<br>
<br>卷839_78 「盆池」齐己
<br>　　盆沼陷花边，孤明似玉泉。涵虚心不浅，待月底长圆。
<br>　　平稳承天泽，依微泛曙烟。何须照菱镜，即此鉴媸妍。
<br>
<br>卷839_79 「喜乾昼上人远相访」齐己
<br>　　彼此垂七十，相逢意若何。圣明殊未至，离乱更应多。
<br>　　澹泊门难到，从容日易过。馀生消息外，只合听诗魔。
<br>
<br>卷八百四十
<br>
<br>卷840_1 「过陈陶处士旧居」齐己
<br>　　一室贮琴尊，诗皆大雅言。夜过秋竹寺，醉打老僧门。
<br>　　远烧来篱下，寒蔬簇石根。闲庭除鹤迹，半是杖头痕。
<br>
<br>卷840_2 「寄敬亭清越」齐己
<br>　　敬亭山色古，庙与寺松连。住此修行过，春风四十年。
<br>　　鼎尝天柱茗，诗硾剡溪笺。冥目应思著，终南北阙前。
<br>
<br>卷840_3 「湘江渔父」齐己
<br>　　湘潭春水满，岸远草青青。有客钓烟月，无人论醉醒。
<br>　　门前蛟蜃气，蓑上蕙兰馨。曾受蒙庄子，逍遥一卷经。
<br>
<br>卷840_4 「书古寺僧房」齐己
<br>　　绿树深深处，长明焰焰灯。春时游寺客，花落闭门僧。
<br>　　万法心中寂，孤泉石上澄。劳生莫相问，喧默不相应。
<br>
<br>卷840_5 「湖西逸人」齐己
<br>　　老隐洞庭西，渔樵共一溪。琴前孤鹤影，石上远僧题。
<br>　　橘柚园林熟，蒹葭径路迷。君能许邻并，分药劚春畦。
<br>
<br>卷840_6 「潇湘二十韵」齐己
<br>　　二水远难论，从离向坎奔。冷穿千嶂脉，清过几州门。
<br>　　阔去都凝白，傍来尽带浑。经游闻舜禹，表里见乾坤。
<br>　　浦静鱼闲钓，湾凉雁自屯。月来分夜底，云度见秋痕。
<br>　　暮气藏邻寺，寒涛聒近村。离骚传永恨，鼓瑟奏遗魂。
<br>　　雾拥鱼龙窟，槎欹岛屿根。秋风帆上下，落日树沈昏。
<br>　　柳少沙洲缺，苔多古岸存。禽巢依橘柚，獭径入兰荪。
<br>　　色自江南绝，名闻海内尊。吴头雄莫遏，汉口壮堪吞。
<br>　　寥泬晴方映，冯夷信忽翻。渡遥峰翠叠，汀小荻花繁。
<br>　　势接湖烟涨，声和瘴雨喷。急摇吟客舫，狂溅野人樽。
<br>　　疏凿谁穷本，澄鲜自有源。对兹伤九曲，含浊出昆仑。
<br>
<br>卷840_7 「江行早发」齐己
<br>　　舟子相呼起，长江未五更。几看星月在，犹带梦魂行。
<br>　　鸟乱村林迥，人喧水栅横。苍茫平野外，渐认远峰名。
<br>
<br>卷840_8 「宜阳道中作」齐己
<br>　　宜阳南面路，下岳又经过。枫叶红遮店，芒花白满坡。
<br>　　猿无山渐薄，雁众水还多。日落犹前去，诸村牧竖歌。
<br>
<br>卷840_9 「落日」齐己
<br>　　晚照背高台，残钟残角催。能销几度落，已是半生来。
<br>　　吹叶阴风发，漫空暝色回。因思古人事，更变尽尘埃。
<br>
<br>卷840_10 「春兴」齐己
<br>　　柳暖莺多语，花明草尽长。风流在诗句，牵率绕池塘。
<br>　　叫切禽名宇，飞忙蝶姓庄。时来真可惜，自勉掇兰芳。
<br>
<br>卷840_11 「远山」齐己
<br>　　天际云根破，寒山列翠回。幽人当立久，白鸟背飞来。
<br>　　瀑溅何州地，僧寻几峤苔。终须拂巾履，独去谢尘埃。
<br>
<br>卷840_12 「和郑谷郎中幽栖之什」齐己
<br>　　谁知闲退迹，门径入寒汀。静倚云僧杖，孤看野烧星。
<br>　　墨沾吟石黑，苔染钓船青。相对唯溪寺，初宵闻念经。
<br>
<br>卷840_13 「勉道林谦光鸿蕴二侄」齐己
<br>　　旧林诸侄在，还住本师房。共扫焚修地，同闻水石香。
<br>　　莫将闲世界，拟敌好时光。须看南山下，无名冢满冈。
<br>
<br>卷840_14 「渚宫自勉二首」齐己
<br>　　晨午殊丰足，伊何挠肺肠。形容侵老病，山水忆韬藏。
<br>　　必谢金台去，还携铁锡将。东林露坛畔，旧对白莲房。
<br>　　毕竟拟何求，随缘去住休。天涯游胜境，海上宿仙洲。
<br>　　梦好寻无迹，诗成旋不留。从他笑轻事，独自忆庄周。
<br>
<br>卷840_15 「谢灉湖茶」齐己
<br>　　灉湖唯上贡，何以惠寻常。还是诗心苦，堪消蜡面香。
<br>　　碾声通一室，烹色带残阳。若有新春者，西来信勿忘。
<br>
<br>卷840_16 「寄归州马判官」齐己
<br>　　郡带女媭名，民康境亦宁。晏梳秋鬓白，闲坐暮山青。
<br>　　赠客椒初熟，寻僧酒半醒。应怀旧居处，歌管隔墙听。
<br>
<br>卷840_17 「倦客」齐己
<br>　　闭眼即开门，人间事倦闻。如何迎好客，不似看闲云。
<br>　　少欲资三要，多言让十分。疏慵本吾性，任笑早离群。
<br>
<br>卷840_18 「送灵z6上人游五台」齐己
<br>　　此去清凉顶，期瞻大圣容。便应过洛水，即未上嵩峰。
<br>　　残照催行影，幽林惜驻踪。想登金阁望，东北极兵锋。
<br>
<br>卷840_19 「静坐」齐己
<br>　　坐卧与行住，入禅还出吟。也应长日月，消得个身心。
<br>　　默论相如少，黄梅付嘱深。门前古松径，时起步清阴。
<br>
<br>卷840_20 「谢虚中上人寄示题天策阁诗」齐己
<br>　　天策二首作，境幽搜亦玄。阁横三楚上，题挂九霄边。
<br>　　寺额因标胜，诗人合遇贤。他时谁倚槛，吟此岂忘筌。
<br>
<br>卷840_21 「荆门寄怀章供奉兼呈幕中知己」齐己
<br>　　紫衣居贵上，青衲老关中。事佛门相似，朝天路不同。
<br>　　神凝无恶梦，诗澹老真风。闻道知音在，官高信莫通。
<br>
<br>卷840_22 「江令石」齐己
<br>　　思量江令意，爱石甚悠悠。贪向深宫去，死同亡国休。
<br>　　两株荒草里，千古暮江头。若似黄金贵，隋军也不留。
<br>
<br>卷840_23 「月下作」齐己
<br>　　良夜如清昼，幽人在小庭。满空垂列宿，那个是文星。
<br>　　世界归谁是，心魂向自宁。何当见尧舜，重为造生灵。
<br>
<br>卷840_24 「游道林寺四绝亭，观宋杜诗版」齐己
<br>　　宋杜诗题在，风骚到此真。独来终日看，一为拂秋尘。
<br>　　古石生寒仞，春松脱老鳞。高僧眼根静，应见客吟神。
<br>
<br>卷840_25 「勉诗僧」齐己
<br>　　莫把毛生刺，低佪谒李膺。须防知佛者，解笑爱名僧。
<br>　　道性宜如水，诗情合似冰。还同莲社客，联唱绕香灯。
<br>
<br>卷840_26 「谢人墨」齐己
<br>　　珍重岁寒烟，携来路几千。只应真典诰，消得苦磨研。
<br>　　正色浮端砚，精光动蜀笺。因君强濡染，舍此即忘筌。
<br>
<br>卷840_27 「送人游玉泉寺」齐己
<br>　　西峰大雪开，万叠向空堆。客贵犹寻去，僧高肯不来。
<br>　　潭澄猿觑月，窦冷鹿眠苔。公子将才子，联题兴未回。
<br>
<br>卷840_28 「寄郑谷郎中」齐己
<br>　　诗心何以传，所证自同禅。觅句如探虎，逢知似得仙。
<br>　　神清太古在，字好雅风全。曾沐星郎许，终惭是斐然。
<br>
<br>卷840_29 「春雨」齐己
<br>　　欲布如膏势，先闻动地雷。云龙相得起，风电一时来。
<br>　　霢霂农桑野，冥濛杨柳台。何人待晴暖，庭有牡丹开。
<br>
<br>卷840_30 「明月峰」齐己
<br>　　明月峰头石，曾闻学月明。别舒长夜彩，高照一村耕。
<br>　　颇乱无私理，徒惊鄙俗情。传云遭凿后，顽白在峥嵘。
<br>
<br>卷840_31 「谢人惠紫栗拄杖」齐己
<br>　　仙掌峰前得，何当此见遗。百年衰朽骨，六尺岁寒姿。
<br>　　雪外兼松凭，泉边待月欹。他时出山去，犹谢见相随。
<br>
<br>卷840_32 「送人游湘湖」齐己
<br>　　君游南国去，旅梦若为宁。一路随鸿雁，千峰绕洞庭。
<br>　　林明枫尽落，野黑烧初经。有兴寻僧否，湘西寺最灵。
<br>
<br>卷840_33 「小松」齐己
<br>　　发地才过膝，蟠根已有灵。严霜百草白，深院一林青。
<br>　　后夜萧骚动，空阶蟋蟀听。谁于千岁外，吟绕老龙形。
<br>
<br>卷840_34 「金江寓居」齐己
<br>　　考槃应未永，聊此养闲疏。野趣今何似，诗题旧不如。
<br>　　春篁离箨尽，陂藕折花初。终要秋云是，从风恣卷舒。
<br>
<br>卷840_35 「晚夏金江寓居答友生」齐己
<br>　　日日冲残热，相寻入乱蒿。闲中滋味远，诗里是非高。
<br>　　碧耸新生竹，红垂半熟桃。时难未可出，且欲淬豪曹。
<br>
<br>卷840_36 「寄李洞秀才」齐己
<br>　　到处听时论，知君屈最深。秋风几西笑，抱玉但伤心。
<br>　　野水翻红藕，沧江老白禽。相思未相识，闻在蜀中吟。
<br>
<br>卷840_37 「过商山」齐己
<br>　　叠叠叠岚寒，红尘翠里盘。前程有名利，此路莫艰难。
<br>　　云水侵天老，轮蹄到月残。何能寻四皓，过尽见长安。
<br>
<br>卷840_38 「蝉八韵」齐己
<br>　　咽咽复啾啾，多来自早秋。园林凉正好，风雨思相收。
<br>　　在处声无别，何人泪欲流。冷怜天露滴，伤共野禽游。
<br>　　静息深依竹，惊移瞥过楼。分明晴渡口，凄切暮关头。
<br>　　时节推应定，飞鸣即未休。年年闻尔苦，远忆所居幽。
<br>
<br>卷840_39 「鹭鸶二首」齐己
<br>　　日日沧江去，时时得意归。自能终洁白，何处误翻飞。
<br>　　晚立银塘阔，秋栖玉露微。残阳苇花畔，双下钓鱼矶。
<br>　　雪里曾迷我，笼中旧养君。忽从红蓼岸，飞出白鸥群。
<br>　　影照翘滩浪，翎濡宿岛云。鸳鸿解相忆，天上列纷纷。
<br>
<br>卷840_40 「送僧归南岳」齐己
<br>　　浊世住终难，孤峰念永安。逆风眉磔磔，冲雪锡珊珊。
<br>　　石室关霞嫩，松枝拂藓干。岩猿应认得，连臂下句栏。
<br>
<br>卷840_41 「夏日林下作」齐己
<br>　　烦暑莫相煎，森森在眼前。暂来还尽日，独坐只闻蝉。
<br>　　草媚终难死，花飞卒未蔫。秋风舍此去，满箧贮新篇。
<br>
<br>卷840_42 「村居寄怀」齐己
<br>　　风雨如尧代，何心欲退藏。诸侯行教化，下国自耕桑。
<br>　　道挫时机尽，禅留话路长。前溪久不过，忽觉早禾香。
<br>
<br>卷840_43 「酬王秀才」齐己
<br>　　相于分倍亲，静论到吟真。王泽曾无外，风骚甚少人。
<br>　　鸿随秋过尽，雪向腊飞频。何处多幽胜，期君作近邻。
<br>
<br>卷840_44 「赠无本上人」齐己
<br>　　往年吟月社，因乱散扬州。未免无端事，何妨出世流。
<br>　　洞庭禅过腊，衡岳坐经秋。终说将衣钵，天台老去休。
<br>
<br>卷840_45 「寄华山司空图」齐己
<br>　　天下艰难际，全家入华山。几劳丹诏问，空见使臣还。
<br>　　瀑布寒吹梦，莲峰翠湿关。兵戈阻相访，身老瘴云间。
<br>
<br>卷840_46 「题真州精舍」齐己
<br>　　波心精舍好，那岸是繁华。碍目无高树，当门即远沙。
<br>　　晨斋来海客，夜磬到渔家。石鼎秋涛静，禅回有岳茶。
<br>
<br>卷840_47 「怀道林寺因寄仁用二上人」齐己
<br>　　名山知不远，长忆寺门松。昨晚登楼见，前年过夏峰。
<br>　　雨馀云脚树，风外日西钟。莫更来东岸，红尘没马踪。
<br>
<br>卷840_48 「寻阳道中作」齐己
<br>　　秋声连岳树，草色遍汀洲。多事时为客，无人处上楼。
<br>　　云疏片雨歇，野阔九江流。欲向南朝去，诗僧有惠休。
<br>
<br>卷840_49 「东林雨后望香炉峰」齐己
<br>　　翠湿僧窗里，寒堆鸟道边。静思寻去路，急绕落来泉。
<br>　　暮雨开青壁，朝阳照紫烟。二林多长老，谁忆上头禅。
<br>
<br>卷840_50 「寄双泉大师师兄」齐己
<br>　　清泉流眼底，白道倚岩棱。后夜禅初入，前溪树折冰。
<br>　　南凉来的的，北魏去腾腾。敢把吾师意，密传门外僧。
<br>
<br>卷840_51 「送人润州寻兄弟」齐己
<br>　　君话南徐去，迢迢过建康。弟兄新得信，鸿雁久离行。
<br>　　木落空林浪，秋残渐雪霜。闲游登北固，东望海苍苍。
<br>
<br>卷840_52 「贻张生」齐己
<br>　　日日见入寺，未曾含酒容。闲听老僧语，坐到夕阳钟。
<br>　　竹里行多影，花边偶过踪。犹言谢生计，随我去孤峰。
<br>
<br>卷840_53 「送人游雍京」齐己
<br>　　君来乞诗别，聊与怆前程。九野未无事，少年何远行。
<br>　　商云盘翠险，秦甸下烟平。应见周南化，如今在雍京。
<br>
<br>卷840_54 「春草」齐己
<br>　　处处碧萋萋，平原带日西。堪随游子路，远入鹧鸪啼。
<br>　　金谷园应没，夫差国已迷。欲寻兰蕙径，荒秽满汀畦。
<br>
<br>卷840_55 「怀华顶道人」齐己
<br>　　华顶星边出，真宜上士家。无人触床榻，满屋贮烟霞。
<br>　　坐卧临天井，晴明见海涯。禅馀石桥去，屐齿印松花。
<br>
<br>卷840_56 「寄自牧上人」齐己
<br>　　五老回无计，三峰去不成。何言谢云鸟，此地识公卿。
<br>　　梦愧将僧说，心嫌触类生。南朝古山寺，曾忆共寻行。
<br>
<br>卷840_57 「静坐」齐己
<br>　　日日只腾腾，心机何以兴。诗魔苦不利，禅寂颇相应。
<br>　　砚满尘埃点，衣多坐卧棱。如斯自消息，合是个闲僧。
<br>
<br>卷840_58 「送人游衡岳」齐己
<br>　　荆楚腊将残，江湖苍莽间。孤舟载高兴，千里向名山。
<br>　　雪浪来无定，风帆去是闲。石桥僧问我，应寄岳茶还。
<br>
<br>卷840_59 「答知己自阙下寄书」齐己
<br>　　故人劳札翰，千里寄荆台。知恋文明在，来寻江汉来。
<br>　　群机喧白昼，陆海涨黄埃。得路应相笑，无成守死灰。
<br>
<br>卷840_60 「新笋」齐己
<br>　　乱迸苔钱破，参差出小栏。层层离锦箨，节节露琅玕.
<br>　　直上心终劲，四垂烟渐宽。欲知含古律，试剪凤箫看。
<br>
<br>卷840_61 「寄唐洙处士」齐己
<br>　　行僧去湘水，归雁度荆门。彼此亡家国，东西役梦魂。
<br>　　多慵如长傲，久住不生根。曾问兴亡事，丁宁寄勿言。
<br>
<br>卷840_62 「谢人惠竹蝇拂」齐己
<br>　　妙刮筠篁制，纤柔玉柄同。拂蝇声满室，指月影摇空。
<br>　　敢舍经行外，常将宴坐中。挥谈一无取，千万愧生公。
<br>
<br>卷840_63 「新燕」齐己
<br>　　燕燕知何事，年年应候来。却缘华屋在，长得好时催。
<br>　　花外衔泥去，空中接食回。不同黄雀意，迷逐网罗媒。
<br>
<br>卷840_64 「谢王先辈寄毡」齐己
<br>　　深谢高科客，名毡寄惠重。静思生朔漠，和雪长蒙茸。
<br>　　折坐资禅悦，铺眠减病容。他年从破碎，担去卧孤峰。
<br>
<br>卷840_65 「寄还阙下高辇先辈卷」齐己
<br>　　去岁逢京使，因还所寄诗。难留天上作，曾换月中枝。
<br>　　趣极僧迷旨，功深鬼不知。仍闻得名后，特地更忘疲。
<br>
<br>卷840_66 「和孙支使惠示院中庭竹之什」齐己
<br>　　忆就江僧乞，和烟得一茎。剪黄憎旧本，科绿惜新生。
<br>　　护噪蝉身稳，资吟客眼明。星郎有佳咏，雅合此君声。
<br>
<br>卷840_67 「苦热中江上，怀炉峰旧居」齐己
<br>　　旧寄炉峰下，杉松绕石房。年年五六月，江上忆清凉。
<br>　　久别应荒废，终归隔渺茫。何当便摇落，披衲玩秋光。
<br>
<br>卷840_68 「送僧游龙门香山寺」齐己
<br>　　君到香山寺，探幽莫损神。且寻风雅主，细看乐天真。
<br>
<br>卷840_69 「江上值春雨」齐己
<br>　　江皋正月雨，平陆亦波澜。半是峨嵋雪，重为泽国寒。
<br>　　农田淹浸尽，客棹往来难。愁杀骚人路，沧浪正渺漫。
<br>
<br>卷840_70 「七十作」齐己
<br>　　七十去百岁，都来三十春。纵饶生得到，终免死无因。
<br>　　密理方通理，栖真始见真。沃洲匡阜客，几劫不迷人。
<br>
<br>卷840_71 「谢虚中寄新诗」齐己
<br>　　旧友一千里，新诗五十篇。此文经大匠，不见已多年。
<br>　　趣极同无迹，精深合自然。相思把行坐，南望隔尘烟。
<br>
<br>卷840_72 「送彬座主赴龙安请讲」齐己
<br>　　两论久研精，龙安受请行。春城雨雪霁，古寺殿堂明。
<br>　　白发老僧听，金毛师子声。同流有谁共，别著国风清。
<br>
<br>卷840_73 「夏日荆渚书怀」齐己
<br>　　嵩岳去值乱，匡庐回阻兵。中途息瓶锡，十载依公卿。
<br>　　不那猿鸟性，但怀林泉声。何时遂情兴，吟绕杉松行。
<br>
<br>卷840_74 「春日西湖作」齐己
<br>　　一水绕孤岛，闲门掩春草。曾无长者辙，枉此问衰老。
<br>
<br>卷840_75 「谢中上人寄茶」齐己
<br>　　春山谷雨前，并手摘芳烟。绿嫩难盈笼，清和易晚天。
<br>　　且招邻院客，试煮落花泉。地远劳相寄，无来又隔年。
<br>
<br>卷840_76 「送节大德归阙」齐己
<br>　　西京曾入内，东洛又朝天。圣上方虚席，僧中正乏贤。
<br>　　晨光金殿里，紫气玉帘前。知祝唐尧化，新恩异往年。
<br>
<br>卷840_77 「览清尚卷」齐己
<br>　　李洞僻相似，得诗先示师。鬼神迷去处，风日背吟时。
<br>　　格已搜清竭，名还着紫卑。从容味高作，翻为古人疑。
<br>
<br>卷840_78 「荆门送昼公归彭泽旧居」齐己
<br>　　彭泽旧居在，匡庐翠叠前。因思从楚寺，便附入吴船。
<br>　　岸绕春残树，江浮晓霁天。应过虎溪社，伫立想诸贤。
<br>
<br>　　　　　　　　　　　　　　卷八百四十一
<br>
<br>卷841_1 「登祝融峰」齐己
<br>　　猿鸟共不到，我来身欲浮。四边空碧落，绝顶正清秋。
<br>　　宇宙知何极，华夷见细流。坛西独立久，白日转神州。
<br>
<br>卷841_2 「寄贯休」齐己
<br>　　子美曾吟处，吾师复去吟。是何多胜地，销得二公心。
<br>　　锦水流春阔，峨嵋叠雪深。时逢蜀僧说，或道近游黔。
<br>
<br>卷841_3 「送唐禀正字归萍川」齐己
<br>　　霜须芸阁吏，久掩白云扉。来谒元戎后，还骑病马归。
<br>　　烟村蔬饮淡，江驿雪泥肥。知到中林日，春风长涧薇。
<br>
<br>卷841_4 「寄怀江西栖公」齐己
<br>　　龙沙为别日，庐阜得书年。不见来香社，相思绕白莲。
<br>　　江僧归海寺，楚路接吴烟。老病何堪说，扶羸寄此篇。
<br>
<br>卷841_5 「山中喜得友生书」齐己
<br>　　柴门关树石，未省梦尘埃。落日啼猿里，同人有信来。
<br>　　自成为拙隐，难以谢多才。见说相思处，前峰对古台。
<br>
<br>卷841_6 「谢人惠扇子及茶」齐己
<br>　　枪旗封蜀茗，圆洁制鲛绡。好客分烹煮，青蝇避动摇。
<br>　　陆生夸妙法，班女恨凉飙。多谢崔居士，相思寄寂寥。
<br>
<br>卷841_7 「寄监利司空学士」齐己
<br>　　诗家为政别，清苦日闻新。乱后无荒地，归来尽远人。
<br>　　宽容民赋税，憔悴吏精神。何必河阳县，空传桃李春。
<br>
<br>卷841_8 「答陈秀才」齐己
<br>　　万事皆可了，有诗门最深。古人难得志，吾子苦留心。
<br>　　野叠凉云朵，苔重怪木阴。他年立名字，笑我老双林。
<br>
<br>卷841_9 「游橘洲」齐己
<br>　　春日上芳洲，经春兰杜幽。此时寻橘岸，昨日在城楼。
<br>　　鹭立青枫杪，沙沈白浪头。渔家好生计，檐底系扁舟。
<br>
<br>卷841_10 「寄武陵道友」齐己
<br>　　阮肇迷仙处，禅门接紫霞。不知寻鹤路，几里入桃花。
<br>　　晚树阴摇藓，春潭影弄砂。何当见招我，乞与片生涯。
<br>
<br>卷841_11 「谢人惠药」齐己
<br>　　五金元造化，九炼更精新。敢谓长生客，将遗必死人。
<br>　　久餐应换骨，一服已通神。终逐淮王去，永抛浮世尘。
<br>
<br>卷841_12 「还族弟卷」齐己
<br>　　岂要私相许，君诗自入神。风骚何句出，瀑布一联新。
<br>　　□若长如此，名须远逐身。闲斋舒复卷，留滞忽经旬。
<br>
<br>卷841_13 「送周秀游峡」齐己
<br>　　又向夔城去，知难动旅魂。自非亡国客，何虑断肠猿。
<br>　　滟滪分高仞，瞿塘露浅痕。明年期此约，平稳到荆门。
<br>
<br>卷841_14 「荆门夏日寄洞山节公」齐己
<br>　　湖光摇翠木，灵洞叠云深。五月经行处，千秋桧柏阴。
<br>　　山形临北渚，僧格继东林。莫惜相招信，余心是此心。
<br>
<br>卷841_15 「再经蒋山与诸长老夜话」齐己
<br>　　远迹都如雁，南行又北回。老僧犹记得，往岁已曾来。
<br>　　话遍名山境，烧残黑栎灰。无因伴师往，归思在天台。
<br>
<br>卷841_16 「寄当阳张明府」齐己
<br>　　玉泉神运寺，寒磬彻琴堂。有境灵如此，为官兴亦长。
<br>　　吏愁清白甚，民乐赋输忘。闻说巴山县，今来尚忆张。
<br>
<br>卷841_17 「游三觉山」齐己
<br>　　白石路重重，萦纡势忽穷。孤峰擎像阁，万木蔽星空。
<br>　　世论随时变，禅怀历劫同。良宵正冥目，海日上窗红。
<br>
<br>卷841_18 「庭际晚菊上主人」齐己
<br>　　九月将欲尽，幽丛始绽芳。都缘含正气，不是背重阳。
<br>　　采去蜂声远，寻来蝶路长。王孙归未晚，犹得泛金觞。
<br>
<br>卷841_19 「送赵长史归闽川」齐己
<br>　　荆门与闽越，关戍隔三千。风雪扬帆去，台隍指海边。
<br>　　客情消旅火，王化似尧年。莫失春回约，江城谷雨前。
<br>
<br>卷841_20 「拟嵇康绝交寄湘中贯微」齐己
<br>　　何处同嵇懒，吾徒道异诸。本无文字学，何有往来书。
<br>　　岳寺逍遥梦，侯门勉强居。相知在玄契，莫讶八行疏。
<br>
<br>卷841_21 「寄许州清古」齐己
<br>　　北来儒士说，许下有吟僧。白日身长倚，清秋塔上层。
<br>　　言虽依景得，理要入无征。敢望多相示，孱微老不胜。
<br>
<br>卷841_22 「谢丁秀才见示赋卷」齐己
<br>　　五首新裁翦，搜罗尽指归。谁曾师古律，君自负天机。
<br>　　圣后求贤久，明公得隽稀。乘秋好携去，直望九霄飞。
<br>
<br>卷841_23 「惊秋」齐己
<br>　　褰帘听秋信，晚傍竹声归。多故堪伤骨，孤峰好拂衣。
<br>　　梧桐凋绿尽，菡萏堕红稀。却恐吾形影，嫌心与口违。
<br>
<br>卷841_24 「夏日雨中寄幕中知己」齐己
<br>　　北风吹夏雨，和竹亚南轩。豆枕欹凉冷，莲峰入梦魂。
<br>　　窗多斜迸湿，庭遍瀑流痕。清兴知无限，晴来示一言。
<br>
<br>卷841_25 「夜次湘阴」齐己
<br>　　风涛出洞庭，帆影入澄清。何处惊鸿起，孤舟趁月行。
<br>　　时难多战地，野阔绝春耕。骨肉知存否，林园近郡城。
<br>
<br>卷841_26 「寄唐禀正字」齐己
<br>　　疏野还如旧，何曾称在城。水边无伴立，天际有山横。
<br>　　落日云霞赤，高窗笔砚明。鲍昭多所得，时忆寄汤生。
<br>
<br>卷841_27 「宿舒湖希上人房」齐己
<br>　　入寺先来此，经窗半在湖。秋风新菡萏，暮雨老菰蒲。
<br>　　任听浮生速，能消默坐无。语来灯焰短，嘒唳发高梧。
<br>
<br>卷841_28 「戊辰岁江南感怀」齐己
<br>　　忽忽动中私，人间何所之。老过离乱世，生在太平时。
<br>　　桃李春无主，杉松寺有期。曾吟子山赋，何啻旧凌迟。
<br>
<br>卷841_29 「送林上人归永嘉旧居」齐己
<br>　　东越常悬思，山门在永嘉。秋光浮楚水，帆影背长沙。
<br>　　城黑天台雨，村明海峤霞。时寻谢公迹，春草有瑶花。
<br>
<br>卷841_30 「答友生山居寄示」齐己
<br>　　嘉遁有新吟，因僧寄竹林。静思来鸟外，闲味绕松阴。
<br>　　兵寇凭凌甚，溪山几许深。休为反招隐，携取一相寻。
<br>
<br>卷841_31 「新秋霁后晚眺怀先公」齐己
<br>　　雨霁湘楚晚，水凉天亦澄。山中应解夏，渡口有行僧。
<br>　　鸟列沧洲队，云排碧落层。孤峰磬声绝，一点石龛灯。
<br>
<br>卷841_32 「池上感兴」齐己
<br>　　所向似无端，风前吟凭栏。旁人应闷见，片水自闲看。
<br>　　碧底红鳞鬣，澄边白羽翰。南山众木叶，飘著竹声干。
<br>
<br>卷841_33 「和昙域上人寄赠之什」齐己
<br>　　百病煎衰朽，栖迟战国中。思量青壁寺，行坐赤松风。
<br>　　道寄虚无合，书传往复空。可怜禅月子，香火国门东。
<br>
<br>卷841_34 「吊双泉大师真塔」齐己
<br>　　塔耸层峰后，碑镌巨石新。不知将一句，分付与何人。
<br>　　静坐云生衲，空山月照真。后徒游礼者，犹认指迷津。
<br>
<br>卷841_35 「暮冬送璘上人归华容」齐己
<br>　　故园虽不远，那免怆行思。莽苍平湖路，霏微过雪时。
<br>　　全无山阻隔，或有客相随。得见交亲后，春风动柳丝。
<br>
<br>卷841_36 「秋夜听业上人弹琴」齐己
<br>　　万物都寂寂，堪闻弹正声。人心尽如此，天下自和平。
<br>　　湘水泻秋碧，古风吹太清。往年庐岳奏，今夕更分明。
<br>
<br>卷841_37 「谢人惠丹药」齐己
<br>　　别后闻餐饵，相逢讶道情。肌肤红色透，髭发黑光生。
<br>　　仙洞谁传与，松房自炼成。常蒙远分惠，亦觉骨毛轻。
<br>
<br>卷841_38 「荆门病中寄怀贯微上人」齐己
<br>　　我衰君亦老，相忆更何言。除泥安禅力，难医必死根。
<br>　　梅寒争雪彩，日冷让冰痕。早晚东归去，同寻入石门。
<br>
<br>卷841_39 「答孔秀才」齐己
<br>　　早向文章里，能降少壮心。不愁人不爱，闲处自闲吟。
<br>　　水国云雷阔，僧园竹树深。无嫌我衰飒，时此一相寻。
<br>
<br>卷841_40 「秋江」齐己
<br>　　两岸山青映，中流一棹声。远无风浪动，正向夕阳横。
<br>　　岛屿蝉分宿，沙洲客独行。浩然心自合，何必濯吾缨。
<br>
<br>卷841_41 「船窗」齐己
<br>　　孤舸凭幽窗，清波逼面凉。举头还有碍，低眼即无妨。
<br>　　瞥过沙禽翠，斜分夕照光。何时到山寺，上阁看江乡。
<br>
<br>卷841_42 「永夜」齐己
<br>　　永日还欹枕，良宵亦曲肱。神闲无万虑，壁冷有残灯。
<br>　　香影浮龛象，瓶声著井冰。寻思到何处，海上断崖僧。
<br>
<br>卷841_43 「中春怆怀寄二三知己」齐己
<br>　　眼暗心还白，逢春强凭栏。因闻积雨夜，却忆旧山寒。
<br>　　竹撼烟丛滑，花烧露朵干。故人相会处，应话此衰残。
<br>
<br>卷841_44 「自遣」齐己
<br>　　了然知是梦，既觉更何求。死入孤峰去，灰飞一烬休。
<br>　　云无空碧在，天静月华流。免有诸徒弟，时来吊石头。
<br>
<br>卷841_45 「送陈霸归闽」齐己
<br>　　凉风动行兴，含笑话临途。已得身名了，全忘客道孤。
<br>　　乡程过百越，帆影绕重湖。家在飞鸿外，音书可寄无。
<br>
<br>卷841_46 「寄孙辟呈郑谷郎中」齐己
<br>　　衡岳去都忘，清吟恋省郎。淹留才半月，酬唱颇盈箱。
<br>　　雪长松柽格，茶添语话香。因论乐安子，年少老篇章。
<br>
<br>卷841_47 「荆门送人自峨嵋游南岳」齐己
<br>　　峨嵋来已远，衡岳去犹赊。南浦悬帆影，西风乱荻花。
<br>　　天涯遥梦泽，山众近长沙。有兴多新作，携将大府夸。
<br>
<br>卷841_48 「谢主人石笋」齐己
<br>　　西园罢宴游，东阁念林丘。特减花边峭，来添竹里幽。
<br>　　忆过阳朔见，曾记大湖求。从此频吟绕，归山意亦休。
<br>
<br>卷841_49 「经安公寺」齐己
<br>　　大圣威灵地，安公宴坐踪。未知长寂默，不见久从容。
<br>　　塔影高群木，江声压暮钟。此游幽胜后，来梦亦应重。
<br>
<br>卷841_50 「秋夕寄诸侄」齐己
<br>　　每到秋残夜，灯前忆故乡。园林红橘柚，窗户碧潇湘。
<br>　　离别身垂老，艰难路去长。弟兄应健在，兵火里耕桑。
<br>
<br>卷841_51 「谢炭」齐己
<br>　　正拥寒灰次，何当惠寂寥。且留连夜向，未敢满炉烧。
<br>　　必恐吞难尽，唯愁拨易消。豪家捏为兽，红迸锦茵焦。
<br>
<br>卷841_52 「夏满日偶作寄孙支使（其年闰五月）」齐己
<br>　　一百二十日，煎熬几不胜。忆归沧海寺，冷倚翠崖棱。
<br>　　旧扇犹操执，新秋更郁蒸。何当见凉月，拥衲访诗朋。
<br>
<br>卷841_53 「寄清溪道友」齐己
<br>　　山门摇落空，霜霰满杉松。明月行禅处，青苔绕石重。
<br>　　泉声喧万壑，钟韵遍千峰。终去焚香老，同师大士踪。
<br>
<br>卷841_54 「谢重缘旧山水障子」齐己
<br>　　敢望重缘饰，微茫洞壑春。坐看终未是，归卧始应真。
<br>　　已觉心中朽，犹怜四面新。不因公子鉴，零落几成尘。
<br>
<br>卷841_55 「寺居」齐己
<br>　　邻井双梧上，一蝉鸣隔墙。依稀旧林日，撩乱绕山堂。
<br>　　难嘿吟风口，终清饮露肠。老僧加护物，应任噪残阳。
<br>
<br>卷841_56 「剃发」齐己
<br>　　金刀闪冷光，一剃一清凉。未免随朝夕，依前长雪霜。
<br>　　夏林欹石腻，春涧水泉香。向老凋疏尽，寒天不出房。
<br>
<br>卷841_57 「谢高辇先辈寄新唱和集」齐己
<br>　　敢谓神仙手，多怀老比丘。编联来鹿野，酬唱在龙楼。
<br>　　洛浦精灵慑，邙山鬼魅愁。二南风雅道，从此化东周。
<br>
<br>卷841_58 「送徐秀才游吴国」齐己
<br>　　西江东注急，孤棹若流星。风浪相随白，云中独过青。
<br>　　他时谁共说，此路我曾经。好向吴朝看，衣冠尽汉庭。
<br>
<br>卷841_59 「忆在匡庐日」齐己
<br>　　忆在匡庐日，秋风八月时。松声虎溪寺，塔影雁门师。
<br>　　步碧葳蕤径，吟香菡萏池。何当旧泉石，归去洗心脾。
<br>
<br>卷841_60 「寄三觉山从益上人」齐己
<br>　　山下人来说，多时不下山。是应终未是，闲得且须闲。
<br>　　海面云归窦，猿边月上关。寻思乱峰顶，空送衲僧还。
<br>
<br>卷841_61 「残秋感怆」齐己
<br>　　日日加衰病，心心趣寂寥。残阳起闲望，万木耸寒条。
<br>　　楚寺新为客，吴江旧看潮。此怀何以寄，风雨暮萧萧。
<br>
<br>卷841_62 「寄南徐刘员外二首」齐己
<br>　　竟陵兵革际，归复旧园林。早岁为官苦，常闻说此心。
<br>　　海边山夜上，城外寺秋寻。应讶嵩峰约，蹉跎直到今。
<br>　　昼公评众制，姚监选诸文。风雅谁收我，编联独有君。
<br>　　馀生终此道，万事尽浮云。争得重携手，探幽楚水濆。
<br>
<br>卷841_63 「贻王秀才」齐己
<br>　　功到难搜处，知难始是诗。自能探虎子，何虑屈男儿。
<br>　　此道真清气，前贤早白髭。须教至公手，不惜付舟枝。
<br>
<br>卷841_64 「赠孙生」齐己
<br>　　见君诗自别，君是继诗人。道出千途外，功争一字新。
<br>　　寂寥中影迹，霜雪里精神。待折东堂桂，归来更苦辛。
<br>
<br>卷841_65 「酬元员外」齐己
<br>　　清洛碧嵩根，寒流白照门。园林经难别，桃李几株存。
<br>　　衰老江南日，凄凉海上村。闲来晒朱绂，泪滴旧朝恩。
<br>
<br>卷841_66 「与杨秀才话别」齐己
<br>　　庾信哀何极，仲宣悲苦多。因思学文赋，不胜弄干戈。
<br>　　自古有如此，于今终若何。到头重策蹇，归去旧烟萝。
<br>
<br>卷841_67 「寄何崇丘员外」齐己
<br>　　门底桃源水，涵空复映山。高吟烟雨霁，残日郡楼间。
<br>　　变俗真无事，分题是不闲。寻思章岸见，全未有年颜。
<br>
<br>卷841_68 「赠刘五经」齐己
<br>　　往年长白山，发愤忍饥寒。扫叶雪霜湿，读书唇齿干。
<br>　　群经通讲解，八十尚轻安。今日江南寺，相逢话世难。
<br>
<br>卷841_69 「送游山道者」齐己
<br>　　我亦游山者，常经旧所经。雪消天外碧，春晓海中青。
<br>　　可见乱离世，况临衰病形。怜君此行兴，独入白云屏。
<br>
<br>卷841_70 「舟中江上望玉梁山怀李尊师」齐己
<br>　　残照玉梁巅，峨峨远棹前。古来传胜异，人去学神仙。
<br>　　白鹿老碧壑，黄猿啼紫烟。谁心共无事，局上度流年。
<br>
<br>卷841_71 「角」齐己
<br>　　闻说征人说，呜呜何处边。孤城沙塞地，残月雪霜天。
<br>　　会转胡风急，吹长碛雁连。应伤汉车骑，名未勒燕然。
<br>
<br>卷841_72 「言诗」齐己
<br>　　毕竟将何状，根元在正思。达人皆一贯，迷者自多岐。
<br>　　触类风骚远，怀贤肺腑衰。河桥送别者，二子好相知。
<br>
<br>卷841_73 「酬王秀才」齐己
<br>　　离乱几时休，儒生厄远游。亡家非汉代，何处觅荆州。
<br>　　旅梦寒灯屋，乡怀昼雨楼。相逢话相杀，谁复念风流。
<br>
<br>卷841_74 「春居寄友生」齐己
<br>　　莎径荒芜甚，君应共此情。江村雷雨发，竹屋梦魂惊。
<br>　　社过多来燕，花繁渐老莺。相思意何切，新作未曾评。
<br>
<br>卷841_75 「寄答武陵幕中何支使二首」齐己
<br>　　十万雄军幕，三千上客才。何当谈笑外，远慰寂寥来。
<br>　　骚雅锵金掷，风流醉玉颓。争知江雪寺，老病向寒灰。
<br>　　南州无百战，北地有长征。闲杀何从事，伤哉苏子卿。
<br>　　江楼联雪句，野寺看春耕。门外沧浪水，风波杂雨声。
<br>
<br>卷841_76 「浙江晚渡」齐己
<br>　　去年曾到此，久立滞前程。岐路时难处，风涛晚未平。
<br>　　汀蝉含老韵，岸荻簇枯声。莫泥关河险，多游自远行。
<br>
<br>卷841_77 「送人下第东归，再谒旧主人」齐己
<br>　　一战偶不捷，东归计未空。还携故书剑，去谒旧英雄。
<br>　　楚雪连吴树，西江正北风。男儿艺若是，会合值明公。
<br>
<br>卷841_78 「寄谢高先辈见寄二首」齐己
<br>　　穿凿堪伤骨，风骚久痛心。永言无绝唱，忽此惠希音。
<br>　　杨柳江湖晚，芙蓉岛屿深。何因会仙手，临水一披襟。
<br>　　诗在混茫前，难搜到极玄。有时还积思，度岁未终篇。
<br>　　片月双松际，高楼阔水边。前贤多此得，风味若为传。
<br>
<br>　　　　　　　　　　　　　　卷八百四十二
<br>
<br>卷842_1 「寄仰山光味长者」齐己
<br>　　大仰禅栖处，杉松到顶阴。下来虽有路，归去每无心。
<br>　　鸟道峰形直，龙湫石影深。径行谁得见，半夜老猿吟。
<br>
<br>卷842_2 「贻庐岳陈沆秀才」齐己
<br>　　为儒老双鬓，勤苦竟何如。四海方磨剑，空山自读书。
<br>　　石围泉眼碧，秋落洞门虚。莫虑搜贤僻，征君旧此居。
<br>
<br>卷842_3 「边上」齐己
<br>　　汉地从休马，胡家自牧羊。都来销帝道，浑不用兵防。
<br>　　草上孤城白，沙翻大漠黄。秋风起边雁，一一向潇湘。
<br>
<br>卷842_4 「蟋蟀」齐己
<br>　　声异蟪蛄声，听须是正听。无风来竹院，有月在莎庭。
<br>　　虽不妨调瑟，多堪伴诵经。谁人向秋夕，为尔欲忘形。
<br>
<br>卷842_5 「寄西山郑谷神」齐己
<br>　　西望郑先生，焚修在杳冥。几番松骨朽，未换鬓根青。
<br>　　石阙凉调瑟，秋坛夜拜星。俗人应抚掌，闲处诵黄庭。
<br>
<br>卷842_6 「读参同契」齐己
<br>　　堪笑修仙侣，烧金觅大还。不知消息火，只在寂寥关。
<br>　　鬓白炉中术，魂飞海上山。悲哉五千字，无用在人间。
<br>
<br>卷842_7 「闻落叶」齐己
<br>　　楚树雪晴后，萧萧落晚风。因思故国夜，临水几株空。
<br>　　煮茗烧干脆，行苔踏烂红。来年未离此，还见碧丛丛。
<br>
<br>卷842_8 「谢王先辈昆弟游湘中回各见示新诗」齐己
<br>　　潇湘多胜异，宗社久裴回。兄弟同游去，幽奇尽采来。
<br>　　只应求妙唱，何以示寒灰。上国携归后，唯呈不世才。
<br>
<br>卷842_9 「寄酬高辇推官」齐己
<br>　　道自闲机长，诗从静境生。不知春艳尽，但觉雅风清。
<br>　　竹腻题幽碧，蕉干裂脆声。何当九霄客，重叠记无名。
<br>
<br>卷842_10 「逢诗僧」齐己
<br>　　禅玄无可并，诗妙有何评。五七字中苦，百千年后清。
<br>　　难求方至理，不朽始为名。珍重重相见，忘机话此情。
<br>
<br>卷842_11 「话道」齐己
<br>　　大道多大笑，寂寥何以论。霜枫翻落叶，水鸟啄闲门。
<br>　　服药还伤性，求珠亦损魂。无端凿混沌，一死不还源。
<br>
<br>卷842_12 「谢欧阳侍郎寄示新集」齐己
<br>　　宫锦三十段，金梭新织来。殷勤谢君子，迢递寄寒灰。
<br>　　鸑鷟对鼓舞，神仙双裴回。谁当巧裁制，披去升瑶台。
<br>
<br>卷842_13 「西墅新居」齐己
<br>　　渐渐见苔青，疏疏遍地生。闲穿藤屐起，乱踏石阶行。
<br>　　野鸟啼幽树，名僧笑此情。残阳竹阴里，老圃打门声。
<br>
<br>卷842_14 「酬孙鲂」齐己
<br>　　幽人还爱云，才子已从军。可信鸳鸿侣，更思麋鹿群。
<br>　　新题虽有寄，旧论竟难闻。知己今如此，编联悉欲焚。
<br>
<br>卷842_15 「扫地」齐己
<br>　　日日扫复洒，不容纤物侵。敢望来客口，道似主人心。
<br>　　蚁过光中少，苔依润处深。门前亦如此，一径入疏林。
<br>
<br>卷842_16 「书匡山隐者壁」齐己
<br>　　红霞青壁底，石室薜萝垂。应有迷仙者，曾逢采药时。
<br>　　桃花饶两颊，松叶浅长髭。直是来城市，何人识得伊。
<br>
<br>卷842_17 「送乾康禅师入山过夏」齐己
<br>　　由来喧滑境，难驻寂寥踪。逼夏摇孤锡，离城入乱峰。
<br>　　云门应近寺，石路或穿松。知在栖禅外，题诗寄北宗。
<br>
<br>卷842_18 「野鸭」齐己
<br>　　野鸭殊家鸭，离群忽远飞。长生缘甚瘦，近死为伤肥。
<br>　　江海游空阔，池塘啄细微。红兰白蘋渚，春暖刷毛衣。
<br>
<br>卷842_19 「伤秋」齐己
<br>　　旦暮馀生在，肌肤十分无。眠寒半榻朽，立月一株枯。
<br>　　梦已随双树，诗犹却万夫。名山未归得，可惜死江湖。
<br>
<br>卷842_20 「怀东湖寺」齐己
<br>　　铁柱东湖岸，寺高人亦闲。往年曾每日，来此看西山。
<br>　　竹径青苔合，茶轩白鸟还。而今在天末，欲去已衰颜。
<br>
<br>卷842_21 「寄岘山愿公三首」齐己
<br>　　形影更谁亲，应怀漆道人。片言酬凿齿，半偈伏姚秦。
<br>　　榛莽池经烧，蒿莱寺过春。心期重西去，一共吊遗尘。
<br>　　相思恨相远，至理那时何。道笑忘言甚，诗嫌背俗多。
<br>　　青苔闲阁闭，白日断人过。独上西楼望，荆门千万坡。
<br>　　彼此无消息，所思江汉遥。转闻多患难，甚说远相招。
<br>　　老至何悲叹，生知便寂寥。终期踏松影，携手虎溪桥。
<br>
<br>卷842_22 「清夜作」齐己
<br>　　不惜白日短，乍容清夜长。坐闻风露滴，吟觉骨毛凉。
<br>　　兴寝无诸病，空闲有一床。天明振衣起，苔砌落花香。
<br>
<br>卷842_23 「赠白处士」齐己
<br>　　莘野居何定，浮生知是谁。衣衫同野叟，指趣似禅师。
<br>　　白发应无也，丹砂久服之。仍闻创行计，春暖向峨嵋。
<br>
<br>卷842_24 「崔秀才宿话」齐己
<br>　　事转闻多事，心休话苦心。相留明月寺，共忆白云岑。
<br>　　藓壁残虫韵，霜轩倒竹阴。开门又言别，谁竟慰尘襟。
<br>
<br>卷842_25 「怀天台华顶僧」齐己
<br>　　华顶危临海，丹霞里石桥。曾从国清寺，上看月明潮。
<br>　　好鸟亲香火，狂泉喷泬寥。欲归师智者，头白路迢迢。
<br>
<br>卷842_26 「送人赴官」齐己
<br>　　年少作初官，还如行路难。兵荒经邑里，风俗久凋残。
<br>　　照砚花光淡，漂书柳絮干。聊应充侍膳，薄俸继朝餐。
<br>
<br>卷842_27 「水鹤」齐己
<br>　　鸳鸯与鸂鶒，相狎岂惭君。比雪还胜雪，同群亦出群。
<br>　　静巢孤岛月，寒梦九皋云。归路分明过，飞鸣即可闻。
<br>
<br>卷842_28 「湘中感怀」齐己
<br>　　渔翁那会我，傲兀苇边行。乱世难逸迹，乘流拟濯缨。
<br>　　江花红细碎，沙鸟白分明。向夕题诗处，春风斑竹声。
<br>
<br>卷842_29 「九日逢虚中虚受」齐己
<br>　　楚后萍台下，相逢九日时。干戈人事地，荒废菊花篱。
<br>　　我已多衰病，君犹尽黑髭。皇天安罪得，解语便吟诗。
<br>
<br>卷842_30 「赠李明府」齐己
<br>　　名家宰名邑，将谓屈锋铓。直是难苏俗，能消不下堂。
<br>　　冰痕生砚水，柳影透琴床。何必称潇洒，独为诗酒狂。
<br>
<br>卷842_31 「暮春久雨作」齐己
<br>　　积雨向春阴，冥冥独院深。已无花落地，空有竹藏禽。
<br>　　檐溜声何暴，邻僧影亦沈。谁知力耕者，桑麦最关心。
<br>
<br>卷842_32 「渚宫莫问诗一十五首」齐己
<br>　　莫问疏人事，王侯已任伊。不妨随野性，还似在山时。
<br>　　静入无声乐，狂抛正律诗。自为仍自爱，清净里寻思。
<br>　　莫问伊嵇懒，流年已付他。话通时事少，诗着野题多。
<br>　　梦外春桃李，心中旧薜萝。浮生此不悟，剃发竟如何。
<br>　　莫问休行脚，南方已遍寻。了应须自了，心不是他心。
<br>　　赤水珠何觅，寒山偈莫吟。谁同论此理，杜口少知音。
<br>　　莫问孱愚格，天应只与闲。合居长树下，那称众人间。
<br>　　迹绝为真隐，机忘是大还。终当学支遁，买取个青山。
<br>　　莫问无求意，浮云喻可知。满盈如不戒，倚伏更何疑。
<br>　　乐矣贤颜子，穷乎圣仲尼。已过知命岁，休把运行推。
<br>　　莫问闲行趣，春风野水涯。千门无谢女，两岸有杨花。
<br>　　好鹤曾为客，真龙或作蛇。踌蹰自回首，日脚背楼斜。
<br>　　莫问真消息，中心只自知。清风含笑咏，明月混希夷。
<br>　　坏衲凉天拥，玄文静夜披。善哉温伯子，言望至公知。
<br>　　莫问休持钵，从贫乞已疏。侯门叨月俸，斋食剩年储。
<br>　　簪履三千外，形骸六十馀。旧峰呵练若，松径接匡庐。
<br>　　莫问依刘迹，金台又度秋。威仪非上客，谭笑愧诸侯。
<br>　　礼许无拘检，诗推异辈流。东林未归得，摇落楚江头。
<br>　　莫问无机性，甘名百钝人。一床铺冷落，长日卧精神。
<br>　　分已疏知旧，诗还得意新。多才碧云客，时或此相亲。
<br>　　莫问关门意，从来寡往还。道应归淡泊，身合在空闲。
<br>　　四面苔围绿，孤窗雨洒斑。梦寻何处去，秋色水边山。
<br>　　莫问□□□，□□逐性情。人间高此道，禅外剩他名。
<br>　　夏□松边坐，秋光水畔行。更无时忌讳，容易得题成。
<br>　　莫问多山兴，晴楼独凭时。六年沧海寺，一别白莲池。
<br>　　句早逢名匠，禅曾见祖师。冥搜与真性，清外认扬眉。
<br>　　莫问衰残质，流光速可悲。寸心修未了，长命欲何为。
<br>　　坐卧身多倦，经行骨渐疲。分明说此苦，珍重竺乾师。
<br>　　莫问野腾腾，劳形已不能。殷勤无上士，珍重有名僧。
<br>　　坐觉心心默，行思步步冰。终归石房里，一点夜深灯。
<br>
<br>卷842_33 「荆州新秋病起杂题一十五首。病起见王化」齐己
<br>　　病起见王化，融融古帝乡。晓烟凝气紫，晚色作云黄。
<br>　　四野歌丰稔，千门唱乐康。老身仍未死，犹咏好风光。
<br>
<br>卷842_34 「荆州新秋病起杂题一十五首。病起见图画」齐己
<br>　　病起见图画，云门兴似饶。衲衣棕笠重，嵩岳华山遥。
<br>　　命在斋犹赴，刀闲发尽凋。秋光渐轻健，欲去倚江桥。
<br>
<br>卷842_35 「荆州新秋病起杂题一十五首。病起见苔钱」齐己
<br>　　病起见苔钱，规模遍地圆。儿童扫不破，子母自相连。
<br>　　润屋何曾有，缘墙谩可怜。虚教作铜臭，空使外人传。
<br>
<br>卷842_36 「荆州新秋病起杂题一十五首。病起见庭竹」齐己
<br>　　病起见庭竹，君应悲我情。何妨甚消瘦，却称苦修行。
<br>　　每谢侵床影，时回傍枕声。秋来渐平复，吟绕骨毛轻。
<br>
<br>卷842_37 「荆州新秋病起杂题一十五首。病起见生涯」齐己
<br>　　病起见生涯，资缘觉甚奢。方袍嫌垢弊，律服变光华。
<br>　　颇愧同诸俗，何尝异出家。三衣如两翼，珍重汝寒鸦。
<br>
<br>卷842_38 「荆州新秋病起杂题一十五首。病起见秋扇」齐己
<br>　　病起见秋扇，风前悟感伤。念予当咽绝，得尔致清凉。
<br>　　沙鹭如摇影，汀莲似绽香。不同婕妤咏，托意怨君王。
<br>
<br>卷842_39 「荆州新秋病起杂题一十五首。病起见衰叶」齐己
<br>　　病起见衰叶，飘然似我身。偶乘风有韵，初落地无尘。
<br>　　纵得红沾露，争如绿带春。因伤此怀抱，聊寄一篇新。
<br>
<br>卷842_40 「荆州新秋病起杂题一十五首。病起见庭柏」齐己
<br>　　病起见庭柏，青青我不任。力扶干瘦骨，勉对岁寒心。
<br>　　韵谢疏篁合，根容片石侵。衰残想长寿，时倚就闲吟。
<br>
<br>卷842_41 「荆州新秋病起杂题一十五首。病起见庭莲」齐己
<br>　　病起见庭莲，风荷已飒然。开时闻馥郁，枕上正缠绵。
<br>　　本在沧江阔，移来碧沼圆。却思香社里，叶叶漏声连。
<br>
<br>卷842_42 「荆州新秋病起杂题一十五首。病起见庭菊」齐己
<br>　　病起见庭菊，几劳栽种工。可能经卧疾，相倚自成丛。
<br>　　翠萼低含露，金英尽亚风。那知予爱尔，不在酒杯中。
<br>
<br>卷842_43 「荆州新秋病起杂题一十五首。病起见庭石」齐己
<br>　　病起见庭石，岂知经夏眠。不能资药价，空自作苔钱。
<br>　　翠忆蓝光底，青思瀑影边。岩僧应笑我，细碎种阶前。
<br>
<br>卷842_44 「荆州新秋病起杂题一十五首。病起见庭莎」齐己
<br>　　病起见庭莎，绿阶傍竹多。绕行犹未得，静听复如何。
<br>　　蟋蟀幽中响，蟪蛄深处歌。不缘田地窄，剩种任婆娑。
<br>
<br>卷842_45 「荆州新秋病起杂题一十五首。病起见苔色」齐己
<br>　　病起见苔色，凝然阵未枯。浅深围柱础，诘曲绕廊庑。
<br>　　碧翠文相间，青黄势自铺。为钱虚玷染，毕竟不如无。
<br>
<br>卷842_46 「荆州新秋病起杂题一十五首。病起见秋月」齐己
<br>　　病起见秋月，正当三五时。清光应鉴我，幽思更同谁。
<br>　　惜坐身犹倦，牵吟气尚羸。明年七十六，约此健相期。
<br>
<br>卷842_47 「荆州新秋病起杂题一十五首。病起见闲云」齐己
<br>　　病起见闲云，空中聚又分。滞留堪笑我，舒卷不如君。
<br>　　触石终无迹，从风或有闻。仙山足鸾凤，归去自同群。
<br>
<br>卷842_48 「夜坐闻雪寄所知」齐己
<br>　　初宵飞霰急，竹树洒干轻。不是知音者，难教爱此声。
<br>　　渐凌孤烛白，偏激苦心清。堪笑同文友，忘眠坐到明。
<br>
<br>卷842_49 「怀洞庭」齐己
<br>　　忆过巴陵岁，无人问去留。中宵满湖月，独自在僧楼。
<br>　　渔父真闲唱，灵均是谩愁。今来欲长往，谁借木兰舟。
<br>
<br>卷842_50 「欲游龙山鹿苑有作」齐己
<br>　　龙山门不远，鹿苑路非遥。合逐闲身去，何须待客招。
<br>　　年华残两鬓，筋骨倦长宵。闻说峰前寺，新修白石桥。
<br>
<br>卷842_51 「再逢昼公」齐己
<br>　　竟陵西别后，遍地起刀兵。彼此无缘著，云山有处行。
<br>　　久吟难敌句，终忍不求名。年鬓俱如雪，相看眼且明。
<br>
<br>卷842_52 「送人游武陵湘中」齐己
<br>　　为子歌行乐，西南入武陵。风烟无战士，宾榻有吟僧。
<br>　　山绕军城叠，江临寺阁层。遍寻幽胜了，湘水泛清澄。
<br>
<br>卷842_53 「酬九经者」齐己
<br>　　九经三史学，穷妙又穷微。长白山初出，青云路欲飞。
<br>　　江僧酬雪句，沙鹤识麻衣。家在黄河北，南来偶未归。
<br>
<br>卷842_54 「寄赠集滩二公」齐己
<br>　　闻有难名境，因君住更名。轩窗中夜色，风月绕滩声。
<br>　　客好过无厌，禽幽画不成。终期一寻去，聊且寄吟情。
<br>
<br>卷842_55 「夏日作」齐己
<br>　　燕雀语相和，风池满芰荷。可惊成事晚，殊喜得闲多。
<br>　　竹众凉欺水，苔繁绿胜莎。无惭孤圣代，赋咏有诗歌。
<br>
<br>卷842_56 「行路难」齐己
<br>　　下浸与高盘，不为行路难。是非真险恶，翻覆作峰峦。
<br>　　漆愧同时黑，朱惭巧处丹。令人畏相识，欲画白云看。
<br>
<br>卷842_57 「送玉泉道者回山寺」齐己
<br>　　却忆西峰顶，经行绝爱憎。别来心念念，归去雪层层。
<br>　　石坞寻春笋，苔龛续夜灯。应悲尘土里，追逐利名僧。
<br>
<br>卷842_58 「谢王拾遗见访兼寄篇什」齐己
<br>　　竹里安禅处，生涯一印灰。经年乞食过，昨日谏臣来。
<br>　　愧把黄梅偈，曾酬白雪才。因令识鸟迹，重叠在苍苔。
<br>
<br>卷842_59 「题张氏池亭」齐己
<br>　　树石丛丛别，诗家趣向幽。有时闲客散，始觉细泉流。
<br>　　蝶到琴棋畔，花过岛屿头。月明红藕上，应见白龟游。
<br>
<br>卷842_60 「送人南游」齐己
<br>　　且听吟赠远，君此去蒙州。瘴国频闻说，边鸿亦不游。
<br>　　蛮花藏孔雀，野石乱犀牛。到彼谁相慰，知音有郡侯。
<br>
<br>卷842_61 「题明公房」齐己
<br>　　寺北闻湘浪，窗南见岳云。自然高日用，何要出人群。
<br>　　瓦滴残松雨，香炉匝印文。近年精易道，疑者晓纷纷。
<br>
<br>卷842_62 「寄顾处士」齐己
<br>　　半年离别梦，来往即湖边。两幅关山雪，寻常在眼前。
<br>　　项容藏古翠，张藻卷寒烟。蓝淀图花鸟，时人不惜钱。
<br>
<br>卷842_63 「贻徐生」齐己
<br>　　可能东海子，清苦在贫居。扫地无闲客，堆窗有古书。
<br>　　少年犹若此，向老合何如。去岁频相访，今来见亦疏。
<br>
<br>卷842_64 「谢虚中上人晚秋见寄」齐己
<br>　　楚外同文在，荆门得信时。几重相别意，一首晚秋诗。
<br>　　日暮山沈雨，莲残水满池。登楼试南望，为子动归思。
<br>
<br>　　　　　　　　　　　　　　卷八百四十三
<br>
<br>卷843_1 「寄东林言之禅子」齐己
<br>　　闻思相送后，幽院闭苔钱。使我吟还废，闻君病未痊。
<br>　　听秋唯困坐，怕客但佯眠。可惜东窗月，无寥过一年。
<br>
<br>卷843_2 「寒节日寄乡友」齐己
<br>　　岁岁逢寒食，寥寥古寺家。踏青思故里，垂白看杨花。
<br>　　原野稀疏雨，江天冷澹霞。沧浪与湘水，归恨共无涯。
<br>
<br>卷843_3 「闻西蟾从弟卜岩居岳西有寄」齐己
<br>　　瀑布见高低，岩开岩壁西。碧云多旧作，红叶几新题。
<br>　　滴沥中疏磬，嵌空半倚梯。仍闻樵子径，□不到前溪。
<br>
<br>卷843_4 「寄怀西蟾师弟」齐己
<br>　　万里八九月，一身西北风。自从相示后，长记在吟中。
<br>　　见说南游远，堪怀我姓同。江边忽得信，回到岳门东。
<br>
<br>卷843_5 「扑满子」齐己
<br>　　只爱满我腹，争如满害身。到头须扑破，却散与他人。
<br>
<br>卷843_6 「寄西川惠光大师昙域」齐己
<br>　　禅月有名子，相知面未曾。笔精垂壁溜，诗涩滴杉冰。
<br>　　蜀国从栖泊，芜城几废兴。忆归应寄梦，东北过金陵。
<br>
<br>卷843_7 「忆别匡山寄彭泽乾昼上人」齐己
<br>　　忆别匡山日，无端是远游。却回看五老，翻悔上孤舟。
<br>　　蹭蹬三千里，蹉跎二十秋。近来空寄梦，时到虎溪头。
<br>
<br>卷843_8 「又寄彭泽昼公」齐己
<br>　　闻君彭泽住，结构近陶公。种菊心相似，尝茶味不同。
<br>　　湖光秋枕上，岳翠夏窗中。八月东林去，吟香菡萏风。
<br>
<br>卷843_9 「因览支使孙中丞看可准大师诗序有寄」齐己
<br>　　一千篇里选，三百首菁英。玉尺新量出，金刀旧剪成。
<br>　　锦江增古翠，仙掌减元精。自此为风格，留传诸后生。
<br>
<br>卷843_10 「新秋病中枕上闻蝉」齐己
<br>　　枕上稍醒醒，忽闻蝉一声。此时知不死，昨日即前生。
<br>　　更欲临窗听，犹难策杖行。寻应同蜕壳，重饮露华清。
<br>
<br>卷843_11 「寄云盖山先禅师」齐己
<br>　　曾寻湘水东，古翠积秋浓。长老禅栖处，半天云盖峰。
<br>　　闲床饶得石，杂树少于松。近有谁堪语，浏阳妙指踪。
<br>
<br>卷843_12 「落叶」齐己
<br>　　落多秋亦晚，窗外见诸邻。世上谁惊尽，林间独扫频。
<br>　　萧骚微月夜，重叠早霜晨。昨日繁阴在，莺声树树春。
<br>
<br>卷843_13 「次耒阳作」齐己
<br>　　绕岳复沿湘，衡阳又耒阳。不堪思北客，从此入南荒。
<br>　　旦夕多猿狖，淹留少雪霜。因经杜公墓，惆怅学文章。
<br>
<br>卷843_14 「舟中晚望祝融峰」齐己
<br>　　天际卓寒青，舟中望晚晴。十年关梦寐，此日向峥嵘。
<br>　　巨石凌空黑，飞泉照夜明。终当蹑孤顶，坐看白云生。
<br>
<br>卷843_15 「吊杜工部坟」齐己
<br>　　鹏翅蹋于斯，明君知不知。域中诗价大，荒外土坟卑。
<br>　　瘴雨无时滴，蛮风有穴吹。唯应李太白，魂魄往来疲。
<br>
<br>卷843_16 「岳中寄殷处士」齐己
<br>　　出岳与入岳，前题继后题。遍寻僧壁上，多在雁峰西。
<br>　　近说游江寺，将谁话石梯。相思立高巘，山下草萋萋。
<br>
<br>卷843_17 「送幽禅师」齐己
<br>　　霜繁野叶飞，长老卷行衣。浮世不知处，白云相待归。
<br>　　磬和天籁响，禅动岳神威。莫便言长往，劳生待发机。
<br>
<br>卷843_18 「观烧」齐己
<br>　　猎猎寒芜引，承风势不还。放来应有主，焚去到何山。
<br>　　焰入空濛里，烟飞苍莽间。石中有良玉，惆怅但伤颜。
<br>
<br>卷843_19 「咏茶十二韵」齐己
<br>　　百草让为灵，功先百草成。甘传天下口，贵占火前名。
<br>　　出处春无雁，收时谷有莺。封题从泽国，贡献入秦京。
<br>　　嗅觉精新极，尝知骨自轻。研通天柱响，摘绕蜀山明。
<br>　　赋客秋吟起，禅师昼卧惊。角开香满室，炉动绿凝铛。
<br>　　晚忆凉泉对，闲思异果平。松黄干旋泛，云母滑随倾。
<br>　　颇贵高人寄，尤宜别匮盛。曾寻修事法，妙尽陆先生。
<br>
<br>卷843_20 「寄阳岐西峰僧」齐己
<br>　　西峰残照东，瀑布洒冥鸿。闲忆高窗外，秋晴万里空。
<br>　　藤阴藏石磴，衣毳落杉风。日有谁来觅，层层鸟道中。
<br>
<br>卷843_21 「回雁峰」齐己
<br>　　瘴雨过孱颜，危边有径盘。壮堪扶寿岳，灵合置仙坛。
<br>　　影北鸿声乱，青南客道难。他年思隐遁，何处凭阑干。
<br>
<br>卷843_22 「赠询公上人」齐己
<br>　　威仪何贵重，一室贮水清。终日松杉径，自多虫蚁行。
<br>　　像前孤立影，钟外数珠声。知悟修来事，今为第几生。
<br>
<br>卷843_23 「秋兴」齐己
<br>　　所见背时情，闲行亦独行。晚凉思水石，危阁望峥嵘。
<br>　　雨外残云片，风中乱叶声。旧山吟友在，相忆梦应清。
<br>
<br>卷843_24 「古寺老松」齐己
<br>　　百岁禅师说，先师指此松。小年行道绕，早见偃枝重。
<br>　　月槛移孤影，秋亭卓一峰。终当因夜电，拏攫从云龙。
<br>
<br>卷843_25 「题无余处士书斋」齐己
<br>　　闲地从莎藓，谁人爱此心。琴棋怀客远，风雪闭门深。
<br>　　枕外江滩响，窗西树石阴。他年衡岳寺，为我一相寻。
<br>
<br>卷843_26 「岁暮江寺住」齐己
<br>　　山依枯槁容，何处见年终。风雪军城外，蒹葭古寺中。
<br>　　孤村谁认磬，极浦夜鸣鸿。坐忆匡庐隐，泉声滴半空。
<br>
<br>卷843_27 「新燕」齐己
<br>　　栖托近佳人，应怜巧语新。风光华屋暖，弦管牡丹晨。
<br>　　远采江泥腻，双飞麦雨匀。差池自有便，敢触杏梁尘。
<br>
<br>卷843_28 「喻吟」齐己
<br>　　日用是何专，吟疲即坐禅。此生还可喜，馀事不相便。
<br>　　头白无邪里，魂清有象先。江花与芳草，莫染我情田。
<br>
<br>卷843_29 「过湘江唐弘书斋」齐己
<br>　　四邻无俗迹，终日大开门。水晚来边雁，林秋下楚猿。
<br>　　一家随难在，双眼向书昏。沈近骚人庙，吟应见古魂。
<br>
<br>卷843_30 「读贾岛集」齐己
<br>　　遗篇三百首，首首是遗冤。知到千年外，更逢何者论。
<br>　　离秦空得罪，入蜀但听猿。还似长沙祖，唯馀赋鵩言。
<br>
<br>卷843_31 「寄山中诸友」齐己
<br>　　自归城里寺，长忆宿山门。终夜冥心客，诸峰叫月猿。
<br>　　岚光生眼力，泉滴爽吟魂。只待游方遍，还来扫树根。
<br>
<br>卷843_32 「怀终南僧」齐己
<br>　　扰扰一京尘，何门是了因。万重千叠嶂，一去不来人。
<br>　　鸟道春残雪，萝龛昼定身。寥寥石窗外，天籁动衣巾。
<br>
<br>卷843_33 「送二友生归宜阳」齐己
<br>　　二生俱我友，清苦辈流稀。旧国居相近，孤帆秋共归。
<br>　　残阳沙鸟乱，疏雨岛枫飞。几宿多山处，猿啼烛影微。
<br>
<br>卷843_34 「怀从弟」齐己
<br>　　孤窗烛影微，何事阻吟思。兄弟断消息，山川长路岐。
<br>　　日沈栖鹤坞，霜著叫猿枝。可想为怀抱，多愁多难时。
<br>
<br>卷843_35 「岳阳道中作」齐己
<br>　　客思寻常动，未如今断魂。路岐经乱后，风雪少人村。
<br>　　大泽鸣寒雁，千峰啼昼猿。争教此时白，不上鬓须根。
<br>
<br>卷843_36 「赴郑谷郎中招游龙兴观读题诗板谒七真仪像因有十八韵」齐己
<br>　　何处陪游胜，龙兴古观时。诗悬大雅作，殿礼七真仪。
<br>　　远继周南美，弥旌拱北思。雄方垂朴略，后辈仰箴规。
<br>　　对坐茵花暖，偕行藓阵隳。僧绦初学结，朝服久慵披。
<br>　　到处琴棋傍，登楼笔砚随。论禅忘视听，谭老极希夷。
<br>　　照日江光远，遮轩桧影欹。触鞋松子响，窥立鹤雏痴。
<br>　　始贵茶巡爽，终怜酒散迟。放怀还把杖，憩石或支颐。
<br>　　眺远凝清眄，吟高动白髭。风鹏心不小，蒿雀志徒卑。
<br>　　顾我专无作，于身忘有为。叨因五字解，每忝重言期。
<br>　　舍此应休也，何人更赏之。淹留仙境晚，回骑雪风吹。
<br>
<br>卷843_37 「书李秀才壁」齐己
<br>　　干戈阻上日，南国寄贫居。旧里荒应尽，新年病未除。
<br>　　窗风连岛树，门径接邻蔬。我有闲来约，相看雪满株。
<br>
<br>卷843_38 「闻尚颜下世」齐己
<br>　　岳僧传的信，闻在麓山亡。郡有为诗客，谁来一影堂。
<br>　　梦休寻灞浐，迹已绝潇湘。远忆同吟石，新秋桧柏凉。
<br>
<br>卷843_39 「蔷薇」齐己
<br>　　根本似玫瑰，繁英刺外开。香高丛有架，红落地多苔。
<br>　　去住闲人看，晴明远蝶来。牡丹先几日，销歇向尘埃。
<br>
<br>卷843_40 「送隆公上人」齐己
<br>　　独携谭柄去，千里指人寰。未断生徒望，难教白日闲。
<br>　　空江横落照，大府向西山。好骋陈那孔，谁云劫石顽。
<br>
<br>卷843_41 「宿简寂观」齐己
<br>　　万壑云霞影，千年松桧声。如何教下士，容易信长生。
<br>　　月共虚无白，香和沆瀣清。闲寻古廊画，记得列仙名。
<br>
<br>卷843_42 「遇元上人」齐己
<br>　　七泽过名山，相逢黄落残。杉松开寺晚，泉月话心寒。
<br>　　祖遍诸方礼，经曾几处看。应怀出家院，紫阁近长安。
<br>
<br>卷843_43 「早梅」齐己
<br>　　万木冻欲折，孤根暖独回。前村深雪里，昨夜一枝开。
<br>　　风递幽香去，禽窥素艳来。明年如应律，先发映春台。
<br>
<br>卷843_44 「听泉」齐己
<br>　　落石几万仞，冷声飘远空。高秋初雨后，半夜乱山中。
<br>　　只有照壁月，更无吹叶风。几曾庐岳听，到晓与僧同。
<br>
<br>卷843_45 「送孙逸人归庐山」齐己
<br>　　独自担琴鹤，还归瀑布东。逍遥非俗趣，杨柳谩春风。
<br>　　草绕村程绿，花盘石磴红。他时许相觅，五老乱云中。
<br>
<br>卷843_46 「听李尊师弹琴」齐己
<br>　　仙子弄瑶琴，仙山松月深。此声含太古，谁听到无心。
<br>　　洒石霜千片，喷崖泉万寻。何人传指法，携向海中岑。
<br>
<br>卷843_47 「寄武陵微上人」齐己
<br>　　善卷台边寺，松筠绕祖堂。秋声度风雨，晓色遍沧浪。
<br>　　白石同谁坐，清吟过我狂。近闻为古律，雅道更重光。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
