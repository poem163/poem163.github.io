<HTML>
<HEAD>
<TITLE>李白诗全集（四） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 李白诗全集（四）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>李白诗全集（四）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5770"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'李白诗全集（四）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[李白诗全集（四）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷180_17 「登金陵凤凰台」李白
<br>　　凤凰台上凤凰游，凤去台空江自流。吴宫花草埋幽径，
<br>　　晋代衣冠成古丘。三山半落青天外，二水中分白鹭洲。
<br>　　总为浮云能蔽日，长安不见使人愁。
<br>
<br>卷180_18 「望庐山瀑布水二首」李白
<br>　　西登香炉峰，南见瀑布水。挂流三百丈，喷壑数十里。
<br>　　欻如飞电来，隐若白虹起。初惊河汉落，半洒云天里。
<br>　　仰观势转雄，壮哉造化功。海风吹不断，江月照还空。
<br>　　空中乱潈射，左右洗青壁。飞珠散轻霞，流沫沸穹石。
<br>　　而我乐名山，对之心益闲。无论漱琼液，还得洗尘颜。
<br>　　且谐宿所好，永愿辞人间。
<br>　　日照香炉生紫烟，遥看瀑布挂前川。
<br>　　飞流直下三千尺，疑是银河落九天。
<br>
<br>卷180_19 「登庐山五老峰」李白
<br>　　庐山东南五老峰，青天削出金芙蓉。
<br>　　九江秀色可揽结，吾将此地巢云松。
<br>
<br>卷180_20 「江上望皖公山」李白
<br>　　奇峰出奇云，秀木含秀气。清宴皖公山，巉绝称人意。
<br>　　独游沧江上，终日淡无味。但爱兹岭高，何由讨灵异。
<br>　　默然遥相许，欲往心莫遂。待吾还丹成，投迹归此地。
<br>
<br>卷180_21 「望黄鹤楼」李白
<br>　　东望黄鹤山，雄雄半空出。四面生白云，中峰倚红日。
<br>　　岩峦行穹跨，峰嶂亦冥密。颇闻列仙人，于此学飞术。
<br>　　一朝向蓬海，千载空石室。金灶生烟埃，玉潭秘清谧。
<br>　　地古遗草木，庭寒老芝朮.蹇予羡攀跻，因欲保闲逸。
<br>　　观奇遍诸岳，兹岭不可匹。结心寄青松，永悟客情毕。
<br>
<br>卷180_22 「鹦鹉洲」李白
<br>　　鹦鹉来过吴江水，江上洲传鹦鹉名。鹦鹉西飞陇山去，
<br>　　芳洲之树何青青。烟开兰叶香风暖，岸夹桃花锦浪生。
<br>　　迁客此时徒极目，长洲孤月向谁明。
<br>
<br>卷180_23 「九日登巴陵，置酒望洞庭水军（时贼逼华容县）」李白
<br>　　九日天气清，登高无秋云。造化辟川岳，了然楚汉分。
<br>　　长风鼓横波，合沓蹙龙文。忆昔传游豫，楼船壮横汾。
<br>　　今兹讨鲸鲵，旌旆何缤纷。白羽落酒樽，洞庭罗三军。
<br>　　黄花不掇手，战鼓遥相闻。剑舞转颓阳，当时日停曛。
<br>　　酣歌激壮士，可以摧妖氛。龌龊东篱下，渊明不足群。
<br>
<br>卷180_24 「秋登巴陵望洞庭」李白
<br>　　清晨登巴陵，周览无不极。明湖映天光，彻底见秋色。
<br>　　秋色何苍然，际海俱澄鲜。山青灭远树，水绿无寒烟。
<br>　　来帆出江中，去鸟向日边。风清长沙浦，山空云梦田。
<br>　　瞻光惜颓发，阅水悲徂年。北渚既荡漾，东流自潺湲。
<br>　　郢人唱白雪，越女歌采莲。听此更肠断，凭崖泪如泉。
<br>
<br>卷180_25 「与夏十二登岳阳楼」李白
<br>　　楼观岳阳尽，川迥洞庭开。雁引愁心去，山衔好月来。
<br>　　云间连下榻，天上接行杯。醉后凉风起，吹人舞袖回。
<br>
<br>卷180_26 「登巴陵开元寺西阁，赠衡岳僧方外」李白
<br>　　衡岳有阐士，五峰秀真骨。见君万里心，海水照秋月。
<br>　　大臣南溟去，问道皆请谒。洒以甘露言，清凉润肌发。
<br>　　明湖落天镜，香阁凌银阙。登眺餐惠风，新花期启发。
<br>
<br>卷180_27 「与贾至舍人于龙兴寺剪落梧桐枝望灉湖」李白
<br>　　剪落青梧枝，灉湖坐可窥。雨洗秋山净，林光澹碧滋。
<br>　　水闲明镜转，云绕画屏移。千古风流事，名贤共此时。
<br>
<br>卷180_28 「挂席江上待月有怀」李白
<br>　　待月月未出，望江江自流。倏忽城西郭，青天悬玉钩。
<br>　　素华虽可揽，清景不可游。耿耿金波里，空瞻鳷鹊楼。
<br>
<br>卷180_29 「金陵望汉江」李白
<br>　　汉江回万里，派作九龙盘。横溃豁中国，崔嵬飞迅湍。
<br>　　六帝沦亡后，三吴不足观。我君混区宇，垂拱众流安。
<br>　　今日任公子，沧浪罢钓竿。
<br>
<br>卷180_30 「秋登宣城谢脁北楼」李白
<br>　　江城如画里，山晓望晴空。两水夹明镜，双桥落彩虹。
<br>　　人烟寒橘柚，秋色老梧桐。谁念北楼上，临风怀谢公。
<br>
<br>卷180_31 「望天门山」李白
<br>　　天门中断楚江开，碧水东流至北回。
<br>　　两岸青山相对出，孤帆一片日边来。
<br>
<br>卷180_32 「望木瓜山」李白
<br>　　早起见日出，暮见栖鸟还。客心自酸楚，况对木瓜山。
<br>
<br>卷180_33 「登敬亭北二小山，余时送客，逢崔侍御，并登此地」李白
<br>　　送客谢亭北，逢君纵酒还。屈盘戏白马，大笑上青山。
<br>　　回鞭指长安，西日落秦关。帝乡三千里，杳在碧云间。
<br>
<br>卷180_34 「过崔八丈水亭」李白
<br>　　高阁横秀气，清幽并在君。檐飞宛溪水，窗落敬亭云。
<br>　　猿啸风中断，渔歌月里闻。闲随白鸥去，沙上自为群。
<br>
<br>卷180_35 「登广武古战场怀古」李白
<br>　　秦鹿奔野草，逐之若飞蓬。项王气盖世，紫电明双瞳。
<br>　　呼吸八千人，横行起江东。赤精斩白帝，叱咤入关中。
<br>　　两龙不并跃，五纬与天同。楚灭无英图，汉兴有成功。
<br>　　按剑清八极，归酣歌大风。伊昔临广武，连兵决雌雄。
<br>　　分我一杯羹，太皇乃汝翁。战争有古迹，壁垒颓层穹。
<br>　　猛虎啸洞壑，饥鹰鸣秋空。翔云列晓阵，杀气赫长虹。
<br>　　拨乱属豪圣，俗儒安可通。沉湎呼竖子，狂言非至公。
<br>　　抚掌黄河曲，嗤嗤阮嗣宗。 
<br>
<br>　　　　　　　　　　　　　　　　
<br>
<br>卷一百八十一
<br>
<br>卷181_1 「安州应城玉女汤作（《荆州记》云有玉女乘车投此泉）」李白
<br>　　神女殁幽境，汤池流大川。阴阳结炎炭，造化开灵泉。
<br>　　地底烁朱火，沙傍歊素烟。沸珠跃明月，皎镜函空天。
<br>　　气浮兰芳满，色涨桃花然。精览万殊入，潜行七泽连。
<br>　　愈疾功莫尚，变盈道乃全。濯濯气清泚，晞发弄潺湲。
<br>　　散下楚王国，分浇宋玉田。可以奉巡幸，奈何隔穷偏。
<br>　　独随朝宗水，赴海输微涓。
<br>
<br>卷181_2 「之广陵宿常二南郭幽居」李白
<br>　　绿水接柴门，有如桃花源。忘忧或假草，满院罗丛萱。
<br>　　暝色湖上来，微雨飞南轩。故人宿茅宇，夕鸟栖杨园。
<br>　　还惜诗酒别，深为江海言。明朝广陵道，独忆此倾樽。
<br>
<br>卷181_3 「夜下征虏亭」李白
<br>　　船下广陵去，月明征虏亭。山花如绣颊，江火似流萤。
<br>
<br>卷181_4 「下途归石门旧居」李白
<br>　　吴山高，越水清，握手无言伤别情。将欲辞君挂帆去，
<br>　　离魂不散烟郊树。此心郁怅谁能论，有愧叨承国士恩。
<br>　　云物共倾三月酒，岁时同饯五侯门。羡君素书尝满案，
<br>　　含丹照白霞色烂。余尝学道穷冥筌，梦中往往游仙山。
<br>　　何当脱屣谢时去，壶中别有日月天。俯仰人间易凋朽，
<br>　　钟峰五云在轩牖。惜别愁窥玉女窗，归来笑把洪崖手。
<br>　　隐居寺，隐居山，陶公炼液栖其间。灵神闭气昔登攀，
<br>　　恬然但觉心绪闲。数人不知几甲子，昨夜犹带冰霜颜。
<br>　　我离虽则岁物改，如今了然失所在。别君莫道不尽欢，
<br>　　悬知乐客遥相待。石门流水遍桃花，我亦曾到秦人家。
<br>　　不知何处得鸡豕，就中仍见繁桑麻。翛然远与世事间，
<br>　　装鸾驾鹤又复远。何必长从七贵游，劳生徒聚万金产。
<br>　　挹君去，长相思，云游雨散从此辞。欲知怅别心易苦，
<br>　　向暮春风杨柳丝。
<br>
<br>卷181_5 「客中行」李白
<br>　　兰陵美酒郁金香，玉碗盛来琥珀光。
<br>　　但使主人能醉客，不知何处是他乡。
<br>
<br>卷181_6 「太原早秋」李白
<br>　　岁落众芳歇，时当大火流。霜威出塞早，云色渡河秋。
<br>　　梦绕边城月，心飞故国楼。思归若汾水，无日不悠悠。
<br>
<br>卷181_7 「奔亡道中五首」李白
<br>　　苏武天山上，田横海岛边。万重关塞断，何日是归年。
<br>　　亭伯去安在，李陵降未归。愁容变海色，短服改胡衣。
<br>　　谈笑三军却，交游七贵疏。仍留一只箭，未射鲁连书。
<br>　　函谷如玉关，几时可生还。洛阳为易水，嵩岳是燕山。
<br>　　俗变羌胡语，人多沙塞颜。申包惟恸哭，七日鬓毛斑。
<br>　　淼淼望湖水，青青芦叶齐。归心落何处，日没大江西。
<br>　　歇马傍春草，欲行远道迷。谁忍子规鸟，连声向我啼。
<br>
<br>卷181_8 「郢门秋怀」李白
<br>　　郢门一为客，巴月三成弦。朔风正摇落，行子愁归旋。
<br>　　杳杳山外日，茫茫江上天。人迷洞庭水，雁度潇湘烟。
<br>　　清旷谐宿好，缁磷及此年。百龄何荡漾，万化相推迁。
<br>　　空谒苍梧帝，徒寻溟海仙。已闻蓬海浅，岂见三桃圆。
<br>　　倚剑增浩叹，扪襟还自怜。终当游五湖，濯足沧浪泉。
<br>
<br>卷181_9 「至鸭栏驿上白马矶，赠裴侍御」李白
<br>　　侧叠万古石，横为白马矶。乱流若电转，举棹扬珠辉。
<br>　　临驿卷缇幕，升常接绣衣。情亲不避马，为我解霜威。
<br>
<br>卷181_10 「荆门浮舟望蜀江」李白
<br>　　春水月峡来，浮舟望安极。正是桃花流，依然锦江色。
<br>　　江色绿且明，茫茫与天平。逶迤巴山尽，摇曳楚云行。
<br>　　雪照聚沙雁，花飞出谷莺。芳洲却已转，碧树森森迎。
<br>　　流目浦烟夕，扬帆海月生。江陵识遥火，应到渚宫城。
<br>
<br>卷181_11 「上三峡」李白
<br>　　巫山夹青天，巴水流若兹。巴水忽可尽，青天无到时。
<br>　　三朝上黄牛，三暮行太迟。三朝又三暮，不觉鬓成丝。
<br>
<br>卷181_12 「自巴东舟行经瞿唐峡，登巫山最高峰，晚还题壁」李白
<br>　　江行几千里，海月十五圆。始经瞿塘峡，遂步巫山巅。
<br>　　巫山高不穷，巴国尽所历。日边攀垂萝，霞外倚穹石。
<br>　　飞步凌绝顶，极目无纤烟。却顾失丹壑，仰观临青天。
<br>　　青天若可扪，银汉去安在。望云知苍梧，记水辨瀛海。
<br>　　周游孤光晚，历览幽意多。积雪照空谷，悲风鸣森柯。
<br>　　归途行欲曛，佳趣尚未歇。江寒早啼猿，松暝已吐月。
<br>　　月色何悠悠，清猿响啾啾。辞山不忍听，挥策还孤舟。
<br>
<br>卷181_13 「早发白帝城（一作白帝下江陵）」李白
<br>　　朝辞白帝彩云间，千里江陵一日还。
<br>　　两岸猿声啼不尽，轻舟已过万重山。
<br>
<br>卷181_14 「秋下荆门」李白
<br>　　霜落荆门江树空，布帆无恙挂秋风。
<br>　　此行不为鲈鱼鲙，自爱名山入剡中。
<br>
<br>卷181_15 「江行寄远」李白
<br>　　刳木出吴楚，危槎百馀尺。疾风吹片帆，日暮千里隔。
<br>　　别时酒犹在，已为异乡客。思君不可得，愁见江水碧。
<br>
<br>卷181_16 「宿五松山下荀媪家」李白
<br>　　我宿五松下，寂寥无所欢。田家秋作苦，邻女夜舂寒。
<br>　　跪进雕胡饭，月光明素盘。令人惭漂母，三谢不能餐。
<br>
<br>卷181_17 「下泾县陵阳溪至涩滩」李白
<br>　　涩滩鸣嘈嘈，两山足猿猱。白波若卷雪，侧足不容舠.
<br>　　渔子与舟人，撑折万张篙。
<br>
<br>卷181_18 「下陵阳沿高溪三门六剌滩」李白
<br>　　三门横峻滩，六剌走波澜。石惊虎伏起，水状龙萦盘。
<br>　　何惭七里濑，使我欲垂竿。
<br>
<br>卷181_19 「夜泊黄山，闻殷十四吴吟」李白
<br>　　昨夜谁为吴会吟，风生万壑振空林。龙惊不敢水中卧，
<br>　　猿啸时闻岩下音。我宿黄山碧溪月，听之却罢松间琴。
<br>　　朝来果是沧洲逸，酤酒醍盘饭霜栗。半酣更发江海声，
<br>　　客愁顿向杯中失。
<br>
<br>卷181_20 「宿鰕湖」李白
<br>　　鸡鸣发黄山，暝投鰕湖宿。白雨映寒山，森森似银竹。
<br>　　提携采铅客，结荷水边沐。半夜四天开，星河烂人目。
<br>　　明晨大楼去，冈陇多屈伏。当与持斧翁，前溪伐云木。
<br>
<br>卷181_21 「西施」李白
<br>　　西施越溪女，出自苎萝山。秀色掩今古，荷花羞玉颜。
<br>　　浣纱弄碧水，自与清波闲。皓齿信难开，沉吟碧云间。
<br>　　勾践徵绝艳，扬蛾入吴关。提携馆娃宫，杳渺讵可攀。
<br>　　一破夫差国，千秋竟不还。
<br>
<br>卷181_22 「王右军」李白
<br>　　右军本清真，潇洒出风尘。山阴过羽客，爱此好鹅宾。
<br>　　扫素写道经，笔精妙入神。书罢笼鹅去，何曾别主人。
<br>
<br>卷181_23 「上元夫人」李白
<br>　　上元谁夫人，偏得王母娇。嵯峨三角髻，馀发散垂腰。
<br>　　裘披青毛锦，身著赤霜袍。手提嬴女儿，闲与凤吹箫。
<br>　　眉语两自笑，忽然随风飘。
<br>
<br>卷181_24 「苏台览古」李白
<br>　　旧苑荒台杨柳新，菱歌清唱不胜春。
<br>　　只今惟有西江月，曾照吴王宫里人。
<br>
<br>卷181_25 「越中览古」李白
<br>　　越王勾践破吴归，义士还乡尽锦衣。
<br>　　宫女如花满春殿，只今惟有鹧鸪飞。
<br>
<br>卷181_26 「商山四皓」李白
<br>　　白发四老人，昂藏南山侧。偃卧松雪间，冥翳不可识。
<br>　　云窗拂青霭，石壁横翠色。龙虎方战争，于焉自休息。
<br>　　秦人失金镜，汉祖升紫极。阴虹浊太阳，前星遂沦匿。
<br>　　一行佐明圣，倏起生羽翼。功成身不居，舒卷在胸臆。
<br>　　窅冥合元化，茫昧信难测。飞声塞天衢，万古仰遗则。
<br>
<br>卷181_27 「过四皓墓」李白
<br>　　我行至商洛，幽独访神仙。园绮复安在，云萝尚宛然。
<br>　　荒凉千古迹，芜没四坟连。伊昔炼金鼎，何年闭玉泉。
<br>　　陇寒惟有月，松古渐无烟。木魅风号去，山精雨啸旋。
<br>　　紫芝高咏罢，青史旧名传。今日并如此，哀哉信可怜。
<br>
<br>卷181_28 「岘山怀古」李白
<br>　　访古登岘首，凭高眺襄中。天清远峰出，水落寒沙空。
<br>　　弄珠见游女，醉酒怀山公。感叹发秋兴，长松鸣夜风。
<br>
<br>卷181_29 「苏武」李白
<br>　　苏武在匈奴，十年持汉节。白雁上林飞，空传一书札。
<br>　　牧羊边地苦，落日归心绝。渴饮月窟冰，饥餐天上雪。
<br>　　东还沙塞远，北怆河梁别。泣把李陵衣，相看泪成血。
<br>
<br>卷181_30 「经下邳圯桥怀张子房」李白
<br>　　子房未虎啸，破产不为家。沧海得壮士，椎秦博浪沙。
<br>　　报韩虽不成，天地皆振动。潜匿游下邳，岂曰非智勇。
<br>　　我来圯桥上，怀古钦英风。惟见碧流水，曾无黄石公。
<br>　　叹息此人去，萧条徐泗空。
<br>
<br>卷181_31 「金陵三首」李白
<br>　　晋家南渡日，此地旧长安。地即帝王宅，山为龙虎盘。
<br>　　金陵空壮观，天堑净波澜。醉客回桡去，吴歌且自欢。
<br>　　地拥金陵势，城回江水流。当时百万户，夹道起朱楼。
<br>　　亡国生春草，离宫没古丘。空馀后湖月，波上对江州。
<br>　　六代兴亡国，三杯为尔歌。苑方秦地少，山似洛阳多。
<br>　　古殿吴花草，深宫晋绮罗。并随人事灭，东逝与沧波。
<br>
<br>卷181_32 「秋夜板桥浦泛月独酌怀谢脁」李白
<br>　　天上何所有，迢迢白玉绳。斜低建章阙，耿耿对金陵。
<br>　　汉水旧如练，霜江夜清澄。长川泻落月，洲渚晓寒凝。
<br>　　独酌板桥浦，古人谁可征。玄晖难再得，洒酒气填膺。
<br>
<br>卷181_33 「入彭蠡经松门观石镜，缅怀谢康乐题诗书游览之志」李白
<br>　　谢公之彭蠡，因此游松门。余方窥石镜，兼得穷江源。
<br>　　将欲继风雅，岂徒清心魂。前赏逾所见，后来道空存。
<br>　　况属临泛美，而无洲渚喧。漾水向东去，漳流直南奔。
<br>　　空濛三川夕，回合千里昏。青桂隐遥月，绿枫鸣愁猿。
<br>　　水碧或可采，金精秘莫论。吾将学仙去，冀与琴高言。
<br>
<br>卷181_34 「庐江主人妇」李白
<br>　　孔雀东飞何处栖，庐江小吏仲卿妻。
<br>　　为客裁缝君自见，城乌独宿夜空啼。
<br>
<br>卷181_35 「陪宋中丞武昌夜饮怀古」李白
<br>　　清景南楼夜，风流在武昌。庾公爱秋月，乘兴坐胡床。
<br>　　龙笛吟寒水，天河落晓霜。我心还不浅，怀古醉馀觞。
<br>
<br>卷181_36 「望鹦鹉洲怀祢衡」李白
<br>　　魏帝营八极，蚁观一祢衡。黄祖斗筲人，杀之受恶名。
<br>　　吴江赋鹦鹉，落笔超群英。锵锵振金玉，句句欲飞鸣。
<br>　　鸷鹗啄孤凤，千春伤我情。五岳起方寸，隐然讵可平。
<br>　　才高竟何施，寡识冒天刑。至今芳洲上，兰蕙不忍生。
<br>
<br>卷181_37 「宿巫山下」李白
<br>　　昨夜巫山下，猿声梦里长。桃花飞绿水，三月下瞿塘。
<br>　　雨色风吹去，南行拂楚王。高丘怀宋玉，访古一沾裳。
<br>
<br>卷181_38 「金陵白杨十字巷」李白
<br>　　白杨十字巷，北夹湖沟道。不见吴时人，空生唐年草。
<br>　　天地有反覆，宫城尽倾倒。六帝馀古丘，樵苏泣遗老。
<br>
<br>卷181_39 「谢公亭（盖谢脁、范云之所游）」李白
<br>　　谢公离别处，风景每生愁。客散青天月，山空碧水流。
<br>　　池花春映日，窗竹夜鸣秋。今古一相接，长歌怀旧游。
<br>
<br>卷181_40 「纪南陵题五松山」李白
<br>　　圣达有去就，潜光愚其德。鱼与龙同池，龙去鱼不测。
<br>　　当时版筑辈，岂知傅说情。一朝和殷羹，光气为列星。
<br>　　伊尹生空桑，捐庖佐皇极。桐宫放太甲，摄政无愧色。
<br>　　三年帝道明，委质终辅翼。旷哉至人心，万古可为则。
<br>　　时命或大缪，仲尼将奈何。鸾凤忽覆巢，麒麟不来过。
<br>　　龟山蔽鲁国，有斧且无柯。归来归去来，宵济越洪波。
<br>
<br>卷181_41 「夜泊牛渚怀古（此地即谢尚闻袁宠咏史处）」李白
<br>　　牛渚西江夜，青天无片云。登舟望秋月，空忆谢将军。
<br>　　余亦能高咏，斯人不可闻。明朝挂帆席，枫叶落纷纷。
<br>
<br>卷181_42 「姑孰十咏（一作李赤诗）。姑孰溪」李白
<br>　　爱此溪水闲，乘流兴无极。漾楫怕鸥惊，垂竿待鱼食。
<br>　　波翻晓霞影，岸叠春山色。何处浣纱人，红颜未相识。
<br>
<br>卷181_43 「姑孰十咏。丹阳湖」李白
<br>　　湖与元气连，风波浩难止。天外贾客归，云间片帆起。
<br>　　龟游莲叶上，鸟宿芦花里。少女棹归舟，歌声逐流水。
<br>
<br>卷181_44 「姑孰十咏。谢公宅」李白
<br>　　青山日将暝，寂寞谢公宅。竹里无人声，池中虚月白。
<br>　　荒庭衰草遍，废井苍苔积。惟有清风闲，时时起泉石。
<br>
<br>卷181_45 「姑孰十咏。陵歊台」李白
<br>　　旷望登古台，台高极人目。叠嶂列远空，杂花间平陆。
<br>　　闲云入窗牖，野翠生松竹。欲览碑上文，苔侵岂堪读。
<br>
<br>卷181_46 「姑孰十咏。桓公井」李白
<br>　　桓公名已古，废井曾未竭。石甃冷苍苔，寒泉湛孤月。
<br>　　秋来桐暂落，春至桃还发。路远人罕窥，谁能见清彻。
<br>
<br>卷181_47 「姑孰十咏。慈姥竹」李白
<br>　　野竹攒石生，含烟映江岛。翠色落波深，虚声带寒早。
<br>　　龙吟曾未听，凤曲吹应好。不学蒲柳凋，贞心尝自保。
<br>
<br>卷181_48 「姑孰十咏。望夫山」李白
<br>　　颙望临碧空，怨情感离别。江草不知愁，岩花但争发。
<br>　　云山万重隔，音信千里绝。春去秋复来，相思几时歇。
<br>
<br>卷181_49 「姑孰十咏。牛渚矶」李白
<br>　　绝壁临巨川，连峰势相向。乱石流洑间，回波自成浪。
<br>　　但惊群木秀，莫测精灵状。更听猿夜啼，忧心醉江上。
<br>
<br>卷181_50 「姑孰十咏。灵墟山」李白
<br>　　丁令辞世人，拂衣向仙路。伏炼九丹成，方随五云去。
<br>　　松萝蔽幽洞，桃杏深隐处。不知曾化鹤，辽海归几度。
<br>
<br>卷181_51 「姑孰十咏。天门山」李白
<br>　　迥出江山上，双峰自相对。岸映松色寒，石分浪花碎。
<br>　　参差远天际，缥缈晴霞外。落日舟去遥，回首沉青霭。 
<br>
<br>　　　　　　　　　　　　　　　　
<br>
<br>卷一百八十二
<br>
<br>卷182_1 「与元丹丘方城寺谈玄作」李白
<br>　　茫茫大梦中，惟我独先觉。腾转风火来，假合作容貌。
<br>　　灭除昏疑尽，领略入精要。澄虑观此身，因得通寂照。
<br>　　郎悟前后际，始知金仙妙。幸逢禅居人，酌玉坐相召。
<br>　　彼我俱若丧，云山岂殊调。清风生虚空，明月见谈笑。
<br>　　怡然青莲宫，永愿恣游眺。
<br>
<br>卷182_2 「寻高凤石门山中元丹丘」李白
<br>　　寻幽无前期，乘兴不觉远。苍崖渺难涉，白日忽欲晚。
<br>　　未穷三四山，已历千万转。寂寂闻猿愁，行行见云收。
<br>　　高松来好月，空谷宜清秋。溪深古雪在，石断寒泉流。
<br>　　峰峦秀中天，登眺不可尽。丹丘遥相呼，顾我忽而哂。
<br>　　遂造穷谷间，始知静者闲。留欢达永夜，清晓方言还。
<br>
<br>卷182_3 「安州般若寺水阁纳凉，喜遇薛员外乂」李白
<br>　　翛然金园赏，远近含晴光。楼台成海气，草木皆天香。
<br>　　忽逢青云士，共解丹霞裳。水退池上热，风生松下凉。
<br>　　吞讨破万象，搴窥临众芳。而我遗有漏，与君用无方。
<br>　　心垢都已灭，永言题禅房。
<br>
<br>卷182_4 「鲁中都东楼醉起作」李白
<br>　　昨日东楼醉，还应倒接z5.阿谁扶上马，不省下楼时。
<br>
<br>卷182_21 「对酒醉题屈突明府厅」李白
<br>　　陶令八十日，长歌归去来。故人建昌宰，借问几时回。
<br>　　风落吴江雪，纷纷入酒杯。山翁今已醉，舞袖为君开。
<br>
<br>卷182_22 「月下独酌四首」李白
<br>　　花间一壶酒，独酌无相亲。举杯邀明月，对影成三人。
<br>　　月既不解饮，影徒随我身。暂伴月将影，行乐须及春。
<br>　　我歌月裴回，我舞影零乱。醒时同交欢，醉后各分散。
<br>　　永结无情游，相期邈云汉。
<br>　　天若不爱酒，酒星不在天。地若不爱酒，地应无酒泉。
<br>　　天地既爱酒，爱酒不愧天。已闻清比圣，复道浊如贤。
<br>　　贤圣既已饮，何必求神仙。三杯通大道，一斗合自然。
<br>　　但得酒中趣，勿为醒者传。
<br>　　三月咸阳城，千花昼如锦。谁能春独愁，对此径须饮。
<br>　　穷通与修短，造化夙所禀。一樽齐死生，万事固难审。
<br>　　醉后失天地，兀然就孤枕。不知有吾身，此乐最为甚。
<br>　　穷愁千万端，美酒三百杯。愁多酒虽少，酒倾愁不来。
<br>　　所以知酒圣，酒酣心自开。辞粟卧首阳，屡空饥颜回。
<br>　　当代不乐饮，虚名安用哉。蟹螯即金液，糟丘是蓬莱。
<br>　　且须饮美酒，乘月醉高台。
<br>
<br>卷182_23 「春归终南山松龛旧隐」李白
<br>　　我来南山阳，事事不异昔。却寻溪中水，还望岩下石。
<br>　　蔷薇缘东窗，女萝绕北壁。别来能几日，草木长数尺。
<br>　　且复命酒樽，独酌陶永夕。
<br>
<br>卷182_24 「冬夜醉宿龙门，觉起言志」李白
<br>　　醉来脱宝剑，旅憩高堂眠。中夜忽惊觉，起立明灯前。
<br>　　开轩聊直望，晓雪河冰壮。哀哀歌苦寒，郁郁独惆怅。
<br>　　傅说版筑臣，李斯鹰犬人。欻起匡社稷，宁复长艰辛。
<br>　　而我胡为者，叹息龙门下。富贵未可期，殷忧向谁写。
<br>　　去去泪满襟，举声梁甫吟。青云当自致，何必求知音。
<br>
<br>卷182_25 「寻山僧不遇作」李白
<br>　　石径入丹壑，松门闭青苔。闲阶有鸟迹，禅室无人开。
<br>　　窥窗见白拂，挂壁生尘埃。使我空叹息，欲去仍裴回。
<br>　　香云遍山起，花雨从天来。已有空乐好，况闻青猿哀。
<br>　　了然绝世事，此地方悠哉。
<br>
<br>卷182_26 「过汪氏别业二首」李白
<br>　　游山谁可游，子明与浮丘。叠岭碍河汉，连峰横斗牛。
<br>　　汪生面北阜，池馆清且幽。我来感意气，捶炰列珍羞。
<br>　　扫石待归月，开池涨寒流。酒酣益爽气，为乐不知秋。
<br>　　畴昔未识君，知君好贤才。随山起馆宇，凿石营池台。
<br>　　星火五月中，景风从南来。数枝石榴发，一丈荷花开。
<br>　　恨不当此时，相过醉金罍。我行值木落，月苦清猿哀。
<br>　　永夜达五更，吴歈送琼杯。酒酣欲起舞，四座歌相催。
<br>　　日出远海明，轩车且裴回。更游龙潭去，枕石拂莓苔。
<br>
<br>卷182_27 「待酒不至」李白
<br>　　玉壶系青丝，沽酒来何迟。山花向我笑，正好衔杯时。
<br>　　晚酌东窗下，流莺复在兹。春风与醉客，今日乃相宜。
<br>
<br>卷182_28 「独酌」李白
<br>　　春草如有意，罗生玉堂阴。东风吹愁来，白发坐相侵。
<br>　　独酌劝孤影，闲歌面芳林。长松尔何知，萧瑟为谁吟。
<br>　　手舞石上月，膝横花间琴。过此一壶外，悠悠非我心。
<br>
<br>卷182_29 「友人会宿」李白
<br>　　涤荡千古愁，留连百壶饮。良宵宜清谈，皓月未能寝。
<br>　　醉来卧空山，天地即衾枕。
<br>
<br>卷182_30 「春日独酌二首」李白
<br>　　东风扇淑气，水木荣春晖。白日照绿草，落花散且飞。
<br>　　孤云还空山，众鸟各已归。彼物皆有托，吾生独无依。
<br>　　对此石上月，长醉歌芳菲。
<br>　　我有紫霞想，缅怀沧洲间。思对一壶酒，澹然万事闲。
<br>　　横琴倚高松，把酒望远山。长空去鸟没，落日孤云还。
<br>　　但恐光景晚，宿昔成秋颜。
<br>
<br>卷182_31 「金陵江上遇蓬池隐者（时于落星石上以紫绮裘换酒为欢）」李白
<br>　　心爱名山游，身随名山远。罗浮麻姑台，此去或未返。
<br>　　遇君蓬池隐，就我石上饭。空言不成欢，强笑惜日晚。
<br>　　绿水向雁门，黄云蔽龙山。叹息两客鸟，裴回吴越间。
<br>　　共语一执手，留连夜将久。解我紫绮裘，且换金陵酒。
<br>　　酒来笑复歌，兴酣乐事多。水影弄月色，清光奈愁何。
<br>　　明晨挂帆席，离恨满沧波。
<br>
<br>卷182_32 「月夜听卢子顺弹琴」李白
<br>　　闲坐夜明月，幽人弹素琴。忽闻悲风调，宛若寒松吟。
<br>　　白雪乱纤手，绿水清虚心。钟期久已没，世上无知音。
<br>
<br>卷182_33 「清溪半夜闻笛」李白
<br>　　羌笛梅花引，吴溪陇水情。寒山秋浦月，肠断玉关声。
<br>
<br>卷182_34 「日夕山中忽然有怀」李白
<br>　　久卧青山云，遂为青山客。山深云更好，赏弄终日夕。
<br>　　月衔楼间峰，泉漱阶下石。素心自此得，真趣非外惜。
<br>　　鼯啼桂方秋，风灭籁归寂。缅思洪崖术，欲往沧海隔。
<br>　　云车来何迟，抚几空叹息。
<br>
<br>卷182_35 「夏日山中」李白
<br>　　懒摇白羽扇，裸体青林中。脱巾挂石壁，露顶洒松风。
<br>
<br>卷182_36 「山中与幽人对酌」李白
<br>　　两人对酌山花开，一杯一杯复一杯。
<br>　　我醉欲眠卿且去，明朝有意抱琴来。
<br>
<br>卷182_37 「春日醉起言志」李白
<br>　　处世若大梦，胡为劳其生。所以终日醉，颓然卧前楹。
<br>　　觉来盼庭前，一鸟花间鸣。借问此何时，春风语流莺。
<br>　　感之欲叹息，对酒还自倾。浩歌待明月，曲尽已忘情。
<br>
<br>卷182_38 「庐山东林寺夜怀」李白
<br>　　我寻青莲宇，独往谢城阙。霜清东林钟，水白虎溪月。
<br>　　天香生虚空，天乐鸣不歇。宴坐寂不动，大千入毫发。
<br>　　湛然冥真心，旷劫断出没。
<br>
<br>卷182_39 「寻雍尊师隐居」李白
<br>　　群峭碧摩天，逍遥不记年。拨云寻古道，倚石听流泉。
<br>　　花暖青牛卧，松高白鹤眠。语来江色暮，独自下寒烟。
<br>
<br>卷182_40 「与史郎中钦听黄鹤楼上吹笛」李白
<br>　　一为迁客去长沙，西望长安不见家。
<br>　　黄鹤楼中吹玉笛，江城五月落梅花。
<br>
<br>卷182_41 「对酒」李白
<br>　　劝君莫拒杯，春风笑人来。桃李如旧识，倾花向我开。
<br>　　流莺啼碧树，明月窥金罍。昨日朱颜子，今日白发催。
<br>　　棘生石虎殿，鹿走姑苏台。自古帝王宅，城阙闭黄埃。
<br>　　君若不饮酒，昔人安在哉。
<br>
<br>卷182_42 「醉题王汉阳厅」李白
<br>　　我似鹧鸪鸟，南迁懒北飞。时寻汉阳令，取醉月中归。
<br>
<br>卷182_43 「嘲王历阳不肯饮酒」李白
<br>　　地白风色寒，雪花大如手。笑杀陶渊明，不饮杯中酒。
<br>　　浪抚一张琴，虚栽五株柳。空负头上巾，吾于尔何有。
<br>
<br>卷182_44 「独坐敬亭山」李白
<br>　　众鸟高飞尽，孤云独去闲。相看两不厌，只有敬亭山。
<br>
<br>卷182_45 「自遣」李白
<br>　　对酒不觉暝，落花盈我衣。醉起步溪月，鸟还人亦稀。
<br>
<br>卷182_46 「访戴天山道士不遇」李白
<br>　　犬吠水声中，桃花带雨浓。树深时见鹿，溪午不闻钟。
<br>　　野竹分青霭，飞泉挂碧峰。无人知所去，愁倚两三松。
<br>
<br>卷182_47 「秋日与张少府、楚城韦公藏书高斋作」李白
<br>　　日下空庭暮，城荒古迹馀。地形连海尽，天影落江虚。
<br>　　旧赏人虽隔，新知乐未疏。彩云思作赋，丹壁间藏书。
<br>　　楂拥随流叶，萍开出水鱼。夕来秋兴满，回首意何如。
<br>
<br>卷182_48 「秋夜独坐怀故山」李白
<br>　　小隐慕安石，远游学屈平。天书访江海，云卧起咸京。
<br>　　入侍瑶池宴，出陪玉辇行。夸胡新赋作，谏猎短书成。
<br>　　但奉紫霄顾，非邀青史名。庄周空说剑，墨翟耻论兵。
<br>　　拙薄遂疏绝，归闲事耦耕。顾无苍生望，空爱紫芝荣。
<br>　　寥落暝霞色，微茫旧壑情。秋山绿萝月，今夕为谁明。
<br>
<br>卷182_49 「忆崔郎中宗之游南阳遗吾孔子琴，抚之潸然感旧」李白
<br>　　昔在南阳城，唯餐独山蕨。忆与崔宗之，白水弄素月。
<br>　　时过菊潭上，纵酒无休歇。泛此黄金花，颓然清歌发。
<br>　　一朝摧玉树，生死殊飘忽。留我孔子琴，琴存人已殁。
<br>　　谁传广陵散，但哭邙山骨。泉户何时明，长扫狐兔窟。
<br>
<br>卷182_50 「忆东山二首」李白
<br>　　不向东山久，蔷薇几度花。白云还自散，明月落谁家。
<br>　　我今携谢妓，长啸绝人群。欲报东山客，开关扫白云。
<br>
<br>卷182_51 「望月有怀」李白
<br>　　清泉映疏松，不知几千古。寒月摇清波，流光入窗户。
<br>　　对此空长吟，思君意何深。无因见安道，兴尽愁人心。
<br>
<br>卷182_52 「对酒忆贺监二首」李白
<br>　　四明有狂客，风流贺季真。长安一相见，呼我谪仙人。
<br>　　昔好杯中物，翻为松下尘。金龟换酒处，却忆泪沾巾。
<br>　　狂客归四明，山阴道士迎。敕赐镜湖水，为君台沼荣。
<br>　　人亡馀故宅，空有荷花生。念此杳如梦，凄然伤我情。
<br>
<br>卷182_53 「重忆一首」李白
<br>　　欲向江东去，定将谁举杯。稽山无贺老，却棹酒船回。
<br>
<br>卷182_54 「春滞沅湘有怀山中」李白
<br>　　沅湘春色还，风暖烟草绿。古之伤心人，于此肠断续。
<br>　　予非怀沙客，但美采菱曲。所愿归东山，寸心于此足。
<br>
<br>卷182_55 「落日忆山中」李白
<br>　　雨后烟景绿，晴天散馀霞。东风随春归，发我枝上花。
<br>　　花落时欲暮，见此令人嗟。愿游名山去，学道飞丹砂。
<br>
<br>卷182_56 「忆秋浦桃花旧游，时窜夜郎」李白
<br>　　桃花春水生，白石今出没。摇荡女萝枝，半摇青天月。
<br>　　不知旧行径，初拳几枝蕨。三载夜郎还，于兹炼金骨。 
<br>
<br>　　　　　　　　　　　　　　　　
<br>
<br>卷一百八十三
<br>
<br>卷183_1 「越中秋怀」李白
<br>　　越水绕碧山，周回数千里。乃是天镜中，分明画相似。
<br>　　爱此从冥搜，永怀临湍游。一为沧波客，十见红蕖秋。
<br>　　观涛壮天险，望海令人愁。路遐迫西照，岁晚悲东流。
<br>　　何必探禹穴，逝将归蓬丘。不然五湖上，亦可乘扁舟。
<br>
<br>卷183_2 「效古二首」李白
<br>　　朝入天苑中，谒帝蓬莱宫。青山映辇道，碧树摇苍空。
<br>　　谬题金闺籍，得与银台通。待诏奉明主，抽毫颂清风。
<br>　　归时落日晚，躞蹀浮云骢。人马本无意，飞驰自豪雄。
<br>　　入门紫鸳鸯，金井双梧桐。清歌弦古曲，美酒沽新丰。
<br>　　快意且为乐，列筵坐群公。光景不可留，生世如转蓬。
<br>　　早达胜晚遇，羞比垂钓翁。
<br>　　自古有秀色，西施与东邻。蛾眉不可妒，况乃效其颦。
<br>　　所以尹婕妤，羞见邢夫人。低头不出气，塞默少精神。
<br>　　寄语无盐子，如君何足珍。
<br>
<br>卷183_3 「拟古十二首」李白
<br>　　青天何历历，明星如白石。黄姑与织女，相去不盈尺。
<br>　　银河无鹊桥，非时将安适。闺人理纨素，游子悲行役。
<br>　　瓶冰知冬寒，霜露欺远客。客似秋叶飞，飘飖不言归。
<br>　　别后罗带长，愁宽去时衣。乘月托宵梦，因之寄金徽。
<br>　　高楼入青天，下有白玉堂。明月看欲堕，当窗悬清光。
<br>　　遥夜一美人，罗衣沾秋霜。含情弄柔瑟，弹作陌上桑。
<br>　　弦声何激烈，风卷绕飞梁。行人皆踯躅，栖鸟起回翔。
<br>　　但写妾意苦，莫辞此曲伤。愿逢同心者，飞作紫鸳鸯。
<br>　　长绳难系日，自古共悲辛。黄金高北斗，不惜买阳春。
<br>　　石火无留光，还如世中人。即事已如梦，后来我谁身。
<br>　　提壶莫辞贫，取酒会四邻。仙人殊恍惚，未若醉中真。
<br>　　清都绿玉树，灼烁瑶台春。攀花弄秀色，远赠天仙人。
<br>　　香风送紫蕊，直到扶桑津。取掇世上艳，所贵心之珍。
<br>　　相思传一笑，聊欲示情亲。
<br>　　今日风日好，明日恐不如。春风笑于人，何乃愁自居。
<br>　　吹箫舞彩凤，酌醴鲙神鱼。千金买一醉，取乐不求馀。
<br>　　达士遗天地，东门有二疏。愚夫同瓦石，有才知卷舒。
<br>　　无事坐悲苦，块然涸辙鱼。
<br>　　运速天地闭，胡风结飞霜。百草死冬月，六龙颓西荒。
<br>　　太白出东方，彗星扬精光。鸳鸯非越鸟，何为眷南翔。
<br>　　惟昔鹰将犬，今为侯与王。得水成蛟龙，争池夺凤凰。
<br>　　北斗不酌酒，南箕空簸扬。
<br>　　世路今太行，回车竟何托。万族皆凋枯，遂无少可乐。
<br>　　旷野多白骨，幽魂共销铄。荣贵当及时，春华宜照灼。
<br>　　人非昆山玉，安得长璀错。身没期不朽，荣名在麟阁。
<br>　　月色不可扫，客愁不可道。玉露生秋衣，流萤飞百草。
<br>　　日月终销毁，天地同枯槁。蟪蛄啼青松，安见此树老。
<br>　　金丹宁误俗，昧者难精讨。尔非千岁翁，多恨去世早。
<br>　　饮酒入玉壶，藏身以为宝。
<br>　　生者为过客，死者为归人。天地一逆旅，同悲万古尘。
<br>　　月兔空捣药，扶桑已成薪。白骨寂无言，青松岂知春。
<br>　　前后更叹息，浮荣安足珍。
<br>　　仙人骑彩凤，昨下阆风岑。海水三清浅，桃源一见寻。
<br>　　遗我绿玉杯，兼之紫琼琴。杯以倾美酒，琴以闲素心。
<br>　　二物非世有，何论珠与金。琴弹松里风，杯劝天上月。
<br>　　风月长相知，世人何倏忽。
<br>　　涉江弄秋水，爱此荷花鲜。攀荷弄其珠，荡漾不成圆。
<br>　　佳人彩云里，欲赠隔远天。相思无由见，怅望凉风前。
<br>　　去去复去去，辞君还忆君。汉水既殊流，楚山亦此分。
<br>　　人生难称意，岂得长为群。越燕喜海日，燕鸿思朔云。
<br>　　别久容华晚，琅玕不能饭。日落知天昏，梦长觉道远。
<br>　　望夫登高山，化石竟不返。
<br>
<br>卷183_4 「感兴六首」李白
<br>　　瑶姬天帝女，精彩化朝云。宛转入宵梦，无心向楚君。
<br>　　锦衾抱秋月，绮席空兰芬。茫昧竟谁测，虚传宋玉文。
<br>　　洛浦有宓妃，飘飖雪争飞。轻云拂素月，了可见清辉。
<br>　　解珮欲西去，含情讵相违。香尘动罗袜，绿水不沾衣。
<br>　　陈王徒作赋，神女岂同归。好色伤大雅，多为世所讥。
<br>　　裂素持作书，将寄万里怀。眷眷待远信，竟岁无人来。
<br>　　征鸿务随阳，又不为我栖。委之在深箧，蠹鱼坏其题。
<br>　　何如投水中，流落他人开。不惜他人开，但恐生是非。
<br>　　十五游神仙，仙游未曾歇。吹笙坐松风，泛瑟窥海月。
<br>　　西山玉童子，使我炼金骨。欲逐黄鹤飞，相呼向蓬阙。
<br>　　西国有美女，结楼青云端。蛾眉艳晓月，一笑倾城欢。
<br>　　高节不可夺，炯心如凝丹。常恐彩色晚，不为人所观。
<br>　　安得配君子，共乘双飞鸾。
<br>　　嘉谷隐丰草，草深苗且稀。农夫既不异，孤穗将安归。
<br>　　常恐委畴陇，忽与秋蓬飞。乌得荐宗庙，为君生光辉。
<br>
<br>卷183_5 「寓言三首」李白
<br>　　周公负斧扆，成王何夔夔。武王昔不豫，剪爪投河湄。
<br>　　贤圣遇谗慝，不免人君疑。天风拔大木，禾黍咸伤萎。
<br>　　管蔡扇苍蝇，公赋鸱鸮诗。金縢若不启，忠信谁明之。
<br>　　摇裔双彩凤，婉娈三青禽。往还瑶台里，鸣舞玉山岑。
<br>　　以欢秦娥意，复得王母心。区区精卫鸟，衔木空哀吟。
<br>　　长安春色归，先入青门道。绿杨不自持，从风欲倾倒。
<br>　　海燕还秦宫，双飞入帘栊。相思不相见，托梦辽城东。
<br>
<br>卷183_6 「秋夕旅怀」李白
<br>　　凉风度秋海，吹我乡思飞。连山去无际，流水何时归。
<br>　　目极浮云色，心断明月晖。芳草歇柔艳，白露催寒衣。
<br>　　梦长银汉落，觉罢天星稀。含悲想旧国，泣下谁能挥。
<br>
<br>卷183_7 「感遇四首」李白
<br>　　吾爱王子晋，得道伊洛滨。金骨既不毁，玉颜长自春。
<br>　　可怜浮丘公，猗靡与情亲。举首白日间，分明谢时人。
<br>　　二仙去已远，梦想空殷勤。
<br>　　可叹东篱菊，茎疏叶且微。虽言异兰蕙，亦自有芳菲。
<br>　　未泛盈樽酒，徒沾清露辉。当荣君不采，飘落欲何依。
<br>　　昔余闻姮娥，窃药驻云发。不自娇玉颜，方希炼金骨。
<br>　　飞去身莫返，含笑坐明月。紫宫夸蛾眉，随手会凋歇。
<br>　　宋玉事楚王，立身本高洁。巫山赋彩云，郢路歌白雪。
<br>　　举国莫能和，巴人皆卷舌。一感登徒言，恩情遂中绝。
<br>
<br>卷183_8 「翰林读书言怀，呈集贤诸学士」李白
<br>　　晨趋紫禁中，夕待金门诏。观书散遗帙，探古穷至妙。
<br>　　片言苟会心，掩卷忽而笑。青蝇易相点，白雪难同调。
<br>　　本是疏散人，屡贻褊促诮。云天属清朗，林壑忆游眺。
<br>　　或时清风来，闲倚栏下啸。严光桐庐溪，谢客临海峤。
<br>　　功成谢人间，从此一投钓。
<br>
<br>卷183_9 「寻阳紫极宫感秋作」李白
<br>　　何处闻秋声，翛翛北窗竹。回薄万古心，揽之不盈掬。
<br>　　静坐观众妙，浩然媚幽独。白云南山来，就我檐下宿。
<br>　　懒从唐生决，羞访季主卜。四十九年非，一往不可复。
<br>　　野情转萧洒，世道有翻覆。陶令归去来，田家酒应熟。
<br>
<br>卷183_10 「江上秋怀」李白
<br>　　餐霞卧旧壑，散发谢远游。山蝉号枯桑，始复知天秋。
<br>　　朔雁别海裔，越燕辞江楼。飒飒风卷沙，茫茫雾萦洲。
<br>　　黄云结暮色，白水扬寒流。恻怆心自悲，潺湲泪难收。
<br>　　蘅兰方萧瑟，长叹令人愁。
<br>
<br>卷183_11 「秋夕书怀（一作秋日南游书怀）」李白
<br>　　北风吹海雁，南渡落寒声。感此潇湘客，凄其流浪情。
<br>　　海怀结沧洲，霞想游赤城。始探蓬壶事，旋觉天地轻。
<br>　　澹然吟高秋，闲卧瞻太清。萝月掩空幕，松霜结前楹。
<br>　　灭见息群动，猎微穷至精。桃花有源水，可以保吾生。
<br>
<br>卷183_12 「避地司空原言怀」李白
<br>　　南风昔不竞，豪圣思经纶。刘琨与祖逖，起舞鸡鸣晨。
<br>　　虽有匡济心，终为乐祸人。我则异于是，潜光皖水滨。
<br>　　卜筑司空原，北将天柱邻。雪霁万里月，云开九江春。
<br>　　俟乎泰阶平，然后托微身。倾家事金鼎，年貌可长新。
<br>　　所愿得此道，终然保清真。弄景奔日驭，攀星戏河津。
<br>　　一随王乔去，长年玉天宾。
<br>
<br>卷183_13 「上崔相百忧章（时在浔阳狱）」李白
<br>　　共公赫怒，天维中摧。鲲鲸喷荡，扬涛起雷。鱼龙陷人，
<br>　　成此祸胎。火焚昆山，玉石相硾。仰希霖雨，洒宝炎煨。
<br>　　箭发石开，戈挥日回。邹衍恸哭，燕霜飒来，微诚不感。
<br>　　犹絷夏台。苍鹰搏攫，丹棘崔嵬。豪圣凋枯，王风伤哀。
<br>　　斯文未丧，东岳岂颓。穆逃楚难，邹脱吴灾。见机苦迟，
<br>　　二公所咍。骥不骤进，麟何来哉。星离一门，草掷二孩。
<br>　　万愤结习，忧从中催。金瑟玉壶，尽为愁媒。举酒太息，
<br>　　泣血盈杯。台星再朗，天网重恢。屈法申恩，弃瑕取材。
<br>　　冶长非罪，尼父无猜。覆盆倘举，应照寒灰。
<br>
<br>卷183_14 「万愤词投魏郎中」李白
<br>　　海水渤潏，人罹鲸鲵。蓊胡沙而四塞，始滔天于燕齐。
<br>　　何六龙之浩荡，迁白日于秦西。九土星分，嗷嗷栖栖。
<br>　　南冠君子，呼天而啼。恋高堂而掩泣，泪血地而成泥。
<br>　　狱户春而不草，独幽怨而沉迷。兄九江兮弟三峡，
<br>　　悲羽化之难齐。穆陵关北愁爱子，豫章天南隔老妻。
<br>　　一门骨肉散百草，遇难不复相提携。树榛拔桂，
<br>　　囚鸾宠鸡。舜昔授禹，伯成耕犁。德自此衰，吾将安栖。
<br>　　好我者恤我，不好我者何忍临危而相挤。子胥鸱夷，
<br>　　彭越醢醯。自古豪烈，胡为此繄。苍苍之天，高乎视低。
<br>　　如其听卑，脱我牢狴。傥辨美玉，君收白珪。
<br>
<br>卷183_15 「荆州贼平，临洞庭言怀作」李白
<br>　　修蛇横洞庭，吞象临江岛。积骨成巴陵，遗言闻楚老。
<br>　　水穷三苗国，地窄三湘道。岁晏天峥嵘，时危人枯槁。
<br>　　思归阴丧乱，去国伤怀抱。郢路方丘墟，章华亦倾倒。
<br>　　风悲猿啸苦，木落鸿飞早。日隐西赤沙，月明东城草。
<br>　　关河望已绝，氛雾行当扫。长叫天可闻，吾将问苍昊。
<br>
<br>卷183_16 「览镜书怀」李白
<br>　　得道无古今，失道还衰老。自笑镜中人，白发如霜草。
<br>　　扪心空叹息，问影何枯槁。桃李竟何言，终成南山皓。
<br>
<br>卷183_17 「田园言怀」李白
<br>　　贾谊三年谪，班超万里侯。何如牵白犊，饮水对清流。
<br>
<br>卷183_18 「江南春怀」李白
<br>　　青春几何时，黄鸟鸣不歇。天涯失乡路，江外老华发。
<br>　　心飞秦塞云，影滞楚关月。身世殊烂漫，田园久芜没。
<br>　　岁晏何所从，长歌谢金阙。
<br>
<br>卷183_19 「听蜀僧濬弹琴」李白
<br>　　蜀僧抱绿绮，西下峨眉峰。为我一挥手，如听万壑松。
<br>　　客心洗流水，馀响入霜钟。不觉碧山暮，秋云暗几重。
<br>
<br>卷183_20 「鲁东门观刈蒲」李白
<br>　　鲁国寒事早，初霜刈渚蒲。挥镰若转月，拂水生连珠。
<br>　　此草最可珍，何必贵龙须。织作玉床席，欣承清夜娱。
<br>　　罗衣能再拂，不畏素尘芜。
<br>
<br>卷183_21 「咏邻女东窗海石榴」李白
<br>　　鲁女东窗下，海榴世所稀。珊瑚映绿水，未足比光辉。
<br>　　清香随风发，落日好鸟归。愿为东南枝，低举拂罗衣。
<br>　　无由共攀折，引领望金扉。
<br>
<br>卷183_22 「南轩松」李白
<br>　　南轩有孤松，柯叶自绵幂。清风无闲时，潇洒终日夕。
<br>　　阴生古苔绿，色染秋烟碧。何当凌云霄，直上数千尺。
<br>
<br>卷183_23 「咏山樽二首（前首题一作咏柳少府山瘿木樽）」李白
<br>　　蟠木不雕饰，且将斤斧疏。樽成山岳势，材是栋梁馀。
<br>　　外与金罍并，中涵玉醴虚。惭君垂拂拭，遂忝玳筵居。
<br>　　拥肿寒山木，嵌空成酒樽。愧无江海量，偃蹇在君门。
<br>
<br>卷183_24 「初出金门，寻王侍御不遇，咏壁上鹦鹉」李白
<br>　　落羽辞金殿，孤鸣咤绣衣。能言终见弃，还向陇西飞。
<br>
<br>卷183_25 「紫藤树」李白
<br>　　紫藤挂云木，花蔓宜阳春。密叶隐歌鸟，香风留美人。
<br>
<br>卷183_26 「观放白鹰二首」李白
<br>　　八月边风高，胡鹰白锦毛。孤飞一片雪，百里见秋毫。
<br>　　寒冬十二月，苍鹰八九毛。寄言燕雀莫相啅，
<br>　　自有云霄万里高。
<br>
<br>卷183_27 「观博平王志安少府山水粉图」李白
<br>　　粉壁为空天，丹青状江海。游云不知归，日见白鸥在。
<br>　　博平真人王志安，沉吟至此愿挂冠。松溪石磴带秋色，
<br>　　愁客思归坐晓寒。
<br>
<br>卷183_28 「题雍丘崔明府丹灶」李白
<br>　　美人为政本忘机，服药求仙事不违。叶县已泥丹灶毕，
<br>　　瀛洲当伴赤松归。先师有诀神将助，大圣无心火自飞。
<br>　　九转但能生羽翼，双凫忽去定何依。
<br>
<br>卷183_29 「观元丹丘坐巫山屏风」李白
<br>　　昔游三峡见巫山，见画巫山宛相似。疑是天边十二峰，
<br>　　飞入君家彩屏里。寒松萧瑟如有声，阳台微茫如有情。
<br>　　锦衾瑶席何寂寂，楚王神女徒盈盈。高咫尺，如千里，
<br>　　翠屏丹崖灿如绮。苍苍远树围荆门，历历行舟泛巴水。
<br>　　水石潺湲万壑分，烟光草色俱氛氲。溪花笑日何年发，
<br>　　江客听猿几岁闻。使人对此心缅邈，疑入嵩丘梦彩云。
<br>
<br>卷183_30 「求崔山人百丈崖瀑布图」李白
<br>　　百丈素崖裂，四山丹壁开。龙潭中喷射，昼夜生风雷。
<br>　　但见瀑泉落，如潈云汉来。闻君写真图，岛屿备萦回。
<br>　　石黛刷幽草，曾青泽古苔。幽缄倘相传，何必向天台。
<br>
<br>卷183_31 「见野草中有曰白头翁者」李白
<br>　　醉入田家去，行歌荒野中。如何青草里，亦有白头翁。
<br>　　折取对明镜，宛将衰鬓同。微芳似相诮，留恨向东风。
<br>
<br>卷183_32 「流夜郎题葵叶」李白
<br>　　惭君能卫足，叹我远移根。白日如分照，还归守故园。
<br>
<br>卷183_33 「茔禅师房观山海图」李白
<br>　　真僧闭精宇，灭迹含达观。列嶂图云山，攒峰入霄汉。
<br>　　丹崖森在目，清昼疑卷幔。蓬壶来轩窗，瀛海入几案。
<br>　　烟涛争喷薄，岛屿相凌乱。征帆飘空中，瀑水洒天半。
<br>　　峥嵘若可陟，想像徒盈叹。杳与真心冥，遂谐静者玩。
<br>　　如登赤城里，揭步沧洲畔。即事能娱人，从兹得消散。
<br>
<br>卷183_34 「白鹭鹚」李白
<br>　　白鹭下秋水，孤飞如坠霜。心闲且未去，独立沙洲傍。
<br>
<br>卷183_35 「咏槿」李白
<br>　　园花笑芳年，池草艳春色。犹不如槿花，婵娟玉阶侧。
<br>　　芬荣何夭促，零落在瞬息。岂若琼树枝，终岁长翕赩.
<br>
<br>卷183_36 「咏桂」李白
<br>　　世人种桃李，皆在金张门。攀折争捷径，及此春风暄。
<br>　　一朝天霜下，荣耀难久存。安知南山桂，绿叶垂芳根。
<br>　　清阴亦可托，何惜树君园。
<br>
<br>卷183_37 「白胡桃」李白
<br>　　红罗袖里分明见，白玉盘中看却无。
<br>　　疑是老僧休念诵，腕前推下水晶珠。
<br>
<br>卷183_38 「巫山枕障」李白
<br>　　巫山枕障画高丘，白帝城边树色秋。
<br>　　朝云夜入无行处，巴水横天更不流。
<br>
<br>卷183_39 「南奔书怀（一作自丹阳南奔道中作。萧士赟云是伪作）」李白
<br>　　遥夜何漫漫，空歌白石烂。甯戚未匡齐，陈平终佐汉。
<br>　　欃枪扫河洛，直割鸿沟半。历数方未迁，云雷屡多难。
<br>　　天人秉旄钺，虎竹光藩翰。侍笔黄金台，传觞青玉案。
<br>　　不因秋风起，自有思归叹。主将动谗疑，王师忽离叛。
<br>　　自来白沙上，鼓噪丹阳岸。宾御如浮云，从风各消散。
<br>　　舟中指可掬，城上骸争爨。草草出近关，行行昧前算。
<br>　　南奔剧星火，北寇无涯畔。顾乏七宝鞭，留连道傍玩。
<br>　　太白夜食昴，长虹日中贯。秦赵兴天兵，茫茫九州乱。
<br>　　感遇明主恩，颇高祖逖言。过江誓流水，志在清中原。
<br>　　拔剑击前柱，悲歌难重论。 
<br>
<br>　　　　　　　　　　　　　　　　
<br>
<br>卷一百八十四
<br>
<br>卷184_1 「题随州紫阳先生壁」李白
<br>　　神农好长生，风俗久已成。复闻紫阳客，早署丹台名。
<br>　　喘息餐妙气，步虚吟真声。道与古仙合，心将元化并。
<br>　　楼疑出蓬海，鹤似飞玉京。松雪窗外晓，池水阶下明。
<br>　　忽耽笙歌乐，颇失轩冕情。终愿惠金液，提携凌太清。
<br>
<br>卷184_2 「题元丹丘山居」李白
<br>　　故人栖东山，自爱丘壑美。青春卧空林，白日犹不起。
<br>　　松风清襟袖，石潭洗心耳。羡君无纷喧，高枕碧霞里。
<br>
<br>卷184_3 「题元丹丘颍阳山居」李白
<br>　　仙游渡颍水，访隐同元君。忽遗苍生望，独与洪崖群。
<br>　　卜地初晦迹，兴言且成文。却顾北山断，前瞻南岭分。
<br>　　遥通汝海月，不隔嵩丘云。之子合逸趣，而我钦清芬。
<br>　　举迹倚松石，谈笑迷朝曛。益愿狎青鸟，拂衣栖江濆。
<br>
<br>卷184_4 「题瓜州新河，饯族叔舍人贲」李白
<br>　　齐公凿新河，万古流不绝。丰功利生人，天地同朽灭。
<br>　　两桥对双阁，芳树有行列。爱此如甘棠，谁云敢攀折。
<br>　　吴关倚此固，天险自兹设。海水落斗门，湖平见沙汭.
<br>　　我行送季父，弭棹徒流悦。杨花满江来，疑是龙山雪。
<br>　　惜此林下兴，怆为山阳别。瞻望清路尘，归来空寂灭。
<br>
<br>卷184_5 「洗脚亭」李白
<br>　　白道向姑熟，洪亭临道傍。前有昔时井，下有五丈床。
<br>　　樵女洗素足，行人歇金装。西望白鹭洲，芦花似朝霜。
<br>　　送君此时去，回首泪成行。
<br>
<br>卷184_6 「劳劳亭」李白
<br>　　天下伤心处，劳劳送客亭。春风知别苦，不遣柳条青。
<br>
<br>卷184_7 「题金陵王处士水亭（此亭盖齐朝南苑，又是陆机故宅）」李白
<br>　　王子耽玄言，贤豪多在门。好鹅寻道士，爱竹啸名园。
<br>　　树色老荒苑，池光荡华轩。此堂见明月，更忆陆平原。
<br>　　扫拭青玉簟，为余置金尊。醉罢欲归去，花枝宿鸟喧。
<br>　　何时复来此，再得洗嚣烦。
<br>
<br>卷184_8 「题嵩山逸人元丹丘山居」李白
<br>　　家本紫云山，道风未沦落。沉怀丹丘志，冲赏归寂寞。
<br>　　朅来游闽荒，扪涉穷禹凿。夤缘泛潮海，偃蹇陟庐霍。
<br>　　凭雷蹑天窗，弄影憩霞阁。且欣登眺美，颇惬隐沦诺。
<br>　　三山旷幽期，四岳聊所托。故人契嵩颍，高义炳丹雘.
<br>　　灭迹遗纷嚣，终言本峰壑。自矜林湍好，不羡朝市乐。
<br>　　偶与真意并，顿觉世情薄。尔能折芳桂，吾亦采兰若。
<br>　　拙妻好乘鸾，娇女爱飞鹤。提携访神仙，从此炼金药。
<br>
<br>卷184_9 「题江夏修静寺（此寺是李北海旧宅）」李白
<br>　　我家北海宅，作寺南江滨。空庭无玉树，高殿坐幽人。
<br>　　书带留青草，琴堂幂素尘。平生种桃李，寂灭不成春。
<br>
<br>卷184_10 「题宛溪馆」李白
<br>　　吾怜宛溪好，百尺照心明。何谢新安水，千寻见底清。
<br>　　白沙留月色，绿竹助秋声。却笑严湍上，于今独擅名。
<br>
<br>卷184_11 「题东谿公幽居」李白
<br>　　杜陵贤人清且廉，东谿卜筑岁将淹。宅近青山同谢脁，
<br>　　门垂碧柳似陶潜。好鸟迎春歌后院，飞花送酒舞前檐。
<br>　　客到但知留一醉，盘中只有水晶盐。
<br>
<br>卷184_12 「嘲鲁儒」李白
<br>　　鲁叟谈五经，白发死章句。问以经济策，茫如坠烟雾。
<br>　　足著远游履，首戴方山巾。缓步从直道，未行先起尘。
<br>　　秦家丞相府，不重褒衣人。君非叔孙通，与我本殊伦。
<br>　　时事且未达，归耕汶水滨。
<br>
<br>卷184_13 「惧谗」李白
<br>　　二桃杀三士，讵假剑如霜。众女妒蛾眉，双花竞春芳。
<br>　　魏姝信郑袖，掩袂对怀王。一惑巧言子，朱颜成死伤。
<br>　　行将泣团扇，戚戚愁人肠。
<br>
<br>卷184_14 「观猎」李白
<br>　　太守耀清威，乘闲弄晚晖。江沙横猎骑，山火绕行围。
<br>　　箭逐云鸿落，鹰随月兔飞。不知白日暮，欢赏夜方归。
<br>
<br>卷184_15 「观胡人吹笛」李白
<br>　　胡人吹玉笛，一半是秦声。十月吴山晓，梅花落敬亭。
<br>　　愁闻出塞曲，泪满逐臣缨。却望长安道，空怀恋主情。
<br>
<br>卷184_16 「军行（一作从军行，一作行军）」李白
<br>　　骝马新跨白玉鞍，战罢沙场月色寒。
<br>　　城头铁鼓声犹震，匣里金刀血未干。
<br>
<br>卷184_17 「从军行」李白
<br>　　百战沙场碎铁衣，城南已合数重围。
<br>　　突营射杀呼延将，独领残兵千骑归。
<br>
<br>卷184_18 「平虏将军妻」李白
<br>　　平虏将军妇，入门二十年。君心自有悦，妾宠岂能专。
<br>　　出解床前帐，行吟道上篇。古人不唾井，莫忘昔缠绵。
<br>
<br>卷184_19 「春夜洛城闻笛」李白
<br>　　谁家玉笛暗飞声，散入春风满洛城。
<br>　　此夜曲中闻折柳，何人不起故园情。
<br>
<br>卷184_20 「嵩山采菖蒲者」李白
<br>　　神仙多古貌，双耳下垂肩。嵩岳逢汉武，疑是九疑仙。
<br>　　我来采菖蒲，服食可延年。言终忽不见，灭影入云烟。
<br>　　喻帝竟莫悟，终归茂陵田。
<br>
<br>卷184_21 「金陵听韩侍御吹笛」李白
<br>　　韩公吹玉笛，倜傥流英音。风吹绕钟山，万壑皆龙吟。
<br>　　王子停凤管，师襄掩瑶琴。馀韵度江去，天涯安可寻。
<br>
<br>卷184_22 「流夜郎闻酺不预」李白
<br>　　北阙圣人歌太康，南冠君子窜遐荒。
<br>　　汉酺闻奏钧天乐，愿得风吹到夜郎。
<br>
<br>卷184_23 「放后遇恩不沾」李白
<br>　　天作云与雷，霈然德泽开。东风日本至，白雉越裳来。
<br>　　独弃长沙国，三年未许回。何时入宣室，更问洛阳才。
<br>
<br>卷184_24 「宣城见杜鹃花（一作杜牧诗，题云《子规》）」李白
<br>　　蜀国曾闻子规鸟，宣城还见杜鹃花。
<br>　　一叫一回肠一断，三春三月忆三巴。
<br>
<br>卷184_25 「白田马上闻莺」李白
<br>　　黄鹂啄紫椹，五月鸣桑枝。我行不记日，误作阳春时。
<br>　　蚕老客未归，白田已缫丝。驱马又前去，扪心空自悲。
<br>
<br>卷184_26 「三五七言」李白
<br>　　秋风清，秋月明。落叶聚还散，寒鸦栖复惊。
<br>　　相思相见知何日，此时此夜难为情。
<br>
<br>卷184_27 「杂诗」李白
<br>　　白日与明月，昼夜尚不闲。况尔悠悠人，安得久世间。
<br>　　传闻海水上，乃有蓬莱山。玉树生绿叶，灵仙每登攀。
<br>　　一食驻玄发，再食留红颜。吾欲从此去，去之无时还。
<br>
<br>卷184_28 「寄远十一首」李白
<br>　　三鸟别王母，衔书来见过。肠断若剪弦，其如愁思何。
<br>　　遥知玉窗里，纤手弄云和。奏曲有深意，青松交女萝。
<br>　　写水山井中，同泉岂殊波。秦心与楚恨，皎皎为谁多。
<br>　　青楼何所在，乃在碧云中。宝镜挂秋水，罗衣轻春风。
<br>　　新妆坐落日，怅望金屏空。念此送短书，愿因双飞鸿。
<br>　　本作一行书，殷勤道相忆。一行复一行，满纸情何极。
<br>　　瑶台有黄鹤，为报青楼人。朱颜凋落尽，白发一何新。
<br>　　自知未应还，离居经三春。桃李今若为，当窗发光彩。
<br>　　莫使香风飘，留与红芳待。
<br>　　玉箸落春镜，坐愁湖阳水。闻与阴丽华，风烟接邻里。
<br>　　青春已复过，白日忽相催。但恐荷花晚，令人意已摧。
<br>　　相思不惜梦，日夜向阳台。
<br>　　远忆巫山阳，花明绿江暖。踌躇未得往，泪向南云满。
<br>　　春风复无情，吹我梦魂断。不见眼中人，天长音信短。
<br>　　阳台隔楚水，春草生黄河。相思无日夜，浩荡若流波。
<br>　　流波向海去，欲见终无因。遥将一点泪，远寄如花人。
<br>　　妾在舂陵东，君居汉江岛。一日望花光，往来成白道。
<br>　　一为云雨别，此地生秋草。秋草秋蛾飞，相思愁落晖。
<br>　　何由一相见，灭烛解罗衣。
<br>　　忆昨东园桃李红碧枝，与君此时初别离。金瓶落井无消息，
<br>　　令人行叹复坐思。坐思行叹成楚越，春风玉颜畏销歇。
<br>　　碧窗纷纷下落花，青楼寂寂空明月。两不见，但相思。
<br>　　空留锦字表心素，至今缄愁不忍窥。
<br>　　长短春草绿，缘阶如有情。卷施心独苦，抽却死还生。
<br>　　睹物知妾意，希君种后庭。闲时当采掇，念此莫相轻。
<br>　　鲁缟如玉霜，笔题月氏书。寄书白鹦鹉，西海慰离居。
<br>　　行数虽不多，字字有委曲。天末如见之，开缄泪相续。
<br>　　泪尽恨转深，千里同此心。相思千万里，一书值千金。
<br>　　爱君芙蓉婵娟之艳色，色可餐兮难再得。
<br>　　怜君冰玉清迥之明心，情不极兮意已深。
<br>　　朝共琅玕之绮食，夜同鸳鸯之锦衾。恩情婉娈忽为别，
<br>　　使人莫错乱愁心。乱愁心，涕如雪。寒灯厌梦魂欲绝，
<br>　　觉来相思生白发。盈盈汉水若可越，可惜凌波步罗袜。
<br>　　美人美人兮归去来，莫作朝云暮雨兮飞阳台。
<br>
<br>卷184_29 「长信宫（一作长信怨）」李白
<br>　　月皎昭阳殿，霜清长信宫。天行乘玉辇，飞燕与君同。
<br>　　别有欢娱处，承恩乐未穷。谁怜团扇妾，独坐怨秋风。
<br>
<br>卷184_30 「长门怨二首」李白
<br>　　天回北斗挂西楼，金屋无人萤火流。
<br>　　月光欲到长门殿，别作深宫一段愁。
<br>　　桂殿长愁不记春，黄金四屋起秋尘。
<br>　　夜悬明镜青天上，独照长门宫里人。
<br>
<br>卷184_31 「春怨」李白
<br>　　白马金羁辽海东，罗帷绣被卧春风。
<br>　　落月低轩窥烛尽，飞花入户笑床空。
<br>
<br>卷184_32 「代赠远」李白
<br>　　妾本洛阳人，狂夫幽燕客。渴饮易水波，由来多感激。
<br>　　胡马西北驰，香騣摇绿丝。鸣鞭从此去，逐虏荡边陲。
<br>　　昔去有好言，不言久离别。燕支多美女，走马轻风雪。
<br>　　见此不记人，恩情云雨绝。啼流玉箸尽，坐恨金闺切。
<br>　　织锦作短书，肠随回文结。相思欲有寄，恐君不见察。
<br>　　焚之扬其灰，手迹自此灭。
<br>
<br>卷184_33 「陌上赠美人（一作小放歌行）」李白
<br>　　骏马骄行踏落花，垂鞭直拂五云车。
<br>　　美人一笑褰珠箔，遥指红楼是妾家。
<br>
<br>卷184_34 「闺情」李白
<br>　　流水去绝国，浮云辞故关。水或恋前浦，云犹归旧山。
<br>　　恨君流沙去，弃妾渔阳间。玉箸夜垂流，双双落朱颜。
<br>　　黄鸟坐相悲，绿杨谁更攀。织锦心草草，挑灯泪斑斑。
<br>　　窥镜不自识，况乃狂夫还。
<br>
<br>卷184_35 「代别情人」李白
<br>　　清水本不动，桃花发岸傍。桃花弄水色，波荡摇春光。
<br>　　我悦子容艳，子倾我文章。风吹绿琴去，曲度紫鸳鸯。
<br>　　昔作一水鱼，今成两枝鸟。哀哀长鸡鸣，夜夜达五晓。
<br>　　起折相思树，归赠知寸心。覆水不可收，行云难重寻。
<br>　　天涯有度鸟，莫绝瑶华音。
<br>
<br>卷184_36 「代秋情」李白
<br>　　几日相别离，门前生穞葵。寒蝉聒梧桐，日夕长鸣悲。
<br>　　白露湿萤火，清霜凌兔丝。空掩紫罗袂，长啼无尽时。
<br>
<br>卷184_37 「对酒」李白
<br>　　蒲萄酒，金叵罗，吴姬十五细马驮。青黛画眉红锦靴，
<br>　　道字不正娇唱歌。玳瑁筵中怀里醉，芙蓉帐底奈君何。
<br>
<br>卷184_38 「怨情」李白
<br>　　新人如花虽可宠，故人似玉由来重。花性飘扬不自持，
<br>　　玉心皎洁终不移。故人昔新今尚故，还见新人有故时。
<br>　　请看陈后黄金屋，寂寂珠帘生网丝。
<br>
<br>卷184_39 「湖边采莲妇」李白
<br>　　小姑织白纻，未解将人语。大嫂采芙蓉，溪湖千万重。
<br>　　长兄行不在，莫使外人逢。愿学秋胡妇，贞心比古松。
<br>
<br>卷184_40 「怨情」李白
<br>　　美人卷珠帘，深坐颦蛾眉。但见泪痕湿，不知心恨谁。
<br>
<br>卷184_41 「代寄情，楚词体」李白
<br>　　君不来兮，徒蓄怨积思而孤吟。云阳一去已远，
<br>　　隔巫山绿水之沉沉。留馀香兮染绣被，夜欲寝兮愁人心。
<br>　　朝驰余马于青楼，怳若空而夷犹。浮云深兮不得语，
<br>　　却惆怅而怀忧。使青鸟兮衔书，恨独宿兮伤离居。
<br>　　何无情而雨绝，梦虽往而交疏。横流涕而长嗟，
<br>　　折芳洲之瑶华。送飞鸟以极目，怨夕阳之西斜。
<br>　　愿为连根同死之秋草，不作飞空之落花。
<br>
<br>卷184_42 「学古思边」李白
<br>　　衔悲上陇首，肠断不见君。流水若有情，幽哀从此分。
<br>　　苍茫愁边色，惆怅落日曛。山外接远天，天际复有云。
<br>　　白雁从中来，飞鸣苦难闻。足系一书札，寄言难离群。
<br>　　离群心断绝，十见花成雪。胡地无春晖，征人行不归。
<br>　　相思杳如梦，珠泪湿罗衣。
<br>
<br>卷184_43 「思边（一作春怨）」李白
<br>　　去年何时君别妾，南园绿草飞蝴蝶。今岁何时妾忆君，
<br>　　西山白雪暗晴云。玉关去此三千里，欲寄音书那可闻。
<br>
<br>卷184_44 「口号吴王美人半醉」李白
<br>　　风动荷花水殿香，姑苏台上宴吴王。
<br>　　西施醉舞娇无力，笑倚东窗白玉床。
<br>
<br>卷184_45 「代美人愁镜二首」李白
<br>　　明明金鹊镜，了了玉台前。拂拭交冰月，光辉何清圆。
<br>　　红颜老昨日，白发多去年。铅粉坐相误，照来空凄然。
<br>　　美人赠此盘龙之宝镜，烛我金缕之罗衣。时将红袖拂明月，
<br>　　为惜普照之馀晖。影中金鹊飞不灭，台下青鸾思独绝。
<br>　　稿砧一别若箭弦，去有日，来无年。狂风吹却妾心断，
<br>　　玉箸并堕菱花前。
<br>
<br>卷184_46 「赠段七娘」李白
<br>　　罗袜凌波生网尘，那能得计访情亲。
<br>　　千杯绿酒何辞醉，一面红妆恼杀人。
<br>
<br>卷184_47 「别内赴征三首」李白
<br>　　王命三征去未还，明朝离别出吴关。
<br>　　白玉高楼看不见，相思须上望夫山。
<br>　　出门妻子强牵衣，问我西行几日归。
<br>　　归时倘佩黄金印，莫学苏秦不下机。
<br>　　翡翠为楼金作梯，谁人独宿倚门啼。
<br>　　夜坐寒灯连晓月，行行泪尽楚关西。
<br>
<br>卷184_48 「秋浦寄内」李白
<br>　　我今寻阳去，辞家千里馀。结荷倦水宿，却寄大雷书。
<br>　　虽不同辛苦，怆离各自居。我自入秋浦，三年北信疏。
<br>　　红颜愁落尽，白发不能除。有客自梁苑，手携五色鱼。
<br>　　开鱼得锦字，归问我何如。江山虽道阻，意合不为殊。
<br>
<br>卷184_49 「自代内赠」李白
<br>　　宝刀截流水，无有断绝时。妾意逐君行，缠绵亦如之。
<br>　　别来门前草，秋巷春转碧。扫尽更还生，萋萋满行迹。
<br>　　鸣凤始相得，雄惊雌各飞。游云落何山，一往不见归。
<br>　　估客发大楼，知君在秋浦。梁苑空锦衾，阳台梦行雨。
<br>　　妾家三作相，失势去西秦。犹有旧歌管，凄清闻四邻。
<br>　　曲度入紫云，啼无眼中人。妾似井底桃，开花向谁笑。
<br>　　君如天上月，不肯一回照。窥镜不自识，别多憔悴深。
<br>　　安得秦吉了，为人道寸心。
<br>
<br>卷184_50 「秋浦感主人归燕寄内」李白
<br>　　霜凋楚关木，始知杀气严。寥寥金天廓，婉婉绿红潜。
<br>　　胡燕别主人，双双语前檐。三飞四回顾，欲去复相瞻。
<br>　　岂不恋华屋，终然谢珠帘。我不及此鸟，远行岁已淹。
<br>　　寄书道中叹，泪下不能缄。
<br>
<br>卷184_51 「送内寻庐山女道士李腾空二首」李白
<br>　　君寻腾空子，应到碧山家。水舂云母碓，风扫石楠花。
<br>　　若爱幽居好，相邀弄紫霞。
<br>　　多君相门女，学道爱神仙。素手掬青霭，罗衣曳紫烟。
<br>　　一往屏风叠，乘鸾著玉鞭。
<br>
<br>卷184_52 「赠内」李白
<br>　　三百六十日，日日醉如泥。虽为李白妇，何异太常妻。
<br>
<br>卷184_53 「在浔阳非所寄内」李白
<br>　　闻难知恸哭，行啼入府中。多君同蔡琰，流泪请曹公。
<br>　　知登吴章岭，昔与死无分。崎岖行石道，外折入青云。
<br>　　相见若悲叹，哀声那可闻。
<br>
<br>卷184_54 「南流夜郎寄内」李白
<br>　　夜郎天外怨离居，明月楼中音信疏。
<br>　　北雁春归看欲尽，南来不得豫章书。
<br>
<br>卷184_55 「越女词五首（越中书所见也）」李白
<br>　　长干吴儿女，眉目艳新月。屐上足如霜，不著鸦头袜。
<br>　　吴儿多白皙，好为荡舟剧。卖眼掷春心，折花调行客。
<br>　　耶溪采莲女，见客棹歌回。笑入荷花去，佯羞不出来。
<br>　　东阳素足女，会稽素舸郎。相看月未堕，白地断肝肠。
<br>　　镜湖水如月，耶溪女似雪。新妆荡新波，光景两奇绝。
<br>
<br>卷184_56 「浣纱石上女」李白
<br>　　玉面耶溪女，青娥红粉妆。一双金齿屐，两足白如霜。
<br>
<br>卷184_57 「示金陵子（一作金陵子词）」李白
<br>　　金陵城东谁家子，窃听琴声碧窗里。落花一片天上来，
<br>　　随人直渡西江水。楚歌吴语娇不成，似能未能最有情。
<br>　　谢公正要东山妓，携手林泉处处行。
<br>
<br>卷184_58 「出妓金陵子呈卢六四首」李白
<br>　　安石东山三十春，傲然携妓出风尘。
<br>　　楼中见我金陵子，何似阳台云雨人。
<br>　　南国新丰酒，东山小妓歌。对君君不乐，花月奈愁何。
<br>　　东道烟霞主，西江诗酒筵。相逢不觉醉，日堕历阳川。
<br>　　小妓金陵歌楚声，家僮丹砂学凤鸣。
<br>　　我亦为君饮清酒，君心不肯向人倾。
<br>
<br>卷184_59 「巴女词」李白
<br>　　巴水急如箭，巴船去若飞。十月三千里，郎行几岁归。
<br>
<br>卷184_60 「哭晁卿衡」李白
<br>　　日本晁卿辞帝都，征帆一片绕蓬壶。
<br>　　明月不归沉碧海，白云愁色满苍梧。
<br>
<br>卷184_61 「自溧水道哭王炎三首」李白
<br>　　白杨双行行，白马悲路傍。晨兴见晓月，更似发云阳。
<br>　　溧水通吴关，逝川去未央。故人万化尽，闭骨茅山冈。
<br>　　天上坠玉棺，泉中掩龙章。名飞日月上，义与风云翔。
<br>　　逸气竟莫展，英图俄夭伤。楚国一老人，来嗟龚胜亡。
<br>　　有言不可道，雪泣忆兰芳。
<br>　　王公希代宝，弃世一何早。吊死不及哀，殡宫已秋草。
<br>　　悲来欲脱剑，挂向何枝好。哭向茅山虽未摧，
<br>　　一生泪尽丹阳道。
<br>　　王家碧瑶树，一树忽先摧。海内故人泣，天涯吊鹤来。
<br>　　未成霖雨用，先失济川材。一罢广陵散，鸣琴更不开。
<br>
<br>卷184_62 「哭宣城善酿纪叟」李白
<br>　　纪叟黄泉里，还应酿老春。夜台无晓日，沽酒与何人。
<br>
<br>卷184_63 「宣城哭蒋征君华」李白
<br>　　敬亭埋玉树，知是蒋征君。安得相如草，空馀封禅文。
<br>　　池台空有月，词赋旧凌云。独挂延陵剑，千秋在古坟。 
<br>
<br>　　　　　　　　　　　　　　　　
<br>
<br>卷一百八十五
<br>
<br>卷185_1 「鞠歌行（以下见《文苑英华》）」李白
<br>　　丽莫似汉宫妃，谦莫似黄家女。黄女持谦齿发高，
<br>　　汉妃恃丽天庭去。人生容德不自保，圣人安用推天道。
<br>　　君不见蔡泽嵌枯诡怪之形状，大言直取秦丞相。
<br>　　又不见田千秋才智不出人，一朝富贵如有神。
<br>　　二侯行事在方册，泣麟老人终困厄。夜光抱恨良叹悲，
<br>　　日月逝矣吾何之。
<br>
<br>卷185_2 「胡无人」李白
<br>　　十万羽林儿，临洮破郅支。杀添胡地骨，降足汉营旗。
<br>　　塞阔牛羊散，兵休帐幕移。空馀陇头水，呜咽向人悲。
<br>
<br>卷185_3 「月夜金陵怀古」李白
<br>　　苍苍金陵月，空悬帝王州。天文列宿在，霸业大江流。
<br>　　绿水绝驰道，青松摧古丘。台倾鳷鹊观，宫没凤凰楼。
<br>　　别殿悲清暑，芳园罢乐游。一闻歌玉树，萧瑟后庭秋。
<br>
<br>卷185_4 「冬日归旧山」李白
<br>　　未洗染尘缨，归来芳草平。一条藤径绿，万点雪峰晴。
<br>　　地冷叶先尽，谷寒云不行。嫩篁侵舍密，古树倒江横。
<br>　　白犬离村吠，苍苔壁上生。穿厨孤雉过，临屋旧猿鸣。
<br>　　木落禽巢在，篱疏兽路成。拂床苍鼠走，倒箧素鱼惊。
<br>　　洗砚修良策，敲松拟素贞。此时重一去，去合到三清。
<br>
<br>卷185_5 「望夫石」李白
<br>　　仿佛古容仪，含愁带曙辉。露如今日泪，苔似昔年衣。
<br>　　有恨同湘女，无言类楚妃。寂然芳霭内，犹若待夫归。
<br>
<br>卷185_6 「对雨」李白
<br>
<br>卷帘聊举目，露湿草绵芊。古岫藏云毳，空庭织碎烟。
<br>　　水纹愁不起，风线重难牵。尽日扶犁叟，往来江树前。
<br>
<br>卷185_7 「晓晴（一作晚晴）」李白
<br>　　野凉疏雨歇，春色遍萋萋。鱼跃青池满，莺吟绿树低。
<br>　　野花妆面湿，山草纽斜齐。零落残云片，风吹挂竹谿.
<br>
<br>卷185_8 「初月」李白
<br>　　玉蟾离海上，白露湿花时。云畔风生爪，沙头水浸眉。
<br>　　乐哉弦管客，愁杀战征儿。因绝西园赏，临风一咏诗。
<br>
<br>卷185_9 「雨后望月」李白
<br>　　四郊阴霭散，开户半蟾生。万里舒霜合，一条江练横。
<br>　　出时山眼白，高后海心明。为惜如团扇，长吟到五更。
<br>
<br>卷185_10 「赋得鹤，送史司马赴崔相公幕」李白
<br>　　峥嵘丞相府，清切凤凰池。羡尔瑶台鹤，高栖琼树枝。
<br>　　归飞晴日好，吟弄惠风吹。正有乘轩乐，初当学舞时。
<br>　　珍禽在罗网，微命若游丝。愿托周周羽，相衔汉水湄。
<br>
<br>卷185_11 「送客归吴」李白
<br>　　江村秋雨歇，酒尽一帆飞。路历波涛去，家惟坐卧归。
<br>　　岛花开灼灼，汀柳细依依。别后无馀事，还应扫钓矶。
<br>
<br>卷185_12 「送友生游峡中」李白
<br>　　风静杨柳垂，看花又别离。几年同在此，今日各驱驰。
<br>　　峡里闻猿叫，山头见月时。殷勤一杯酒，珍重岁寒姿。
<br>
<br>卷185_13 「送袁明府任长沙」李白
<br>　　别离杨柳青，樽酒表丹诚。古道携琴去，深山见峡迎。
<br>　　暖风花绕树，秋雨草沿城。自此长江内，无因夜犬惊。
<br>
<br>卷185_14 「邹衍谷」李白
<br>　　燕谷无暖气，穷岩闭严阴。邹子一吹律，能回天地心。
<br>
<br>卷185_15 「杂言用投丹阳知己兼奉宣慰判官（以下见《诗纪》）」李白
<br>　　客从昆仑来，遗我双玉璞。云是古之得道者西王母食之馀，
<br>　　食之可以凌太虚。受之颇谓绝今昔，求识江淮人犹乎比石。
<br>　　如今虽在卞和手，□□正憔悴，了了知之亦何益。
<br>　　恭闻士有调相如，始从镐京还，复欲镐京去。能上秦王殿，
<br>　　何时回光一相眄。欲投君，保君年，幸君持取无弃捐。
<br>　　无弃捐，服之与君俱神仙。
<br>
<br>卷185_16 「观鱼潭」李白
<br>　　观鱼碧潭上，木落潭水清。日暮紫鳞跃，圆波处处生。
<br>　　凉烟浮竹尽，秋月照沙明。何必沧浪去，兹焉可濯缨。
<br>
<br>卷185_17 「自广平乘醉走马六十里至邯郸，登城楼览古书怀」李白
<br>　　醉骑白花马，西走邯郸城。扬鞭动柳色，写鞚春风生。
<br>　　入郭登高楼，山川与云平。深宫翳绿草，万事伤人情。
<br>　　相如章华巅，猛气折秦嬴。两虎不可斗，廉公终负荆。
<br>　　提携袴中儿，杵臼及程婴。立孤就白刃，必死耀丹诚。
<br>　　平原三千客，谈笑尽豪英。毛君能颖脱，二国且同盟。
<br>　　皆为黄泉土，使我涕纵横。磊磊石子冈，萧萧白杨声。
<br>　　诸贤没此地，碑版有残铭。太古共今时，由来互哀荣。
<br>　　伤哉何足道，感激仰空名。赵俗爱长剑，文儒少逢迎。
<br>　　闲从博陵游，畅饮雪朝酲。歌酣易水动，鼓震丛台倾。
<br>　　日落把烛归，凌晨向燕京。方陈五饵策，一使胡尘清。
<br>
<br>卷185_18 「宣州长史弟昭赠余琴谿中双舞鹤诗以见志」李白
<br>　　令弟佐宣城，赠余琴谿鹤。谓言天涯雪，忽向窗前落。
<br>　　白玉为毛衣，黄金不肯博。背风振六翮，对舞临山阁。
<br>　　顾我如有情，长鸣似相托。何当驾此物，与尔腾寥廓。
<br>
<br>卷185_19 「题舒州司空山瀑布」李白
<br>　　断崖如削瓜，岚光破崖绿。天河从中来，白云涨川谷。
<br>　　玉案赤文字，世眼不可读。摄身凌青霄，松风拂我足。
<br>
<br>卷185_20 「金陵新亭」李白
<br>　　金陵风景好，豪士集新亭。举目山河异，偏伤周顗情。
<br>　　四坐楚囚悲，不忧社稷倾。王公何慷慨，千载仰雄名。
<br>
<br>卷185_21 「上清宝鼎诗（前见《东观馀论》，后见《王直方诗话》）」李白
<br>　　我居清空表，君处红埃中。仙人持玉尺，废君多少才。
<br>　　玉尺不可尽，君才无时休。
<br>　　咽服十二环，奄有仙人房。暮骑紫麟去，海气侵肌凉。
<br>　　赠我累累珠，靡靡明月光。
<br>
<br>卷185_22 「题许宣平庵壁（见《诗话类编》）」李白
<br>　　我吟传舍咏，来访真人居。烟岭迷高迹，云林隔太虚。
<br>　　窥庭但萧瑟，倚杖空踌躇。应化辽天鹤，归当千岁馀。
<br>
<br>卷185_23 「戏赠杜甫（以下见《唐诗纪事》）」李白
<br>　　饭颗山头逢杜甫，顶戴笠子日卓午。
<br>　　借问别来太瘦生，总为从前作诗苦。
<br>
<br>卷185_24 「春感诗」李白
<br>　　茫茫南与北，道直事难谐。榆荚钱生树，杨花玉糁街。
<br>　　尘萦游子面，蝶弄美人钗。却忆青山上，云门掩竹斋。
<br>
<br>卷185_25 「白微时募县小吏入令卧内尝驱牛经堂下令妻怒…以诗谢云」李白
<br>　　素面倚栏钩，娇声出外头。若非是织女，何得问牵牛。
<br>
<br>卷185_26 「句」李白
<br>　　焰随红日去，烟逐暮云飞。（令一日赋山火诗云：
<br>　　“野火烧山后，人归火不归。”思轧不属，
<br>　　白从旁缀其下句，令惭止）
<br>　　绿鬓随波散，红颜逐浪无。因何逢伍相，应是想秋胡。
<br>　　（白从令观涨，有女子溺死江上，令赋诗云：
<br>　　二八谁家女，漂来倚岸芦。鸟窥眉上翠，鱼弄口旁珠。
<br>　　令复苦吟，白辄应声继之）
<br>　　举袖露条脱，招我饭胡麻。（见《二老堂诗话》）
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
