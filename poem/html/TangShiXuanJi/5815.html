<HTML>
<HEAD>
<TITLE>刘长卿诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 刘长卿诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>刘长卿诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-29&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5815"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'刘长卿诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[刘长卿诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷150_7 「送元八游汝南」刘长卿
<br>　　元生实奇迈，幸此论畴昔。刀笔素推高，锋芒久无敌。
<br>　　纵横济时意，跌宕过人迹。破产供酒钱，盈门皆食客。
<br>　　田园顷失计，资用深相迫。生事诚可忧，严装远何适。
<br>　　世情薄恩义，俗态轻穷厄。四海金虽多，其如向人惜。
<br>　　迢递朗陵道，怅望都门夕。向别伊水南，行看楚云隔。
<br>　　繁蝉动高柳，匹马嘶平泽。潢潦今正深，陂湖未澄碧。
<br>　　人生不得已，自可甘形役。勿复尊前酒，离居剩凄戚。
<br>
<br>卷150_8 「奉和李大夫同吕评事太行苦热行兼寄院中诸公仍呈王员外」刘长卿
<br>　　迢递太行路，自古称险恶。千骑俨欲前，群峰望如削。
<br>　　火云从中出，仰视飞鸟落。汗马卧高原，危旌倚长薄。
<br>　　清风竟不至，赤日方煎铄。石枯山木燋，鳞穷水泉涸。
<br>　　九重今旰食，万里传明略。诸将候轩车，元凶愁鼎镬。
<br>　　何劳短兵接，自有长缨缚。通越事岂难，渡泸功未博。
<br>　　朝辞羊肠阪，夕望贝丘郭。漳水斜绕营，常山遥入幕。
<br>　　永怀姑苏下，遥寄建安作。白雪和难成，沧波意空托。
<br>　　陈琳书记好，王粲从军乐。早晚归汉廷，随公上麟阁。
<br>
<br>卷150_9 「洛阳主簿叔知和驿承恩赴选伏辞一首」刘长卿
<br>　　仲父王佐材，屈身仇香位。一从理京剧，万事皆容易。
<br>　　则知无不可，通变有馀地。器宇溟渤宽，文锋镆铘利。
<br>　　憧憧洛阳道，日夕皇华使。二载出江亭，一心奉王事。
<br>　　功成良可录，道在知无愧。天府留香名，铨闱就明试。
<br>　　赋诗皆旧友，攀辙多新吏。彩服辞高堂，青袍拥征骑。
<br>　　此行季春月，时物正鲜媚。官柳阴相连，桃花色如醉。
<br>　　长安想在目，前路遥仿佛。落日看华山，关门逼青翠。
<br>　　行襜稍已隔，结恋无能慰。谁念尊酒间，裴回竹林意。
<br>
<br>卷150_10 「题冤句宋少府厅留别」刘长卿
<br>　　宋侯人之秀，独步南曹吏。世上无此才，天生一公器。
<br>　　尚甘黄绶屈，未适青云意。洞澈万顷陂，昂藏千里骥。
<br>　　从宦闻苦节，应物推高谊。薄俸不自资，倾家共人费。
<br>　　顾予倦栖托，终日忧穷匮。开口即有求，私心岂无愧。
<br>　　幸逢东道主，因辍西征骑。对话堪息机，披文欲忘味。
<br>　　壶觞招过客，几案无留事。绿树映层城，苍苔覆闲地。
<br>　　一言重然诺，累夕陪宴慰。何意秋风来，飒然动归思。
<br>　　留欢殊自惬，去念能为累。草色愁别时，槐花落行次。
<br>　　临期仍把手，此会良不易。他日琼树枝，相思劳梦寐。
<br>
<br>卷150_11 「罢摄官后将还旧居，留辞李侍御」刘长卿
<br>　　江海今为客，风波失所依。白云心已负，黄绶计仍非。
<br>　　累辱群公荐，频沾一尉微。去缘焚玉石，来为采葑菲。
<br>　　州县名何在，渔樵事亦违。故山桃李月，初服薜萝衣。
<br>　　熊轼分朝寄，龙韬解贼围。风谣传吏体，云物助兵威。
<br>　　白雪飘辞律，青春发礼闱。引军横吹动，援翰捷书挥。
<br>　　草映翻营绿，花临檄羽飞。全吴争转战，狂虏怯知机。
<br>　　忆昨趋金节，临时废玉徽。俗流应不厌，静者或相讥。
<br>　　世难慵干谒，时闲喜放归。潘郎悲白发，谢客爱清辉。
<br>　　樗散材因弃，交亲迹已稀。独愁看五柳，无事掩双扉。
<br>　　世累多行路，生涯向钓矶。榜连溪水碧，家羡渚田肥。
<br>　　旅食伤飘梗，岩栖忆采薇。悠然独归去，回首望旌旗。
<br>
<br>卷150_12 「赠别于群投笔赴安西」刘长卿
<br>　　风流一才子，经史仍满腹。心镜万象生，文锋众人服。
<br>　　顷游灵台下，频弃荆山玉。蹭蹬空数年，裴回冀微禄。
<br>　　朅来投笔砚，长揖谢亲族。且欲图变通，安能守拘束。
<br>　　本持乡曲誉，肯料泥涂辱。谁谓命迍邅，还令计反覆。
<br>　　西戎今未弭，胡骑屯山谷。坐恃龙豹韬，全轻蜂虿毒。
<br>　　拂衣从此去，拥传一何速。元帅许提携，他人伫瞻瞩。
<br>　　出门寡俦侣，矧乃无僮仆。黠虏时相逢，黄沙暮愁宿。
<br>　　萧条远回首，万里如在目。汉境天西穷，胡山海边绿。
<br>　　想闻羌笛处，泪尽关山曲。地阔鸟飞迟，风寒马毛缩。
<br>　　边愁殊浩荡，离思空断续。塞上归限赊，尊前别期促。
<br>　　知君志不小，一举凌鸿鹄。且愿乐从军，功名在殊俗。
<br>
<br>卷150_13 「送薛据宰涉县（自永乐主簿陟状，寻复选受此官）」刘长卿
<br>　　故人河山秀，独立风神异。人许白眉长，天资青云器。
<br>　　雄辞变文名，高价喧时议。下笔盈万言，皆合古人意。
<br>　　一从负能名，数载犹卑位。宝剑诚可用，烹鲜是虚弃。
<br>　　昔闻在河上，高卧自无事。几案终日闲，蒲鞭使人畏。
<br>　　顷因岁月满，方谢风尘吏。颂德有舆人，荐贤逢八使。
<br>　　栖鸾往已屈，驯雀今可嗣。此道如不移，云霄坐应致。
<br>　　县前漳水绿，郭外晋山翠。日得谢客游，时堪陶令醉。
<br>　　前期今尚远，握手空宴慰。驿路疏柳长，春城百花媚。
<br>　　裴回白日隐，暝色含天地。一鸟向灞陵，孤云送行骑。
<br>　　夫君多述作，而我常讽味。赖有琼瑶资，能宽别离思。
<br>　　槐阴覆堂殿，苔色上阶砌。鸟倦自归飞，云闲独容cV.
<br>　　既将慕幽绝，兼欲看定慧。遇物忘世缘，还家懒生计。
<br>　　无生妄已息，有妄心可制。心镜常虚明，时人自沦翳。
<br>
<br>卷150_14 「早春赠别赵居士还江左，时长卿下第归嵩阳旧居」刘长卿
<br>　　见君风尘里，意出风尘外。自有沧洲期，含情十馀载。
<br>　　深居凤城曲，日预龙华会。果得僧家缘，能遗俗人态。
<br>　　一身今已适，万物知何爱。悟法电已空，看心水无碍。
<br>　　且将穷妙理，兼欲寻胜概。何独谢客游，当为远公辈。
<br>　　放舟驰楚郭，负杖辞秦塞。目送南飞云，令人想吴会。
<br>　　遥思旧游处，仿佛疑相对。夜火金陵城，春烟石头濑。
<br>　　沧波极天末，万里明如带。一片孤客帆，飘然向青霭。
<br>　　楚天合江气，云色常霮zw.隐见湖中山，相连数州内。
<br>　　君行意可得，全与时人背。归路随枫林，还乡念莼菜。
<br>　　顾予尚羁束，何幸承眄睐。素愿徒自勤，清机本难逮。
<br>　　累幸忝宾荐，末路逢沙汰。濩落名不成，裴回意空大。
<br>　　逢时虽贵达，守道甘易退。逆旅乡梦频，春风客心碎。
<br>　　别君日已远，离念无明晦。予亦返柴荆，山田事耕耒。
<br>
<br>卷150_21 「夜宴洛阳程九主簿宅送杨三山人往天台寻智者禅师隐居」刘长卿
<br>　　东林问逋客，何处栖幽偏。满腹万馀卷，息机三十年。
<br>　　志图良已久，鬓发空苍然。调啸寄疏旷，形骸如弃捐。
<br>　　本家关西族，别业嵩阳田。云卧能独往，山栖幸周旋。
<br>　　垂竿不在鱼，卖药不为钱。藜杖闲倚壁，松花常醉眠。
<br>　　顷辞青溪隐，来访赤县仙。南亩自甘贱，中朝唯爱贤。
<br>　　仍空世谛法，远结天台缘。魏阙从此去，沧洲知所便。
<br>　　主人琼枝秀，宠别瑶华篇。落日扫尘榻，春风吹客船。
<br>　　此行颇自适，物外谁能牵。弄棹白蘋里，挂帆飞鸟边。
<br>　　落潮见孤屿，彻底观澄涟。雁过湖上月，猿声峰际天。
<br>　　群峰趋海峤，千里黛相连。遥倚赤城上，曈曈初日圆。
<br>　　昔闻智公隐，此地常安禅。千载已如梦，一灯今尚传。
<br>　　云龛闭遗影，石窟无人烟。古寺暗乔木，春崖鸣细泉。
<br>　　流尘既寂寞，缅想增婵娟。山鸟怨庭树，门人思步莲。
<br>　　夷犹怀永路，怅望临清川。渔人来梦里，沙鸥飞眼前。
<br>　　独游岂易惬，群动多相缠。羡尔五湖夜，往来闲扣舷。
<br>
<br>卷150_22 「瓜洲驿奉饯张侍御公拜膳部郎中却复宪台充贺…淮南幕府」刘长卿
<br>　　太华高标峻，青阳淑气盘。属辞倾渤澥，称价掩琅玕.
<br>　　杨叶频推中，芸香早拜官。后来惭辙迹，先达仰门阑。
<br>　　佐剧劳黄绶，提纲疾素餐。风生趋府步，笔偃触邪冠。
<br>　　骨鲠知难屈，锋芒岂易干。伫将调玉铉，翻自落金丸。
<br>　　异议那容直，专权本畏弹。寸心宁有负，三黜竟无端。
<br>　　适喜鸿私降，旋惊羽檄攒。国怜朝市易，人怨虎狼残。
<br>　　天地龙初见，风尘虏未殚。随川归少海，就日背长安。
<br>　　副相荣分寄，输忠义不刊。击胡驰汗马，迁蜀扈鸣銮。
<br>　　月罢名卿署，星悬上将坛。三军摇旆出，百越画图观。
<br>　　茅茹能相引，泥沙肯再蟠。兼荣知任重，交辟许才难。
<br>　　劲直随台柏，芳香动省兰。璧从全赵去，鹏自北溟抟。
<br>　　星象衔新宠，风霜带旧寒。是非生倚伏，荣辱系悲欢。
<br>　　畴昔偏殊眄，屯蒙独永叹。不才成拥肿，失计似邯郸。
<br>　　江国伤移律，家山忆考槃。一为鸥鸟误，三见露华团。
<br>　　回首青云里，应怜浊水澜。愧将生事托，羞向鬓毛看。
<br>　　知己伤愆素，他人自好丹。乡春连楚越，旅宿寄风湍。
<br>　　世路东流水，沧江一钓竿。松声伯禹穴，草色子陵滩。
<br>　　度岭情何遽，临流兴未阑。梅花分路远，扬子上潮宽。
<br>　　梦想怀依倚，烟波限渺漫。且愁无去雁，宁冀少回鸾。
<br>　　极浦春帆迥，空郊晚骑单。独怜南渡月，今夕送归鞍。
<br>
<br>卷150_23 「至德三年春正月时谬蒙差摄海盐令闻王师收二京…五十韵」刘长卿
<br>　　天上胡星孛，人间反气横。风尘生汗马，河洛纵长鲸。
<br>　　本谓才非据，谁知祸已萌。食参将可待，诛错辄为名。
<br>　　万里兵锋接，三时羽檄惊。负恩殊鸟兽，流毒遍黎氓。
<br>　　朝市成芜没，干戈起战争。人心悬反覆，天道暂虚盈。
<br>　　略地侵中土，传烽到上京。王师陷魑魅，帝座逼欃枪。
<br>　　渭水嘶胡马，秦山泣汉兵。关原驰万骑，烟火乱千甍。
<br>　　凤驾瞻西幸，龙楼议北征。自将行破竹，谁学去吹笙。
<br>　　白日重轮庆，玄穹再造荣。鬼神潜释愤，夷狄远输诚。
<br>　　海内戎衣卷，关中贼垒平。山川随转战，草木困横行。
<br>　　区宇神功立，讴歌帝业成。天回万象庆，龙见五云迎。
<br>　　小苑春犹在，长安日更明。星辰归正位，雷雨发残生。
<br>　　文物登前古，箫韶下太清。未央新柳色，长乐旧钟声。
<br>　　八使推邦彦，中司案国程。苍生属伊吕，明主仗韩彭。
<br>　　凶丑将除蔓，奸豪已负荆。世危看柱石，时难识忠贞。
<br>　　薄伐征貔虎，长驱拥旆旌。吴山依重镇，江月带行营。
<br>　　金石悬词律，烟云动笔精。运筹初减灶，调鼎未和羹。
<br>　　北虏传初解，东人望已倾。池塘催谢客，花木待春卿。
<br>　　昔忝登龙首，能伤困骥鸣。艰难悲伏剑，提握喜悬衡。
<br>　　巴曲谁堪听，秦台自有情。遂令辞短褐，仍欲请长缨。
<br>　　久客田园废，初官印绶轻。榛芜上国路，苔藓北山楹。
<br>　　懒慢羞趋府，驱驰忆退耕。榴花无暇醉，蓬发带愁萦。
<br>　　地僻方言异，身微俗虑并。家怜双鲤断，才愧小鳞烹。
<br>　　沧海今犹滞，青阳岁又更。洲香生杜若，溪暖戏。
<br>　　烟水宜春候，褰关值晚晴。潮声来万井，山色映孤城。
<br>　　旅梦亲乔木，归心乱早莺。倘无知己在，今已访蓬瀛。
<br>
<br>卷150_24 「寻张逸人山居」刘长卿
<br>　　危石才通鸟道，空山更有人家。
<br>　　桃源定在深处，涧水浮来落花。
<br>
<br>卷150_25 「发越州赴润州使院，留别鲍侍御」刘长卿
<br>　　对水看山别离，孤舟日暮行迟。
<br>　　江南江北春草，独向金陵去时。
<br>
<br>卷150_26 「送陆澧还吴中（一作李嘉祐诗）」刘长卿
<br>　　瓜步寒潮送客，杨柳暮雨沾衣。
<br>　　故山南望何处，秋草连天独归。
<br>
<br>卷150_27 「苕溪酬梁耿别后见寄」刘长卿
<br>　　清川永路何极，落日孤舟解携。鸟向平芜远近，
<br>　　人随流水东西。白云千里万里，明月前溪后溪。
<br>　　惆怅长沙谪去，江潭芳草萋萋。
<br>
<br>卷150_28 「蛇浦桥下重送严维」刘长卿
<br>　　秋风飒飒鸣条，风月相和寂寥。黄叶一离一别，
<br>　　青山暮暮朝朝。寒江渐出高岸，古木犹依断桥。
<br>　　明日行人已远，空馀泪滴回潮。
<br>
<br>卷150_29 「七里滩重送」刘长卿
<br>　　秋江渺渺水空波，越客孤舟欲榜歌。
<br>　　手折衰杨悲老大，故人零落已无多。
<br>
<br>卷150_30 「家园瓜熟，是故萧相公所遗瓜种，凄然感旧，因赋此诗」刘长卿
<br>　　事去人亡迹自留，黄花绿蒂不胜愁。
<br>　　谁能更向青门外，秋草茫茫觅故侯。
<br>
<br>卷150_31 「重送裴郎中贬吉州」刘长卿
<br>　　猿啼客散暮江头，人自伤心水自流。
<br>　　同作逐臣君更远，青山万里一孤舟。
<br>
<br>卷150_32 「寻盛禅师兰若」刘长卿
<br>　　秋草黄花覆古阡，隔林何处起人烟。
<br>　　山僧独在山中老，唯有寒松见少年。
<br>
<br>卷150_33 「寄许尊师」刘长卿
<br>　　独上云梯入翠微，蒙蒙烟雪映岩扉。
<br>　　世人知在中峰里，遥礼青山恨不归。
<br>
<br>卷150_34 「酬李穆见寄」刘长卿
<br>　　孤舟相访至天涯，万转云山路更赊。
<br>　　欲扫柴门迎远客，青苔黄叶满贫家。
<br>
<br>卷150_35 「送王司马秩满西归」刘长卿
<br>　　汉主何时放逐臣，江边几度送归人。
<br>　　同官岁岁先辞满，唯有青山伴老身。
<br>
<br>卷150_36 「寄别朱拾遗」刘长卿
<br>　　天书远召沧浪客，几度临歧病未能。
<br>　　江海茫茫春欲遍，行人一骑发金陵。
<br>
<br>卷150_37 「会赦后酬主簿所问」刘长卿
<br>　　江南海北长相忆，浅水深山独掩扉。
<br>　　重见太平身已老，桃源久住不能归。
<br>
<br>卷150_38 「赠秦系」刘长卿
<br>　　向风长啸戴纱巾，野鹤由来不可亲。
<br>　　明日东归变名姓，五湖烟水觅何人。
<br>
<br>卷150_39 「酬灵彻公相招」刘长卿
<br>　　石涧泉声久不闻，独临长路雪纷纷。
<br>　　如今渐欲生黄发，愿脱头冠与白云。
<br>
<br>卷150_40 「赠崔九载华」刘长卿
<br>　　怜君一见一悲歌，岁岁无如老去何。
<br>　　白屋渐看秋草没，青云莫道故人多。
<br>
<br>卷150_41 「同崔载华赠日本聘使」刘长卿
<br>　　怜君异域朝周远，积水连天何处通。
<br>　　遥指来从初日外，始知更有扶桑东。
<br>
<br>卷150_42 「送建州陆使君」刘长卿
<br>　　汉庭初拜建安侯，天子临轩寄所忧。
<br>　　从此向南无限路，双旌已去水悠悠。
<br>
<br>卷150_43 「送秦侍御外甥张篆之福州谒鲍大夫秦侍御与大夫有旧」刘长卿
<br>　　万里闽中去渺然，孤舟水上入寒烟。
<br>　　辕门拜首儒衣弊，貌似牢之岂不怜。
<br>
<br>卷150_44 「闻奉迎皇太后使沈判官至，因有此作」刘长卿
<br>　　长乐宫人扫落花，君王正候五云车。
<br>　　万方臣妾同瞻望，疑在曾城阿母家。
<br>
<br>卷150_45 「送刘萱之道州谒崔大夫」刘长卿
<br>　　沅水悠悠湘水春，临歧南望一沾巾。
<br>　　信陵门下三千客，君到长沙见几人。
<br>
<br>卷150_46 「过郑山人所居」刘长卿
<br>　　寂寂孤莺啼杏园，寥寥一犬吠桃源。
<br>　　落花芳草无寻处，万壑千峰独闭门。
<br>
<br>卷150_47 「奉送贺若郎中贼退后之杭州」刘长卿
<br>　　江上初收战马尘，莺声柳色待行春。
<br>　　双旌谁道来何暮，万井如今有几人。
<br>
<br>卷150_48 「瓜洲驿重送梁郎中赴吉州」刘长卿
<br>　　渺渺云山去几重，依依独听广陵钟。
<br>　　明朝借问南来客，五马双旌何处逢。
<br>
<br>卷150_49 「奉使鄂渚至乌江道中作」刘长卿
<br>　　沧洲不复恋鱼竿，白发那堪戴铁冠。
<br>　　客路向南何处是，芦花千里雪漫漫。
<br>
<br>卷150_50 「新息道中作」刘长卿
<br>　　萧条独向汝南行，客路多逢汉骑营。
<br>　　古木苍苍离乱后，几家同住一孤城。
<br>
<br>卷150_51 「春日宴魏万成湘水亭」刘长卿
<br>　　何年家住此江滨，几度门前北渚春。
<br>　　白发乱生相顾老，黄莺自语岂知人。
<br>
<br>卷150_52 「重送道标上人」刘长卿
<br>　　衡阳千里去人稀，遥逐孤云入翠微。
<br>　　春草青青新覆地，深山无路若为归。
<br>
<br>卷150_53 「送李判官之润州行营」刘长卿
<br>　　万里辞家事鼓鼙，金陵驿路楚云西。
<br>　　江春不肯留归客，草色青青送马蹄。
<br>
<br>卷150_54 「将赴南巴，至馀干别李十二」刘长卿
<br>　　江上花催问礼人，鄱阳莺报越乡春。
<br>　　谁怜此别悲欢异，万里青山送逐臣。
<br>
<br>卷150_55 「时平后春日思归」刘长卿
<br>　　一尉何曾及布衣，时平却忆卧柴扉。
<br>　　故园柳色催南客，春水桃花待北归。
<br>
<br>卷150_56 「送陶十赴杭州摄掾」刘长卿
<br>　　莫叹江城一掾卑，沧洲未是阻心期。
<br>　　浙中山色千万状，门外潮声朝暮时。
<br>
<br>卷150_57 「使还七里濑上逢薛承规赴江西贬官」刘长卿
<br>　　迁客归人醉晚寒，孤舟暂泊子陵滩。
<br>　　怜君更去三千里，落日青山江上看。
<br>
<br>卷150_58 「使回赴苏州道中作」刘长卿
<br>　　春风何事远相催，路尽天涯始却回。
<br>　　万里无人空楚水，孤帆送客到鱼台。
<br>
<br>卷150_59 「昭阳曲」刘长卿
<br>　　昨夜承恩宿未央，罗衣犹带御衣香。
<br>　　芙蓉帐小云屏暗，杨柳风多水殿凉。
<br>
<br>卷150_60 「罪所留系，每夜闻长洲军笛声」刘长卿
<br>　　白日浮云闭不开，黄沙谁问冶长猜。
<br>　　只怜横笛关山月，知处愁人夜夜来。
<br>
<br>卷150_61 「赠微上人」刘长卿
<br>　　禅门来往翠微间，万里千峰在剡山。
<br>　　何时共到天台里，身与浮云处处闲。
<br>
<br>卷150_62 「东湖送朱逸人归」刘长卿
<br>　　山色湖光并在东，扁舟归去有樵风。
<br>　　莫道野人无外事，开田凿井白云中。
<br>
<br>卷150_63 「舟中送李十八（一作送僧）」刘长卿
<br>　　释子身心无有分，独将衣钵去人群。
<br>　　相思晚望西林寺，唯有钟声出白云。
<br>
<br>卷150_64 「送李穆归淮南」刘长卿
<br>　　扬州春草新年绿，未去先愁去不归。
<br>　　淮水问君来早晚，老人偏畏过芳菲。
<br>
<br>卷150_65 「晚春归山居题窗前竹（一作钱起：暮春归故山草堂诗）」刘长卿
<br>　　溪上残春黄鸟稀，辛夷花尽杏花飞。
<br>　　始怜幽竹山窗下，不改清阴待我归。 
<br>
<br>　　卷一百五十一
<br>
<br>卷151_1 「送卢侍御赴河北」刘长卿
<br>　　谪居为别倍伤情，何事从戎独远行。千里按图收故地，
<br>　　三军罢战及春耕。江天渺渺鸿初去，漳水悠悠草欲生。
<br>　　莫学仲连逃海上，田单空愧取聊城。
<br>
<br>卷151_2 「送子婿崔真父归长城」刘长卿
<br>　　送君卮酒不成欢，幼女辞家事伯鸾。桃叶宜人诚可咏，
<br>　　柳花如雪若为看。心怜稚齿鸣环去，身愧衰颜对玉难。
<br>　　惆怅暮帆何处落，青山无限水漫漫。
<br>
<br>卷151_3 「送陆澧仓曹西上」刘长卿
<br>　　长安此去欲何依，先达谁当荐陆机。日下凤翔双阙迥，
<br>　　雪中人去二陵稀。舟从故里难移棹，家住寒塘独掩扉。
<br>　　临水自伤流落久，赠君空有泪沾衣。
<br>
<br>卷151_4 「送柳使君赴袁州」刘长卿
<br>　　宜阳出守新恩至，京口因家始愿违。五柳闭门高士去，
<br>　　三苗按节远人归。月明江路闻猿断，花暗山城见吏稀。
<br>　　惟有郡斋窗里岫，朝朝空对谢玄晖。
<br>
<br>卷151_5 「戏题赠二小男」刘长卿
<br>　　异乡流落频生子，几许悲欢并在身。欲并老容羞白发，
<br>　　每看儿戏忆青春。未知门户谁堪主，且免琴书别与人。
<br>　　何幸暮年方有后，举家相对却沾巾。
<br>
<br>卷151_6 「谪官后卧病官舍，简贺兰侍郎（一作贬睦州祖庸见赠）」刘长卿
<br>　　青春衣绣共称宜，白首垂丝恨不遗。江上几回今夜月，
<br>　　镜中无复少年时。生还北阙谁相引，老向南邦众所悲。
<br>　　岁岁任他芳草绿，长沙未有定归期。
<br>
<br>卷151_7 「岁日见新历，因寄都官裴郎中」刘长卿
<br>　　青阳振蛰初颁历，白首衔冤欲问天。绛老更能经几岁，
<br>　　贾生何事又三年。愁占蓍草终难决，病对椒花倍自怜。
<br>　　若道平分四时气，南枝为底发春偏。
<br>
<br>卷151_8 「江州重别薛六、柳八二员外」刘长卿
<br>　　生涯岂料承优诏，世事空知学醉歌。江上月明胡雁过，
<br>　　淮南木落楚山多。寄身且喜沧洲近，顾影无如白发何。
<br>　　今日龙钟人共弃，愧君犹遣慎风波。
<br>
<br>卷151_9 「青溪口送人归岳州」刘长卿
<br>　　洞庭何处雁南飞，江菼苍苍客去稀。帆带夕阳千里没，
<br>　　天连秋水一人归。黄花裛露开沙岸，白鸟衔鱼上钓矶。
<br>　　歧路相逢无可赠，老年空有泪沾衣。
<br>
<br>卷151_10 「送灵澈上人还越中」刘长卿
<br>　　禅客无心杖锡还，沃洲深处草堂闲。身随敝屦经残雪，
<br>　　手绽寒衣入旧山。独向青溪依树下，空留白日在人间。
<br>　　那堪别后长相忆，云木苍苍但闭关。
<br>
<br>卷151_11 「送耿拾遗归上都」刘长卿
<br>　　若为天畔独归秦，对水看山欲暮春。穷海别离无限路，
<br>　　隔河征战几归人。长安万里传双泪，建德千峰寄一身。
<br>　　想到邮亭愁驻马，不堪西望见风尘。
<br>
<br>卷151_12 「和樊使君登润州城楼」刘长卿
<br>　　山城迢递敞高楼，露冕吹铙居上头。春草连天随北望，
<br>　　夕阳浮水共东流。江田漠漠全吴地，野树苍苍故蒋州。
<br>　　王粲尚为南郡客，别来何处更销忧。
<br>
<br>卷151_13 「饯王相公出牧括州」刘长卿
<br>　　缙云讵比长沙远，出牧犹承明主恩。城对寒山开画戟，
<br>　　路飞秋叶转朱轓.江潮淼淼连天望，旌旆悠悠上岭翻。
<br>　　萧索庭槐空闭閤，旧人谁到翟公门。
<br>
<br>卷151_14 「题灵祐和尚故居」刘长卿
<br>　　叹逝翻悲有此身，禅房寂寞见流尘。多时行径空秋草，
<br>　　几日浮生哭故人。风竹自吟遥入磬，雨花随泪共沾巾。
<br>　　残经窗下依然在，忆得山中问许询。
<br>
<br>卷151_15 「寻龙井杨老」刘长卿
<br>　　柴门草舍绝风尘，空谷耕田学子真。泉咽恐劳经陇底，
<br>　　山深不觉有秦人。手栽松树苍苍老，身卧桃园寂寂春。
<br>　　唯有胡麻当鸡黍，白云来往未嫌贫。
<br>
<br>卷151_16 「见故人李均所借古镜恨其未获归府斯人已亡怆然有作」刘长卿
<br>　　故人留镜无归处，今日怀君试暂窥。岁久岂堪尘自入，
<br>　　夜长应待月相随。空怜琼树曾临匣，犹见菱花独映池。
<br>　　所恨平生还不早，如今始挂陇头枝。
<br>
<br>卷151_17 「闻虞沔州有替，将归上都，登汉东城寄赠」刘长卿
<br>　　淮南摇落客心悲，溳水悠悠怨别离。早雁初辞旧关塞，
<br>　　秋风先入古城池。腰章建隼皇恩赐，露冕临人白发垂。
<br>　　惆怅恨君先我去，汉阳耆老忆旌麾。
<br>
<br>卷151_18 「献淮宁军节度使李相公」刘长卿
<br>　　建牙吹角不闻喧，三十登坛众所尊。家散万金酬士死，
<br>　　身留一剑答君恩。渔阳老将多回席，鲁国诸生半在门。
<br>　　白马翩翩春草细，郊原西去猎平原。
<br>
<br>卷151_19 「观校猎，上淮西相公」刘长卿
<br>　　龙骧校猎邵陵东，野火初烧楚泽空。师事黄公千战后，
<br>　　身骑白马万人中。笳随晚吹吟边草，箭没寒云落塞鸿。
<br>　　三十拥旄谁不羡，周郎少小立奇功。
<br>
<br>卷151_20 「送皇甫曾赴上都」刘长卿
<br>　　东游久与故人违，西去荒凉旧路微。秋草不生三径处，
<br>　　行人独向五陵归。离心日远如流水，回首川长共落晖。
<br>　　楚客岂劳伤此别，沧江欲暮自沾衣。
<br>
<br>卷151_21 「送李录事兄归襄邓」刘长卿
<br>　　十年多难与君同，几处移家逐转蓬。白首相逢征战后，
<br>　　青春已过乱离中。行人杳杳看西月，归马萧萧向北风。
<br>　　汉水楚云千万里，天涯此别恨无穷。
<br>
<br>卷151_22 「汉阳献李相公」刘长卿
<br>　　退身高卧楚城幽，独掩闲门汉水头。春草雨中行径没，
<br>　　暮山江上卷帘愁。几人犹忆孙弘阁，百口同乘范蠡舟。
<br>　　早晚却还丞相印，十年空被白云留。
<br>
<br>卷151_23 「长沙过贾谊宅」刘长卿
<br>　　三年谪宦此栖迟，万古惟留楚客悲。秋草独寻人去后，
<br>　　寒林空见日斜时。汉文有道恩犹薄，湘水无情吊岂知。
<br>　　寂寂江山摇落处，怜君何事到天涯。
<br>
<br>卷151_24 「奉酬辛大夫喜湖南腊月连日降雪见示之作」刘长卿
<br>　　长沙耆旧拜旌麾，喜见江潭积雪时。柳絮三冬先北地，
<br>　　梅花一夜遍南枝。初开窗阁寒光满，欲掩军城暮色迟。
<br>　　闾里何人不相庆，万家同唱郢中词。
<br>
<br>卷151_25 「登馀干古县城」刘长卿
<br>　　孤城上与白云齐，万古荒凉楚水西。官舍已空秋草绿，
<br>　　女墙犹在夜乌啼。平江渺渺来人远，落日亭亭向客低。
<br>　　沙鸟不知陵谷变，朝飞暮去弋阳溪。
<br>
<br>卷151_26 「将赴岭外，留题萧寺远公院（寺即梁朝萧内史创）」刘长卿
<br>　　竹房遥闭上方幽，苔径苍苍访昔游。内史旧山空日暮，
<br>　　南朝古木向人秋。天香月色同僧室，叶落猿啼傍客舟。
<br>　　此去播迁明主意，白云何事欲相留。
<br>
<br>卷151_27 「初闻贬谪，续喜量移，登干越亭赠郑校书」刘长卿
<br>　　青青草色满江洲，万里伤心水自流。越鸟岂知南国远，
<br>　　江花独向北人愁。生涯已逐沧浪去，冤气初逢涣汗收。
<br>　　何事还邀迁客醉，春风日夜待归舟。
<br>
<br>卷151_28 「北归入至德州界，偶逢洛阳邻家李光宰」刘长卿
<br>　　生涯心事已蹉跎，旧路依然此重过。近北始知黄叶落，
<br>　　向南空见白云多。炎州日日人将老，寒渚年年水自波。
<br>　　华发相逢俱若是，故园秋草复如何。
<br>
<br>卷151_29 「自江西归至旧任官舍，赠袁赞府（时经刘展平后）」刘长卿
<br>　　却见同官喜复悲，此生何幸有归期。空庭客至逢摇落，
<br>　　旧邑人稀经乱离。湘路来过回雁处，江城卧听捣衣时。
<br>　　南方风土劳君问，贾谊长沙岂不知。
<br>
<br>卷151_30 「赴南中题褚少府湖上亭子（一作李嘉祐诗）」刘长卿
<br>　　种田东郭傍春陂，万事无情把钓丝。绿竹放侵行径里，
<br>　　青山常对卷帘时。纷纷花落门空闭，寂寂莺啼日更迟。
<br>　　从此别君千万里，白云流水忆佳期。
<br>
<br>卷151_31 「上巳日越中与鲍侍郎泛舟耶溪」刘长卿
<br>　　兰桡缦转傍汀沙，应接云峰到若耶。旧浦满来移渡口，
<br>　　垂杨深处有人家。永和春色千年在，曲水乡心万里赊。
<br>　　君见渔船时借问，前洲几路入烟花。
<br>
<br>卷151_32 「双峰下哭故人李宥」刘长卿
<br>　　怜君孤垄寄双峰，埋骨穷泉复几重。白露空沾九原草，
<br>　　青山犹闭数株松。图书经乱知何在，妻子因贫失所从。
<br>　　惆怅东皋却归去，人间无处更相逢。
<br>
<br>卷151_33 「使次安陆寄友人」刘长卿
<br>　　新年草色远萋萋，久客将归失路蹊。暮雨不知溳口处，
<br>　　春风只到穆陵西。孤城尽日空花落，三户无人自鸟啼。
<br>　　君在江南相忆否，门前五柳几枝低。
<br>
<br>卷151_34 「哭陈歙州」刘长卿
<br>　　千秋万古葬平原，素业清风及子孙。旅榇归程伤道路，
<br>　　举家行哭向田园。空山寂寂开新垄，乔木苍苍掩旧门。
<br>　　儒行公才竟何在，独怜棠树一枝存。
<br>
<br>卷151_35 「酬屈突陕」刘长卿
<br>　　落叶纷纷满四邻，萧条环堵绝风尘。乡看秋草归无路，
<br>　　家对寒江病且贫。藜杖懒迎征骑客，菊花能醉去官人。
<br>　　怜君计画谁知者，但见蓬蒿空没身。
<br>
<br>卷151_36 「送惠法师游天台，因怀智大师故居」刘长卿
<br>　　翠屏瀑水知何在，鸟道猿啼过几重。落日独摇金策去，
<br>　　深山谁向石桥逢。定攀岩下丛生桂，欲买云中若个峰。
<br>　　忆想东林禅诵处，寂寥惟听旧时钟。
<br>
<br>卷151_37 「自夏口至鹦鹉洲，夕望岳阳，寄源中丞」刘长卿
<br>　　汀洲无浪复无烟，楚客相思益渺然。汉口夕阳斜渡鸟，
<br>　　洞庭秋水远连天。孤城背岭寒吹角，独戍临江夜泊船。
<br>　　贾谊上书忧汉室，长沙谪去古今怜。
<br>
<br>卷151_38 「送侯中丞流康州」刘长卿
<br>　　长江极目带枫林，匹马孤云不可寻。迁播共知臣道枉，
<br>　　猜谗却为主恩深。辕门画角三军思，驿路青山万里心。
<br>　　北阙九重谁许屈，独看湘水泪沾襟。
<br>
<br>卷151_39 「别严士元（一作李嘉祐诗）」刘长卿
<br>　　春风倚棹阖闾城，水国春寒阴复晴。细雨湿衣看不见，
<br>　　闲花落地听无声。日斜江上孤帆影，草绿湖南万里情。
<br>　　东道若逢相识问，青袍今日误儒生。
<br>
<br>卷151_40 「避地江东，留别淮南使院诸公」刘长卿
<br>　　长安路绝鸟飞通，万里孤云西复东。旧业已应成茂草，
<br>　　馀生只是任飘蓬。何辞向物开秦镜，却使他人得楚弓。
<br>　　此去行持一竿竹，等闲将狎钓渔翁。
<br>
<br>卷151_41 「罪所上御史惟则」刘长卿
<br>　　误因微禄滞南昌，幽系圜扉昼夜长。黄鹤翅垂同燕雀，
<br>　　青松心在任风霜。斗间谁与看冤气，盆下无由见太阳。
<br>　　贤达不能同感激，更于何处问苍苍。
<br>
<br>卷151_42 「送台州李使君，兼寄题国清寺」刘长卿
<br>　　露冕新承明主恩，山城别是武陵源。花间五马时行县，
<br>　　山外千峰常在门。晴江洲渚带春草，古寺杉松深暮猿。
<br>　　知到应真飞锡处，因君一想已忘言。
<br>
<br>卷151_43 「狱中闻收东京有赦」刘长卿
<br>　　传闻阙下降丝纶，为报关东灭虏尘。壮志已怜成白首，
<br>　　馀生犹待发青春。风霜何事偏伤物，天地无情亦爱人。
<br>　　持法不须张密网，恩波自解惜枯鳞。
<br>
<br>卷151_44 「温汤客舍」刘长卿
<br>　　冬狩温泉岁欲阑，宫城佳气晚宜看。汤熏仗里千旗暖，
<br>　　雪照山边万井寒。君门献赋谁相达，客舍无钱辄自安。
<br>　　且喜礼闱秦镜在，还将妍丑付春官。
<br>
<br>卷151_45 「送孙逸归庐山（得帆字）」刘长卿
<br>　　炉峰绝顶楚云衔，楚客东归栖此岩。彭蠡湖边香橘柚，
<br>　　浔阳郭外暗枫杉。青山不断三湘道，飞鸟空随万里帆。
<br>　　常爱此中多胜事，新诗他日伫开缄。
<br>
<br>卷151_46 「送马秀才落第归江南」刘长卿
<br>　　南客怀归乡梦频，东门怅别柳条新。殷勤斗酒城阴暮，
<br>　　荡漾孤舟楚水春。湘竹旧斑思帝子，江蓠初绿怨骚人。
<br>　　怜君此去未得意，陌上愁看泪满巾。
<br>
<br>卷151_47 「送常十九归嵩少故林」刘长卿
<br>　　迢迢此恨杳无涯，楚泽嵩丘千里赊。歧路别时惊一叶，
<br>　　云林归处忆三花。秋天苍翠寒飞雁，古堞萧条晚噪鸦。
<br>　　他日山中逢胜事，桃源洞里几人家。
<br>
<br>卷151_48 「送宇文迁明府赴洪州张观察追摄丰城令」刘长卿
<br>　　送君不复远为心，余亦扁舟湘水阴。路逐山光何处尽，
<br>　　春随草色向南深。陈蕃待客应悬榻，宓贱之官独抱琴。
<br>　　倘见主人论谪宦，尔来空有白头吟。
<br>
<br>卷151_49 「送李将军（一作送开府侄随故李使君旅亲却赴上都）」刘长卿
<br>　　征西诸将一如君，报德谁能不顾勋。身逐塞鸿来万里，
<br>　　手披荒草看孤坟。擒生绝漠经胡雪，怀旧长沙哭楚云。
<br>　　归去萧条灞陵上，几人看葬李将军。
<br>
<br>卷151_50 「西陵寄一上人」刘长卿
<br>　　东山访道成开士，南渡隋阳作本师。了义惠心能善诱，
<br>　　吴风越俗罢淫祠。室中时见天人命，物外长悬海岳期。
<br>　　多谢清言异玄度，悬河高论有谁持。
<br>
<br>卷151_51 「赋得（一作皇甫冉诗，题作春思）」刘长卿
<br>　　莺啼燕语报新年，马邑龙堆路几千。家住层城临汉苑，
<br>　　心随明月到胡天。机中锦字论长恨，楼上花枝笑独眠。
<br>　　为问元戎窦车骑，何时返旆勒燕然。
<br>
<br>卷151_52 「三月李明府后亭泛舟（一作皇甫冉诗）」刘长卿
<br>　　江南风景复如何，闻道新亭更欲过。处处纫兰春浦渌，
<br>　　萋萋籍草远山多。壶觞须就陶彭泽，时俗犹传晋永和。
<br>　　更待持桡徐转去，微风落日水增波。
<br>
<br>卷151_53 「喜朱拾遗承恩拜命赴任上都」刘长卿
<br>　　诏书征拜脱荷裳，身去东山闭草堂。阊阖九天通奏籍，
<br>　　华亭一鹤在朝行。沧洲离别风烟远，青琐幽深漏刻长。
<br>　　今日却回垂钓处，海鸥相见已高翔。
<br>
<br>卷151_54 「郧上送韦司士归上都旧业（司士即郑公之孙顷客于郧上）」刘长卿
<br>　　前朝旧业想遗尘，今日他乡独尔身。郧地国除为过客，
<br>　　杜陵家在有何人。苍苔白露生三径，古木寒蝉满四邻。
<br>　　西去茫茫问归路，关河渐近泪盈巾。
<br>
<br>卷151_55 「感怀」刘长卿
<br>　　秋风落叶正堪悲，黄菊残花欲待谁。水近偏逢寒气早，
<br>　　山深常见日光迟。愁中卜命看周易，梦里招魂读楚词。
<br>　　自笑不如湘浦雁，飞来即是北归时。
<br>
<br>卷151_56 「送杨於陵归宋汴州别业」刘长卿
<br>　　半山溪雨带斜晖，向水残花映客衣。旅食嗟余当岁晚，
<br>　　能文似汝少年稀。新河柳色千株暗，故国云帆万里归。
<br>　　离乱要知君到处，寄书须及雁南飞。
<br>
<br>卷151_57 「送崔使君赴寿州」刘长卿
<br>　　列郡专城分国忧，彤幨皂盖古诸侯。仲华遇主年犹少，
<br>　　公瑾论功位已酬。草色青青迎建隼，蝉声处处杂鸣驺。
<br>　　千里相思如可见，淮南木叶正惊秋。
<br>
<br>卷151_58 「上阳宫望幸」刘长卿
<br>　　玉辇西巡久未还，春光犹入上阳间。万木长承新雨露，
<br>　　千门空对旧河山。深花寂寂宫城闭，细草青青御路闲。
<br>　　独见彩云飞不尽，只应来去候龙颜。
<br>
<br>卷151_59 「过裴舍人故居」刘长卿
<br>　　惨惨天寒独掩扃，纷纷黄叶满空庭。孤坟何处依山木，
<br>　　百口无家学水萍。篱花犹及重阳发，邻笛那堪落日听。
<br>　　书幌无人长不卷，秋来芳草自为萤。
<br>
<br>卷151_60 「登松江驿楼北望故园」刘长卿
<br>　　泪尽江楼北望归，田园已陷百重围。平芜万里无人去，
<br>　　落日千山空鸟飞。孤舟漾漾寒潮小，极浦苍苍远树微。
<br>　　白鸥渔父徒相待，未扫欃枪懒息机。
<br>
<br>卷151_61 「秋夜有怀高三十五適，兼呈空上人（一作皇甫冉诗）」刘长卿
<br>　　晚节逢君趣道深，结茅栽树近东林。吾师几度曾摩顶，
<br>　　高士何年遂发心。北渚三更闻过雁，西城万里动寒砧。
<br>　　不见支公与玄度，相思拥膝坐长吟。
<br>
<br>卷151_62 「送孔巢父赴河南军（一作皇甫冉诗）」刘长卿
<br>　　江南相送隔烟波，况复新秋一雁过。闻道全军征北虏，
<br>　　又言诗将会南河。边心冉冉乡人绝，寒色青青战马多。
<br>　　共许陈琳工奏记，知君名行未蹉跎。
<br>
<br>卷151_63 「登润州万岁楼（一作皇甫冉诗）」刘长卿
<br>　　高楼独上思依依，极浦遥山合翠微。江客不堪频北望，
<br>　　塞鸿何事又南飞。垂山古渡寒烟积，瓜步空洲远树稀。
<br>　　闻道王师犹转战，更能谈笑解重围。
<br>
<br>卷151_64 「江楼送太康郭主簿赴岭南」刘长卿
<br>　　对酒怜君安可论，当官爱士如平原。料钱用尽却为谤，
<br>　　食客空多谁报恩。万里孤舟向南越，苍梧云中暮帆灭。
<br>　　树色应无江北秋，天涯尚见淮阳月。驿路南随桂水流，
<br>　　猿声不绝到炎州。青山落日那堪望，谁见思君江上楼。
<br>
<br>卷151_65 「客舍喜郑三见寄」刘长卿
<br>　　客舍逢君未换衣，闭门愁见桃花飞。遥想故园今已尔，
<br>　　家人应念行人归。寂寞垂杨映深曲，长安日暮灵台宿。
<br>　　穷巷无人鸟雀闲，空庭新雨莓苔绿。北中分与故交疏，
<br>　　何幸仍回长者车，十年未称平生意，好得辛勤谩读书。
<br>
<br>卷151_66 「送贾三北游」刘长卿
<br>　　贾生未达犹窘迫，身驰匹马邯郸陌。片云郊外遥送人，
<br>　　斗酒城边暮留客。顾予他日仰时髦，不堪此别相思劳。
<br>　　雨色新添漳水绿，夕阳远照苏门高。把袂相看衣共缁，
<br>　　穷愁只是惜良时。亦知到处逢下榻，莫滞秋风西上期。
<br>
<br>卷151_67 「齐一和尚影堂」刘长卿
<br>　　一公住世忘世纷，暂来复去谁能分。身寄虚空如过客，
<br>　　心将生灭是浮云。萧散浮云往不还，凄凉遗教殁仍传。
<br>　　旧地愁看双树在，空堂只是一灯悬。一灯长照恒河沙，
<br>　　双树犹落诸天花。天花寂寂香深殿，苔藓苍苍閟虚院。
<br>　　昔余精念访禅扉，常接微言清道机。今来寂寞无所得，
<br>　　唯共门人泪满衣。
<br>
<br>卷151_68 「颍川留别司仓李万」刘长卿
<br>　　故人早负干将器，谁言未展平生意。想君畴昔高步时，
<br>　　肯料如今折腰事。且知投刃皆若虚，日挥案牍常有馀。
<br>　　槐暗公庭趋小吏，荷香陂水脍鲈鱼。客里相逢款话深，
<br>　　如何歧路剩沾襟。白云西上催归念，颍水东流是别心。
<br>　　落日征骖随去尘，含情挥手背城闉。已恨良时空此别，
<br>　　不堪秋草更愁人。
<br>
<br>卷151_69 「听笛歌留别郑协律」刘长卿
<br>　　旧游怜我长沙谪，载酒沙头送迁客。天涯望月自沾衣，
<br>　　江上何人复吹笛。横笛能令孤客愁，渌波淡淡如不流。
<br>　　商声寥亮羽声苦，江天寂历江枫秋。静听关山闻一叫，
<br>　　三湘月色悲猿啸。又吹杨柳激繁音，千里春色伤人心。
<br>　　随风飘向何处落，唯见曲尽平湖深。明发与君离别后，
<br>　　马上一声堪白首。
<br>
<br>卷151_70 「时平后送范伦归安州」刘长卿
<br>　　昨闻战罢图麟阁，破虏收兵卷戎幕。沧海初看汉月明，
<br>　　紫微已见胡星落。忆昔扁舟此南渡，荆棘烟尘满归路。
<br>　　与君携手姑苏台，望乡一日登几回。白云飞鸟去寂寞，
<br>　　吴山楚岫空崔嵬。事往时平还旧丘，青青春草近家愁。
<br>　　洛阳举目今谁在，颍水无情应自流。吴苑西人去欲稀，
<br>　　留连一日空知非。江潭岁尽愁不尽，鸿雁春归身未归。
<br>　　万里遥悬帝乡忆，五年空带风尘色。却到长安逢故人，
<br>　　不道姓名应不识。
<br>
<br>卷151_71 「小鸟篇，上裴尹」刘长卿
<br>　　藩篱小鸟何甚微，翩翩日夕空此飞。只缘六翮不自致，
<br>　　长似孤云无所依。西城黯黯斜晖落，众鸟纷纷皆有托。
<br>　　独立虽轻燕雀群，孤飞还惧鹰鹯搏。自怜天上青云路，
<br>　　吊影徘徊独愁暮。衔花纵有报恩时，择木谁容托身处。
<br>　　岁月蹉跎飞不进，羽毛憔悴何人问。绕树空随乌鹊惊，
<br>　　巢林只有鹪鹩分。主人庭中荫乔木，爱此清阴欲栖宿。
<br>　　少年挟弹遥相猜，遂使惊飞往复回。不辞奋翼向君去，
<br>　　唯怕金丸随后来。
<br>
<br>卷151_72 「登吴古城歌」刘长卿
<br>　　登古城兮思古人，感贤达兮同埃尘。望平原兮寄远目，
<br>　　叹姑苏兮聚麋鹿。黄池高会事未终，沧海横流人荡覆。
<br>　　伍员杀身谁不冤，竟看墓树如所言。越王尝胆安可敌，
<br>　　远取石田何所益。一朝空谢会稽人，万古犹伤甬东客。
<br>　　黍离离兮城坡坨，牛羊践兮牧竖歌。野无人兮秋草绿，
<br>　　园为墟兮古木多。白杨萧萧悲故柯，黄雀啾啾争晚禾。
<br>　　荒阡断兮谁重过，孤舟逝兮愁若何。天寒日暮江枫落，
<br>　　叶去辞风水自波。
<br>
<br>卷151_73 「疲兵篇」刘长卿
<br>　　骄虏乘秋下蓟门，阴山日夕烟尘昏。三军疲马力已尽，
<br>　　百战残兵功未论。阵云泱漭屯塞北，羽书纷纷来不息。
<br>　　孤城望处增断肠，折剑看时可沾臆。元戎日夕且歌舞，
<br>　　不念关山久辛苦。自矜倚剑气凌云，却笑闻笳泪如雨。
<br>　　万里飘飖空此身，十年征战老胡尘。赤心报国无片赏，
<br>　　白首还家有几人。朔风萧萧动枯草，旌旗猎猎榆关道。
<br>　　汉月何曾照客心，胡笳只解催人老。军前仍欲破重围，
<br>　　闺里犹应愁未归。小妇十年啼夜织，行人九月忆寒衣。
<br>　　饮马滹河晚更清，行吹羌笛远归营。只恨汉家多苦战，
<br>　　徒遗金镞满长城。
<br>
<br>卷151_74 「新安送陆澧归江阴」刘长卿
<br>　　新安路，人来去。早潮复晚潮，明日知何处。
<br>　　潮水无情亦解归，自怜长在新安住。
<br>
<br>卷151_75 「弄白鸥歌」刘长卿
<br>　　泛泛江上鸥，毛衣皓如雪。朝飞潇湘水，夜宿洞庭月。
<br>　　归客正夷犹，爱此沧江闲白鸥。
<br>
<br>卷151_76 「长沙赠衡岳祝融峰般若禅师」刘长卿
<br>　　般若公，般若公，负钵何时下祝融。归路却看飞鸟外，
<br>　　禅房空掩白云中。桂花寥寥闲自落，流水无心西复东。
<br>
<br>卷151_77 「赠湘南渔父」刘长卿
<br>　　问君何所适，暮暮逢烟水。独与不系舟，往来楚云里。
<br>　　钓鱼非一岁，终日只如此。日落江清桂楫迟，
<br>　　纤鳞百尺深可窥。沈钩垂饵不在得，白首沧浪空自知。
<br>
<br>卷151_78 「明月湾寻贺九不遇」刘长卿
<br>　　楚水日夜绿，傍江春草滋。青青遥满目，万里伤心归。
<br>　　故人川上复何之，明月湾南空所思。故人不在明月在，
<br>　　谁见孤舟来去时。
<br>
<br>卷151_79 「题曲阿三昧王佛殿前孤石」刘长卿
<br>　　孤石自何处，对之疑旧游。氛氲岘首夕，苍翠剡中秋。
<br>　　迥出群峰当殿前，雪山灵鹫惭贞坚。一片孤云长不去，
<br>　　莓苔古色空苍然。
<br>
<br>卷151_80 「送友人东归」刘长卿
<br>　　对酒灞亭暮，相看愁自深。河边草已绿，此别难为心。
<br>　　关路迢迢匹马归，垂杨寂寂数莺飞。怜君献策十馀载，
<br>　　今日犹为一布衣。
<br>
<br>卷151_81 「入桂渚次砂牛石穴」刘长卿
<br>　　扁舟傍归路，日暮潇湘深。湘水清见底，楚云淡无心。
<br>　　片帆落桂渚，独夜依枫林。枫林月出猿声苦，
<br>　　桂渚天寒桂花吐。此中无处不堪愁，江客相看泪如雨。
<br>
<br>卷151_82 「严陵钓台，送李康成赴江东使」刘长卿
<br>　　潺湲子陵濑，仿佛如在目。七里人已非，千年水空绿。
<br>　　新安江上孤帆远，应逐枫林万馀转。古台落日共萧条，
<br>　　寒水无波更清浅。台上渔竿不复持，却令猿鸟向人悲。
<br>　　滩声山翠至今在，迟尔行舟晚泊时。
<br>
<br>卷151_83 「送姨子弟往南郊」刘长卿
<br>　　一展慰久阔，寸心仍未伸。别时两童稚，及此俱成人。
<br>　　那堪适会面，遽已悲分首。客路向楚云，河桥对衰柳。
<br>　　送君匹马别河桥，汝南山郭寒萧条。今我单车复西上，
<br>　　郎去灞陵转惆怅。何处共伤离别心，明月亭亭两乡望。
<br>
<br>卷151_84 「铜雀台」刘长卿
<br>　　娇爱更何日，高台空数层。含啼映双袖，不忍看西陵。
<br>　　漳河东流无复来，百花辇路为苍苔。青楼月夜长寂寞，
<br>　　碧云日暮空徘徊。君不见，邺中万事非昔时，
<br>　　古人不在今人悲。春风不逐君王去，草色年年旧宫路。
<br>　　宫中歌舞已浮云，空指行人往来处。
<br>
<br>卷151_85 「王昭君歌」刘长卿
<br>　　自矜娇艳色，不顾丹青人。那知粉绘能相负，
<br>　　却使容华翻误身。上马辞君嫁骄虏，玉颜对人啼不语。
<br>　　北风雁急浮云秋，万里独见黄河流。纤腰不复汉宫宠，
<br>　　双蛾长向胡天愁。琵琶弦中苦调多，萧萧羌笛声相和。
<br>　　谁怜一曲传乐府，能使千秋伤绮罗。
<br>
<br>卷151_86 「送杜越江佐觐省往新安江」刘长卿
<br>　　去帆楚天外，望远愁复积。想见新安江，扁舟一行客。
<br>　　清流数千丈，底下看白石。色混元气深，波连洞庭碧。
<br>　　鸣桹去未已，前路行可觌。猿鸟悲啾啾，杉松雨声夕。
<br>　　送君东赴归宁期，新安江水远相随。见说江中孤屿在，
<br>　　此行应赋谢公诗。
<br>
<br>卷151_87 「湘中忆归」刘长卿
<br>　　终日空理棹，经年犹别家。顷来行已远，弥觉天无涯。
<br>　　白云意自深，沧海梦难隔。迢递万里帆，飘飖一行客。
<br>　　独怜西江外，远寄风波里。平湖流楚天，孤雁渡湘水。
<br>　　湘流澹澹空愁予，猿啼啾啾满南楚。扁舟泊处闻此声，
<br>　　江客相看泪如雨。
<br>
<br>卷151_88 「送郭六侍从之武陵郡」刘长卿
<br>　　常爱武陵郡，羡君将远寻。空怜世界迫，孤负桃源心。
<br>　　洛阳遥想桃源隔，野水闲流春自碧。花下常迷楚客船，
<br>　　洞中时见秦人宅。落日相看斗酒前，送君南望但依然。
<br>　　河梁马首随春草，江路猿声愁暮天。丈人别乘佐分忧，
<br>　　才子趋庭兼胜游。澧浦荆门行可见，知君诗兴满沧洲。
<br>
<br>卷151_89 「山鸲鹆歌（一作韦应物诗）」刘长卿
<br>　　山鸲鹆，长在此山吟古木。嘲哳相呼响空谷，
<br>　　哀鸣万变如成曲。江南逐臣悲放逐，倚树听之心断续。
<br>　　巴人峡里自闻猿，燕客水头空击筑。山鸲鹆，
<br>　　一生不及双黄鹄。朝去秋田啄残粟，暮入寒林啸群族。
<br>　　鸣相逐，啄残粟，食不足。青云杳杳无力飞，
<br>　　白露苍苍抱枝宿。不知何事守空山，万壑千峰自愁独。
<br>
<br>卷151_90 「望龙山怀道士许法棱」刘长卿
<br>　　心惆怅，望龙山。云之际，鸟独还。悬崖绝壁几千丈，
<br>　　绿萝袅袅不可攀。龙山高，谁能践。灵原中，苍翠晚。
<br>　　岚烟瀑水如向人，终日迢迢空在眼。中有一人披霓裳，
<br>　　诵经山顶飧琼浆。空林闲坐独焚香，真官列侍俨成行。
<br>　　朝入青霄礼玉堂，夜扫白云眠石床。桃花洞里居人满，
<br>　　桂树山中住日长，龙山高高遥相望。
<br>
<br>卷151_91 「戏赠干越尼子歌」刘长卿
<br>　　鄱阳女子年十五，家本秦人今在楚。厌向春江空浣沙，
<br>　　龙宫落发披袈裟。五年持戒长一食，至今犹自颜如花。
<br>　　亭亭独立青莲下，忍草禅枝绕精舍。自用黄金买地居，
<br>　　能嫌碧玉随人嫁。北客相逢疑姓秦，铅花抛却仍青春。
<br>　　一花一竹如有意，不语不笑能留人。黄鹂欲栖白日暮，
<br>　　天香未散经行处。却对香炉闲诵经，春泉漱玉寒泠泠。
<br>　　云房寂寂夜钟后，吴音清切令人听。人听吴音歌一曲，
<br>　　杳然如在诸天宿。谁堪世事更相牵，惆怅回船江水渌。
<br>
<br>卷151_92 「游四窗」刘长卿
<br>　　四明山绝奇，自古说登陆。苍崖倚天立，覆石如覆屋。
<br>　　玲珑开户牖，落落明四目。箕星分南野，有斗挂檐北。
<br>　　日月居东西，朝昏互出没。我来游其间，寄傲巾半幅。
<br>　　白云本无心，悠然伴幽独。对此脱尘鞅，顿忘荣与辱。
<br>　　长笑天地宽，仙风吹佩玉。
<br>
<br>卷151_93 「和中丞出使恩命过终南别业」刘长卿
<br>　　不过林园久，多因宠遇偏。故山长寂寂，春草过年年。
<br>　　花待朝衣间，云迎驿骑连。松萝深旧閤，樵木散闲田。
<br>　　拜阙贪摇佩，看琴懒更弦。君恩催早入，已梦傅岩边。
<br>
<br>卷151_94 「岳阳楼」刘长卿
<br>　　行尽清溪日已蹉，云容山影两嵯峨。楼前归客怨秋梦，
<br>　　湖上美人疑夜歌。独坐高高风势急，平湖渺渺月明多。
<br>　　终期一艇载樵去，来往片帆愁白波。
<br>
<br>卷151_95 「春望寄王涔阳」刘长卿
<br>　　清明别后雨晴时，极浦空颦一望眉。湖畔春山烟点点，
<br>　　云中远树墨离离。依微水戍闻钲鼓，掩映沙村见酒旗。
<br>　　风暖草长愁自醉，行吟无处寄相思。
<br>
<br>卷151_96 「留辞」刘长卿
<br>　　南楚迢迢通汉口，西江淼淼去扬州。
<br>　　春风已遣归心促，纵复芳菲不可留。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
