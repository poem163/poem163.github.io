<HTML>
<HEAD>
<TITLE>李白诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 李白诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>李白诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5767"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'李白诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[李白诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷一百六十一
<br>
<br>卷161_1 「古风」李白
<br>　　大雅久不作，吾衰竟谁陈。王风委蔓草，战国多荆榛。
<br>　　龙虎相啖食，兵戈逮狂秦。正声何微茫，哀怨起骚人。
<br>　　扬马激颓波，开流荡无垠。废兴虽万变，宪章亦已沦。
<br>　　自从建安来，绮丽不足珍。圣代复元古，垂衣贵清真。
<br>　　群才属休明，乘运共跃鳞。文质相炳焕，众星罗秋旻.
<br>　　我志在删述，垂辉映千春。希圣如有立，绝笔于获麟。
<br>　　蟾蜍薄太清，蚀此瑶台月。圆光亏中天，金魄遂沦没。
<br>　　螮蝀入紫微，大明夷朝晖。浮云隔两曜，万象昏阴霏。
<br>　　萧萧长门宫，昔是今已非。桂蠹花不实，天霜下严威。
<br>　　沈叹终永夕，感我涕沾衣。
<br>　　秦皇扫六合，虎视何雄哉。飞剑决浮云，诸侯尽西来。
<br>　　明断自天启，大略驾群才。收兵铸金人，函谷正东开。
<br>　　铭功会稽岭，骋望琅琊台。刑徒七十万，起土骊山隈。
<br>　　尚采不死药，茫然使心哀。连弩射海鱼，长鲸正崔嵬。
<br>　　额鼻象五岳，扬波喷云雷。鬐鬣蔽青天，何由睹蓬莱。
<br>　　徐巿载秦女，楼船几时回。但见三泉下，金棺葬寒灰。
<br>　　凤飞九千仞，五章备彩珍。衔书且虚归，空入周与秦。
<br>　　横绝历四海，所居未得邻。吾营紫河车，千载落风尘。
<br>　　药物秘海岳，采铅青溪滨。时登大楼山，举手望仙真。
<br>　　羽驾灭去影，飙车绝回轮。尚恐丹液迟，志愿不及申。
<br>　　徒霜镜中发，羞彼鹤上人。桃李何处开，此花非我春。
<br>　　唯应清都境，长与韩众亲。
<br>　　太白何苍苍，星辰上森列。去天三百里，邈尔与世绝。
<br>　　中有绿发翁，披云卧松雪。不笑亦不语，冥栖在岩穴。
<br>　　我来逢真人，长跪问宝诀。粲然启玉齿，授以炼药说。
<br>　　铭骨传其语，竦身已电灭。仰望不可及，苍然五情热。
<br>　　吾将营丹砂，永与世人别。
<br>　　代马不思越，越禽不恋燕。情性有所习，土风固其然。
<br>　　昔别雁门关，今戍龙庭前。惊沙乱海日，飞雪迷胡天。
<br>　　虮虱生虎鹖，心魂逐旌旃。苦战功不赏，忠诚难可宣。
<br>　　谁怜李飞将，白首没三边。
<br>　　五鹤西北来，飞飞凌太清。仙人绿云上，自道安期名。
<br>　　两两白玉童，双吹紫鸾笙。去影忽不见，回风送天声。
<br>　　我欲一问之，飘然若流星。愿餐金光草，寿与天齐倾。
<br>　　咸阳二三月，宫柳黄金枝。绿帻谁家子，卖珠轻薄儿。
<br>　　日暮醉酒归，白马骄且驰。意气人所仰，冶游方及时。
<br>　　子云不晓事，晚献长杨辞。赋达身已老，草玄鬓若丝。
<br>　　投阁良可叹，但为此辈嗤。
<br>　　庄周梦胡蝶，胡蝶为庄周。一体更变易，万事良悠悠。
<br>　　乃知蓬莱水，复作清浅流。青门种瓜人，旧日东陵侯。
<br>　　富贵故如此，营营何所求。
<br>　　齐有倜傥生，鲁连特高妙。明月出海底，一朝开光曜。
<br>　　却秦振英声，后世仰末照。意轻千金赠，顾向平原笑。
<br>　　吾亦澹荡人，拂衣可同调。
<br>　　黄河走东溟，白日落西海。逝川与流光，飘忽不相待。
<br>　　春容舍我去，秋发已衰改。人生非寒松，年貌岂长在。
<br>　　吾当乘云螭，吸景驻光彩。
<br>　　松柏本孤直，难为桃李颜。昭昭严子陵，垂钓沧波间。
<br>　　身将客星隐，心与浮云闲。长揖万乘君，还归富春山。
<br>　　清风洒六合，邈然不可攀。使我长叹息，冥栖岩石间。
<br>　　君平既弃世，世亦弃君平。观变穷太易，探元化群生。
<br>　　寂寞缀道论，空帘闭幽情。驺虞不虚来，鸑鷟有时鸣。
<br>　　安知天汉上，白日悬高名。海客去已久，谁人测沉冥。
<br>　　胡关饶风沙，萧索竟终古。木落秋草黄，登高望戎虏。
<br>　　荒城空大漠，边邑无遗堵。白骨横千霜，嵯峨蔽榛莽。
<br>　　借问谁凌虐，天骄毒威武。赫怒我圣皇，劳师事鼙鼓。
<br>　　阳和变杀气，发卒骚中土。三十六万人，哀哀泪如雨。
<br>　　且悲就行役，安得营农圃。不见征戍儿，岂知关山苦。
<br>　　李牧今不在，边人饲豺虎。
<br>　　燕昭延郭隗，遂筑黄金台。剧辛方赵至，邹衍复齐来。
<br>　　奈何青云士，弃我如尘埃。珠玉买歌笑，糟糠养贤才。
<br>　　方知黄鹤举，千里独裴回。
<br>　　宝剑双蛟龙，雪花照芙蓉。精光射天地，雷腾不可冲。
<br>　　一去别金匣，飞沉失相从。风胡灭已久，所以潜其锋。
<br>　　吴水深万丈，楚山邈千重。雌雄终不隔，神物会当逢。
<br>　　金华牧羊儿，乃是紫烟客。我愿从之游，未去发已白。
<br>　　不知繁华子，扰扰何所迫。昆山采琼蕊，可以炼精魄。
<br>　　天津三月时，千门桃与李。朝为断肠花，暮逐东流水。
<br>　　前水复后水，古今相续流。新人非旧人，年年桥上游。
<br>　　鸡鸣海色动，谒帝罗公侯。月落西上阳，馀辉半城楼。
<br>　　衣冠照云日，朝下散皇州。鞍马如飞龙，黄金络马头。
<br>　　行人皆辟易，志气横嵩丘。入门上高堂，列鼎错珍羞。
<br>　　香风引赵舞，清管随齐讴。七十紫鸳鸯，双双戏庭幽。
<br>　　行乐争昼夜，自言度千秋。功成身不退，自古多愆尤。
<br>　　黄犬空叹息，绿珠成衅仇。何如鸱夷子，散发棹扁舟。
<br>　　西岳莲花山，迢迢见明星。素手把芙蓉，虚步蹑太清。
<br>　　霓裳曳广带，飘拂升天行。邀我登云台，高揖卫叔卿。
<br>　　恍恍与之去，驾鸿凌紫冥。俯视洛阳川，茫茫走胡兵。
<br>　　流血涂野草，豺狼尽冠缨。
<br>　　昔我游齐都，登华不注峰。兹山何峻秀，绿翠如芙蓉。
<br>　　萧飒古仙人，了知是赤松。借予一白鹿，自挟两青龙。
<br>　　含笑凌倒景，欣然愿相从。泣与亲友别，欲语再三咽。
<br>　　勖君青松心，努力保霜雪。世路多险艰，白日欺红颜。
<br>　　分手各千里，去去何时还。在世复几时，倏如飘风度。
<br>　　空闻紫金经，白首愁相误。抚己忽自笑，沉吟为谁故。
<br>　　名利徒煎熬，安得闲余步。终留赤玉舄，东上蓬莱路。
<br>　　秦帝如我求，苍苍但烟雾。
<br>　　郢客吟白雪，遗响飞青天。徒劳歌此曲，举世谁为传。
<br>　　试为巴人唱，和者乃数千。吞声何足道，叹息空凄然。
<br>　　秦水别陇首，幽咽多悲声。胡马顾朔雪，躞蹀长嘶鸣。
<br>　　感物动我心，缅然含归情。昔视秋蛾飞，今见春蚕生。
<br>　　袅袅桑柘叶，萋萋柳垂荣。急节谢流水，羁心摇悬旌。
<br>　　挥涕且复去，恻怆何时平。
<br>　　秋露白如玉，团团下庭绿。我行忽见之，寒早悲岁促。
<br>　　人生鸟过目，胡乃自结束。景公一何愚，牛山泪相续。
<br>　　物苦不知足，得陇又望蜀。人心若波澜，世路有屈曲。
<br>　　三万六千日，夜夜当秉烛。
<br>　　大车扬飞尘，亭午暗阡陌。中贵多黄金，连云开甲宅。
<br>　　路逢斗鸡者，冠盖何辉赫。鼻息干虹蜺，行人皆怵惕。
<br>　　世无洗耳翁，谁知尧与跖。
<br>　　世道日交丧，浇风散淳源。不采芳桂枝，反栖恶木根。
<br>　　所以桃李树，吐花竟不言。大运有兴没，群动争飞奔。
<br>　　归来广成子，去入无穷门。
<br>　　碧荷生幽泉，朝日艳且鲜。秋花冒绿水，密叶罗青烟。
<br>　　秀色空绝世，馨香竟谁传。坐看飞霜满，凋此红芳年。
<br>　　结根未得所，愿托华池边。
<br>　　燕赵有秀色，绮楼青云端。眉目艳皎月，一笑倾城欢。
<br>　　常恐碧草晚，坐泣秋风寒。纤手怨玉琴，清晨起长叹。
<br>　　焉得偶君子，共乘双飞鸾。
<br>　　容颜若飞电，时景如飘风。草绿霜已白，日西月复东。
<br>　　华鬓不耐秋，飒然成衰蓬。古来贤圣人，一一谁成功。
<br>　　君子变猿鹤，小人为沙虫。不及广成子，乘云驾轻鸿。
<br>　　三季分战国，七雄成乱麻。王风何怨怒，世道终纷拏。
<br>　　至人洞玄象，高举凌紫霞。仲尼欲浮海，吾祖之流沙。
<br>　　圣贤共沦没，临歧胡咄嗟。
<br>　　玄风变太古，道丧无时还。扰扰季叶人，鸡鸣趋四关。
<br>　　但识金马门，谁知蓬莱山。白首死罗绮，笑歌无时闲。
<br>　　绿酒哂丹液，青娥凋素颜。大儒挥金椎，琢之诗礼间。
<br>　　苍苍三株树，冥目焉能攀。
<br>　　郑客西入关，行行未能已。白马华山君，相逢平原里。
<br>　　璧遗镐池君，明年祖龙死。秦人相谓曰，吾属可去矣。
<br>　　一往桃花源，千春隔流水。
<br>　　蓐收肃金气，西陆弦海月。秋蝉号阶轩，感物忧不歇。
<br>　　良辰竟何许，大运有沦忽。天寒悲风生，夜久众星没。
<br>　　恻恻不忍言，哀歌逮明发。
<br>　　北溟有巨鱼，身长数千里。仰喷三山雪，横吞百川水。
<br>　　凭陵随海运，燀赫因风起。吾观摩天飞，九万方未已。
<br>　　羽檄如流星，虎符合专城。喧呼救边急，群鸟皆夜鸣。
<br>　　白日曜紫微，三公运权衡。天地皆得一，澹然四海清。
<br>　　借问此何为，答言楚征兵。渡泸及五月，将赴云南征。
<br>　　怯卒非战士，炎方难远行。长号别严亲，日月惨光晶。
<br>　　泣尽继以血，心摧两无声。困兽当猛虎，穷鱼饵奔鲸。
<br>　　千去不一回，投躯岂全生。如何舞干戚，一使有苗平。
<br>　　丑女来效颦，还家惊四邻。寿陵失本步，笑杀邯郸人。
<br>　　一曲斐然子，雕虫丧天真。棘刺造沐猴，三年费精神。
<br>　　功成无所用，楚楚且华身。大雅思文王，颂声久崩沦。
<br>　　安得郢中质，一挥成斧斤。
<br>　　抱玉入楚国，见疑古所闻。良宝终见弃，徒劳三献君。
<br>　　直木忌先伐，芳兰哀自焚。盈满天所损，沉冥道为群。
<br>　　东海沉碧水，西关乘紫云。鲁连及柱史，可以蹑清芬。
<br>　　燕臣昔恸哭，五月飞秋霜。庶女号苍天，震风击齐堂。
<br>　　精诚有所感，造化为悲伤。而我竟何辜，远身金殿傍。
<br>　　浮云蔽紫闼，白日难回光。群沙秽明珠，众草凌孤芳。
<br>　　古来共叹息，流泪空沾裳。
<br>　　孤兰生幽园，众草共芜没。虽照阳春晖，复悲高秋月。
<br>　　飞霜早淅沥，绿艳恐休歇。若无清风吹，香气为谁发。
<br>　　登高望四海，天地何漫漫。霜被群物秋，风飘大荒寒。
<br>　　荣华东流水，万事皆波澜。白日掩徂辉，浮云无定端。
<br>　　梧桐巢燕雀，枳棘栖鸳鸾。且复归去来，剑歌行路难。
<br>　　凤饥不啄粟，所食唯琅玕.焉能与群鸡，刺蹙争一餐。
<br>　　朝鸣昆丘树，夕饮砥柱湍。归飞海路远，独宿天霜寒。
<br>　　幸遇王子晋，结交青云端。怀恩未得报，感别空长叹。
<br>　　朝弄紫沂海，夕披丹霞裳。挥手折若木，拂此西日光。
<br>　　云卧游八极，玉颜已千霜。飘飘入无倪，稽首祈上皇。
<br>　　呼我游太素，玉杯赐琼浆。一餐历万岁，何用还故乡。
<br>　　永随长风去，天外恣飘扬。
<br>　　摇裔双白鸥，鸣飞沧江流。宜与海人狎，岂伊云鹤俦。
<br>　　寄形宿沙月，沿芳戏春洲。吾亦洗心者，忘机从尔游。
<br>　　周穆八荒意，汉皇万乘尊。淫乐心不极，雄豪安足论。
<br>　　西海宴王母，北宫邀上元。瑶水闻遗歌，玉怀竟空言。
<br>　　灵迹成蔓草，徒悲千载魂。
<br>　　绿萝纷葳蕤，缭绕松柏枝。草木有所托，岁寒尚不移。
<br>　　奈何夭桃色，坐叹葑菲诗。玉颜艳红彩，云发非素丝。
<br>　　君子恩已毕，贱妾将何为。
<br>　　八荒驰惊飙，万物尽凋落。浮云蔽颓阳，洪波振大壑。
<br>　　龙凤脱罔罟，飘摇将安托。去去乘白驹，空山咏场藿。
<br>　　一百四十年，国容何赫然。隐隐五凤楼，峨峨横三川。
<br>　　王侯象星月，宾客如云烟。斗鸡金宫里，蹴踘瑶台边。
<br>　　举动摇白日，指挥回青天。当途何翕忽，失路长弃捐。
<br>　　独有扬执戟，闭关草太玄。
<br>　　桃花开东园，含笑夸白日。偶蒙东风荣，生此艳阳质。
<br>　　岂无佳人色，但恐花不实。宛转龙火飞，零落早相失。
<br>　　讵知南山松，独立自萧飋.
<br>　　秦皇按宝剑，赫怒震威神。逐日巡海右，驱石驾沧津。
<br>　　征卒空九宇，作桥伤万人。但求蓬岛药，岂思农鳸春。
<br>　　力尽功不赡，千载为悲辛。
<br>　　美人出南国，灼灼芙蓉姿。皓齿终不发，芳心空自持。
<br>　　由来紫宫女，共妒青蛾眉。归去潇湘沚，沉吟何足悲。
<br>　　宋国梧台东，野人得燕石。夸作天下珍，却哂赵王璧。
<br>　　赵璧无缁磷，燕石非贞真。流俗多错误，岂知玉与珉。
<br>　　殷后乱天纪，楚怀亦已昏。夷羊满中野，菉葹盈高门。
<br>　　比干谏而死，屈平窜湘源。虎口何婉娈，女媭空婵媛。
<br>　　彭咸久沦没，此意与谁论。
<br>　　青春流惊湍，朱明骤回薄。不忍看秋蓬，飘扬竟何托。
<br>　　光风灭兰蕙，白露洒葵藿。美人不我期，草木日零落。
<br>　　战国何纷纷，兵戈乱浮云。赵倚两虎斗，晋为六卿分。
<br>　　奸臣欲窃位，树党自相群。果然田成子，一旦杀齐君。
<br>　　倚剑登高台，悠悠送春目。苍榛蔽层丘，琼草隐深谷。
<br>　　凤鸟鸣西海，欲集无珍木。鸒斯得所居，蒿下盈万族。
<br>　　晋风日已颓，穷途方恸哭。
<br>　　齐瑟弹东吟，秦弦弄西音。慷慨动颜魄，使人成荒淫。
<br>　　彼美佞邪子，婉娈来相寻。一笑双白璧，再歌千黄金。
<br>　　珍色不贵道，讵惜飞光沉。安识紫霞客，瑶台鸣素琴。
<br>　　越客采明珠，提携出南隅。清辉照海月，美价倾皇都。
<br>　　献君君按剑，怀宝空长吁。鱼目复相哂，寸心增烦纡。
<br>　　羽族禀万化，小大各有依。周周亦何辜，六翮掩不挥。
<br>　　愿衔众禽翼，一向黄河飞。飞者莫我顾，叹息将安归。
<br>　　我到巫山渚，寻古登阳台。天空彩云灭，地远清风来。
<br>　　神女去已久，襄王安在哉。荒淫竟沦替，樵牧徒悲哀。
<br>　　恻恻泣路歧，哀哀悲素丝。路歧有南北，素丝易变移。
<br>　　万事固如此，人生无定期。田窦相倾夺，宾客互盈亏。
<br>　　世途多翻覆，交道方嶮巇.斗酒强然诺，寸心终自疑。
<br>　　张陈竟火灭，萧朱亦星离。众鸟集荣柯，穷鱼守枯池。
<br>　　嗟嗟失权客，勤问何所规。 
<br>
<br>　　　　　　　　　　　　　　　　
<br>
<br>卷一百六十二
<br>
<br>卷162_1 「远别离」李白
<br>　　远别离，古有皇英之二女，乃在洞庭之南，潇湘之浦。
<br>　　海水直下万里深，谁人不言此离苦。日惨惨兮云冥冥，
<br>　　猩猩啼烟兮鬼啸雨。我纵言之将何补，
<br>　　皇穹窃恐不照余之忠诚。云凭凭兮欲吼怒，
<br>　　尧舜当之亦禅禹。君失臣兮龙为鱼，权归臣兮鼠变虎。
<br>　　或言尧幽囚，舜野死，九疑联绵皆相似，
<br>　　重瞳孤坟竟何是。帝子泣兮绿云间，随风波兮去无还。
<br>　　恸哭兮远望，见苍梧之深山。苍梧山崩湘水绝，
<br>　　竹上之泪乃可灭。
<br>
<br>卷162_2 「公无渡河」李白
<br>　　黄河西来决昆仑，咆哮万里触龙门。波滔天，尧咨嗟。
<br>　　大禹理百川，儿啼不窥家。杀湍湮洪水，九州始蚕麻。
<br>　　其害乃去，茫然风沙。被发之叟狂而痴，
<br>　　清晨临流欲奚为。旁人不惜妻止之，公无渡河苦渡之。
<br>　　虎可搏，河难凭，公果溺死流海湄。有长鲸白齿若雪山，
<br>　　公乎公乎挂罥于其间，箜篌所悲竟不还。
<br>
<br>卷162_3 「蜀道难」李白
<br>　　噫吁戏危乎高哉，蜀道之难难于上青天。蚕丛及鱼凫，
<br>　　开国何茫然。尔来四万八千岁，不与秦塞通人烟。
<br>　　西当太白有鸟道，可以横绝峨眉颠。地崩山摧壮士死，
<br>　　然后天梯石栈相钩连。上有六龙回日之高标，
<br>　　下有冲波逆折之回川。黄鹤之飞尚不得过，
<br>　　猿猱欲度愁攀援。青泥何盘盘，百步九折萦岩峦。
<br>　　扪参历井仰胁息，以手抚膺坐长叹。问君西游何时还，
<br>　　畏途巉岩不可攀。但见悲鸟号古木，雄飞雌从绕林间。
<br>　　又闻子规啼夜月，愁空山。蜀道之难难于上青天，
<br>　　使人听此凋朱颜。连峰去天不盈尺，枯松倒挂倚绝壁。
<br>　　飞湍瀑流争喧豗，砯崖转石万壑雷。其险也如此，
<br>　　嗟尔远道之人胡为乎来哉。剑阁峥嵘而崔嵬，一夫当关，
<br>　　万夫莫开。所守或匪亲，化为狼与豺。朝避猛虎，
<br>　　夕避长蛇。磨牙吮血，杀人如麻。锦城虽云乐，
<br>　　不如早还家。蜀道之难难于上青天，侧身西望长咨嗟。
<br>
<br>卷162_4 「梁甫吟」李白
<br>　　长啸梁甫吟，何时见阳春。君不见朝歌屠叟辞棘津，
<br>　　八十西来钓渭滨。宁羞白发照清水，逢时吐气思经纶。
<br>　　广张三千六百钓，风期暗与文王亲。大贤虎变愚不测，
<br>　　当年颇似寻常人。君不见高阳酒徒起草中，
<br>　　长揖山东隆准公。入门不拜骋雄辩，两女辍洗来趋风。
<br>　　东下齐城七十二，指挥楚汉如旋蓬。狂客落魄尚如此，
<br>　　何况壮士当群雄。我欲攀龙见明主，雷公砰訇震天鼓。
<br>　　帝傍投壶多玉女，三时大笑开电光。倏烁晦冥起风雨，
<br>　　阊阖九门不可通。以额扣关阍者怒，白日不照吾精诚，
<br>　　杞国无事忧天倾。猰貐磨牙竞人肉，驺虞不折生草茎。
<br>　　手接飞猱搏雕虎，侧足焦原未言苦。智者可卷愚者豪，
<br>　　世人见我轻鸿毛。力排南山三壮士，齐相杀之费二桃。
<br>　　吴楚弄兵无剧孟，亚夫咍尔为徒劳。梁甫吟，梁甫吟，
<br>　　声正悲。张公两龙剑，神物合有时。风云感会起屠钓，
<br>　　大人zj屼当安之。
<br>
<br>卷162_5 「乌夜啼」李白
<br>　　黄云城边乌欲栖，归飞哑哑枝上啼。机中织锦秦川女，
<br>　　碧纱如烟隔窗语。停梭怅然忆远人，独宿孤房泪如雨。
<br>
<br>卷162_6 「乌栖曲」李白
<br>　　姑苏台上乌栖时，吴王宫里醉西施。吴歌楚舞欢未毕，
<br>　　青山欲衔半边日。银箭金壶漏水多，起看秋月坠江波。
<br>　　东方渐高奈乐何。
<br>
<br>卷162_7 「战城南」李白
<br>　　去年战桑干源，今年战葱河道。洗兵条支海上波，
<br>　　放马天山雪中草。万里长征战，三军尽衰老。
<br>　　匈奴以杀戮为耕作，古来唯见白骨黄沙田。
<br>　　秦家筑城避胡处，汉家还有烽火然。烽火然不息，
<br>　　征战无已时。野战格斗死，败马号鸣向天悲。
<br>　　乌鸢啄人肠，衔飞上挂枯树枝。士卒涂草莽，
<br>　　将军空尔为。乃知兵者是凶器，圣人不得已而用之。
<br>
<br>卷162_8 「将进酒」李白
<br>　　君不见黄河之水天上来，奔流到海不复回。
<br>　　君不见高堂明镜悲白发，朝如青丝暮成雪。
<br>　　人生得意须尽欢，莫使金樽空对月。天生我材必有用，
<br>　　千金散尽还复来。烹羊宰牛且为乐，会须一饮三百杯。
<br>　　岑夫子，丹丘生，将进酒，君莫停。与君歌一曲，
<br>　　请君为我侧耳听。钟鼓馔玉不足贵，但愿长醉不愿醒。
<br>　　古来圣贤皆寂寞，惟有饮者留其名。陈王昔时宴平乐，
<br>　　斗酒十千恣欢谑。主人何为言少钱，径须沽取对君酌。
<br>　　五花马，千金裘，呼儿将出换美酒，与尔同销万古愁。
<br>
<br>卷162_9 「行行游且猎篇」李白
<br>　　边城儿，生年不读一字书，但将游猎夸轻趫。
<br>　　胡马秋肥宜白草，骑来蹑影何矜骄。金鞭拂雪挥鸣鞘，
<br>　　半酣呼鹰出远郊。弓弯满月不虚发，双鶬迸落连飞髇.
<br>　　海边观者皆辟易，猛气英风振沙碛。儒生不及游侠人，
<br>　　白首下帷复何益。
<br>
<br>卷162_10 「飞龙引二首」李白
<br>　　黄帝铸鼎于荆山，炼丹砂。丹砂成黄金，
<br>　　骑龙飞上太清家。云愁海思令人嗟，宫中彩女颜如花。
<br>　　飘然挥手凌紫霞，从风纵体登鸾车。登鸾车，侍轩辕，
<br>　　遨游青天中，其乐不可言。
<br>　　鼎湖流水清且闲，轩辕去时有弓剑，古人传道留其间。
<br>　　后宫婵娟多花颜，乘鸾飞烟亦不还，骑龙攀天造天关。
<br>　　造天关，闻天语，长云河车载玉女。载玉女，过紫皇，
<br>　　紫皇乃赐白兔所捣之药方，后天而老凋三光。
<br>　　下视瑶池见王母，蛾眉萧飒如秋霜。
<br>
<br>卷162_11 「天马歌」李白
<br>　　天马来出月支窟，背为虎文龙翼骨。嘶青云，振绿发，
<br>　　兰筋权奇走灭没。腾昆仑，历西极，四足无一蹶。
<br>　　鸡鸣刷燕晡秣越，神行电迈蹑慌惚。天马呼，飞龙趋，
<br>　　目明长庚臆双凫。尾如流星首渴乌，口喷红光汗沟朱。
<br>　　曾陪时龙蹑天衢，羁金络月照皇都。逸气棱棱凌九区，
<br>　　白璧如山谁敢沽。回头笑紫燕，但觉尔辈愚。天马奔，
<br>　　恋君轩，駷跃惊矫浮云翻。万里足踯躅，遥瞻阊阖门。
<br>　　不逢寒风子，谁采逸景孙。白云在青天，丘陵远崔嵬。
<br>　　盐车上峻坂，倒行逆施畏日晚。伯乐翦拂中道遗，
<br>　　少尽其力老弃之。愿逢田子方，恻然为我悲。
<br>　　虽有玉山禾，不能疗苦饥。严霜五月凋桂枝，
<br>　　伏枥衔冤摧两眉。请君赎献穆天子，犹堪弄影舞瑶池。
<br>
<br>卷162_12 「行路难三首」李白
<br>　　金樽清酒斗十千，玉盘珍羞直万钱。停杯投箸不能食，
<br>　　拔剑四顾心茫然。欲渡黄河冰塞川，将登太行雪满山。
<br>　　闲来垂钓碧溪上，忽复乘舟梦日边。行路难，行路难，
<br>　　多歧路，今安在。长风破浪会有时，直挂云帆济沧海。
<br>　　大道如青天，我独不得出。羞逐长安社中儿，
<br>　　赤鸡白狗赌梨栗。弹剑作歌奏苦声，曳裾王门不称情。
<br>　　淮阴市井笑韩信，汉朝公卿忌贾生。
<br>　　君不见昔时燕家重郭隗，拥篲折节无嫌猜。
<br>　　剧辛乐毅感恩分，输肝剖胆效英才。昭王白骨萦烂草，
<br>　　谁人更扫黄金台。行路难，归去来。
<br>　　有耳莫洗颍川水，有口莫食首阳蕨。含光混世贵无名，
<br>　　何用孤高比云月。吾观自古贤达人，功成不退皆殒身。
<br>　　子胥既弃吴江上，屈原终投湘水滨。陆机雄才岂自保，
<br>　　李斯税驾苦不早。华亭鹤唳讵可闻，上蔡苍鹰何足道。
<br>　　君不见吴中张翰称达生，秋风忽忆江东行。
<br>　　且乐生前一杯酒，何须身后千载名。
<br>
<br>卷162_13 「长相思」李白
<br>　　长相思，在长安。络纬秋啼金井阑，微霜凄凄簟色寒。
<br>　　孤灯不明思欲绝，卷帷望月空长叹，美人如花隔云端。
<br>　　上有青冥之长天，下有渌水之波澜。天长路远魂飞苦，
<br>　　梦魂不到关山难。长相思，摧心肝。
<br>
<br>卷162_14 「上留田行」李白
<br>　　行至上留田，孤坟何峥嵘。积此万古恨，春草不复生。
<br>　　悲风四边来，肠断白杨声。借问谁家地，埋没蒿里茔。
<br>　　古老向余言，言是上留田，蓬科马鬣今已平。
<br>　　昔之弟死兄不葬，他人于此举铭旌。一鸟死，百鸟鸣。
<br>　　一兽走，百兽惊。桓山之禽别离苦，欲去回翔不能征。
<br>　　田氏仓卒骨肉分，青天白日摧紫荆。交柯之木本同形，
<br>　　东枝憔悴西枝荣。无心之物尚如此，参商胡乃寻天兵。
<br>　　孤竹延陵，让国扬名。高风缅邈，颓波激清。
<br>　　尺布之谣，塞耳不能听。
<br>
<br>卷162_15 「春日行」李白
<br>　　深宫高楼入紫清，金作蛟龙盘绣楹。佳人当窗弄白日，
<br>　　弦将手语弹鸣筝。春风吹落君王耳，此曲乃是升天行。
<br>　　因出天池泛蓬瀛，楼船蹙沓波浪惊。三千双蛾献歌笑，
<br>　　挝钟考鼓宫殿倾，万姓聚舞歌太平。我无为，人自宁。
<br>　　三十六帝欲相迎，仙人飘翩下云輧。帝不去，留镐京。
<br>　　安能为轩辕，独往入窅冥。小臣拜献南山寿，
<br>　　陛下万古垂鸿名。
<br>
<br>卷162_16 「前有一樽酒行二首」李白
<br>　　春风东来忽相过，金樽渌酒生微波。落花纷纷稍觉多，
<br>　　美人欲醉朱颜酡。青轩桃李能几何，流光欺人忽蹉跎。
<br>　　君起舞，日西夕。当年意气不肯平，白发如丝叹何益。
<br>　　琴奏龙门之绿桐，玉壶美酒清若空。催弦拂柱与君饮，
<br>　　看朱成碧颜始红。胡姬貌如花，当垆笑春风。笑春风，
<br>　　舞罗衣，君今不醉将安归。
<br>
<br>卷162_17 「夜坐吟」李白
<br>　　冬夜夜寒觉夜长，沉吟久坐坐北堂。冰合井泉月入闺，
<br>　　金缸青凝照悲啼。金缸灭，啼转多。掩妾泪，听君歌。
<br>　　歌有声，妾有情。情声合，两无违。一语不入意，
<br>　　从君万曲梁尘飞。
<br>
<br>卷162_18 「野田黄雀行」李白
<br>　　游莫逐炎洲翠，栖莫近吴宫燕。吴宫火起焚巢窠，
<br>　　炎洲逐翠遭网罗。萧条两翅蓬蒿下，纵有鹰鹯奈若何。
<br>
<br>卷162_19 「箜篌谣」李白
<br>　　攀天莫登龙，走山莫骑虎。贵贱结交心不移，
<br>　　唯有严陵及光武。周公称大圣，管蔡宁相容。
<br>　　汉谣一斗粟，不与淮南舂。兄弟尚路人，吾心安所从。
<br>　　他人方寸间，山海几千重。轻言托朋友，对面九疑峰。
<br>　　开花必早落，桃李不如松。管鲍久已死，何人继其踪。
<br>
<br>卷162_20 「雉朝飞」李白
<br>　　麦陇青青三月时，白雉朝飞挟两雌。锦衣绣翼何离褷，
<br>　　犊牧采薪感之悲。春天和，白日暖。啄食饮泉勇气满，
<br>　　争雄斗死绣颈断。雉子班奏急管弦，倾心酒美尽玉碗。
<br>　　枯杨枯杨尔生稊，我独七十而孤栖。弹弦写恨意不尽，
<br>　　瞑目归黄泥。
<br>
<br>卷162_21 「上云乐」李白
<br>　　金天之西，白日所没。康老胡雏，生彼月窟。巉岩容仪，
<br>　　戍削风骨。碧玉炅炅双目瞳，黄金拳拳两鬓红。
<br>　　华盖垂下睫，嵩岳临上唇。不睹诡谲貌，岂知造化神。
<br>　　大道是文康之严父，元气乃文康之老亲。抚顶弄盘古，
<br>　　推车转天轮。云见日月初生时，铸冶火精与水银。
<br>　　阳乌未出谷，顾兔半藏身。女娲戏黄土，团作愚下人。
<br>　　散在六合间，濛濛若沙尘。生死了不尽，
<br>　　谁明此胡是仙真。西海栽若木，东溟植扶桑。
<br>　　别来几多时，枝叶万里长。中国有七圣，半路颓洪荒。
<br>　　陛下应运起，龙飞入咸阳。赤眉立盆子，白水兴汉光。
<br>　　叱咤四海动，洪涛为簸扬。举足蹋紫微，天关自开张。
<br>　　老胡感至德，东来进仙倡。五色师子，九苞凤凰。
<br>　　是老胡鸡犬，鸣舞飞帝乡。淋漓飒沓，进退成行。
<br>　　能胡歌，献汉酒。跪双膝，立两肘。散花指天举素手。
<br>　　拜龙颜，献圣寿。北斗戾，南山摧。
<br>　　天子九九八十一万岁，长倾万岁杯。
<br>
<br>卷162_22 「白鸠辞（一作夷则格上白鸠拂舞辞）」李白
<br>　　铿鸣钟，考朗鼓。歌白鸠，引拂舞。白鸠之白谁与邻，
<br>　　霜衣雪襟诚可珍。含哺七子能平均。食不噎，性安驯。
<br>　　首农政，鸣阳春。天子刻玉杖，镂形赐耆人。
<br>　　白鹭之白非纯真，外洁其色心匪仁。阙五德，无司晨，
<br>　　胡为啄我葭下之紫鳞。鹰鹯雕鹗，贪而好杀。
<br>　　凤凰虽大圣，不愿以为臣。
<br>
<br>卷162_23 「日出行（一作日出入行）」李白
<br>　　日出东方隈，似从地底来。历天又入海，
<br>　　六龙所舍安在哉。其始与终古不息，
<br>　　人非元气安得与之久裴徊。草不谢荣于春风，
<br>　　木不怨落于秋天。谁挥鞭策驱四运，万物兴歇皆自然。
<br>　　羲和羲和，汝奚汩没于荒淫之波。鲁阳何德，驻景挥戈。
<br>　　逆道违天，矫诬实多。吾将囊括大块，浩然与溟涬同科。
<br>
<br>卷162_24 「胡无人」李白
<br>　　严风吹霜海草凋，筋干精坚胡马骄。汉家战士三十万，
<br>　　将军兼领霍嫖姚。流星白羽腰间插，剑花秋莲光出匣。
<br>　　天兵照雪下玉关，虏箭如沙射金甲。云龙风虎尽交回，
<br>　　太白入月敌可摧。敌可摧，旄头灭，履胡之肠涉胡血。
<br>　　悬胡青天上，埋胡紫塞傍。胡无人，汉道昌。
<br>
<br>卷162_25 「北风行」李白
<br>　　烛龙栖寒门，光曜犹旦开。日月照之何不及此，
<br>　　唯有北风号怒天上来。燕山雪花大如席，
<br>　　片片吹落轩辕台。幽州思妇十二月，停歌罢笑双蛾摧。
<br>　　倚门望行人，念君长城苦寒良可哀。别时提剑救边去，
<br>　　遗此虎纹金鞞靫.中有一双白羽箭，蜘蛛结网生尘埃。
<br>　　箭空在，人今战死不复回。不忍见此物，焚之已成灰。
<br>　　黄河捧土尚可塞，北风雨雪恨难裁。
<br>
<br>卷162_26 「侠客行」李白
<br>　　赵客缦胡缨，吴钩霜雪明。银鞍照白马，飒沓如流星。
<br>　　十步杀一人，千里不留行。事了拂衣去，深藏身与名。
<br>　　闲过信陵饮，脱剑膝前横。将炙啖朱亥，持觞劝侯嬴。
<br>　　三杯吐然诺，五岳倒为轻。眼花耳热后，意气素霓生。
<br>　　救赵挥金槌，邯郸先震惊。千秋二壮士，煊赫大梁城。
<br>　　纵死侠骨香，不惭世上英。谁能书閤下，白首太玄经。 
<br>
<br>　　　　　　　　　　　　　　　　
<br>
<br>卷一百六十三
<br>
<br>卷163_1 「关山月」李白
<br>　　明月出天山，苍茫云海间。长风几万里，吹度玉门关。
<br>　　汉下白登道，胡窥青海湾。由来征战地，不见有人还。
<br>　　戍客望边色，思归多苦颜。高楼当此夜，叹息未应闲。
<br>
<br>卷163_2 「独漉篇」李白
<br>　　独漉水中泥，水浊不见月。不见月尚可，水深行人没。
<br>　　越鸟从南来，胡鹰亦北渡。我欲弯弓向天射，
<br>　　惜其中道失归路。落叶别树，飘零随风。客无所托，
<br>　　悲与此同。罗帏舒卷，似有人开。明月直入，无心可猜。
<br>　　雄剑挂壁，时时龙鸣。不断犀象，绣涩苔生。国耻未雪，
<br>　　何由成名。神鹰梦泽，不顾鸱鸢。为君一击，鹏抟九天。
<br>
<br>卷163_3 「登高丘而望远」李白
<br>　　登高丘，望远海。六鳌骨已霜，三山流安在。
<br>　　扶桑半摧折，白日沈光彩。银台金阙如梦中，
<br>　　秦皇汉武空相待。精卫费木石，鼋鼍无所凭。
<br>　　君不见骊山茂陵尽灰灭，牧羊之子来攀登。盗贼劫宝玉，
<br>　　精灵竟何能。穷兵黩武今如此，鼎湖飞龙安可乘。
<br>
<br>卷163_4 「阳春歌」李白
<br>　　长安白日照春空，绿杨结烟垂袅风。披香殿前花始红，
<br>　　流芳发色绣户中。绣户中，相经过。飞燕皇后轻身舞，
<br>　　紫宫夫人绝世歌。圣君三万六千日，岁岁年年奈乐何。
<br>
<br>卷163_5 「杨叛儿」李白
<br>　　君歌杨叛儿，妾劝新丰酒。何许最关人，乌啼白门柳。
<br>　　乌啼隐杨花，君醉留妾家。博山炉中沉香火，
<br>　　双烟一气凌紫霞。
<br>
<br>卷163_6 「双燕离」李白
<br>　　双燕复双燕，双飞令人羡。玉楼珠阁不独栖，
<br>　　金窗绣户长相见。柏梁失火去，因入吴王宫。
<br>　　吴宫又焚荡，雏尽巢亦空。憔悴一身在，孀雌忆故雄。
<br>　　双飞难再得，伤我寸心中。
<br>
<br>卷163_7 「山人劝酒」李白
<br>　　苍苍云松，落落绮皓。春风尔来为阿谁，
<br>　　蝴蝶忽然满芳草。秀眉霜雪颜桃花，骨青髓绿长美好。
<br>　　称是秦时避世人，劝酒相欢不知老。各守麋鹿志，
<br>　　耻随龙虎争。欻起佐太子，汉王乃复惊。顾谓戚夫人，
<br>　　彼翁羽翼成。归来商山下，泛若云无情。举觞酹巢由，
<br>　　洗耳何独清。浩歌望嵩岳，意气还相倾。
<br>
<br>卷163_8 「于阗采花」李白
<br>　　于阗采花人，自言花相似。明妃一朝西入胡，
<br>　　胡中美女多羞死。乃知汉地多名姝，胡中无花可方比。
<br>　　丹青能令丑者妍，无盐翻在深宫里。
<br>　　自古妒蛾眉，胡沙埋皓齿。
<br>
<br>卷163_9 「鞠歌行」李白
<br>　　玉不自言如桃李，鱼目笑之卞和耻。楚国青蝇何太多，
<br>　　连城白璧遭谗毁。荆山长号泣血人，忠臣死为刖足鬼。
<br>　　听曲知甯戚，夷吾因小妻。秦穆五羊皮，买死百里奚。
<br>　　洗拂青云上，当时贱如泥。朝歌鼓刀叟，虎变磻溪中。
<br>　　一举钓六合，遂荒营丘东。平生渭水曲，谁识此老翁。
<br>　　奈何今之人，双目送飞鸿。
<br>
<br>卷163_10 「幽涧泉」李白
<br>　　拂彼白石，弹吾素琴。幽涧愀兮流泉深，
<br>　　善手明徽高张清。心寂历似千古，松飕飗兮万寻。
<br>　　中见愁猿吊影而危处兮，叫秋木而长吟。
<br>　　客有哀时失职而听者，泪淋浪以沾襟。乃缉商缀羽，
<br>　　潺湲成音。吾但写声发情于妙指，殊不知此曲之古今。
<br>　　幽涧泉，鸣深林。
<br>
<br>卷163_11 「王昭君二首」李白
<br>　　汉家秦地月，流影照明妃。一上玉关道，天涯去不归。
<br>　　汉月还从东海出，明妃西嫁无来日。燕支长寒雪作花，
<br>　　蛾眉憔悴没胡沙。生乏黄金枉图画，死留青冢使人嗟。
<br>　　昭君拂玉鞍，上马啼红颊。今日汉宫人，明朝胡地妾。
<br>
<br>卷163_12 「中山孺子妾歌」李白
<br>　　中山孺子妾，特以色见珍。虽然不如延年妹，
<br>　　亦是当时绝世人。桃李出深井，花艳惊上春。
<br>　　一贵复一贱，关天岂由身。芙蓉老秋霜，团扇羞网尘。
<br>　　戚姬髡发入舂市，万古共悲辛。
<br>
<br>卷163_13 「荆州歌」李白
<br>　　白帝城边足风波，瞿塘五月谁敢过。荆州麦熟茧成蛾，
<br>　　缲丝忆君头绪多。拨谷飞鸣奈妾何。
<br>
<br>卷163_14 「雉子斑（一作设辟邪伎鼓吹雉子斑曲辞）」李白
<br>　　辟邪伎作鼓吹惊，雉子班之奏曲成，喔咿振迅欲飞鸣。
<br>　　扇锦翼，雄风生。双雌同饮啄，趫悍谁能争。
<br>　　乍向草中耿介死，不求黄金笼下生。天地至广大，
<br>　　何惜遂物情。善卷让天子，务光亦逃名。所贵旷士怀，
<br>　　朗然合太清。
<br>
<br>卷163_15 「相逢行」李白
<br>　　相逢红尘内，高揖黄金鞭。万户垂杨里，君家阿那边。
<br>
<br>卷163_16 「有所思（一作古有所思行）」李白
<br>　　我思仙人乃在碧海之东隅。海寒多天风，
<br>　　白波连山倒蓬壶。长鲸喷涌不可涉，抚心茫茫泪如珠。
<br>　　西来青鸟东飞去，愿寄一书谢麻姑。
<br>
<br>卷163_17 「久别离」李白
<br>　　别来几春未还家，玉窗五见樱桃花。况有锦字书，
<br>　　开缄使人嗟。至此肠断彼心绝。云鬟绿鬓罢梳结，
<br>　　愁如回飙乱白雪。去年寄书报阳台，今年寄书重相催。
<br>　　东风兮东风，为我吹行云使西来。待来竟不来，
<br>　　落花寂寂委青苔。
<br>
<br>卷163_18 「白头吟」李白
<br>　　锦水东北流，波荡双鸳鸯。雄巢汉宫树，雌弄秦草芳。
<br>　　宁同万死碎绮翼，不忍云间两分张。此时阿娇正娇妒，
<br>　　独坐长门愁日暮。但愿君恩顾妾深，岂惜黄金买词赋。
<br>　　相如作赋得黄金，丈夫好新多异心。一朝将聘茂陵女，
<br>　　文君因赠白头吟。东流不作西归水，落花辞条羞故林。
<br>　　兔丝固无情，随风任倾倒。谁使女萝枝，而来强萦抱。
<br>　　两草犹一心，人心不如草。莫卷龙须席，从他生网丝。
<br>　　且留琥珀枕，或有梦来时。覆水再收岂满杯，
<br>　　弃妾已去难重回。古来得意不相负，只今惟见青陵台。
<br>
<br>卷163_19 「采莲曲」李白
<br>　　若耶溪傍采莲女，笑隔荷花共人语。日照新妆水底明，
<br>　　风飘香袂空中举。岸上谁家游冶郎，三三五五映垂杨。
<br>　　紫骝嘶入落花去，见此踟蹰空断肠。
<br>
<br>卷163_20 「临江王节士歌」李白
<br>　　洞庭白波木叶稀，燕鸿始入吴云飞。吴云寒，燕鸿苦。
<br>　　风号沙宿潇湘浦，节士悲秋泪如雨。白日当天心，
<br>　　照之可以事明主。壮士愤，雄风生。安得倚天剑，
<br>　　跨海斩长鲸。
<br>
<br>卷163_21 「司马将军歌（以代陇上健儿陈安）」李白
<br>　　狂风吹古月，窃弄章华台。北落明星动光彩，
<br>　　南征猛将如云雷。手中电击倚天剑，直斩长鲸海水开。
<br>　　我见楼船壮心目，颇似龙骧下三蜀。扬兵习战张虎旗，
<br>　　江中白浪如银屋。身居玉帐临河魁，紫髯若戟冠崔嵬，
<br>　　细柳开营揖天子，始知灞上为婴孩。羌笛横吹阿亸回，
<br>　　向月楼中吹落梅。将军自起舞长剑，壮士呼声动九垓。
<br>　　功成献凯见明主，丹青画像麒麟台。
<br>
<br>卷163_22 「君道曲（梁之雅歌有五篇，今作一章）」李白
<br>　　大君若天覆，广运无不至。轩后爪牙尝先太山稽，
<br>　　如心之使臂。小白鸿翼于夷吾，刘葛鱼水本无二。
<br>　　土校可成墙，积德为厚地。
<br>
<br>卷163_23 「结袜子」李白
<br>　　燕南壮士吴门豪，筑中置铅鱼隐刀。
<br>　　感君恩重许君命，太山一掷轻鸿毛。
<br>
<br>卷163_24 「结客少年场行」李白
<br>　　紫燕黄金瞳，啾啾摇绿騣.平明相驰逐，结客洛门东。
<br>　　少年学剑术，凌轹白猿公。珠袍曳锦带，匕首插吴鸿。
<br>　　由来万夫勇，挟此生雄风。托交从剧孟，买醉入新丰。
<br>　　笑尽一杯酒，杀人都市中。羞道易水寒，从令日贯虹。
<br>　　燕丹事不立，虚没秦帝宫。舞阳死灰人，安可与成功。
<br>
<br>卷163_25 「长干行二首（下篇一作张潮。黄庭坚作李益诗）」李白
<br>　　妾发初覆额，折花门前剧。郎骑竹马来，绕床弄青梅。
<br>　　同居长干里，两小无嫌猜。十四为君妇，羞颜未尝开。
<br>　　低头向暗壁，千唤不一回。十五始展眉，愿同尘与灰。
<br>　　常存抱柱信，岂上望夫台。十六君远行，瞿塘滟滪堆。
<br>　　五月不可触，猿声天上哀。门前迟行迹，一一生绿苔。
<br>　　苔深不能扫，落叶秋风早。八月胡蝶来，双飞西园草。
<br>　　感此伤妾心，坐愁红颜老。早晚下三巴，预将书报家。
<br>　　相迎不道远，直至长风沙。
<br>　　忆妾深闺里，烟尘不曾识。嫁与长干人，沙头候风色。
<br>　　五月南风兴，思君下巴陵。八月西风起，想君发扬子。
<br>　　去来悲如何，见少离别多。湘潭几日到，妾梦越风波。
<br>　　昨夜狂风度，吹折江头树。淼淼暗无边，行人在何处。
<br>　　好乘浮云骢，佳期兰渚东。鸳鸯绿蒲上，翡翠锦屏中。
<br>　　自怜十五馀，颜色桃花红。那作商人妇，愁水复愁风。
<br>
<br>卷163_26 「古朗月行」李白
<br>　　小时不识月，呼作白玉盘。又疑瑶台镜，飞在白云端。
<br>　　仙人垂两足，桂树作团团。白兔捣药成，问言与谁餐。
<br>　　蟾蜍蚀圆影，大明夜已残。羿昔落九乌，天人清且安。
<br>　　阴精此沦惑，去去不足观。忧来其如何，凄怆摧心肝。
<br>
<br>卷163_27 「上之回」李白
<br>　　三十六离宫，楼台与天通。阁道步行月，美人愁烟空。
<br>　　恩疏宠不及，桃李伤春风。淫乐意何极，金舆向回中。
<br>　　万乘出黄道，千旗扬彩虹。前军细柳北，后骑甘泉东。
<br>　　岂问渭川老，宁邀襄野童。但慕瑶池宴，归来乐未穷。
<br>
<br>卷163_28 「独不见」李白
<br>　　白马谁家子，黄龙边塞儿。天山三丈雪，岂是远行时。
<br>　　春蕙忽秋草，莎鸡鸣西池。风摧寒棕响，月入霜闺悲。
<br>　　忆与君别年，种桃齐蛾眉。桃今百馀尺，花落成枯枝。
<br>　　终然独不见，流泪空自知。
<br>
<br>卷163_29 「白纻辞三首」李白
<br>　　扬清歌，发皓齿，北方佳人东邻子。且吟白纻停绿水，
<br>　　长袖拂面为君起。寒云夜卷霜海空，胡风吹天飘塞鸿。
<br>　　玉颜满堂乐未终，馆娃日落歌吹濛。
<br>　　月寒江清夜沉沉，美人一笑千黄金。垂罗舞縠扬哀音，
<br>　　郢中白雪且莫吟，子夜吴歌动君心。动君心，冀君赏。
<br>　　愿作天池双鸳鸯，一朝飞去青云上。
<br>　　吴刀剪彩缝舞衣，明妆丽服夺春晖。扬眉转袖若雪飞，
<br>　　倾城独立世所稀。激楚结风醉忘归，高堂月落烛已微，
<br>　　玉钗挂缨君莫违。
<br>
<br>卷163_30 「鸣雁行」李白
<br>　　胡雁鸣，辞燕山，昨发委羽朝度关。一一衔芦枝，
<br>　　南飞散落天地间，连行接翼往复还。客居烟波寄湘吴，
<br>　　凌霜触雪毛体枯。畏逢矰缴惊相呼，闻弦虚坠良可吁。
<br>　　君更弹射何为乎。
<br>
<br>卷163_31 「妾薄命」李白
<br>　　汉帝宠阿娇，贮之黄金屋。咳唾落九天，随风生珠玉。
<br>　　宠极爱还歇，妒深情却疏。长门一步地，不肯暂回车。
<br>　　雨落不上天，水覆难再收。君情与妾意，各自东西流。
<br>　　昔日芙蓉花，今成断根草。以色事他人，能得几时好。
<br>
<br>卷163_32 「幽州胡马客歌」李白
<br>　　幽州胡马客，绿眼虎皮冠。笑拂两只箭，万人不可干。
<br>　　弯弓若转月，白雁落云端。双双掉鞭行，游猎向楼兰。
<br>　　出门不顾后，报国死何难。天骄五单于，狼戾好凶残。
<br>　　牛马散北海，割鲜若虎餐。虽居燕支山，不道朔雪寒。
<br>　　妇女马上笑，颜如赪玉盘。翻飞射鸟兽，花月醉雕鞍。
<br>　　旄头四光芒，争战若蜂攒。白刃洒赤血，流沙为之丹。
<br>　　名将古谁是，疲兵良可叹。何时天狼灭，父子得闲安。 
<br>
<br>　　　　　　　　　　　　　　　　
<br>
<br>卷一百六十四
<br>
<br>卷164_1 「门有车马客行」李白
<br>　　门有车马宾，金鞍曜朱轮。谓从丹霄落，乃是故乡亲。
<br>　　呼儿扫中堂，坐客论悲辛。对酒两不饮，停觞泪盈巾。
<br>　　叹我万里游，飘飘三十春。空谈帝王略，紫绶不挂身。
<br>　　雄剑藏玉匣，阴符生素尘。廓落无所合，流离湘水滨。
<br>　　借问宗党间，多为泉下人。生苦百战役，死托万鬼邻。
<br>　　北风扬胡沙，埋翳周与秦。大运且如此，苍穹宁匪仁。
<br>　　恻怆竟何道，存亡任大钧。
<br>
<br>卷164_2 「君子有所思行」李白
<br>　　紫阁连终南，青冥天倪色。凭崖望咸阳，宫阙罗北极。
<br>　　万井惊画出，九衢如弦直。渭水银河清，横天流不息。
<br>　　朝野盛文物，衣冠何翕赩.厩马散连山，军容威绝域。
<br>　　伊皋运元化，卫霍输筋力。歌钟乐未休，荣去老还逼。
<br>　　圆光过满缺，太阳移中昃。不散东海金，何争西飞匿。
<br>　　无作牛山悲，恻怆泪沾臆。
<br>
<br>卷164_3 「东海有勇妇（代关中有贤女）」李白
<br>　　梁山感杞妻，恸哭为之倾。金石忽暂开，都由激深情。
<br>　　东海有勇妇，何惭苏子卿。学剑越处子，超然若流星。
<br>　　损躯报夫仇，万死不顾生。白刃耀素雪，苍天感精诚。
<br>　　十步两躩跃，三呼一交兵。斩首掉国门，蹴踏五藏行。
<br>　　豁此伉俪愤，粲然大义明。北海李使君，飞章奏天庭。
<br>　　舍罪警风俗，流芳播沧瀛。名在列女籍，竹帛已光荣。
<br>　　淳于免诏狱，汉主为缇萦。津妾一棹歌，脱父于严刑。
<br>　　十子若不肖，不如一女英。豫让斩空衣，有心竟无成。
<br>　　要离杀庆忌，壮夫所素轻。妻子亦何辜，焚之买虚声。
<br>　　岂如东海妇，事立独扬名。
<br>
<br>卷164_4 「黄葛篇」李白
<br>　　黄葛生洛溪，黄花自绵幂。青烟蔓长条，缭绕几百尺。
<br>　　闺人费素手，采缉作絺绤。缝为绝国衣，远寄日南客。
<br>　　苍梧大火落，暑服莫轻掷。此物虽过时，是妾手中迹。
<br>
<br>卷164_5 「白马篇」李白
<br>　　龙马花雪毛，金鞍五陵豪。秋霜切玉剑，落日明珠袍。
<br>　　斗鸡事万乘，轩盖一何高。弓摧南山虎，手接太行猱。
<br>　　酒后竞风采，三杯弄宝刀。杀人如剪草，剧孟同游遨。
<br>　　发愤去函谷，从军向临洮。叱咤万战场，匈奴尽奔逃。
<br>　　归来使酒气，未肯拜萧曹。羞入原宪室，荒淫隐蓬蒿。
<br>
<br>卷164_6 「凤吹笙曲（一作凤笙篇送别）」李白
<br>　　仙人十五爱吹笙，学得昆丘彩凤鸣。始闻炼气餐金液，
<br>　　复道朝天赴玉京。玉京迢迢几千里，凤笙去去无穷已。
<br>　　欲叹离声发绛唇，更嗟别调流纤指。此时惜别讵堪闻，
<br>　　此地相看未忍分。重吟真曲和清吹，却奏仙歌响绿云。
<br>　　绿云紫气向函关，访道应寻缑氏山。莫学吹笙王子晋，
<br>　　一遇浮丘断不还。
<br>
<br>卷164_7 「怨歌行（长安见内人出嫁，友人令余代为之）」李白
<br>　　十五入汉宫，花颜笑春红。君王选玉色，侍寝金屏中。
<br>　　荐枕娇夕月，卷衣恋春风。宁知赵飞燕，夺宠恨无穷。
<br>　　沉忧能伤人，绿鬓成霜蓬。一朝不得意，世事徒为空。
<br>　　鹔鹴换美酒，舞衣罢雕龙。寒苦不忍言，为君奏丝桐。
<br>　　肠断弦亦绝，悲心夜忡忡。
<br>
<br>卷164_8 「塞下曲六首」李白
<br>　　五月天山雪，无花只有寒。笛中闻折柳，春色未曾看。
<br>　　晓战随金鼓，宵眠抱玉鞍。愿将腰下剑，直为斩楼兰。
<br>　　天兵下北荒，胡马欲南饮。横戈从百战，直为衔恩甚。
<br>　　握雪海上餐，拂沙陇头寝。何当破月氏，然后方高枕。
<br>　　骏马似风飙，鸣鞭出渭桥。弯弓辞汉月，插羽破天骄。
<br>　　阵解星芒尽，营空海雾消。功成画麟阁，独有霍嫖姚。
<br>　　白马黄金塞，云砂绕梦思。那堪愁苦节，远忆边城儿。
<br>　　萤飞秋窗满，月度霜闺迟。摧残梧桐叶，萧飒沙棠枝。
<br>　　无时独不见，流泪空自知。
<br>　　塞虏乘秋下，天兵出汉家。将军分虎竹，战士卧龙沙。
<br>　　边月随弓影，胡霜拂剑花。玉关殊未入，少妇莫长嗟。
<br>　　烽火动沙漠，连照甘泉云。汉皇按剑起，还召李将军。
<br>　　兵气天上合，鼓声陇底闻。横行负勇气，一战净妖氛。
<br>
<br>卷164_9 「来日大难」李白
<br>　　来日一身，携粮负薪。道长食尽，苦口焦唇。今日醉饱，
<br>　　乐过千春。仙人相存，诱我远学。海凌三山，陆憩五岳。
<br>　　乘龙天飞，目瞻两角。授以仙药，金丹满握。蟪蛄蒙恩，
<br>　　深愧短促。思填东海，强衔一木。道重天地，轩师广成。
<br>　　蝉翼九五，以求长生。下士大笑，如苍蝇声。
<br>
<br>卷164_10 「塞上曲」李白
<br>　　大汉无中策，匈奴犯渭桥。五原秋草绿，胡马一何骄。
<br>　　命将征西极，横行阴山侧。燕支落汉家，妇女无华色。
<br>　　转战渡黄河，休兵乐事多。萧条清万里，瀚海寂无波。
<br>
<br>卷164_11 「玉阶怨」李白
<br>　　玉阶生白露，夜久侵罗袜。却下水晶帘，玲珑望秋月。
<br>
<br>卷164_12 「襄阳曲四首」李白
<br>　　襄阳行乐处，歌舞白铜鞮.江城回渌水，花月使人迷。
<br>　　山公醉酒时，酩酊高阳下。头上白接z5，倒著还骑马。
<br>　　岘山临汉江，水绿沙如雪。上有堕泪碑，青苔久磨灭。
<br>　　且醉习家池，莫看堕泪碑。山公欲上马，笑杀襄阳儿。
<br>
<br>卷164_33 「大堤曲」李白
<br>　　汉水临襄阳，花开大堤暖。佳期大堤下，泪向南云满。
<br>　　春风无复情，吹我梦魂散。不见眼中人，天长音信断。
<br>
<br>卷164_34 「宫中行乐词八首」李白
<br>　　小小生金屋，盈盈在紫微。山花插宝髻，石竹绣罗衣。
<br>　　每出深宫里，常随步辇归。只愁歌舞散，化作彩云飞。
<br>　　柳色黄金嫩，梨花白雪香。玉楼巢翡翠，金殿锁鸳鸯。
<br>　　选妓随雕辇，征歌出洞房。宫中谁第一，飞燕在昭阳。
<br>　　卢橘为秦树，蒲萄出汉宫。烟花宜落日，丝管醉春风。
<br>　　笛奏龙吟水，箫鸣凤下空。君王多乐事，还与万方同。
<br>　　玉树春归日，金宫乐事多。后庭朝未入，轻辇夜相过。
<br>　　笑出花间语，娇来竹下歌。莫教明月去，留著醉嫦娥。
<br>　　绣户香风暖，纱窗曙色新。宫花争笑日，池草暗生春。
<br>　　绿树闻歌鸟，青楼见舞人。昭阳桃李月，罗绮自相亲。
<br>　　今日明光里，还须结伴游。春风开紫殿，天乐下朱楼。
<br>　　艳舞全知巧，娇歌半欲羞。更怜花月夜，宫女笑藏钩。
<br>　　寒雪梅中尽，春风柳上归。宫莺娇欲醉，檐燕语还飞。
<br>　　迟日明歌席，新花艳舞衣。晚来移彩仗，行乐泥光辉。
<br>　　水绿南薰殿，花红北阙楼。莺歌闻太液，凤吹绕瀛洲。
<br>　　素女鸣珠佩，天人弄彩球。今朝风日好，宜入未央游。
<br>
<br>卷164_35 「清平调词三首」李白
<br>　　云想衣裳花相容，春风拂槛露华浓。
<br>　　若非群玉山头见，会向瑶台月下逢。
<br>　　一枝秾艳露凝香，云雨巫山枉断肠。
<br>　　借问汉宫谁得似，可怜飞燕倚新妆。
<br>　　名花倾国两相欢，长得君王带笑看。
<br>　　解释春风无限恨，沉香亭北倚阑干。
<br>
<br>卷164_36 「入朝曲（一作鼓吹入朝曲）」李白
<br>　　金陵控海浦，渌水带吴京。铙歌列骑吹，飒沓引公卿。
<br>　　槌钟速严妆，伐鼓启重城。天子凭玉几，剑履若云行。
<br>　　日出照万户，簪裾烂明星。朝罢沐浴闲，遨游阆风亭。
<br>　　济济双阙下，欢娱乐恩荣。
<br>
<br>卷164_37 「秦女休行（魏协律都尉左延年所作，今拟之）」李白
<br>　　西门秦氏女，秀色如琼花。手挥白杨刀，清昼杀雠家。
<br>　　罗袖洒赤血，英气凌紫霞。直上西山去，关吏相邀遮。
<br>　　婿为燕国王，身被诏狱加。犯刑若履虎，不畏落爪牙。
<br>　　素颈未及断，摧眉伏泥沙。金鸡忽放赦，大辟得宽赊。
<br>　　何惭聂政姊，万古共惊嗟。
<br>
<br>卷164_38 「秦女卷衣」李白
<br>　　天子居未央，妾侍卷衣裳。顾无紫宫宠，敢拂黄金床。
<br>　　水至亦不去，熊来尚可当。微身奉日月，飘若萤之光。
<br>　　愿君采葑菲，无以下体妨。
<br>
<br>卷164_39 「东武吟」李白
<br>　　好古笑流俗，素闻贤达风。方希佐明主，长揖辞成功。
<br>　　白日在高天，回光烛微躬。恭承凤凰诏，欻起云萝中。
<br>　　清切紫霄迥，优游丹禁通。君王赐颜色，声价凌烟虹。
<br>　　乘舆拥翠盖，扈从金城东。宝马丽绝景，锦衣入新丰。
<br>　　依岩望松雪，对酒鸣丝桐。因学扬子云，献赋甘泉宫。
<br>　　天书美片善，清芬播无穷。归来入咸阳，谈笑皆王公。
<br>　　一朝去金马，飘落成飞蓬。宾客日疏散，玉樽亦已空。
<br>　　才力犹可倚，不惭世上雄。闲作东武吟，曲尽情未终。
<br>　　书此谢知己，吾寻黄绮翁。
<br>
<br>卷164_40 「邯郸才人嫁为厮养卒妇」李白
<br>　　妾本崇台女，扬蛾入丹阙。自倚颜如花，宁知有凋歇。
<br>　　一辞玉阶下，去若朝云没。每忆邯郸城，深宫梦秋月。
<br>　　君王不可见，惆怅至明发。
<br>
<br>卷164_41 「出自蓟北门行」李白
<br>　　虏阵横北荒，胡星耀精芒。羽书速惊电，烽火昼连光。
<br>　　虎竹救边急，戎车森已行。明主不安席，按剑心飞扬。
<br>　　推毂出猛将，连旗登战场。兵威冲绝幕，杀气凌穹苍。
<br>　　列卒赤山下，开营紫塞傍。孟冬风沙紧，旌旗飒凋伤。
<br>　　画角悲海月，征衣卷天霜。挥刃斩楼兰，弯弓射贤王。
<br>　　单于一平荡，种落自奔亡。收功报天子，行歌归咸阳。
<br>
<br>卷164_42 「洛阳陌」李白
<br>　　白玉谁家郎，回车渡天津。看花东陌上，惊动洛阳人。
<br>
<br>卷164_43 「北上行」李白
<br>　　北上何所苦，北上缘太行。磴道盘且峻，巉岩凌穹苍。
<br>　　马足蹶侧石，车轮摧高冈。沙尘接幽州，烽火连朔方。
<br>　　杀气毒剑戟，严风裂衣裳。奔鲸夹黄河，凿齿屯洛阳。
<br>　　前行无归日，返顾思旧乡。惨戚冰雪里，悲号绝中肠。
<br>　　尺布不掩体，皮肤剧枯桑。汲水涧谷阻，采薪陇坂长。
<br>　　猛虎又掉尾，磨牙皓秋霜。草木不可餐，饥饮零露浆。
<br>　　叹此北上苦，停骖为之伤。何日王道平，开颜睹天光。
<br>
<br>卷164_44 「短歌行」李白
<br>　　白日何短短，百年苦易满。苍穹浩茫茫，万劫太极长。
<br>　　麻姑垂两鬓，一半已成霜。天公见玉女，大笑亿千场。
<br>　　吾欲揽六龙，回车挂扶桑。北斗酌美酒，劝龙各一觞。
<br>　　富贵非所愿，与人驻颜光。
<br>
<br>卷164_45 「空城雀」李白
<br>　　嗷嗷空城雀，身计何戚促。本与鹪鹩群，不随凤凰族。
<br>　　提携四黄口，饮乳未尝足。食君糠秕馀，尝恐乌鸢逐。
<br>　　耻涉太行险，羞营覆车粟。天命有定端，守分绝所欲。 
<br>
<br>　　　　　　　　　　　　　　　　
<br>
<br>卷一百六十五
<br>
<br>卷165_1 「发白马」李白
<br>　　将军发白马，旌节度黄河。箫鼓聒川岳，沧溟涌涛波。
<br>　　武安有振瓦，易水无寒歌。铁骑若雪山，饮流涸滹沱。
<br>　　扬兵猎月窟，转战略朝那。倚剑登燕然，边烽列嵯峨。
<br>　　萧条万里外，耕作五原多。一扫清大漠，包虎戢金戈。
<br>
<br>卷165_2 「陌上桑」李白
<br>　　美女渭桥东，春还事蚕作。五马如飞龙，青丝结金络。
<br>　　不知谁家子，调笑来相谑。妾本秦罗敷，玉颜艳名都。
<br>　　绿条映素手，采桑向城隅。使君且不顾，况复论秋胡。
<br>　　寒螀爱碧草，鸣凤栖青梧。托心自有处，但怪傍人愚。
<br>　　徒令白日暮，高驾空踟蹰。
<br>
<br>卷165_3 「枯鱼过河泣」李白
<br>　　白龙改常服，偶被豫且制。谁使尔为鱼，徒劳诉天帝。
<br>　　作书报鲸鲵，勿恃风涛势。涛落归泥沙，翻遭蝼蚁噬。
<br>　　万乘慎出入，柏人以为识。
<br>
<br>卷165_4 「丁督护歌」李白
<br>　　云阳上征去，两岸饶商贾。吴牛喘月时，拖船一何苦。
<br>　　水浊不可饮，壶浆半成土。一唱督护歌，心摧泪如雨。
<br>　　万人凿盘石，无由达江浒。君看石芒砀，掩泪悲千古。
<br>
<br>卷165_5 「相逢行」李白
<br>　　朝骑五花马，谒帝出银台。秀色谁家子，云车珠箔开。
<br>　　金鞭遥指点，玉勒近迟回。夹毂相借问，疑从天上来。
<br>　　蹙入青绮门，当歌共衔杯。衔杯映歌扇，似月云中见。
<br>　　相见不得亲，不如不相见。相见情已深，未语可知心。
<br>　　胡为守空闺，孤眠愁锦衾。锦衾与罗帏，缠绵会有时。
<br>　　春风正澹荡，暮雨来何迟。愿因三青鸟，更报长相思。
<br>　　光景不待人，须臾发成丝。当年失行乐，老去徒伤悲。
<br>　　持此道密意，毋令旷佳期。
<br>
<br>卷165_6 「千里思」李白
<br>　　李陵没胡沙，苏武还汉家。迢迢五原关，朔雪乱边花。
<br>　　一去隔绝国，思归但长嗟。鸿雁向西北，因书报天涯。
<br>
<br>卷165_7 「树中草」李白
<br>　　鸟衔野田草，误入枯桑里。客土植危根，逢春犹不死。
<br>　　草木虽无情，因依尚可生。如何同枝叶，各自有枯荣。
<br>
<br>卷165_8 「君马黄」李白
<br>　　君马黄，我马白。马色虽不同，人心本无隔。
<br>　　共作游冶盘，双行洛阳陌。长剑既照曜，高冠何赩赫。
<br>　　各有千金裘，俱为五侯客。猛虎落陷阱，壮夫时屈厄。
<br>　　相知在急难，独好亦何益。
<br>
<br>卷165_9 「拟古」李白
<br>　　融融白玉辉，映我青蛾眉。宝镜似空水，落花如风吹。
<br>　　出门望帝子，荡漾不可期。安得黄鹤羽，一报佳人知。
<br>
<br>卷165_10 「折杨柳」李白
<br>　　垂杨拂绿水，摇艳东风年。花明玉关雪，叶暖金窗烟。
<br>　　美人结长想，对此心凄然。攀条折春色，远寄龙庭前。
<br>
<br>卷165_11 「少年子」李白
<br>　　青云年少子，挟弹章台左。鞍马四边开，突如流星过。
<br>　　金丸落飞鸟，夜入琼楼卧。夷齐是何人，独守西山饿。
<br>
<br>卷165_12 「紫骝马」李白
<br>　　紫骝行且嘶，双翻碧玉蹄。临流不肯渡，似惜锦障泥。
<br>　　白雪关山远，黄云海戍迷。挥鞭万里去，安得念春闺。
<br>
<br>卷165_13 「少年行二首」李白
<br>　　击筑饮美酒，剑歌易水湄。经过燕太子，结托并州儿。
<br>　　少年负壮气，奋烈自有时。因击鲁勾践，争博勿相欺。
<br>　　五陵年少金市东，银鞍白马度春风。
<br>　　落花踏尽游何处，笑入胡姬酒肆中。
<br>
<br>卷165_14 「白鼻騧」李白
<br>　　银鞍白鼻騧，绿地障泥锦。细雨春风花落时，
<br>　　挥鞭直就胡姬饮。
<br>
<br>卷165_15 「豫章行」李白
<br>　　胡风吹代马，北拥鲁阳关。吴兵照海雪，西讨何时还。
<br>　　半渡上辽津，黄云惨无颜。老母与子别，呼天野草间。
<br>　　白马绕旌旗，悲鸣相追攀。白杨秋月苦，早落豫章山。
<br>　　本为休明人，斩虏素不闲。岂惜战斗死，为君扫凶顽。
<br>　　精感石没羽，岂云惮险艰。楼船若鲸飞，波荡落星湾。
<br>　　此曲不可奏，三军鬓成斑。
<br>
<br>卷165_16 「沐浴子」李白
<br>　　沐芳莫弹冠，浴兰莫振衣。处世忌太洁，至人贵藏晖。
<br>　　沧浪有钓叟，吾与尔同归。
<br>
<br>卷165_17 「高句骊」李白
<br>　　金花折风帽，白马小迟回。翩翩舞广袖，似鸟海东来。
<br>
<br>卷165_18 「舍利弗」李白
<br>　　金绳界宝地，珍木荫瑶池。云间妙音奏，天际法蠡吹。
<br>
<br>卷165_19 「静夜思」李白
<br>　　床前看月光，疑是地上霜。举头望山月，低头思故乡。
<br>
<br>卷165_20 「渌水曲」李白
<br>　　渌水明秋月，南湖采白蘋.荷花娇欲语，愁杀荡舟人。
<br>
<br>卷165_21 「凤凰曲」李白
<br>　　嬴女吹玉箫，吟弄天上春。青鸾不独去，更有携手人。
<br>　　影灭彩云断，遗声落西秦。
<br>
<br>卷165_22 「凤台曲」李白
<br>　　尝闻秦帝女，传得凤凰声。是日逢仙子，当时别有情。
<br>　　人吹彩箫去，天借绿云迎。曲在身不返，空馀弄玉名。
<br>
<br>卷165_23 「从军行」李白
<br>　　从军玉门道，逐虏金微山。笛奏梅花曲，刀开明月环。
<br>　　鼓声鸣海上，兵气拥云间。愿斩单于首，长驱静铁关。
<br>
<br>卷165_24 「秋思」李白
<br>　　春阳如昨日，碧树鸣黄鹂。芜然蕙草暮，飒尔凉风吹。
<br>　　天秋木叶下，月冷莎鸡悲。坐愁群芳歇，白露凋华滋。
<br>
<br>卷165_25 「春思」李白
<br>　　燕草如碧丝，秦桑低绿枝。当君怀归日，是妾断肠时。
<br>　　春风不相识，何事入罗帏。
<br>
<br>卷165_26 「秋思」李白
<br>　　燕支黄叶落，妾望自登台。海上碧云断，单于秋色来。
<br>　　胡兵沙塞合，汉使玉关回。征客无归日，空悲蕙草摧。
<br>
<br>卷165_27 「子夜吴歌。春歌（一作子夜四时歌）」李白
<br>　　秦地罗敷女，采桑绿水边。素手青条上，红妆白日鲜。
<br>　　蚕饥妾欲去，五马莫留连。
<br>
<br>卷165_28 「子夜吴歌。夏歌」李白
<br>　　镜湖三百里，菡萏发荷花。五月西施采，人看隘若耶。
<br>　　回舟不待月，归去越王家。
<br>
<br>卷165_29 「子夜吴歌。秋歌」李白
<br>　　长安一片月，万户捣衣声。秋风吹不尽，总是玉关情。
<br>　　何日平胡虏，良人罢远征。
<br>
<br>卷165_30 「子夜吴歌。冬歌」李白
<br>　　明朝驿使发，一夜絮征袍。素手抽针冷，那堪把剪刀。
<br>　　裁缝寄远道，几日到临洮。
<br>
<br>卷165_31 「对酒行」李白
<br>　　松子栖金华，安期入蓬海。此人古之仙，羽化竟何在。
<br>　　浮生速流电，倏忽变光彩。天地无凋换，容颜有迁改。
<br>　　对酒不肯饮，含情欲谁待。
<br>
<br>卷165_32 「估客行」李白
<br>　　海客乘天风，将船远行役。譬如云中鸟，一去无踪迹。
<br>
<br>卷165_33 「捣衣篇」李白
<br>　　闺里佳人年十馀，颦蛾对影恨离居。忽逢江上春归燕，
<br>　　衔得云中尺素书。玉手开缄长叹息，狂夫犹戍交河北。
<br>　　万里交河水北流，愿为双燕泛中洲。君边云拥青丝骑，
<br>　　妾处苔生红粉楼。楼上春风日将歇，谁能揽镜看愁发。
<br>　　晓吹员管随落花，夜捣戎衣向明月。明月高高刻漏长，
<br>　　真珠帘箔掩兰堂。横垂宝幄同心结，半拂琼筵苏合香。
<br>　　琼筵宝幄连枝锦，灯烛荧荧照孤寝。有便凭将金剪刀，
<br>　　为君留下相思枕。摘尽庭兰不见君，红巾拭泪生氤氲，
<br>　　明年若更征边塞，愿作阳台一段云。
<br>
<br>卷165_34 「少年行（此诗严粲云是伪作）」李白
<br>　　君不见淮南少年游侠客，白日球猎夜拥掷。
<br>　　呼卢百万终不惜，报仇千里如咫尺。少年游侠好经过，
<br>　　浑身装束皆绮罗。蕙兰相随喧妓女，风光去处满笙歌。
<br>　　骄矜自言不可有，侠士堂中养来久。好鞍好马乞与人，
<br>　　十千五千旋沽酒。赤心用尽为知己，黄金不惜栽桃李。
<br>　　桃李栽来几度春，一回花落一回新。府县尽为门下客，
<br>　　王侯皆是平交人。男儿百年且乐命，何须徇书受贫病。
<br>　　男儿百年且荣身，何须徇节甘风尘。衣冠半是征战士，
<br>　　穷儒浪作林泉民。遮莫枝根长百丈，不如当代多还往。
<br>　　遮莫姻亲连帝城，不如当身自簪缨。看取富贵眼前者，
<br>　　何用悠悠身后名。
<br>
<br>卷165_35 「长歌行」李白
<br>　　桃李待日开，荣华照当年。东风动百物，草木尽欲言。
<br>　　枯枝无丑叶，涸水吐清泉。大力运天地，羲和无停鞭。
<br>　　功名不早著，竹帛将何宣。桃李务青春，谁能贯白日。
<br>　　富贵与神仙，蹉跎成两失。金石犹销铄，风霜无久质。
<br>　　畏落日月后，强欢歌与酒。秋霜不惜人，倏忽侵蒲柳。
<br>
<br>卷165_36 「长相思（下篇一作寄远）」李白
<br>　　日色已尽花含烟，月明欲素愁不眠。赵瑟初停凤凰柱，
<br>　　蜀琴欲奏鸳鸯弦。此曲有意无人传，愿随春风寄燕然，
<br>　　忆君迢迢隔青天。昔日横波目，今成流泪泉。
<br>　　不信妾肠断，归来看取明镜前。
<br>　　美人在时花满堂，美人去后空馀床。床中绣被卷不寝，
<br>　　至今三载犹闻香。香亦竟不灭，人亦竟不来。
<br>　　相思黄叶落，白露点青苔。
<br>
<br>卷165_37 「猛虎行（此诗萧士赟云是伪作）」李白
<br>　　朝作猛虎行，暮作猛虎吟。肠断非关陇头水，
<br>　　泪下不为雍门琴。旌旗缤纷两河道，战鼓惊山欲颠倒。
<br>　　秦人半作燕地囚，胡马翻衔洛阳草。一输一失关下兵，
<br>　　朝降夕叛幽蓟城。巨鳌未斩海水动，鱼龙奔走安得宁。
<br>　　颇似楚汉时，翻覆无定止，朝过博浪沙，暮入淮阴市。
<br>　　张良未遇韩信贫，刘项存亡在两臣。暂到下邳受兵略，
<br>　　来投漂母作主人。贤哲栖栖古如此，今时亦弃青云士。
<br>　　有策不敢犯龙鳞，窜身南国避胡尘。宝书玉剑挂高阁，
<br>　　金鞍骏马散故人。昨日方为宣城客，掣铃交通二千石。
<br>　　有时六博快壮心，绕床三匝呼一掷。楚人每道张旭奇，
<br>　　心藏风云世莫知。三吴邦伯皆顾盼，四海雄侠两追随。
<br>　　萧曹曾作沛中吏，攀龙附凤当有时。溧阳酒楼三月春，
<br>　　杨花茫茫愁杀人。胡雏绿眼吹玉笛，吴歌白纻飞梁尘。
<br>　　丈夫相见且为乐，槌牛挝鼓会众宾。我从此去钓东海，
<br>　　得鱼笑寄情相亲。
<br>
<br>卷165_38 「去妇词（一作顾况诗）」李白
<br>　　古来有弃妇，弃妇有归处。今日妾辞君，辞君遣何去。
<br>　　本家零落尽，恸哭来时路。忆昔未嫁君，闻君却周旋。
<br>　　绮罗锦绣段，有赠黄金千。十五许嫁君，二十移所天。
<br>　　自从结发日未几，离君缅山川。家家尽欢喜，
<br>　　孤妾长自怜。幽闺多怨思，盛色无十年。相思若循环，
<br>　　枕席生流泉。流泉咽不扫，独梦关山道。及此见君归，
<br>　　君归妾已老。物情恶衰贱，新宠方妍好。掩泪出故房，
<br>　　伤心剧秋草。自妾为君妻，君东妾在西。罗帏到晓恨，
<br>　　玉貌一生啼。自从离别久，不觉尘埃厚。尝嫌玳瑁孤，
<br>　　犹羡鸳鸯偶。岁华逐霜霰，贱妾何能久。寒沼落芙蓉，
<br>　　秋风散杨柳。以比憔悴颜，空持旧物还。馀生欲何寄，
<br>　　谁肯相牵攀。君恩既断绝，相见何年月。悔倾连理杯，
<br>　　虚作同心结。女萝附青松，贵欲相依投。浮萍失绿水，
<br>　　教作若为流。不叹君弃妾，自叹妾缘业。忆昔初嫁君，
<br>　　小姑才倚床。今日妾辞君，小姑如妾长。回头语小姑，
<br>　　莫嫁如兄夫。 
<br>
<br>　　　　　　　　　　　　　　　　
<br>
<br>卷一百六十六
<br>
<br>卷166_1 「襄阳歌」李白
<br>　　落日欲没岘山西，倒著接z5花下迷。襄阳小儿齐拍手，
<br>　　拦街争唱白铜鞮.傍人借问笑何事，笑杀山翁醉似泥。
<br>　　鸬鹚杓，鹦鹉杯。百年三万六千日，一日须倾三百杯。
<br>　　遥看汉水鸭头绿，恰似葡萄初酦醅。此江若变作春酒，
<br>　　垒麹便筑糟丘台。千金骏马换小妾，笑坐雕鞍歌落梅。
<br>　　车傍侧挂一壶酒，凤笙龙管行相催。咸阳市中叹黄犬，
<br>　　何如月下倾金罍。君不见晋朝羊公一片石，
<br>　　龟头剥落生莓苔。泪亦不能为之堕，心亦不能为之哀。
<br>　　清风朗月不用一钱买，玉山自倒非人推。舒州杓，力士铛，
<br>　　李白与尔同死生。襄王云雨今安在，江水东流猿夜声。
<br>
<br>卷166_23 「南都行」李白
<br>　　南都信佳丽，武阙横西关。白水真人居，万商罗鄽闤.
<br>　　高楼对紫陌，甲第连青山。此地多英豪，邈然不可攀。
<br>　　陶朱与五羖，名播天壤间。丽华秀玉色，汉女娇朱颜。
<br>　　清歌遏流云，艳舞有馀闲。遨游盛宛洛，冠盖随风还。
<br>　　走马红阳城，呼鹰白河湾。谁识卧龙客，长吟愁鬓斑。
<br>
<br>卷166_24 「江上吟」李白
<br>　　木兰之枻沙棠舟，玉箫金管坐两头。美酒尊中置千斛，
<br>　　载妓随波任去留。仙人有待乘黄鹤，海客无心随白鸥。
<br>　　屈平词赋悬日月，楚王台榭空山丘。兴酣落笔摇五岳，
<br>　　诗成笑傲凌沧洲。功名富贵若长在，汉水亦应西北流。
<br>
<br>卷166_25 「侍从宜春苑奉诏赋龙池柳色初青听新莺百啭歌」李白
<br>　　东风已绿瀛洲草，紫殿红楼觉春好。池南柳色半青青，
<br>　　萦烟袅娜拂绮城。垂丝百尺挂雕楹，上有好鸟相和鸣，
<br>　　间关早得春风情。春风卷入碧云去，千门万户皆春声。
<br>　　是时君王在镐京，五云垂晖耀紫清。仗出金宫随日转，
<br>　　天回玉辇绕花行。始向蓬莱看舞鹤，还过茝石听新莺。
<br>　　新莺飞绕上林苑，愿入箫韶杂凤笙。
<br>
<br>卷166_26 「玉壶吟」李白
<br>　　烈士击玉壶，壮心惜暮年。三杯拂剑舞秋月，
<br>　　忽然高咏涕泗涟。凤凰初下紫泥诏，谒帝称觞登御筵。
<br>　　揄扬九重万乘主，谑浪赤墀青琐贤。朝天数换飞龙马，
<br>　　敕赐珊瑚白玉鞭。世人不识东方朔，大隐金门是谪仙。
<br>　　西施宜笑复宜颦，丑女效之徒累身。君王虽爱蛾眉好，
<br>　　无奈宫中妒杀人。
<br>
<br>卷166_27 「豳歌行，上新平长史兄粲」李白
<br>　　豳谷稍稍振庭柯，泾水浩浩扬湍波。哀鸿酸嘶暮声急，
<br>　　愁云苍惨寒气多。忆昨去家此为客，荷花初红柳条碧。
<br>　　中宵出饮三百杯，明朝归揖二千石。宁知流寓变光辉，
<br>　　胡霜萧飒绕客衣。寒灰寂寞凭谁暖，落叶飘扬何处归。
<br>　　吾兄行乐穷曛旭，满堂有美颜如玉。赵女长歌入彩云，
<br>　　燕姬醉舞娇红烛。狐裘兽炭酌流霞，壮士悲吟宁见嗟。
<br>　　前荣后枯相翻覆，何惜馀光及棣华。
<br>
<br>卷166_28 「西岳云台歌，送丹丘子」李白
<br>　　西岳峥嵘何壮哉，黄河如丝天际来。黄河万里触山动，
<br>　　盘涡毂转秦地雷。荣光休气纷五彩，千年一清圣人在。
<br>　　巨灵咆哮擘两山，洪波喷箭射东海。三峰却立如欲摧，
<br>　　翠崖丹谷高掌开。白帝金精运元气，石作莲花云作台。
<br>　　云台阁道连窈冥，中有不死丹丘生。明星玉女备洒扫，
<br>　　麻姑搔背指爪轻。我皇手把天地户，丹丘谈天与天语。
<br>　　九重出入生光辉，东来蓬莱复西归。玉浆倘惠故人饮，
<br>　　骑二茅龙上天飞。
<br>
<br>卷166_29 「元丹丘歌」李白
<br>　　元丹丘，爱神仙。朝饮颍川之清流，暮还嵩岑之紫烟，
<br>　　三十六峰长周旋。长周旋，蹑星虹，身骑飞龙耳生风，
<br>　　横河跨海与天通，我知尔游心无穷。
<br>
<br>卷166_30 「扶风豪士歌」李白
<br>　　洛阳三月飞胡沙，洛阳城中人怨嗟。天津流水波赤血，
<br>　　白骨相撑如乱麻。我亦东奔向吴国，浮云四塞道路赊。
<br>　　东方日出啼早鸦，城门人开扫落花。梧桐杨柳拂金井，
<br>　　来醉扶风豪士家。扶风豪士天下奇，意气相倾山可移。
<br>　　作人不倚将军势，饮酒岂顾尚书期。雕盘绮食会众客，
<br>　　吴歌赵舞香风吹。原尝春陵六国时，开心写意君所知。
<br>　　堂中各有三千士，明日报恩知是谁。抚长剑，一扬眉，
<br>　　清水白石何离离。脱吾帽，向君笑。饮君酒，为君吟。
<br>　　张良未逐赤松去，桥边黄石知我心。
<br>
<br>卷166_31 「同族弟金城尉叔卿烛照山水壁画歌」李白
<br>　　高堂粉壁图蓬瀛，烛前一见沧洲清。洪波汹涌山峥嵘，
<br>　　皎若丹丘隔海望赤城。光中乍喜岚气灭，
<br>　　谓逢山阴晴后雪。回溪碧流寂无喧，
<br>　　又如秦人月下窥花源。了然不觉清心魂，
<br>　　只将叠嶂鸣秋猿。与君对此欢未歇，放歌行吟达明发。
<br>　　却顾海客扬云帆，便欲因之向溟渤。
<br>
<br>卷166_32 「白毫子歌」李白
<br>　　淮南小山白毫子，乃在淮南小山里。夜卧松下云，
<br>　　朝餐石中髓。小山连绵向江开，碧峰巉岩绿水回。
<br>　　余配白毫子，独酌流霞杯。拂花弄琴坐青苔，
<br>　　绿萝树下春风来。南窗萧飒松声起，凭崖一听清心耳。
<br>　　可得见，未得亲。八公携手五云去，空馀桂树愁杀人。
<br>
<br>卷166_33 「梁园吟」李白
<br>　　我浮黄云去京阙，挂席欲进波连山。天长水阔厌远涉，
<br>　　访古始及平台间。平台为客忧思多，对酒遂作梁园歌。
<br>　　却忆蓬池阮公咏，因吟渌水扬洪波。洪波浩荡迷旧国，
<br>　　路远西归安可得。人生达命岂暇愁，且饮美酒登高楼。
<br>　　平头奴子摇大扇，五月不热疑清秋。玉盘杨梅为君设，
<br>　　吴盐如花皎白雪。持盐把酒但饮之，莫学夷齐事高洁。
<br>　　昔人豪贵信陵君，今人耕种信陵坟。荒城虚照碧山月，
<br>　　古木尽入苍梧云。梁王宫阙今安在，枚马先归不相待。
<br>　　舞影歌声散绿池，空馀汴水东流海。沉吟此事泪满衣，
<br>　　黄金买醉未能归。连呼五白行六博，分曹赌酒酣驰辉。
<br>　　歌且谣，意方远。东山高卧时起来，欲济苍生未应晚。
<br>
<br>卷166_34 「鸣皋歌，送岑征君（时梁园三尺雪，在清泠池作）」李白
<br>　　若有人兮思鸣皋，阻积雪兮心烦劳。
<br>　　洪河凌竞不可以径度，冰龙鳞兮难容舠.
<br>　　邈仙山之峻极兮，闻天籁之嘈嘈。霜崖缟皓以合沓兮，
<br>　　若长风扇海涌沧溟之波涛。玄猿绿罴，舔舕崟岌。
<br>　　危柯振石，骇胆栗魄，群呼而相号。峰峥嵘以路绝，
<br>　　挂星辰于岩嶅。送君之归兮，动鸣皋之新作。
<br>　　交鼓吹兮弹丝，觞清泠之池阁。君不行兮何待，
<br>　　若反顾之黄鹤。扫梁园之群英，振大雅于东洛。
<br>　　巾征轩兮历阻折，寻幽居兮越巘崿。盘白石兮坐素月，
<br>　　琴松风兮寂万壑。望不见兮心氛氲，萝冥冥兮霰纷纷。
<br>　　水横洞以下渌，波小声而上闻。虎啸谷而生风，
<br>　　龙藏溪而吐云。寡鹤清唳，饥鼯颦呻。魂独处此幽默兮，
<br>　　愀空山而愁人。鸡聚族以争食，凤孤飞而无邻。
<br>　　蝘蜓嘲龙，鱼目混珍。嫫母衣锦，西施负薪。
<br>　　若使巢由桎梏于轩冕兮，亦奚异乎夔龙蹩躠于风尘。
<br>　　哭何苦而救楚，笑何夸而却秦。
<br>　　吾诚不能学二子沽名矫节以耀世兮，固将弃天地而遗身。
<br>　　白鸥兮飞来，长与君兮相亲。
<br>
<br>卷166_35 「鸣皋歌奉饯从翁清归五崖山居（河南府陆浑县有鸣皋山）」李白
<br>　　忆昨鸣皋梦里还，手弄素月清潭间。觉时枕席非碧山，
<br>　　侧身西望阻秦关。麒麟阁上春还早，著书却忆伊阳好。
<br>　　青松来风吹古道，绿萝飞花覆烟草。我家仙翁爱清真，
<br>　　才雄草圣凌古人，欲卧鸣皋绝世尘。鸣皋微茫在何处，
<br>　　五崖峡水横樵路。身披翠云裘，袖拂紫烟去。
<br>　　去时应过嵩少间，相思为折三花树。
<br>
<br>卷166_36 「劳劳亭歌（在江宁县南十五里古送别之所，一名临沧观）」李白
<br>　　金陵劳劳送客堂，蔓草离离生道傍。古情不尽东流水，
<br>　　此地悲风愁白杨。我乘素舸同康乐，朗咏清川飞夜霜。
<br>　　昔闻牛渚吟五章，今来何谢袁家郎。苦竹寒声动秋月，
<br>　　独宿空帘归梦长。
<br>
<br>卷166_37 「横江词六首」李白
<br>　　人道横江好，侬道横江恶。一风三日吹倒山，
<br>　　白浪高于瓦官阁。
<br>　　海潮南去过浔阳，牛渚由来险马当。
<br>　　横江欲渡风波恶，一水牵愁万里长。
<br>　　横江西望阻西秦，汉水东连扬子津。
<br>　　白浪如山那可渡，狂风愁杀峭帆人。
<br>　　海神来过恶风回，浪打天门石壁开。
<br>　　浙江八月何如此，涛似连山喷雪来。
<br>　　横江馆前津吏迎，向余东指海云生。
<br>　　郎今欲渡缘何事，如此风波不可行。
<br>　　月晕天风雾不开，海鲸东蹙百川回。
<br>　　惊波一起三山动，公无渡河归去来。
<br>
<br>卷166_38 「金陵城西楼月下吟」李白
<br>　　金陵夜寂凉风发，独上高楼望吴越。白云映水摇空城，
<br>　　白露垂珠滴秋月。月下沉吟久不归，古来相接眼中稀。
<br>　　解道澄江净如练，令人长忆谢玄晖。
<br>
<br>卷166_39 「东山吟」李白
<br>　　携妓东土山，怅然悲谢安。我妓今朝如花月，
<br>　　他妓古坟荒草寒。白鸡梦后三百岁，洒酒浇君同所欢。
<br>　　酣来自作青海舞，秋风吹落紫绮冠。彼亦一时，
<br>　　此亦一时，浩浩洪流之咏何必奇。
<br>
<br>卷166_40 「僧伽歌」李白
<br>　　真僧法号号僧伽，有时与我论三车。问言诵咒几千遍，
<br>　　口道恒河沙复沙。此僧本住南天竺，为法头陀来此国。
<br>　　戒得长天秋月明，心如世上青莲色。意清净，貌棱棱。
<br>　　亦不减，亦不增。瓶里千年铁柱骨，手中万岁胡孙藤。
<br>　　嗟予落魄江淮久，罕遇真僧说空有。一言散尽波罗夷，
<br>　　再礼浑除犯轻垢。
<br>
<br>卷166_41 「白云歌，送刘十六归山」李白
<br>　　楚山秦山皆白云，白云处处长随君。长随君，
<br>　　君入楚山里，云亦随君渡湘水。湘水上，女萝衣，
<br>　　白云堪卧君早归。
<br>
<br>卷166_42 「金陵歌，送别范宣」李白
<br>　　石头巉岩如虎踞，凌波欲过沧江去。钟山龙盘走势来，
<br>　　秀色横分历阳树。四十馀帝三百秋，功名事迹随东流。
<br>　　白马小儿谁家子，泰清之岁来关囚。金陵昔时何壮哉，
<br>　　席卷英豪天下来。冠盖散为烟雾尽，金舆玉座成寒灰。
<br>　　扣剑悲吟空咄嗟，梁陈白骨乱如麻。天子龙沉景阳井，
<br>　　谁歌玉树后庭花。此地伤心不能道，目下离离长春草。
<br>　　送尔长江万里心，他年来访南山老。
<br>
<br>卷166_43 「笑歌行（以下二首，苏轼云是伪作）」李白
<br>　　笑矣乎，笑矣乎。君不见曲如钩，古人知尔封公侯。
<br>　　君不见直如弦，古人知尔死道边。张仪所以只掉三寸舌，
<br>　　苏秦所以不垦二顷田。笑矣乎，笑矣乎。
<br>　　君不见沧浪老人歌一曲，还道沧浪濯吾足。
<br>　　平生不解谋此身，虚作离骚遣人读。笑矣乎，笑矣乎。
<br>　　赵有豫让楚屈平，卖身买得千年名。巢由洗耳有何益，
<br>　　夷齐饿死终无成。君爱身后名，我爱眼前酒。
<br>　　饮酒眼前乐，虚名何处有。男儿穷通当有时，
<br>　　曲腰向君君不知。猛虎不看几上肉，洪炉不铸囊中锥。
<br>　　笑矣乎，笑矣乎。宁武子，朱买臣，扣角行歌背负薪。
<br>　　今日逢君君不识，岂得不如佯狂人。
<br>
<br>卷166_44 「悲歌行」李白
<br>　　悲来乎，悲来乎。主人有酒且莫斟，听我一曲悲来吟。
<br>　　悲来不吟还不笑，天下无人知我心。君有数斗酒，
<br>　　我有三尺琴。琴鸣酒乐两相得，一杯不啻千钧金。
<br>　　悲来乎，悲来乎。天虽长，地虽久，金玉满堂应不守。
<br>　　富贵百年能几何，死生一度人皆有。孤猿坐啼坟上月，
<br>　　且须一尽杯中酒。悲来乎，悲来乎。凤凰不至河无图，
<br>　　微子去之箕子奴。汉帝不忆李将军，楚王放却屈大夫。
<br>　　悲来乎，悲来乎。秦家李斯早追悔，虚名拨向身之外。
<br>　　范子何曾爱五湖，功成名遂身自退。剑是一夫用，
<br>　　书能知姓名。惠施不肯干万乘，卜式未必穷一经。
<br>　　还须黑头取方伯，莫谩白首为儒生。 
<br>
<br>　　　　　　　　　　　　　　　　
<br>
<br>卷一百六十七
<br>
<br>卷167_1 「秋浦歌十七首」李白
<br>　　秋浦长似秋，萧条使人愁。客愁不可度，行上东大楼。
<br>　　正西望长安，下见江水流。寄言向江水，汝意忆侬不。
<br>　　遥传一掬泪，为我达扬州。
<br>　　秋浦猿夜愁，黄山堪白头。清溪非陇水，翻作断肠流。
<br>　　欲去不得去，薄游成久游。何年是归日，雨泪下孤舟。
<br>　　秋浦锦驼鸟，人间天上稀。山鸡羞渌水，不敢照毛衣。
<br>　　两鬓入秋浦，一朝飒已衰。猿声催白发，长短尽成丝。
<br>　　秋浦多白猿，超腾若飞雪。牵引条上儿，饮弄水中月。
<br>　　愁作秋浦客，强看秋浦花。山川如剡县，风日似长沙。
<br>　　醉上山公马，寒歌甯戚牛。空吟白石烂，泪满黑貂裘。
<br>　　秋浦千重岭，水车岭最奇。天倾欲堕石，水拂寄生枝。
<br>　　江祖一片石，青天扫画屏。题诗留万古，绿字锦苔生。
<br>　　千千石楠树，万万女贞林。山山白鹭满，涧涧白猿吟。
<br>　　君莫向秋浦，猿声碎客心。
<br>　　逻人横鸟道，江祖出鱼梁。水急客舟疾，山花拂面香。
<br>　　水如一匹练，此地即平天。耐可乘明月，看花上酒船。
<br>　　渌水净素月，月明白鹭飞。郎听采菱女，一道夜歌归。
<br>　　炉火照天地，红星乱紫烟。赧郎明月夜，歌曲动寒川。
<br>　　白发三千丈，缘愁似个长。不知明镜里，何处得秋霜。
<br>　　秋浦田舍翁，采鱼水中宿。妻子张白鹇，结罝映深竹。
<br>　　桃波一步地，了了语声闻。暗与山僧别，低头礼白云。
<br>
<br>卷167_2 「当涂赵炎少府粉图山水歌」李白
<br>　　峨眉高出西极天，罗浮直与南溟连。名公绎思挥彩笔，
<br>　　驱山走海置眼前。满堂空翠如可扫，赤城霞气苍梧烟。
<br>　　洞庭潇湘意渺绵，三江七泽情洄沿。惊涛汹涌向何处，
<br>　　孤舟一去迷归年。征帆不动亦不旋，飘如随风落天边。
<br>　　心摇目断兴难尽，几时可到三山巅。西峰峥嵘喷流泉，
<br>　　横石蹙水波潺湲。东崖合沓蔽轻雾，深林杂树空芊绵。
<br>　　此中冥昧失昼夜，隐几寂听无鸣蝉。长松之下列羽客，
<br>　　对坐不语南昌仙。南昌仙人赵夫子，妙年历落青云士。
<br>　　讼庭无事罗众宾，杳然如在丹青里。五色粉图安足珍，
<br>　　真仙可以全吾身。若待功成拂衣去，武陵桃花笑杀人。
<br>
<br>卷167_3 「永王东巡歌十一首」李白
<br>　　永王正月东出师，天子遥分龙虎旗。
<br>　　楼船一举风波静，江汉翻为雁鹜池。
<br>　　三川北虏乱如麻，四海南奔似永嘉。
<br>　　但用东山谢安石，为君谈笑静胡沙。
<br>　　雷鼓嘈嘈喧武昌，云旗猎猎过寻阳。
<br>　　秋毫不犯三吴悦，春日遥看五色光。
<br>　　龙蟠虎踞帝王州，帝子金陵访古丘。
<br>　　春风试暖昭阳殿，明月还过鳷鹊楼。
<br>　　二帝巡游俱未回，五陵松柏使人哀。
<br>　　诸侯不救河南地，更喜贤王远道来。
<br>　　丹阳北固是吴关，画出楼台云水间。
<br>　　千岩烽火连沧海，两岸旌旗绕碧山。
<br>　　王出三山按五湖，楼船跨海次陪都。
<br>　　战舰森森罗虎士，征帆一一引龙驹。
<br>　　长风挂席势难回，海动山倾古月摧。
<br>　　君看帝子浮江日，何似龙骧出峡来。
<br>　　祖龙浮海不成桥，汉武寻阳空射蛟。
<br>　　我王楼舰轻秦汉，却似文皇欲渡辽。
<br>　　帝宠贤王入楚关，扫清江汉始应还。
<br>　　初从云梦开朱邸，更取金陵作小山。
<br>　　试借君王玉马鞭，指挥戎虏坐琼筵。
<br>　　南风一扫胡尘静，西入长安到日边。
<br>
<br>卷167_4 「上皇西巡南京歌十首」李白
<br>　　胡尘轻拂建章台，圣主西巡蜀道来。
<br>　　剑壁门高五千尺，石为楼阁九天开。
<br>　　九天开出一成都，万户千门入画图。
<br>　　草树云山如锦绣，秦川得及此间无。
<br>　　华阳春树号新丰，行入新都若旧宫。
<br>　　柳色未饶秦地绿，花光不减上阳红。
<br>　　谁道君王行路难，六龙西幸万人欢。
<br>　　地转锦江成渭水，天回玉垒作长安。
<br>　　万国同风共一时，锦江何谢曲江池。
<br>　　石镜更明天上月，后宫亲得照蛾眉。
<br>　　濯锦清江万里流，云帆龙舸下扬州。
<br>　　北地虽夸上林苑，南京还有散花楼。
<br>　　锦水东流绕锦城，星桥北挂象天星。
<br>　　四海此中朝圣主，峨眉山下列仙庭。
<br>　　秦开蜀道置金牛，汉水元通星汉流。
<br>　　天子一行遗圣迹，锦城长作帝王州。
<br>　　水绿天青不起尘，风光和暖胜三秦。
<br>　　万国烟花随玉辇，西来添作锦江春。
<br>　　剑阁重关蜀北门，上皇归马若云屯。
<br>　　少帝长安开紫极，双悬日月照乾坤。
<br>
<br>卷167_5 「峨眉山月歌」李白
<br>　　峨眉山月半轮秋，影入平羌江水流。
<br>　　夜发清溪向三峡，思君不见下渝州。
<br>
<br>卷167_6 「峨眉山月歌，送蜀僧晏入中京」李白
<br>　　我在巴东三峡时，西看明月忆峨眉。月出峨眉照沧海，
<br>　　与人万里长相随。黄鹤楼前月华白，此中忽见峨眉客。
<br>　　峨眉山月还送君，风吹西到长安陌。长安大道横九天，
<br>　　峨眉山月照秦川。黄金狮子乘高座，白玉麈尾谈重玄。
<br>　　我似浮云殢吴越，君逢圣主游丹阙。一振高名满帝都，
<br>　　归时还弄峨眉月。
<br>
<br>卷167_7 「赤壁歌送别」李白
<br>　　二龙争战决雌雄，赤壁楼船扫地空。烈火张天照云海，
<br>　　周瑜于此破曹公。君去沧江望澄碧，鲸鲵唐突留馀迹。
<br>　　一一书来报故人，我欲因之壮心魄。
<br>
<br>卷167_8 「江夏行」李白
<br>　　忆昔娇小姿，春心亦自持。为言嫁夫婿，得免长相思。
<br>　　谁知嫁商贾，令人却愁苦。自从为夫妻，何曾在乡土。
<br>　　去年下扬州，相送黄鹤楼。眼看帆去远，心逐江水流。
<br>　　只言期一载，谁谓历三秋。使妾肠欲断，恨君情悠悠。
<br>　　东家西舍同时发，北去南来不逾月。未知行李游何方，
<br>　　作个音书能断绝。适来往南浦，欲问西江船。
<br>　　正见当垆女，红妆二八年。一种为人妻，独自多悲凄。
<br>　　对镜便垂泪，逢人只欲啼。不如轻薄儿，旦暮长相随。
<br>　　悔作商人妇，青春长别离。如今正好同欢乐，
<br>　　君去容华谁得知。
<br>
<br>卷167_9 「怀仙歌」李白
<br>　　一鹤东飞过沧海，放心散漫知何在。仙人浩歌望我来，
<br>　　应攀玉树长相待。尧舜之事不足惊，自馀嚣嚣直可轻。
<br>　　巨鳌莫戴三山去，我欲蓬莱顶上行。
<br>
<br>卷167_10 「玉真仙人词」李白
<br>　　玉真之仙人，时往太华峰。清晨鸣天鼓，飙欻腾双龙。
<br>　　弄电不辍手，行云本无踪。几时入少室，王母应相逢。
<br>
<br>卷167_11 「清溪行（一作宣州清溪）」李白
<br>　　清溪清我心，水色异诸水。借问新安江，见底何如此。
<br>　　人行明镜中，鸟度屏风里。向晚猩猩啼，空悲远游子。
<br>
<br>卷167_12 「酬殷明佐见赠五云裘歌」李白
<br>　　我吟谢脁诗上语，朔风飒飒吹飞雨。谢脁已没青山空，
<br>　　后来继之有殷公。粉图珍裘五云色，晔如晴天散彩虹。
<br>　　文章彪炳光陆离，应是素娥玉女之所为。
<br>　　轻如松花落金粉，浓似苔锦含碧滋。远山积翠横海岛，
<br>　　残霞飞丹映江草。凝毫采掇花露容，几年功成夺天造。
<br>　　故人赠我我不违，著令山水含清晖。顿惊谢康乐，
<br>　　诗兴生我衣。襟前林壑敛暝色，袖上云霞收夕霏。
<br>　　群仙长叹惊此物，千崖万岭相萦郁。身骑白鹿行飘飖，
<br>　　手翳紫芝笑披拂。相如不足跨鹔鹴，王恭鹤氅安可方。
<br>　　瑶台雪花数千点，片片吹落春风香。为君持此凌苍苍，
<br>　　上朝三十六玉皇。下窥夫子不可及，矫首相思空断肠。
<br>
<br>卷167_13 「临路歌」李白
<br>　　大鹏飞兮振八裔，中天摧兮力不济。馀风激兮万世，
<br>　　游扶桑兮挂石袂。后人得之传此，仲尼亡兮谁为出涕。
<br>
<br>卷167_14 「古意」李白
<br>　　君为女萝草，妾作兔丝花。轻条不自引，为逐春风斜。
<br>　　百丈托远松，缠绵成一家。谁言会面易，各在青山崖。
<br>　　女萝发馨香，兔丝断人肠。枝枝相纠结，叶叶竞飘扬。
<br>　　生子不知根，因谁共芬芳。中巢双翡翠，上宿紫鸳鸯。
<br>　　若识二草心，海潮亦可量。
<br>
<br>卷167_15 「山鹧鸪词」李白
<br>　　苦竹岭头秋月辉，苦竹南枝鹧鸪飞。嫁得燕山胡雁婿，
<br>　　欲衔我向雁门归。山鸡翟雉来相劝，南禽多被北禽欺。
<br>　　紫塞严霜如剑戟，苍梧欲巢难背违。我今誓死不能去，
<br>　　哀鸣惊叫泪沾衣。
<br>
<br>卷167_16 「历阳壮士勤将军名思齐歌」李白
<br>　　太古历阳郡，化为洪川在。江山犹郁盘，龙虎秘光彩。
<br>　　蓄泄数千载，风云何霮zw.特生勤将军，神力百夫倍。
<br>
<br>卷167_21 「草书歌行」李白
<br>　　少年上人号怀素，草书天下称独步。墨池飞出北溟鱼，
<br>　　笔锋杀尽中山兔。八月九月天气凉，酒徒词客满高堂。
<br>　　笺麻素绢排数厢，宣州石砚墨色光。吾师醉后倚绳床，
<br>　　须臾扫尽数千张。飘风骤雨惊飒飒，落花飞雪何茫茫。
<br>　　起来向壁不停手，一行数字大如斗。怳怳如闻神鬼惊，
<br>　　时时只见龙蛇走。左盘右蹙如惊电，状同楚汉相攻战。
<br>　　湖南七郡凡几家，家家屏障书题遍。王逸少，张伯英，
<br>　　古来几许浪得名。张颠老死不足数，我师此义不师古。
<br>　　古来万事贵天生，何必要公孙大娘浑脱舞。
<br>
<br>卷167_22 「和卢侍御通塘曲」李白
<br>　　君夸通塘好，通塘胜耶溪。通塘在何处，远在寻阳西。
<br>　　青萝袅袅挂烟树，白鹇处处聚沙堤。石门中断平湖出，
<br>　　百丈金潭照云日。何处沧浪垂钓翁，鼓棹渔歌趣非一。
<br>　　相逢不相识，出没绕通塘。浦边清水明素足，
<br>　　别有浣沙吴女郎。行尽绿潭潭转幽，疑是武陵春碧流。
<br>　　秦人鸡犬桃花里，将比通塘渠见羞。通塘不忍别，
<br>　　十去九迟回。偶逢佳境心已醉，忽有一鸟从天来。
<br>　　月出青山送行子，四边苦竹秋声起。长吟白雪望星河，
<br>　　双垂两足扬素波。梁鸿德耀会稽日，宁知此中乐事多。 
<br>
<br>　　　　　　　　　　　　　　　　
<br>
<br>卷一百六十八
<br>
<br>卷168_1 「赠孟浩然」李白
<br>　　吾爱孟夫子，风流天下闻。红颜弃轩冕，白首卧松云。
<br>　　醉月频中圣，迷花不事君。高山安可仰，徒此揖清芬。
<br>
<br>卷168_2 「赠从兄襄阳少府皓」李白
<br>　　结发未识事，所交尽豪雄。却秦不受赏，击晋宁为功。
<br>　　小节岂足言，退耕舂陵东。归来无产业，生事如转蓬。
<br>　　一朝乌裘敝，百镒黄金空。弹剑徒激昂，出门悲路穷。
<br>　　吾兄青云士，然诺闻诸公。所以陈片言，片言贵情通。
<br>　　棣华倘不接，甘与秋草同。
<br>
<br>卷168_3 「淮海对雪赠傅霭（一作淮南对雪赠孟浩然）」李白
<br>　　朔雪落吴天，从风渡溟渤。海树成阳春，江沙浩明月。
<br>　　兴从剡溪起，思绕梁园发。寄君郢中歌，曲罢心断绝。
<br>
<br>卷168_4 「赠徐安宜」李白
<br>　　白田见楚老，歌咏徐安宜。制锦不择地，操刀良在兹。
<br>　　清风动百里，惠化闻京师。浮人若云归，耕种满郊岐。
<br>　　川光净麦陇，日色明桑枝。讼息但长啸，宾来或解颐。
<br>　　青橙拂户牖，白水流园池。游子滞安邑，怀恩未忍辞。
<br>　　翳君树桃李，岁晚托深期。
<br>
<br>卷168_5 「赠任城卢主簿」李白
<br>　　海鸟知天风，窜身鲁门东。临觞不能饮，矫翼思凌空。
<br>　　钟鼓不为乐，烟霜谁与同。归飞未忍去，流泪谢鸳鸿。
<br>
<br>卷168_6 「早秋赠裴十七仲堪」李白
<br>　　远海动风色，吹愁落天涯。南星变大火，热气馀丹霞。
<br>　　光景不可回，六龙转天车。荆人泣美玉，鲁叟悲匏瓜。
<br>　　功业若梦里，抚琴发长嗟。裴生信英迈，屈起多才华。
<br>　　历抵海岱豪，结交鲁朱家。复携两少女，艳色惊荷葩。
<br>　　双歌入青云，但惜白日斜。穷溟出宝贝，大泽饶龙蛇。
<br>　　明主倘见收，烟霞路非赊。时命若不会，归应炼丹砂。
<br>
<br>卷168_7 「赠范金卿二首」李白
<br>　　君子枉清盼，不知东走迷。离家来几月，络纬鸣中闺。
<br>　　桃李君不言，攀花愿成蹊。那能吐芳信，惠好相招携。
<br>　　我有结绿珍，久藏浊水泥。时人弃此物，乃与燕珉齐。
<br>　　摭拭欲赠之，申眉路无梯。辽东惭白豕，楚客羞山鸡。
<br>　　徒有献芹心，终流泣玉啼。只应自索漠，留舌示山妻。
<br>　　范宰不买名，弦歌对前楹。为邦默自化，日觉冰壶清。
<br>　　百里鸡犬静，千庐机杼鸣。浮人少荡析，爱客多逢迎。
<br>　　游子睹嘉政，因之听颂声。
<br>
<br>卷168_8 「赠瑕丘王少府」李白
<br>　　皎皎鸾凤姿，飘飘神仙气。梅生亦何事，来作南昌尉。
<br>　　清风佐鸣琴，寂寞道为贵。一见过所闻，操持难与群。
<br>　　毫挥鲁邑讼，目送瀛洲云。我隐屠钓下，尔当玉石分。
<br>　　无由接高论，空此仰清芬。
<br>
<br>卷168_9 「东鲁见狄博通」李白
<br>　　去年别我向何处，有人传道游江东。
<br>　　谓言挂席度沧海，却来应是无长风。
<br>
<br>卷168_10 「见京兆韦参军量移东阳二首」李白
<br>　　潮水还归海，流人却到吴。相逢问愁苦，泪尽日南珠。
<br>　　闻说金华渡，东连五百滩。全胜若耶好，莫道此行难。
<br>　　猿啸千溪合，松风五月寒。他年一携手，摇艇入新安。
<br>
<br>卷168_11 「赠丹阳横山周处士惟长」李白
<br>　　周子横山隐，开门临城隅。连峰入户牖，胜概凌方壶。
<br>　　时作白纻词，放歌丹阳湖。水色傲溟渤，川光秀菰蒲。
<br>　　当其得意时，心与天壤俱。闲云随舒卷，安识身有无。
<br>　　抱石耻献玉，沉泉笑探珠。羽化如可作，相携上清都。
<br>
<br>卷168_12 「玉真公主别馆苦雨，赠卫尉张卿二首」李白
<br>　　秋坐金张馆，繁阴昼不开。空烟迷雨色，萧飒望中来。
<br>　　翳翳昏垫苦，沉沉忧恨催。清秋何以慰，白酒盈吾杯。
<br>　　吟咏思管乐，此人已成灰。独酌聊自勉，谁贵经纶才。
<br>　　弹剑谢公子，无鱼良可哀。
<br>　　苦雨思白日，浮云何由卷。稷契和天人，阴阳乃骄蹇。
<br>　　秋霖剧倒井，昏雾横绝巘.欲往咫尺途，遂成山川限。
<br>　　潈潈奔溜闻，浩浩惊波转。泥沙塞中途，牛马不可辨。
<br>　　饥从漂母食，闲缀羽陵简。园家逢秋蔬，藜藿不满眼。
<br>　　蟏蛸结思幽，蟋蟀伤褊浅。厨灶无青烟，刀机生绿藓。
<br>　　投箸解鹔鹴，换酒醉北堂。丹徒布衣者，慷慨未可量。
<br>　　何时黄金盘，一斛荐槟榔。功成拂衣去，摇曳沧洲傍。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
