<HTML>
<HEAD>
<TITLE>元稹诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 元稹诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>元稹诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5743"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'元稹诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[元稹诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 元稹(779～831)，唐代文学家。字微之，别字威明。河南洛阳（今属河南）人。为北魏鲜卑族拓跋部后裔。贞元九年(793)以明两经擢第。次年得陈子昂《感遇》诗及杜甫诗数百首读之，始作诗。贞元十五年，初仕于河中府。十九年登书判拔萃科，授秘书省校书郎，娶名门女韦丛。数年后，妻亡。元和元年(806),登才识兼茂明于体用科，授左拾遗，后得宰相裴□提拔为监察御史，出使剑南东川，劾奏不法官吏。为此得罪宦宫权贵。元和五年，宦官与元稹争宿驿舍正厅，击伤元稹，反贬元稹为江陵府士曹参军。元和六年，裴□去世，元稹政治上失去倚靠，转而依附藩镇严绶和监军宦官崔潭峻，为时论所薄。元和十年一度回朝，不久出为通州司马，转虢州长史。这一时期作诗甚多，与白居易等酬唱频繁。元和十四年，再度回朝任膳部员外郎。次年得崔潭峻援引，擢祠部郎中、知制诰，迁中书舍人，充翰林学士承旨。长庆二年(822),拜平章事、居相位三月。为依附另一派宦官的李逢吉所倾轧，出为同州刺史，改浙东观察使。大和三年(829)，入为尚书左丞,又出为武昌军节度使，逝世于镇。元稹的创作,以诗的成就最大。他与白居易齐名,并称“元白”，同为新乐府运动的倡导者。元稹生前曾自编其诗集、文集、与友人之合集多种。其本集收录诗赋、诏册、铭诔、论议等共 100卷，题为《元氏长庆集》。宋时只存60卷,有三种刻本:闽本（建本）,宣和六年刘麟刻；蜀本,刻者不详；浙本（越本），乾道四年洪适据刘麟本复刻。明嘉靖三十一年，董氏曾据洪适本翻刻，《四部丛刊》又据董刻本影印。1956年文学古籍刊行社另据杨循吉从陆士修借钞刊行影印本。事迹见新、旧《唐书》本传。今人陈寅恪有《元白诗笺
<br>证稿》，卞孝萱有《元稹年谱》可参看。
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷三百九十六 
<br>
<br>卷396_1 「思归乐」元稹 
<br>　　山中思归乐，尽作思归鸣。尔是此山鸟，安得失乡名。 
<br>　　应缘此山路，自古离人征。阴愁感和气，俾尔从此生。 
<br>　　我虽失乡去，我无失乡情。惨舒在方寸，宠辱将何惊。 
<br>　　浮生居大块，寻丈可寄形。身安即形乐，岂独乐咸京。 
<br>　　命者道之本，死者天之平。安问远与近，何言殇与彭。 
<br>　　君看赵工部，八十支体轻。交州二十载，一到长安城。 
<br>　　长安不须臾，复作交州行。交州又累岁，移镇广与荆。 
<br>　　归朝新天子，济济为上卿。肌肤无瘴色，饮食康且宁。 
<br>　　长安一昼夜，死者如陨星。丧车四门出，何关炎瘴萦。 
<br>　　况我三十二，百年未半程。江陵道涂近，楚俗云水清。 
<br>　　遐想玉泉寺，久闻岘山亭。此去尽绵历，岂无心赏并。 
<br>　　红餐日充腹，碧涧朝析酲。开门待宾客，寄书安弟兄。 
<br>　　闲穷四声韵，闷阅九部经。身外皆委顺，眼前随所营。 
<br>　　此意久已定，谁能求苟荣。所以官甚小，不畏权势倾。 
<br>　　倾心岂不易，巧诈神之刑。万物有本性，况复人性灵。 
<br>　　金埋无土色，玉坠无瓦声。剑折有寸利，镜破有片明。 
<br>　　我可俘为囚，我可刃为兵。我心终不死，金石贯以诚。 
<br>　　此诚患不至，诚至道亦亨。微哉满山鸟，叫噪何足听。 
<br>
<br>卷396_2 「春鸠」元稹 
<br>　　春鸠与百舌，音响讵同年。如何一时语，俱得春风怜。 
<br>　　犹知化工意，当春不生蝉。免教争叫噪，沸渭桃花前。 
<br>
<br>卷396_3 「春蝉」元稹 
<br>　　我自东归日，厌苦春鸠声。作诗怜化工，不遣春蝉生。 
<br>　　及来商山道，山深气不平。春秋两相似，虫豸百种鸣。 
<br>　　风松不成韵，蜩螗沸如羹。岂无朝阳凤，羞与微物争。 
<br>　　安得天上雨，奔浑河海倾。荡涤反时气，然后好晴明。 
<br>
<br>卷396_4 「兔丝」元稹 
<br>　　人生莫依倚，依倚事不成。君看兔丝蔓，依倚榛与荆。 
<br>　　荆榛易蒙密，百鸟撩乱鸣。下有狐兔穴，奔走亦纵横。 
<br>　　樵童斫将去，柔蔓与之并。翳荟生可耻，束缚死无名。 
<br>　　桂树月中出，珊瑚石上生。俊鹘度海食，应龙升天行。 
<br>　　灵物本特达，不复相缠萦。缠萦竟何者，荆棘与飞茎。 
<br>
<br>卷396_5 「古社」元稹 
<br>　　古社基址在，人散社不神。惟有空心树，妖狐藏魅人。 
<br>　　狐惑意颠倒，臊腥不复闻。丘坟变城郭，花草仍荆榛。 
<br>　　良田千万顷，占作天荒田。主人议芟斫，怪见不敢前。 
<br>　　那言空山烧，夜随风马奔。飞声鼓鼙震，高焰旗帜翻。 
<br>　　逡巡荆棘尽，狐兔无子孙。狐死魅人灭，烟消坛墠存。 
<br>　　绕坛旧田地，给授有等伦。农收村落盛，社树新团圆。 
<br>　　社公千万岁，永保村中民。 
<br>
<br>卷396_6 「松树」元稹 
<br>　　华山高幢幢，上有高高松。株株遥各各，叶叶相重重。 
<br>　　槐树夹道植，枝叶俱冥蒙。既无贞直干，复有罥挂虫。 
<br>　　何不种松树，使之摇清风。秦时已曾种，憔悴种不供。 
<br>　　可怜孤松意，不与槐树同。闲在高山顶，樛盘虬与龙。 
<br>　　屈为大厦栋，庇荫侯与公。不肯作行伍，俱在尘土中。 
<br>
<br>卷396_7 「芳树」元稹 
<br>　　芳树已寥落，孤英尤可嘉。可怜团团叶，盖覆深深花。 
<br>　　游蜂竞钻刺，斗雀亦纷拏。天生细碎物，不爱好光华。 
<br>　　非无歼殄法，念尔有生涯。春雷一声发，惊燕亦惊蛇。 
<br>　　清池养神蔡，已复长虾蟆。雨露贵平施，吾其春草芽。 
<br>
<br>卷396_8 「桐花」元稹 
<br>　　胧月上山馆，紫桐垂好阴。可惜暗澹色，无人知此心。 
<br>　　舜没苍梧野，凤归丹穴岑。遗落在人世，光华那复深。 
<br>　　年年怨春意，不竞桃杏林。唯占清明后，牡丹还复侵。 
<br>　　况此空馆闭，云谁恣幽寻。徒烦鸟噪集，不语山嶔岑。 
<br>　　满院青苔地，一树莲花簪。自开还自落，暗芳终暗沈。 
<br>　　尔生不得所，我愿裁为琴。安置君王侧，调和元首音。 
<br>　　安问宫徵角，先辨雅郑淫。宫弦春以君，君若春日临。 
<br>　　商弦廉以臣，臣作旱天霖。人安角声畅，人困斗不任。 
<br>　　羽以类万物，祆物神不歆。徵以节百事，奉事罔不钦。 
<br>　　五者苟不乱，天命乃可忱。君若问孝理，弹作梁山吟。 
<br>　　君若事宗庙，拊以和球琳。君若不好谏，愿献触疏箴。 
<br>　　君若不罢猎，请听荒于禽。君若侈台殿，雍门可沾襟。 
<br>　　君若傲贤隽，鹿鸣有食芩。君闻祈招什，车马勿駸駸。 
<br>　　君若欲败度，中有式如金。君闻薰风操，志气在愔愔。 
<br>　　中有阜财语，勿受来献賝.北里当绝听，祸莫大于淫。 
<br>　　南风苟不竞，无往遗之擒。奸声不入耳，巧言宁孔壬。 
<br>　　枭音亦云革，安得沴与祲。天子既穆穆，群材亦森森。 
<br>　　剑士还农野，丝人归织纴。丹凤巢阿阁，文鱼游碧浔。 
<br>　　和气浃寰海，易若溉蹄涔。改张乃可鼓，此语无古今。 
<br>　　非琴独能尔，事有谕因针。感尔桐花意，闲怨杳难禁。 
<br>　　待我持斤斧，置君为大琛。 
<br>
<br>卷396_9 「雉媒」元稹 
<br>　　双雉在野时，可怜同嗜欲。毛衣前后成，一种文章足。 
<br>　　一雉独先飞，冲开芳草绿。网罗幽草中，暗被潜羁束。 
<br>　　剪刀摧六翮，丝线缝双目。啖养能几时，依然已驯熟。 
<br>　　都无旧性灵，返与他心腹。置在芳草中，翻令诱同族。 
<br>　　前时相失者，思君意弥笃。朝朝旧处飞，往往巢边哭。 
<br>　　今朝树上啼，哀音断还续。远见尔文章，知君草中伏。 
<br>　　和鸣忽相召，鼓翅遥相瞩。畏我未肯来，又啄翳前粟。 
<br>　　敛翮远投君，飞驰势奔蹙。罥挂在君前，向君声促促。 
<br>　　信君决无疑，不道君相覆。自恨飞太高，疏罗偶然触。 
<br>　　看看架上鹰，拟食无罪肉。君意定何如，依旧雕笼宿。 
<br>
<br>卷396_10 「箭镞」元稹 
<br>　　箭镞本求利，淬砺良甚难。砺将何所用，砺以射凶残。 
<br>　　不砺射不入，不射人不安。为盗即当射，宁问私与官。 
<br>　　夜射官中盗，中之血阑干。带箭君前诉，君王悄不欢。 
<br>　　顷曾为盗者，百箭中心攒。竞将儿女泪，滴沥助辛酸。 
<br>　　君王责良帅，此祸谁为端。帅言发硎罪，不使刃稍刓. 
<br>　　君王不忍杀，逐之如迸丸。仍令后来箭，尽可头团团。 
<br>　　发硎去虽远，砺镞心不阑。会射蛟螭尽，舟行无恶澜。 
<br>
<br>卷396_11 「赛神」元稹 
<br>　　村落事妖神，林木大如村。事来三十载，巫觋传子孙。 
<br>　　村中四时祭，杀尽鸡与豚。主人不堪命，积燎曾欲燔。 
<br>　　旋风天地转，急雨江河翻。采薪持斧者，弃斧纵横奔。 
<br>　　山深多掩映，仅免鲸鲵吞。主人集邻里，各各持酒樽。 
<br>　　庙中再三拜，愿得禾稼存。去年大巫死，小觋又妖言。 
<br>　　邑中神明宰，有意效西门。焚除计未决，伺者迭乘轩。 
<br>　　庙深荆棘厚，但见狐兔蹲。巫言小神变，可验牛马蕃。 
<br>　　邑吏齐进说，幸勿祸乡原。逾年计不定，县听良亦烦。 
<br>　　涉夏祭时至，因令修四垣。忧虞神愤恨，玉帛意弥敦。 
<br>　　我来神庙下，箫鼓正喧喧。因言遣妖术，灭绝由本根。 
<br>　　主人中罢舞，许我重叠论。蜉蝣生湿处，鸱鸮集黄昏。 
<br>　　主人邪心起，气焰日夜繁。狐狸得蹊径，潜穴主人园。 
<br>　　腥臊袭左右，然后托丘樊。岁深树成就，曲直可轮辕。 
<br>　　幽妖尽依倚，万怪之所屯。主人一心好，四面无篱藩。 
<br>　　命樵执斤斧，怪木宁遽髡。主人且倾听，再为谕清浑。 
<br>　　阿胶在末派，罔象游上源。灵药逡巡尽，黑波朝夕喷。 
<br>　　神龙厌流浊，先伐鼍与鼋。鼋鼍在龙穴，妖气常郁温。 
<br>　　主人恶淫祀，先去邪与惛。惛邪中人意，蛊祸蚀精魂。 
<br>　　德胜妖不作，势强威亦尊。计穷然后赛，后赛复何恩。 
<br>
<br>卷396_12 「大觜乌」元稹 
<br>　　阳乌有二类，嘴白者名慈。求食哺慈母，因以此名之。 
<br>　　饮啄颇廉俭，音响亦柔雌。百巢同一树，栖宿不复疑。 
<br>　　得食先反哺，一身常苦羸。缘知五常性，翻被众禽欺。 
<br>　　其一觜大者，攫搏性贪痴。有力强如鹘，有爪利如锥。 
<br>　　音声甚eT嗗，潜通妖怪词。受日馀光庇，终天无死期。 
<br>　　翱翔富人屋，栖息屋前枝。巫言此乌至，财产日丰宜。 
<br>　　主人一心惑，诱引不知疲。转见乌来集，自言家转孳。 
<br>　　白鹤门外养，花鹰架上维。专听乌喜怒，信受若神龟。 
<br>　　举家同此意，弹射不复施。往往清池侧，却令鹓鹭随。 
<br>　　群乌饱粱肉，毛羽色泽滋。远近恣所往，贪残无不为。 
<br>　　巢禽攫雏卵，厩马啄疮痍。渗沥脂膏尽，凤凰那得知。 
<br>　　主人一朝病，争向屋檐窥。呦鷕呼群鵩，翩翻集怪鸱。 
<br>　　主人偏养者，啸聚最奔驰。夜半仍惊噪，鸺鶹逐老狸。 
<br>　　主人病心怯，灯火夜深移。左右虽无语，奄然皆泪垂。 
<br>　　平明天出日，阴魅走参差。乌来屋檐上，又惑主人儿。 
<br>　　儿即富家业，玩好方爱奇。占募能言鸟，置者许高赀。 
<br>　　陇树巢鹦鹉，言语好光仪。美人倾心献，雕笼身自持。 
<br>　　求者临轩坐，置在白玉墀。先问鸟中苦，便言乌若斯。 
<br>　　众乌齐搏铄，翠羽几离披。远掷千馀里，美人情亦衰。 
<br>　　举家惩此患，事乌逾昔时。向言池上鹭，啄肉寝其皮。 
<br>　　夜漏天终晓，阴云风定吹。况尔乌何者，数极不知危。 
<br>　　会结弥天网，尽取一无遗。常令阿阁上，宛宛宿长离。 
<br>
<br>卷396_13 「分水岭」元稹 
<br>　　崔嵬分水岭，高下与云平。上有分流水，东西随势倾。 
<br>　　朝同一源出，暮隔千里情。风雨各自异，波澜相背惊。 
<br>　　势高竞奔注，势曲已回萦。偶值当途石，蹙缩又纵横。 
<br>　　有时遭孔穴，变作呜咽声。褊浅无所用，奔波奚所营。 
<br>　　团团井中水，不复东西征。上应美人意，中涵孤月明。 
<br>　　旋风四面起，并深波不生。坚冰一时合，井深冻不成。 
<br>　　终年汲引绝，不耗复不盈。五月金石铄，既寒亦既清。 
<br>　　易时不易性，改邑不改名。定如拱北极，莹若烧玉英。 
<br>　　君门客如水，日夜随势行。君看守心者，井水为君盟。 
<br>
<br>卷396_14 「四皓庙」元稹 
<br>　　巢由昔避世，尧舜不得臣。伊吕虽急病，汤武乃可君。 
<br>　　四贤胡为者，千载名氛氲。显晦有遗迹，前后疑不伦。 
<br>　　秦政虐天下，黩武穷生民。诸侯战必死，壮士眉亦颦。 
<br>　　张良韩孺子，椎碎属车轮。遂令英雄意，日夜思报秦。 
<br>　　先生相将去，不复婴世尘。云卷在孤岫，龙潜为小鳞。 
<br>　　秦王转无道，谏者鼎镬亲。茅焦脱衣谏，先生无一言。 
<br>　　赵高杀二世，先生如不闻。刘项取天下，先生游白云。 
<br>　　海内八年战，先生全一身。汉业日已定，先生名亦振。 
<br>　　不得为济世，宜哉为隐沦。如何一朝起，屈作储贰宾。 
<br>　　安存孝惠帝，摧悴戚夫人。舍大以谋细，虬盘而蠖伸。 
<br>　　惠帝竟不嗣，吕氏祸有因。虽怀安刘志，未若周与陈。 
<br>　　皆落子房术，先生道何屯。出处贵明白，故吾今有云。 
<br>
<br>卷三百九十七 
<br>
<br>卷397_1 「青云驿」元稹 
<br>　　岧峣青云岭，下有千仞谿.裴回不可上，人倦马亦嘶。 
<br>　　愿登青云路，若望丹霞梯。谓言青云驿，绣户芙蓉闺。 
<br>　　谓言青云骑，玉勒黄金蹄。谓言青云具，瑚琏杂象犀。 
<br>　　谓言青云吏，的的颜如珪。怀此青云望，安能复久稽。 
<br>　　攀援信不易，风雨正凄凄。已怪杜鹃鸟，先来山下啼。 
<br>　　才及青云驿，忽遇蓬蒿妻。延我开荜户，凿窦宛如圭。 
<br>　　逡巡吏来谒，头白颜色黧。馈食频叫噪，假器仍乞醯。 
<br>　　向时延我者，共舍藿与藜。乘我牂牁马，蒙茸大如羝。 
<br>　　悔为青云意，此意良噬脐。昔游蜀门下，有驿名青泥。 
<br>　　闻名意惨怆，若坠牢与狴。云泥异所称，人物一以齐。 
<br>　　复闻阊阖上，下视日月低。银城蕊珠殿，玉版金字题。 
<br>　　大帝直南北，群仙侍东西。龙虎俨队仗，雷霆轰鼓鼙。 
<br>　　元君理庭内，左右桃花蹊。丹霞烂成绮，景云轻若绨。 
<br>　　天池光滟滟，瑶草绿萋萋。众真千万辈，柔颜尽如荑。 
<br>　　手持凤尾扇，头戴翠羽笄。云韶互铿戛，霞服相提携。 
<br>　　双双发皓齿，各各扬轻袿.天祚乐未极，溟波浩无堤。 
<br>　　秽贱灵所恶，安肯问黔黎。桑田变成海，宇县烹为齑。 
<br>　　虚皇不愿见，云雾重重翳。大帝安可梦，阊阖何由跻。 
<br>　　灵物可见者，愿以谕端倪。虫蛇吐云气，妖氛变虹霓。 
<br>　　获麟书诸册，豢龙醢为臡.凤凰占梧桐，丛杂百鸟栖。 
<br>　　野鹤啄腥虫，贪饕不如鸡。山鹿藏窟穴，虎豹吞其麛。 
<br>　　灵物比灵境，冠履宁甚睽。道胜即为乐，何惭居稗稊。 
<br>　　金张好车马，於陵亲灌畦。在梁或在火，不变玉与鹈。 
<br>　　上天勿行行，潜穴勿凄凄。吟此青云谕，达观终不迷。 
<br>
<br>卷397_2 「阳城驿」元稹 
<br>　　商有阳城驿，名同阳道州。阳公没已久，感我泪交流。 
<br>　　昔公孝父母，行与曾闵俦。既孤善兄弟，兄弟和且柔。 
<br>　　一夕不相见，若怀三岁忧。遂誓不婚娶，没齿同衾裯. 
<br>　　妹夫死他县，遗骨无人收。公令季弟往，公与仲弟留。 
<br>　　相别竟不得，三人同远游。共负他乡骨，归来藏故丘。 
<br>　　栖迟居夏邑，邑人无苟偷。里中竞长短，来问劣与优。 
<br>　　官刑一朝耻，公短终身羞。公亦不遗布，人自不盗牛。 
<br>　　问公何能尔，忠信先自修。发言当道理，不顾党与雠。 
<br>　　声香渐翕习，冠盖若云浮。少者从公学，老者从公游。 
<br>　　往来相告报，县尹与公侯。名落公卿口，涌如波荐舟。 
<br>　　天子得闻之，书下再三求。书中愿一见，不异旱地虬。 
<br>　　何以持为聘，束帛藉琳球。何以持为御，驷马驾安輈. 
<br>　　公方伯夷操，事殷不事周。我实唐士庶，食唐之田畴。 
<br>　　我闻天子忆，安敢专自由。来为谏大夫，朝夕侍冕旒。 
<br>　　希夷惇薄俗，密勿献良筹。神医不言术，人瘼曾暗瘳。 
<br>　　月请谏官俸，诸弟相对谋。皆曰亲戚外，酒散目前愁。 
<br>　　公云不有尔，安得此嘉猷。施馀尽酤酒，客来相献酬。 
<br>　　日旰不谋食，春深仍弊裘。人心良戚戚，我乐独由由。 
<br>　　贞元岁云暮，朝有曲如钩。风波势奔蹙，日月光绸缪。 
<br>　　齿牙属为猾，禾黍暗生蟊。岂无司言者，肉食吞其喉。 
<br>　　岂无司搏者，利柄扼其鞲。鼻复势气塞，不得辩薰莸。 
<br>　　公虽未显谏，惴惴如患瘤。飞章八九上，皆若珠暗投。 
<br>　　炎炎日将炽，积燎无人抽。公乃帅其属，决谏同报仇。 
<br>　　延英殿门外，叩阁仍叩头。且曰事不止，臣谏誓不休。 
<br>　　上知不可遏，命以美语酬。降官司成署，俾之为赘疣。 
<br>　　奸心不快活，击刺砺戈矛。终为道州去，天道竟悠悠。 
<br>　　遂令不言者，反以言为訧.喉舌坐成木，鹰鹯化为鸠。 
<br>　　避权如避虎，冠豸如冠猴。平生附我者，诗人称好逑。 
<br>　　私来一执手，恐若坠诸沟。送我不出户，决我不回眸。 
<br>　　唯有太学生，各具粮与糇。咸言公去矣，我亦去荒陬。 
<br>　　公与诸生别，步步驻行驺。有生不可诀，行行过闽瓯。 
<br>　　为师得如此，得为贤者不。道州闻公来，鼓舞歌且讴。 
<br>　　昔公居夏邑，狎人如狎鸥。况自为刺史，岂复援鼓桴。 
<br>　　滋章一时罢，教化天下遒。炎瘴不得老，英华忽已秋。 
<br>　　有鸟哭杨震，无儿悲邓攸。唯馀门弟子，列树松与楸。 
<br>　　今来过此驿，若吊汨罗洲。祠曹讳羊祜，此驿何不侔。 
<br>　　我愿避公讳，名为避贤邮。此名有深意，蔽贤天所尤。 
<br>　　吾闻玄元教，日月冥九幽。幽阴蔽翳者，永为幽翳囚。 
<br>
<br>卷397_3 「苦雨」元稹 
<br>　　江瘴气候恶，庭空田地芜。烦昏一日内，阴暗三四殊。 
<br>　　巢燕污床席，苍蝇点肌肤。不足生诟怒，但若寡欢娱。 
<br>　　夜来稍清晏，放体阶前呼。未饱风月思，已为蚊蚋图。 
<br>　　我受簪组身，我生天地炉。炎蒸安敢倦，虫豸何时无。 
<br>　　凌晨坐堂庑，努力泥中趋。官家事不了，尤悔亦可虞。 
<br>　　门外竹桥折，马惊不敢逾。回头命僮御，向我色踟蹰。 
<br>　　自顾方濩落，安能相诘诛。隐忍心愤恨，翻为声喣愉。 
<br>　　逡巡崔嵬日，杲曜东南隅。已复云蔽翳，不使及泥涂。 
<br>　　良农尽蒲苇，厚地积潢污。三光不得照，万物何由苏。 
<br>　　安得飞廉车，磔裂云将躯。又提精阳剑，蛟螭支节屠。 
<br>　　阴沴皆电扫，幽妖亦雷驱。煌煌启阊阖，轧轧掉乾枢。 
<br>　　东西生日月，昼夜如转珠。百川朝巨海，六龙蹋亨衢。 
<br>　　此意倍寥廓，时来本须臾。今也泥鸿洞，鼋鼍真得途。 
<br>
<br>卷397_4 「种竹」元稹 
<br>　　昔公怜我直，比之秋竹竿。秋来苦相忆，种竹厅前看。 
<br>　　失地颜色改，伤根枝叶残。清风犹淅淅，高节空团团。 
<br>　　鸣蝉聒暮景，跳蛙集幽阑。尘土复昼夜，梢云良独难。 
<br>　　丹丘信云远，安得临仙坛。瘴江冬草绿，何人惊岁寒。 
<br>　　可怜亭亭干，一一青琅玕.孤凤竟不至，坐伤时节阑。 
<br>
<br>卷397_5 「和乐天赠樊著作」元稹 
<br>　　君为著作诗，志激词且温。璨然光扬者，皆以义烈闻。 
<br>　　千虑竟一失，冰玉不断痕。谬予顽不肖，列在数子间。 
<br>　　因君讥史氏，我亦能具陈。羲黄眇云远，载籍无遗文。 
<br>　　煌煌二帝道，铺设在典坟。尧心惟舜会，因著为话言。 
<br>　　皋夔益稷禹，粗得无间然。缅然千载后，后圣曰孔宣。 
<br>　　迥知皇王意，缀书为百篇。是时游夏辈，不敢措舌端。 
<br>　　信哉作遗训，职在圣与贤。如何至近古，史氏为闲官。 
<br>　　但令识字者，窃弄刀笔权。由心书曲直，不使当世观。 
<br>　　贻之千万代，疑言相并传。人人异所见，各各私所遍。 
<br>　　以是曰褒贬，不如都无焉。况乃丈夫志，用舍贵当年。 
<br>　　顾予有微尚，愿以出处论。出非利吾已，其出贵道全。 
<br>　　全道岂虚设，道全当及人。全则富与寿，亏则饥与寒。 
<br>　　遂我一身逸，不如万物安。解悬不泽手，拯溺无折旋。 
<br>　　神哉伊尹心，可以冠古先。其次有独善，善己不善民。 
<br>　　天地为一物，死生为一源。合杂分万变，忽若风中尘。 
<br>　　抗哉巢由志，尧舜不可迁。舍此二者外，安用名为宾。 
<br>　　持谢著书郎，愚不愿有云。 
<br>
<br>卷397_6 「和乐天感鹤」元稹 
<br>　　我有所爱鹤，毛羽霜雪妍。秋霄一滴露，声闻林外天。 
<br>　　自随卫侯去，遂入大夫轩。云貌久已隔，玉音无复传。 
<br>　　吟君感鹤操，不觉心惕然。无乃予所爱，误为微物迁。 
<br>　　因兹谕直质，未免柔细牵。君看孤松树，左右萝茑缠。 
<br>　　既可习为饱，亦可薰为荃。期君常善救，勿令终弃捐。 
<br>
<br>卷397_7 「谕宝二首」元稹 
<br>　　沉玉在弱泥，泥弱玉易沉。扶桑寒日薄，不照万丈心。 
<br>　　安得潜渊虬，拔壑超邓林。泥封泰山阯，水散旱天霖。 
<br>　　洗此泥下玉，照耀台殿深。刻为传国宝，神器人不侵。 
<br>　　冰置白玉壶，始见清皎洁。珠穿殷红缕，始见明洞彻。 
<br>　　镆铘无人淬，两刃幽壤铁。秦镜无人拭，一片埋雾月。 
<br>　　骥跼环堵中，骨附筋入节。虬蟠尺泽内，鱼贯蛙同穴。 
<br>　　艅艎无巨海，浮浮矜瀎潏。栋梁无广厦，颠倒卧霜雪。 
<br>　　大鹏无长空，举翮受羁绁。豫樟无厚地，危柢真卼臲. 
<br>　　圭璧无卞和，甘与顽石列。舜禹无陶尧，名随腐草灭。 
<br>　　神功伏神物，神物神乃别。神人不世出，所以神功绝。 
<br>　　神物岂徒然，用之乃施设。禹功九州理，舜德天下悦。 
<br>　　璧充传国玺，圭用祈太折。千寻豫樟干，九万大鹏歇。 
<br>　　栋梁庇生民，艅艎济来哲。虬腾旱天雨，骥骋流电掣。 
<br>　　镜悬奸胆露，剑拂妖蛇裂。珠玉照乘光，冰莹环坐热。 
<br>　　此物比在泥，斯言为谁发。于今尽凡耳，不为君不说。 
<br>
<br>卷397_8 「说剑」元稹 
<br>　　吾友有宝剑，密之如密友。我实胶漆交，中堂共杯酒。 
<br>　　酒酣肝胆露，恨不眼前剖。高唱荆卿歌，乱击相如缶。 
<br>　　更击复更唱，更酌亦更寿。白虹坐上飞，青蛇匣中吼。 
<br>　　我闻音响异，疑是干将偶。为君再拜言，神物可见不。 
<br>　　君言我所重，我自为君取。迎箧已焚香，近鞘先泽手。 
<br>　　徐抽寸寸刃，渐屈弯弯肘。杀杀霜在锋，团团月临纽。 
<br>　　逡巡潜虬跃，郁律惊左右。霆电满室光，蛟龙绕身走。 
<br>　　我为捧之泣，此剑别来久。铸时近山破，藏在松桂朽。 
<br>　　幽匣狱底埋，神人水心守。本是稽泥淬，果非雷焕有。 
<br>　　我欲评剑功，愿君良听受。剑可剸犀兕，剑可切琼玖。 
<br>　　剑决天外云，剑冲日中斗。剑隳妖蛇腹，剑拂佞臣首。 
<br>　　太古初断鳌，武王亲击纣。燕丹卷地图，陈平绾花绶。 
<br>　　曾被桂树枝，寒光射林薮。曾经铸农器，利用翦稂莠。 
<br>　　神物终变化，复为龙牝牡。晋末武库烧，脱然排户牖。 
<br>　　为欲扫群胡，散作弥天帚。自兹失所往，豪英共为诟。 
<br>　　今复谁人铸，挺然千载后。既非古风胡，无乃近鸦九。 
<br>　　自我与君游，平生益自负。况擎宝剑出，重以雄心扣。 
<br>　　此剑何太奇，此心何太厚。劝君慎所用，所用无或苟。 
<br>　　潜将辟魑魅，勿但防妾妇。留斩泓下蛟，莫试街中狗。 
<br>　　君今困泥滓，我亦坌尘垢。俗耳惊大言，逢人少开口。 
<br>
<br>卷397_9 「书异」元稹 
<br>　　孟冬初寒月，渚泽蒲尚青。飘萧北风起，皓雪纷满庭。 
<br>　　行过冬至后，冻闭万物零。奔浑驰暴雨，骤鼓轰雷霆。 
<br>　　传云不终日，通宵曾莫停。瘴云愁拂地，急溜疑注瓶。 
<br>　　汹涌潢潦浊，喷薄鲸鲵腥。跳趫井蛙喜，突兀水怪形。 
<br>　　飞蚋奔不死，修蛇蛰再醒。应龙非时出，无乃岁不宁。 
<br>　　吾闻阴阳户，启闭各有扃。后时无肃杀，废职乃玄冥。 
<br>　　座配五天帝，荐用百品珍。权为祝融夺，神其焉得灵。 
<br>　　春秋雷电异，则必书诸经。仲冬雷雨苦，愿省蒙蔽刑。 
<br>
<br>卷397_10 「和乐天折剑头」元稹 
<br>　　闻君得折剑，一片雄心起。讵意铁蛟龙，潜在延津水。 
<br>　　风云会一合，呼吸期万里。雷震山岳碎，电斩鲸鲵死。 
<br>　　莫但宝剑头，剑头非此比。 
<br>
<br>卷三百九十八 
<br>
<br>卷398_1 「松鹤」元稹 
<br>　　渚宫本坳下，佛庙有台阁。台下三四松，低昂势前却。 
<br>　　是时晴景丽，松梢残雪薄。日色相玲珑，纤云映罗幕。 
<br>　　逡巡九霄外，似振风中铎。渐见尺帛光，孤飞唳空鹤。 
<br>　　裴回耀霜雪，顾慕下寥廓。蹋动樛盘枝，龙蛇互跳跃。 
<br>　　俯瞰九江水，旁瞻万里壑。无心眄乌鸢，有字悲城郭。 
<br>　　清角已沉绝，虞韶亦冥寞。鶱翻勿重留，幸及钧天作。 
<br>
<br>卷398_2 「竞渡」元稹 
<br>　　吾观竞舟子，因测大竞源。天地昔将竞，蓬勃昼夜昏。 
<br>　　龙蛇相嗔薄，海岱俱崩奔。群动皆搅挠，化作流浑浑。 
<br>　　数极斗心息，太和蒸混元。一气忽为二，矗然画乾坤。 
<br>　　日月复照耀，春秋递寒温。八荒坦以旷，万物罗以繁。 
<br>　　圣人中间立，理世了不烦。延绵复几岁，逮及羲与轩。 
<br>　　炎皇炽如炭，蚩尤扇其燔。有熊竞心起，驱兽出林樊。 
<br>　　一战波委焰，再战火燎原。战讫天下定，号之为轩辕。 
<br>　　自是岂无竞，琐细不复言。其次有龙竞，竞渡龙之门。 
<br>　　龙门浚如泻，淙射不可援。赤鳞化时至，唐突鳍鬣掀。 
<br>　　乘风瞥然去，万里黄河翻。接瞬电烻出，微吟霹雳喧。 
<br>　　傍瞻旷宇宙，俯瞰卑昆仑。庶类咸在下，九霄行易扪。 
<br>　　倏辞蛙黾穴，遽排天帝阍。回悲曝鳃者，未免鲸鲵吞。 
<br>　　帝命泽诸夏，不弃虫与昆。随时布膏露，称物施厚恩。 
<br>　　草木沾我润，豚鱼望我蕃。向来同竞辈，岂料由我存。 
<br>　　壮哉龙竞渡，一竞身独尊。舍此皆蚁斗，竞舟何足论。 
<br>
<br>卷398_3 「寺院新竹」元稹 
<br>　　宝地琉璃坼，紫苞琅玕踊。亭亭巧于削，一一大如拱。 
<br>　　冰碧林外寒，峰峦眼前耸。槎枒矛戟合，屹仡龙蛇动。 
<br>　　烟泛翠光流，岁馀霜彩重。风朝竽籁过，雨夜鬼神恐。 
<br>　　佳色有鲜妍，修茎无拥肿。节高迷玉镞，箨缀疑花捧。 
<br>　　讵必太山根，本自仙坛种。谁令植幽壤，复此依闲冗。 
<br>　　居然霄汉姿，坐受藩篱壅。噪集倦鸱乌，炎昏繁蠛蠓。 
<br>　　未遭伶伦听，非安子犹宠。威凤来有时，虚心岂无奉。 
<br>
<br>卷398_4 「酬别致用」元稹 
<br>　　风行自委顺，云合非有期。神哉心相见，无眹安得离。 
<br>　　我有恳愤志，三十无人知。修身不言命，谋道不择时。 
<br>　　达则济亿兆，穷亦济毫厘。济人无大小，誓不空济私。 
<br>　　研几未淳熟，与世忽参差。意气一为累，猜仍良已随。 
<br>　　昨来窜荆蛮，分与平生隳。那言返为遇，获见心所奇。 
<br>　　一见肺肝尽，坦然无滞疑。感念交契定，泪流如断縻。 
<br>　　此交定生死，非为论盛衰。此契宗会极，非谓同路歧。 
<br>　　君今虎在柙，我亦鹰就羁。驯养保性命，安能奋殊姿。 
<br>　　玉色深不变，井水挠不移。相看各年少，未敢深自悲。 
<br>
<br>卷398_5 「竹部（石首县界）」元稹 
<br>　　竹部竹山近，岁伐竹山竹。伐竹岁亦深，深林隔深谷。 
<br>　　朝朝冰雪行，夜夜豺狼宿。科首霜断蓬，枯形烧馀木。 
<br>　　一束十馀茎，千钱百馀束。得钱盈千百，得粟盈斗斛。 
<br>　　归来不买食，父子分半菽。持此欲何为，官家岁输促。 
<br>　　我来荆门掾，寓食公堂肉。岂惟遍妻孥，亦以及僮仆。 
<br>　　分尔有限资，饱我无端腹。愧尔不复言，尔生何太蹙。 
<br>
<br>卷398_6 「赛神」元稹 
<br>　　楚俗不事事，巫风事妖神。事妖结妖社，不问疏与亲。 
<br>　　年年十月暮，珠稻欲垂新。家家不敛获，赛妖无富贫。 
<br>　　杀牛贳官酒，椎鼓集顽民。喧阗里闾隘，凶酗日夜频。 
<br>　　岁暮雪霜至，稻珠随陇湮。吏来官税迫，求质倍称缗。 
<br>　　贫者日消铄，富亦无仓囷。不谓事神苦，自言诚不真。 
<br>　　岳阳贤刺史，念此为俗屯。未可一朝去，俾之为等伦。 
<br>　　粗许存习俗，不得呼党人。但许一日泽，不得月与旬。 
<br>　　吾闻国侨理，三年名乃振。巫风燎原久，未必怜徙薪。 
<br>　　我来歌此事，非独歌政仁。此事四邻有，亦欲闻四邻。 
<br>
<br>卷398_7 「竞舟」元稹 
<br>　　楚俗不爱力，费力为竞舟。买舟俟一竞，竞敛贫者赇。 
<br>　　年年四五月，茧实麦小秋。积水堰堤坏，拔秧蒲稗稠。 
<br>　　此时集丁壮，习竞南亩头。朝饮村社酒，暮椎邻舍牛。 
<br>　　祭船如祭祖，习竞如习雠。连延数十日，作业不复忧。 
<br>　　君侯馔良吉，会客陈膳羞。画鹢四来合，大竞长江流。 
<br>　　建标明取舍，胜负死生求。一时欢呼罢，三月农事休。 
<br>　　岳阳贤刺史，念此为俗疣。习俗难尽去，聊用去其尤。 
<br>　　百船不留一，一竞不滞留。自为里中戏，我亦不寓游。 
<br>　　吾闻管仲教，沐树惩堕游。节此淫竞俗，得为良政不。 
<br>　　我来歌此事，非独歌此州。此事数州有，亦欲闻数州。 
<br>
<br>卷398_8 「茅舍」元稹 
<br>　　楚俗不理居，居人尽茅舍。茅苫竹梁栋，茅疏竹仍罅。 
<br>　　边缘堤岸斜，诘屈檐楹亚。篱落不蔽肩，街衢不容驾。 
<br>　　南风五月盛，时雨不来下。竹蠹茅亦干，迎风自焚灺。 
<br>　　防虞集邻里，巡警劳昼夜。遗烬一星然，连延祸相嫁。 
<br>　　号呼怜谷帛，奔走伐桑柘。旧架已新焚，新茅又初架。 
<br>　　前日洪州牧，念此常嗟讶。牧民未及久，郡邑纷如化。 
<br>　　峻邸俨相望，飞甍远相跨。旗亭红粉泥，佛庙青鸳瓦。 
<br>　　斯事才未终，斯人久云谢。有客自洪来，洪民至今藉。 
<br>　　惜其心太亟，作役无容暇。台观亦已多，工徒稍冤咤。 
<br>　　我欲他郡长，三时务耕稼。农收次邑居，先室后台榭。 
<br>　　启闭既及期，公私亦相借。度材无强略，庀役有定价。 
<br>　　不使及僭差，粗得御寒夏。火至殊陈郑，人安极嵩华。 
<br>　　谁能继此名，名流袭兰麝。五袴有前闻，斯言我非诈。 
<br>
<br>卷398_9 「后湖」元稹 
<br>　　荆有泥泞水，在荆之邑郛。郛前水在后，谓之为后湖。 
<br>　　环湖十馀里，岁积潢与污。臭腐鱼鳖死，不植菰与蒲。 
<br>　　郑公理三载，其理用喣愉。岁稔民四至，隘廛亦隘衢。 
<br>　　公乃署其地，为民先矢谟。人人傥自为，我亦不庀徒。 
<br>　　下里得闻之，各各相俞俞。提携翁及孙，捧戴妇与姑。 
<br>　　壮者负砾石，老亦捽茅刍。斤磨片片雪，椎隐连连珠。 
<br>　　朝餐布庭落，夜宿完户枢。邻里近相告，新戚远相呼。 
<br>　　鬻者自为鬻，酤者自为酤。鸡犬丰中市，人民岐下都。 
<br>　　百年废滞所，一旦奥浩区。我实司水土，得为官事无。 
<br>　　人言贱事贵，贵直不贵谀。此实公所小，安用歌袴襦。 
<br>　　答云潭及广，以至鄂与吴。万里尽泽国，居人皆垫濡。 
<br>　　富者不容盖，贫者不庇躯。得不歌此事，以我为楷模。 
<br>
<br>卷398_10 「八骏图诗」元稹 
<br>　　穆满志空阔，将行九州野。神驭四来归，天与八骏马。 
<br>　　龙种无凡性，龙行无暂舍。朝辞扶桑底，暮宿昆仑下。 
<br>　　鼻息吼春雷，蹄声裂寒瓦。尾掉沧波黑，汗染白云赭。 
<br>　　华輈本修密，翠盖尚妍冶。御者腕不移，乘者寐不假。 
<br>　　车无轮扁斫，辔无王良把。虽有万骏来，谁是敢骑者。 
<br>
<br>卷398_11 「画松」元稹 
<br>　　张璪画古松，往往得神骨。翠帚扫春风，枯龙戛寒月。 
<br>　　流传画师辈，奇态尽埋没。纤枝无萧洒，顽干空突兀。 
<br>　　乃悟埃尘心，难状烟霄质。我去淅阳山，深山看真物。 
<br>
<br>卷398_12 「遣兴十首」元稹 
<br>　　始见梨花房，坐对梨花白。行看梨叶青，已复梨叶赤。 
<br>　　严霜九月半，危蒂几时客。况有高高原，秋风四来迫。 
<br>　　莫厌夏日长，莫愁冬日短。欲识短复长，君看寒又暖。 
<br>　　城中百万家，冤哀杂丝管。草没奉诚园，轩车昔曾满。 
<br>　　孤竹迸荒园，误与蓬麻列。久拥萧萧风，空长高高节。 
<br>　　严霜荡群秽，蓬断麻亦折。独立转亭亭，心期凤凰别。 
<br>　　艳艳翦红英，团团削翠茎。托根在褊浅，因依泥滓生。 
<br>　　中有合欢蕊，池枯难遽呈。凉宵露华重，低徊当月明。 
<br>　　晚荷犹展卷，早蝉遽萧嘹。露叶行已重，况乃江风摇。 
<br>　　炎夏火再伏，清商暗回飙。寄言抱志士，日月东西跳。 
<br>　　买马买锯牙，买犊买破车。养禽当养鹘，种树先种花。 
<br>　　人生负俊健，天意与光华。莫学蚯蚓辈，食泥近土涯。 
<br>　　爱直莫爱夸，爱疾莫爱斜。爱谟莫爱诈，爱施莫爱奢。 
<br>　　择才不求备，任物不过涯。用人如用己，理国如理家。 
<br>　　z8々刀刃光，弯弯弓面张。入水斩犀兕，上山椎虎狼。 
<br>　　里中无老少，唤作癫儿郎。一日风云会，横行归故乡。 
<br>　　团团规内星，未必明如月。托迹近北辰，周天无沦没。 
<br>　　老人在南极，地远光不发。见则寿圣明，愿照高高阙。 
<br>　　河清谅嘉瑞，吾帝真圣人。时哉不我梦，此时为废民。 
<br>　　光阴本跳踯，功业劳苦辛。一到江陵郡，三年成去尘。 
<br>
<br>卷398_1 「野节鞭」元稹 
<br>　　神鞭鞭宇宙，玉鞭鞭骐骥。紧綛野节鞭，本用鞭赑屃。 
<br>　　使君鞭甚长，使君马亦利。司马并马行，司马马憔悴。 
<br>　　短鞭不可施，疾步无由致。使君驻马言，愿以长鞭遗。 
<br>　　此遗不寻常，此鞭不容易。金坚无缴绕，玉滑无尘腻。 
<br>　　青蛇坼生石，不刺山阿地。乌龟旋眼斑，不染江头泪。 
<br>　　长看雷雨痕，未忍驽骀试。持用换所持，无令等闲弃。 
<br>　　答云君何奇，赠我君所贵。我用亦不凡，终身保明义。 
<br>　　誓以鞭奸顽，不以鞭蹇踬。指撝狡兔踪，决挞怪龙睡。 
<br>　　惜令寸寸折，节节不虚坠。因作换鞭诗，诗成谓同志。 
<br>　　而我得闻之，笑君年少意。安用换长鞭，鞭长亦奚为。 
<br>　　我有鞭尺馀，泥抛风雨渍。不拟闲赠行，唯将烂夸醉。 
<br>　　春来信马头，款缓花前辔。愿我迟似挛，饶君疾如翅。 
<br>
<br>卷三百九十九 
<br>
<br>卷399_1 「旱灾自咎，贻七县宰同州时」元稹 
<br>　　吾闻上帝心，降命明且仁。臣稹苟有罪，胡不灾我身。 
<br>　　胡为旱一州，祸此千万人。一旱犹可忍，其旱亦已频。 
<br>　　腊雪不满地，膏雨不降春。恻恻诏书下，半减麦与缗。 
<br>　　半租岂不薄，尚竭力与筋。竭力不敢惮，惭戴天子恩。 
<br>　　累累妇拜姑，呐呐翁语孙。禾黍日夜长，足得盈我囷。 
<br>　　还填折粟税，酬偿贳麦邻。苟无公私责，饮水不为贫。 
<br>　　欢言未盈口，旱气已再振。六月天不雨，秋孟亦既旬。 
<br>　　区区昧陋积，祷祝非不勤。日驰衰白颜，再拜泥甲鳞。 
<br>　　归来重思忖，愿告诸邑君。以彼天道远，岂如人事亲。 
<br>　　团团囹圄中，无乃冤不申。扰扰食廪内，无乃奸有因。 
<br>　　轧轧输送车，无乃使不伦。遥遥负担卒，无乃役不均。 
<br>　　今年无大麦，计与珠玉滨。村胥与里吏，无乃求取繁。 
<br>　　符下敛钱急，值官因酒嗔。诛求与挞罚，无乃不逡巡。 
<br>　　生小下里住，不曾州县门。诉词千万恨，无乃不得闻。 
<br>　　强豪富酒肉，穷独无刍薪。俱由案牍吏，无乃移祸屯。 
<br>　　官分市井户，迭配水陆珍。未蒙所偿直，无乃不敢言。 
<br>　　有一于此事，安可尤苍旻.借使漏刑宪，得不虞鬼神。 
<br>　　自顾顽滞牧，坐贻灾沴臻。上羞朝廷寄，下愧闾里民。 
<br>　　岂无神明宰，为我同苦辛。共布慈惠语，慰此衢客尘。 
<br>
<br>卷399_2 「虫豸诗。巴蛇（三首）」元稹 
<br>　　巴蛇千种毒，其最鼻褰蛇。掉舌翻红焰，盘身蹙白花。 
<br>　　喷人竖毛发，饮浪沸泥沙。欲学叔敖瘗，其如多似麻。 
<br>　　越岭南滨海，武都西隐戎。雄黄假名石，鷣鸟远难笼。 
<br>　　讵有隳肠计，应无破脑功。巴山昼昏黑，妖雾毒濛濛。 
<br>　　汉帝斩蛇剑，晋时烧上天。自兹繁巨蟒，往往寿千年。 
<br>　　白昼遮长道，青溪蒸毒烟。战龙苍海外，平地血浮船。 
<br>
<br>卷399_3 「虫豸诗。蛒蜂（三首）」元稹 
<br>　　巴蛇蟠窟穴，穴下有巢蜂。近树禽垂翅，依原兽绝踪。 
<br>　　微遭断手足，厚毒破心胸。昔甚招魂句，那知眼自逢。 
<br>　　梨笑清都月，蜂游紫殿春。构脾分部伍，嚼蕊奉君亲。 
<br>　　翅羽颇同类，心神固异伦。安知人世里，不有噬人人。 
<br>　　兰蕙本同畹，蜂蛇亦杂居。害心俱毒螫，妖焰两吹嘘。 
<br>　　雷蛰吞噬止，枯焚巢穴除。可怜相济恶，勿谓祸无馀。 
<br>
<br>卷399_4 「虫豸诗。蜘蛛（三首）」元稹 
<br>　　蜘蛛天下足，巴蜀就中多。缝隙容长踦，虚空织横罗。 
<br>　　萦缠伤竹柏，吞噬及虫蛾。为送佳人喜，珠栊无奈何。 
<br>　　网密将求食，丝斜误著人。因依方纪绪，挂罥遂容身。 
<br>　　截道蝉冠碍，漫天玉露频。儿童怜小巧，渐欲及车轮。 
<br>　　稚子怜圆网，佳人祝喜丝。那知缘暗隙，忽被啮柔肌。 
<br>　　毒腠攻犹易，焚心疗恐迟。看看长祆绪，和扁欲涟洏。 
<br>
<br>卷399_5 「虫豸诗。蚁子（三首）」元稹 
<br>　　蚁子生无处，偏因湿处生。阴霪烦扰攘，拾粒苦嘤咛。 
<br>　　床上主人病，耳中虚藏鸣。雷霆翻不省，闻汝作牛声。 
<br>　　时术功虽细，年深祸亦成。攻穿漏江海，噆食困蛟鲸。 
<br>　　敢惮榱dw蠹，深藏柱石倾。寄言持重者，微物莫全轻。 
<br>　　攘攘终朝见，悠悠卒岁疑。讵能分牝牡，焉得有蝝蚳. 
<br>　　徙市竟何意，生涯都几时。巢由或逢我，应似我相期。 
<br>
<br>卷399_6 「虫豸诗。蟆子（三首）」元稹 
<br>　　蟆子微於蚋，朝繁夜则无。毫端生羽翼，针喙噆肌肤。 
<br>　　暗毒应难免，羸形日渐枯。将身远相就，不敢恨非辜。 
<br>　　晦景权藏毒，明时敢噬人。不劳生诟怒，只足助酸辛。 
<br>　　隼眦看无物，蛇躯庇有鳞。天方刍狗我，甘与尔相亲。 
<br>　　有口深堪异，趋时讵可量。谁令通鼻息，何故辨馨香。 
<br>　　沉水来沧海，崇兰泛露光。那能枉焚爇，尔众我微茫。 
<br>
<br>卷399_7 「虫豸诗。浮尘子（三首）」元稹 
<br>　　可叹浮尘子，纤埃喻此微。宁论隔纱幌，并解透绵衣。 
<br>　　有毒能成痏，无声不见飞。病来双眼暗，何计辨雰霏。 
<br>　　乍可巢蚊睫，胡为附蟒鳞。已微于蠢蠢，仍害及仁人。 
<br>　　动植皆分命，毫芒亦是身。哀哉此幽物，生死敌浮尘。 
<br>　　但觉皮肤憯，安知琐细来。因风吹薄雾，向日误轻埃。 
<br>　　暗啮堪销骨，潜飞有祸胎。然无防备处，留待雪霜摧。 
<br>
<br>卷399_8 「虫豸诗。虻（三首）」元稹 
<br>　　阴深山有瘴，湿垫草多虻。众噬锥刀毒，群飞风雨声。 
<br>　　汗粘疮痏痛，日曝苦辛行。饱尔蛆残腹，安知天地情。 
<br>　　千山溪沸石，六月火烧云。自顾生无类，那堪毒有群。 
<br>　　搏牛皮若截，噬马血成文。蹄角尚如此，肌肤安可云。 
<br>　　辛螫终非久，炎凉本递兴。秋风自天落，夏蘖与霜澄。 
<br>　　一镜开潭面，千锋露石棱。气平虫豸死，云路好攀登。 
<br>
<br>卷399_9 「楚歌十首（江陵时作）」元稹 
<br>　　楚人千万户，生死系时君。当璧便为嗣，贤愚安可分。 
<br>　　干戈长浩浩，篡乱亦纷纷。纵有明在下，区区何足云。 
<br>　　陶虞事已远，尼父独将明。潜穴龙无位，幽林兰自生。 
<br>　　楚王谋授邑，此意复中倾。未别子西语，纵来何所成。 
<br>　　平王渐昏惑，无极转承恩。子建犹相贰，伍奢安得存。 
<br>　　生居宫雉閟，死葬寝园尊。岂料奔吴士，鞭尸郢市门。 
<br>　　惧盈因邓曼，罢猎为樊姬。盛德留金石，清风鉴薄帷。 
<br>　　襄王忽妖梦，宋玉复淫辞。万事捐宫馆，空山云雨期。 
<br>　　宜僚南市住，未省食人恩。临难忽相感，解纷宁用言。 
<br>　　何如晋夷甫，坐占紫微垣。看著五胡乱，清谈空自尊。 
<br>　　谁恃王深宠，谁为楚上卿。包胥心独许，连夜哭秦兵。 
<br>　　千乘徒虚尔，一夫安可轻。殷勤聘名士，莫但倚方城。 
<br>　　梁业雄图尽，遗孙世运消。宣明徒有号，江汉不相朝。 
<br>　　碑碣高临路，松枝半作樵。唯馀开圣寺，犹学武皇妖。 
<br>　　江陵南北道，长有远人来。死别登舟去，生心上马回。 
<br>　　荣枯诚异日，今古尽同灰。巫峡朝云起，荆王安在哉。 
<br>　　三峡连天水，奔波万里来。风涛各自急，前后苦相推。 
<br>　　倒入黄牛漩，惊冲滟滪堆。古今流不尽，流去不曾回。 
<br>　　八荒同日月，万古共山川。生死既由命，兴衰还付天。 
<br>　　栖栖王粲赋，愤愤屈平篇。各自埋幽恨，江流终宛然。 
<br>
<br>卷399_10 「襄阳道」元稹 
<br>　　羊公名渐远，唯有岘山碑。近日称难继，曹王任马彝。 
<br>　　椒兰俱下世，城郭到今时。汉水清如玉，流来本为谁。 
<br>
<br>卷399_11 「赋得鱼登龙门（用登字）」元稹 
<br>　　鱼贯终何益，龙门在苦登。有成当作雨，无用耻为鹏。 
<br>　　激浪诚难溯，雄心亦自凭。风云潜会合，鬐鬣忽腾凌。 
<br>　　泥滓辞河浊，烟霄见海澄。回瞻顺流辈，谁敢望同升。 
<br>
<br>卷399_12 「贞元历（是岁秋八月，太上改元永贞，传位今皇帝）」元稹 
<br>　　象魏才颁历，龙镳已御天。犹看后元历，新署永贞年。 
<br>　　半岁光阴在，三朝礼数迁。无因书简册，空得咏诗篇。 
<br>
<br>卷399_13 「塞马」元稹 
<br>　　塞马倦江渚，今朝神彩生。晓风寒猎猎，乍得草头行。 
<br>　　夷狄寝烽候，关河无战声。何由当阵面，从尔四蹄轻。 
<br>
<br>卷399_14 「鹿角镇（洞庭湖中地名）」元稹 
<br>　　去年湖水满，此地覆行舟。万怪吹高浪，千人死乱流。 
<br>　　谁能问帝子，何事宠阳侯。渐恐鲸鲵大，波涛及九州。 
<br>
<br>卷399_15 「感事三首（此后并是学士时作）」元稹 
<br>　　为国谋羊舌，从来不为身。此心长自保，终不学张陈。 
<br>　　自笑心何劣，区区辨所冤。伯仁虽到死，终不向人言。 
<br>　　富贵年皆长，风尘旧转稀。白头方见绝，遥为一沾衣。 
<br>
<br>卷399_16 「题翰林东阁前小松」元稹 
<br>　　檐碍修鳞亚，霜侵簇翠黄。唯馀入琴韵，终待舜弦张。 
<br>
<br>卷四百 
<br>
<br>卷400_1 「清都夜境（自此至《秋夕》，并年十六至十八时诗）」元稹 
<br>　　夜久连观静，斜月何晶荧。寥天如碧玉，历历缀华星。 
<br>　　楼榭自阴映，云牖深冥冥。纤埃悄不起，玉砌寒光清。 
<br>　　栖鹤露微影，枯松多怪形。南厢俨容卫，音响如可聆。 
<br>　　启圣发空洞，朝真趋广庭。闲开蕊珠殿，暗阅金字经。 
<br>　　屏气动方息，凝神心自灵。悠悠车马上，浩思安得宁。 
<br>
<br>卷400_2 「春晚寄杨十二，兼呈赵八（时杨生馆于赵氏）」元稹 
<br>　　蒙蒙竹树深，帘牖多清阴。避日坐林影，馀花委芳襟。 
<br>　　倾尊就残酌，舒卷续微吟。空际飏高蝶，风中聆素琴。 
<br>　　广庭备幽趣，复对商山岑。独此爱时景，旷怀云外心。 
<br>　　迁莺恋嘉木，求友多好音。自无琅玕实，安得莲花簪。 
<br>　　寄之二君子，希见双南金。 
<br>
<br>卷400_3 「与杨十二、李三早入永寿寺看牡丹」元稹 
<br>　　晓入白莲宫，琉璃花界净。开敷多喻草，凌乱被幽径。 
<br>　　压砌锦地铺，当霞日轮映。蝶舞香暂飘，蜂牵蕊难正。 
<br>　　笼处彩云合，露湛红珠莹。结叶影自交，摇风光不定。 
<br>　　繁华有时节，安得保全盛。色见尽浮荣，希君了真性。 
<br>
<br>卷400_4 「春馀遣兴」元稹 
<br>　　春去日渐迟，庭空草偏长。馀英间初实，雪絮萦蛛网。 
<br>　　好鸟多息阴，新篁已成响。帘开斜照入，树褭游丝上。 
<br>　　绝迹念物闲，良时契心赏。单衣颇新绰，虚室复清敞。 
<br>　　置酒奉亲宾，树萱自怡养。笑倚连枝花，恭扶瑞藤杖。 
<br>　　步屟恣优游，望山多气象。云叶遥卷舒，风裾动萧爽。 
<br>　　簪缨固烦杂，江海徒浩荡。野马笼赤霄，无由负羁鞅。 
<br>
<br>卷400_5 「忆云之」元稹 
<br>　　为鱼实爱泉，食辛宁避蓼。人生既相合，不复论窕窕。 
<br>　　沧海良有穷，白日非长皎。何事一人心，各在四方表。 
<br>　　泛若逐水萍，居为附松茑。流浪随所之，萦纡牵所绕。 
<br>　　百龄颇跼促，况复迷寿夭。芟发君已衰，冠岁予非小。 
<br>　　娱乐不及时，暮年壮心少。感此幽念绵，遂为长悄悄。 
<br>　　中庭草木春，历乱递相扰。奇树花冥冥，竹竿凤褭褭。 
<br>　　幽芳被兰径，安得寄天杪。万里潇湘魂，夜夜南枝鸟。 
<br>
<br>卷400_6 「别李三」元稹 
<br>　　阶蓂附瑶砌，丛兰偶芳藿。高位良有依，幽姿亦相托。 
<br>　　鲍叔知我贫，烹葵不为薄。半面契始终，千金比然诺。 
<br>　　人生系时命，安得无苦乐。但感游子颜，又值馀英落。 
<br>　　苍苍秦树云，去去缑山鹤。日暮分手归，杨花满城郭。 
<br>
<br>卷400_7 「秋夕远怀」元稹 
<br>　　旦夕天气爽，风飘叶渐轻。星繁河汉白，露逼衾枕清。 
<br>　　丹鸟月中灭，莎鸡床下鸣。悠悠此怀抱，况复多远情。 
<br>
<br>卷400_8 「东西道」元稹 
<br>　　天皇开四极，便有东西道。万古阅行人，行人几人老。 
<br>　　顾我倦行者，息阴何不早。少壮尘事多，那言壮年好。 
<br>
<br>卷400_9 「分流水」元稹 
<br>　　古时愁别泪，滴作分流水。日夜东西流，分流几千里。 
<br>　　通塞两不见，波澜各自起。与君相背飞，去去心如此。 
<br>
<br>卷400_10 「西还」元稹 
<br>　　悠悠洛阳梦，郁郁灞陵树。落日正西归，逢君又东去。 
<br>
<br>卷400_11 「含风夕（此后拾遗时作）」元稹 
<br>　　炎昏倦烦久，逮此含风夕。夏服稍轻清，秋堂已岑寂。 
<br>　　载欣凉宇旷，复念佳辰掷。络纬惊岁功，顾我何成绩。 
<br>　　青荧微月钩，幽晖洞阴魄。水镜涵玉轮，若见渊泉璧。 
<br>　　参差帘牖重，次第笼虚白。树影满空床，萤光缀深壁。 
<br>　　怅望牵牛星，复为经年隔。露网褭风珠，轻河泛遥碧。 
<br>　　讵无深秋夜，感此乍流易。亦有迟暮年，壮年良自惜。 
<br>　　循环切中肠，感念追往昔。接瞬无停阴，何言问陈积。 
<br>　　馨香推蕙兰，坚贞谕松柏。生物固有涯，安能比金石。 
<br>　　况兹百龄内，扰扰纷众役。日月东西驰，飞车无留迹。 
<br>　　来者良未穷，去矣定奚适。委顺在物为，营营复何益。 
<br>
<br>卷400_12 「秋堂夕」元稹 
<br>　　炎凉正回互，金火郁相乘。云雷时交构，川泽方蒸腾。 
<br>　　清风一朝胜，白露忽已凝。草木凡气尽，始见天地澄。 
<br>　　况此秋堂夕，幽怀旷无朋。萧条帘外雨，倏闪案前灯。 
<br>　　书卷满床席，蟏蛸悬复升。啼儿屡哑咽，倦僮时寝兴。 
<br>　　泛览昏夜目，咏谣畅烦膺。况吟获麟章，欲罢久不能。 
<br>　　尧舜事已远，丘道安可胜。蜉蝣不信鹤，蜩鷃肯窥鹏。 
<br>　　当年且不偶，没世何必称。胡为揭闻见，褒贬贻爱憎。 
<br>　　焉用汩其泥，岂在清如冰。非白又非黑，谁能点青蝇。 
<br>　　处世苟无闷，佯狂道非弘。无言被人觉，予亦笑孙登。 
<br>
<br>卷400_13 「酬乐天（时乐天摄尉，予为拾遗）」元稹 
<br>　　放鹤在深水，置鱼在高枝。升沉或异势，同谓非所宜。 
<br>　　君为邑中吏，皎皎鸾凤姿。顾我何为者，翻侍白玉墀。 
<br>　　昔作芸香侣，三载不暂离。逮兹忽相失，旦夕梦魂思。 
<br>　　崔嵬骊山顶，宫树遥参差。只得两相望，不得长相随。 
<br>　　多君岁寒意，裁作秋兴诗。上言风尘苦，下言时节移。 
<br>　　官家事拘束，安得携手期。愿为云与雨，会合天之垂。 
<br>
<br>卷400_14 「杨子华画三首」元稹 
<br>　　杨画远于展，何言今在兹。依然古妆服，但感时节移。 
<br>　　念君一朝意，遗我千载思。子亦几时客，安能长苦悲。 
<br>　　皓腕卷红袖，锦鞲臂苍鹗。故人断弦心，稚齿从禽乐。 
<br>　　当年惜贵游，遗形寄丹雘.骨象或依稀，铅华已寥落。 
<br>　　似对古人民，无复昔城郭。子亦观病身，色空俱寂寞。 
<br>　　颠倒世人心，纷纷乏公是。真赏画不成，画赏真相似。 
<br>　　丹青各所尚，工拙何足恃。求此妄中精，嗟哉子华子。 
<br>
<br>卷400_15 「西州院（东川官舍）」元稹 
<br>　　自入西州院，唯见东川城。今夜城头月，非暗又非明。 
<br>　　文案床席满，卷舒赃罪名。惨凄且烦倦，弃之阶下行。 
<br>　　怅望天回转，动摇万里情。参辰次第出，牛女颠倒倾。 
<br>　　况此风中柳，枝条千万茎。到来篱下笋，亦已长短生。 
<br>　　感怆正多绪，鸦鸦相唤惊。墙上杜鹃鸟，又作思归鸣。 
<br>　　以彼撩乱思，吟为幽怨声。吟罢终不寝，冬冬复铛铛。 
<br>
<br>卷400_16 「台中鞫狱忆开元观旧事呈损之兼赠周兄四十韵」元稹 
<br>　　忆在开元馆，食柏练玉颜。疏慵日高卧，自谓轻人寰。 
<br>　　李生隔墙住，隔墙如隔山。怪我久不识，先来问骄顽。 
<br>　　十过乃一往，遂成相往还。以我文章卷，文章甚斒斓。 
<br>　　因言辛庾辈，亦愿放羸孱。既回数子顾，展转相连攀。 
<br>　　驱令选科目，若在闠与闤.学随尘土坠，漫数公卿关。 
<br>　　唯恐坏情性，安能惧谤讪。还招辛庾李，静处杯巡环。 
<br>　　进取果由命，不由趋险艰。穿杨二三子，弓矢次第弯。 
<br>　　推我亦上道，再联朝士班。二月除御史，三月使巴蛮。 
<br>　　蛮民詀諵诉，啮指明痛癏.怜蛮不解语，为发昏帅奸。 
<br>　　归来五六月，旱色天地殷。分司别兄弟，各各泪潸潸。 
<br>　　哀哉剧部职，唯数赃罪锾。死款依稀取，斗辞方便删。 
<br>　　道心常自愧，柔发难久黫.折支望车乘，支痛谁置患。 
<br>　　奇哉乳臭儿，绯紫绷被间。渐大官渐贵，渐富心渐悭。 
<br>　　闹装辔头觼，静拭腰带斑。鹞子绣线oT，狗儿金油环。 
<br>　　香汤洗骢马，翠篾笼白鹇。月请公王封，冰受天子颁。 
<br>　　开筵试歌舞，别宅宠妖娴。坐卧摩绵褥，捧拥綟丝鬟。 
<br>　　旦夕不相离，比翼若飞鸾。而我亦何苦，三十身已鳏。 
<br>　　愁吟心骨颤，寒卧支体m5.居处虽幽静，尤悔少愉嬾。 
<br>　　不如周道士，鹤岭临钟湾。绕院松瑟瑟，通畦水潺潺。 
<br>　　阳坡自寻蕨，村沼看沤菅。穷通两未遂，营营真老闲。 
<br>
<br>卷400_17 「韦氏馆与周隐客、杜归和泛舟」元稹 
<br>　　天色低澹澹，池光漫油油。轻舟闲缴绕，不远池上楼。 
<br>　　时物欣外奖，真元随内修。神恬津藏满，气委支节柔。 
<br>　　众处岂自异，旷怀谁我俦。风车笼野马，八荒安足游。 
<br>　　开颜陆浑杜，握手灵都周。持君宝珠赠，顶戴头上头。 
<br>
<br>卷400_18 「刘氏馆集隐客、归和、子元、及之、子蒙、晦之」元稹 
<br>　　湿垫缘竹径，寥落护岸冰。偶然沽市酒，不越四五升。 
<br>　　诗客爱时景，道人话升腾。笑言各有趣，悠哉古孙登。 
<br>
<br>卷400_19 「寄隐客」元稹 
<br>　　我年三十二，鬓有八九丝。非无官次第，其如身早衰。 
<br>　　今人夸贵富，肉食与妖姬。而我俱不乐，贵富亦何为。 
<br>　　况逢多士朝，贤俊若布棋。班行次第立，朱紫相参差。 
<br>　　谟猷密勿进，羽檄纵横驰。监察官甚小，发言无所裨。 
<br>　　小官仍不了，谴夺亦已随。时或不之弃，得不自弃之。 
<br>　　陶君喜不遇，顾我复何疑。潜书周隐士，白云今有期。 
<br>
<br>卷400_20 「元和五年予官不了罚俸西归三月六日…怆曩游因投五十韵」元稹 
<br>　　小年闲爱春，认得春风意。未有花草时，先醲晓窗睡。 
<br>　　霞朝澹云色，霁景牵诗思。渐到柳枝头，川光始明媚。 
<br>　　长安车马客，倾心奉权贵。昼夜尘土中，那言早春至。 
<br>　　此时我独游，我游有伦次。闲行曲江岸，便宿慈恩寺。 
<br>　　扣林引寒龟，疏丛出幽翠。凌晨过杏园，晓露凝芳气。 
<br>　　初阳好明净，嫩树怜低庳。排房似缀珠，欲啼红脸泪。 
<br>　　新莺语娇小，浅水光流利。冷饮空腹杯，因成日高醉。 
<br>　　酒醒闻饭钟，随僧受遗施。餐罢还复游，过从上文记。 
<br>　　行逢二月半，始足游春骑。是时春已老，我游亦云既。 
<br>　　藤开九华观，草结三条隧。新笋踊犀株，落梅翻蝶翅。 
<br>　　名倡绣毂车，公子青丝辔。朝士还旬休，豪家得春赐。 
<br>　　提携好音乐，翦铲空田地。同占杏花园，喧阗各丛萃。 
<br>　　顾予烦寝兴，复往散憔悴。倦仆色肌羸，蹇驴行跛痹。 
<br>　　春衫未成就，冬服渐尘腻。倾盖吟短章，书空忆难字。 
<br>　　遥闻公主笑，近被王孙戏。邀我上华筵，横头坐宾位。 
<br>　　那知我年少，深解酒中事。能唱犯声歌，偏精变筹义。 
<br>　　含词待残拍，促舞递繁吹。叫噪掷投盘，生狞摄觥使。 
<br>　　逡巡光景晏，散乱东西异。古观闭闲门，依然复幽閟. 
<br>　　无端矫情性，漫学求科试。薄艺何足云，虚名偶频遂。 
<br>　　拾遗天子前，密奏升平议。召见不须臾，憸庸已猜忌。 
<br>　　朝陪香案班，暮作风尘尉。去岁又登朝，登为柏台吏。 
<br>　　台官相束缚，不许放情志。寓直劳送迎，上堂烦避讳。 
<br>　　分司在东洛，所职尤不易。罚俸得西归，心知受朝庇。 
<br>　　常山攻小寇，淮右择良帅。国难身不行，劳生欲何为。 
<br>　　吾兄谙性灵，崔子同臭味。投此挂冠词，一生还自恣。 
<br>
<br>卷四百零一 
<br>
<br>卷401_1 「寄吴士矩端公五十韵（此后并江陵士曹时作）」元稹 
<br>　　昔在凤翔日，十岁即相识。未有好文章，逢人赏颜色。 
<br>　　可怜何郎面，二十才冠饰。短发予近梳，罗衫紫蝉翼。 
<br>　　伯舅各骄纵，仁兄未摧抑。事业若杯盘，诗书甚徽纆. 
<br>　　西州戎马地，贤豪事雄特。百万时可赢，十千良易借。 
<br>　　寒食桐阴下，春风柳林侧。藉草送远游，列筵酬博塞。 
<br>　　萎蕤云幕翠，灿烂红茵赩.脍缕轻似丝，香醅腻如职。 
<br>　　将军频下城，佳人尽倾国。媚语娇不闻，纤腰软无力。 
<br>　　歌辞妙宛转，舞态能剜刻。筝弦玉指调，粉汗红绡拭。 
<br>　　予时最年少，专务酒中职。未能解生狞，偏矜任狂直。 
<br>　　曲庇桃根盏，横讲捎云式。乱布斗分朋，惟新间谗慝。 
<br>　　耻作最先吐，羞言未朝食。醉眼渐纷纷，酒声频cH々。 
<br>　　扣节参差乱，飞觥往来织。强起相维持，翻成两匍匐。 
<br>　　边霜飒然降，战马鸣不息。但喜秋光丽，谁忧塞云黑。 
<br>　　常随猎骑走，多在豪家匿。夜饮天既明，朝歌日还昃。 
<br>　　荒狂岁云久，名利心潜逼。时辈多得途，亲朋屡相敕。 
<br>　　闲因适农野，忽复爱稼穑。平生中圣人，翻然腐肠贼。 
<br>　　亦从酒仙去，便被书魔惑。脱迹壮士场，甘心竖儒域。 
<br>　　矜持翠筠管，敲断黄金勒。屡益兰膏灯，犹研兔枝墨。 
<br>　　崎岖来掉荡，矫枉事沉默。隐笑甚艰难，敛容还屴崱。 
<br>　　与君始分散，勉我劳修饰。岐路各营营，别离长恻恻。 
<br>　　行看二十载，万事纷何极。相值或须臾，安能洞胸臆。 
<br>　　昨来陕郊会，悲欢两难克。问我新相知，但报长相忆。 
<br>　　岂无新知者，不及小相得。亦有生岁游，同年不同德。 
<br>　　为别讵几时，伊予坠沟洫。大江鼓风浪，远道参荆棘。 
<br>　　往事返无期，前途浩难测。一旦得自由，相求北山北。 
<br>
<br>卷401_2 「三月二十四日宿曾峰馆，夜对桐花，寄乐天」元稹 
<br>　　微月照桐花，月微花漠漠。怨澹不胜情，低回拂帘幕。 
<br>　　叶新阴影细，露重枝条弱。夜久春恨多，风清暗香薄。 
<br>　　是夕远思君，思君瘦如削。但感事暌违，非言官好恶。 
<br>　　奏书金銮殿，步屣青龙阁。我在山馆中，满地桐花落。 
<br>
<br>卷401_3 「酬乐天书怀见寄」元稹 
<br>　　新昌北门外，与君从此分。街衢走车马，尘土不见君。 
<br>　　君为分手归，我行行不息。我上秦岭南，君直枢星北。 
<br>　　秦岭高崔嵬，商山好颜色。月照山馆花，裁诗寄相忆。 
<br>　　天明作诗罢，草草随所如。凭人寄将去，三月无报书。 
<br>　　荆州白日晚，城上鼓冬冬。行逢贺州牧，致书三四封。 
<br>　　封题乐天字，未坼已沾裳。坼书八九读，泪落千万行。 
<br>　　中有酬我诗，句句截我肠。仍云得诗夜，梦我魂凄凉。 
<br>　　终言作书处，上直金銮东。诗书费一夕，万恨缄其中。 
<br>　　中宵宫中出，复见宫月斜。书罢月亦落，晓灯随暗花。 
<br>　　想君书罢时，南望劳所思。况我江上立，吟君怀我诗。 
<br>　　怀我浩无极，江水秋正深。清见万丈底，照我平生心。 
<br>　　感君求友什，因报壮士吟。持谢众人口，销尽犹是金。 
<br>
<br>卷401_4 「酬乐天登乐游园见忆」元稹 
<br>　　昔君乐游园，怅望天欲曛。今我大江上，快意波翻云。 
<br>　　秋空压澶漫，澒洞无垢氛。四顾皆豁达，我眉今日伸。 
<br>　　长安隘朝市，百道走埃尘。轩车随对列，骨肉非本亲。 
<br>　　夸游丞相第，偷入常侍门。爱君直如发，勿念江湖人。 
<br>
<br>卷401_5 「酬乐天早夏见怀」元稹 
<br>　　庭柚有垂实，燕巢无宿雏。我亦辞社燕，茫茫焉所如。 
<br>　　君诗夏方早，我叹秋已徂。食物风土异，衾裯时节殊。 
<br>　　荒草满田地，近移江上居。八日复切九，月明侵半除。 
<br>
<br>卷401_6 「酬乐天劝醉」元稹 
<br>　　神曲清浊酒，牡丹深浅花。少年欲相饮，此乐何可涯。 
<br>　　沉机造神境，不必悟楞伽。酡颜返童貌，安用成丹砂。 
<br>　　刘伶称酒德，所称良未多。愿君听此曲，我为尽称嗟。 
<br>　　一杯颜色好，十盏胆气加。半酣得自恣，酩酊归太和。 
<br>　　共醉真可乐，飞觥撩乱歌。独醉亦有趣，兀然无与他。 
<br>　　美人醉灯下，左右流横波。王孙醉床上，颠倒眠绮罗。 
<br>　　君今劝我醉，劝醉意如何。 
<br>
<br>卷401_7 「和乐天初授户曹喜而言志」元稹 
<br>　　王爵无细大，得请即为恩。君求户曹掾，贵以禄奉亲。 
<br>　　闻君得所请，感我欲沾巾。今人重轩冕，所重华与纷。 
<br>　　矜夸仕台阁，奔走无朝昏。君衣不盈箧，君食不满囷。 
<br>　　君言养既薄，何以荣我门。披诚再三请，天子怜俭贫。 
<br>　　词曹直文苑，捧诏荣且忻。归来高堂上，兄弟罗酒尊。 
<br>　　各称千万寿，共饮三四巡。我实知君者，千里能具陈。 
<br>　　感君求禄意，求禄殊众人。上以奉颜色，馀以及亲宾。 
<br>　　弃名不弃实，谋养不谋身。可怜白华士，永愿凌青云。 
<br>
<br>卷401_8 「和乐天赠吴丹」元稹 
<br>　　不识吴生面，久知吴生道。迹虽染世名，心本奉天老。 
<br>　　雌一守命门，回九填血脑。委气荣卫和，咽津颜色好。 
<br>　　传闻共甲子，衰隤尽枯槁。独有冰雪容，纤华夺鲜缟。 
<br>　　问人何能尔，吴实旷怀抱。弁冕徒挂身，身外非所宝。 
<br>　　伊予固童昧，希真亦云早。石坛玉晨尊，昼夜长自扫。 
<br>　　密印视丹田，游神梦三岛。万过黄庭经，一食青精稻。 
<br>　　冥搜方朔桃，结念安期枣。绿发幸未改，丹诚自能保。 
<br>　　行当摆尘缨，吴门事探讨。君为先此词，终期搴瑶草。 
<br>
<br>卷401_9 「和乐天秋题曲江」元稹 
<br>　　十载定交契，七年镇相随。长安最多处，多是曲江池。 
<br>　　梅杏春尚小，芰荷秋已衰。共爱寥落境，相将偏此时。 
<br>　　绵绵红蓼水，飏飏白鹭鹚。诗句偶未得，酒杯聊久持。 
<br>　　今来云雨旷，旧赏魂梦知。况乃江枫夕，和君秋兴诗。 
<br>
<br>卷401_10 「和乐天别弟后月夜作」元稹 
<br>　　闻君别爱弟，明天照夜寒。秋雁拂檐影，晓琴当砌弹。 
<br>　　怅望天澹澹，因思路漫漫。吟为别弟操，闻者为辛酸。 
<br>　　况我兄弟远，一身形影单。江波浩无极，但见时岁阑。 
<br>
<br>卷401_11 「和乐天秋题牡丹丛」元稹 
<br>　　敝宅艳山卉，别来长叹息。吟君晚丛咏，似见摧颓色。 
<br>　　欲识别后容，勤过晚丛侧。 
<br>
<br>卷401_12 「春月」元稹 
<br>　　春月虽至明，终有霭霭光。不似秋冬色，逼人寒带霜。 
<br>　　纤粉澹虚壁，轻烟笼半床。分晖间林影，馀照上虹梁。 
<br>　　病久尘事隔，夜闲清兴长。拥抱颠倒领，步屣东西厢。 
<br>　　风柳结柔援，露梅飘暗香。雪含樱绽蕊，珠蹙桃缀房。 
<br>　　杳杳有馀思，行行安可忘。四邻非旧识，无以话中肠。 
<br>　　南有居士俨，默坐调心王。款关一问讯，为我披衣裳。 
<br>　　延我入深竹，暖我于小堂。视身琉璃莹，谕指芭蕉黄。 
<br>　　复有比丘溢，早传龙树方。口中秘丹诀，肘后悬青囊。 
<br>　　锡杖虽独振，刀圭期共尝。未知仙近远，已觉神轻翔。 
<br>　　夜久魂耿耿，月明露苍苍。悲哉沉眠士，宁见兹夕良。 
<br>
<br>卷401_13 「月临花（临檎花）」元稹 
<br>　　临风飏飏花，透影胧胧月。巫峡隔波云，姑峰漏霞雪。 
<br>　　镜匀娇面粉，灯泛高笼缬。夜久清露多，啼珠坠还结。 
<br>
<br>卷401_14 「红芍药」元稹 
<br>　　芍药绽红绡，巴篱织青琐。繁丝蹙金蕊，高焰当炉火。 
<br>　　翦刻彤云片，开张赤霞裹。烟轻琉璃叶，风亚珊瑚朵。 
<br>　　受露色低迷，向人娇婀娜。酡颜醉后泣，小女妆成坐。 
<br>　　艳艳锦不如，夭夭桃未可。晴霞畏欲散，晚日愁将堕。 
<br>　　结植本为谁，赏心期在我。采之谅多思，幽赠何由果。 
<br>
<br>卷401_15 「送王十一南行」元稹 
<br>　　夏水漾天末，晚旸依岸村。风调乌尾劲，眷恋馀芳尊。 
<br>　　解袂方瞬息，征帆已翩翻。江豚涌高浪，枫树摇去魂。 
<br>　　远戍宗侣泊，暮烟洲渚昏。离心讵几许，骤若移寒温。 
<br>　　此别信非久，胡为坐忧烦。我留石难转，君泛云无根。 
<br>　　万里湖南月，三声山上猿。从兹耿幽梦，夜夜湘与沅。 
<br>
<br>卷401_16 「三叹」元稹 
<br>　　孤剑锋刃涩，犹能神彩生。有时雷雨过，暗吼阗阗声。 
<br>　　主人閟灵宝，畏作升天行。淬砺当阳铁，刻为干镆名。 
<br>　　远求鸊鹈莹，同用玉匣盛。颜色纵相类，利钝颇相倾。 
<br>　　雄为光电烻，雌但深泓澄。龙怒有奇变，青蛇终不惊。 
<br>　　仙凤翠皇死，葳蕤光彩低。非无鸳鸾侣，誓不同树栖。 
<br>　　飞驰岁云暮，感念雏在泥。顾影不自暖，寄尔蟠桃鸡。 
<br>　　驯养岂无愧，类族安得齐。愿言成羽翼，奋翅凌丹梯。 
<br>　　天骥失龙偶，三年常夜嘶。哀缘喷风断，渴且含霜啼。 
<br>　　长恐绝遗类，不复蹑云霓。非无駉駉者，鹤意不在鸡。 
<br>　　春来筋骨瘦，吊影心亦迷。自此渥洼种，应生浊水泥。 
<br>
<br>卷401_17 「遣昼」元稹 
<br>　　密竹有清阴，旷怀无尘滓。况乃秋日光，玲珑晓窗里。 
<br>　　旬休聊自适，今辰日高起。栉沐坐前轩，风轻镜如水。 
<br>　　开卷恣咏谣，望云闲徙倚。新菊媚鲜妍，短萍怜靃靡。 
<br>　　扫除田地静，摘掇园蔬美。幽玩惬诗流，空堂称居士。 
<br>　　客来伤寂寞，我念遗烦鄙。心迹两相忘，谁能验行止。 
<br>
<br>卷401_18 「冬夜怀李侍御、王太祝、段丞」元稹 
<br>　　浩露烟壒尽，月光闲有馀。松篁细阴影，重以帘牖疏。 
<br>　　泛览星粲粲，轻河悠碧虚。纤云不成叶，脉脉风丝舒。 
<br>　　丹灶炽东序，烧香罗玉书。飘飘魂神举，若骖鸾鹤舆。 
<br>　　感念夙昔意，华尚簪与裾。簪裾讵几许，累创吞钩鱼。 
<br>　　今闻馨香道，一以悟臭帑。悟觉誓不惑，永抱胎仙居。 
<br>　　昼夜欣所适，安知岁云除。行行二三友，君怀复何如。 
<br>
<br>卷401_19 「西斋小松二首」元稹 
<br>　　松树短于我，清风亦已多。况乃枝上雪，动摇微月波。 
<br>　　幽姿得闲地，讵感岁蹉跎。但恐厦终构，藉君当奈何。 
<br>　　簇簇枝新黄，纤纤攒素指。柔苙渐依条，短莎还半委。 
<br>　　清风日夜高，凌云意何已。千岁盘老龙，修鳞自兹始。 
<br>
<br>卷401_20 「周先生」元稹 
<br>　　寥寥空山岑，冷冷风松林。流月垂鳞光，悬泉扬高音。 
<br>　　希夷周先生，烧香调琴心。神力盈三千，谁能还黄金。 
<br>
<br>卷四百零二 
<br>
<br>卷402_1 「遣春十首」元稹 
<br>　　晓月笼云影，莺声馀雾中。暗芳飘露气，轻寒生柳风。 
<br>　　冉冉一趋府，未为劳我躬。因兹得晨起，但觉情兴隆。 
<br>　　久雨怜霁景，偶来堤上行。空濛天色嫩，杳淼江面平。 
<br>　　百草短长出，众禽高下鸣。春阳各有分，予亦澹无情。 
<br>　　镜皎碧潭水，微波粗成文。烟光垂碧草，琼脉散纤云。 
<br>　　岸柳好阴影，风裾遗垢氛。悠然送春目，八荒谁与群。 
<br>　　低迷笼树烟，明净当霞日。阳焰波春空，平湖漫凝溢。 
<br>　　雪鹭远近飞，渚牙浅深出。江流复浩荡，相为坐纡郁。 
<br>　　暄寒深浅春，红白前后花。颜色讵相让，生成良有涯。 
<br>　　梅芳勿自早，菊秀勿自赊。各将一时意，终年无再华。 
<br>　　高屋童稚少，春来归燕多。葺旧良易就，新院亦已罗。 
<br>　　俯怜雏化卵，仰愧鹏无窠。巢栋与巢幕，秋风俱奈何。 
<br>　　撩乱扑树蜂，摧残恋房蕊。风吹雨又频，安得繁于绮。 
<br>　　酒杯沉易过，世事纷何已。莫倚颜似花，君看岁如水。 
<br>　　绕郭高高冢，半是荆王墓。后嗣炽阳台，前贤甘荜路。 
<br>　　善恶徒自分，波流尽东注。胡然不饮酒，坐落桐花树。 
<br>　　花阴莎草长，藉莎闲自酌。坐看莺斗枝，轻花满尊杓。 
<br>　　葛巾竹稍挂，书卷琴上阁。沽酒过此生，狂歌眼前乐。 
<br>　　梨叶已成阴，柳条纷起絮。波绿紫屏风，螺红碧筹箸。 
<br>　　三杯面上热，万事心中去。我意风散云，何劳问行处。 
<br>
<br>卷402_2 「表夏十首」元稹 
<br>　　夏风多暖暖，树木有繁阴。新笋紫长短，早樱红浅深。 
<br>　　烟花云幕重，榴艳朝景侵。华实各自好，讵云芳意沉。 
<br>　　初日满阶前，轻风动帘影。旬时得休浣，高卧阅清景。 
<br>　　僮儿拂巾箱，鸦轧深林井。心到物自闲，何劳远箕颍。 
<br>　　江瘴炎夏早，蒸腾信难度。今宵好风月，独此荒庭趣。 
<br>　　露叶倾暗光，流星委馀素。但恐清夜徂，讵悲朝景暮。 
<br>　　孟月夏犹浅，奇云未成峰。度霞红漠漠，压浪白溶溶。 
<br>　　玉委有馀润，飙驰无去踪。何如捧云雨，喷毒随蛟龙。 
<br>　　流芳递炎景，繁英尽寥落。公署香满庭，晴霞覆阑药。 
<br>　　裁红起高焰，缀绿排新萼。凭此遣幽怀，非言念将谑。 
<br>　　红丝散芳树，旋转光风急。烟泛被笼香，露浓妆面湿。 
<br>　　佳人不在此，恨望阶前立。忽厌夏景长，今春行已及。 
<br>　　百舌渐吞声，黄莺正娇小。云鸿方警夜，笼鸡已鸣晓。 
<br>　　当时客自适，运去谁能矫。莫厌夏虫多，蜩螗定相扰。 
<br>　　翩翩帘外燕，戢戢巢内雏。啖食筋力尽，毛衣成紫襦。 
<br>　　朝来各飞去，雄雌梁上呼。养子将备老，恶儿那胜无。 
<br>　　西山夏雪消，江势东南泻。风波高若天，滟滪低于马。 
<br>　　正被黄牛旋，难期白帝下。我在平地行，翻忧济川者。 
<br>　　灵均死波后，是节常浴兰。彩缕碧筠粽，香粳白玉团。 
<br>　　逝者良自苦，今人反为欢。哀哉徇名士，没命求所难。 
<br>
<br>卷402_3 「解秋十首」元稹 
<br>　　清晨颒寒水，动摇襟袖轻。翳翳林上叶，不知秋暗生。 
<br>　　回悲镜中发，华白三四茎。岂无满头黑，念此衰已萌。 
<br>　　微霜才结露，翔鸠初变鹰。无乃天地意，使之行小惩。 
<br>　　鸱鸮诚可恶，蔽日有高鹏。舍大以擒细，我心终不能。 
<br>　　往岁学仙侣，各在无何乡。同时骛名者，次第鹓鹭行。 
<br>　　而我两不遂，三十鬓添霜。日暮江上立，蝉鸣枫树黄。 
<br>　　后伏火犹在，先秋蝉已多。云色日夜白，骄阳能几何。 
<br>　　壤隙漏江海，忽微成网罗。勿言时不至，但恐岁蹉跎。 
<br>　　新月才到地，轻河如泛云。萤飞高下火，树影参差文。 
<br>　　露簟有微润，清香时暗焚。夜闲心寂默，洞庭无垢氛。 
<br>　　霁丽床前影，飘萧帘外竹。簟凉朝睡重，梦觉茶香熟。 
<br>　　亲烹园内葵，凭买家家曲。酿酒并毓蔬，人来有棋局。 
<br>　　寒竹秋雨重，凌霄晚花落。低回翠玉梢，散乱栀黄萼。 
<br>　　颜色有殊异，风霜无好恶。年年百草芳，毕意同萧索。 
<br>　　春非我独春，秋非我独秋。岂念百草死，但念霜满头。 
<br>　　头白古所同，胡为坐烦忧。茫茫百年内，处身良未休。 
<br>　　西风冷衾簟，展转布华茵。来者承玉体，去者流芳尘。 
<br>　　适意丑为好，及时疏亦亲。衰周仲尼出，无乃为妖人。 
<br>　　漠漠江面烧，微微枫树烟。今日复今夕，秋怀方浩然。 
<br>　　况我头上发，衰白不待年。我怀有时极，此意何由诠。 
<br>
<br>卷402_4 「遣病十首」元稹 
<br>　　服药备江瘴，四年方一疠。岂是药无功，伊予久留滞。 
<br>　　滞留人固薄，瘴久药难制。去日良已甘，归途奈无际。 
<br>　　弃置何所任，郑公怜我病。三十九万钱，资予养顽暝。 
<br>　　身贱杀何益，恩深报难罄。公其万千年，世有天之郑。 
<br>　　忆作孩稚初，健羡成人列。倦学厌日长，嬉游念佳节。 
<br>　　今来渐讳年，顿与前心别。白日速如飞，佳晨亦骚屑。 
<br>　　昔在痛饮场，憎人病辞醉。病来身怕酒，始悟他人意。 
<br>　　怕酒岂不闲，悲无少年气。传语少年儿，杯盘莫回避。 
<br>　　忆初头始白，昼夜惊一缕。渐及鬓与须，多来不能数。 
<br>　　壮年等闲过，过壮年已五。华发不再青，劳生竟何补。 
<br>　　在家非不病，有病心亦安。起居甥侄扶，药饵兄嫂看。 
<br>　　今病兄远路，道遥书信难。寄言娇小弟，莫作官家官。 
<br>　　燕巢官舍内，我尔俱为客。岁晚我独留，秋深尔安适。 
<br>　　风高翅羽垂，路远烟波隔。去去玉山岑，人间网罗窄。 
<br>　　檐宇夜来旷，暗知秋已生。卧悲衾簟冷，病觉支体轻。 
<br>　　炎昏岂不倦，时去聊自惊。浩叹终一夕，空堂天欲明。 
<br>　　秋依静处多，况乃凌晨趣。深竹蝉昼风，翠茸衫晓露。 
<br>　　庭莎病看长，林果闲知数。何以强健时，公门日劳骛。 
<br>　　朝结故乡念，暮作空堂寝。梦别泪亦流，啼痕暗横枕。 
<br>　　昔愁凭酒遣，今病安能饮。落尽秋槿花，离人病犹甚。 
<br>
<br>卷402_5 「寒」元稹 
<br>　　江瘴节候暖，腊初梅已残。夜来北风至，喜见今日寒。 
<br>　　扣冰浅塘水，拥雪深竹阑。复此满尊醁，但嗟谁与欢。 
<br>
<br>卷402_6 「玉泉道中作」元稹 
<br>　　楚俗物候晚，孟冬才有霜。早农半华实，夕水含风凉。 
<br>　　遐想云外寺，峰峦渺相望。松门接官路，泉脉连僧房。 
<br>　　微露上弦月，暗焚初夜香。谷深烟壒净，山虚钟磬长。 
<br>　　念此清境远，复忧尘事妨。行行即前路，勿滞分寸光。 
<br>
<br>卷402_7 「遣病（自此通州后作）」元稹 
<br>　　自古谁不死，不复记其名。今年京城内，死者老少并。 
<br>　　独孤才四十，仕宦方荣荣。李三三十九，登朝有清声。 
<br>　　赵昌八十馀，三拥大将旌。为生信异异，之死同冥冥。 
<br>　　其家哭泣爱，一一无异情。其类嗟叹惜，各各无重轻。 
<br>　　万龄龟菌等，一死天地平。以此方我病，我病何足惊。 
<br>　　借如今日死，亦足了一生。借使到百年，不知何所成。 
<br>　　况我早师佛，屋宅此身形。舍彼复就此，去留何所萦。 
<br>　　前身为过迹，来世即前程。但念行不息，岂忧无路行。 
<br>　　蜕骨龙不死，蜕皮蝉自鸣。胡为神蜕体，此道人不明。 
<br>　　持谢爱朋友，寄之仁弟兄。吟此可达观，世言何足听。 
<br>
<br>卷402_8 「感梦（梦故兵部裴尚书相公）」元稹 
<br>　　十月初二日，我行蓬州西。三十里有馆，有馆名芳溪。 
<br>　　荒邮屋舍坏，新雨田地泥。我病百日馀，肌体顾若刲. 
<br>　　气填暮不食，早早掩窦圭。阴寒筋骨病，夜久灯火低。 
<br>　　忽然寝成梦，宛见颜如珪。似叹久离别，嗟嗟复凄凄。 
<br>　　问我何病痛，又叹何栖栖。答云痰滞久，与世复相暌。 
<br>　　重云痰小疾，良药固易挤。前时奉橘丸，攻疾有神功。 
<br>　　何不善和疗，岂独头有风。殷勤平生事，款曲无不终。 
<br>　　悲欢两相极，以是半日中。言罢相与行，行行古城里。 
<br>　　同行复一人，不识谁氏子。逡巡急吏来，呼唤愿且止。 
<br>　　驰至相君前，再拜复再起。启云吏有奉，奉命传所旨。 
<br>　　事有大惊忙，非君不能理。答云久就闲，不愿见劳使。 
<br>　　多谢致勤勤，未敢相唯唯。我因前献言，此事愚可料。 
<br>　　乱热由静消，理繁在知要。君如冬月阳，奔走不必召。 
<br>　　君如铜镜明，万物自可照。愿君许苍生，勿复高体调。 
<br>　　相君不我言，顾我再三笑。行行及城户，黯黯馀日晖。 
<br>　　相君不我言，命我从此归。不省别时语，但省涕淋漓。 
<br>　　觉来身体汗，坐卧心骨悲。闪闪灯背壁，胶胶鸡去埘。 
<br>　　倦童颠倒寝，我泪纵横垂。泪垂啼不止，不止啼且声。 
<br>　　啼声觉僮仆，僮仆撩乱惊。问我何所苦，问我何所思。 
<br>　　我亦不能语，惨惨即路岐。前经新政县，今夕复明辰。 
<br>　　置置满心气，不得说向人。奇哉赵明府，怪我眉不伸。 
<br>　　云有北来僧，住此月与旬。自言辨贵骨，谓若识天真。 
<br>　　谈游费閟景，何不与逡巡。僧来为予语，语及昔所知。 
<br>　　自言有奇中，裴相未相时。读书灵山寺，住处接园篱。 
<br>　　指言他日贵，晷刻似不移。我闻僧此语，不觉泪歔欷。 
<br>　　因言前夕梦，无人一相谓。无乃裴相君，念我胸中气。 
<br>　　遣师及此言，使我尽前事。僧云彼何亲，言下涕不已。 
<br>　　我云知我深，不幸先我死。僧云裴相君，如君恩有几。 
<br>　　我云滔滔众，好直者皆是。唯我与白生，感遇同所以。 
<br>　　官学不同时，生小异乡里。拔我尘土中，使我名字美。 
<br>　　美名何足多，深分从此始。吹嘘莫我先，顽陋不我鄙。 
<br>　　往往裴相门，终年不曾履。相门多众流，多誉亦多毁。 
<br>　　如闻风过尘，不动井中水。前时予掾荆，公在期复起。 
<br>　　自从裴公无，吾道甘已矣。白生道亦孤，谗谤销骨髓。 
<br>　　司马九江城，无人一言理。为师陈苦言，挥涕满十指。 
<br>　　未死终报恩，师听此男子。 
<br>
<br>卷402_9 「和东川李相公慈竹十二韵（次本韵）」元稹 
<br>　　慈竹不外长，密比青瑶华。矛攒有森束，玉粒无蹉跎。 
<br>　　纤粉妍腻质，细琼交翠柯。亭亭霄汉近，霭霭雨露多。 
<br>　　冰碧寒夜耸，箫韶风昼罗。烟含胧胧影，月泛鳞鳞波。 
<br>　　鸾凤一已顾，燕雀永不过。幽姿媚庭实，颢气爽天涯。 
<br>　　峻节高转露，贞筠寒更佳。托身仙坛上，灵物神所呵。 
<br>　　时与天籁合，日闻阳春歌。应怜孤生者，摧折成病痾. 
<br>
<br>卷四百零三 
<br>
<br>卷403_1 「酬东川李相公十六韵（次用本韵）」元稹 
<br>　　昔附赤霄羽，葳蕤游紫垣。斗班香案上，奏语玉晨尊。 
<br>　　戆直撩忌讳，科仪惩傲顽。自从真籍除，弃置勿复论。 
<br>　　前时共游者，日夕黄金轩。请帝下巫觋，八荒求我魂。 
<br>　　鸾凤屡鸣顾，燕雀尚篱藩。徒令霄汉外，往往尘念存。 
<br>　　存念岂虚设，并投琼与璠.弹珠古所讶，此用何太敦。 
<br>　　邹律寒气变，郑琴祥景奔。灵芝绕身出，左右光彩繁。 
<br>　　碾玉无俗色，蕊珠非世言。重惭前日句，陋若莸并荪。 
<br>　　腊月巴地雨，瘴江愁浪翻。因持骇鸡宝，一照浊水昏。 
<br>
<br>卷403_2 「酬独孤二十六送归通州」元稹 
<br>　　再拜捧兄赠，拜兄珍重言。我有平生志，临别将具论。 
<br>　　十岁慕倜傥，爱白不爱昏。宁爱寒切烈，不爱旸温暾。 
<br>　　二十走猎骑，三十游海门。憎兔跳跃跃，恶鹏黑翻翻。 
<br>　　鳌钓气方壮，鹘拳心颇尊。下观狰狞辈，一扫冀不存。 
<br>　　名冠壮士籍，功酬明主恩。不然合身弃，何况身上痕。 
<br>　　金石有销烁，肺腑无寒温。分画久已定，波涛何足烦。 
<br>　　尝希苏门啸，讵厌巴树猿。瘴水徒浩浩，浮云亦轩轩。 
<br>　　长歌莫长叹，饮斛莫饮樽。生为醉乡客，死作达士魂。 
<br>
<br>卷403_3 「酬刘猛见送」元稹 
<br>　　种花有颜色，异色即为妖。养鸟恶羽翮，剪翮不待高。 
<br>　　非无剪伤者，物性难自逃。百足虽捷捷，商羊亦翘翘。 
<br>　　伊余狷然质，谬入多士朝。任气有愎戆，容身寡朋曹。 
<br>　　愚狂偶似直，静僻非敢骄。一为毫发忤，十载山川遥。 
<br>　　烁铁不在火，割肌不在刀。险心露山岳，流语翻波涛。 
<br>　　六尺安敢主，方寸由自调。神剑土不蚀，异布火不燋。 
<br>　　虽无二物姿，庶欲效一毫。未能深蹙蹙，多谢相劳劳。 
<br>　　去去我移马，迟迟君过桥。云势正横壑，江流初满槽。 
<br>　　持此慰远道，此之为旧交。 
<br>
<br>卷403_4 「酬乐天赴江州路上见寄三首」元稹 
<br>　　昔在京城心，今在吴楚末。千山道路险，万里音尘阔。 
<br>　　天上参与商，地上胡与越。终天升沉异，满地网罗设。 
<br>　　心有无眹环，肠有无绳结。有结解不开，有环寻不歇。 
<br>　　山岳移可尽，江海塞可绝。离恨若空虚，穷年思不彻。 
<br>　　生莫强相同，相同会相别。 
<br>　　襄阳大堤绕，我向堤前住。烛随花艳来，骑送朝云去。 
<br>　　万竿高庙竹，三月徐亭树。我昔忆君时，君今怀我处。 
<br>　　有身有离别，无地无岐路。风尘同古今，人世劳新故。 
<br>　　人亦有相爱，我尔殊众人。朝朝宁不食，日日愿见君。 
<br>　　一日不得见，愁肠坐氛氲。如何远相失，各作万里云。 
<br>　　云高风苦多，会合难遽因。天上犹有碍，何况地上身。 
<br>
<br>卷403_5 「邮竹」元稹 
<br>　　庭有萧萧竹，门有阗阗骑。嚣静本殊途，因依偶同寄。 
<br>　　亭亭乍干云，袅袅亦垂地。人有异我心，我无异人意。 
<br>
<br>卷403_6 「落月」元稹 
<br>　　落月沉馀影，阴渠流暗光。蚊声霭窗户，萤火绕屋梁。 
<br>　　飞幌翠云薄，新荷清露香。不吟复不寐，竟夕池水傍。 
<br>
<br>卷403_7 「高荷」元稹 
<br>　　种藕百馀根，高荷才四叶。飐闪碧云扇，团圆青玉叠。 
<br>　　亭亭自抬举，鼎鼎难藏擫.不学著水荃，一生长怗怗. 
<br>
<br>卷403_8 「和裴校书鹭鸶飞」元稹 
<br>　　鹭鸶鹭鸶何遽飞，鸦惊雀噪难久依。 
<br>　　清江见底草堂在，一点白光终不归。 
<br>
<br>卷403_9 「夜池」元稹 
<br>　　荷叶团圆茎削削，绿萍面上红衣落。 
<br>　　满池明月思啼螀，高屋无人风张幕。 
<br>
<br>卷403_10 「酬杨司业十二兄早秋述情见寄」元稹 
<br>　　白发故人少，相逢意弥远。往事共销沉，前期各衰晚。 
<br>　　昨来遇弥苦，已复云离巘.秋草古胶庠，寒沙废宫苑。 
<br>　　知心岂忘鲍，咏怀难和阮。壮志日萧条，那能竞朝幰。 
<br>
<br>卷403_11 「代杭人作使君一朝去二首」元稹 
<br>　　使君一朝去，遗爱在人口。惠化境内春，才名天下首。 
<br>　　为问龚黄辈，兼能作诗否。 
<br>　　使君一朝去，断肠如剉檗。无复见冰壶，唯应镂金石。 
<br>　　自此一州人，生男尽名白。 
<br>
<br>卷403_12 「长庆历」元稹 
<br>　　年历复年历，卷尽悲且惜。历日何足悲，但悲年运易。 
<br>　　年年岂无叹，此叹何唧唧。所叹别此年，永无长庆历。 
<br>
<br>卷403_13 「顺宗至德大圣大安孝皇帝挽歌词三首（左拾遗时作）」元稹 
<br>　　不改延洪祚，因成揖让朝。讴歌同戴启，遏密共思尧。 
<br>　　雨露施恩广，梯航会葬遥。号弓那独切，曾感昔年招。 
<br>　　前春文祖庙，大舜嗣尧登。及此逾年感，还因是月崩。 
<br>　　寿缘追孝促，业在继明兴。俭诏同今古，山川绕灞陵。 
<br>　　七月悲风起，凄凉万国人。羽仪经巷内，輼fm转城闉。 
<br>　　暝色依陵早，秋声入辂新。自嗟同草木，不识永贞春。 
<br>
<br>卷403_14 「宪宗章武孝皇帝挽歌词三首（膳部员外时作）」元稹 
<br>　　国付重离后，身随十圣仙。北辰移帝座，西日到虞泉。 
<br>　　方丈言虚设，华胥事眇然。触鳞曾在宥，偏哭堕髯前。 
<br>　　天宝遗馀事，元和盛圣功。二凶枭帐下，三叛斩都中。 
<br>　　始服沙陀虏，方吞逻逤戎。狼星如要射，犹有鼎湖弓。 
<br>　　月落禁垣西，星攒晓仗齐。风传宫漏苦，云拂羽仪低。 
<br>　　路隘车千两，桥危马万蹄。共蹉封石检，不为报功泥。 
<br>
<br>卷403_15 「恭王故太妃挽歌词二首（校书郎时作）」元稹 
<br>　　燕姞贻天梦，梁王尽孝思。虽从魏诏葬，得用汉藩仪。 
<br>　　曙月残光敛，寒箫度曲迟。平生奉恩地，哀挽欲何之。 
<br>　　文卫罗新圹，仙娥掩暝山。雪云埋陇合，箫鼓望城还。 
<br>　　寒树风难静，霜郊夜更闲。哀荣深孝嗣，仪表在河间。 
<br>
<br>卷403_16 「哭吕衡州六首」元稹 
<br>　　气敌三人杰，交深一纸书。我投冰莹眼，君报水怜鱼。 
<br>　　髀股惟夸瘦，膏肓岂暇除。伤心死诸葛，忧道不忧馀。 
<br>　　望有经纶钓，虔收宰相刀。江文驾风远，云貌接天高。 
<br>　　国待球琳器，家藏虎豹韬。尽将千载宝，埋入五原蒿。 
<br>　　白马双旌队，青山八阵图。请缨期系虏，枕草誓捐躯。 
<br>　　势激三千壮，年应四十无。遥闻不瞑目，非是不怜吴。 
<br>　　雕鹗生难敌，沉檀死更香。儿童喧巷市，羸老哭碑堂。 
<br>　　雁起沙汀暗，云连海气黄。祝融峰上月，几照北人丧。 
<br>　　回雁峰前雁，春回尽却回。联行四人去，同葬一人来。 
<br>　　铙吹临江返，城池隔雾开。满船深夜哭，风棹楚猿哀。 
<br>　　杜预春秋癖，扬雄著述精。在时兼不语，终古定归名。 
<br>　　耒水波文细，湘江竹叶轻。平生思风月，潜寐若为情。 
<br>
<br>卷403_17 「僧如展及韦载同游碧涧寺各赋诗…不复撰成徒以四韵为识」元稹 
<br>　　重吟前日他生句，岂料逾旬便隔生。会拟一来身塔下， 
<br>　　无因共绕寺廊行。紫毫飞札看犹湿，黄字新诗和未成。 
<br>　　纵使得如羊叔子，不闻兼记旧交情。 
<br>
<br>卷403_18 「公安县远安寺水亭见展公题壁漂然泪流因书四韵」元稹 
<br>　　碧涧去年会，与师三两人。今来见题壁，师已是前身。 
<br>　　芰叶迎僧夏，杨花度俗春。空将数行泪，洒遍塔中尘。 
<br>
<br>卷403_19 「寒食日毛空路示侄晦及从简」元稹 
<br>　　我昔孩提从我兄，我今衰白尔初成。 
<br>　　分明寄取原头路，百世长须此路行。 
<br>
<br>卷403_20 「别孙村老人（寒食日）」元稹 
<br>　　年年渐觉老人稀，欲别孙翁泪满衣。 
<br>　　未死不知何处去，此身终向此原归。 
<br>
<br>卷403_21 「和乐天刘家花」元稹 
<br>　　闲坊静曲同消日，泪草伤花不为春。 
<br>　　遍问旧交零落尽，十人才有两三人。 
<br>
<br>卷403_22 「褒城驿二首」元稹 
<br>　　容州诗句在褒城，几度经过眼暂明。 
<br>　　今日重看满衫泪，可怜名字已前生。 
<br>　　忆昔万株梨映竹，遇逢黄令醉残春。 
<br>　　梨枯竹尽黄令死，今日再来衰病身。 
<br>
<br>卷403_23 「和乐天梦亡友刘太白同游二首」元稹 
<br>　　君诗昨日到通州，万里知君一梦刘。 
<br>　　闲坐思量小来事，只应元是梦中游。 
<br>　　老来东郡复西州，行处生尘为丧刘。 
<br>　　纵使刘君魂魄在，也应至死不同游。 
<br>
<br>卷403_24 「酬乐天见忆，兼伤仲远」元稹 
<br>　　死别重泉閟，生离万里赊。瘴侵新病骨，梦到故人家。 
<br>　　遥泪陈根草，闲收落地花。庾公楼怅望，巴子国生涯。 
<br>　　河任天然曲，江随峡势斜。与君皆直戆，须分老泥沙。 
<br>
<br>卷403_25 「与乐天同葬杓直」元稹 
<br>　　元伯来相葬，山涛誓抚孤。不知他日事，兼得似君无。 
<br>
<br>卷四百零四 
<br>
<br>卷404_1 「夜闲（此后并悼亡）」元稹 
<br>　　感极都无梦，魂销转易惊。风帘半钩落，秋月满床明。 
<br>　　怅望临阶坐，沉吟绕树行。孤琴在幽匣，时迸断弦声。 
<br>
<br>卷404_2 「感小株夜合」元稹 
<br>　　纤干未盈把，高条才过眉。不禁风苦动，偏受露先萎。 
<br>　　不分秋同尽，深嗟小便衰。伤心落残叶，犹识合昏期。 
<br>
<br>卷404_3 「醉醒」元稹 
<br>　　积善坊中前度饮，谢家诸婢笑扶行。 
<br>　　今宵还似当时醉，半夜觉来闻哭声。 
<br>
<br>卷404_4 「追昔游」元稹 
<br>　　谢傅堂前音乐和，狗儿吹笛胆娘歌。花园欲盛千场饮， 
<br>　　水阁初成百度过。醉摘樱桃投小玉，懒梳丛鬓舞曹婆。 
<br>　　再来门馆唯相吊，风落秋池红叶多。 
<br>
<br>卷404_5 「空屋题（十月十四日夜）」元稹 
<br>　　朝从空屋里，骑马入空台。尽日推闲事，还归空屋来。 
<br>　　月明穿暗隙，灯烬落残灰。更想咸阳道，魂车昨夜回。 
<br>
<br>卷404_6 「初寒夜寄卢子蒙」元稹 
<br>　　月是阴秋镜，寒为寂寞资。轻寒酒醒后，斜月枕前时。 
<br>　　倚壁思闲事，回灯检旧诗。闻君亦同病，终夜远相悲。 
<br>
<br>卷404_7 「城外回，谢子蒙见谕」元稹 
<br>　　十里抚柩别，一身骑马回。寒烟半堂影，烬火满庭灰。 
<br>　　稚女凭人问，病夫空自哀。潘安寄新咏，仍是夜深来。 
<br>
<br>卷404_8 「谕子蒙」元稹 
<br>　　抚稚君休感，无儿我不伤。片云离岫远，双燕念巢忙。 
<br>　　大壑谁非水，华星各自光。但令长有酒，何必谢家庄。 
<br>
<br>卷404_9 「遣悲怀三首」元稹 
<br>　　谢公最小偏怜女，嫁与黔娄百事乖。顾我无衣搜画箧， 
<br>　　泥他沽酒拔金钗。野蔬充膳甘长藿，落叶添薪仰古槐。 
<br>　　今日俸钱过十万，与君营奠复营斋。 
<br>　　昔日戏言身后意，今朝皆到眼前来。衣裳已施行看尽， 
<br>　　针线犹存未忍开。尚想旧情怜婢仆，也曾因梦送钱财。 
<br>　　诚知此恨人人有，贫贱夫妻百事哀。 
<br>　　闲坐悲君亦自悲，百年都是几多时。邓攸无子寻知命， 
<br>　　潘岳悼亡犹费词。同穴窅冥何所望，他生缘会更难期。 
<br>　　唯将终夜长开眼，报答平生未展眉。 
<br>
<br>卷404_10 「旅眠」元稹 
<br>　　内外都无隔，帷屏不复张。夜眠兼客坐，同在火炉床。 
<br>
<br>卷404_11 「除夜」元稹 
<br>　　忆昔岁除夜，见君花烛前。今宵祝文上，重叠叙新年。 
<br>　　闲处低声哭，空堂背月眠。伤心小儿女，撩乱火堆边。 
<br>
<br>卷404_12 「感梦」元稹 
<br>　　行吟坐叹知何极，影绝魂销动隔年。 
<br>　　今夜商山馆中梦，分明同在后堂前。 
<br>
<br>卷404_13 「合衣寝」元稹 
<br>　　良夕背灯坐，方成合衣寝。酒醉夜未阑，几回颠倒枕。 
<br>
<br>卷404_14 「竹簟」元稹 
<br>　　竹簟衬重茵，未忍都令卷。忆昨初来日，看君自施展。 
<br>
<br>卷404_15 「听庾及之弹乌夜啼引」元稹 
<br>　　君弹乌夜啼，我传乐府解古题。良人在狱妻在闺， 
<br>　　官家欲赦乌报妻。乌前再拜泪如雨，乌作哀声妻暗语。 
<br>　　后人写出乌啼引，吴调哀弦声楚楚。四五年前作拾遗， 
<br>　　谏书不密丞相知。谪官诏下吏驱遣，身作囚拘妻在远。 
<br>　　归来相见泪如珠，唯说闲宵长拜乌。君来到舍是乌力， 
<br>　　妆点乌盘邀女巫。今君为我千万弹，乌啼啄啄泪澜澜。 
<br>　　感君此曲有深意，昨日乌啼桐叶坠。当时为我赛乌人， 
<br>　　死葬咸阳原上地。 
<br>
<br>卷404_16 「梦井」元稹 
<br>　　梦上高高原，原上有深井。登高意枯渴，愿见深泉冷。 
<br>　　裴回绕井顾，自照泉中影。沉浮落井瓶，井上无悬绠。 
<br>　　念此瓶欲沉，荒忙为求请。遍入原上村，村空犬仍猛。 
<br>　　还来绕井哭，哭声通复哽。哽噎梦忽惊，觉来房舍静。 
<br>　　灯焰碧胧胧，泪光疑冏冏。钟声夜方半，坐卧心难整。 
<br>　　忽忆咸阳原，荒田万馀顷。土厚圹亦深，埋魂在深埂。 
<br>　　埂深安可越，魂通有时逞。今宵泉下人，化作瓶相憬。 
<br>　　感此涕汍澜，汍澜涕沾领。所伤觉梦间，便觉死生境。 
<br>　　岂无同穴期，生期谅绵永。又恐前后魂，安能两知省。 
<br>　　寻环意无极，坐见天将昞.吟此梦井诗，春朝好光景。 
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
