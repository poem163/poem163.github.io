<HTML>
<HEAD>
<TITLE>温庭筠诗全集 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 温庭筠诗全集</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>温庭筠诗全集</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5723"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'温庭筠诗全集')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[温庭筠诗全集]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　卷五百七十五 
<br>
<br>卷575_1 「鸡鸣埭曲」温庭筠 
<br>　　南朝天子射雉时，银河耿耿星参差。铜壶漏断梦初觉， 
<br>　　宝马尘高人未知。鱼跃莲东荡宫沼，濛濛御柳悬栖鸟。 
<br>　　红妆万户镜中春，碧树一声天下晓。盘踞势穷三百年， 
<br>　　朱方杀气成愁烟。彗星拂地浪连海，战鼓渡江尘涨天。 
<br>　　绣龙画雉填宫井，野火风驱烧九鼎。殿巢江燕砌生蒿， 
<br>　　十二金人霜炯炯。芊绵平绿台城基，暖色春容荒古陂。 
<br>　　宁知玉树后庭曲，留待野棠如雪枝。 
<br>
<br>卷575_2 「织锦词」温庭筠 
<br>　　丁东细漏侵琼瑟，影转高梧月初出。簇簌金梭万缕红， 
<br>　　鸳鸯艳锦初成匹。锦中百结皆同心，蕊乱云盘相间深。 
<br>　　此意欲传传不得，玫瑰作柱朱弦琴。为君裁破合欢被， 
<br>　　星斗迢迢共千里。象尺熏炉未觉秋，碧池已有新莲子。 
<br>
<br>卷575_3 「夜宴谣」温庭筠 
<br>　　长钗坠发双蜻蜓，碧尽山斜开画屏。虬须公子五侯客， 
<br>　　一饮千钟如建瓴。鸾咽姹唱圆无节，眉敛湘烟袖回雪。 
<br>　　清夜恩情四座同，莫令沟水东西别。亭亭蜡泪香珠残， 
<br>　　暗露晓风罗幕寒。飘飖戟带俨相次，二十四枝龙画竿。 
<br>　　裂管萦弦共繁曲，芳樽细浪倾春醁.高楼客散杏花多， 
<br>　　脉脉新蟾如瞪目。 
<br>
<br>卷575_4 「莲浦谣」温庭筠 
<br>　　鸣桡轧轧溪溶溶，废绿平烟吴苑东。水清莲媚两相向， 
<br>　　镜里见愁愁更红。白马金鞭大堤上，西江日夕多风浪。 
<br>　　荷心有露似骊珠，不是真圆亦摇荡。 
<br>
<br>卷575_5 「郭处士击瓯歌」温庭筠 
<br>　　佶栗金虬石潭古，勺陂潋滟幽修语。湘君宝马上神云， 
<br>　　碎佩丛铃满烟雨。吾闻三十六宫花离离，软风吹春星斗稀。 
<br>　　玉晨冷磬破昏梦，天露未干香著衣。兰钗委坠垂云发， 
<br>　　小响丁当逐回雪。晴碧烟滋重叠山，罗屏半掩桃花月。 
<br>　　太平天子驻云车，龙炉勃郁双蟠拏。宫中近臣抱扇立， 
<br>　　侍女低鬟落翠花。乱珠触续正跳荡，倾头不觉金乌斜。 
<br>　　我亦为君长叹息，缄情远寄愁无色。莫沾香梦绿杨丝。 
<br>　　千里春风正无力。 
<br>
<br>卷575_6 「遐水谣」温庭筠 
<br>　　天兵九月渡遐水，马踏沙鸣惊雁起。杀气空高万里情， 
<br>　　塞寒如箭伤眸子。狼烟堡上霜漫漫，枯叶号风天地干。 
<br>　　犀带鼠裘无暖色，清光炯冷黄金鞍。虏尘如雾昏亭障， 
<br>　　陇首年年汉飞将。麟阁无名期未归，楼中思妇徒相望。 
<br>
<br>卷575_7 「晓仙谣」温庭筠 
<br>　　玉妃唤月归海宫，月色澹白涵春空。银河欲转星靥靥， 
<br>　　碧浪叠山埋早红。宫花有露如新泪，小苑丛丛入寒翠。 
<br>　　绮阁空传唱漏声，网轩未辨凌云字。遥遥珠帐连湘烟， 
<br>　　鹤扇如霜金骨仙。碧箫曲尽彩霞动，下视九州皆悄然。 
<br>　　秦王女骑红尾凤，半空回首晨鸡弄。雾盖狂尘亿兆家， 
<br>　　世人犹作牵情梦。 
<br>
<br>卷575_8 「锦城曲」温庭筠 
<br>　　蜀山攒黛留晴雪，簝笋蕨芽萦九折。江风吹巧剪霞绡， 
<br>　　花上千枝杜鹃血。杜鹃飞入岩下丛，夜叫思归山月中。 
<br>　　巴水漾情情不尽，文君织得春机红。怨魄未归芳草死， 
<br>　　江头学种相思子。树成寄与望乡人，白帝荒城五千里。 
<br>
<br>卷575_9 「生禖屏风歌」温庭筠 
<br>　　玉墀暗接昆仑井，井上无人金索冷。画壁阴森九子堂， 
<br>　　阶前细月铺花影。绣屏银鸭香蓊蒙，天上梦归花绕丛。 
<br>　　宜男漫作后庭草，不似樱桃千子红。 
<br>
<br>卷575_10 「嘲春风」温庭筠 
<br>　　春风何处好，别殿饶芳草。苒袅转鸾旗，萎蕤吹雉葆。 
<br>　　扬芳历九门，澹荡入兰荪。争奈白团扇，时时偷主恩。 
<br>
<br>卷575_11 「舞衣曲」温庭筠 
<br>　　藕肠纤缕抽轻春，烟机漠漠娇娥嚬。金梭淅沥透空薄， 
<br>　　剪落交刀吹断云。张家公子夜闻雨，夜向兰堂思楚舞。 
<br>　　蝉衫麟带压愁香，偷得莺簧锁金缕。管含兰气娇语悲， 
<br>　　胡槽雪腕鸳鸯丝。芙蓉力弱应难定，杨柳风多不自持， 
<br>　　回嚬笑语西窗客，星斗寥寥波脉脉。不逐秦王卷象床， 
<br>　　满楼明月梨花白。 
<br>
<br>卷575_12 「张静婉采莲歌」温庭筠 
<br>　　兰膏坠发红玉春，燕钗拖颈抛盘云。城边杨柳向娇晚， 
<br>　　门前沟水波粼粼。麒麟公子朝天客，珂马珰珰度春陌。 
<br>　　掌中无力舞衣轻，剪断鲛绡破春碧。抱月飘烟一尺腰， 
<br>　　麝脐龙髓怜娇娆，秋罗拂水碎光动，露重花多香不销。 
<br>　　鸂鶒交交塘水满，绿芒如粟莲茎短。一夜西风送雨来， 
<br>　　粉痕零落愁红浅。船头折藕丝暗牵，藕根莲子相留连。 
<br>　　郎心似月月未缺，十五十六清光圆。 
<br>
<br>卷575_13 「湘宫人歌」温庭筠 
<br>　　池塘芳草湿，夜半东风起。生绿画罗屏，金壶贮春水。 
<br>　　黄粉楚宫人，芳花玉刻鳞。娟娟照棋烛，不语两含嚬。 
<br>
<br>卷575_14 「黄昙子歌」温庭筠 
<br>　　参差绿蒲短，摇艳云塘满。红潋荡融融，莺翁鸂鶒暖。 
<br>　　萋芊小成路，马上修蛾懒。罗衫袅回风，点粉金鹂卵。 
<br>
<br>卷575_15 「觱篥歌（李相妓人吹）」温庭筠 
<br>　　蜡烟如纛新蟾满，门外平沙草芽短。黑头丞相九天归。 
<br>　　夜听飞琼吹朔管。情远气调兰蕙薰，天香瑞彩含絪缊。 
<br>　　皓然纤指都揭血，日暖碧霄无片云。含商咀徵双幽咽， 
<br>　　软縠疏罗共萧屑。不尽长圆叠翠愁，柳风吹破澄潭月。 
<br>　　鸣梭淅沥金丝蕊，恨语殷勤陇头水。汉将营前万里沙， 
<br>　　更深一一霜鸿起。十二楼前花正繁，交枝簇蒂连壁门。 
<br>　　景阳宫女正愁绝，莫使此声催断魂。 
<br>
<br>卷575_16 「照影曲」温庭筠 
<br>　　景阳妆罢琼窗暖，欲照澄明香步懒。桥上衣多抱彩云， 
<br>　　金鳞不动春塘满。黄印额山轻为尘，翠鳞红稚俱含嚬。 
<br>　　桃花百媚如欲语，曾为无双今两身。 
<br>
<br>卷575_17 「拂舞词（一作公无渡河）」温庭筠 
<br>　　黄河怒浪连天来，大响谹谹如殷雷。龙伯驱风不敢上， 
<br>　　百川喷雪高崔嵬。二十三弦何太哀，请公勿渡立徘徊。 
<br>　　下有狂蛟锯为尾，裂帆截棹磨霜齿。神椎凿石塞神潭， 
<br>　　白马zazb赤尘起。公乎跃马扬玉鞭，灭没高蹄日千里。 卷575_5 「太液池歌」温庭筠 
<br>　　腥鲜龙气连清防，花风漾漾吹细光。叠澜不定照天井， 
<br>　　倒影荡摇晴翠长。平碧浅春生绿塘，云容雨态连青苍。 
<br>　　夜深银汉通柏梁，二十八宿朝玉堂。 
<br>
<br>卷575_6 「雉场歌」温庭筠 
<br>　　茭叶萋萋接烟曙，鸡鸣埭上梨花露。彩仗锵锵已合围， 
<br>　　绣翎白颈遥相妒。雕尾扇张金缕高，碎铃素拂骊驹豪。 
<br>　　绿场红迹未相接，箭发铜牙伤彩毛。麦陇桑阴小山晚， 
<br>　　六虬归去凝笳远。城头却望几含情，青亩春芜连石苑。 
<br>
<br>卷575_7 「雍台歌」温庭筠 
<br>　　太子池南楼百尺，入窗新树疏帘隔。黄金铺首画钩陈， 
<br>　　羽葆停幢拂交戟。盘纡阑楯临高台，帐殿临流鸾扇开。 
<br>　　早雁惊鸣细波起，映花卤簿龙飞回。 
<br>
<br>卷575_8 「吴苑行」温庭筠 
<br>　　锦雉双飞梅结子，平春远绿窗中起。吴江澹画水连空， 
<br>　　三尺屏风隔千里。小苑有门红扇开，天丝舞蝶共徘徊。 
<br>　　绮户雕楹长若此，韶光岁岁如归来。 
<br>
<br>卷575_9 「常林欢歌」温庭筠 
<br>　　宜城酒熟花覆桥，沙晴绿鸭鸣咬咬。秾桑绕舍麦如尾， 
<br>　　幽轧鸣机双燕巢。马声特特荆门道，蛮水扬光色如草。 
<br>　　锦荐金炉梦正长，东家咿喔鸡鸣早。 
<br>
<br>卷575_10 「塞寒行」温庭筠 
<br>　　燕弓弦劲霜封瓦，朴簌寒雕睇平野，一点黄尘起雁喧， 
<br>　　白龙堆下千蹄马。河源怒浊风如刀，剪断朔云天更高。 
<br>　　晚出榆关逐征北，惊沙飞迸冲貂袍。心许凌烟名不灭， 
<br>　　年年锦字伤离别。彩毫一画竟何荣，空使青楼泪成血。 
<br>
<br>卷575_11 「湖阴词」温庭筠 
<br>　　祖龙黄须珊瑚鞭，铁骢金面青连钱。虎髯拔剑欲成梦， 
<br>　　日压贼营如血鲜。海旗风急惊眠起，甲重光摇照湖水。 
<br>　　苍黄追骑尘外归，森索妖星阵前死。五陵愁碧春萋萋， 
<br>　　霸川玉马空中嘶。羽书如电入青琐，雪腕如槌催画鞞. 
<br>　　白虬天子金煌铓，高临帝座回龙章。吴波不动楚山晚， 
<br>　　花压阑干春昼长。 
<br>
<br>卷575_12 「蒋侯神歌」温庭筠 
<br>　　楚神铁马金鸣珂，夜动蛟潭生素波。商风刮水报西帝， 
<br>　　庙前古树蟠白蛇。吴王赤斧斫云阵，画堂列壁丛霜刃。 
<br>　　巫娥传意托悲丝，铎语琅琅理双鬓。湘烟刷翠湘山斜， 
<br>　　东方日出飞神鸦。青云自有黑龙子，潘妃莫结丁香花。 
<br>
<br>卷575_13 「汉皇迎春词」温庭筠 
<br>　　春草芊芊晴扫烟，宫城大锦红殷鲜。海日初融照仙掌， 
<br>　　淮王小队缨铃响。猎猎东风焰赤旗，画神金甲葱龙网。 
<br>　　钜公步辇迎句芒，复道扫尘燕彗长。豹尾竿前赵飞燕， 
<br>　　柳风吹尽眉间黄。碧草含情杏花喜，上林莺啭游丝起。 
<br>　　宝马摇环万骑归，恩光暗入帘栊里。 
<br>
<br>卷五百七十六 
<br>
<br>卷576_1 「兰塘词」温庭筠 
<br>　　塘水汪汪凫唼喋，忆上江南木兰楫。绣颈金须荡倒光， 
<br>　　团团皱绿鸡头叶。露凝荷卷珠净圆，紫菱刺短浮根缠。 
<br>　　小姑归晚红妆浅，镜里芙蓉照水鲜。东沟潏潏劳回首， 
<br>　　欲寄一杯琼液酒。知道无郎却有情，长教月照相思柳。 
<br>
<br>卷576_2 「晚归曲」温庭筠 
<br>　　格格水禽飞带波，孤光斜起夕阳多。湖西山浅似相笑， 
<br>　　菱刺惹衣攒黛蛾。青丝系船向江木，兰芽出土吴江曲。 
<br>　　水极晴摇泛滟红，草平春染烟绵绿。玉鞭骑马杨叛儿， 
<br>　　刻金作凤光参差。丁丁暖漏滴花影，催入景阳人不知。 
<br>　　弯堤弱柳遥相瞩，雀扇团圆掩香玉。莲塘艇子归不归， 
<br>　　柳暗桑秾闻布谷。 
<br>
<br>卷576_3 「故城曲」温庭筠 
<br>　　漠漠沙堤烟，堤西雉子斑。雉声何角角，麦秀桑阴闲。 
<br>　　游丝荡平绿，明灭时相续。白马金络头，东风故城曲。 
<br>　　故城殷贵嫔，曾占未来春。自从香骨化，飞作马蹄尘。 
<br>
<br>卷576_4 「昆明池水战词」温庭筠 
<br>　　汪汪积水光连空，重叠细纹晴漾红。赤帝龙孙鳞甲怒， 
<br>　　临流一盼生阴风。鼍鼓三声报天子，雕旌兽舰凌波起。 
<br>　　雷吼涛惊白石山，石鲸眼裂蟠蛟死。溟池海浦俱喧豗. 
<br>　　青帜白旌相次来。箭羽枪缨三百万，踏翻西海生尘埃。 
<br>　　茂陵仙去菱花老，唼唼游鱼近烟岛。渺莽残阳钓艇归， 
<br>　　绿头江鸭眠沙草。 
<br>
<br>卷576_5 「谢公墅歌」温庭筠 
<br>　　朱雀航南绕香陌，谢郎东墅连春碧。鸠眠高柳日方融， 
<br>　　绮榭飘飖紫庭客。文楸方罫花参差，心阵未成星满池。 
<br>　　四座无喧梧竹静，金蝉玉柄俱持颐。对局含情见千里， 
<br>　　都城已得长蛇尾。江南王气系疏襟，未许苻坚过淮水。 
<br>
<br>卷576_6 「罩鱼歌（杂言）」温庭筠 
<br>　　朝罩罩城南，暮罩罩城西。两浆鸣幽幽，莲子相高低。 
<br>　　持罩入深水，金鳞大如手。鱼尾迸圆波，千珠落湘藕。 
<br>　　风飔飔，雨离离，菱尖茭刺鸂鶒飞。水连网眼白如影， 
<br>　　淅沥篷声寒点微。楚岸有花花盖屋，金塘柳色前溪曲。 
<br>　　悠溶杳若去无穷，五色澄潭鸭头绿。 
<br>
<br>卷576_7 「春洲曲」温庭筠 
<br>　　韶光染色如蛾翠，绿湿红鲜水容媚。苏小慵多兰渚闲， 
<br>　　融融浦日寐。紫骝蹀躞金衔嘶，岸上扬鞭烟草迷。 
<br>　　门外平桥连柳堤，归来晚树黄莺啼。 
<br>
<br>卷576_8 「台城晓朝曲」温庭筠 
<br>　　司马门前火千炬，阑干星斗天将曙。朱网龛鬖丞相车， 
<br>　　晓随叠鼓朝天去。博山镜树香zv茸，袅袅浮航金画龙。 
<br>　　大江敛势避辰极，两阙深严烟翠浓。 
<br>
<br>卷576_27 「走马楼三更曲」温庭筠 
<br>　　春姿暖气昏神沼，李树拳枝紫芽小。玉皇夜入未央宫， 
<br>　　长火千条照栖鸟。马过平桥通画堂，虎幡龙戟风飘扬。 
<br>　　帘间清唱报寒点，丙舍无人遗烬香。 
<br>
<br>卷576_28 「达摩支曲（杂言）」温庭筠 
<br>　　捣麝成尘香不灭，拗莲作寸丝难绝。红泪文姬洛水春， 
<br>　　白头苏武天山雪。君不见无愁高纬花漫漫， 
<br>　　漳浦宴馀清露寒。一旦臣僚共囚虏，欲吹羌管先汍澜。 
<br>　　旧臣头鬓霜华早，可惜雄心醉中老。万古春归梦不归， 
<br>　　邺城风雨连天草。 
<br>
<br>卷576_29 「阳春曲」温庭筠 
<br>　　云母空窗晓烟薄，香昏龙气凝晖阁。霏霏雾雨杏花天， 
<br>　　帘外春威著罗幕。曲阑伏槛金麒麟，沙苑芳郊连翠茵。 
<br>　　厩马何能啮芳草，路人不敢随流尘。 
<br>
<br>卷576_30 「湘东宴曲」温庭筠 
<br>　　湘东夜宴金貂人，楚女含情娇翠嚬。玉管将吹插钿带， 
<br>　　锦囊斜拂双麒麟。重城漏断孤帆去，唯恐琼签报天曙。 
<br>　　万户沈沈碧树圆，云飞雨散知何处。欲上香车俱脉脉， 
<br>　　清歌响断银屏隔。堤外红尘蜡炬归，楼前澹月连江白。 
<br>
<br>卷576_31 「东郊行」温庭筠 
<br>　　斗鸡台下东西道，柳覆班骓蝶萦草。坱霭韶容锁澹愁， 
<br>　　青筐叶尽蚕应老。绿渚幽香生白蘋，差差小浪吹鱼鳞。 
<br>　　王孙骑马有归意，林彩着空如细尘。安得人生各相守， 
<br>　　烧船破栈休驰走。世上方应无别离，路傍更长千株柳。 
<br>
<br>卷576_32 「水仙谣」温庭筠 
<br>　　水客夜骑红鲤鱼，赤鸾双鹤蓬瀛书。轻尘不起雨新霁， 
<br>　　万里孤光含碧虚。露魄冠轻见云发，寒丝七炷香泉咽。 
<br>　　夜深天碧乱山姿，光碎平波满船月。 
<br>
<br>卷576_33 「东峰歌」温庭筠 
<br>　　锦砾潺湲玉溪水，晓来微雨藤花紫。冉冉山鸡红尾长， 
<br>　　一声樵斧惊飞起。松刺梳空石差齿，烟香风软人参蕊。 
<br>　　阳崖一梦伴云根，仙菌灵芝梦魂里。 
<br>
<br>卷576_34 「会昌丙寅丰岁歌（杂言）」温庭筠 
<br>　　丙寅岁，休牛马，风如吹烟，日如渥赭。九重天子调天下， 
<br>　　春绿将年到西野。西野翁，生儿童，门前好树青zv茸。 
<br>　　zv茸单衣麦田路，村南娶妇桃花红。新姑车右及门柱， 
<br>　　粉项韩凭双扇中。喜气自能成岁丰，农祥尔物来争功。 
<br>
<br>卷576_1 「碌碌古词」温庭筠 
<br>　　左亦不碌碌，右亦不碌碌。野草自根肥，羸牛生健犊。 
<br>　　融蜡作杏蒂，男儿不恋家。春风破红意，女颊如桃花。 
<br>　　忠言未见信，巧语翻咨嗟。一鞘无两刃，徒劳油壁车。 
<br>
<br>卷576_2 「春野行（杂言）」温庭筠 
<br>　　草浅浅，春如剪。花压李娘愁，饥蚕欲成茧。 
<br>　　东城年少气堂堂，金丸惊起双鸳鸯。含羞更问卫公子， 
<br>　　月到枕前春梦长。 
<br>
<br>卷576_3 「醉歌」温庭筠 
<br>　　檐柳初黄燕新乳，晓碧芊绵过微雨。树色深含台榭情， 
<br>　　莺声巧作烟花主。锦袍公子陈杯觞，拨醅百瓮春酒香。 
<br>　　入门下马问谁在，降阶握手登华堂。临邛美人连山眉， 
<br>　　低抱琵琶含怨思。朔风绕指我先笑，明月入怀君自知。 
<br>　　劝君莫惜金樽酒，年少须臾如覆手。辛勤到老慕箪瓢， 
<br>　　于我悠悠竟何有。洛阳卢仝称文房，妻子脚秃舂黄粮。 
<br>　　阿耋光颜不识字，指麾豪俊如驱羊。天犀压断朱鼹鼠， 
<br>　　瑞锦惊飞金凤凰。其馀岂足沾牙齿，欲用何能报天子。 
<br>　　驽马垂头抢暝尘，骅骝一日行千里。但有沉冥醉客家， 
<br>　　支颐瞪目持流霞。唯恐南国风雨落，碧芜狼藉棠梨花。 
<br>
<br>卷576_4 「江南曲」温庭筠 
<br>　　妾家白蘋浦，日上芙蓉楫。轧轧摇桨声，移舟入茭叶。 
<br>　　溪长茭叶深，作底难相寻。避郎郎不见，鸂鶒自浮沉。 
<br>　　拾萍萍无根，采莲莲有子。不作浮萍生，宁为藕花死。 
<br>　　岸傍骑马郎，乌帽紫游缰。含愁复含笑，回首问横塘。 
<br>　　妾住金陵浦，门前朱雀航。流苏持作帐，芙蓉持作梁。 
<br>　　出入金犊幰，兄弟侍中郎。前年学歌舞，定得郎相许。 
<br>　　连娟眉绕山，依约腰如杵。凤管悲若咽，鸾弦娇欲语。 
<br>　　扇薄露红铅，罗轻压金缕。明月西南楼，珠帘玳瑁钩。 
<br>　　横波巧能笑，弯蛾不识愁。花开子留树，草长根依土。 
<br>　　早闻金沟远，底事归郎许。不学杨白花，朝朝泪如雨。 
<br>
<br>卷576_5 「堂堂曲」温庭筠 
<br>　　钱唐岸上春如织，淼淼寒潮带晴色。淮南游客马连嘶， 
<br>　　碧草迷人归不得。风飘客意如吹烟。纤指殷勤伤雁弦。 
<br>　　一曲堂堂红烛筵，长鲸泻酒如飞泉。 
<br>
<br>卷576_6 「惜春词」温庭筠 
<br>　　百舌问花花不语，低回似恨横塘雨。蜂争粉蕊蝶分香， 
<br>　　不似垂杨惜金缕。愿君留得长妖韶，莫逐东风还荡摇。 
<br>　　秦女含嚬向烟月，愁红带露空迢迢。 
<br>
<br>卷576_7 「春愁曲」温庭筠 
<br>　　红丝穿露珠帘冷，百尺哑哑下纤绠。远翠愁山入卧屏， 
<br>　　两重云母空烘影。凉簪坠发春眠重，玉兔煴香柳如梦。 
<br>　　锦叠空床委堕红，飔飔扫尾双金凤。蜂喧蝶驻俱悠扬， 
<br>　　柳拂赤栏纤草长。觉后梨花委平绿，春风和雨吹池塘。 
<br>
<br>卷576_8 「苏小小歌」温庭筠 
<br>　　买莲莫破券，买酒莫解金。酒里春容抱离恨， 
<br>　　水中莲子怀芳心。吴宫女儿腰似束，家在钱唐小江曲。 
<br>　　一自檀郎逐便风，门前春水年年绿。 
<br>
<br>卷576_9 「春江花月夜词」温庭筠 
<br>　　玉树歌阑海云黑，花庭忽作青芜国。秦淮有水水无情， 
<br>　　还向金陵漾春色。杨家二世安九重，不御华芝嫌六龙。 
<br>　　百幅锦帆风力满，连天展尽金芙蓉。珠翠丁星复明灭， 
<br>　　龙头劈浪哀笳发。千里涵空澄水魂，万枝破鼻飘香雪。 
<br>　　漏转霞高沧海西，颇黎枕上闻天鸡。蛮弦代写曲如语， 
<br>　　一醉昏昏天下迷。四方倾动烟尘起，犹在浓香梦魂里。 
<br>　　后主荒宫有晓莺，飞来只隔西江水。 
<br>
<br>卷576_10 「懊恼曲」温庭筠 
<br>　　藕丝作线难胜针，蕊粉染黄那得深。玉白兰芳不相顾， 
<br>　　青楼一笑轻千金。莫言自古皆如此，健剑刜钟铅绕指。 
<br>　　三秋庭绿尽迎霜，惟有荷花守红死。庐江小吏朱斑轮， 
<br>　　柳缕吐芽香玉春。两股金钗已相许，不令独作空成尘。 
<br>　　悠悠楚水流如马，恨紫愁红满平野。野土千年怨不平， 
<br>　　至今烧作鸳鸯瓦。 
<br>
<br>卷576_11 「三洲词」温庭筠 
<br>　　团圆莫作波中月，洁白莫为枝上雪。月随波动碎潾潾， 
<br>　　雪似梅花不堪折。李娘十六青丝发，画带双花为君结。 
<br>　　门前有路轻别离，唯恐归来旧香灭。 
<br>
<br>卷五百七十七 
<br>
<br>卷577_1 「春晓曲（一作齐梁体）」温庭筠 
<br>　　家临长信往来道，乳燕双双拂烟草。油壁车轻金犊肥， 
<br>　　流苏帐晓春鸡早。笼中娇鸟暖犹睡，帘外落花闲不扫。 
<br>　　衰桃一树近前池，似惜红颜镜中老。 
<br>
<br>卷577_2 「猎骑辞」温庭筠 
<br>　　早辞平扆殿，夕奉湘南宴。香兔抱微烟，重鳞叠轻扇。 
<br>　　蚕饥使君马，雁避将军箭。宝柱惜离弦，流黄悲赤县。 
<br>　　理钗低舞鬓，换袖回歌面。晚柳未如丝，春花已如霰。 
<br>　　所嗟故里曲，不及青楼宴。 
<br>
<br>卷577_3 「西州词（吴声）」温庭筠 
<br>　　悠悠复悠悠，昨日下西州。西州风色好，遥见武昌楼。 
<br>　　武昌何郁郁，侬家定无匹。小妇被流黄，登楼抚瑶瑟。 
<br>　　朱弦繁复轻，素手直凄清。一弹三四解，掩抑似含情。 
<br>　　南楼登且望，西江广复平。艇子摇两桨，催过石头城。 
<br>　　门前乌臼树，惨澹天将曙。鸂鶒飞复还，郎随早帆去。 
<br>　　回头语同伴，定复负情侬。去帆不安幅，作抵使西风。 
<br>　　他日相寻索，莫作西州客。西州人不归，春草年年碧。 
<br>
<br>卷577_4 「烧歌」温庭筠 
<br>　　起来望南山，山火烧山田。微红夕如灭，短焰复相连。 
<br>　　差差向岩石，冉冉凌青壁。低随回风尽，远照檐茅赤。 
<br>　　邻翁能楚言，倚插欲潸然。自言楚越俗，烧畬为早田。 
<br>　　豆苗虫促促，篱上花当屋。废栈豕归栏，广场鸡啄粟。 
<br>　　新年春雨晴，处处赛神声。持钱就人卜，敲瓦隔林鸣。 
<br>　　卜得山上卦，归来桑枣下。吹火向白茅，腰镰映赪蔗。 
<br>　　风驱槲叶烟，槲树连平山。迸星拂霞外，飞烬落阶前。 
<br>　　仰面呻复嚏，鸦娘咒丰岁。谁知苍翠容，尽作官家税。 
<br>
<br>卷577_5 「长安寺」温庭筠 
<br>　　仁祠写露宫，长安佳气浓。烟树含葱蒨，金刹映zv茸。 
<br>　　绣户香焚象，珠网玉盘龙。宝题斜翡翠，天井倒芙蓉。 
<br>　　幡长回远吹，窗虚含晓风。游骑迷青锁，归鸟思华钟。 
<br>　　云栱承跗逦，羽葆背花重。所嗟莲社客，轻荡不相从。 
<br>
<br>卷577_43 「和沈参军招友生观芙蓉池」温庭筠 
<br>　　桂栋坐清晓，瑶琴商凤丝。况闻楚泽香，适与秋风期。 
<br>　　遂从棹萍客，静啸烟草湄。倒影回澹荡，愁红媚涟漪。 
<br>　　湘茎久鲜涩，宿雨增离披。而我江海意，楚游动梦思。 
<br>　　北渚水云叶，南塘烟雾枝。岂亡台榭芳，独与鸥鸟知。 
<br>　　珠坠鱼迸浅，影多凫泛迟。落英不可攀，返照昏澄陂。 
<br>
<br>卷577_44 「寓怀」温庭筠 
<br>　　诚足不顾得，妄矜徒有言。语斯谅未尽，隐显何悠然。 
<br>　　洵彼都邑盛，眷惟车马喧。自期尊客卿，非意干王孙。 
<br>　　衔知有贞爵，处实非厚颜。苟无海岱气，奚取壶浆恩。 
<br>　　唯丝南山杨，适我松菊香。鹏鹍诚未忆，谁谓凌风翔。 
<br>
<br>卷577_45 「余昔自西滨得兰数本移艺于庭亦既逾岁…遂寄情于此」温庭筠 
<br>　　寓赏本殊致，意幽非我情。吾常有流浅，外物无重轻。 
<br>　　各言艺幽深，彼美香素茎。岂为赏者设，自保孤根生。 
<br>　　易地无赤株，丽土亦同荣。赏际林壑近，泛馀烟露清。 
<br>　　余怀既郁陶，尔类徒纵横。妍蚩苟不信，宠辱何为惊。 
<br>　　贞隐谅无迹，激时犹拣名。幽丛霭绿畹，岂必怀归耕。 
<br>
<br>卷577_46 「秋日」温庭筠 
<br>　　爽气变昏旦，神皋遍原隰。烟华久荡摇，石涧仍清急。 
<br>　　柳暗山犬吠，蒲荒水禽立。菊花明欲迷，枣叶光如湿。 
<br>　　天籁思林岭，车尘倦都邑。譸张夙所违，悔吝何由入。 
<br>　　芳草秋可藉，幽泉晓堪汲。牧羊烧外鸣，林果雨中拾。 
<br>　　复此遂闲旷，翛然脱羁絷。田收鸟雀喧，气肃龙蛇蛰。 
<br>　　佳节足丰穰，良朋阻游集。沉机日寂寥，葆素常呼吸。 
<br>　　投迹倦攸往，放怀志所执。良时有东菑，吾将事蓑笠。 
<br>
<br>卷577_47 「七夕」温庭筠 
<br>　　鸣机札札停金梭，芙蓉澹荡生池波。神轩红粉陈香罗， 
<br>　　凤低蝉薄愁双蛾。微光奕奕凌天河，鸾咽鹤唳飘飖歌。 
<br>　　弯桥销尽愁奈何，天气骀荡云陂阤.平明花木有秋意， 
<br>　　露湿彩盘蛛网多。 
<br>
<br>卷577_48 「酬友人」温庭筠 
<br>　　辞荣亦素尚，倦游非夙心。宁复思金籍，独此卧烟林。 
<br>　　闲云无定貌，佳树有馀阴。坐久芰荷发，钓阑茭苇深。 
<br>　　游鱼自摇漾，浴鸟故浮沉。唯君清露夕，一为洒烦襟。 
<br>
<br>卷577_49 「观舞妓」温庭筠 
<br>　　朔音悲嘒管，瑶踏动芳尘。总袖时增怨，听破复含嚬。 
<br>　　凝腰倚风软，花题照锦春。朱弦固凄紧，琼树亦迷人。 
<br>
<br>卷577_50 「边笳曲（一作齐梁体）」温庭筠 
<br>　　朔管迎秋动，雕阴雁来早。上郡隐黄云，天山吹白草。 
<br>　　嘶马悲寒碛，朝阳照霜堡。江南戍客心，门外芙蓉老。 
<br>
<br>卷577_51 「经西坞偶题」温庭筠 
<br>　　摇摇弱柳黄鹂啼，芳草无情人自迷。日影明灭金色鲤， 
<br>　　杏花唼喋青头鸡。微红奈蒂惹峰粉，洁白芹芽穿燕泥。 
<br>　　借问含嚬向何事，昔年曾到武陵溪。 
<br>
<br>卷577_52 「金虎台」温庭筠 
<br>　　碧草连金虎，青苔蔽石麟。皓齿芳尘起，纤腰玉树春。 
<br>　　倚瑟红铅湿，分香翠黛嚬。谁言奉陵寝，相顾复沾巾。 
<br>
<br>卷577_53 「侠客行（一作齐梁体）」温庭筠 
<br>　　欲出鸿都门，阴云蔽城阙。宝剑黯如水，微红湿馀血。 
<br>　　白马夜频惊，三更霸陵雪。 
<br>
<br>卷577_54 「咏晓」温庭筠 
<br>　　虫歇纱窗静，鸦散碧梧寒。稍惊朝珮动，犹传清漏残。 
<br>　　乱珠凝烛泪，微红上露盘。褰衣复理鬓，馀润拂芝兰。 
<br>
<br>卷577_55 「芙蓉」温庭筠 
<br>　　剌茎澹荡碧，花片参差红。吴歌秋水冷，湘庙夜云空。 
<br>　　浓艳香露里，美人青镜中。南楼未归客，一夕练塘东。 
<br>
<br>卷577_56 「敕勒歌塞北」温庭筠 
<br>　　敕勒金fj壁，阴山无岁华。帐外风飘雪，营前月照沙。 
<br>　　羌儿吹玉管，胡姬踏锦花。却笑江南客，梅落不归家。 
<br>
<br>卷577_57 「邯郸郭公词」温庭筠 
<br>　　金笳悲故曲，玉座积深尘。言是邯郸伎，不见邺城人。 
<br>　　青苔竟埋骨，红粉自伤神。唯有漳河柳，还向旧营春。 
<br>
<br>卷577_58 「古意」温庭筠 
<br>　　莫莫复莫莫，丝萝缘涧壑。散木无斧斤，纤茎得依托。 
<br>　　枝低浴鸟歇，根静悬泉落。不虑见春迟，空伤致身错。 
<br>
<br>卷577_59 「齐宫」温庭筠 
<br>　　白马杂金饰，言从雕辇回。粉香随笑度，鬓态伴愁来。 
<br>　　远水斜如剪，青莎绿似裁。所恨章华日，冉冉下层台。 
<br>
<br>卷577_60 「春日（一作齐梁体）」温庭筠 
<br>　　柳岸杏花稀，梅梁乳燕飞。美人鸾镜笑，嘶马雁门归。 
<br>　　楚宫云影薄，台城心赏违。从来千里恨，边色满戎衣。 
<br>
<br>卷577_61 「咏春幡」温庭筠 
<br>　　闲庭见早梅，花影为谁栽。碧烟随刃落，蝉鬓觉春来。 
<br>　　代郡嘶金勒，梵声悲镜台。玉钗风不定，香步独徘徊。 
<br>
<br>卷577_62 「陈宫词」温庭筠 
<br>　　鸡鸣人草草，香辇出宫花。妓语细腰转，马嘶金面斜。 
<br>　　早莺随彩仗，惊雉避凝笳。淅沥湘风外，红轮映曙霞。 
<br>
<br>卷577_63 「春日野行」温庭筠 
<br>　　骑马踏烟莎，青春奈怨何。蝶翎朝粉尽，鸦背夕阳多。 
<br>　　柳艳欺芳带，山愁萦翠蛾。别情无处说，方寸是星河。 
<br>
<br>卷577_64 「咏嚬（一作齐梁体）」温庭筠 
<br>　　毛羽敛愁翠，黛娇攒艳春。恨容偏落泪，低态定思人。 
<br>　　枕上梦随月，扇边歌绕尘。玉钩鸾不住，波浅石磷磷。 
<br>
<br>卷577_65 「中书令裴公挽歌词二首」温庭筠 
<br>　　王俭风华首，萧何社稷臣。丹阳布衣客，莲渚白头人。 
<br>　　铭勒燕山暮，碑沉汉水春。从今虚醉饱，无复污车茵。 
<br>　　箭下妖星落，风前杀气回。国香荀令去，楼月庾公来。 
<br>　　玉玺终无虑，金縢意不开。空嗟荐贤路，芳草满燕台。 
<br>
<br>卷577_66 「唐庄恪太子挽歌词二首」温庭筠 
<br>　　叠鼓辞宫殿，悲笳降杳冥。影离云外日，光灭火前星。 
<br>　　邺客瞻秦苑，商公下汉庭。依依陵树色，空绕古原青。 
<br>　　东府虚容卫，西园寄梦思。凤悬吹曲夜，鸡断问安时。 
<br>　　尘陌都人恨，霜郊赗马悲。唯馀埋璧地，烟草近丹墀。 
<br>
<br>卷577_67 「秘书刘尚书挽歌词二首」温庭筠 
<br>　　王笔活鸾凤，谢诗生芙蓉。学筵开绛帐，谈柄发洪钟。 
<br>　　粉署见飞鵩，玉山猜卧龙。遗风丽清韵，萧散九原松。 
<br>　　麈尾近良玉，鹤裘吹素丝。坏陵殷浩谪，春墅谢安棋。 
<br>　　京口贵公子，襄阳诸女儿。折花兼踏月，多唱柳郎词。 
<br>
<br>卷577_68 「太子西池二首（一作齐梁体）」温庭筠 
<br>　　梨花雪压枝，莺啭柳如丝。懒逐妆成晓，春融梦觉迟。 
<br>　　鬓轻全作影，嚬浅未成眉。莫信张公子，窗间断暗期。 
<br>　　花红兰紫茎，愁草雨新晴。柳占三春色，莺偷百鸟声。 
<br>　　日长嫌辇重，风暖觉衣轻。薄暮香尘起，长杨落照明。 
<br>
<br>卷577_69 「西陵道士茶歌」温庭筠 
<br>　　乳窦溅溅通石脉，绿尘愁草春江色。涧花入井水味香， 
<br>　　山月当人松影直。仙翁白扇霜鸟翎，拂坛夜读黄庭经。 
<br>　　疏香皓齿有馀味，更觉鹤心通杳冥。 
<br>
<br>卷577_70 「过西堡塞北」温庭筠 
<br>　　浅草干河阔，丛棘废城高。白马犀匕首，黑裘金佩刀。 
<br>　　霜清彻兔目，风急吹雕毛。一经何用厄，日暮涕沾袍。 
<br>
<br>卷五百七十八 
<br>
<br>卷578_1 「送李亿东归」温庭筠 
<br>　　黄山远隔秦树，紫禁斜通渭城。别路青青柳弱， 
<br>　　前溪漠漠苔生。和风澹荡归客，落月殷勤早莺。 
<br>　　灞上金樽未饮，宴歌已有馀声。 
<br>
<br>卷578_2 「开圣寺」温庭筠 
<br>　　路分谿石夹烟丛，十里萧萧古树风。出寺马嘶秋色里， 
<br>　　向陵鸦乱夕阳中。竹间泉落山厨静，塔下僧归影殿空。 
<br>　　犹有南朝旧碑在，耻将兴废问休公。 
<br>
<br>卷578_3 「赠蜀府将（蛮入成都，频著功劳）」温庭筠 
<br>　　十年分散剑关秋，万事皆随锦水流。志气已曾明汉节， 
<br>　　功名犹自滞吴钩。雕边认箭寒云重，马上听笳塞草愁。 
<br>　　今日逢君倍惆怅，灌婴韩信尽封侯。 
<br>
<br>卷578_4 「西江贻钓叟骞生（一作西江寄友人骞生）」温庭筠 
<br>　　晴江如镜月如钩，泛滟苍茫送客愁。衣泪潜生竹枝曲， 
<br>　　春潮遥上木兰舟。事随云去身难到，梦逐烟销水自流。 
<br>　　昨日欢娱竟何在，一枝梅谢楚江头。 
<br>
<br>卷578_5 「寄清源寺僧」温庭筠 
<br>　　石路无尘竹径开，昔年曾伴戴颙来。窗间半偈闻钟后， 
<br>　　松下残棋送客回。帘向玉峰藏夜雪，砌因蓝水长秋苔。 
<br>　　白莲社里如相问，为说游人是姓雷。 
<br>
<br>卷578_6 「重游圭峰宗密禅师精庐（一作哭卢处士）」温庭筠 
<br>　　百尺青崖三尺坟，微言已绝杳难闻。戴颙今日称居士， 
<br>　　支遁他年识领军。暂对杉松如结社，偶同麋鹿自成群。 
<br>　　故山弟子空回首，葱岭唯应见宋云。 
<br>
<br>卷578_7 「题李处士幽居」温庭筠 
<br>　　水玉簪头白角巾，瑶琴寂历拂轻尘。浓阴似帐红薇晚， 
<br>　　细雨如烟碧草春。隔竹见笼疑有鹤，卷帘看画静无人。 
<br>　　南山自是忘年友，谷口徒称郑子真。 
<br>
<br>卷578_8 「利州南渡」温庭筠 
<br>　　澹然空水对斜晖，曲岛苍茫接翠微，波上马嘶看棹去， 
<br>　　柳边人歇待船归。数丛沙草群鸥散，万顷江田一鹭飞。 
<br>　　谁解乘舟寻范蠡，五湖烟水独忘机。 
<br>
<br>卷578_9 「赠李将军」温庭筠 
<br>　　谁言荀羡爱功勋，年少登坛众所闻。曾以能书称内史， 
<br>　　又因明易号将军。金沟故事春长在，玉轴遗文火半焚。 
<br>　　不学龙骧画山水，醉乡无迹似闲云。 
<br>
<br>卷578_10 「寒食日作」温庭筠 
<br>　　红深绿暗径相交，抱暖含芳披紫袍。彩索平时墙婉娩， 
<br>　　轻球落处晚寥梢，窗中草色妒鸡卵，盘上芹泥憎燕巢。 
<br>　　自有玉楼春意在，不能骑马度烟郊。 
<br>
<br>卷578_11 「李羽处士寄新酝走笔戏酬」温庭筠 
<br>　　高谈有伴还成薮，沉醉无期即是乡。已恨流莺欺谢客， 
<br>　　更将浮蚁与刘郎。檐前柳色分张绿，窗外花枝借助香。 
<br>　　所恨玳筵红烛夜，草玄寥落近回塘。 
<br>
<br>卷578_12 「郊居秋日有怀一二知己」温庭筠 
<br>　　稻田凫雁满晴沙，钓渚归来一径斜。门带果林招邑吏， 
<br>　　井分蔬圃属邻家。皋原寂历垂禾穗，桑竹参差映豆花。 
<br>　　自笑谩怀经济策，不将心事许烟霞。 
<br>
<br>卷578_13 「题友人池亭（一作偶题林亭）」温庭筠 
<br>　　月榭风亭绕曲池，粉垣回互瓦参差。侵帘片白摇翻影， 
<br>　　落镜愁红写倒枝。鸂鶒刷毛花荡漾，鹭鸶拳足雪离披。 
<br>　　山翁醉后如相忆，羽扇清樽我自知。 
<br>
<br>卷578_14 「南湖」温庭筠 
<br>　　湖上微风入槛凉，翻翻菱荇满回塘。野船著岸偎春草， 
<br>　　水鸟带波飞夕阳。芦叶有声疑雾雨，浪花无际似潇湘。 
<br>　　飘然篷艇东归客，尽日相看忆楚乡。 
<br>
<br>卷578_15 「赠袁司录（一即丞相淮阳公之犹子与庭筠有旧也）」温庭筠 
<br>　　一朝辞满有心期，花发杨园雪压枝。刘尹故人谙往事， 
<br>　　谢郎诸弟得新知。金钗醉就胡姬画，玉管闲留洛客吹。 
<br>　　记得襄阳耆旧语，不堪风景岘山碑。 
<br>
<br>卷578_16 「题西明寺僧院」温庭筠 
<br>　　曾识匡山远法师，低松片石对前墀。为寻名画来过院， 
<br>　　因访闲人得看棋。新雁参差云碧处，寒鸦辽乱叶红时。 
<br>　　自知终有张华识，不向沧洲理钓丝。 
<br>
<br>卷578_17 「偶题」温庭筠 
<br>　　微风和暖日鲜明，草色迷人向渭城。吴客卷帘闲不语， 
<br>　　楚娥攀树独含情。红垂果蒂樱桃重，黄染花丛蝶粉轻。 
<br>　　自恨青楼无近信，不将心事许卿卿。 
<br>
<br>卷578_18 「寄湘阴阎少府乞钓轮子」温庭筠 
<br>　　钓轮形与月轮同，独茧和烟影似空。若向三湘逢雁信， 
<br>　　莫辞千里寄渔翁。篷声夜滴松江雨，菱叶秋传镜水风。 
<br>　　终日垂钩还有意，尺书多在锦鳞中。 
<br>
<br>卷578_19 「哭王元裕」温庭筠 
<br>　　闻说萧郎逐逝川，伯牙因此绝清弦。柳边犹忆青骢影， 
<br>　　坟上俄生碧草烟。箧里诗书疑谢后，梦中风貌似潘前。 
<br>　　他时若到相寻处，碧树红楼自宛然。 
<br>
<br>卷578_20 「法云寺双桧（一作晋朝柏树）」温庭筠 
<br>　　晋朝名辈此离群，想对浓阴去住分。题处尚寻王内史， 
<br>　　画时应是顾将军。长廊夜静声疑雨，古殿秋深影胜云。 
<br>　　一下南台到人世，晓泉清籁更难闻。 
<br>
<br>卷578_21 「送陈嘏之侯官兼简李常侍」温庭筠 
<br>　　纵得步兵无绿蚁，不缘句漏有丹砂。殷勤为报同袍友， 
<br>　　我亦无心似海槎。春服照尘连草色，夜船闻雨滴芦花。 
<br>　　梅仙自是青云客，莫羡相如却到家。 
<br>
<br>卷578_22 「春日野行」温庭筠 
<br>　　雨涨西塘金堤斜，碧草芊芊晴吐芽。野岸明媚山芍药， 
<br>　　水田叫噪官虾蟆。镜中有浪动菱蔓，陌上无风飘柳花。 
<br>　　何事轻桡句溪客，绿萍方好不归家。 
<br>
<br>卷578_23 「溪上行」温庭筠 
<br>　　绿塘漾漾烟濛濛，张翰此来情不穷。雪羽褵褷立倒影， 
<br>　　金鳞拨剌跳晴空。风翻荷叶一向白，雨湿蓼花千穗红。 
<br>　　心羡夕阳波上客，片时归梦钓船中。 
<br>
<br>卷578_24 「投翰林萧舍人」温庭筠 
<br>　　人间鹓鹭杳难从，独恨金扉直九重。万象晚归仁寿镜， 
<br>　　百花春隔景阳钟。紫微芒动词初出，红烛香残诰未封。 
<br>　　每过朱门爱庭树，一枝何日许相容。 
<br>
<br>卷578_25 「春日偶作」温庭筠 
<br>　　西园一曲艳阳歌，扰扰车尘负薜萝。自欲放怀犹未得， 
<br>　　不知经世竟如何。夜闻猛雨判花尽，寒恋重衾觉梦多。 
<br>　　钓渚别来应更好，春风还为起微波。 
<br>
<br>卷578_26 「春暮宴罢寄宋寿先辈」温庭筠 
<br>　　斜掩朱门花外钟，晓莺时节好相逢。窗间桃蕊宿妆在， 
<br>　　雨后牡丹春睡浓。苏小风姿迷下蔡，马卿才调似临邛。 
<br>　　谁怜芳草生三径，参佐桥西陆士龙。 
<br>
<br>卷578_27 「马嵬驿」温庭筠 
<br>　　穆满曾为物外游，六龙经此暂淹留。返魂无验青烟灭， 
<br>　　埋血空生碧草愁。香辇却归长乐殿，晓钟还下景阳楼。 
<br>　　甘泉不复重相见，谁道文成是故侯。 
<br>
<br>卷578_28 「和道溪君别业（一作和友人溪居别业）」温庭筠 
<br>　　积润初销碧草新，凤阳晴日带雕轮。风飘弱柳平桥晚， 
<br>　　雪点寒梅小苑春。屏上楼台陈后主，镜中金翠李夫人。 
<br>　　花房透露红珠落，蛱蝶双飞护粉尘。 
<br>
<br>卷578_29 「奉天西佛寺」温庭筠 
<br>　　忆昔狂童犯顺年，玉虬闲暇出甘泉。宗臣欲舞千钧剑， 
<br>　　追骑犹观七宝鞭。星背紫垣终扫地，日归黄道却当天。 
<br>　　至今南顿诸耆旧，犹指榛芜作弄田。 
<br>
<br>卷578_30 「题望苑驿（东有马嵬驿西有端正树一作相思树）」温庭筠 
<br>　　弱柳千条杏一枝，半含春雨半垂丝。景阳寒井人难到， 
<br>　　长乐晨钟鸟自知。花影至今通博望，树名从此号相思。 
<br>　　分明十二楼前月，不向西陵照盛姬。 
<br>
<br>卷578_31 「寄分司元庶子兼呈元处士」温庭筠 
<br>　　闭门高卧莫长嗟，水木凝晖属谢家。缑岭参差残晓雪， 
<br>　　洛波清浅露晴沙。刘公春尽芜菁色，华廙愁深苜蓿花。 
<br>　　月榭知君还怅望，碧霄烟阔雁行斜。 
<br>
<br>卷578_32 「题柳」温庭筠 
<br>　　杨柳千条拂面丝，绿烟金穗不胜吹。香随静婉歌尘起， 
<br>　　影伴娇娆舞袖垂。羌管一声何处曲，流莺百啭最高枝。 
<br>　　千门九陌花如雪，飞过宫墙两自知。 
<br>
<br>卷578_33 「和友人悼亡（一作丧歌姬）」温庭筠 
<br>　　玉貌潘郎泪满衣，画罗轻鬓雨霏微。红兰委露愁难尽， 
<br>　　白马朝天望不归。宝镜尘昏鸾影在，钿筝弦断雁行稀。 
<br>　　春来多少伤心事，碧草侵阶粉蝶飞。 
<br>
<br>卷578_34 「李羽处士故里」温庭筠 
<br>　　柳不成丝草带烟，海槎东去鹤归天。愁肠断处春何限， 
<br>　　病眼开时月正圆。花若有情还怅望，水应无事莫潺湲。 
<br>　　终知此恨销难尽，辜负南华第一篇。 
<br>
<br>卷578_35 「却经商山寄昔同行人」温庭筠 
<br>　　曾道逍遥第一篇，尔来无处不恬然。便同南郭能忘象， 
<br>　　兼笑东林学坐禅。人事转新花烂熳，客程依旧水潺湲， 
<br>　　若教犹作当时意，应有垂丝在鬓边。 
<br>
<br>卷578_36 「池塘七夕」温庭筠 
<br>　　月出西南露气秋，绮罗河汉在斜沟。杨家绣作鸳鸯幔， 
<br>　　张氏金为翡翠钩。香烛有花妨宿燕，画屏无睡待牵牛。 
<br>　　万家砧杵三篙水，一夕横塘似旧游。 
<br>
<br>卷578_37 「偶游」温庭筠 
<br>　　曲巷斜临一水间，小门终日不开关。红珠斗帐樱桃熟， 
<br>　　金尾屏风孔雀闲。云髻几迷芳草蝶，额黄无限夕阳山。 
<br>　　与君便是鸳鸯侣，休向人间觅往还。 
<br>
<br>卷578_38 「寄河南杜少尹」温庭筠 
<br>　　十载归来鬓未凋，玳簪珠履见常僚。岂关名利分荣路， 
<br>　　自有才华作庆霄。鸟影参差经上苑，骑声断续过中桥。 
<br>　　夕阳亭畔山如画，应念田歌正寂寥。 
<br>
<br>卷578_39 「赠知音」温庭筠 
<br>　　翠羽花冠碧树鸡，未明先向短墙啼。窗间谢女青蛾敛， 
<br>　　门外萧郎白马嘶。星汉渐移庭竹影，露珠犹缀野花迷。 
<br>　　景阳宫里钟初动，不语垂鞭上柳堤。 
<br>
<br>卷578_40 「过陈琳墓」温庭筠 
<br>　　曾于青史见遗文，今日飘蓬过古坟。词客有灵应识我， 
<br>　　霸才无主始怜君。石麟埋没藏春草，铜雀荒凉对暮云。 
<br>　　莫怪临风倍惆怅，欲将书剑学从军。 
<br>
<br>卷578_41 「题崔公池亭旧游（一作题怀贞亭旧游）」温庭筠 
<br>　　皎镜方塘菡萏秋，此来重见采莲舟。谁能不逐当年乐， 
<br>　　还恐添成异日愁。红艳影多风袅袅，碧空云断水悠悠。 
<br>　　檐前依旧青山色，尽日无人独上楼。 
<br>
<br>卷578_42 「回中作」温庭筠 
<br>　　苍莽寒空远色愁，呜呜戍角上高楼。吴姬怨思吹双管， 
<br>　　燕客悲歌别五侯。千里关山边草暮，一星烽火朔云秋。 
<br>　　夜来霜重西风起，陇水无声冻不流。 
<br>
<br>卷578_43 「西江上送渔父」温庭筠 
<br>　　却逐严光向若耶，钓轮菱棹寄年华。三秋梅雨愁枫叶， 
<br>　　一夜篷舟宿苇花。不见水云应有梦，偶随鸥鹭便成家。 
<br>　　白蘋风起楼船暮，江燕双双五两斜。 
<br>
<br>卷578_44 「经故秘书崔监扬州南塘旧居」温庭筠 
<br>　　昔年曾识范安成，松竹风姿鹤性情。西掖曙河横漏响， 
<br>　　北山秋月照江声。乘舟觅吏经舆县，为酒求官得步兵。 
<br>　　千顷水流通故墅，至今留得谢公名。 
<br>
<br>卷578_45 「七夕」温庭筠 
<br>　　鹊归燕去两悠悠，青琐西南月似钩。天上岁时星右转， 
<br>　　世间离别水东流。金风入树千门夜，银汉横空万象秋。 
<br>　　苏小横塘通桂楫，未应清浅隔牵牛。 
<br>
<br>卷578_46 「题韦筹博士草堂（一作薛逢诗，题作韦寿博书斋）」温庭筠 
<br>　　玄晏先生已白头，不随鹓鹭狎群鸥。元卿谢免开三径， 
<br>　　平仲朝归卧一裘。醉后独知殷甲子，病来犹作晋春秋。 
<br>　　沧浪未濯尘缨在，野水无情处处流。 
<br>
<br>卷578_47 「和友人题壁」温庭筠 
<br>　　冲尚犹来出范围，肯将经世作风徽。三台位缺严陵卧， 
<br>　　百战功高范蠡归。自欲一鸣惊鹤寝，不应孤愤学牛衣。 
<br>　　西州未有看棋暇，涧户何由得掩扉。 
<br>
<br>卷578_48 「春日将欲东归寄新及第苗绅先辈（一作下第寄司马札）」温庭筠 
<br>　　几年辛苦与君同，得丧悲欢尽是空。犹喜故人先折桂， 
<br>　　自怜羁客尚飘蓬。三春月照千山道，十日花开一夜风。 
<br>　　知有杏园无路入，马前惆怅满枝红。 
<br>
<br>卷578_49 「经李征君故居（一作王建诗）」温庭筠 
<br>　　露浓烟重草萋萋，树映阑干柳拂堤。一院落花无客醉， 
<br>　　五更残月有莺啼。芳筵想像情难尽，故榭荒凉路已迷。 
<br>　　惆怅羸骖往来惯，每经门巷亦长嘶。 
<br>
<br>卷578_50 「送崔郎中赴幕」温庭筠 
<br>　　一别黔巫似断弦，故交东去更凄然。心游目送三千里， 
<br>　　雨散云飞二十年。发迹岂劳天上桂，属词还得幕中莲。 
<br>　　相思休话长安远，江月随人处处圆。 
<br>
<br>卷578_51 「经旧游（一作怀真珠亭）」温庭筠 
<br>　　珠箔金钩对彩桥，昔年于此见娇娆。香灯怅望飞琼鬓， 
<br>　　凉月殷勤碧玉箫。屏倚故窗山六扇，柳垂寒砌露千条。 
<br>　　坏墙经雨苍苔遍，拾得当时旧翠翘。 
<br>
<br>卷578_52 「老君庙」温庭筠 
<br>　　紫气氤氲捧半岩，莲峰仙掌共巉巉.庙前晚色连寒水， 
<br>　　天外斜阳带远帆。百二关山扶玉座，五千文字閟瑶缄。 
<br>　　自怜金骨无人识，知有飞龟在石函。 
<br>
<br>卷578_53 「过五丈原」温庭筠 
<br>　　铁马云雕久绝尘，柳阴高压汉营春。天晴杀气屯关右， 
<br>　　夜半妖星照渭滨。下国卧龙空误主，中原逐鹿不因人。 
<br>　　象床锦帐无言语，从此谯周是老臣。 
<br>
<br>卷578_54 「和友人伤歌姬」温庭筠 
<br>　　月缺花残莫怆然，花须终发月终圆。更能何事销芳念， 
<br>　　亦有浓华委逝川。一曲艳歌留婉转，九原春草妒婵娟。 
<br>　　王孙莫学多情客，自古多情损少年。 
<br>
<br>卷578_55 「山中与诸道友夜坐闻边防不宁因示同志」温庭筠 
<br>　　龙砂铁马犯烟尘，迹近群鸥意倍亲。风卷蓬根屯戊己， 
<br>　　月移松影守庚申。韬钤岂足为经济，岩壑何尝是隐沦。 
<br>　　心许故人知此意，古来知者竟谁人。 
<br>
<br>卷578_56 「秘书省有贺监知章草题诗笔力遒健风尚高远…因有此作」温庭筠 
<br>　　越溪渔客贺知章，任达怜才爱酒狂。鸂鶒苇花随钓艇， 
<br>　　蛤蜊菰菜梦横塘。几年凉月拘华省，一宿秋风忆故乡。 
<br>　　荣路脱身终自得，福庭回首莫相忘。出笼鸾鹤归辽海， 
<br>　　落笔龙蛇满坏墙。李白死来无醉客，可怜神彩吊残阳。 
<br>
<br>卷578_57 「题裴晋公林亭」温庭筠 
<br>　　谢傅林亭暑气微，山丘零落閟音徽。东山终为苍生起， 
<br>　　南浦虚言白首归。池凤已传春水浴，渚禽犹带夕阳飞。 
<br>　　悠然到此忘情处，一日何妨有万几。 
<br>
<br>卷五百七十九 
<br>
<br>卷579_1 「车驾西游因而有作」温庭筠 
<br>　　宣曲长杨瑞气凝，上林狐兔待秋鹰。 
<br>　　谁将词赋陪雕辇，寂寞相如卧茂林。 
<br>
<br>卷579_2 「伤温德彝（一作伤边将）」温庭筠 
<br>　　昔年戎虏犯榆关，一败龙城匹马还。 
<br>　　侯印不闻封李广，他人丘垄似天山。 
<br>
<br>卷579_3 「赠少年」温庭筠 
<br>　　江海相逢客恨多，秋风叶下洞庭波。 
<br>　　酒酣夜别淮阴市，月照高楼一曲歌。 
<br>
<br>卷579_4 「赠郑征君家匡山首春与丞相赞皇公游止」温庭筠 
<br>　　一抛兰棹逐燕鸿，曾向江湖识谢公。 
<br>　　每到朱门还怅望，故山多在画屏中。 
<br>
<br>卷579_5 「夏中病痁作」温庭筠 
<br>　　山鬼扬威正气愁，便辞珍簟袭狐裘。 
<br>　　西窗一夕悲人事，团扇无情不待秋。 
<br>
<br>卷579_6 「题友人居」温庭筠 
<br>　　尽日松堂看画图，绮疏岑寂似清都。 
<br>　　若教烟水无鸥鸟，张翰何由到五湖。 
<br>
<br>卷579_7 「题李相公敕赐锦屏风」温庭筠 
<br>　　丰沛曾为社稷臣，赐书名画墨犹新。 
<br>　　几人同保山河誓，犹自栖栖九陌尘。 
<br>
<br>卷579_8 「蔡中郎坟」温庭筠 
<br>　　古坟零落野花春，闻说中郎有后身。 
<br>　　今日爱才非昔日，莫抛心力作词人。 
<br>
<br>卷579_9 「元处士池上」温庭筠 
<br>　　蓼穗菱丛思蟪蛄，水萤江鸟满烟蒲。 
<br>　　愁红一片风前落，池上秋波似五湖。 
<br>
<br>卷579_10 「华阴韦氏林亭」温庭筠 
<br>　　自有林亭不得闲，陌尘宫树是非间。 
<br>　　终南长在茅檐外，别向人间看华山。 
<br>
<br>卷579_11 「寄裴生乞钓钩」温庭筠 
<br>　　一随菱棹谒王侯，深愧移文负钓舟。 
<br>　　今日太湖风色好，却将诗句乞鱼钩。 
<br>
<br>卷579_12 「长安春晚二首」温庭筠 
<br>　　曲江春半日迟迟，正是王孙怅望时。 
<br>　　杏花落尽不归去，江上东风吹柳丝。 
<br>　　四方无事太平年，万象鲜明禁火前。 
<br>　　九重细雨惹春色，轻染龙池杨柳烟。 
<br>
<br>卷579_13 「三月十八日雪中作」温庭筠 
<br>　　芍药蔷薇语早梅，不知谁是艳阳才。 
<br>　　今朝领得春风意，不复饶君雪里开。 
<br>
<br>卷579_14 「咸阳值雨」温庭筠 
<br>　　咸阳桥上雨如悬，万点空濛隔钓船。 
<br>　　还似洞庭春水色，晓云将入岳阳天。 
<br>
<br>卷579_15 「弹筝人」温庭筠 
<br>　　天宝年中事玉皇，曾将新曲教宁王。 
<br>　　钿蝉金雁今零落，一曲伊州泪万行。 
<br>
<br>卷579_16 「瑶瑟怨」温庭筠 
<br>　　冰簟银床梦不成，碧天如水夜云轻。 
<br>　　雁声远过潇湘去，十二楼中月自明。 
<br>
<br>卷579_17 「题端正树」温庭筠 
<br>　　路傍佳树碧云愁，曾侍金舆幸驿楼。 
<br>　　草木荣枯似人事，绿阴寂寞汉陵秋。 
<br>
<br>卷579_18 「渭上题三首」温庭筠 
<br>　　吕公荣达子陵归，万古烟波绕钓矶。 
<br>　　桥上一通名利迹，至今江鸟背人飞。 
<br>　　目极云霄思浩然，风帆一片水连天。 
<br>　　轻桡便是东归路，不肯忘机作钓船。 
<br>　　烟水何曾息世机，暂时相向亦依依。 
<br>　　所嗟白首磻溪叟，一下渔舟更不归。 
<br>
<br>卷579_19 「经故翰林袁学士居」温庭筠 
<br>　　剑逐惊波玉委尘，谢安门下更何人。 
<br>　　西州城外花千树，尽是羊昙醉后春。 
<br>
<br>卷579_20 「题城南杜邠公林亭（时公镇淮南自西蜀移节）」温庭筠 
<br>　　卓氏垆前金线柳，隋家堤畔锦帆风。 
<br>　　贪为两地分霖雨，不见池莲照水红。 
<br>
<br>卷579_21 「夜看牡丹」温庭筠 
<br>　　高低深浅一阑红，把火殷勤绕露丛。 
<br>　　希逸近来成懒病，不能容易向春风。 
<br>
<br>卷579_22 「宿城南亡友别墅」温庭筠 
<br>　　水流花落叹浮生，又伴游人宿杜城。 
<br>　　还似昔年残梦里，透帘斜月独闻莺。 
<br>
<br>卷579_23 「过分水岭」温庭筠 
<br>　　溪水无情似有情，入山三日得同行。 
<br>　　岭头便是分头处，惜别潺湲一夜声。 
<br>
<br>卷579_24 「鄠杜郊居」温庭筠 
<br>　　槿篱芳援近樵家，垄麦青青一径斜。 
<br>　　寂寞游人寒食后，夜来风雨送梨花。 
<br>
<br>卷579_25 「题河中紫极宫」温庭筠 
<br>　　昔年曾伴玉真游，每到仙宫即是秋。 
<br>　　曼倩不归花落尽，满丛烟露月当楼。 
<br>
<br>卷579_26 「四皓」温庭筠 
<br>　　商於甪里便成功，一寸沉机万古同。 
<br>　　但得戚姬甘定分，不应真有紫芝翁。 
<br>
<br>卷579_27 「赠张炼师」温庭筠 
<br>　　丹溪药尽变金骨，清洛月寒吹玉笙。 
<br>　　他日隐居无访处，碧桃花发水纵横。 
<br>
<br>卷五百八十 
<br>
<br>卷580_1 「病中书怀呈友人」温庭筠 
<br>　　逸足皆先路，穷郊独向隅。顽童逃广柳，羸马卧平芜。 
<br>　　黄卷嗟谁问，朱弦偶自娱。鹿鸣皆缀士，雌伏竟非夫。 
<br>　　采地荒遗野，爰田失故都。亡羊犹博簺，牧马倦呼卢。 
<br>　　奕世参周禄，承家学鲁儒。功庸留剑舄，铭戒在盘盂。 
<br>　　经济怀良画，行藏识远图。未能鸣楚玉，空欲握隋珠。 
<br>　　定为鱼缘木，曾因兔守株。五车堆缥帙，三径阖绳枢。 
<br>　　适与群英集，将期善价沽。叶龙图夭矫，燕鼠笑胡卢。 
<br>　　赋分知前定，寒心畏厚诬。蹑尘追庆忌，操剑学班输。 
<br>　　文囿陪多士，神州试大巫。对虽希鼓瑟，名亦滥吹竽。 
<br>　　正使猜奔竞，何尝计有无。镏惔虚访觅，王霸竟揶揄。 
<br>　　市义虚焚券，关讥谩弃繻.至言今信矣，微尚亦悲夫。 
<br>　　白雪调歌响，清风乐舞雩。胁肩难黾勉，搔首易嗟吁。 
<br>　　角胜非能者，推贤见射乎。兕觥增恐竦，杯水失锱铢。 
<br>　　粉垛收丹采，金髇隐仆姑。垂櫜羞尽爵，扬觯辱弯弧。 
<br>　　虎拙休言画，龙希莫学屠。转蓬随款段，耘草辟墁垆。 
<br>　　受业乡名郑，藏机谷号愚。质文精等贯，琴筑韵相须。 
<br>　　筑室连中野，诛茅接上腴。苇花纶虎落，松瘿斗栾栌。 
<br>　　静语莺相对，闲眠鹤浪俱。蕊多劳蝶翅，香酷坠蜂须。 
<br>　　芳草迷三岛，澄波似五湖。跃鱼翻藻荇，愁鹭睡葭芦。 
<br>　　暝渚藏鸂鶒，幽屏卧鹧鸪。苦辛随艺殖，甘旨仰樵苏。 
<br>　　笑语空怀橘，穷愁亦据梧。尚能甘半菽，非敢薄生刍。 
<br>　　钓石封苍藓，芳蹊艳绛跗。树兰畦缭绕，穿竹路萦纡。 
<br>　　机杼非桑女，林园异木奴。横竿窥赤鲤，持翳望青鸬。 
<br>　　泮水思芹味，琅琊得稻租。杖轻藜拥肿，衣破芰披敷。 
<br>　　芳意忧鶗鴂，愁声觉蟪蛄。短檐喧语燕，高木堕饥鼯。 
<br>　　事迫离幽墅，贫牵犯畏途。爱憎防杜挚，悲叹似杨朱。 
<br>　　旅食常过卫，羁游欲渡泸。塞歌伤督护，边角思单于。 
<br>　　堡戍标枪槊，关河锁舳舻。威容尊大树，刑法避秋荼。 
<br>　　远目穷千里，归心寄九衢。寝甘诚系滞，浆馈贵睢盱。 
<br>　　怀刺名先远，干时道自孤。齿牙频激发，簦笈尚崎岖。 
<br>　　莲府侯门贵，霜台帝命俞。骥蹄初蹑景，鹏翅欲抟扶。 
<br>　　寓直回骢马，分曹对暝乌。百神歆仿佛，孤竹韵含胡。 
<br>　　凤阙分班立，鹓行竦剑趋。触邪承密勿，持法奉訏谟。 
<br>　　鸣玉锵登降，衡牙响曳娄。祀亲和氏璧，香近博山炉。 
<br>　　瑞景森琼树，轻水莹玉壶。豸冠簪铁柱，螭首对金铺。 
<br>　　内史书千卷，将军画一厨。眼明惊气象，心死伏规模。 
<br>　　岂意观文物，保劳琢碔砆.草肥牧騕褭，苔涩淬昆吾。 
<br>　　乡思巢枝鸟，年华过隙驹。衔恩空抱影，酬德未捐躯。 
<br>　　时辈推良友，家声继令图。致身伤短翮，骧首顾疲驽。 
<br>　　班马方齐骛，陈雷亦并驱。昔皆言尔志，今亦畏吾徒。 
<br>　　有气干牛斗，无人辩辘轳。客来斟绿蚁，妻试踏青蚨。 
<br>　　积毁方销骨，微瑕惧掩瑜。蛇予犹转战，鱼服自囚拘。 
<br>　　欲就欺人事，何能逭鬼诛。是非迷觉梦，行役议秦吴。 
<br>　　凛冽风埃惨，萧条草木枯。低徊伤志气，蒙犯变肌肤。 
<br>　　旅雁唯闻叫，饥鹰不待呼。梦梭抛促织，心茧学蜘蛛。 
<br>　　宁复机难料，庸非信未孚。激扬衔箭虎，疑惧听冰狐。 
<br>　　处己将营窟，论心若合符。浪言辉棣萼，何所托葭莩。 
<br>　　乔木能求友，危巢莫吓雏。风华飘领袖，诗礼拜衾繻. 
<br>　　欹枕情何苦，同舟道岂殊。放怀亲蕙芷，收迹异桑榆。 
<br>　　赠远聊攀柳，栽书欲截蒲。瞻风无限泪，回首更踟蹰。 
<br>
<br>卷580_2 「感旧陈情五十韵献淮南李仆射」温庭筠 
<br>　　嵇绍垂髫日，山涛筮仕年。琴樽陈席上，纨绮拜床前。 
<br>　　邻里才三徙，云霄已九迁。感深情惝怳，言发泪潺湲。 
<br>　　忆昔龙图盛，方今鹤羽全。桂枝香可袭，杨叶旧频穿。 
<br>　　玉籍标人瑞，金丹化地仙。赋成攒笔写，歌出满城传。 
<br>　　既矫排虚翅，将持造物权。万灵思鼓铸，群品待陶甄。 
<br>　　视草丝纶出，持纲雨露悬。法行黄道内，居近翠华边。 
<br>　　书迹临汤鼎，吟声接舜弦。白麻红烛夜，清漏紫微天。 
<br>　　雷电随神笔，鱼龙落彩笺。闲宵陪雍时，清暑在甘泉。 
<br>　　耿介非持禄，优游是养贤。冰清临百粤，风靡化三川。 
<br>　　委寄崇推毂，威仪压控弦。梁园提彀骑，淮水换戎旃。 
<br>　　照日青油湿，迎风锦帐鲜。黛蛾陈二八，珠履列三千。 
<br>　　舞转回红袖，歌愁敛翠钿。满堂开照曜，分座俨婵娟。 
<br>　　油额芙蓉帐，香尘玳瑁筵。绣旗随影合，金阵似波旋。 
<br>　　缇幕深回互，朱门暗接连。彩虬蟠画戟，花马立金鞭。 
<br>　　有客将谁托，无媒窃自怜。抑扬中散曲，漂泊孝廉船。 
<br>　　未展干时策，徒抛负郭田。转蓬犹邈尔，怀橘更潸然。 
<br>　　投足乖蹊径，冥心向简编。未知鱼跃地，空愧鹿鸣篇。 
<br>　　稷下期方至，漳滨病未痊。定非笼外鸟，真是壳中蝉。 
<br>　　蕙径邻幽澹，荆扉兴静便。草堂苔点点，蔬囿水溅溅。 
<br>　　钓罢溪云重，樵归涧月圆。懒多成宿疢，愁甚似春眠。 
<br>　　木直终难怨，膏明只自煎。郑乡空健羡，陈榻未招延。 
<br>　　旅食逢春尽，羁游为事牵。宦无毛义檄，婚乏阮修钱。 
<br>　　冉弱营中柳，披敷幕下莲。傥能容委质，非敢望差肩。 
<br>　　涩剑犹堪淬，馀朱或可研。从师当鼓箧，穷理久忘筌。 
<br>　　折简能荣瘁，遣簪莫弃捐。韶光如见借，寒谷变风烟。 
<br>
<br>卷580_3 「题翠微寺二十二韵（太宗升遐之所）」温庭筠 
<br>　　邠土初成邑，虞宾竟让王。乾符初得位，天弩夜收铓。 
<br>　　偃息齐三代，优游念四方。万灵扶正寝，千嶂抱重冈。 
<br>　　幽石归阶陛，乔柯入栋梁。火云如沃雪，汤殿似含霜。 
<br>　　涧籁添仙曲，岩花借御香。野麋陪兽舞，林鸟逐鹓行。 
<br>　　镜写三秦色，窗摇八水光。问云征楚女，疑粉试何郎。 
<br>　　兰芷承雕辇，杉萝入画堂。受朝松露晓，颁朔桂烟凉。 
<br>　　岚湿金铺外，溪鸣锦幄傍。倚丝忧汉祖，持璧告秦皇。 
<br>　　短景催风驭，长星属羽觞。储君犹问竖，元老已登床。 
<br>　　鹤盖趋平乐，鸡人下建章。龙髯悲满眼，螭首泪沾裳。 
<br>　　叠鼓严灵仗，吹笙送夕阳。断泉辞剑佩，昏日伴旂常。 
<br>　　遗庙青莲在，颓垣碧草芳。无因奏韶濩，流涕对幽篁。 
<br>
<br>卷580_4 「过孔北海墓二十韵」温庭筠 
<br>　　抚事如神遇，临风独涕零。墓平春草绿，碑折古苔青。 
<br>　　珪玉埋英气，山河孕炳灵。发言惊辨囿，撝翰动文星。 
<br>　　蕴策期干世，持权欲反经。激扬思壮志，流落叹颓龄。 
<br>　　恶木人皆息，贪泉我独醒。轮辕无匠石，刀几有庖丁。 
<br>　　碌碌迷藏器，规规守挈瓶。愤容凌鼎镬，公议动朝廷。 
<br>　　故国将辞宠，危邦竟缓刑。钝工磨白璧，凡石砺青萍。 
<br>　　揭日昭东夏，抟风滞北溟。后尘遵轨辙，前席咏仪型。 
<br>　　木秀当忧悴，弦伤不底宁。矜夸遭斥鷃，光彩困飞萤。 
<br>　　白羽留谈柄，清风袭德馨。鸾凰婴雪刃，狼虎犯云屏。 
<br>　　兰蕙荒遗址，榛芜蔽旧坰.镮辕近沂水，何事恋明庭。 
<br>
<br>卷580_5 「过华清宫二十二韵」温庭筠 
<br>　　忆昔开元日，承平事胜游。贵妃专宠幸，天子富春秋。 
<br>　　月白霓裳殿，风干羯鼓楼。斗鸡花蔽膝，骑马玉搔头。 
<br>　　绣毂千门妓，金鞍万户侯。薄云欹雀扇，轻雪犯貂裘。 
<br>　　过客闻韶濩，居人识冕旒。气和春不觉，烟暖霁难收。 
<br>　　涩浪和琼甃，晴阳上彩斿。卷衣轻鬓懒，窥镜澹蛾羞。 
<br>　　屏掩芙蓉帐，帘褰玳瑁钩。重瞳分渭曲，纤手指神州。 
<br>　　御案迷萱草，天袍妒石榴。深岩藏浴凤，鲜隰媚潜虬。 
<br>　　不料邯郸虱，俄成即墨牛。剑锋挥太皞，旗焰拂蚩尤。 
<br>　　内嬖陪行在，孤臣预坐筹。瑶簪遗翡翠，霜仗驻骅骝。 
<br>　　艳笑双飞断，香魂一哭休。早梅悲蜀道，高树隔昭丘。 
<br>　　朱阁重霄近，苍崖万古愁。至今汤殿水，呜咽县前流。 
<br>
<br>卷580_6 「洞户二十二韵」温庭筠 
<br>　　洞户连珠网，方疏隐碧浔。烛盘烟坠烬，帘压月通阴。 
<br>　　粉白仙郎署，霜清玉女砧。醉乡高窈窈，棋阵静愔愔。 
<br>　　素手琉璃扇，玄髫玳瑁簪。昔邪看寄迹，栀子咏同心。 
<br>　　树列千秋胜，楼悬七夕针。旧词翻白纻，新赋换黄金。 
<br>　　唳鹤调蛮鼓，惊蝉应宝琴。舞疑繁易度，歌转断难寻。 
<br>　　露委花相妒，风欹柳不禁。桥弯双表迥，池涨一篙深。 
<br>　　清跸传恢囿，黄旗幸上林。神鹰参翰苑，天马破蹄涔。 
<br>　　武库方题品，文园有好音。朱茎殊菌蠢，丹桂欲萧森。 
<br>　　黼帐回瑶席，华灯对锦衾。画图惊走兽，书帖得来禽。 
<br>　　河曙秦楼映，山晴魏阙临。绿囊逢赵后，青锁见王沈。 
<br>　　任达嫌孤愤，疏慵倦九箴。若为南遁客，犹作卧龙吟。 
<br>
<br>卷五百八十一 
<br>
<br>卷581_1 「送洛南李主簿」温庭筠 
<br>　　想君秦塞外，因见楚山青。槲叶晓迷路，枳花春满庭。 
<br>　　禄优仍侍膳，官散得专经。子敬怀愚谷，归心在翠屏。 
<br>
<br>卷581_2 「巫山神女庙」温庭筠 
<br>　　黯黯闭宫殿，霏霏荫薜萝。晓峰眉上色，春水脸前波。 
<br>　　古树芳菲尽，扁舟离恨多。一丛斑竹夜，环佩响如何。 
<br>
<br>卷581_3 「地肺山春日」温庭筠 
<br>　　冉冉花明岸，涓涓水绕山。几时抛俗事，来共白云闲。 
<br>
<br>卷581_4 「题陈处士幽居」温庭筠 
<br>　　松轩尘外客，高枕自萧疏。雨后苔侵井，霜来叶满渠。 
<br>　　闲看镜湖画，秋得越僧书。若待前溪月，谁人伴钓鱼。 
<br>
<br>卷581_5 「握柘词」温庭筠 
<br>　　杨柳萦桥绿，玫瑰拂地红。绣衫金騕褭，花髻玉珑璁。 
<br>　　宿雨香潜润，春流水暗通。画楼初梦断，晓日照湘风。 
<br>
<br>卷581_6 「题卢处士山居（一作处士卢岵山居）」温庭筠 
<br>　　西溪问樵客，遥识楚人家。古树老连石，急泉清露沙。 
<br>　　千峰随雨暗，一径入云斜。日暮飞鸦集，满山荞麦花。 
<br>
<br>卷581_7 「初秋寄友人」温庭筠 
<br>　　闲梦正悠悠，凉风生竹楼。夜琴知欲雨，晓簟觉新秋。 
<br>　　独鸟楚山远，一蝉关树愁。凭将离别恨，江外问同游。 
<br>
<br>卷581_8 「题丰安里王相林亭二首（公明太玄经）」温庭筠 
<br>　　花竹有薄埃，嘉游集上才。白蘋安石渚，红叶子云台。 
<br>　　朱户雀罗设，黄门驭骑来。不知淮水浊，丹藕为谁开。 
<br>　　偶到乌衣巷，含情更惘然。西州曲堤柳，东府旧池莲。 
<br>　　星坼悲元老，云归送墨仙。谁知济川楫，今作野人船。 
<br>
<br>卷581_9 「早秋山居」温庭筠 
<br>　　山近觉寒早，草堂霜气晴。树凋窗有日，池满水无声。 
<br>　　果落见猿过，叶干闻鹿行。素琴机虑静，空伴夜泉清。 
<br>
<br>卷581_10 「和友人盘石寺逢旧友」温庭筠 
<br>　　楚寺上方宿，满堂皆旧游。月溪逢远客，烟浪有归舟。 
<br>　　江馆白蘋夜，水关红叶秋。西风吹暮雨，汀草更堪愁。 
<br>
<br>卷581_11 「送人南游」温庭筠 
<br>　　送君游楚国，江浦树苍然。沙净有波迹，岸平多草烟。 
<br>　　角悲临海郡，月到渡淮船。唯以一杯酒，相思高楚天。 
<br>
<br>卷581_12 「赠郑处士」温庭筠 
<br>　　飘然随钓艇，云水是天涯。红叶下荒井，碧梧侵古槎。 
<br>　　醉收陶令菊，贫卖邵平瓜。更有相期处，南篱一树花。 
<br>
<br>卷581_13 「江岸即事」温庭筠 
<br>　　水容侵古岸，峰影度青蘋.庙竹唯闻鸟，江帆不见人。 
<br>　　雀声花外暝，客思柳边春。别恨转难尽，行行汀草新。 
<br>
<br>卷581_14 「赠隐者」温庭筠 
<br>　　茅堂对薇蕨，炉暖一裘轻。醉后楚山梦，觉来春鸟声。 
<br>　　采茶溪树绿，煮药石泉清。不问人间事，忘机过此生。 
<br>
<br>卷581_15 「渚宫晚春寄秦地友人」温庭筠 
<br>　　风华已眇然，独立思江天。凫雁野塘水，牛羊春草烟。 
<br>　　秦原晓重叠，灞浪夜潺湲。今日思归客，愁容在镜悬。 
<br>
<br>卷581_16 「碧涧驿晓思」温庭筠 
<br>　　香灯伴残梦，楚国在天涯。月落子规歇，满庭山杏花。 
<br>
<br>卷581_17 「送并州郭书记」温庭筠 
<br>　　宾筵得佳客，侯印有光辉。候骑不传箭，回文空上机。 
<br>　　塞城收马去，烽火射雕归。惟有严家濑，回环径草微。 
<br>
<br>卷581_18 「赠越僧岳云二首」温庭筠 
<br>　　世机消已尽，巾屦亦飘然。一室故山月，满瓶秋涧泉。 
<br>　　禅庵过微雪，乡寺隔寒烟。应共白莲客，相期松桂前。 
<br>　　兰亭旧都讲，今日意如何。有树关深院，无尘到浅莎。 
<br>　　僧居随处好，人事出门多。不及新春雁，年年镜水波。 
<br>
<br>卷581_19 「咏山鸡」温庭筠 
<br>　　万壑动晴景，山禽凌翠微。绣翎翻草去，红觜啄花归。 
<br>　　巢暖碧云色，影孤清镜辉。不知春树伴，何处又分飞。 
<br>
<br>卷581_20 「清旦题采药翁草堂」温庭筠 
<br>　　幽人寻药径，来自晓云边。衣湿术花雨，语成松岭烟。 
<br>　　解藤开涧户，踏石过溪泉。林外晨光动，山昏鸟满天。 
<br>
<br>卷581_21 「商山早行」温庭筠 
<br>　　晨起动征铎，客行悲故乡。鸡声茅店月，人迹板桥霜。 
<br>　　槲叶落山路，枳花明驿墙。因思杜陵梦，凫雁满回塘。 
<br>
<br>卷581_22 「题竹谷神祠（一作谷神庙）」温庭筠 
<br>　　苍苍松竹晚，一径入荒祠。古树风吹马，虚廊日照旗。 
<br>　　烟煤朝奠处，风雨夜归时。寂寞东湖客，空看蒋帝碑。 
<br>
<br>卷581_23 「途中有怀」温庭筠 
<br>　　驱车何日闲，扰扰路岐间。岁暮自多感，客程殊未还。 
<br>　　亭皋汝阳道，风雪穆陵关。腊后寒梅发，谁人在故山。 
<br>
<br>卷581_24 「经李处士杜城别业」温庭筠 
<br>　　忆昔几游集，今来倍叹伤。百花情易老，一笑事难忘。 
<br>　　白社已萧索，青楼空艳阳。不闲云雨梦，犹欲过高唐。 
<br>
<br>卷581_25 「登李羽士东楼」温庭筠 
<br>　　经客有馀音，他年终故林。高楼本危睇，凉月更伤心。 
<br>　　此意竟难折，伊人成古今。流尘其可欲，非复懒鸣琴。 
<br>
<br>卷581_26 「题僧泰恭院二首」温庭筠 
<br>　　昔岁东林下，深公识姓名。尔来辞半偈，空复叹劳生。 
<br>　　忧患慕禅味，寂寥遗世情。所归心自得，何事倦尘缨。 
<br>　　微生竟劳止，晤言犹是非。出门还有泪，看竹暂忘机。 
<br>　　爽气三秋近，浮生一笑稀。故山松菊在，终欲掩荆扉。 
<br>
<br>卷581_27 「西游书怀」温庭筠 
<br>　　渭川通野戍，有路上桑干。独鸟青天暮，惊麏赤烧残。 
<br>　　高秋辞故国，昨日梦长安。客意自如此，非关行路难。 
<br>
<br>卷581_28 「送人东游」温庭筠 
<br>　　荒戍落黄叶，浩然离故关。高风汉阳渡，初日郢门山。 
<br>　　江上几人在，天涯孤棹还。何当重相见，尊酒慰离颜。 
<br>
<br>卷581_29 「寄山中友人」温庭筠 
<br>　　惟昔有归趣，今兹固愿言。啸歌成往事，风雨坐凉轩。 
<br>　　时物信佳节，岁华非故园。固知春草色，何意为王孙。 
<br>
<br>卷581_30 「偶题」温庭筠 
<br>　　孔雀眠高阁，樱桃拂短檐。画明金冉冉，筝语玉纤纤。 
<br>　　细雨无妨烛，轻寒不隔帘。欲将红锦段，因梦寄江淹。 
<br>
<br>卷581_31 「赠考功卢郎中」温庭筠 
<br>　　白首方辞满，荆扉对渚田。雪中无陋巷，醉后似当年。 
<br>　　一笈负山药，两瓶携涧泉。夜来风浪起，何处认渔船。 
<br>
<br>卷581_32 「题萧山庙」温庭筠 
<br>　　故道木阴浓，荒祠山影东。杉松一庭雨，幡盖满堂风。 
<br>　　客奠晓莎湿，马嘶秋庙空。夜深池上歇，龙入古潭中。 
<br>
<br>卷581_33 「春日寄岳州从事李员外二首」温庭筠 
<br>　　苒弱楼前柳，轻空花外窗。蝶高飞有伴，莺早语无双。 
<br>　　剪胜裁春字，开屏见晓江。从来共情战，今日欲归降。 
<br>　　从小识宾卿，恩深若弟兄。相逢在何日，此别不胜情。 
<br>　　红粉座中客，彩斿江上城。尚平婚嫁累，无路逐双旌。 
<br>
<br>卷581_34 「和段少常柯古」温庭筠 
<br>　　称觞惭座客，怀刺即门人。素向宁知贵，清淡不厌贫。 
<br>　　野梅江上晚，堤柳雨中春。未报淮南诏，何劳问白蘋. 
<br>
<br>卷581_35 「海榴」温庭筠 
<br>　　海榴开似火，先解报春风。叶乱裁笺绿，花宜插鬓红。 
<br>　　蜡珠攒作蒂，缃彩剪成丛。郑驿多归思，相期一笑同。 
<br>
<br>卷581_36 「李先生别墅望僧舍宝刹，因作双韵声」温庭筠 
<br>　　栖息消心象，檐楹溢艳阳。帘栊兰露落，邻里柳林凉。 
<br>　　高阁过空谷，孤竿隔古冈。潭庐同淡荡，仿佛复芬芳。 
<br>
<br>卷581_37 「敷水小桃盛开因作」温庭筠 
<br>　　敷水小桥东，娟娟照露丛。所嗟非胜地，堪恨是春风。 
<br>　　二月艳阳节，一枝惆怅红。定知留不住，吹落路尘中。 
<br>
<br>卷五百八十二 
<br>
<br>卷582_1 「寄山中人」温庭筠 
<br>　　月中一双鹤，石上千尺松。素琴入爽籁，山酒和春容。 
<br>　　幽瀑有时断，片云无所从。何事苏门生，携手东南峰。 
<br>
<br>卷582_2 「送淮阴孙令之官」温庭筠 
<br>　　隋堤杨柳烟，孤棹正悠然。萧寺通淮戍，芜城枕楚壖。 
<br>　　鱼盐桥上市，灯火雨中船。故老青葭岸，先知i7子贤。 
<br>
<br>卷582_3 「宿辉公精舍」温庭筠 
<br>　　禅房无外物，清话此宵同。林彩水烟里，涧声山月中。 
<br>　　橡霜诸壑霁，杉火一炉空。拥褐寒更彻，心知觉路通。 
<br>
<br>卷582_4 「旅泊新津却寄一二知己」温庭筠 
<br>　　维舟息行役，霁景近江村。并起别离恨，似闻歌吹喧。 
<br>　　高林月初上，远水雾犹昏。王粲平生感，登临几断魂。 
<br>
<br>卷582_5 「赠僧云栖」温庭筠 
<br>　　麈尾与筇杖，几年离石坛。梵馀林雪厚，棋罢岳钟残。 
<br>　　开卷喜先悟，漱瓶知早寒。衡阳寺前雁，今日到长安。 
<br>
<br>卷582_6 「雪夜与友生同宿晓寄近邻」温庭筠 
<br>　　闭门群动息，积雪透疏林。有客寒方觉，无声晓已深。 
<br>　　正繁闻近雁，并落起栖禽。寂寞寒塘路，怜君独阻寻。 
<br>
<br>卷582_7 「题造微禅师院」温庭筠 
<br>　　夜香闻偈后，岑寂掩双扉。照竹灯和雪，看松月到衣。 
<br>　　草堂疏磬断，江寺故人稀。唯忆湘南雨，春风独鸟归。 
<br>
<br>卷582_8 「正见寺晓别生公」温庭筠 
<br>　　清晓盥秋水，高窗留夕阴。初阳到古寺，宿鸟起寒林。 
<br>　　香火有良愿，宦名非素心。灵山缘未绝，他日重来寻。 
<br>
<br>卷582_9 「旅次盱眙县」温庭筠 
<br>　　离离麦擢芒，楚客意偏伤。波上旅愁起，天边归路长。 
<br>　　孤桡投楚驿，残月在淮樯。外杜三千里，谁人数雁行。 
<br>
<br>卷582_10 「鄠郊别墅寄所知」温庭筠 
<br>　　持颐望平绿，万景集所思。南塘遇新雨，百草生容姿。 
<br>　　幽鸟不相识，美人如何期。徒然委摇荡，惆怅春风时。 
<br>
<br>卷582_11 「京兆公池上作」温庭筠 
<br>　　稻香山色叠，平野接荒陂。莲折舟行远，萍多钓下迟。 
<br>　　坏堤泉落处，凉簟雨来时。京口兵堪用，何因入梦思。 
<br>
<br>卷582_12 「卢氏池上遇雨赠同游者」温庭筠 
<br>　　簟翻凉气集，溪上润残棋。萍皱风来后，荷喧雨到时。 
<br>　　寂寥闲望久，飘洒独归迟。无限松江恨，烦君解钓丝。 
<br>
<br>卷582_13 「题薛昌之所居」温庭筠 
<br>　　所得乃清旷，寂寥常掩关。独来春尚在，相得暮方还。 
<br>　　花白风露晚，柳青街陌闲。翠微应有雪，窗外见南山。 
<br>
<br>卷582_14 「东归有怀」温庭筠 
<br>　　晴川通野陂，此地昔伤离。一去迹常在，独来心自知。 
<br>　　鹭眠茭叶折，鱼静蓼花垂。无限高秋泪，扁舟极路岐。 
<br>
<br>卷582_15 「休浣日西掖谒所知」温庭筠 
<br>　　赤墀高阁自从容，玉女窗扉报曙钟。日丽九门青锁闼， 
<br>　　雨晴双阙翠微峰。毫端蕙露滋仙草，琴上薰风入禁松。 
<br>　　荀令凤池春婉娩，好将馀润变鱼龙。 
<br>
<br>卷582_16 「博山」温庭筠 
<br>　　博山香重欲成云，锦段机丝妒鄂君。粉蝶团飞花转影， 
<br>　　彩鸳双泳水生纹。青楼二月春将半，碧瓦千家日未曛。 
<br>　　见说杨朱无限泪，岂能空为路岐分。 
<br>
<br>卷582_17 「送卢处士游吴越」温庭筠 
<br>　　羡君东去见残梅，唯有王孙独未回。吴苑夕阳明古堞， 
<br>　　越宫春草上高台。波生野水雁初下，风满驿楼潮欲来。 
<br>　　试逐渔舟看雪浪，几多江燕荇花开。 
<br>
<br>卷582_18 「过新丰」温庭筠 
<br>　　一剑乘时帝业成，沛中乡里到咸京。寰区已作皇居贵， 
<br>　　风月犹含白社情。泗水旧亭春草遍，千门遗瓦古苔生。 
<br>　　至今留得离家恨，鸡犬相闻落照明。 
<br>
<br>卷582_19 「过潼关」温庭筠 
<br>　　地形盘屈带河流，景气澄明是胜游。十里晓鸡关树暗， 
<br>　　一行寒雁陇云愁。片时无事溪泉好，尽日凝眸岳色秋。 
<br>　　麈尾角巾应旷望，更嗟芳霭隔秦楼。 
<br>
<br>卷582_20 「题西平王旧赐屏风」温庭筠 
<br>　　曾向金扉玉砌来，百花鲜湿隔尘埃。披香殿下樱桃熟， 
<br>　　结绮楼前芍药开。朱鹭已随新卤簿，黄鹂犹湿旧池台。 
<br>　　世间刚有东流水，一送恩波更不回。 
<br>
<br>卷582_21 「河中陪帅游亭（一作陪河中节度使游河亭）」温庭筠 
<br>　　倚阑愁立独徘徊，欲赋惭非宋玉才。满座山光摇剑戟， 
<br>　　绕城波色动楼台。鸟飞天外斜阳尽，人过桥心倒影来。 
<br>　　添得五湖多少恨，柳花飘荡似寒梅。 
<br>
<br>卷582_22 「和赵嘏题岳寺」温庭筠 
<br>　　疏钟细响乱鸣泉，客省高临似水天。岚翠暗来空觉润， 
<br>　　涧茶馀爽不成眠。越僧寒立孤灯外，岳月秋当万木前。 
<br>　　张邴宦情何太薄，远公窗外有池莲。 
<br>
<br>卷582_23 「苏武庙」温庭筠 
<br>　　苏武魂销汉使前，古祠高树两茫然。云边雁断胡天月， 
<br>　　陇上羊归塞草烟。回日楼台非甲帐，去时冠剑是丁年。 
<br>　　茂陵不见封侯印，空向秋波哭逝川。 
<br>
<br>卷582_24 「送客偶作」温庭筠 
<br>　　石路荒凉接野蒿，西风吹马利如刀。小桥连驿杨柳晚， 
<br>　　废寺入门禾黍高。鸡犬夕阳喧县市，凫鹥秋水曝城壕。 
<br>　　故山有梦不归去，官树陌尘何太劳。 
<br>
<br>卷582_25 「寒食前有怀」温庭筠 
<br>　　万物鲜华雨乍晴，春寒寂历近清明。残芳荏苒双飞蝶， 
<br>　　晓睡朦胧百啭莺。旧侣不归成独酌，故园虽在有谁耕。 
<br>　　悠然更起严滩恨，一宿东风蕙草生。 
<br>
<br>卷582_26 「宿云际寺」温庭筠 
<br>　　白盖微云一径深，东峰弟子远相寻。苍苔路熟僧归寺， 
<br>　　红叶声乾鹿在林。高阁清香生静境，夜堂疏磬发禅心。 
<br>　　自从紫桂岩前别，不见南能直至今。 
<br>
<br>卷582_27 「寄岳州李外郎远」温庭筠 
<br>　　含蘋不语坐持颐，天远楼高宋玉悲。湖上残棋人散后， 
<br>　　岳阳微雨鸟来迟。早梅犹得回歌扇，春水还应理钓丝。 
<br>　　独有袁宏正憔悴，一樽惆怅落花时。 
<br>
<br>卷582_28 「游南塘寄知者」温庭筠 
<br>　　白鸟梳翎立岸莎，藻花菱刺泛微波。烟光似带侵垂柳， 
<br>　　露点如珠落卷荷。楚水晓凉催客早，杜陵秋思傍蝉多。 
<br>　　镏公不信归心切，听取江楼一曲歌。 
<br>
<br>卷582_29 「寄卢生」温庭筠 
<br>　　遗业荒凉近故都，门前堤路枕平湖。绿杨阴里千家月， 
<br>　　红藕香中万点珠。此地别来双鬓改，几时归去片帆孤。 
<br>　　他年犹拟金貂换，寄语黄公旧酒垆。 
<br>
<br>卷582_30 「春日访李十四处士」温庭筠 
<br>　　花深桥转水潺潺，甪里先生自闭关。看竹已知行处好， 
<br>　　望云空得暂时闲。谁言有策堪经世，自是无钱可买山。 
<br>　　一局残棋千点雨，绿萍池上暮方还。 
<br>
<br>卷582_31 「宿松门寺」温庭筠 
<br>　　白石青崖世界分，卷帘孤坐对氛氲。林间禅室春深雪， 
<br>　　潭上龙堂夜半云。落月苍凉登阁在，晓钟摇荡隔江闻。 
<br>　　西山旧是经行地，愿漱寒瓶逐领军。 
<br>
<br>卷582_32 「咏寒宵」温庭筠 
<br>　　寒宵何耿耿，良宴有馀姿。宝靺徘徊处，熏炉怅望时。 
<br>　　曲琼垂翡翠，斜月到罘罳.委坠金釭烬，阑珊玉局棋。 
<br>　　话穷犹注睇，歌罢尚持颐。晻暖遥相属，氛氲积所思。 
<br>　　秦蛾卷衣晚，胡雁度云迟。上郡归来梦，那知锦字诗。 
<br>
<br>卷582_33 「寄渚宫遗民弘里生」温庭筠 
<br>　　柳弱湖堤曲，篱疏水巷深。酒阑初促席，歌罢欲分襟。 
<br>　　波月欺华烛，汀云润故琴。镜清花并蒂，床冷簟连心。 
<br>　　荷叠平桥暗，萍稀败舫沉。城头五通鼓，窗外万家砧。 
<br>　　异县鱼投浪，当年鸟共林。八行香未灭，千里梦难寻。 
<br>　　未肯睽良愿，空期嗣好音。他时因咏作，犹得比南金。 
<br>
<br>卷582_34 「春尽与友人入裴氏林探渔竿」温庭筠 
<br>　　一径互纡直，茅棘亦已繁。晴阳入荒竹，暧暧和春园。 
<br>　　倚杖息惭倦，徘徊恋微暄。历寻婵娟节，剪破苍筤根。 
<br>　　地闭修茎孤，林振馀箨翻。适心在所好，非必寻湘沅。 
<br>
<br>卷582_35 「春日」温庭筠 
<br>　　问君何所思，迢递艳阳时。门静人归晚，墙高蝶过迟。 
<br>　　一双青琐燕，千万绿杨丝。屏上吴山远，楼中朔管悲。 
<br>　　宝书无寄处，香毂有来期。草色将林彩，相添入黛眉。 
<br>
<br>卷582_36 「洛阳」温庭筠 
<br>　　巩树先春雪满枝，上阳宫柳啭黄鹂。 
<br>　　桓谭未便忘西笑，岂为长安有凤池。 
<br>
<br>卷582_37 「题贺知章故居叠韵作」温庭筠 
<br>　　废砌翳薜荔，枯湖无菰蒲。老媪饱藁草，愚儒输逋租。 
<br>
<br>卷582_38 「雨中与李先生期垂钓先后相失，因作叠韵」温庭筠 
<br>　　隔石觅屐迹，西溪迷鸡啼。小鸟扰晓沼，犁泥齐低畦。 
<br>
<br>卷五百八十三 
<br>
<br>卷583_1 「春日雨」温庭筠 
<br>　　细雨濛濛入绛纱，湖亭寒食孟珠家。 
<br>　　南朝漫自称流品，宫体何曾为杏花。 
<br>
<br>卷583_2 「细雨」温庭筠 
<br>　　凭轩望秋雨，凉入暑衣清。极目鸟频没，片时云复轻。 
<br>　　沼萍开更敛，山叶动还鸣。楚客秋江上，萧萧故国情。 
<br>
<br>卷583_3 「秋雨」温庭筠 
<br>　　云满鸟行灭，池凉龙气腥。斜飘看棋簟，疏洒望山亭。 
<br>　　细响鸣林叶，圆文破沼萍。秋阴杳无际，平野但冥冥。 
<br>
<br>卷583_4 「春初对暮雨」温庭筠 
<br>　　淅沥生丛筱，空濛泫网轩。暝姿看远树，春意入尘根。 
<br>　　点细飘风急，声轻入夜繁。雀喧争槿树，人静出蔬园。 
<br>　　瓦湿光先起，房深影易昏。不应江上草，相与滞王孙。 
<br>
<br>卷583_5 「雪二首」温庭筠 
<br>　　砚水池先冻，窗风酒易消。鸦声出山郭，人迹过村桥。 
<br>　　稍急方萦转，才深未寂寥。细光穿暗隙，轻白驻寒条。 
<br>　　草静封还折，松欹堕复摇。谢庄今病眼，无意坐通宵。 
<br>　　羸骖出更慵，林寺已疏钟。踏紧寒声涩，飞交细点重。 
<br>　　圃斜人过迹，阶静鸟行踪。寂寞梁鸿病，谁人代夜舂。 
<br>
<br>卷583_6 「送人游淮海（一作宿友人池）」温庭筠 
<br>　　背樯灯色暗，宿客梦初成。半夜竹窗雨，满池荷叶声。 
<br>　　簟凉秋閤思，木落故山情。明发又愁起，桂花溪水清。 
<br>
<br>卷583_7 「原隰荑绿柳」温庭筠 
<br>　　迥野韶光早，晴川柳满堤。拂尘生嫩绿，披雪见柔荑。 
<br>　　碧玉牙犹短，黄金缕未齐。腰肢弄寒吹，眉意入春闺。 
<br>　　预恐狂夫折，迎牵逸客迷。新莺将出谷，应借一枝栖。 
<br>
<br>卷583_8 「宿秦生山斋」温庭筠 
<br>　　衡巫路不同，结室在东峰。岁晚得支遁，夜寒逢戴颙. 
<br>　　龛灯落叶寺，山雪隔林钟。行解无由发，曹溪欲施舂。 
<br>
<br>卷583_9 「赠楚云上人」温庭筠 
<br>　　松根满苔石，尽日闭禅关。有伴年年月，无家处处山。 
<br>　　烟波五湖远，瓶屦一身闲。岳寺蕙兰晚，几时幽鸟还。 
<br>
<br>卷583_10 「宿白盖峰寺寄僧」温庭筠 
<br>　　山房霜气晴，一宿遂平生。閤上见林影，月中闻涧声。 
<br>　　佛灯销永夜，僧磬彻寒更。不学何居士，焚香为宦情。 
<br>
<br>卷583_11 「送僧东游」温庭筠 
<br>　　师归旧山去，此别已凄然。灯影秋江寺，篷声夜雨船。 
<br>　　鸥飞吴市外，麟卧晋陵前。若到东林社，谁人更问禅。 
<br>
<br>卷583_12 「盘石寺留别成公」温庭筠 
<br>　　槲叶萧萧带苇风，寺前归客别支公。三秋岸雪花初白， 
<br>　　一夜林霜叶尽红。山叠楚天云压塞，浪遥吴苑水连空。 
<br>　　悠然旅榜频回首，无复松窗半偈同。 
<br>
<br>卷583_13 「题中南佛塔寺」温庭筠 
<br>　　鸣泉隔翠微，千里到柴扉。地胜人无欲，林昏虎有威。 
<br>　　涧苔侵客屦，山雪入禅衣。桂树芳阴在，还期岁晏归。 
<br>
<br>卷583_14 「马嵬佛寺」温庭筠 
<br>　　荒鸡夜唱战尘深，五鼓雕舆过上林。才信倾城是真语， 
<br>　　直教涂地始甘心。两重秦苑成千里，一炷胡香抵万金。 
<br>　　曼倩死来无绝艺，后人谁肯惜青禽。 
<br>
<br>卷583_15 「清凉寺」温庭筠 
<br>　　黄花红树谢芳蹊，宫殿参差黛巘西。诗閤晓窗藏雪岭， 
<br>　　画堂秋水接蓝溪。松飘晚吹摐金铎，竹荫寒苔上石梯。 
<br>　　妙迹奇名竟何在，下方烟暝草萋萋。 
<br>
<br>卷583_16 「赠卢长史」温庭筠 
<br>　　移病欲成隐，扁舟归旧居。地深新事少，官散故交疏。 
<br>　　道直更无侣，家贫唯有书。东门烟水梦，非独为鲈鱼。 
<br>
<br>卷583_17 「秋日旅舍寄义山李侍御」温庭筠 
<br>　　一水悠悠隔渭城，渭城风物近柴荆。寒蛩乍响催机杼， 
<br>　　旅雁初来忆弟兄。自为林泉牵晓梦，不关砧杵报秋声。 
<br>　　子虚何处堪消渴，试向文园问长卿。 
<br>
<br>卷583_18 「晚坐寄友人」温庭筠 
<br>　　九枝灯在琐窗空，希逸无聊恨不同。晓梦未离金夹膝， 
<br>　　早寒先到石屏风。遗簪可惜三秋白，蜡烛犹残一寸红。 
<br>　　应卷鰕帘看皓齿，镜中惆怅见梧桐。 
<br>
<br>卷583_19 「送渤海王子归本国」温庭筠 
<br>　　疆理虽重海，车书本一家。盛勋归旧国，佳句在中华。 
<br>　　定界分秋涨，开帆到曙霞。九门风月好，回首是天涯。 
<br>
<br>卷583_20 「送北阳袁明府」温庭筠 
<br>　　楚乡千里路，君去及良晨。苇浦迎船火，茶山候吏尘。 
<br>　　桑浓蚕卧晚，麦秀雉声春。莫作东篱兴，青云有故人。 
<br>
<br>卷583_21 「送李生归旧居」温庭筠 
<br>　　一从征战后，故社几人归。薄宦离山久，高谈与世稀。 
<br>　　夕阳当板槛，春日入柴扉。莫却严滩意，西溪有钓矶。 
<br>
<br>卷583_22 「早春浐水送友人」温庭筠 
<br>　　青门烟野外，渡浐送行人。鸭卧溪沙暖，鸠鸣社树春。 
<br>　　残波青有石，幽草绿无尘。杨柳东风里，相看泪满巾。 
<br>
<br>卷583_23 「送襄州李中丞赴从事」温庭筠 
<br>　　汉庭文采有相如，天子通宵爱子虚。把钓看棋高兴尽， 
<br>　　焚香起草宦情疏。楚山重叠当归路，溪月分明到直庐。 
<br>　　江雨潇潇帆一片，此行谁道为鲈鱼。 
<br>
<br>卷583_24 「江上别友人」温庭筠 
<br>　　秋色满葭菼，离人西复东。几年方暂见，一笑又难同。 
<br>　　地势萧陵歇，江声禹庙空。如何暮滩上，千里逐征鸿。 
<br>
<br>卷583_25 「与友人别」温庭筠 
<br>　　半醉别都门，含凄上古原。晚风杨叶社，寒食杏花村。 
<br>　　薄暮牵离绪，伤春忆晤言。年芳本无限，何况有兰孙。 
<br>
<br>卷583_26 「鸿胪寺有开元中锡宴堂楼台池沼雅为胜绝荒凉…成四十韵」温庭筠 
<br>　　明皇昔御极，神圣垂耿光。沈机发雷电，逸躅陵尧汤。 
<br>　　西覃积石山，北至穷发乡。四凶有獬豸，一臂无螳螂。 
<br>　　婵娟得神艳，郁烈闻国香。紫绦鸣羯鼓，玉管吹霓裳。 
<br>　　禄山未封侯，林甫才为郎。昭融廓日月，妥帖安纪纲。 
<br>　　群生到寿域，百辟趋明堂。四海正夷宴，一尘不飞扬。 
<br>　　天子自犹豫，侍臣宜乐康。轧然阊阖开，赤日生扶桑。 
<br>　　玉砌露盘纡，金壶漏丁当。剑佩相击触，左右随趋跄。 
<br>　　玄珠十二旒，红粉三千行。顾盻生羽翼，叱嗟回雪霜。 
<br>　　神霞凌云阁，春水骊山阳。盘斗九子粽，瓯擎五云浆。 
<br>　　双琼京兆博，七鼓邯郸娼。毰毸碧鸡斗，茏葱翠雉场。 
<br>　　仗官绣蔽膝，宝马金镂锡。椒涂隔鹦鹉，柘弹惊鸳鸯。 
<br>　　猗欤华国臣，鬓发俱苍苍。锡宴得幽致，车从真炜煌。 
<br>　　画鹢照鱼鳖，鸣驺乱甃鶬.飐滟荡碧波，炫煌迷横塘。 
<br>　　萦盈舞回雪，宛转歌绕梁。艳带画银络，宝梳金钿筐。 
<br>　　沈冥类汉相，醉倒疑楚狂。一旦紫微东，胡星森耀芒。 
<br>　　凭陵逐鲸鲵，唐突驱犬羊。纵火三月赤，战尘千里黄。 
<br>　　殽函与府寺，从此俱荒凉。兹地乃蔓草，故基摧坏墙。 
<br>　　枯池接断岸，唧唧啼寒螀。败荷塌作泥，死竹森如枪。 
<br>　　游人问老吏，相对聊感伤。岂必见麋鹿，然后堪回肠。 
<br>　　幸今遇太平，令节称羽觞。谁知曲江曲，岁岁栖鸾凰。 
<br>
<br>卷583_27 「访知玄上人遇暴经因有赠」温庭筠 
<br>　　缥帙无尘满画廊，钟山弟子静焚香。惠能未肯传心法， 
<br>　　张湛徒劳与眼方。风飏檀烟销篆印，日移松影过禅床。 
<br>　　客儿自有翻经处，江上秋来蕙草荒。 
<br>
<br>卷583_28 「寄崔先生」温庭筠 
<br>　　往年江海别元卿，家近山阳古郡城。莲浦香中离席散， 
<br>　　柳堤风里钓船横。星霜荏苒无音信，烟水微茫变姓名。 
<br>　　菰黍正肥鱼正美，五侯门下负平生。 
<br>
<br>卷583_29 「敬答李先生」温庭筠 
<br>　　七里滩声舜庙前，杏花初盛草芊芊。绿昏晴气春风岸， 
<br>　　红漾轻纶野水天。不为伤离成极望，更因行乐惜流年。 
<br>　　一瓢无事麛裘暖，手弄溪波坐钓船。 
<br>
<br>卷583_30 「宿沣曲僧舍」温庭筠 
<br>　　东郊和气新，芳霭远如尘。客舍停疲马，僧墙画故人。 
<br>　　沃田桑景晚，平野菜花春。更想严家濑，微风荡白蘋. 
<br>
<br>卷583_31 「宿一公精舍」温庭筠 
<br>　　夜阑黄叶寺，瓶锡两俱能。松下石桥路，雨中山殿灯。 
<br>　　茶炉天姥客，棋席剡溪僧。还笑长门赋，高秋卧茂陵。 
<br>
<br>卷583_32 「月中宿云居寺上方」温庭筠 
<br>　　虚閤披衣坐，寒阶踏叶行。众星中夜少，圆月上方明。 
<br>　　霭尽无林色，暄馀有涧声。只应愁恨事，还逐晓光生。 
<br>
<br>卷583_33 「登卢氏台」温庭筠 
<br>　　胜地当通邑，前山有故居。台高秋尽出，林断野无馀。 
<br>　　白露鸣蛩急，晴天度雁疏。由来放怀地，非独在吾庐。 
<br>
<br>卷583_34 「牡丹二首」温庭筠 
<br>　　轻阴隔翠帏，宿雨泣晴晖。醉后佳期在，歌馀旧意非。 
<br>　　蝶繁经粉住，蜂重抱香归。莫惜薰炉夜，因风到舞衣。 
<br>　　水漾晴红压叠波，晓来金粉覆庭莎。裁成艳思偏应巧， 
<br>　　分得春光最数多。欲绽似含双靥笑，正繁疑有一声歌。 
<br>　　华堂客散帘垂地，想凭阑干敛翠蛾。 
<br>
<br>卷583_35 「反生桃花发因题」温庭筠 
<br>　　疾眼逢春四壁空，夜来山雪破东风。未知王母千年熟， 
<br>　　且共刘郎一笑同。已落又开横晚翠，似无如有带朝红。 
<br>　　僧虔蜡炬高三尺，莫惜连宵照露丛。 
<br>
<br>卷583_36 「杏花」温庭筠 
<br>　　红花初绽雪花繁，重叠高低满小园。正见盛时犹怅望， 
<br>　　岂堪开处已缤翻。情为世累诗千首，醉是吾乡酒一樽。 
<br>　　杳杳艳歌春日午，出墙何处隔朱门。 
<br>
<br>卷583_37 「和太常杜少卿东都修行里有嘉莲」温庭筠 
<br>　　春秋罢注直铜龙，旧宅嘉莲照水红。两处龟巢清露里， 
<br>　　一时鱼跃翠茎东。同心表瑞荀池上，半面分妆乐镜中。 
<br>　　应为临川多丽句，故持重艳向西风。 
<br>
<br>卷583_38 「题磁岭海棠花」温庭筠 
<br>　　幽态竟谁赏，岁华空与期。岛回香尽处，泉照艳浓时。 
<br>　　蜀彩淡摇曳，吴妆低怨思。王孙又谁恨，惆怅下山迟。 
<br>
<br>卷583_39 「苦楝花」温庭筠 
<br>　　院里莺歌歇，墙头蝶舞孤。天香薰羽葆，宫紫晕流苏。 
<br>　　晻暧迷青琐，氤氲向画图。只应春惜别，留与博山炉。 
<br>
<br>卷583_40 「自有扈至京师已后朱樱之期」温庭筠 
<br>　　露圆霞赤数千枝，银笼谁家寄所思。秦苑飞禽谙熟早， 
<br>　　杜陵游客恨来迟。空看翠幄成阴日，不见红珠满树时。 
<br>　　尽日徘徊浓影下，只应重作钓鱼期。 
<br>
<br>卷583_41 「答段柯古见嘲」温庭筠 
<br>　　彩翰殊翁金缭绕，一千二百逃飞鸟。 
<br>　　尾薪桥下未为痴，暮雨朝云世间少。 
<br>
<br>卷583_42 「莲花」温庭筠 
<br>　　绿塘摇滟接星津，轧轧兰桡入白蘋.应为洛神波上袜，至今莲蕊有香尘。 
<br>
<br>卷583_43 「过吴景帝陵」温庭筠 
<br>　　王气销来水淼茫，岂能才与命相妨。 
<br>　　虚开直渎三千里，青盖何曾到洛阳。 
<br>
<br>卷583_44 「龙尾驿妇人图」温庭筠 
<br>　　慢笑开元有幸臣，直教天子到蒙尘。 
<br>　　今来看画犹如此，何况亲逢绝世人。 
<br>
<br>卷583_45 「薛氏池垂钓」温庭筠 
<br>　　池塘经雨更苍苍，万点荷珠晓气凉。 
<br>　　朱瑀空偷御沟水，锦鳞红尾属严光。 
<br>
<br>卷583_46 「简同志」温庭筠 
<br>　　开济由来变盛衰，五车才得号镃基。 
<br>　　留侯功业何容易，一卷兵书作帝师。 
<br>
<br>卷583_47 「瑟瑟钗」温庭筠 
<br>　　翠染冰轻透露光，堕云孙寿有馀香。 
<br>　　只因七夕回天浪，添作湘妃泪两行。 
<br>
<br>卷583_48 「元日」温庭筠 
<br>　　神耀破氛昏，新阳入晏温。绪风调玉吹，端日应铜浑。 
<br>　　威凤跄瑶簴，升龙护璧门。雨旸春令煦，裘冕晬容尊。 
<br>
<br>卷583_49 「二月十五日樱桃盛开自所居蹑履吟玩竞名王泽章洋才」温庭筠 
<br>　　晓觉笼烟重，春深染雪轻。静应留得蝶，繁欲不胜莺。 
<br>　　影乱晨飙急，香多夜雨晴。似将千万恨，西北为卿卿。 
<br>
<br>卷583_50 「寒食节日寄楚望二首」温庭筠 
<br>　　芳兰无意绿，弱柳何穷缕。心断入淮山，梦长穿楚雨。 
<br>　　繁花如二八，好月当三五。愁碧竟平皋，韶红换幽圃。 
<br>　　流莺隐员树，乳燕喧馀哺。旷望恋曾台，离忧集环堵。 
<br>　　当年不自遣，晚得终何补。郑谷有樵苏，归来要腰斧。 
<br>　　家乏两千万，时当一百五。飔飔杨柳风，穰穰樱桃雨。 
<br>　　年芳苦沉潦，心事如摧橹。金犊近兰汀，铜龙接花坞。 
<br>　　青葱建杨宅，隐辚端门鼓。彩素拂庭柯，轻球落邻圃。 
<br>　　三春谢游衍，一笑牵规矩。独有恩泽侯，归来看楚舞。 
<br>
<br>卷583_51 「清明日」温庭筠 
<br>　　清娥画扇中，春树郁金红。出犯繁花露，归穿弱柳风。 
<br>　　马骄偏避幰，鸡骇乍开笼。柘弹何人发，黄鹂隔故宫。 
<br>
<br>卷583_52 「禁火日」温庭筠 
<br>　　骀荡清明日，储胥小苑东。舞衫萱草绿，春鬓杏花红。 
<br>　　马辔轻衔雪，车衣弱向风。□愁闻百舌，残睡正朦胧。 
<br>
<br>卷583_53 「嘲三月十八日雪」温庭筠 
<br>　　三月雪连夜，未应伤物华。只缘春欲尽，留著伴梨花。 
<br>
<br>卷583_54 「杨柳八首（一作杨柳枝）」温庭筠 
<br>　　宜春苑外最长条，闲袅春风伴舞腰。 
<br>　　正是玉人肠断处，一渠春水赤阑桥。 
<br>　　南内墙东御路旁，预知春色柳丝黄。 
<br>　　杏花未肯无情思，何是情人最断肠。 
<br>　　苏小门前柳万条，毵毵金线拂平桥。 
<br>　　黄莺不语东风起，深闭朱门伴细腰。 
<br>　　金缕毵毵碧瓦沟，六宫眉黛惹春愁。 
<br>　　晚来更带龙池雨，半拂阑干半入楼。 
<br>　　馆娃宫外邺城西，远映征帆近拂堤。 
<br>　　系得王孙归意切，不关春草绿萋萋。 
<br>　　两两黄鹂色似金，袅枝啼露动芳音。 
<br>　　春来幸自长如线，可惜牵缠荡子心。 
<br>　　御柳如丝映九重，凤凰窗柱绣芙蓉。 
<br>　　景阳楼畔千条露，一面新妆待晓钟。 
<br>　　织锦机边莺语频，停梭垂泪忆征人。 
<br>　　塞门三月犹萧索，纵有垂杨未觉春。 
<br>
<br>卷583_55 「客愁」温庭筠 
<br>　　客愁看柳色，日日逐春深。荡漾春风里，谁知历乱心。 
<br>
<br>卷583_56 「和周繇（一作和周繇广阳公宴嘲段成式诗）」温庭筠 
<br>　　齐马驰千驷，卢姬逞十三。玳筵方喜睐，金勒自zazb. 
<br>　　堕珥情初洽，鸣鞭战未酣。神交花冉冉，眉语柳毵毵。 
<br>　　却略青鸾镜，翘翻翠凤篸.专城有佳对，宁肯顾春蚕。 
<br>
<br>卷583_43 「光风亭夜宴妓有醉殴者」温庭筠 
<br>　　吴国初成阵，王家欲解围。拂巾双雉叫，飘瓦两鸳飞。 
<br>
<br>卷583_44 「南歌子词二首（一作添声杨柳枝辞）」温庭筠 
<br>　　一尺深红胜曲尘，天生旧物不如新。 
<br>　　合欢桃核终堪恨，里许元来别有人。 
<br>　　井底点灯深烛伊，共郎长行莫围棋。 
<br>　　玲珑骰子安红豆，入骨相思知不知。 
<br>
<br>卷583_45 「题李卫公诗二首」温庭筠 
<br>　　蒿棘深春卫国门，九年于此盗乾坤。两行密疏倾天下， 
<br>　　一夜阴谋达至尊。肉视具僚忘匕箸，气吞同列削寒温。 
<br>　　当时谁是承恩者，肯有馀波达鬼村。 
<br>　　势欲凌云威触天，权倾诸夏力排山。三年骥尾有人附， 
<br>　　一日龙须无路攀。画閤不开梁燕去，朱门罢扫乳鸦还。 
<br>　　千岩万壑应惆怅，流水斜倾出武关。 
<br>
<br>卷583_46 「题谷隐兰若」温庭筠 
<br>　　风带巢熊拗树声，老僧相引入云行。 
<br>　　半坡新路畬才了，一谷寒烟烧不成。 
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
