<HTML>
<HEAD>
<TITLE>李颀诗全集 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 李颀诗全集</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>李颀诗全集</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5778"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'李颀诗全集')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[李颀诗全集]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 李颀(?～757?)，唐代诗人。祖籍赵郡（今河北赵县），长期居住颍阳(今河南登封西)。开元二十三年 (735)登进士第。一度任新乡县尉，不久去官。后长期隐居嵩山、少室山一带的“东川别业”，有时来往于洛阳、长安之间。他的交游很广泛，与盛唐时一些著名诗人王维、高适、王昌龄、綦毋潜等，都有诗什往还。他还喜欢炼丹修道，王
<br>维有诗相赠说：“闻君饵丹砂，甚有好颜色”（《赠李颀》），约在天宝末去世。《新唐书·艺文志》著录李颀诗集1卷。今存《李颀集》有《唐人小集》本1卷；《唐诗二十六家》本3卷。《全唐诗》编为 3卷，但仍有遗漏。如宋代洪迈《容斋随笔》卷四“李颀诗”条提到并加以称许的“远客坐长夜，雨声孤寺秋。请量东海水，看取浅深愁”四句，就不见于《全唐诗》。
<br>
<br>
<br>--------------------------------------------------------------------------------
<br>
<br>　　　　　　　　　　　　　　　　
<br>
<br>卷一百三十二
<br>
<br>卷132_1 「湘夫人」李颀
<br>　　九嶷日已暮，三湘云复愁。窅霭罗袂色，潺湲江水流。
<br>　　佳期来北渚，捐佩在芳洲。
<br>
<br>卷132_2 「塞下曲」李颀
<br>　　黄云雁门郡，日暮风沙里。千骑黑貂裘，皆称羽林子。
<br>　　金笳吹朔雪，铁马嘶云水。帐下饮蒲萄，平生寸心是。
<br>
<br>卷132_3 「古塞下曲」李颀
<br>　　行人朝走马，直指蓟城傍。蓟城通漠北，万里别吾乡。
<br>　　海上千烽火，沙中百战场。军书发上郡，春色度河阳。
<br>　　袅袅汉宫柳，青青胡地桑。琵琶出塞曲，横笛断君肠。
<br>
<br>卷132_4 「渔父歌」李颀
<br>　　白首何老人，蓑笠蔽其身。避世长不仕，钓鱼清江滨。
<br>　　浦沙明濯足，山月静垂纶。寓宿湍与濑，行歌秋复春。
<br>　　持竿湘岸竹，爇火芦洲薪。绿水饭香稻，青荷包紫鳞。
<br>　　于中还自乐，所欲全吾真。而笑独醒者，临流多苦辛。
<br>
<br>卷132_5 「东京寄万楚」李颀
<br>　　濩落久无用，隐身甘采薇。仍闻薄宦者，还事田家衣。
<br>　　颍水日夜流，故人相见稀。春山不可望，黄鸟东南飞。
<br>　　濯足岂长往，一樽聊可依。了然潭上月，适我胸中机。
<br>　　在昔同门友，如今出处非。优游白虎殿，偃息青琐闱。
<br>　　且有荐君表，当看携手归。寄书不待面，兰茝空芳菲。
<br>
<br>卷132_6 「寄焦炼师」李颀
<br>　　得道凡百岁，烧丹惟一身。悠悠孤峰顶，日见三花春。
<br>　　白鹤翠微里，黄精幽涧滨。始知世上客，不及山中人。
<br>　　仙境若在梦，朝云如可亲。何由睹颜色，挥手谢风尘。
<br>
<br>卷132_7 「望鸣皋山白云寄洛阳卢主簿」李颀
<br>　　饮马伊水中，白云鸣皋上。氛氲山绝顶，行子时一望。
<br>　　照日龙虎姿，攒空冰雪状。嵡嵸殊未已，崚嶒忽相向。
<br>　　皎皎横绿林，霏霏澹青嶂。远映村更失，孤高鹤来傍。
<br>　　胜气欣有逢，仙游且难访。故人吏京剧，每事多闲放。
<br>　　室画峨眉峰，心格洞庭浪。惜哉清兴里，不见予所尚。
<br>
<br>卷132_8 「寄万齐融」李颀
<br>　　名高不择仕，委世随虚舟。小邑常叹屈，故乡行可游。
<br>　　青枫半村户，香稻盈田畴。为政日清净，何人同海鸥。
<br>　　摇巾北林夕，把菊东山秋。对酒池云满，向家湖水流。
<br>　　岸阴止鸣鹄，山色映潜虬。靡靡俗中理，萧萧川上幽。
<br>　　昔年至吴郡，常隐临江楼。我有一书札，因之芳杜洲。
<br>
<br>卷132_9 「赠张旭」李颀
<br>　　张公性嗜酒，豁达无所营。皓首穷草隶，时称太湖精。
<br>　　露顶据胡床，长叫三五声。兴来洒素壁，挥笔如流星。
<br>　　下舍风萧条，寒草满户庭。问家何所有，生事如浮萍。
<br>　　左手持蟹螯，右手执丹经。瞪目视霄汉，不知醉与醒。
<br>　　诸宾且方坐，旭日临东城。荷叶裹江鱼，白瓯贮香粳。
<br>　　微禄心不屑，放神于八纮。时人不识者，即是安期生。
<br>
<br>卷132_10 「赠苏明府」李颀
<br>　　苏君年几许，状貌如玉童。采药傍梁宋，共言随日翁。
<br>　　常辞小县宰，一往东山东。不复有家室，悠悠人世中。
<br>　　子孙皆老死，相识悲转蓬。发白还更黑，身轻行若风。
<br>　　泛然无所系，心与孤云同。出入虽一杖，安然知始终。
<br>　　愿闻素女事，去采山花丛。诱我为弟子，逍遥寻葛洪。
<br>
<br>卷132_11 「登首阳山谒夷齐庙」李颀
<br>　　古人已不见，乔木竟谁过。寂寞首阳山，白云空复多。
<br>　　苍苔归地骨，皓首采薇歌。毕命无怨色，成仁其若何。
<br>　　我来入遗庙，时候微清和。落日吊山鬼，回风吹女萝。
<br>　　石崖向西豁，引领望黄河。千里一飞鸟，孤光东逝波。
<br>　　驱车层城路，惆怅此岩阿。
<br>
<br>卷132_12 「谒张果先生」李颀
<br>　　先生谷神者，甲子焉能计。自说轩辕师，于今几千岁。
<br>　　寓游城郭里，浪迹希夷际。应物云无心，逢时舟不系。
<br>　　餐霞断火粒，野服兼荷制。白雪净肌肤，青松养身世。
<br>　　韬精殊豹隐，炼骨同蝉蜕。忽去不知谁，偶来宁有契。
<br>　　二仪齐寿考，六合随休憩。彭聃犹婴孩，松期且微细。
<br>　　尝闻穆天子，更忆汉皇帝。亲屈万乘尊，将穷四海裔。
<br>　　车徒遍草木，锦帛招谈说。八骏空往还，三山转亏蔽。
<br>　　吾君感至德，玄老欣来诣。受箓金殿开，清斋玉堂闭。
<br>　　笙歌迎拜首，羽帐崇严卫。禁柳垂香炉，宫花拂仙袂。
<br>　　祈年宝祚广，致福苍生惠。何必待龙髯，鼎成方取济。
<br>
<br>卷132_13 「光上座廊下众山五韵」李颀
<br>　　名岳在庑下，吾师居一床。每闻楞伽经，只对清翠光。
<br>　　百谷聚雪色，莓苔侵屋梁。气盘古壁转，势引幽阶长。
<br>　　愿游薜叶下，日见金炉香。
<br>
<br>卷132_14 「九月九日刘十八东堂集」李颀
<br>　　风俗尚九日，此情安可忘。菊花辟恶酒，汤饼茱萸香。
<br>　　云入授衣假，风吹闲宇凉。主人尽欢意，林景昼微茫。
<br>　　清切晚砧动，东西归鸟行。淹留怅为别，日醉秋云光。
<br>
<br>卷132_15 「宋少府东溪泛舟」李颀
<br>　　登岸还入舟，水禽惊笑语。晚叶低众色，湿云带残暑。
<br>　　落日乘醉归，溪流复几许。
<br>
<br>卷132_16 「与诸公游济渎泛舟」李颀
<br>　　济水出王屋，其源来不穷。洑泉数眼沸，平地流清通。
<br>　　皇帝崇祀典，诏书视三公。分官祷灵庙，奠璧沉河宫。
<br>　　神应每如答，松篁气葱茏。苍螭送飞雨，赤鲤喷回风。
<br>　　洒酒布瑶席，吹箫下玉童。玄冥掌阴事，祝史告年丰。
<br>　　百谷趋潭底，三光悬镜中。浅深露沙石，蘋藻生虚空。
<br>　　晚景临泛美，亭皋轻霭红。晴山傍舟楫，白鹭惊丝桐。
<br>　　我本家颍北，开门见维嵩。焉知松峰外，又有天坛东。
<br>　　左手正接z5，浩歌眄青穹。夷犹傲清吏，偃仰狎渔翁。
<br>　　对此川上闲，非君谁与同。霜凝远村渚，月净蒹葭丛。
<br>　　兹境信难遇，为欢殊未终。淹留怅言别，烟屿夕微濛。
<br>
<br>卷132_9 「送綦毋三谒房给事」李颀
<br>　　夫子大名下，家无钟石储。惜哉湖海上，曾校蓬莱书。
<br>　　外物非本意，此生空澹如。所思但乘兴，远适唯单车。
<br>　　高道时坎坷，故交愿吹嘘。徒言青琐闼，不爱承明庐。
<br>　　百里人户满，片言争讼疏。手持莲花经，目送飞鸟馀。
<br>　　晚景南路别，炎云中伏初。此行傥不遂，归食芦洲鱼。
<br>
<br>卷132_10 「送刘四」李颀
<br>　　爱君少岐嶷，高视白云乡。九岁能属文，谒帝游明光。
<br>　　奉诏赤墀下，拜为童子郎。尔来屡迁易，三度尉洛阳。
<br>　　洛阳十二门，官寺郁相望。青槐罗四面，渌水贯中央。
<br>　　听讼破秋毫，应物利干将。辞满如脱屣，立言无否臧。
<br>　　岁暮风雪暗，秦中川路长。行人饮腊酒，立马带晨霜。
<br>　　生事岂须问，故园寒草荒。从今署右职，莫笑在农桑。
<br>
<br>卷132_11 「送裴腾」李颀
<br>　　养德为众许，森然此丈夫。放情白云外，爽气连虬须。
<br>　　衡镜合知子，公心谁谓无。还令不得意，单马遂长驱。
<br>　　桑野蚕忙时，怜君久踟踌。新晴荷卷叶，孟夏雉将雏。
<br>　　令弟为县尹，高城汾水隅。相将簿领闲，倚望恒峰孤。
<br>　　香露团百草，紫梨分万株。归来授衣假，莫使故园芜。
<br>
<br>卷132_12 「送司农崔丞」李颀
<br>　　黄鹂鸣官寺，香草色未已。同时皆省郎，而我独留此。
<br>　　维监太仓粟，常对府小史。清阴罗广庭，政事如流水。
<br>　　奉使往长安，今承朝野欢。宰臣应记识，明主必迁官。
<br>　　塞外貔将虎，池中鸳与鸾。词人洞箫赋，公子鵕鸃冠。
<br>　　邑里春方晚，昆明花欲阑。行行取高位，当使路傍看。
<br>
<br>卷132_13 「送崔侍御赴京」李颀
<br>　　绿槐荫长路，骏马垂青丝。柱史谒承明，翩翩将有期。
<br>　　千官大朝日，奏事临赤墀。肃肃仪仗里，风生鹰隼姿。
<br>　　一从登甲科，三拜皆宪司。按俗又如此，为郎何太迟。
<br>　　送君暮春月，花落城南陲。惜别醉芳草，前山劳梦思。
<br>
<br>卷132_14 「春送从叔游襄阳」李颀
<br>　　言别恨非一，弃置我宗英。向用五经笥，今为千里行。
<br>　　裹粮顾庭草，羸马诘朝鸣。斗酒对寒食，杂花宜晚晴。
<br>　　春衣采洲路，夜饮南阳城。客梦岘山晓，渔歌江水清。
<br>　　楚俗少相知，远游难称情。同人应馆谷，刺史在郊迎。
<br>　　只合侍丹扆，翻令辞上京。时方春欲暮，叹息向流莺。
<br>
<br>卷132_15 「赠别高三十五」李颀
<br>　　五十无产业，心轻百万资。屠酤亦与群，不问君是谁。
<br>　　饮酒或垂钓，狂歌兼咏诗。焉知汉高士，莫识越鸱夷。
<br>　　寄迹栖霞山，蓬头睢水湄。忽然辟命下，众谓趋丹墀。
<br>　　沐浴著赐衣，西来马行迟。能令相府重，且有函关期。
<br>　　黾勉从寸禄，旧游梁宋时。皤皤邑中叟，相候鬓如丝。
<br>　　官舍柳林静，河梁杏叶滋。摘芳云景晏，把手秋蝉悲。
<br>　　小县情未惬，折腰君莫辞。吾观主人意，不久召京师。
<br>
<br>卷132_16 「崔五宅送刘跂入京」李颀
<br>　　行人惜寸景，系马暂留欢。昨日辞小沛，何时到长安。
<br>　　乡中饮酒礼，客里行路难。清洛云鸿度，故关风日寒。
<br>　　维将道可乐，不念身无官。生事东山远，田园芳岁阑。
<br>　　东归余谢病，西去子加餐。宋伯非徒尔，明时正可干。
<br>　　躬耕守贫贱，失计在林端。宿昔奉颜色，惭无双玉盘。
<br>
<br>卷132_17 「送马录事赴永阳（一作嘉）」李颀
<br>　　子为郡从事，主印清淮边。谈笑一州里，从容群吏先。
<br>　　手持三尺令，遣决如流泉。太守既相许，诸公谁不然。
<br>　　孤城连海树，万室带山烟。春日溪湖净，芳洲葭菼连。
<br>　　炊粳蟹螯熟，下箸鲈鱼鲜。野鹤宿檐际，楚云飞面前。
<br>　　听歌送离曲，且驻木兰船。赠尔八行字，当闻佳政传。
<br>
<br>卷132_18 「临别送张諲入蜀」李颀
<br>　　出门便为客，惘然悲徒御。四海维一身，茫茫欲何去。
<br>　　经山复历水，百恨将千虑。剑阁望梁州，是君断肠处。
<br>　　孤云伤客心，落日感君深。梦里蒹葭渚，天边橘柚林。
<br>　　蜀江流不测，蜀路险难寻。木有相思号，猿多愁苦音。
<br>　　莫向愚山隐，愚山地非近。故乡可归来，眼见芳菲尽。
<br>
<br>卷132_19 「送王昌龄」李颀
<br>　　漕水东去远，送君多暮情。淹留野寺出，向背孤山明。
<br>　　前望数千里，中无蒲稗生。夕阳满舟楫，但爱微波清。
<br>　　举酒林月上，解衣沙鸟鸣。夜来莲花界，梦里金陵城。
<br>　　叹息此离别，悠悠江海行。
<br>
<br>卷132_20 「留别王卢二拾遗」李颀
<br>　　此别不可道，此心当报谁。春风灞水上，饮马桃花时。
<br>　　误作好文士，只令游宦迟。留书下朝客，我有故山期。
<br>
<br>卷132_21 「赠别穆元林」李颀
<br>　　贰职久辞满，藏名三十年。丹墀策频献，白首官不迁。
<br>　　明主日征士，吏曹何忽贤。空怀济世业，欲棹沧浪船。
<br>　　举酒洛门外，送君春海边。彼乡有令弟，小邑试烹鲜。
<br>　　转浦云壑媚，涉江花岛连。绿芳暗楚水，白鸟飞吴烟。
<br>　　赠赆亦奚贵，流乱期早旋。金闺会通籍，生事岂徒然。
<br>
<br>卷132_22 「不调归东川别业」李颀
<br>　　寸禄言可取，托身将见遗。惭无匹夫志，悔与名山辞。
<br>　　绂冕谢知己，林园多后时。葛巾方濯足，蔬食但垂帷。
<br>　　十室对河岸，渔樵祗在兹。青郊香杜若，白水映茅茨。
<br>　　昼景彻云树，夕阴澄古逵。渚花独开晚，田鹤静飞迟。
<br>　　且复乐生事，前贤为我师。清歌聊鼓楫，永日望佳期。
<br>
<br>卷132_23 「晚归东园」李颀
<br>　　出郭喜见山，东行亦未远。夕阳带归路，霭霭秋稼晚。
<br>　　樵者乘霁归，野夫及星饭。请谢朱轮客，垂竿不复返。
<br>
<br>卷132_24 「龙门西峰晓望刘十八不至」李颀
<br>　　春台临永路，跂足望行子。片片云触峰，离离鸟渡水。
<br>　　丛林远山上，霁景杂花里。不见携手人，下山采绿芷。
<br>
<br>卷132_25 「裴尹东溪别业」李颀
<br>　　公才廊庙器，官亚河南守。别墅临都门，惊湍激前后。
<br>　　旧交与群从，十日一携手。幅巾望寒山，长啸对高柳。
<br>　　清欢信可尚，散吏亦何有。岸雪清城阴，水光远林首。
<br>　　闲观野人筏，或饮川上酒。幽云澹徘徊，白鹭飞左右。
<br>　　庭竹垂卧内，村烟隔南阜。始知物外情，簪绂同刍狗。
<br>
<br>卷132_26 「无尽上人东林禅居」李颀
<br>　　草堂每多暇，时谒山僧门。所对但群木，终朝无一言。
<br>　　我心爱流水，此地临清源。含吐山上日，蔽亏松外村。
<br>　　孤峰隔身世，百衲老寒暄。禅户积朝雪，花龛来暮猿。
<br>　　顾余守耕稼，十载隐田园。萝筱慰舂汲，岩潭恣讨论。
<br>　　泄云岂知限，至道莫探元。且愿启关锁，于焉微尚存。
<br>
<br>卷132_27 「题綦毋校书别业」李颀
<br>　　常称挂冠吏，昨日归沧洲。行客暮帆远，主人庭树秋。
<br>　　岂伊问天命，但欲为山游。万物我何有，白云空自幽。
<br>　　萧条江海上，日夕见丹丘。生事非渔钓，赏心随去留。
<br>　　惜哉旷微月，欲济无轻舟。倏忽令人老，相思河水流。
<br>
<br>卷132_28 「题卢道士房」李颀
<br>　　秋砧响落木，共坐茅君家。惟见两童子，林前汲井华。
<br>　　空坛静白日，神鼎飞丹砂。麈尾拂霜草，金铃摇霁霞。
<br>　　上章人世隔，看弈桐阴斜。稽首问仙要，黄精堪饵花。
<br>
<br>卷132_29 「题神力师院」李颀
<br>　　大师神杰貌，五岳森禅房。坚持日月珠，豁见沧江长。
<br>　　随病拔诸苦，致身如法王。阶庭药草遍，饭食天花香。
<br>　　树色向高阁，昼阴横半墙。每闻第一义，心净琉璃光。
<br>
<br>卷132_30 「题僧房双桐」李颀
<br>　　青桐双拂日，傍带凌霄花。绿叶传僧磬，清阴润井华。
<br>　　谁能事音律，焦尾蔡邕家。
<br>
<br>卷132_31 「粲公院各赋一物得初荷」李颀
<br>　　微风和众草，大叶长圆阴。晴露珠共合，夕阳花映深。
<br>　　从来不著水，清净本因心。
<br>
<br>卷132_32 「李兵曹壁画山水各赋得桂水帆」李颀
<br>　　片帆浮桂水，落日天涯时。飞鸟看共度，闲云相与迟。
<br>　　长波无晓夜，泛泛欲何之。
<br>
<br>卷132_33 「题合欢」李颀
<br>　　开花复卷叶，艳眼又惊心。蝶绕西枝露，风披东干阴。
<br>　　黄衫漂细蕊，时拂女郎砧。 
<br>
<br>　　　　　　　　　　　　　　　　
<br>
<br>卷一百三十三
<br>
<br>卷133_1 「古从军行」李颀
<br>　　白日登山望烽火，黄昏饮马傍交河。行人刁斗风沙暗，
<br>　　公主琵琶幽怨多。野云万里无城郭，雨雪纷纷连大漠。
<br>　　胡雁哀鸣夜夜飞，胡儿眼泪双双落。闻道玉门犹被遮，
<br>　　应将性命逐轻车。年年战骨埋荒外，空见蒲桃入汉家。
<br>
<br>卷133_2 「行路难」李颀
<br>　　汉家名臣杨德祖，四代五公享茅土。父子兄弟绾银黄，
<br>　　跃马鸣珂朝建章。火浣单衣绣方领，茱萸锦带玉盘囊。
<br>　　宾客填街复满座，片言出口生辉光。世人逐势争奔走，
<br>　　沥胆堕肝惟恐后。当时一顾登青云，自谓生死长随君。
<br>　　一朝谢病还乡里，穷巷苍苔绝知己。秋风落叶闭重门，
<br>　　昨日论交竟谁是。薄俗嗟嗟难重陈，深山麋鹿可为邻。
<br>　　鲁连所以蹈东海，古往今来称达人。
<br>
<br>卷133_3 「缓歌行」李颀
<br>　　小来托身攀贵游，倾财破产无所忧。暮拟经过石渠署，
<br>　　朝将出入铜龙楼。结交杜陵轻薄子，谓言可生复可死。
<br>　　一沉一浮会有时，弃我翻然如脱屣。男儿立身须自强，
<br>　　十年闭户颍水阳。业就功成见明主，击钟鼎食坐华堂。
<br>　　二八蛾眉梳堕马，美酒清歌曲房下。文昌宫中赐锦衣，
<br>　　长安陌上退朝归。五陵宾从莫敢视，三省官僚揖者稀。
<br>　　早知今日读书是，悔作从前任侠非。
<br>
<br>卷133_4 「琴歌」李颀
<br>　　主人有酒欢今夕，请奏鸣琴广陵客。月照城头乌半飞，
<br>　　霜凄万树风入衣。铜炉华烛烛增辉，初弹渌水后楚妃。
<br>　　一声已动物皆静，四座无言星欲稀。清淮奉使千馀里，
<br>　　敢告云山从此始。
<br>
<br>卷133_5 「放歌行答从弟墨卿」李颀
<br>　　小来好文耻学武，世上功名不解取。虽沾寸禄已后时，
<br>　　徒欲出身事明主。柏梁赋诗不及宴，长楸走马谁相数。
<br>　　敛迹俯眉心自甘，高歌击节声半苦。由是蹉跎一老夫，
<br>　　养鸡牧豕东城隅。空歌汉代萧相国，肯事霍家冯子都。
<br>　　徒尔当年声籍籍，滥作词林两京客。故人斗酒安陵桥，
<br>　　黄鸟春风洛阳陌。吾家令弟才不羁，五言破的人共推。
<br>　　兴来逸气如涛涌，千里长江归海时。别离短景何萧索，
<br>　　佳句相思能间作。举头遥望鲁阳山，木叶纷纷向人落。
<br>
<br>卷133_6 「王母歌」李颀
<br>　　武皇斋戒承华殿，端拱须臾王母见。霓旌照耀麒麟车，
<br>　　羽盖淋漓孔雀扇。手指交梨遣帝食，可以长生临宇县。
<br>　　头上复戴九星冠，总领玉童坐南面。欲闻要言今告汝，
<br>　　帝乃焚香请此语。若能炼魄去三尸，后当见我天皇所。
<br>　　顾谓侍女董双成，酒阑可奏云和笙。红霞白日俨不动，
<br>　　七龙五凤纷相迎，惜哉志骄神不悦，叹息马蹄与车辙。
<br>　　复道歌钟杳将暮，深宫桃李花成雪。为看青玉五枝灯，
<br>　　蟠螭吐火光欲绝。
<br>
<br>卷133_7 「鲛人歌」李颀
<br>　　鲛人潜织水底居，侧身上下随游鱼。轻绡文彩不可识，
<br>　　夜夜澄波连月色。有时寄宿来城市，海岛青冥无极已。
<br>　　泣珠报恩君莫辞，今年相见明年期。始知万族无不有，
<br>　　百尺深泉架户牖。鸟没空山谁复望，一望云涛堪白首。
<br>
<br>卷133_8 「夏宴张兵曹东堂」李颀
<br>　　重林华屋堪避暑，况乃烹鲜会佳客。主人三十朝大夫，
<br>　　满座森然见矛戟。北窗卧簟连心花，竹里蝉鸣西日斜。
<br>　　羽扇摇风却珠汗，玉盆贮水割甘瓜。云峰峨峨自冰雪，
<br>　　坐对芳樽不知热。醉来但挂葛巾眠，莫道明朝有离别。
<br>
<br>卷133_9 「同张员外諲酬答之作」李颀
<br>　　洛中高士日沉冥，手自灌园方带经。王湛床头见周易，
<br>　　长康传里好丹青。鹖冠葛屦无名位，博弈赋诗聊遣意。
<br>　　清言只到卫家儿，用笔能夸钟太尉。东篱二月种兰荪，
<br>　　穷巷人稀鸟雀喧。闻道郎官问生事，肯令鬓发老柴门。
<br>
<br>卷133_10 「欲之新乡答崔颢綦毋潜」李颀
<br>　　数年作吏家屡空，谁道黑头成老翁。男儿在世无产业，
<br>　　行子出门如转蓬。吾属交欢此何夕，南家捣衣动归客。
<br>　　铜炉将炙相欢饮，星宿纵横露华白。寒风卷叶度滹沱，
<br>　　飞雪布地悲峨峨。孤城日落见栖鸟，马上时闻渔者歌。
<br>　　明朝东路把君手，腊日辞君期岁首。自知寂寞无去思，
<br>　　敢望县人致牛酒。
<br>
<br>卷133_11 「答高三十五留别便呈于十一」李颀
<br>　　累荐贤良皆不就，家近陈留访耆旧。韩康虽复在人间，
<br>　　王霸终思隐岩窦。清冷池水灌园蔬，万物沧江心澹如。
<br>　　妻子欢同五株柳，云山老对一床书。昨日公车见三事，
<br>　　明君赐衣遣为吏。怀章不使郡邸惊，待诏初从阙庭至。
<br>　　散诞由来自不羁，低头授职尔何为。故园壁挂乌纱帽，
<br>　　官舍尘生白接z5.寄书寂寂於陵子，蓬蒿没身胡不仕。
<br>　　藜羹被褐环堵中，岁晚将贻故人耻。
<br>
<br>卷133_13 「送康洽入京进乐府歌」李颀
<br>　　识子十年何不遇，只爱欢游两京路。朝吟左氏娇女篇，
<br>　　夜诵相如美人赋。长安春物旧相宜，小苑蒲萄花满枝。
<br>　　柳色偏浓九华殿，莺声醉杀五陵儿。曳裾此日从何所，
<br>　　中贵由来尽相许。白夹春衫仙吏赠，乌皮隐几台郎与。
<br>　　新诗乐府唱堪愁，御妓应传鳷鹊楼。西上虽因长公主，
<br>　　终须一见曲陵侯。
<br>
<br>卷133_14 「送刘十（一作刘十一）」李颀
<br>　　三十不官亦不娶，时人焉识道高下。房中唯有老氏经，
<br>　　枥上空馀少游马。往来嵩华与函秦，放歌一曲前山春。
<br>　　西林独鹤引闲步，南涧飞泉清角巾。前年上书不得意，
<br>　　归卧东窗兀然醉。诸兄相继掌青史，第五之名齐骠骑。
<br>　　烹葵摘果告我行，落日夏云纵复横。闻道谢安掩口笑，
<br>　　知君不免为苍生。
<br>
<br>卷133_15 「送王道士还山」李颀
<br>　　嵩阳道士餐柏实，居处三花对石室。心穷伏火阳精丹，
<br>　　口诵淮王万毕术。自言神诀不可求，我师闻之玄圃游。
<br>　　出入彤庭佩金印，承恩赫赫如王侯。双峰树下曾受业，
<br>　　应传肘后长生法。吾闻仙地多后身，安知不是具茨人。
<br>　　玉膏清泠瀑泉水，白云溪中日方此。后今不见数十年，
<br>　　鬓发颜容只如是。先生舍我欲何归，竹杖黄裳登翠微。
<br>　　当有岩前白蝙蝠，迎君日暮双来飞。
<br>
<br>卷133_16 「别梁锽」李颀
<br>　　梁生倜傥心不羁，途穷气盖长安儿。回头转眄似雕鹗，
<br>　　有志飞鸣人岂知。虽云四十无禄位，曾与大军掌书记。
<br>　　抗辞请刃诛部曲，作色论兵犯二帅。一言不合龙额侯，
<br>　　击剑拂衣从此弃。朝朝饮酒黄公垆，脱帽露顶争叫呼。
<br>　　庭中犊鼻昔尝挂，怀里琅玕今在无。时人见子多落魄，
<br>　　共笑狂歌非远图。忽然遣跃紫骝马，还是昂藏一丈夫。
<br>　　洛阳城头晓霜白，层冰峨峨满川泽。但闻行路吟新诗，
<br>　　不叹举家无担石。莫言贫贱长可欺，覆篑成山当有时。
<br>　　莫言富贵长可托，木槿朝看暮还落。不见古时塞上翁，
<br>　　倚伏由来任天作。去去沧波勿复陈，五湖三江愁杀人。
<br>
<br>卷133_17 「送从弟游江淮兼谒鄱阳刘太守」李颀
<br>　　都门柳色朝朝新，念尔今为江上人。穆陵关带清风远，
<br>　　彭蠡湖连芳草春。泊舟借问西林寺，晓听猿声在山翠，
<br>　　浔阳北望鸿雁回，湓水东流客心醉。须知圣代举贤良，
<br>　　不使遗才滞一方。应见鄱阳虎符守，思归共指白云乡。
<br>
<br>卷133_18 「双笋歌送李回兼呈刘四」李颀
<br>　　并抽新笋色渐绿，迥出空林双碧玉。春风解箨雨润根，
<br>　　一枝半叶清露痕。为君当面拂云日，孤生四远何足论。
<br>　　再三抱此怅为别，嵩洛故人与之说。
<br>
<br>卷133_19 「送刘四赴夏县」李颀
<br>　　九霄特立红鸾姿，万仞孤生玉树枝。刘侯致身能若此，
<br>　　天骨自然多叹美。声名播扬二十年，足下长途几千里。
<br>　　举世皆亲丞相阁，我心独爱伊川水。脱略势利犹埃尘，
<br>　　啸傲时人而已矣。新诗数岁即文雄，上书昔召蓬莱宫。
<br>　　明主拜官麒麟阁，光车骏马看玉童。高人往来庐山远，
<br>　　隐士往来张长公。扶南甘蔗甜如蜜，杂以荔枝龙州橘。
<br>　　赤县繁词满剧曹，白云孤峰晖永日。朝持手板望飞鸟，
<br>　　暮诵楞伽对空室。一朝出宰汾河间，明府下车人吏闲。
<br>　　端坐讼庭更无事，开门咫尺巫咸山。男耕女织蒙惠化，
<br>　　麦熟雉鸣长秋稼。明年九府议功时，五辟三征当在兹。
<br>　　闻道桐乡有遗老，邑中还欲置生祠。
<br>
<br>卷133_20 「少室雪晴送王宁」李颀
<br>　　少室众峰几峰别，一峰晴见一峰雪。隔城半山连青松，
<br>　　素色峨峨千万重。过景斜临不可道，白云欲尽难为容。
<br>　　行人与我玩幽境，北风切切吹衣冷。惜别浮桥驻马时，
<br>　　举头试望南山岭。
<br>
<br>卷133_21 「送陈章甫」李颀
<br>　　四月南风大麦黄，枣花未落桐阴长。青山朝别暮还见，
<br>　　嘶马出门思旧乡。陈侯立身何坦荡，虬须虎眉仍大颡。
<br>　　腹中贮书一万卷，不肯低头在草莽。东门酤酒饮我曹，
<br>　　心轻万事皆鸿毛。醉卧不知白日暮，有时空望孤云高。
<br>　　长河浪头连天黑，津口停舟渡不得。郑国游人未及家，
<br>　　洛阳行子空叹息。闻道故林相识多，罢官昨日今如何。
<br>
<br>卷133_22 「听安万善吹觱篥歌」李颀
<br>　　南山截竹为觱篥，此乐本自龟兹出。流传汉地曲转奇，
<br>　　凉州胡人为我吹。傍邻闻者多叹息，远客思乡皆泪垂。
<br>　　世人解听不解赏，长飙风中自来往。枯桑老柏寒飕飗，
<br>　　九雏鸣凤乱啾啾。龙吟虎啸一时发，万籁百泉相与秋。
<br>　　忽然更作渔阳掺，黄云萧条白日暗。变调如闻杨柳春，
<br>　　上林繁花照眼新。岁夜高堂列明烛，美酒一杯声一曲。
<br>
<br>卷133_23 「魏仓曹东堂柽树」李颀
<br>　　爱君双柽一树奇，千叶齐生万叶垂。长头拂石带烟雨，
<br>　　独立空山人莫知。攒青蓄翠阴满屋，紫穗红英曾断目。
<br>　　洛阳墨客游云间，若到麻源第三谷。
<br>
<br>卷133_24 「照公院双橙」李颀
<br>　　种橙夹阶生得地，细叶隔帘见双翠。抽条向长未及肩，
<br>　　泉水绕根日三四。青青何必楚人家，带雨凝烟新著花。
<br>　　永愿香炉洒甘露，夕阳时映东枝斜。南庭黄竹尔不敌，
<br>　　借问何时堪挂锡。
<br>
<br>卷133_25 「爱敬寺古藤歌」李颀
<br>　　古藤池水盘树根，左攫右拏龙虎蹲。横空直上相陵突，
<br>　　丰茸离纚若无骨，风雷霹雳连黑枝，人言其下藏妖魑。
<br>　　空庭落叶乍开合，十月苦寒常倒垂。忆昨花飞满空殿，
<br>　　密叶吹香饭僧遍。南阶双桐一百尺，相与年年老霜霰。
<br>
<br>卷133_26 「崔五六图屏风各赋一物得乌孙佩刀」李颀
<br>　　乌孙腰间佩两刀，刃可吹毛锦为带。握中枕宿穹庐室，
<br>　　马上割飞翳螉塞。执之魍魉谁能前，气凛清风沙漠边。
<br>　　磨用阴山一片玉，洗将胡地独流泉。主人屏风写奇状，
<br>　　铁鞘金镮俨相向。回头瞪目时一看，使予心在江湖上。
<br>
<br>卷133_27 「古意」李颀
<br>　　男儿事长征，少小幽燕客。赌胜马蹄下，由来轻七尺。
<br>　　杀人莫敢前，须如猬毛磔。黄云陇底白雪飞，
<br>　　未得报恩不能归。辽东小妇年十五，惯弹琵琶解歌舞。
<br>　　今为羌笛出塞声，使我三军泪如雨。
<br>
<br>卷133_28 「采莲（一作放歌行）」李颀
<br>　　越溪女，越溪莲。齐菡萏，双婵娟。嬉游向何处，
<br>　　采摘且同船。浩唱发容与，清波生漪涟。时逢岛屿泊，
<br>　　几伴鸯鸳眠。襟袖既盈溢，馨香亦相传。薄暮归去来，
<br>　　苎罗生碧烟。
<br>
<br>卷133_29 「杂兴」李颀
<br>　　沉沉牛渚矶，旧说多灵怪。行人夜秉生犀烛，
<br>　　洞照洪深辟滂湃。乘车驾马往复旋，赤绂朱冠何伟然。
<br>　　波惊海若潜幽石，龙抱胡髯卧黑泉。水滨丈人曾有语，
<br>　　物或恶之当害汝。武昌妖梦果为灾，百代英威埋鬼府。
<br>　　青青兰艾本殊香，察见泉鱼固不祥。济水自清河自浊，
<br>　　周公大圣接舆狂。千年魑魅逢华表，九日茱萸作佩囊。
<br>　　善恶死生齐一贯，只应斗酒任苍苍。
<br>
<br>卷133_30 「绝缨歌」李颀
<br>　　楚王宴客章华台，章华美人善歌舞。玉颜艳艳空相向，
<br>　　满堂目成不得语。红烛灭，芳酒阑，罗衣半醉春夜寒，
<br>　　绝缨解带一为欢。君王赦过不之罪，暗中珠翠鸣珊珊。
<br>　　宁爱贤，不爱色，青娥买死谁能识，果却一军全社稷。
<br>
<br>卷133_31 「郑樱桃歌」李颀
<br>　　石季龙，僭天禄，擅雄豪，美人姓郑名樱桃。
<br>　　樱桃美颜香且泽，娥娥侍寝专宫掖。后庭卷衣三万人，
<br>　　翠眉清镜不得亲。宫军女骑一千匹，繁花照耀漳河春。
<br>　　织成花映红纶巾，红旗掣曳卤簿新。鸣鼙走马接飞鸟，
<br>　　铜驮瑟瑟随去尘。凤阳重门如意馆，百尺金梯倚银汉。
<br>　　自言富贵不可量，女为公主男为王。赤花双簟珊瑚床，
<br>　　盘龙斗帐琥珀光。淫昏伪位神所恶，灭石者陵终不悟。
<br>　　邺城苍苍白露微，世事翻覆黄云飞。
<br>
<br>卷133_32 「送刘昱」李颀
<br>　　八月寒苇花，秋江浪头白。北风吹五两，谁是浔阳客。
<br>　　鸬鹚山头微雨晴，扬州郭里暮潮生。行人夜宿金陵渚，
<br>　　试听沙边有雁声。
<br>
<br>卷133_33 「送郝判官」李颀
<br>　　楚城木叶落，夏口青山遍。鸿雁向南时，君乘使者传。
<br>　　枫林带水驿，夜火明山县。千里送行人，蔡州如眼见。
<br>　　江连清汉东逶迤，遥望荆云相蔽亏。应问襄阳旧风俗，
<br>　　为余骑马习家池。
<br>
<br>卷133_34 「送刘方平」李颀
<br>　　绮纨游上国，多作少年行。二十二词赋，惟君著美名。
<br>　　童颜且白皙，佩德如瑶琼。荀氏风流盛，胡家公子清。
<br>　　有才不偶谁之过，肯即藏锋事高卧。洛阳草色犹自春，
<br>　　游子东归喜拜亲。漳水桥头值鸣雁，朝歌县北少行人。
<br>　　别离斗酒心相许，落日青郊半微雨。请君骑马望西陵，
<br>　　为我殷勤吊魏武。
<br>
<br>卷133_35 「听董大弹胡笳声兼寄语弄房给事」李颀
<br>　　蔡女昔造胡笳声，一弹一十有八拍。胡人落泪沾边草，
<br>　　汉使断肠对归客。古戍苍苍烽火寒，大荒沉沉飞雪白。
<br>　　先拂商弦后角羽，四郊秋叶惊摵摵。董夫子，通神明，
<br>　　深山窃听来妖精。言迟更速皆应手，将往复旋如有情。
<br>　　空山百鸟散还合，万里浮云阴且晴。嘶酸雏雁失群夜，
<br>　　断绝胡儿恋母声。川为净其波，鸟亦罢其鸣。
<br>　　乌孙部落家乡远，逻娑沙尘哀怨生。幽音变调忽飘洒，
<br>　　长风吹林雨堕瓦。迸泉飒飒飞木末，野鹿呦呦走堂下。
<br>　　长安城连东掖垣，凤凰池对青琐门。高才脱略名与利，
<br>　　日夕望君抱琴至。
<br>
<br>卷133_36 「弹棋歌」李颀
<br>　　崔侯善弹棋，巧妙尽于此。蓝田美玉清如砥，
<br>　　白黑相分十二子。联翩百中皆造微，魏文手巾不足比。
<br>　　缘边度陇未可嘉，鸟跂星悬危复斜。回飙转指速飞电，
<br>　　拂四取五旋风花。坐中齐声称绝艺，仙人六博何能继。
<br>　　一别常山道路遥，为余更作三五势。
<br>
<br>卷133_37 「送山阴姚丞携妓之任兼寄苏少府」李颀
<br>　　东风香草路，南客心容与。白皙吴王孙，青蛾柳家女。
<br>　　都门数骑出，河口片帆举。夜簟眠橘洲，春衫傍枫屿。
<br>　　山阴政简甚从容，到罢惟求物外踪。落日花边剡溪水，
<br>　　晴烟竹里会稽峰。才子风流苏伯玉，同官晓暮应相逐。
<br>　　加餐共爱鲈鱼肥，醒酒仍怜甘蔗熟。知君练思本清新，
<br>　　季子如今得为邻。他日知寻始宁墅，题诗早晚寄西人。 
<br>
<br>　　　　　　　　　　　　　　　　
<br>
<br>卷一百三十四
<br>
<br>卷134_1 「塞下曲」李颀
<br>　　少年学骑射，勇冠并州儿。直爱出身早，边功沙漠垂。
<br>　　戎鞭腰下插，羌笛雪中吹。膂力今应尽，将军犹未知。
<br>
<br>卷134_2 「寄镜湖朱处士」李颀
<br>　　澄霁晚流阔，微风吹绿蘋.鳞鳞远峰见，淡淡平湖春。
<br>　　芳草日堪把，白云心所亲。何时可为乐，梦里东山人。
<br>
<br>卷134_3 「宴陈十六楼（楼枕金谷）」李颀
<br>　　西楼对金谷，此地古人心。白日落庭内，黄花生涧阴。
<br>　　四邻见疏木，万井度寒砧。石上题诗处，千年留至今。
<br>
<br>卷134_4 「送相里造入京」李颀
<br>　　子月过秦正，寒云覆洛城。嗟君未得志，犹作苦辛行。
<br>　　暖酒嫌衣薄，瞻风候雨晴。春官含笑待，驱马速前程。
<br>
<br>卷134_5 「送钱子入京」李颀
<br>　　夜梦还京北，乡心恨捣衣。朝逢入秦使，走马唤君归。
<br>　　驿路清霜下，关门黄叶稀。还家应信宿，看子速如飞。
<br>
<br>卷134_6 「送綦毋三寺中赋得纱灯」李颀
<br>　　禅室吐香烬，轻纱笼翠烟。长绳挂青竹，百尺垂红莲。
<br>　　熠爚众星下，玲珑双塔前。含光待明发，此别岂徒然。
<br>
<br>卷134_7 「送人尉闽中」李颀
<br>　　可叹芳菲日，分为万里情。阊门折垂柳，御苑听残莺。
<br>　　海戍通闽邑，江航过楚城。客心君莫问，春草是王程。
<br>
<br>卷134_8 「送人归沔南」李颀
<br>　　梅花今正发，失路复何如。旧国云山在，新年风景馀。
<br>　　春饶汉阳梦，日寄武陵书。可即明时老，临川莫羡鱼。
<br>
<br>卷134_9 「送卢逸人」李颀
<br>　　洛阳为此别，携手更何时。不复人间见，只应海上期。
<br>　　清谿入云木，白首卧茅茨。共惜卢敖去，天边望所思。
<br>
<br>卷134_10 「送顾朝阳还吴」李颀
<br>　　寂寞俱不偶，裹粮空入秦。宦途已可识，归卧包山春。
<br>　　旧国指飞鸟，沧波愁旅人。开樽洛水上，怨别柳花新。
<br>
<br>卷134_11 「送窦参军」李颀
<br>　　城南送归客，举酒对林峦。暄鸟迎风啭，春衣度雨寒。
<br>　　桃花开翠幕，柳色拂金鞍。公子何时至，无令芳草阑。
<br>
<br>卷134_12 「望秦川」李颀
<br>　　秦川朝望迥，日出正东峰。远近山河净，逶迤城阙重。
<br>　　秋声万户竹，寒色五陵松。客有归欤叹，凄其霜露浓。
<br>
<br>卷134_13 「晚归东园」李颀
<br>　　荆扉带郊郭，稼穑满东菑。倚杖寒山暮，鸣梭秋叶时。
<br>　　回云覆阴谷，返景照霜梨。澹泊真吾事，清风别自兹。
<br>
<br>卷134_14 「觉公院施鸟石台」李颀
<br>　　石台置香饭，斋后施诸禽。童子亦知善，众生无惧心。
<br>　　苔痕苍晓露，盘势出香林。锡杖或围绕，吾师一念深。
<br>
<br>卷134_15 「篱笋」李颀
<br>　　东园长新笋，映日复穿篱。迸出依青嶂，攒生伴绿池。
<br>　　色因林向背，行逐地高卑。但恐春将老，青青独尔为。
<br>
<br>卷134_16 「达奚吏部夫人寇氏挽歌」李颀
<br>　　存殁令名传，青青松柏田。事姑称孝妇，生子继先贤。
<br>　　露湿铭旌重，风吹卤簿前。阴堂从此闭，谁诵女师篇。
<br>
<br>卷134_17 「寄司勋卢员外」李颀
<br>　　流澌腊月下河阳，草色新年发建章。秦地立春传太史，
<br>　　汉宫题柱忆仙郎。归鸿欲度千门雪，侍女新添五夜香。
<br>　　早晚荐雄文似者，故人今已赋长杨。
<br>
<br>卷134_18 「寄綦毋三」李颀
<br>　　新加大邑绶仍黄，近与单车去洛阳。顾眄一过丞相府，
<br>　　风流三接令公香。南川粳稻花侵县，西岭云霞色满堂。
<br>　　共道进贤蒙上赏，看君几岁作台郎。
<br>
<br>卷134_19 「送魏万之京」李颀
<br>　　朝闻游子唱离歌，昨夜微霜初渡河。鸿雁不堪愁里听，
<br>　　云山况是客中过。关城树色催寒近，御苑砧声向晚多。
<br>　　莫见长安行乐处，空令岁月易蹉跎。
<br>
<br>卷134_20 「送李回」李颀
<br>　　知君官属大司农，诏幸骊山职事雄。岁发金钱供御府，
<br>　　昼看仙液注离宫。千岩曙雪旌门上，十月寒花辇路中。
<br>　　不睹声明与文物，自伤流滞去关东。
<br>
<br>卷134_21 「宿莹公禅房闻梵」李颀
<br>　　花宫仙梵远微微，月隐高城钟漏稀。夜动霜林惊落叶，
<br>　　晓闻天籁发清机。萧条已入寒空静，飒沓仍随秋雨飞。
<br>　　始觉浮生无住著，顿令心地欲皈依。
<br>
<br>卷134_22 「题璿公山池」李颀
<br>　　远公遁迹庐山岑，开士幽居祇树林。片石孤峰窥色相，
<br>　　清池皓月照禅心。指挥如意天花落，坐卧闲房春草深。
<br>　　此外俗尘都不染，惟馀玄度得相寻。
<br>
<br>卷134_23 「题卢五旧居」李颀
<br>　　物在人亡无见期，闲庭系马不胜悲。窗前绿竹生空地，
<br>　　门外青山如旧时。怅望秋天鸣坠叶，巑岏枯柳宿寒鸱。
<br>　　忆君泪落东流水，岁岁花开知为谁。
<br>
<br>卷134_24 「赠别张兵曹」李颀
<br>　　汉家萧相国，功盖五诸侯。勋业河山重，丹青锡命优。
<br>　　君为禁脔婿，争看玉人游。荀令焚香日，潘郎振藻秋。
<br>　　新成鹦鹉赋，能衣鹔鹴裘。不惮轩车远，仍寻薜荔幽。
<br>　　苑梨飞绛叶，伊水净寒流。雪满故关道，云遮祥凤楼。
<br>　　一身轻寸禄，万物任虚舟。别后如相问，沧波双白鸥。
<br>
<br>卷134_25 「宿香山寺石楼」李颀
<br>　　夜宿翠微半，高楼闻暗泉。渔舟带远火，山磬发孤烟。
<br>　　衣拂云松外，门清河汉边。峰峦低枕席，世界接人天。
<br>　　霭霭花出雾，辉辉星映川。东林曙莺满，惆怅欲言旋。
<br>
<br>卷134_26 「圣善阁送裴迪入京」李颀
<br>　　云华满高阁，苔色上钩栏。药草空阶静，梧桐返照寒。
<br>　　清吟可愈疾，携手暂同欢。坠叶和金磬，饥乌鸣露盘。
<br>　　伊流惜东别，灞水向西看。旧托含香署，云霄何足难。
<br>
<br>卷134_27 「奉送漪叔游颍川兼谒淮阳太守」李颀
<br>　　罢吏今何适，辞家方独行。嵩阳入归梦，颍水半前程。
<br>　　闻道淮阳守，东南卧理清。郡斋观政日，人马望乡情。
<br>　　叠岭雪初霁，寒砧霜后鸣。临川嗟拜手，寂寞事躬耕。
<br>
<br>卷134_28 「二妃庙送裴侍御使桂阳」李颀
<br>　　沅上秋草晚，苍苍尧女祠。无人见精魄，万古寒猿悲。
<br>　　桂水身殁后，椒浆神降时。回云迎赤豹，骤雨飒文狸。
<br>　　受命出炎海，焚香征楚词。乘骢感遗迹，一吊清川湄。
<br>
<br>卷134_29 「送暨道士还玉清观」李颀
<br>　　仙宫有名籍，度世吴江濆。大道本无我，青春长与君。
<br>　　中州俄已到，至理得而闻。明主降黄屋，时人看白云。
<br>　　空山何窈窕，三秀日氛氲。遂此留书客，超遥烟驾分。
<br>
<br>卷134_30 「送刘主簿归金坛」李颀
<br>　　与子十年旧，其如离别何。宦游邻故国，归梦是沧波。
<br>　　京口青山远，金陵芳草多。云帆晓容裔，江日昼清和。
<br>　　县郭舟人饮，津亭渔者歌。茅山有仙洞，羡尔再经过。
<br>
<br>卷134_31 「送卢少府赴延陵」李颀
<br>　　问君从宦所，何日府中趋。遥指金陵县，青山天一隅。
<br>　　行人怀寸禄，小吏献新图。北固波涛险，南天风俗殊。
<br>　　春江连橘柚，晚景媚菰蒲。漠漠花生渚，亭亭云过湖。
<br>　　滩沙映村火，水雾敛樯乌。回首东门路，乡书不可无。
<br>
<br>卷134_32 「送皇甫曾游襄阳山水兼谒韦太守」李颀
<br>　　岘山枕襄阳，滔滔江汉长。山深卧龙宅，水净斩蛟乡。
<br>　　元凯春秋传，昭明文选堂。风流满今古，烟岛思微茫。
<br>　　白雁暮冲雪，青林寒带霜。芦花独戍晚，柑实万家香。
<br>　　旧国欲兹别，轻舟眇未央。百花亭漫漫，一柱观苍苍。
<br>　　按俗荆南牧，持衡吏部郎。逢君立五马，应醉习家塘。
<br>
<br>卷134_33 「龙门送裴侍御监五岭选」李颀
<br>　　万里番禺地，官人继帝忧。君为柱下史，将命出东周。
<br>　　歇马傍川路，张灯临石楼。棱棱静疏木，濞濞响寒流。
<br>　　榔叶四荒外，梅花五岭头。明珠尉佗国，翠羽夜郎洲。
<br>　　夷俗富珍产，土风资宦游。心清物不杂，弊革事无留。
<br>　　举善必称最，持奸当去尤。何辞桂江远，今日用贤秋。
<br>
<br>卷134_34 「送乔琳」李颀
<br>　　草绿小平津，花开伊水滨。今君不得意，孤负帝乡春。
<br>　　口不言金帛，心常任屈伸。阮公惟饮酒，陶令肯羞贫。
<br>　　阳羡风流地，沧江游寓人。菱歌五湖远，桂树八公邻。
<br>　　青鸟迎孤棹，白云随一身。潮随秣陵上，月映石头新。
<br>　　未可逃名利，应须在缙绅。汀洲芳杜色，劝尔暂垂纶。
<br>
<br>卷134_35 「题少府监李丞山池」李颀
<br>　　能向府亭内，置兹山与林。他人骕骦马，而我薜萝心。
<br>　　雨止禁门肃，莺啼官柳深。长廊閟军器，积水背城阴。
<br>　　窗外王孙草，床头中散琴。清风多仰慕，吾亦尔知音。
<br>
<br>卷134_36 「长寿寺粲公院新甃井」李颀
<br>　　僧房来往久，露井每同观。白石抱新甃，苍苔依旧栏。
<br>　　空瓶宛转下，长绠辘轳盘。境界因心净，泉源见底寒。
<br>　　钟鸣时灌顶，对此日闲安。
<br>
<br>卷134_37 「魏仓曹宅各赋一物得当轩石竹」李颀
<br>　　罗生殊众色，独为表华滋。虽杂蕙兰处，无争桃李时。
<br>　　同人趋府暇，落日后庭期。密叶散红点，灵条惊紫蕤。
<br>　　芳菲看不厌，采摘愿来兹。
<br>
<br>卷134_38 「奉送五叔入京兼寄綦毋三」李颀
<br>　　云阴带残日，怅别此何时。欲望黄山道，无由见所思。
<br>
<br>卷134_39 「寄韩鹏」李颀
<br>　　为政心闲物自闲，朝看飞鸟暮飞还。
<br>　　寄书河上神明宰，羡尔城头姑射山。
<br>
<br>卷134_40 「百花原（一作王昌龄《出塞行》）」李颀
<br>　　百花原头望京师，黄河水流无已时。
<br>　　穷秋旷野行人绝，马首东来知是谁。
<br>
<br>卷134_41 「遇刘五」李颀
<br>　　洛阳一别梨花新，黄鸟飞飞逢故人。
<br>　　携手当年共为乐，无惊蕙草惜残春。
<br>
<br>卷134_42 「送崔婴赴汉阳」李颀
<br>　　中外相连弟与兄，新加小县子男名。
<br>　　才年三十佩铜印，知尔弦歌汉水清。
<br>
<br>卷134_43 「送五叔入京兼寄綦毋三」李颀
<br>　　吏部明年拜官后，西城必与故人期。
<br>　　寄书春草年年色，莫道相逢玉女祠。
<br>
<br>卷134_44 「野老曝背」李颀
<br>　　百岁老翁不种田，惟知曝背乐残年。
<br>　　有时扪虱独搔首，目送归鸿篱下眠。
<br>
<br>卷134_45 「送东阳王太守（末缺）」李颀
<br>　　江皋杜蘅绿，芳草日迟迟。桧楫今何去，星郎出守时。
<br>　　彤襜问风俗，明主寄惸嫠。令下不徒尔，人和当在兹。
<br>　　昔年经此地，微月有佳期。洞口桂花白，岩前春草滋。
<br>　　素沙静津濑，青壁带川坻。野鹤每孤立，林鼯常昼悲。
<br>
<br>卷134_46 「咏张諲山水（末缺）」李颀
<br>　　小山破体闲支策，落日梨花照空壁。
<br>　　诗堪记室妒风流，画与将军作勍敌。
<br>
<br>卷134_47 「失题（末缺）」李颀
<br>　　紫极殿前朝伏奏，龙华会里日相望。
<br>　　别离岁岁如流水，谁辨他乡与故乡。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
