<HTML>
<HEAD>
<TITLE>刘长卿诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 刘长卿诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>刘长卿诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5756"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'刘长卿诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[刘长卿诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 刘长卿(?～786至791),唐代诗人。字文房。宣城（今属安徽）人，一作河间（今属河北）人。年轻时在嵩山读书，玄宗天宝中登进士第。肃宗至德年间任监察御史，后为长洲县尉，因事得罪，贬为岭南的南巴尉。经过江西时，与诗人李白、李嘉□等有诗往还。上元二年(761)从南巴返回,旅居江浙。这时江南刚经历过刘展之乱，本来繁华富庶的吴郡一带变得破败萧条。刘长卿有诗纪其事：“空庭客至逢摇落，旧邑人稀经乱离。”(《自江西归至旧任官舍》)代宗大历五年(770)以后,历任转运使判官，知淮西、鄂岳转运留后。因为性格刚强，得罪了鄂岳观察使吴仲孺，被诬为贪赃，再次贬为睦州（今浙江淳安）司马。在睦州时期，与当时居处浙江的诗人有广泛的接触，如李嘉□、皇甫冉、秦系、严维、章八元等都有诗酬答。德宗建中二年(781),又受任随州（今湖北随县）刺史。世称“刘随州”。兴元元年(784)和贞元元年(785)间，淮西
<br>节度使李希烈割据称王，与唐王朝军队在湖北一带激战，刘长卿即在此时离开随州。《新唐书·艺文志》著录他的集子10卷，《郡斋读书志》、《直斋书录解题》同。据丁丙《善本书室藏书志》，著录有《唐刘随州诗集》11卷，为明翻宋本，诗10卷，文 1卷。现在通行的如《畿辅丛书》本的《刘随州集》，《四部丛刊》本的《刘随州文集》，都为这种11卷本。《全唐诗》编录其诗为 5卷。
<br>
<br>
<br>--------------------------------------------------------------------------------
<br>
<br>　　　　　　　　　　　　　　　　
<br>
<br>卷一百四十七
<br>
<br>卷147_1 「逢雪宿芙蓉山主人」刘长卿
<br>　　日暮苍山远，天寒白屋贫。柴门闻犬吠，风雪夜归人。
<br>
<br>卷147_2 「送张起、崔载华之闽中」刘长卿
<br>　　朝无寒士达，家在旧山贫。相送天涯里，怜君更远人。
<br>
<br>卷147_3 「赠秦系征君」刘长卿
<br>　　群公谁让位，五柳独知贫。惆怅青山路，烟霞老此人。
<br>
<br>卷147_4 「秦系顷以家事获谤因出旧山每荷观察崔公见知…诗以赠之」刘长卿
<br>　　初迷武陵路，复出孟尝门。回首江南岸，青山与旧恩。
<br>
<br>卷147_5 「夜中对雪赠秦系，时秦初与谢氏离婚，谢氏在越」刘长卿
<br>　　月明花满地，君自忆山阴。谁遣因风起，纷纷乱此心。
<br>
<br>卷147_6 「湘妃」刘长卿
<br>　　帝子不可见，秋风来暮思。婵娟湘江月，千载空蛾眉。
<br>
<br>卷147_7 「斑竹」刘长卿
<br>　　苍梧千载后，斑竹对湘沅。欲识湘妃怨，枝枝满泪痕。
<br>
<br>卷147_8 「春草宫怀古」刘长卿
<br>　　君王不可见，芳草旧宫春。犹带罗裙色，青青向楚人。
<br>
<br>卷147_9 「正朝览镜作」刘长卿
<br>　　憔悴逢新岁，茅扉见旧春。朝来明镜里，不忍白头人。
<br>
<br>卷147_10 「瓜洲道中送李端公南渡后，归扬州道中寄」刘长卿
<br>　　片帆何处去，匹马独归迟。惆怅江南北，青山欲暮时。
<br>
<br>卷147_11 「送张十八归桐庐」刘长卿
<br>　　归人乘野艇，带月过江村。正落寒潮水，相随夜到门。
<br>
<br>卷147_12 「过白鹤观寻岑秀才不遇」刘长卿
<br>　　不知方外客，何事锁空房。应向桃源里，教他唤阮郎。
<br>
<br>卷147_13 「听弹琴」刘长卿
<br>　　泠泠七丝上，静听松风寒。古调虽自爱，今人多不弹。
<br>
<br>卷147_14 「游南园，偶见在阴墙下葵，因以成咏」刘长卿
<br>　　此地常无日，青青独在阴。太阳偏不及，非是未倾心。
<br>
<br>卷147_15 「入百丈涧见桃花晚开」刘长卿
<br>　　百丈深涧里，过时花欲妍。应缘地势下，遂使春风偏。
<br>
<br>卷147_16 「送子婿崔真甫、李穆往扬州四首」刘长卿
<br>　　渡口发梅花，山中动泉脉。芜城春草生，君作扬州客。
<br>　　半逻莺满树，新年人独远。落花逐流水，共到茱萸湾。
<br>　　雁还空渚在，人去落潮翻。临水独挥手，残阳归掩门。
<br>　　狎鸟携稚子，钓鱼终老身。殷勤嘱归客，莫话桃源人。
<br>
<br>卷147_17 「寄龙山道士许法棱」刘长卿
<br>　　悠悠白云里，独住青山客。林下昼焚香，桂花同寂寂。
<br>
<br>卷147_18 「送方外上人」刘长卿
<br>　　孤云将野鹤，岂向人间住。莫买沃洲山，时人已知处。
<br>
<br>卷147_19 「送灵澈上人」刘长卿
<br>　　苍苍竹林寺，杳杳钟声晚。荷笠带夕阳，青山独归远。
<br>
<br>卷147_20 「茱萸湾北答崔载华问」刘长卿
<br>　　荒凉野店绝，迢递人烟远。苍苍古木中，多是隋家苑。
<br>
<br>卷147_21 「赴楚州次自田途中阻浅，问张南史」刘长卿
<br>　　楚城今近远，积霭寒塘暮。水浅舟且迟，淮潮至何处。
<br>
<br>卷147_22 「江中对月」刘长卿
<br>　　空洲夕烟敛，望月秋江里。历历沙上人，月中孤渡水。
<br>
<br>卷147_23 「碧涧别墅喜皇甫侍御相访」刘长卿
<br>　　荒村带返照，落叶乱纷纷。古路无行客，寒山独见君。
<br>　　野桥经雨断，涧水向田分。不为怜同病，何人到白云。
<br>
<br>卷147_24 「初到碧涧招明契上人」刘长卿
<br>　　渐老知身累，初寒曝背眠。白云留永日，黄叶减馀年。
<br>　　猿护窗前树，泉浇谷后田。沃洲能共隐，不用道林钱。
<br>
<br>卷147_25 「送少微上人游天台」刘长卿
<br>　　石桥人不到，独往更迢迢。乞食山家少，寻钟野路遥。
<br>　　松门风自扫，瀑布雪难消。秋夜闻清梵，馀音逐海潮。
<br>
<br>卷147_26 「却归睦州至七里滩下作」刘长卿
<br>　　南归犹谪宦，独上子陵滩。江树临洲晚，沙禽对水寒。
<br>　　山开斜照在，石浅乱流难。惆怅梅花发，年年此地看。
<br>
<br>卷147_27 「对酒寄严维」刘长卿
<br>　　陋巷喜阳和，衰颜对酒歌。懒从华发乱，闲任白云多。
<br>　　郡简容垂钓，家贫学弄梭。门前七里濑，早晚子陵过。
<br>
<br>卷147_28 「新年作」刘长卿
<br>　　乡心新岁切，天畔独潸然。老至居人下，春归在客先。
<br>　　岭猿同旦暮，江柳共风烟。已似长沙傅，从今又几年。
<br>
<br>卷147_29 「朱放自杭州与故里相使君立碑回因以奉简吏部杨侍郎制文」刘长卿
<br>　　片石羊公后，凄凉江水滨。好辞千古事，堕泪万家人。
<br>　　鵩集占书久，鸾回刻篆新。不堪相顾恨，文字日生尘。
<br>
<br>卷147_30 「送宣尊师醮毕归越」刘长卿
<br>　　吹箫江上晚，惆怅别茅君。踏火能飞雪，登刀入白云。
<br>　　晨香长日在，夜磬满山闻。挥手桐溪路，无情水亦分。
<br>
<br>卷147_31 「送裴使君赴荆南充行军司马」刘长卿
<br>　　盛府南门寄，前程积水中。月明临夏口，山晚望巴东。
<br>　　故节辞江郡，寒笳发渚宫。汉川风景好，遥羡逐羊公。
<br>
<br>卷147_32 「送裴郎中贬吉州」刘长卿
<br>　　乱军交白刃，一骑出黄尘。汉节同归阙，江帆共逐臣。
<br>　　猿愁歧路晚，梅作异方春。知己酂侯在，应怜脱粟人。
<br>
<br>卷147_33 「酬皇甫侍御见寄，时前相国姑臧公初临郡」刘长卿
<br>　　离别江南北，汀洲叶再黄。路遥云共水，砧迥月如霜。
<br>　　岁俭依仁政，年衰忆故乡。伫看宣室召，汉法倚张纲。
<br>
<br>卷147_34 「月下呈章秀才（八元）」刘长卿
<br>　　自古悲摇落，谁人奈此何。夜蛩偏傍枕，寒鸟数移柯。
<br>　　向老三年谪，当秋百感多。家贫惟好月，空愧子猷过。
<br>
<br>卷147_35 「酬张夏」刘长卿
<br>　　几岁依穷海，颓年惜故阴。剑寒空有气，松老欲无心。
<br>　　玩雪劳相访，看山正独吟。孤舟且莫去，前路水云深。
<br>
<br>卷147_36 「送李使君贬连州」刘长卿
<br>　　独过长沙去，谁堪此路愁。秋风散千骑，寒雨泊孤舟。
<br>　　贾谊辞明主，萧何识故侯。汉廷当自召，湘水但空流。
<br>
<br>卷147_37 「秋夜北山精舍观体如师梵」刘长卿
<br>　　焚香奏仙呗，向夕遍空山。清切兼秋远，威仪对月闲。
<br>　　静分岩响答，散逐海潮还。幸得风吹去，随人到世间。
<br>
<br>卷147_38 「酬张夏雪夜赴州访别途中苦寒作」刘长卿
<br>　　扁舟乘兴客，不惮苦寒行。晚暮相依分，江潮欲别情。
<br>　　水声冰下咽，砂路雪中平。旧剑锋芒尽，应嫌赠脱轻。
<br>
<br>卷147_39 「寻洪尊师不遇」刘长卿
<br>　　古木无人地，来寻羽客家。道书堆玉案，仙帔叠青霞。
<br>　　鹤老难知岁，梅寒未作花。山中不相见，何处化丹砂。
<br>
<br>卷147_40 「喜鲍禅师自龙山至」刘长卿
<br>　　故居何日下，春草欲芊芊。犹对山中月，谁听石上泉。
<br>　　猿声知后夜，花发见流年。杖锡闲来往，无心到处禅。
<br>
<br>卷147_41 「送方外上人之常州依萧使君」刘长卿
<br>　　宰臣思得度，鸥鸟恋为群。远客回飞锡，空山卧白云。
<br>　　夕阳孤艇去，秋水两溪分。归共临川史，同翻贝叶文。
<br>
<br>卷147_42 「宿北山禅寺兰若」刘长卿
<br>　　上方鸣夕磬，林下一僧还。密行传人少，禅心对虎闲。
<br>　　青松临古路，白月满寒山。旧识窗前桂，经霜更待攀。
<br>
<br>卷147_43 「赴新安别梁侍郎」刘长卿
<br>　　新安君莫问，此路水云深。江海无行迹，孤舟何处寻。
<br>　　青山空向泪，白月岂知心。纵有馀生在，终伤老病侵。
<br>
<br>卷147_44 「江州留别薛六、柳八二员外」刘长卿
<br>　　江海相逢少，东南别处长。独行风袅袅，相去水茫茫。
<br>　　白首辞同舍，青山背故乡。离心与潮信，每日到浔阳。
<br>
<br>卷147_45 「和州留别穆郎中」刘长卿
<br>　　播迁悲远道，摇落感衰容。今日犹多难，何年更此逢。
<br>　　世交黄叶散，乡路白云重。明发看烟树，唯闻江北钟。
<br>
<br>卷147_46 「和州送人归复郢」刘长卿
<br>　　因家汉水曲，相送掩柴扉。故郢生秋草，寒江澹落晖。
<br>　　绿林行客少，赤壁住人稀。独过浔阳去，潮归人不归。
<br>
<br>卷147_47 「送金昌宗归钱塘」刘长卿
<br>　　新家浙江上，独泛落潮归。秋水照华发，凉风生褐衣。
<br>　　柴门嘶马少，藜杖拜人稀。惟有陶潜柳，萧条对掩扉。
<br>
<br>卷147_48 「酬张夏别后道中见寄」刘长卿
<br>　　离群方岁晏，谪宦在天涯。暮雪同行少，寒潮欲上迟。
<br>　　海鸥知吏傲，砂鹤见人衰。只畏生秋草，西归亦未期。
<br>
<br>卷147_49 「新安奉送穆谕德归朝，赋得行字」刘长卿
<br>　　九重宣室召，万里建溪行。事直皇天在，归迟白发生。
<br>　　用材身复起，睹圣眼犹明。离别寒江上，潺湲若有情。
<br>
<br>卷147_50 「偶然作」刘长卿
<br>　　野寺长依止，田家或往还。老农开古地，夕鸟入寒山。
<br>　　书剑身同废，烟霞吏共闲。岂能将白发，扶杖出人间。
<br>
<br>卷147_51 「送州人孙沅自本州却归句章新营所居」刘长卿
<br>　　故里归成客，新家去未安。诗书满蜗舍，征税及渔竿。
<br>　　火种山田薄，星居海岛寒。怜君不得已，步步别离难。
<br>
<br>卷147_52 「送李员外使还苏州，兼呈前袁州李使君，赋得长字…从兄」刘长卿
<br>　　别离共成怨，衰老更难忘。夜月留同舍，秋风在远乡。
<br>　　朱弦徐向烛，白发强临觞。归献西陵作，谁知此路长。
<br>
<br>卷147_53 「酬李员外从崔录事载华宿三河戍先见寄」刘长卿
<br>　　寒江鸣石濑，归客夜初分。人语空山答，猿声独戍闻。
<br>　　迟来朝及暮，愁去水连云。岁晚心谁在，青山见此君。
<br>
<br>卷147_54 「见秦系离婚后出山居作」刘长卿
<br>　　岂知偕老重，垂老绝良姻。郗氏诚难负，朱家自愧贫。
<br>　　绽衣留欲故，织锦罢经春。何况蘼芜绿，空山不见人。
<br>
<br>卷147_55 「酬秦系」刘长卿
<br>　　鹤书犹未至，那出白云来。旧路经年别，寒潮每日回。
<br>　　家空归海燕，人老发江梅。最忆门前柳，闲居手自栽。
<br>
<br>卷147_56 「岁日作」刘长卿
<br>　　建寅回北斗，看历占春风。律变沧江外，年加白发中。
<br>　　春衣试稚子，寿酒劝衰翁。今日阳和发，荣枯岂不同。
<br>
<br>卷147_57 「题元录事开元所居」刘长卿
<br>　　幽居萝薜情，高卧纪纲行。鸟散秋鹰下，人闲春草生。
<br>　　冒风归野寺，收印出山城。今日新安郡，因君水更清。
<br>
<br>卷147_58 「送崔载华、张起之闽中」刘长卿
<br>　　不识闽中路，遥知别后心。猿声入岭切，鸟道问人深。
<br>　　旅食过夷落，方言会越音。西征开幕府，早晚用陈琳。
<br>
<br>卷147_59 「送张司直赴岭南谒张尚书」刘长卿
<br>　　番禺万里路，远客片帆过。盛府依横海，荒祠拜伏波。
<br>　　人经秋瘴变，鸟坠火云多。诚惮炎洲里，无如一顾何。
<br>
<br>卷147_60 「寄会稽公徐侍郎（公时在王傅）」刘长卿
<br>　　摇落淮南叶，秋风想越吟。邹枚入梁苑，逸少在山阴。
<br>　　老鹤无衰貌，寒松有本心。圣朝难税驾，惆怅白云深。
<br>
<br>卷147_61 「送朱山人放越州，贼退后归山阴别业」刘长卿
<br>　　越州初罢战，江上送归桡。南渡无来客，西陵自落潮。
<br>　　空城垂故柳，旧业废春苗。闾里相逢少，莺花共寂寥。
<br>
<br>卷147_62 「秋夜肃公房喜普门上人自阳羡山至」刘长卿
<br>　　山栖久不见，林下偶同游。早晚来香积，何人住沃洲。
<br>　　寒禽惊后夜，古木带高秋。却入千峰去，孤云不可留。
<br>
<br>卷147_63 「送李秘书却赴南中」刘长卿
<br>　　却到番禺日，应伤昔所依。炎洲百口住，故国几人归。
<br>　　路识梅花在，家存棣萼稀。独逢回雁去，犹作旧行飞。
<br>
<br>卷147_64 「过前安宜张明府郊居」刘长卿
<br>　　寂寥东郭外，白首一先生。解印孤琴在，移家五柳成。
<br>　　夕阳临水钓，春雨向田耕。终日空林下，何人识此情。
<br>
<br>卷147_65 「使回次杨柳过元八所居」刘长卿
<br>　　君家杨柳渡，来往落帆过。绿竹经寒在，青山欲暮多。
<br>　　薜萝诚可恋，婚嫁复如何。无奈闲门外，渔翁夜夜歌。
<br>
<br>卷147_66 「送李侍御贬郴州」刘长卿
<br>　　洞庭波渺渺，君去吊灵均。几路三湘水，全家万里人。
<br>　　听猿明月夜，看柳故年春。忆想汀洲畔，伤心向白蘋.
<br>
<br>卷147_67 「寄普门上人」刘长卿
<br>　　白云幽卧处，不向世人传。闻在千峰里，心知独夜禅。
<br>　　辛勤羞薄禄，依止爱闲田。惆怅王孙草，青青又一年。
<br>
<br>卷147_68 「逢郴州使，因寄郑协律」刘长卿
<br>　　相思楚天外，梦寐楚猿吟。更落淮南叶，难为江上心。
<br>　　衡阳问人远，湘水向君深。欲逐孤帆去，茫茫何处寻。
<br>
<br>卷147_69 「岳阳馆中望洞庭湖」刘长卿
<br>　　万古巴丘戍，平湖此望长。问人何淼淼，愁暮更苍苍。
<br>　　叠浪浮元气，中流没太阳。孤舟有归客，早晚达潇湘。
<br>
<br>卷147_70 「巡去岳阳却归鄂州使院留别郑洵侍御侍御先曾谪居此州」刘长卿
<br>　　何事长沙谪，相逢楚水秋。暮帆归夏口，寒雨对巴丘。
<br>　　帝子椒浆奠，骚人木叶愁。惟怜万里外，离别洞庭头。
<br>
<br>卷147_71 「夏口送屈突司直使湖南」刘长卿
<br>　　共悲来夏口，何事更南征。雾露行人少，潇湘春草生。
<br>　　莺啼何处梦，猿啸若为声。风月新年好，悠悠远客情。
<br>
<br>卷147_72 「代边将有怀」刘长卿
<br>　　少年辞魏阙，白首向沙场。瘦马恋秋草，征人思故乡。
<br>　　暮笳吹塞月，晓甲带胡霜。自到云中郡，于今百战强。
<br>
<br>卷147_73 「雨中过员稷巴陵山居赠别」刘长卿
<br>　　怜君洞庭上，白发向人垂。积雨悲幽独，长江对别离。
<br>　　牛羊归故道，猿鸟聚寒枝。明发遥相望，云山不可知。
<br>
<br>卷147_74 「送李中丞之襄州」刘长卿
<br>　　流落征南将，曾驱十万师。罢归无旧业，老去恋明时。
<br>　　独立三朝识，轻生一剑知。茫茫汉江上，日暮复何之。
<br>
<br>卷147_75 「奉使至申州，伤经陷没」刘长卿
<br>　　举目伤芜没，何年此战争。归人失旧里，老将守孤城。
<br>　　废戍山烟出，荒田野火行。独怜浉水上，时乱亦能清。
<br>
<br>卷147_76 「穆陵关北逢人归渔阳」刘长卿
<br>　　逢君穆陵路，匹马向桑干。楚国苍山古，幽州白日寒。
<br>　　城池百战后，耆旧几家残。处处蓬蒿遍，归人掩泪看。
<br>
<br>卷147_77 「安州道中经浐水有怀」刘长卿
<br>　　征途逢浐水，忽似到秦川。借问朝天处，犹看落日边。
<br>　　映沙晴漾漾，出涧夜溅溅。欲寄西归恨，微波不可传。
<br>
<br>卷147_78 「步登夏口古城作」刘长卿
<br>　　平芜连古堞，远客此沾衣。高树朝光上，空城秋气归。
<br>　　微明汉水极，摇落楚人稀。但见荒郊外，寒鸦暮暮飞。
<br>
<br>卷147_79 「赠别卢司直之闽中」刘长卿
<br>　　尔来多不见，此去又何之。华发同今日，流芳似旧时。
<br>　　洲长春色遍，汉广夕阳迟。岁岁王孙草，空怜无处期。
<br>
<br>卷147_80 「酬郭夏人日长沙感怀见赠」刘长卿
<br>　　旧俗欢犹在，怜君恨独深。新年向国泪，今日倚门心。
<br>　　岁去随湘水，春生近桂林。流莺且莫弄，江畔正行吟。
<br>
<br>卷147_81 「赴巴南书情寄故人」刘长卿
<br>　　南过三湘去，巴人此路偏。谪居秋瘴里，归处夕阳边。
<br>　　直道天何在，愁容镜亦怜。裁书欲谁诉，无泪可潸然。
<br>
<br>卷147_82 「馀干旅舍」刘长卿
<br>　　摇落暮天迥，青枫霜叶稀。孤城向水闭，独鸟背人飞。
<br>　　渡口月初上，邻家渔未归。乡心正欲绝，何处捣寒衣。
<br>
<br>卷147_83 「登思禅寺上方题修竹茂松」刘长卿
<br>　　上方幽且暮，台殿隐蒙笼。远磬秋山里，清猿古木中。
<br>　　众溪连竹路，诸岭共松风。傥许栖林下，甘成白首翁。
<br>
<br>卷147_84 「恩敕重推使牒追赴苏州，次前溪馆作」刘长卿
<br>　　渐入云峰里，愁看驿路闲。乱鸦投落日，疲马向空山。
<br>　　且喜怜非罪，何心恋末班。天南一万里，谁料得生还。
<br>
<br>卷147_85 「北归次秋浦界清溪馆」刘长卿
<br>　　万里猿啼断，孤村客暂依。雁过彭蠡暮，人向宛陵稀。
<br>　　旧路青山在，馀生白首归。渐知行近北，不见鹧鸪飞。
<br>
<br>卷147_86 「谪官后却归故村，将过虎丘，怅然有作」刘长卿
<br>　　万事依然在，无如岁月何。邑人怜白发，庭树长新柯。
<br>　　故老相逢少，同官不见多。唯馀旧山路，惆怅枉帆过。
<br>
<br>卷147_87 「重推后却赴岭外待进止，寄元侍郎」刘长卿
<br>　　却访巴人路，难期国士恩。白云从出岫，黄叶已辞根。
<br>　　大造功何薄，长年气尚冤。空令数行泪，来往落湘沅。
<br>
<br>卷147_88 「秋杪江亭有作（一作秋杪干越亭）」刘长卿
<br>　　寂寞江亭下，江枫秋气斑。世情何处澹，湘水向人闲。
<br>　　寒渚一孤雁，夕阳千万山。扁舟如落叶，此去未知还。
<br>
<br>卷147_89 「送郑司直归上都」刘长卿
<br>　　岁岁逢离别，蹉跎江海滨。宦游成楚老，乡思逐秦人。
<br>　　马首归何日，莺啼又一春。因君报情旧，闲慢欲垂纶。
<br>
<br>卷147_90 「送灵澈上人归嵩阳兰若」刘长卿
<br>　　南地随缘久，东林几岁空。暮山门独掩，春草路难通。
<br>　　作梵连松韵，焚香入桂丛。唯将旧瓶钵，却寄白云中。
<br>
<br>卷147_91 「却赴南邑留别苏台知己」刘长卿
<br>　　又过梅岭上，岁岁此枝寒。落日孤舟去，青山万里看。
<br>　　猿声湘水静，草色洞庭宽。已料生涯事，唯应把钓竿。
<br>
<br>卷147_92 「和灵一上人新泉」刘长卿
<br>　　东林一泉出，复与远公期。石浅寒流处，山空夜落时。
<br>　　梦闲闻细响，虑澹对清漪。动静皆无意，唯应达者知。
<br>
<br>卷147_93 「送李挚赴延陵令」刘长卿
<br>　　清风季子邑，想见下车时。向水弹琴静，看山采菊迟。
<br>　　明君加印绶，廉使托茕嫠。旦暮华阳洞，云峰若有期。
<br>
<br>卷147_94 「奉送裴员外赴上都」刘长卿
<br>　　彤襜江上远，万里诏书催。独过浔阳去，空怜潮信回。
<br>　　离心秋草绿，挥手暮帆开。想见秦城路，人看五马来。
<br>
<br>卷147_95 「长沙桓王墓下别李纾、张南史」刘长卿
<br>　　长沙千载后，春草独萋萋。流水朝将暮，行人东复西。
<br>　　碑苔几字灭，山木万株齐。伫立伤今古，相看惜解携。
<br>
<br>卷147_96 「送侯御赴黔中充判官」刘长卿
<br>　　不识黔中路，今看遣使臣。猿啼万里客，鸟似五湖人。
<br>　　地远官无法，山深俗岂淳。须令荒徼外，亦解惧埋轮。
<br>
<br>卷147_97 「秋日登吴公台上寺远眺，寺即陈将吴明彻战场」刘长卿
<br>　　古台摇落后，秋日望乡心。野寺人来少，云峰水隔深。
<br>　　夕阳依旧垒，寒磬满空林。惆怅南朝事，长江独至今。
<br>
<br>卷147_98 「淮上送梁二，恩命追赴上都」刘长卿
<br>　　贾生年最少，儒行汉庭闻。拜手卷黄纸，回身谢白云。
<br>　　故关无去客，春草独随君。淼淼长淮水，东西自此分。
<br>
<br>卷147_99 「送崔升归上都」刘长卿
<br>　　旧寺寻遗绪，归心逐去尘。早莺何处客，古木几家人。
<br>　　白发经多难，沧洲欲暮春。临期数行泪，为尔一沾巾。
<br>
<br>卷147_100 「过李将军南郑林园观妓」刘长卿
<br>　　郊原风日好，百舌弄何频。小妇秦家女，将军天上人。
<br>　　鸦归长郭暮，草映大堤春。客散垂杨下，通桥车马尘。
<br>
<br>卷147_101 「送严侍御充东畿观察判官」刘长卿
<br>　　洛阳征战后，君去问凋残。云月临南至，风霜向北寒。
<br>　　故园经乱久，古木隔林看。谁访江城客，年年守一官。
<br>
<br>卷147_102 「送王端公入奏上都」刘长卿
<br>　　旧国无家访，临歧亦羡归。途经百战后，客过二陵稀。
<br>　　秋草通征骑，寒城背落晖。行当蒙顾问，吴楚岁频饥。
<br>
<br>卷147_103 「送营田判官郑侍御赴上都」刘长卿
<br>　　上国三千里，西还及岁芳。故山经乱在，春日送归长。
<br>　　晓奏趋双阙，秋成报万箱。幸论开济力，已实海陵仓。
<br>
<br>卷147_104 「送李校书赴东浙幕府（校书工于翰墨）」刘长卿
<br>　　方从大夫后，南去会稽行。淼淼沧江外，青青春草生。
<br>　　芸香辞乱事，梅吹听军声。应访王家宅，空怜江水平。
<br>
<br>卷147_105 「清明后登城眺望」刘长卿
<br>　　风景清明后，云山睥睨前。百花如旧日，万井出新烟。
<br>　　草色无空地，江流合远天。长安在何处，遥指夕阳边。
<br>
<br>卷147_106 「陪王明府泛舟」刘长卿
<br>　　花县弹琴暇，樵风载酒时。山含秋色近，鸟度夕阳迟。
<br>　　出没凫成浪，蒙笼竹亚枝。云峰逐人意，来去解相随。
<br>
<br>卷147_107 「送度支留后若侍御之歙州，便赴信州省觐」刘长卿
<br>　　国用忧钱谷，朝推此任难。即山榆荚变，降雨稻花残。
<br>　　林响朝登岭，江喧夜过滩。遥知骢马色，应待倚门看。
<br>
<br>卷147_108 「馀干夜宴奉饯前苏州韦使君新除婺州作」刘长卿
<br>　　复拜东阳郡，遥驰北阙心。行春五马急，向夜一猿深。
<br>　　山过康郎近，星看婺女临。幸容栖托分，犹恋旧棠阴。
<br>
<br>卷147_109 「晚次苦竹馆，却忆干越旧游」刘长卿
<br>　　匹马风尘色，千峰旦暮时。遥看落日尽，独向远山迟。
<br>　　故驿花临道，荒村竹映篱。谁怜却回首，步步恋南枝。
<br>
<br>卷147_110 「送李二十四移家之江州」刘长卿
<br>　　烟尘犹满目，歧路易沾衣。逋客多南渡，征鸿自北飞。
<br>　　九江春草绿，千里暮潮归。别后难相访，全家隐钓矶。
<br>
<br>卷147_111 「送卢判官南湖」刘长卿
<br>　　漾舟仍载酒，愧尔意相宽。草色南湖绿，松声小署寒。
<br>　　水禽前后起，花屿往来看。已作沧洲调，无心恋一官。
<br>
<br>卷147_112 「送张栩扶侍之睦州（此公旧任建德令）」刘长卿
<br>　　遥忆新安旧，扁舟复却还。浅深看水石，来往逐云山。
<br>　　入县馀花在，过门故柳闲。东征随子去，皆隐薜萝间。
<br>
<br>卷147_113 「集梁耿开元寺所居院」刘长卿
<br>　　到君幽卧处，为我扫莓苔。花雨晴天落，松风终日来。
<br>　　路经深竹过，门向远山开。岂得长高枕，中朝正用才。
<br>
<br>卷147_114 「赠西邻卢少府」刘长卿
<br>　　篱落能相近，渔樵偶复同。苔封三径绝，溪向数家通。
<br>　　犬吠寒烟里，鸦鸣夕照中。时因杖藜次，相访竹林东。
<br>
<br>卷147_115 「游休禅师双峰寺」刘长卿
<br>　　双扉碧峰际，遥向夕阳开。飞锡方独往，孤云何事来。
<br>　　寒潭映白月，秋雨上青苔。相送东郊外，羞看骢马回。
<br>
<br>卷147_116 「廨中见桃花南枝已开，北枝未发，因寄杜副端」刘长卿
<br>　　何意同根本，开花每后时。应缘去日远，独自发春迟。
<br>　　结实恩难忘，无言恨岂知。年光不可待，空羡向南枝。
<br>
<br>卷147_117 「奉送卢员外之饶州」刘长卿
<br>　　天书万里至，旌旆上江飞。日向鄱阳近，应看吴岫微。
<br>　　暮帆何处落，潮水背人归。风土无劳问，南枝黄叶稀。
<br>
<br>卷147_118 「送处士归州，因寄林山人」刘长卿
<br>　　陵阳不可见，独往复如何。旧邑云山里，扁舟来去过。
<br>　　鸟声春谷静，草色太湖多。傥宿荆溪夜，相思渔者歌。
<br>
<br>卷147_119 「移使鄂州，次岘阳馆怀旧居」刘长卿
<br>　　多惭恩未报，敢问路何长。万里通秋雁，千峰共夕阳。
<br>　　旧游成远道，此去更违乡。草露深山里，朝朝落客裳。
<br>
<br>卷147_120 「送齐郎中赴海州」刘长卿
<br>　　华省占星动，孤城望日遥。直庐收旧草，行县及新苗。
<br>　　沧海天连水，青山暮与朝。闾阎几家散，应待下车招。
<br>
<br>卷147_121 「重阳日鄂城楼送屈突司直」刘长卿
<br>　　登高复送远，惆怅洞庭秋。风景同前古，云山满上游。
<br>　　苍苍来暮雨，淼淼逐寒流。今日关中事，萧何共尔忧。
<br>
<br>卷147_122 「更被奏留淮南，送从弟罢使江东」刘长卿
<br>　　又作淮南客，还悲木叶声。寒潮落瓜步，秋色上芜城。
<br>　　王事何时尽，沧洲羡尔行。青山将绿水，惆怅不胜情。
<br>
<br>卷147_123 「经漂母墓」刘长卿
<br>　　昔贤怀一饭，兹事已千秋。古墓樵人识，前朝楚水流。
<br>　　渚蘋行客荐，山木杜鹃愁。春草茫茫绿，王孙旧此游。
<br>
<br>卷147_124 「送李端公赴东都」刘长卿
<br>　　轩辕征战后，江海别离长。远客归何处，平芜满故乡。
<br>　　夕阳帆杳杳，旧里树苍苍。惆怅蓬山下，琼枝不可忘。
<br>
<br>卷147_125 「送王员外归朝」刘长卿
<br>　　往来无尽目，离别要逢春。海内罹多事，天涯见近臣。
<br>　　芳时万里客，乡路独归人。魏阙心常在，随君亦向秦。
<br>
<br>卷147_126 「送蒋侍御入秦」刘长卿
<br>　　朝见及芳菲，恩荣出紫微。晚光临仗奏，春色共西归。
<br>　　楚客移家老，秦人访旧稀。因君乡里去，为扫故园扉。
<br>
<br>卷147_127 「洞庭驿逢郴州使还，寄李汤司马」刘长卿
<br>　　洞庭秋水阔，南望过衡峰。远客潇湘里，归人何处逢。
<br>　　孤云飞不定，落叶去无踪。莫使沧浪叟，长歌笑尔容。
<br>
<br>卷147_128 「送舍弟之鄱阳居」刘长卿
<br>　　鄱阳寄家处，自别掩柴扉。故里人何在，沧波孤客稀。
<br>　　湖山春草遍，云木夕阳微。南去逢回雁，应怜相背飞。
<br>
<br>卷147_129 「送裴二十端公使岭南」刘长卿
<br>　　苍梧万里路，空见白云来。远国知何在，怜君去未回。
<br>　　桂林无叶落，梅岭自花开。陆贾千年后，谁看朝汉台。
<br>
<br>卷147_130 「过桃花夫人庙（即息夫人）」刘长卿
<br>　　寂寞应千岁，桃花想一枝。路人看古木，江月向空祠。
<br>　　云雨飞何处，山川是旧时。独怜春草色，犹似忆佳期。
<br>
<br>卷147_131 「鄂渚送池州程使君」刘长卿
<br>　　萧萧五马动，欲别谢临川。落日芜湖色，空山梅冶烟。
<br>　　江湖通廨舍，楚老拜戈船。风化东南满，行舟来去传。
<br>
<br>卷147_132 「送友人西上」刘长卿
<br>　　羁心不自解，有别会沾衣。春草连天积，五陵远客归。
<br>　　十年经转战，几处便芳菲。想见函关路，行人去亦稀。
<br>
<br>卷147_133 「送梁郎中赴吉州」刘长卿
<br>　　遥想庐陵郡，还听叔度歌。旧官移上象，新令布中和。
<br>　　看竹经霜少，闻猿带雨多。但愁征拜日，无奈借留何。
<br>
<br>卷147_134 「过湖南羊处士别业」刘长卿
<br>　　杜门成白首，湖上寄生涯。秋草芜三径，寒塘独一家。
<br>　　鸟归村落尽，水向县城斜。自有东篱菊，年年解作花。
<br>
<br>卷147_135 「送河南元判官赴河南勾当苗税充百官俸钱」刘长卿
<br>　　春草长河曲，离心共渺然。方收汉家俸，独向汶阳田。
<br>　　鸟雀空城在，榛芜旧路迁。山东征战苦，几处有人烟。
<br>
<br>卷147_136 「夏中崔中丞宅见海红摇落一花独开」刘长卿
<br>　　何事一花残，闲庭百草阑。绿滋经雨发，红艳隔林看。
<br>　　竟日馀香在，过时独秀难。共怜芳意晚，秋露未须团。
<br>
<br>卷147_137 「使还至菱陂驿渡浉水作」刘长卿
<br>　　清川已再涉，疲马共西还。何事行人倦，终年流水闲。
<br>　　孤烟飞广泽，一鸟向空山。愁入云峰里，苍苍闭古关。
<br>
<br>卷147_138 「送齐郎中典括州」刘长卿
<br>　　星象移何处，旌麾独向东。劝耕沧海畔，听讼白云中。
<br>　　树色双溪合，猿声万岭同。石门康乐住，几里枉帆通。
<br>
<br>卷147_139 「过隐空和尚故居」刘长卿
<br>　　自从飞锡去，人到沃洲稀。林下期何在，山中春独归。
<br>　　踏花寻旧径，映竹掩空扉。寥落东峰上，犹堪静者依。
<br>
<br>卷147_140 「过萧尚书故居见李花，感而成咏」刘长卿
<br>　　手植已芳菲，心伤故径微。往年啼鸟至，今日主人非。
<br>　　满地谁当扫，随风岂复归。空怜旧阴在，门客共沾衣。
<br>
<br>卷147_141 「送袁处士」刘长卿
<br>　　闲田北川下，静者去躬耕。万里空江菼，孤舟过郢城。
<br>　　种荷依野水，移柳待山莺。出处安能问，浮云岂有情。
<br>
<br>卷147_142 「酬李侍御登岳阳见寄」刘长卿
<br>　　想见孤舟去，无由此路寻。暮帆遥在眼，春色独何心。
<br>　　绿水潇湘阔，青山鄠杜深。谁当北风至，为尔一开襟。
<br>
<br>卷147_143 「喜晴」刘长卿
<br>　　晓日西风转，秋天万里明。湖天一种色，林鸟百般声。
<br>　　霁景浮云满，游丝映水轻。今朝江上客，凡慰几人情。 
<br>
<br>　　　　　　　　　　　　　　　　
<br>
<br>卷一百四十八
<br>
<br>卷148_1 「夏口送徐郎中归朝」刘长卿
<br>　　星象南宫远，风流上客稀。九重思晓奏，万里见春归。
<br>　　棹发空江响，城孤落日晖。离心与杨柳，临水更依依。
<br>
<br>卷148_2 「鄂渚听杜别驾弹胡琴」刘长卿
<br>　　文姬留此曲，千载一知音。不解胡人语，空留楚客心。
<br>　　声随边草动，意入陇云深。何事长江上，萧萧出塞吟。
<br>
<br>卷148_3 「过鹦鹉洲王处士别业」刘长卿
<br>　　白首此为渔，青山对结庐。问人寻野笋，留客馈家蔬。
<br>　　古柳依沙发，春苗带雨锄。共怜芳杜色，终日伴闲居。
<br>
<br>卷148_4 「寄万州崔使君（令钦）」刘长卿
<br>　　时艰方用武，儒者任浮沈。摇落秋江暮，怜君巴峡深。
<br>　　丘门多白首，蜀郡满青襟。自解书生咏，愁猿莫夜吟。
<br>
<br>卷148_5 「送马秀才移家京洛便赴举」刘长卿
<br>　　自从为楚客，不复扫荆扉。剑共丹诚在，书随白发归。
<br>　　旧游经乱静，后进识君稀。空把相如赋，何人荐礼闱。
<br>
<br>卷148_6 「送南特进赴归行营」刘长卿
<br>　　闻道军书至，扬鞭不问家。虏云连白草，汉月到黄沙。
<br>　　汗马河源饮，烧羌陇坻遮。翩翩新结束，去逐李轻车。
<br>
<br>卷148_7 「送道标上人归南岳」刘长卿
<br>　　悠然倚孤棹，却忆卧中林。江草将归远，湘山独往深。
<br>　　白云留不住，渌水去无心。衡岳千峰乱，禅房何处寻。
<br>
<br>卷148_8 「送梁侍御巡永州」刘长卿
<br>　　萧萧江雨暮，客散野亭空。忧国天涯去，思乡岁暮同。
<br>　　到时猿未断，回处水应穷。莫望零陵路，千峰万木中。
<br>
<br>卷148_9 「岁夜喜魏万成、郭夏雪中相寻」刘长卿
<br>　　新年欲变柳，旧客共沾衣。岁夜犹难尽，乡春又独归。
<br>　　寒灯映虚牖，暮雪掩闲扉。且莫乘船去，平生相访稀。
<br>
<br>卷148_10 「送蔡侍御赴上都」刘长卿
<br>　　迟迟立驷马，久客恋潇湘。明日谁同路，新年独到乡。
<br>　　孤烟向驿远，积雪去关长。秦地看春色，南枝不可忘。
<br>
<br>卷148_11 「晦日陪辛大夫宴南亭」刘长卿
<br>　　月晦逢休浣，年光逐宴移。早莺留客醉，春日为人迟。
<br>　　蓂草全无叶，梅花遍压枝。政闲风景好，莫比岘山时。
<br>
<br>卷148_12 「送独孤判官赴岭」刘长卿
<br>　　伏波初树羽，待尔静川鳞。岭海看飞鸟，天涯问远人。
<br>　　苍梧云里夕，青草嶂中春。遥想文身国，迎舟拜使臣。
<br>
<br>卷148_13 「长沙馆中与郭夏对雨」刘长卿
<br>　　长沙积雨晦，深巷绝人幽。润上春衣冷，声连暮角愁。
<br>　　云横全楚地，树暗古湘洲。杳蔼江天外，空堂生百忧。
<br>
<br>卷148_14 「陪辛大夫西亭宴观妓」刘长卿
<br>　　歌舞怜迟日，旄麾映早春。莺窥陇西将，花对洛阳人。
<br>　　醉罢知何事，恩深忘此身。任他行雨去，归路裛香尘。
<br>
<br>卷148_15 「题魏万成江亭」刘长卿
<br>　　萧条方岁晏，牢落对空洲。才出时人右，家贫湘水头。
<br>　　苍山隐暮雪，白鸟没寒流。不是莲花府，冥冥不可求。
<br>
<br>卷148_16 「春过裴虬郊园（时裴不在，因以寄之）」刘长卿
<br>　　郊原春欲暮，桃杏落纷纷。何处随芳草，留家寄白云。
<br>　　听莺情念友，看竹恨无君。长啸高台上，南风冀尔闻。
<br>
<br>卷148_17 「送韦赞善使岭南」刘长卿
<br>　　欲逐楼船将，方安卉服夷。炎洲经瘴远，春水上泷迟。
<br>　　岁贡随重译，年芳遍四时。番禺静无事，空咏饮泉诗。
<br>
<br>卷148_18 「送乔判官赴福州」刘长卿
<br>　　扬帆向何处，插羽逐征东。夷落人烟迥，王程鸟路通。
<br>　　江流回涧底，山色聚闽中。君去凋残后，应怜百越空。
<br>
<br>卷148_19 「送李补阙之上都」刘长卿
<br>　　独归西掖去，难接后尘游。向日三千里，朝天十二楼。
<br>　　路看新柳夕，家对旧山秋。惆怅离心远，沧江空自流。
<br>
<br>卷148_20 「送袁明府之任」刘长卿
<br>　　既有亲人术，还逢试吏年。蓬蒿千里闭，村树几家全。
<br>　　雪覆淮南道，春生颍谷烟。何时当莅政，相府待闻天。
<br>
<br>卷148_21 「海盐官舍早春」刘长卿
<br>　　小邑沧洲吏，新年白首翁。一官如远客，万事极飘蓬。
<br>　　柳色孤城里，莺声细雨中。羁心早已乱，何事更春风。
<br>
<br>卷148_22 「南湖送徐二十七西上」刘长卿
<br>　　家在横塘曲，那能万里违。门临秋水掩，帆带夕阳飞。
<br>　　傲俗宜纱帽，干时倚布衣。独将湖上月，相逐去还归。
<br>
<br>卷148_23 「曲阿对月别岑况、徐说」刘长卿
<br>　　金陵已芜没，函谷复烟尘。犹见南朝月，还随上国人。
<br>　　白云心自远，沧海意相亲。何事须成别，汀洲欲暮春。
<br>
<br>卷148_24 「送李侍御贬鄱阳」刘长卿
<br>　　回车仍昨日，谪去已秋风。干越知何处，云山只向东。
<br>　　暮天江色里，田鹤稻花中。却见鄱阳吏，犹应旧马骢。
<br>
<br>卷148_25 「送路少府使东京便应制举」刘长卿
<br>　　故人西奉使，胡骑正纷纷。旧国无来信，春江独送君。
<br>　　五言凌白雪，六翮向青云。谁念沧洲吏，忘机鸥鸟群。
<br>
<br>卷148_26 「松江独宿」刘长卿
<br>　　洞庭初下叶，孤客不胜愁。明月天涯夜，青山江上秋。
<br>　　一官成白首，万里寄沧洲。久被浮名系，能无愧海鸥。
<br>
<br>卷148_27 「寻白石山真禅师旧草堂」刘长卿
<br>　　惆怅云山暮，闲门独不开。何时飞杖锡，终日闭苍苔。
<br>　　隔岭春犹在，无人燕亦来。谁堪暝投处，空复一猿哀。
<br>
<br>卷148_28 「送行军张司马罢使回」刘长卿
<br>　　时危身赴敌，事往任浮沈。末路三江去，当时百战心。
<br>　　春风吴苑绿，古木剡山深。千里沧波上，孤舟不可寻。
<br>
<br>卷148_29 「喜李翰自越至」刘长卿
<br>　　南浮沧海上，万里到吴台。久别长相忆，孤舟何处来。
<br>　　春风催客醉，江月向人开。羡尔无羁束，沙鸥独不猜。
<br>
<br>卷148_30 「罪所留系寄张十四」刘长卿
<br>　　不见君来久，冤深意未传。冶长空得罪，夷甫岂言钱。
<br>　　直道天何在，愁容镜亦怜。因书欲自诉，无泪可潸然。
<br>
<br>卷148_31 「送勤照和尚往睢阳赴太守请」刘长卿
<br>　　燃灯传七祖，杖锡为诸侯。来去云无意，东西水自流。
<br>　　青山春满目，白日夜随舟。知到梁园下，苍生赖此游。
<br>
<br>卷148_32 「长门怨」刘长卿
<br>　　何事长门闭，珠帘只自垂。月移深殿早，春向后宫迟。
<br>　　蕙草生闲地，梨花发旧枝。芳菲自恩幸，看著被风吹。
<br>
<br>卷148_33 「过横山顾山人草堂」刘长卿
<br>　　只见山相掩，谁言路尚通。人来千嶂外，犬吠百花中。
<br>　　细草香飘雨，垂杨闲卧风。却寻樵径去，惆怅绿溪东。
<br>
<br>卷148_34 「送李校书适越谒杜中丞」刘长卿
<br>　　江风处处尽，旦暮水空波。摇落行人去，云山向越多。
<br>　　陈蕃悬榻待，谢客枉帆过。相见耶溪路，逶迤入薜萝。
<br>
<br>卷148_35 「秋夜雨中，诸公过灵光寺所居」刘长卿
<br>　　晤语青莲舍，重门闭夕阴。向人寒烛静，带雨夜钟沈。
<br>　　流水从他事，孤云任此心。不能捐斗粟，终日愧瑶琴。
<br>
<br>卷148_36 「西庭夜燕，喜评事兄拜会」刘长卿
<br>　　犹是南州吏，江城又一春。隔帘湖上月，对酒眼中人。
<br>　　棘寺初衔命，梅仙已误身。无心羡荣禄，唯待却垂纶。
<br>
<br>卷148_37 「寻南溪常山道人隐居」刘长卿
<br>　　一路经行处，莓苔见履痕。白云依静渚，春草闭闲门。
<br>　　过雨看松色，随山到水源。溪花与禅意，相对亦忘言。
<br>
<br>卷148_38 「扬州雨中张十宅观妓（一作张谓诗）」刘长卿
<br>　　夜色带春烟，灯花拂更燃。残妆添石黛，艳舞落金钿。
<br>　　掩笑频欹扇，迎歌乍动弦。不知巫峡雨，何事海西边。
<br>
<br>卷148_39 「赴宣州使院，夜宴寂上人房，留辞前苏州韦使君」刘长卿
<br>　　白云乖始愿，沧海有微波。恋旧争趋府，临危欲负戈。
<br>　　春归花殿暗，秋傍竹房多。耐可机心息，其如羽檄何。
<br>
<br>卷148_40 「送薛承矩秩满北游」刘长卿
<br>　　匹马向何处，北游殊未还。寒云带飞雪，日暮雁门关。
<br>　　一路傍汾水，数州看晋山。知君喜初服，只爱此身闲。
<br>
<br>卷148_41 「饯别王十一南游」刘长卿
<br>　　望君烟水阔，挥手泪沾巾。飞鸟没何处，青山空向人。
<br>　　长江一帆远，落日五湖春。谁见汀洲上，相思愁白蘋.
<br>
<br>卷148_42 「送严维尉诸暨（严即越州人）」刘长卿
<br>　　爱尔文章远，还家印绶荣。退公兼色养，临下带乡情。
<br>　　乔木映官舍，春山宜县城。应怜钓台石，闲却为浮名。
<br>
<br>卷148_43 「送李七之笮水谒张相公」刘长卿
<br>　　惆怅青春晚，殷勤浊酒垆。后时长剑涩，斜日片帆孤。
<br>　　东阁邀才子，南昌老腐儒。梁园旧相识，谁忆卧江湖。
<br>
<br>卷148_44 「送崔处士先适越」刘长卿
<br>　　山阴好云物，此去又春风。越鸟闻花里，曹娥想镜中。
<br>　　小江潮易满，万井水皆通。徒羡扁舟客，微官事不同。
<br>
<br>卷148_45 「奉陪使君西庭送淮西魏判官（得山字）」刘长卿
<br>　　羽檄催归恨，春风醉别颜。能邀五马送，自逐一星还。
<br>　　破竹从军乐，看花听讼闲。遥知用兵处，多在八公山。
<br>
<br>卷148_46 「狱中见壁画佛」刘长卿
<br>　　不谓衔冤处，而能窥大悲。独栖丛棘下，还见雨花时。
<br>　　地狭青莲小，城高白日迟。幸亲方便力，犹畏毒龙欺。
<br>
<br>卷148_47 「送许拾遗还京」刘长卿
<br>　　万里辞三殿，金陵到旧居。文星出西掖，卿月在南徐。
<br>　　故里惊朝服，高堂捧诏书。暂容乘驷马，谁许恋鲈鱼。
<br>
<br>卷148_48 「送张七判官还京觐省」刘长卿
<br>　　春兰方可采，此去叶初齐。函谷莺声里，秦山马首西。
<br>　　庭闱新柏署，门馆旧桃蹊。春色长安道，相随入禁闺。
<br>
<br>卷148_49 「送孙莹京监擢第归蜀觐省」刘长卿
<br>　　适贺一枝新，旋惊万里分。礼闱称独步，太学许能文。
<br>　　征马望春草，行人看暮云。遥知倚门处，江树正氛氲。
<br>
<br>卷148_50 「送史九赴任宁陵，兼呈单父史八时监察五兄初入台」刘长卿
<br>　　趋府弟联兄，看君此去荣。春随千里道，河带万家城。
<br>　　绣服棠花映，青袍草色迎。梁园修竹在，持赠结交情。
<br>
<br>卷148_51 「卧病喜田九见寄」刘长卿
<br>　　卧来能几日，春事已依然。不解谢公意，翻令静者便。
<br>　　庭阴残旧雪，柳色带新年。寂寞深村里，唯君相访偏。
<br>
<br>卷148_52 「重过宣峰寺山房，寄灵一上人」刘长卿
<br>　　西陵潮信满，岛屿入中流。越客依风水，相思南渡头。
<br>　　寒光生极浦，暮雪映沧洲。何事扬帆去，空惊海上鸥。
<br>
<br>卷148_53 「云门寺访灵一上人」刘长卿
<br>　　所思劳日夕，惆怅去西东。禅客知何在，春山到处同。
<br>　　独行残雪里，相见白云中。请近东林寺，穷年事远公。
<br>
<br>卷148_54 「送陆羽之茅山，寄李延陵」刘长卿
<br>　　延陵衰草遍，有路问茅山。鸡犬驱将去，烟霞拟不还。
<br>　　新家彭泽县，旧国穆陵关。处处逃名姓，无名亦是闲。
<br>
<br>卷148_55 「寄灵一上人初还云门（一作皇甫曾诗）」刘长卿
<br>　　寒霜白云里，法侣自相携。竹径通城下，松风隔水西。
<br>　　方同沃洲去，不作武陵迷。仿佛知心处，高峰是会稽。
<br>
<br>卷148_56 「寄灵一上人（一作皇甫冉诗，一作郎士元诗）」刘长卿
<br>　　高僧本姓竺，开士旧名林。一去春山里，千峰不可寻。
<br>　　新年芳草遍，终日白云深。欲徇微官去，悬知讶此心。
<br>
<br>卷148_57 「送韩司直」刘长卿
<br>　　游吴还入越，来往任风波。复送王孙去，其如春草何。
<br>　　岸明残雪在，潮满夕阳多。季子杨柳庙，停舟试一过。
<br>
<br>卷148_58 「酬李郎中夜登苏州城楼见寄」刘长卿
<br>　　辛勤万里道，萧索九秋残。日照闽中夜，天凝海上寒。
<br>　　客程无地远，主意在人安。遥寄登楼作，空知行路难。
<br>
<br>卷148_59 「送人游越（一作郎士元诗）」刘长卿
<br>　　未习风波事，初为吴越游。露沾湖色晓，月照海门秋。
<br>　　梅市门何在，兰亭水尚流。西陵待潮处，落日满扁舟。
<br>
<br>卷148_60 「赠普门上人」刘长卿
<br>　　支公身欲老，长在沃洲多。惠力堪传教，禅心久伏魔。
<br>　　山云随坐夏，江草伴头陀。借问回心后，贤愚去几何。
<br>
<br>卷148_61 「送康判官往新安（一作皇甫冉诗）」刘长卿
<br>　　不向新安去，那知江路长。猿声近庐霍，水色胜潇湘。
<br>　　驿路收残雨，渔家带夕阳。何须愁旅泊，使者有辉光。
<br>
<br>卷148_62 「送顾长」刘长卿
<br>　　由来山水客，复道向新安。半是乘槎便，全非行路难。
<br>　　晨装林月在，野饭浦沙寒。严子千年后，何人钓旧滩。
<br>
<br>卷148_63 「九日登李明府北楼」刘长卿
<br>　　九日登高望，苍苍远树低。人烟湖草里，山翠县楼西。
<br>　　霜降鸿声切，秋深客思迷。无劳白衣酒，陶令自相携。
<br>
<br>卷148_64 「同诸公登楼」刘长卿
<br>　　秋草行将暮，登楼客思惊。千家同霁色，一雁报寒声。
<br>　　北望无乡信，东游滞客行。今君佩铜墨，还有越乡情。
<br>
<br>卷148_65 「送友人南游」刘长卿
<br>　　不愁寻水远，自爱逐连山。虽在春风里，犹从芳草间。
<br>　　去程何用计，胜事且相关。旅逸同群鸟，悠悠往复还。
<br>
<br>卷148_66 「送裴二十一」刘长卿
<br>　　多病长无事，开筵暂送君。正愁帆带雨，莫望水连云。
<br>　　客思闲偏极，川程远更分。不须论早晚，惆怅又离群。
<br>
<br>卷148_67 「送张判官罢使东归」刘长卿
<br>　　白首辞知己，沧洲忆旧居。落潮回野艇，积雪卧官庐。
<br>　　范叔寒犹在，周王岁欲除。春山数亩地，归去带经鉏.
<br>
<br>卷148_68 「早春」刘长卿
<br>　　微雨夜来歇，江南春色回。本惊时不住，还恐老相催。
<br>　　人好千场醉，花无百日开。岂堪沧海畔，为客十年来。
<br>
<br>卷148_69 「送青苗郑判官归江西」刘长卿
<br>　　三苗馀古地，五稼满秋田。来问周公税，归输汉俸钱。
<br>　　江城寒背日，湓水暮连天。南楚凋残后，疲民赖尔怜。
<br>
<br>卷148_70 「过包尊师山院」刘长卿
<br>　　卖药曾相识，吹箫此复闻。杏花谁是主，桂树独留君。
<br>　　漱玉临丹井，围棋访白云。道经今为写，不虑惜鹅群。
<br>
<br>卷148_71 「故女道士婉仪太原郭氏挽歌词」刘长卿
<br>　　作范宫闱睦，归真道艺超。驭风仙路远，背日帝宫遥。
<br>　　鸾殿空留处，霓裳已罢朝。淮王哀不尽，松柏但萧萧。
<br>　　宫禁恩长隔，神仙道已分。人间惊早露，天上失朝云。
<br>　　逝水年无限，佳城日易曛。箫声将薤曲，哀断不堪闻。
<br>
<br>卷148_72 「少年行」刘长卿
<br>　　射飞夸侍猎，行乐爱联镳。荐枕青蛾艳，鸣鞭白马骄。
<br>　　曲房珠翠合，深巷管弦调。日晚春风里，衣香满路飘。
<br>
<br>卷148_73 「归弋阳山居，留别卢、邵二侍御」刘长卿
<br>　　渺渺归何处，沿流附客船。久依鄱水住，频税越人田。
<br>　　偶俗机偏少，安闲性所便。只应君少惯，又欲寄林泉。
<br>
<br>卷148_74 「赴江西，湖上赠皇甫曾之宣州」刘长卿
<br>　　莫恨扁舟去，川途我更遥。东西潮渺渺，离别雨萧萧。
<br>　　流水通春谷，青山过板桥。天涯有来客，迟尔访渔樵。
<br>
<br>卷148_75 「湘中纪行十首。湘妃庙」刘长卿
<br>　　荒祠古木暗，寂寂此江濆。未作湘南雨，知为何处云。
<br>　　苔痕断珠履，草色带罗裙。莫唱迎仙曲，空山不可闻。
<br>
<br>卷148_76 「湘中纪行十首。斑竹岩」刘长卿
<br>　　苍梧在何处，斑竹自成林。点点留残泪，枝枝寄此心。
<br>　　寒山响易满，秋水影偏深。欲觅樵人路，蒙笼不可寻。
<br>
<br>卷148_77 「湘中纪行十首。洞山阳（一作洞阳山）」刘长卿
<br>　　旧日仙成处，荒林客到稀。白云将犬去，芳草任人归。
<br>　　空谷无行径，深山少落晖。桃园几家住，谁为扫荆扉。
<br>
<br>卷148_78 「湘中纪行十首。云母溪」刘长卿
<br>　　云母映溪水，溪流知几春。深藏武陵客，时过洞庭人。
<br>　　白发惭皎镜，清光媚奫沦。寥寥古松下，岁晚挂头巾。
<br>
<br>卷148_79 「湘中纪行十首。赤沙湖」刘长卿
<br>　　茫茫葭菼外，一望一沾衣。秋水连天阔，涔阳何处归。
<br>　　沙鸥积暮雪，川日动寒晖。楚客来相问，孤舟泊钓矶。
<br>
<br>卷148_80 「湘中纪行十首。秋云岭」刘长卿
<br>　　山色无定姿，如烟复如黛。孤峰夕阳后，翠岭秋天外。
<br>　　云起遥蔽亏，江回频向背。不知今远近，到处犹相对。
<br>
<br>卷148_81 「湘中纪行十首。花石潭」刘长卿
<br>　　江枫日摇落，转爱寒潭静。水色淡如空，山光复相映。
<br>　　人闲流更慢，鱼戏波难定。楚客往来多，偏知白鸥性。
<br>
<br>卷148_82 「湘中纪行十首。石围峰（一作石菌山）」刘长卿
<br>　　前山带秋色，独往秋江晚。叠嶂入云多，孤峰去人远。
<br>　　夤缘不可到，苍翠空在眼。渡口问渔家，桃源路深浅。
<br>
<br>卷148_83 「湘中纪行十首。浮石濑」刘长卿
<br>　　秋月照潇湘，月明闻荡桨。石横晚濑急，水落寒沙广。
<br>　　众岭猿啸重，空江人语响。清晖朝复暮，如待扁舟赏。
<br>
<br>卷148_84 「湘中纪行十首。横龙渡」刘长卿
<br>　　空传古岸下，曾见蛟龙去。秋水晚沈沈，犹疑在深处。
<br>　　乱声沙上石，倒影云中树。独见一扁舟，樵人往来渡。
<br>
<br>卷148_85 「杂咏八首上礼部李侍郎。幽琴」刘长卿
<br>　　月色满轩白，琴声宜夜阑。飗飗青丝上，静听松风寒。
<br>　　古调虽自爱，今人多不弹。向君投此曲，所贵知音难。
<br>
<br>卷148_86 「杂咏八首上礼部李侍郎。晚桃」刘长卿
<br>　　四月深涧底，桃花方欲然。宁知地势下，遂使春风偏。
<br>　　此意颇堪惜，无言谁为传。过时君未赏，空媚幽林前。
<br>
<br>卷148_87 「杂咏八首上礼部李侍郎。疲马」刘长卿
<br>　　玄黄一疲马，筋力尽胡尘。骧首北风夕，徘徊鸣向人。
<br>　　谁怜弃置久，却与驽骀亲。犹恋长城外，青青寒草春。
<br>
<br>卷148_88 「杂咏八首上礼部李侍郎。春镜」刘长卿
<br>　　宝镜凌曙开，含虚净如水。独悬秦台上，万象清光里。
<br>　　岂虑高鉴偏，但防流尘委。不知娉婷色，回照今何似。
<br>
<br>卷148_89 「杂咏八首上礼部李侍郎。古剑」刘长卿
<br>　　龙泉闲古匣，苔藓沦此地。何意久藏锋，翻令世人弃。
<br>　　铁衣今正涩，宝刃犹可试。倘遇拂拭恩，应知剸犀利。
<br>
<br>卷148_90 「杂咏八首上礼部李侍郎。旧井」刘长卿
<br>　　旧井依旧城，寒水深洞彻。下看百馀尺，一镜光不灭。
<br>　　素绠久未垂，清凉尚含洁。岂能无汲引，长讶君恩绝。
<br>
<br>卷148_91 「杂咏八首上礼部李侍郎。白鹭」刘长卿
<br>　　亭亭常独立，川上时延颈。秋水寒白毛，夕阳吊孤影。
<br>　　幽姿闲自媚，逸翮思一骋。如有长风吹，青云在俄顷。
<br>
<br>卷148_92 「杂咏八首上礼部李侍郎。寒釭」刘长卿
<br>　　向夕灯稍进，空堂弥寂寞。光寒对愁人，时复一花落。
<br>　　但恐明见累，何愁暗难托。恋君秋夜永，无使兰膏薄。
<br>
<br>卷148_93 「寄李侍御」刘长卿
<br>　　旧国人未归，芳洲草还碧。年年湖上亭，怅望江南客。
<br>　　骢马入关西，白云独何适。相思烟水外，唯有心不隔。
<br>
<br>卷148_94 「晚泊湘江怀故人」刘长卿
<br>　　天涯片云去，遥指帝乡忆。惆怅增暮情，潇湘复秋色。
<br>　　扁舟宿何处，落日羡归翼。万里无故人，江鸥不相识。
<br>
<br>卷148_95 「过邬三湖上书斋」刘长卿
<br>　　何事东南客，忘机一钓竿。酒香开瓮老，湖色对门寒。
<br>　　向郭青山送，临池白鸟看。见君能浪迹，予亦厌微官。
<br>
<br>卷148_96 「从军六首」刘长卿
<br>　　回看虏骑合，城下汉兵稀。白刃两相向，黄云愁不飞。
<br>　　手中无尺铁，徒欲突重围。
<br>　　目极雁门道，青青边草春。一身事征战，匹马同苦辛。
<br>　　末路成白首，功归天下人。
<br>　　倚剑白日暮，望乡登戍楼。北风吹羌笛，此夜关山愁。
<br>　　回首不无意，滹河空自流。
<br>　　黄沙一万里，白首无人怜。报国剑已折，归乡身幸全。
<br>　　单于古台下，边色寒苍然。
<br>　　落日更萧条，北风动枯草。将军追虏骑，夜失阴山道。
<br>　　战败仍树勋，韩彭但空老。
<br>　　草枯秋塞上，望见渔阳郭。胡马嘶一声，汉兵泪双落。
<br>　　谁为吮疮者，此事今人薄。
<br>
<br>卷148_97 「龙门八咏。阙口」刘长卿
<br>　　秋山日摇落，秋水急波澜。独见鱼龙气，长令烟雨寒。
<br>　　谁穷造化力，空向两崖看。
<br>
<br>卷148_98 「龙门八咏。水东渡」刘长卿
<br>　　山叶傍崖赤，千峰秋色多。夜泉发清响，寒渚生微波。
<br>　　稍见沙上月，归人争渡河。
<br>
<br>卷148_99 「龙门八咏。福公塔」刘长卿
<br>　　寂寞对伊水，经行长未还。东流自朝暮，千载空云山。
<br>　　谁见白鸥鸟，无心洲渚间。
<br>
<br>卷148_100 「龙门八咏。远公龛」刘长卿
<br>　　松路向精舍，花龛归老僧。闲云随锡杖，落日低金绳。
<br>　　入夜翠微里，千峰明一灯。
<br>
<br>卷148_101 「龙门八咏。石楼」刘长卿
<br>　　隐隐见花阁，隔河映青林。水田秋雁下，山寺夜钟深。
<br>　　寂寞群动息，风泉清道心。
<br>
<br>卷148_102 「龙门八咏。下山」刘长卿
<br>　　谁识往来意，孤云长自闲。风寒未渡水，日暮更看山。
<br>　　木落众峰出，龙宫苍翠间。
<br>
<br>卷148_103 「龙门八咏。水西渡」刘长卿
<br>　　伊水摇镜光，纤鳞如不隔。千龛道傍古，一鸟沙上白。
<br>　　何事还山云，能留向城客。
<br>
<br>卷148_104 「龙门八咏。渡水」刘长卿
<br>　　日暮下山来，千山暮钟发。不知波上棹，还弄山中月。
<br>　　伊水连白云，东南远明灭。
<br>
<br>卷148_105 「月下听砧」刘长卿
<br>　　夜静掩寒城，清砧发何处。声声捣秋月，肠断卢龙戍。
<br>　　未得寄征人，愁霜复愁露。
<br>
<br>卷148_106 「送丘为赴上都（一作送皇甫曾）」刘长卿
<br>　　帝乡何处是，歧路空垂泣。楚思愁暮多，川程带潮急。
<br>　　潮归人不归，独向空塘立。
<br>
<br>卷148_107 「题大理黄主簿湖上高斋」刘长卿
<br>　　闭门湖水畔，自与白鸥亲。竟日窗中岫，终年林下人。
<br>　　俗轻儒服弊，家厌法官贫。多雨茅檐夜，空洲草径春。
<br>　　桃源君莫爱，且作汉朝臣。
<br>
<br>卷148_108 「平蕃曲三首」刘长卿
<br>　　吹角报蕃营，回军欲洗兵。已教青海外，自筑汉家城。
<br>　　渺渺戍烟孤，茫茫塞草枯。陇头那用闭，万里不防胡。
<br>　　绝漠大军还，平沙独戍闲。空留一片石，万古在燕山。
<br>
<br>卷148_109 「送郑说之歙州谒薛侍郎」刘长卿
<br>　　漂泊来千里，讴谣满百城。汉家尊太守，鲁国重诸生。
<br>　　俗变人难理，江传水至清。船经危石住，路入乱山行。
<br>　　老得沧州趣，春伤白首情。尝闻马南郡，门下有康成。
<br>
<br>卷148_110 「题独孤使君湖上林亭」刘长卿
<br>　　出树倚朱阑，吹铙引上官。老农持锸拜，时稼卷帘看。
<br>　　水对登龙净，山当建隼寒。夕阳湖草动，秋色渚田宽。
<br>　　渤海人无事，荆州客独安。谢公何足比，来往石门难。
<br>
<br>卷148_111 「酬滁州李十六使君见赠」刘长卿
<br>　　满镜悲华发，空山寄此身。白云家自有，黄卷业长贫。
<br>　　懒任垂竿老，狂因酿黍春。桃花迷圣代，桂树狎幽人。
<br>　　幢盖方临郡，柴荆忝作邻。但愁千骑至，石路却生尘。
<br>
<br>卷148_112 「送严维赴河南充严中丞幕府」刘长卿
<br>　　久别耶溪客，来乘使者轩。用才荣入幕，扶病喜同樽。
<br>　　山屐留何处，江帆去独翻。暮情辞镜水，秋梦识云门。
<br>　　莲府开花萼，桃园寄子孙。何当举严助，遍沐汉朝恩。
<br>
<br>卷148_113 「酬包谏议佶见寄之什」刘长卿
<br>　　佐郡愧顽疏，殊方亲里闾。家贫寒未度，身老岁将除。
<br>　　过雪山僧至，依阳野客舒。药陈随远宦，梅发对幽居。
<br>　　落日栖鸮鸟，行人遗鲤鱼。高文不可和，空愧学相如。
<br>
<br>卷148_114 「栖霞寺东峰寻南齐明征君故居」刘长卿
<br>　　山人今不见，山鸟自相从。长啸辞明主，终身卧此峰。
<br>　　泉源通石径，涧户掩尘容。古墓依寒草，前朝寄老松。
<br>　　片云生断壁，万壑遍疏钟。惆怅空归去，犹疑林下逢。
<br>
<br>卷148_115 「奉和赵给事使君，留赠李婺州舍人兼谢舍人别驾之什」刘长卿
<br>　　便道访情亲，东方千骑尘。禁深分直夜，地远独行春。
<br>　　绛阙辞明主，沧洲识近臣。云山随候吏，鸡犬逐归人。
<br>　　庭顾婆娑老，邦传蔽芾新。玄晖翻佐理，闻到郡斋频。
<br>
<br>卷148_116 「行营酬吕侍御时尚书问罪襄阳军次汉东境上…诗以见谕」刘长卿
<br>　　不敢淮南卧，来趋汉将营。受辞瞻左钺，扶疾往前旌。
<br>　　井税鹑衣乐，壶浆鹤发迎。水归馀断岸，烽至掩孤城。
<br>　　晚日归千骑，秋风合五兵。孔璋才素健，早晚檄书成。
<br>
<br>卷148_117 「登迁仁楼，酬子婿李穆」刘长卿
<br>　　临风敞丽谯，落日听吹铙。归路空回首，新章已在腰。
<br>　　非才受官谤，无政作人谣。俭岁安三户，馀年寄六条。
<br>　　春芜生楚国，古树过隋朝。赖有东床客，池塘免寂寥。
<br>
<br>卷148_118 「别李氏女子」刘长卿
<br>　　念尔嫁犹近，稚年那别亲。临歧方教诲，所贵和六姻。
<br>　　俯首戴荆钗，欲拜凄且嚬。本来儒家子，莫耻梁鸿贫。
<br>　　汉川若可涉，水清石磷磷。天涯远乡妇，月下孤舟人。
<br>
<br>卷148_119 「长沙早春雪后临湘水，呈同游诸子」刘长卿
<br>　　汀洲暖渐渌，烟景淡相和。举目方如此，归心岂奈何。
<br>　　日华浮野雪，春色染湘波。北渚生芳草，东风变旧柯。
<br>　　江山古思远，猿鸟暮情多。君问渔人意，沧浪自有歌。
<br>
<br>卷148_120 「自道林寺西入石路至麓山寺，过法崇禅师故居」刘长卿
<br>　　山僧候谷口，石路拂莓苔。深入泉源去，遥从树杪回。
<br>　　香随青霭散，钟过白云来。野雪空斋掩，山风古殿开。
<br>　　桂寒知自发，松老问谁栽。惆怅湘江水，何人更渡杯。
<br>
<br>卷148_121 「和袁郎中破贼后军行过剡中山水谨上太尉（即李光弼）」刘长卿
<br>　　剡路除荆棘，王师罢鼓鼙。农归沧海畔，围解赤城西。
<br>　　赦罪春阳发，收兵太白低。远峰来马首，横笛入猿啼。
<br>　　兰渚催新幄，桃源识故蹊。已闻开阁待，谁许卧东溪。
<br>
<br>卷148_122 「送郑十二还庐山别业」刘长卿
<br>　　浔阳数亩宅，归卧掩柴关。谷口何人待，门前秋草闲。
<br>　　忘机卖药罢，无语杖藜还。旧笋成寒竹，空斋向暮山。
<br>　　水流经舍下，云去到人间。桂树花应发，因行寄一攀。
<br>
<br>卷148_123 「至饶州寻陶十七不在寄赠」刘长卿
<br>　　谪宦投东道，逢君已北辕。孤蓬向何处，五柳不开门。
<br>　　去国空回首，怀贤欲诉冤。梅枝横岭峤，竹路过湘源。
<br>　　月下高秋雁，天南独夜猿。离心与流水，万里共朝昏。
<br>
<br>卷148_124 「奉陪郑中丞自宣州解印，与诸侄宴馀干后溪」刘长卿
<br>　　迹远亲鱼鸟，功成厌鼓鼙。林中阮生集，池上谢公题。
<br>　　户牖垂藤合，藩篱插槿齐。夕阳山向背，春草水东西。
<br>　　度雨诸峰出，看花几路迷。何劳问秦汉，更入武陵溪。 
<br>
<br>　　　　　　　　　　　　　　　　
<br>
<br>卷一百四十九
<br>
<br>卷149_1 「同诸公袁郎中宴筵喜加章服」刘长卿
<br>　　手诏来筵上，腰金向粉闱。勋名传旧阁，蹈舞著新衣。
<br>　　白社同游在，沧洲此会稀。寒笳发后殿，秋草送西归。
<br>　　世难常摧敌，时闲已息机。鲁连功可让，千载一相挥。
<br>
<br>卷149_2 「毗陵送邹结先赴河南充判官」刘长卿
<br>　　王事相逢少，云山奈别何。芳年临水怨，瓜步上潮过。
<br>　　客路方经楚，乡心共渡河。凋残春草在，离乱故城多。
<br>　　罢战逢时泰，轻徭伫俗和。东西此分手，惆怅恨烟波。
<br>
<br>卷149_3 「送徐大夫赴广州」刘长卿
<br>　　上将坛场拜，南荒羽檄招。远人来百越，元老事三朝。
<br>　　雾绕龙山暗，山连象郡遥。路分江淼淼，军动马萧萧。
<br>　　画角知秋气，楼船逐暮潮。当令输贡赋，不使外夷骄。
<br>
<br>卷149_4 「九日题蔡国公主楼」刘长卿
<br>　　主第人何在，重阳客暂寻。水馀龙镜色，云罢凤箫音。
<br>　　暗牖藏昏晓，苍苔换古今。晴山卷幔出，秋草闭门深。
<br>　　篱菊仍新吐，庭槐尚旧阴。年年画梁燕，来去岂无心。
<br>
<br>卷149_5 「送荀八过山阴旧县，兼寄剡中诸官」刘长卿
<br>　　访旧山阴县，扁舟到海涯。故林嗟满岁，春草忆佳期。
<br>　　晚景千峰乱，晴江一鸟迟。桂香留客处，枫暗泊舟时。
<br>　　旧石曹娥篆，空山夏禹祠。剡溪多隐吏，君去道相思。
<br>
<br>卷149_6 「奉饯元侍郎加豫章采访兼赐章服（时初停节度）」刘长卿
<br>　　任重兼乌府，时平偃豹韬。澄清湘水变，分别楚山高。
<br>　　花对彤襜发，霜和白雪操。黄金装旧马，青草换新袍。
<br>　　岭暗猿啼月，江寒鹭映涛。豫章生宇下，无使翳蓬蒿。
<br>
<br>卷149_7 「奉饯郎中四兄罢馀杭太守承恩加侍御史…赴汝南行营」刘长卿
<br>　　星使三江上，天波万里通。权分金节重，恩借铁冠雄。
<br>　　梅吹前军发，棠阴旧府空。残春锦障外，初日羽旗东。
<br>　　岸柳遮浮鹢，江花隔避骢。离心在何处，芳草满吴宫。
<br>
<br>卷149_8 「送贾侍御克复后入京」刘长卿
<br>　　对酒心不乐，见君动行舟。回看暮帆隐，独向空江愁。
<br>　　晴云淡初夜，春塘深慢流。温颜风霜霁，喜气烟尘收。
<br>　　驰馹数千里，朝天十二楼。因之报亲爱，白发生沧洲。
<br>
<br>卷149_9 「会稽王处士草堂壁画衡霍诸山」刘长卿
<br>　　粉壁衡霍近，群峰如可攀。能令堂上客，见尽湖南山。
<br>　　青翠数千仞，飞来方丈间。归云无处灭，去鸟何时还。
<br>　　胜事日相对，主人常独闲。稍看林壑晚，佳气生重关。
<br>
<br>卷149_10 「惠福寺与陈留诸官茶会（得西字）」刘长卿
<br>　　到此机事遣，自嫌尘网迷。因知万法幻，尽与浮云齐。
<br>　　疏竹映高枕，空花随杖藜。香飘诸天外，日隐双林西。
<br>　　傲吏方见狎，真僧幸相携。能令归客意，不复还东溪。
<br>
<br>卷149_11 「金陵西泊舟临江楼」刘长卿
<br>　　萧条金陵郭，旧是帝王州。日暮望乡处，云边江树秋。
<br>　　楚云不可托，楚水只堪愁。行客千万里，沧波朝暮流。
<br>　　迢迢洛阳梦，独卧清川楼。异乡共如此，孤帆难久游。
<br>
<br>卷149_12 「题灵祐上人法华院木兰花（其树岭南，移植此地）」刘长卿
<br>　　庭种南中树，年华几度新。已依初地长，独发旧园春。
<br>　　映日成华盖，摇风散锦茵。色空荣落处，香醉往来人。
<br>　　菡萏千灯遍，芳菲一雨均。高柯倘为楫，渡海有良因。
<br>
<br>卷149_13 「宿严维宅送包佶（一作皇甫冉诗）」刘长卿
<br>　　江湖同避地，分首自依依。尽室今为客，惊秋空念归。
<br>　　岁储无别墅，寒服羡邻机。草色村桥晚，蝉声江树稀。
<br>　　夜深宜共醉，时难忍相违。何事随阳雁，汀洲忽背飞。
<br>
<br>卷149_14 「送从弟贬袁州（一作皇甫冉诗，题作送从弟豫贬远州）」刘长卿
<br>　　何事成迁客，思归不见乡。游吴经万里，吊屈向三湘。
<br>　　水与荆巫接，山通鄢郢长。名羞黄绶系，身是白眉郎。
<br>　　独结南枝恨，应思北雁行。忧来沽楚酒，老鬓莫凝霜。
<br>
<br>卷149_15 「无锡东郭送友人游越」刘长卿
<br>　　客路风霜晓，郊原春兴馀。平芜不可望，游子去何如。
<br>　　烟水乘湖阔，云山适越初。旧都怀作赋，古穴觅藏书。
<br>　　碑缺曹娥宅，林荒逸少居。江湖无限意，非独为樵渔。
<br>
<br>卷149_16 「送邵州判官往南（一作皇甫冉诗）」刘长卿
<br>　　看君发原隰，驷牡志皇皇。始罢沧江令，还随粉署郎。
<br>　　海沂军未息，河兖岁仍荒。征税人全少，榛芜虏近亡。
<br>　　新知行宋远，相望隔淮长。早晚裁书寄，银钩伫八行。
<br>
<br>卷149_17 「出丰县界寄韩明府」刘长卿
<br>　　回首古原上，未能辞旧乡。西风收暮雨，隐隐分芒砀。
<br>　　贤友此为邑，令名满徐方。音容想在眼，暂若升琴堂。
<br>　　疲马顾春草，行人看夕阳。自非传尺素，谁为论中肠。
<br>
<br>卷149_18 「别陈留诸官」刘长卿
<br>　　恋此东道主，能令西上迟。徘徊暮郊别，惆怅秋风时。
<br>　　上国邈千里，夷门难再期。行人望落日，归马嘶空陂。
<br>　　不愧宝刀赠，维怀琼树枝。音尘倘未接，梦寐徒相思。
<br>
<br>卷149_19 「观李凑所画美人障子」刘长卿
<br>　　爱尔含天姿，丹青有殊智。无间已得象，象外更生意。
<br>　　西子不可见，千载无重还。空令浣沙态，犹在含毫间。
<br>　　一笑岂易得，双蛾如有情。窗风不举袖，但觉罗衣轻。
<br>　　华堂翠幕春风来，内阁金屏曙色开。此中一见乱人目，
<br>　　只疑行到云阳台。
<br>
<br>卷149_20 「送史判官奏事之灵武，兼寄巴西亲故」刘长卿
<br>　　中州日纷梗，天地何时泰。独有西归心，遥悬夕阳外。
<br>　　故人奉章奏，此去论利害。阳雁南渡江，征骖去相背。
<br>　　因君欲寄远，何处问亲爱。空使沧洲人，相思减衣带。
<br>
<br>卷149_21 「自鄱阳还，道中寄褚征君」刘长卿
<br>　　南风日夜起，万里孤帆漾。元气连洞庭，夕阳落波上。
<br>　　故人烟水隔，复此遥相望。江信久寂寥，楚云独惆怅。
<br>　　爱君清川口，弄月时棹唱。白首无子孙，一生自疏旷。
<br>
<br>卷149_22 「石梁湖有寄（一作怀陆兼）」刘长卿
<br>　　故人千里道，沧波一年别。夜上明月楼，相思楚天阔。
<br>　　潇潇清秋暮，袅袅凉风发。湖色淡不流，沙鸥远还灭。
<br>　　烟波日已远，音问日已绝。岁晏空含情，江皋绿芳歇。
<br>
<br>卷149_23 「送沈少府之任淮南」刘长卿
<br>　　惜君滞南楚，枳棘徒栖凤。独与千里帆，春风远相送。
<br>　　此行山水好，时物亦应众。一鸟飞长淮，百花满云梦。
<br>　　相期丹霄路，遥听清风颂。勿为州县卑，时来自为用。
<br>
<br>卷149_24 「严子濑东送马处直归苏」刘长卿
<br>　　望君舟已远，落日潮未退。目送沧海帆，人行白云外。
<br>　　江中远回首，波上生微霭。秋色姑苏台，寒流子陵濑。
<br>　　相送苦易散，动别知难会。从此日相思，空令减衣带。
<br>
<br>卷149_25 「宿怀仁县南湖，寄东海荀处士」刘长卿
<br>　　向夕敛微雨，晴开湖上天。离人正惆怅，新月愁婵娟。
<br>　　伫立白沙曲，相思沧海边。浮云自来去，此意谁能传。
<br>　　一水不相见，千峰随客船。寒塘起孤雁，夜色分盐田。
<br>　　时复一延首，忆君如眼前。
<br>
<br>卷149_26 「初至洞庭，怀灞陵别业」刘长卿
<br>　　长安邈千里，日夕怀双阙。已是洞庭人，犹看灞陵月。
<br>　　谁堪去乡意，亲戚想天末。昨夜梦中归，烟波觉来阔。
<br>　　江皋见芳草，孤客心欲绝。岂讶青春来，但伤经时别。
<br>　　长天不可望，鸟与浮云没。
<br>
<br>卷149_27 「题萧郎中开元寺新构幽寂亭」刘长卿
<br>　　康乐爱山水，赏心千载同。结茅依翠微，伐木开蒙笼。
<br>　　孤峰倚青霄，一径去不穷。候客石苔上，礼僧云树中。
<br>　　旷然见沧洲，自远来清风。五马留谷口，双旌薄烟虹。
<br>　　沉沉众香积，眇眇诸天空。独往应未遂，苍生思谢公。
<br>
<br>卷149_28 「同姜濬题裴式微馀干东斋」刘长卿
<br>　　世事终成梦，生涯欲半过。白云心已矣，沧海意如何。
<br>　　藜杖全吾道，榴花养太和。春风骑马醉，江月钓鱼歌。
<br>　　散帙看虫蠹，开门见雀罗。远山终日在，芳草傍人多。
<br>　　吏体庄生傲，方言楚俗讹。屈平君莫吊，肠断洞庭波。
<br>
<br>卷149_29 「赠元容州」刘长卿
<br>　　拥旌临合浦，上印卧长沙。海徼长无戍，湘山独种畬。
<br>　　政传通岁贡，才惜过年华。万里依孤剑，千峰寄一家。
<br>　　累征期旦暮，未起恋烟霞。避世歌芝草，休官醉菊花。
<br>　　旧游如梦里，此别是天涯。何事沧波上，漂漂逐海槎。
<br>
<br>卷149_30 「夏口送长宁杨明府归荆南，因寄幕府诸公」刘长卿
<br>　　关西杨太尉，千载德犹闻。白日俱终老，清风独至君。
<br>　　身承远祖遗，才出众人群。举世贪荆玉，全家恋楚云。
<br>　　向烟帆杳杳，临水叶纷纷。草覆昭丘绿，江从夏口分。
<br>　　高名光盛府，异姓宠殊勋。百越今无事，南征欲罢军。
<br>
<br>卷149_31 「奉和杜相公新移长兴宅，呈元相公」刘长卿
<br>　　间世生贤宰，同心奉至尊。功高开北第，机静灌中园。
<br>　　入并蝉冠影，归分骑士喧。窗闻汉宫漏，家识杜陵源。
<br>　　献替常焚藁，优闲独对萱。花香逐荀令，草色对王孙。
<br>　　有地先开阁，何人不扫门。江湖难自退，明主托元元。
<br>
<br>卷149_32 「湖南使还，留辞辛大夫」刘长卿
<br>　　王师劳近甸，兵食仰诸侯。天子无南顾，元勋在上游。
<br>　　大才生间气，盛业拯横流。风景随摇笔，山川入运筹。
<br>　　羽觞交饯席，旄节对归舟。莺识春深恨，猿知日去愁。
<br>　　别离花寂寂，南北水悠悠。唯有家兼国，终身共所忧。
<br>
<br>卷149_33 「泛曲阿后湖，简同游诸公」刘长卿
<br>　　元气浮积水，沉沉深不流。春风万顷绿，映带至徐州。
<br>　　为客难适意，逢君方暂游。夤缘白蘋际，日暮沧浪舟。
<br>　　渡口微月进，林西残雨收。水云去仍湿，沙鹤鸣相留。
<br>　　且习子陵隐，能忘生事忧。此中深有意，非为钓鱼钩。
<br>
<br>卷149_34 「北游酬孟云卿见寄」刘长卿
<br>　　忽忽忘前事，事愿能相乖。衣马日羸弊，谁辨行与才。
<br>　　善道居贫贱，洁服蒙尘埃。行行无定止，懔坎难归来。
<br>　　慈母忧疾疹，室家念栖莱。幸君夙姻亲，深见中外怀。
<br>　　俟子惜时节，怅望临高台。
<br>
<br>卷149_35 「冬夜宿扬州开元寺烈公房，送李侍御之江东」刘长卿
<br>　　迁客投百越，穷阴淮海凝。中原驰困兽，万里栖饥鹰。
<br>　　寂寂连宇下，爱君心自弘。空堂来霜气，永夜清明灯。
<br>　　发后望烟水，相思劳寝兴。暮帆背楚郭，江色浮金陵。
<br>　　此去尔何恨，近名予未能。炉峰若便道，为访东林僧。
<br>
<br>卷149_36 「南楚怀古」刘长卿
<br>　　南国久芜没，我来空郁陶。君看章华宫，处处生蓬蒿。
<br>　　但见陵与谷，岂知贤与豪。精魂托古木，宝剑捐江皋。
<br>　　倚棹下晴景，回舟随晚涛。碧云暮寥落，湖上秋天高。
<br>　　往事那堪问，此心徒自劳。独馀湘水上，千载闻离骚。
<br>
<br>卷149_37 「上湖田馆南楼忆朱宴」刘长卿
<br>　　漂泊日复日，洞庭今更秋。白云如有意，万里望孤舟。
<br>　　何事爱成别，空令登此楼。天光映波动，月影随江流。
<br>　　鹤唳静寒渚，猿啼深夜洲。归期诚已促，清景仍相留。
<br>　　顷者慕独往，尔来悲远游。风波自此去，桂水空离忧。
<br>
<br>卷149_38 「送姚八之句容旧任，便归江南」刘长卿
<br>　　故人还水国，春色动离忧。碧草千万里，沧江朝暮流。
<br>　　桃花迷旧路，萍叶荡归舟。远戍看京口，空城问石头。
<br>　　折芳佳丽地，望月西南楼。猿鸟共孤屿，烟波连数州。
<br>　　谁家过楚老，何处恋江鸥。尺素能相报，湖山若个忧。
<br>
<br>卷149_39 「睢阳赠李司仓」刘长卿
<br>　　白露变时候，蛩声暮啾啾。飘飘洛阳客，惆怅梁园秋。
<br>　　只为乏生计，尔来成远游。一身不家食，万事从人求。
<br>　　且喜接馀论，足堪资小留。寒城落日后，砧杵令人愁。
<br>　　归路岁时尽，长河朝夕流。非君深意愿，谁复能相忧。
<br>
<br>卷149_40 「杪秋洞庭中，怀亡道士谢太虚」刘长卿
<br>　　漂泊日复日，洞庭今更秋。青枫亦何意，此夜催人愁。
<br>　　惆怅客中月，徘徊江上楼。心知楚天远，目送沧波流。
<br>　　羽客久已殁，微言无处求。空馀白云在，容与随孤舟。
<br>　　千里杳难望，一身当独游。故园复何许，江海徒迟留。
<br>
<br>卷149_41 「同郭参谋咏崔仆射淮南节度使厅前竹」刘长卿
<br>　　昔种梁王苑，今移汉将坛。蒙笼低冕过，青翠卷帘看。
<br>　　得地移根远，经霜抱节难。开花成凤实，嫩笋长鱼竿。
<br>　　蔼蔼军容静，萧萧郡宇宽。细音和角暮，疏影上门寒。
<br>　　湘浦何年变，山阳几处残。不知轩屏侧，岁晚对袁安。
<br>
<br>卷149_42 「硖石遇雨，宴前主簿从兄子英宅」刘长卿
<br>　　县城苍翠里，客路两崖开。硖石云漠漠，东风吹雨来。
<br>　　吾兄此为吏，薄宦知无媒。方寸抱秦镜，声名传楚材。
<br>　　折腰五斗间，黾勉随尘埃。秩满少馀俸，家贫仍散财。
<br>　　谁言次东道，暂预倾金罍。虽欲少留此，其如归限催。
<br>
<br>卷149_43 「江中晚钓，寄荆南一二相识」刘长卿
<br>　　楚郭微雨收，荆门遥在目。漾舟水云里，日暮春江绿。
<br>　　霁华静洲渚，暝色连松竹。月出波上时，人归渡头宿。
<br>　　一身已无累，万事更何欲。渔父自夷犹，白鸥不羁束。
<br>　　既怜沧浪水，复爱沧浪曲。不见眼中人，相思心断续。
<br>
<br>卷149_44 「九日岳阳待黄遂、张涣」刘长卿
<br>　　别君颇已久，离念与时积。楚水空浮烟，江楼望归客。
<br>　　徘徊正伫想，仿佛如暂觌。心目徒自亲，风波尚相隔。
<br>　　青林泊舟处，猿鸟愁孤驿。遥见郭外山，苍然雨中夕。
<br>　　季鹰久疏旷，叔度早畴昔。反棹来何迟，黄花候君摘。
<br>
<br>卷149_45 「题王少府尧山隐处，简陆鄱阳」刘长卿
<br>　　故人沧洲吏，深与世情薄。解印二十年，委身在丘壑。
<br>　　买田楚山下，妻子自耕凿。群动心有营，孤云本无著。
<br>　　因收溪上钓，遂接林中酌。对酒春日长，山村杏花落。
<br>　　陆生鄱阳令，独步建谿作。早晚休此官，随君永栖托。
<br>
<br>卷149_46 「晚次湖口有怀」刘长卿
<br>　　霭然空水合，目极平江暮。南望天无涯，孤帆落何处。
<br>　　顷为衡湘客，颇见湖山趣。朝气和楚云，夕阳映江树。
<br>　　帝乡劳想望，万里心来去。白发生扁舟，沧波满归路。
<br>　　秋风今已至，日夜雁南度。木叶辞洞庭，纷纷落无数。
<br>
<br>卷149_47 「陪元侍御游支硎山寺」刘长卿
<br>　　支公去已久，寂寞龙华会。古木闭空山，苍然暮相对。
<br>　　林峦非一状，水石有馀态。密竹藏晦明，群峰争向背。
<br>　　峰峰带落日，步步入青霭。香气空翠中，猿声暮云外。
<br>　　留连南台客，想像西方内。因逐溪水还，观心两无碍。
<br>
<br>卷149_48 「桂阳西州晚泊古桥村住人」刘长卿
<br>　　洛阳别离久，江上心可得。惆怅增暮情，潇湘复秋色。
<br>　　故山隔何处，落日羡归翼。沧海空自流，白鸥不相识。
<br>　　悲蛩满荆渚，辍棹徒沾臆。行客念寒衣，主人愁夜织。
<br>　　帝乡片云去，遥寄千里忆。南路随天长，征帆杳无极。
<br>
<br>卷149_49 「夕次檐石湖，梦洛阳亲故」刘长卿
<br>　　天涯望不尽，日暮愁独去。万里云海空，孤帆向何处。
<br>　　寄身烟波里，颇得湖山趣。江气和楚云，秋声乱枫树。
<br>　　如何异乡县，日复怀亲故。遥与洛阳人，相逢梦中路。
<br>　　不堪明月里，更值清秋暮。倚棹对沧波，归心共谁语。
<br>
<br>卷149_50 「按覆后归睦州，赠苗侍御」刘长卿
<br>　　地远心难达，天高谤易成。羊肠留覆辙，虎口脱馀生。
<br>　　直氏偷金枉，于家决狱明。一言知己重，片议杀身轻。
<br>　　日下人谁忆，天涯客独行。年光销蹇步，秋气入衰情。
<br>　　建德知何在，长江问去程。孤舟百口渡，万里一猿声。
<br>　　落日开乡路，空山向郡城。岂令冤气积，千古在长平。
<br>
<br>卷149_51 「奉寄婺州李使君舍人」刘长卿
<br>　　建隼罢鸣珂，初传来暮歌。渔樵识太古，草树得阳和。
<br>　　东道诸生从，南依远客过。天清婺女出，土厚绛人多。
<br>　　永日空相望，流年复几何。崖开当夕照，叶去逐寒波。
<br>　　眼暗经难受，身闲剑懒磨。似鸮占贾谊，上马试廉颇。
<br>　　穷分安藜藿，衰容胜薜萝。只应随越鸟，南翥托高柯。
<br>
<br>卷149_52 「哭魏兼遂」刘长卿
<br>　　古今俱此去，修短竟谁分。樽酒空如在，弦琴肯重闻。
<br>　　一门同逝水，万事共浮云。旧馆何人宅，空山远客坟。
<br>　　艰危贫且共，少小秀而文。独行依穷巷，全身出乱军。
<br>　　岁时长寂寞，烟月自氛氲。垄树随人古，山门对日曛。
<br>　　泛舟悲向子，留剑赠徐君。来去云阳路，伤心江水濆。
<br>
<br>卷149_53 「负谪后登干越亭作」刘长卿
<br>　　天南愁望绝，亭上柳条新。落日独归鸟，孤舟何处人。
<br>　　生涯投越徼，世业陷胡尘。杳杳钟陵暮，悠悠鄱水春。
<br>　　秦台悲白首，楚泽怨青蘋.草色迷征路，莺声伤逐臣。
<br>　　独醒空取笑，直道不容身。得罪风霜苦，全生天地仁。
<br>　　青山数行泪，沧海一穷鳞。牢落机心尽，惟怜鸥鸟亲。
<br>
<br>卷149_54 「留题李明府霅溪水堂」刘长卿
<br>　　寥寥此堂上，幽意复谁论。落日无王事，青山在县门。
<br>　　云峰向高枕，渔钓入前轩。晚竹疏帘影，春苔双履痕。
<br>　　荷香随坐卧，湖色映晨昏。虚牖闲生白，鸣琴静对言。
<br>　　暮禽飞上下，春水带清浑。远岸谁家柳，孤烟何处村。
<br>　　谪居投瘴疠，离思过湘沅。从此扁舟去，谁堪江浦猿。
<br>
<br>卷149_55 「入白沙渚，夤缘二十五里至石窟山下，怀天台陆山人」刘长卿
<br>　　远屿霭将夕，玩幽行自迟。归人不计日，流水闲相随。
<br>　　辍棹古崖口，扪萝春景迟。偶因回舟次，宁与前山期。
<br>　　对此瑶草色，怀君琼树枝。浮云去寂寞，白鸟相因依。
<br>　　何事爱高隐，但令劳远思。穷年卧海峤，永望愁天涯。
<br>　　吾亦从此去，扁舟何所之。迢迢江上帆，千里东风吹。
<br>
<br>卷149_56 「禅智寺上方怀演和尚，寺即和尚所创」刘长卿
<br>　　绝巘东林寺，高僧惠远公。买园隋苑下，持钵楚城中。
<br>　　斗极千灯近，烟波万井通。远山低月殿，寒木露花宫。
<br>　　绀宇焚香净，沧洲摆雾空。雁来秋色里，曙起早潮东。
<br>　　飞锡今何在，苍生待发蒙。白云翻送客，庭树自辞风。
<br>　　舍筏追开士，回舟狎钓翁。平生江海意，惟共白鸥同。
<br>
<br>卷149_57 「贾侍郎自会稽使回篇什盈卷兼蒙见寄一首…数事率成十韵」刘长卿
<br>　　江上逢星使，南来自会稽。惊年一叶落，按俗五花嘶。
<br>　　上国悲芜梗，中原动鼓鼙。报恩看铁剑，衔命出金闺。
<br>　　风物催归绪，云峰发咏题。天长百越外，潮上小江西。
<br>　　鸟道通闽岭，山光落剡溪。暮帆千里思，秋夜一猿啼。
<br>　　柏树荣新垄，桃源忆故蹊。若能为休去，行复草萋萋。
<br>
<br>卷149_58 「秋日夏口涉汉阳，献李相公」刘长卿
<br>　　日望衡门处，心知汉水濆。偶乘青雀舫，还在白鸥群。
<br>　　间气生灵秀，先朝翼戴勋。藏弓身已退，焚藁事难闻。
<br>　　旧业成青草，全家寄白云。松萝长稚子，风景逐新文。
<br>　　山带寒城出，江依古岸分。楚歌悲远客，羌笛怨孤军。
<br>　　鼎罢调梅久，门看种药勤。十年犹去国，黄叶又纷纷。
<br>
<br>卷149_59 「归沛县道中晚泊留侯城」刘长卿
<br>　　访古此城下，子房安在哉。白云去不反，危堞空崔嵬。
<br>　　伊昔楚汉时，颇闻经济才。运筹风尘下，能使天地开。
<br>　　蔓草日已积，长松日已摧。功名满青史，祠庙唯苍苔。
<br>　　百里暮程远，孤舟川上回。进帆东风便，转岸前山来。
<br>　　楚水澹相引，沙鸥闲不猜。扣舷从此去，延首仍裴回。
<br>
<br>卷149_60 「关门望华山」刘长卿
<br>　　客路瞻太华，三峰高际天。夏云亘百里，合沓遥相连。
<br>　　雷雨飞半腹，太阳在其巅。翠微关上近，瀑布林梢悬。
<br>　　爱此众容秀，能令西望偏。徘徊忘暝色，泱漭成阴烟。
<br>　　曾是朝百灵，亦闻会群仙。琼浆岂易挹，毛女非空传。
<br>　　仿佛仍伫想，幽期如眼前。金天有青庙，松柏隐苍然。
<br>
<br>卷149_61 「奉陪萧使君入鲍达洞寻灵山寺」刘长卿
<br>　　山居秋更鲜，秋江相映碧。独临沧洲路，如待挂帆客。
<br>　　遂使康乐侯，披榛著双屐。入云开岭道，永日寻泉脉。
<br>　　古寺隐青冥，空中寒磬夕。苍苔绝行径，飞鸟无去迹。
<br>　　树杪下归人，水声过幽石。任情趣逾远，移步奇屡易。
<br>　　萝木静蒙蒙，风烟深寂寂。徘徊未能去，畏共桃源隔。
<br>
<br>卷149_62 「孙权故城下怀古，兼送友人归建业」刘长卿
<br>　　雄图争割据，神器终不守。上下武昌城，长江竟何有。
<br>　　古来壮台榭，事往悲陵阜。寥落几家人，犹依数株柳。
<br>　　威灵绝想像，芜没空林薮。野径春草中，郊扉夕阳后。
<br>　　逢君从此去，背楚方东走。烟际指金陵，潮时过湓口。
<br>　　行人已何在，临水徒挥手。惆怅不能归，孤帆没云久。
<br>
<br>卷149_63 「宿双峰寺，寄卢七、李十六」刘长卿
<br>　　寥寥禅诵处，满室虫丝结。独与山中人，无心生复灭。
<br>　　徘徊双峰下，惆怅双峰月。杳杳暮猿深，苍苍古松列。
<br>　　玩奇不可尽，渐远更幽绝。林暗僧独归，石寒泉且咽。
<br>　　竹房响轻吹，萝径阴馀雪。卧涧晓何迟，背岩春未发。
<br>　　此游诚多趣，独往共谁阅。得意空自归，非君岂能说。
<br>
<br>卷149_64 「京口怀洛阳旧居，兼寄广陵二三知己」刘长卿
<br>　　川阔悲无梁，蔼然沧波夕。天涯一飞鸟，日暮南徐客。
<br>　　气混京口云，潮吞海门石。孤帆候风进，夜色带江白。
<br>　　一水阻佳期，相望空脉脉。那堪岁芳尽，更使春梦积。
<br>　　故国胡尘飞，远山楚云隔。家人想何在，庭草为谁碧。
<br>　　惆怅空伤情，沧浪有馀迹。严陵七里滩，携手同所适。
<br>
<br>卷149_65 「登扬州栖灵寺塔」刘长卿
<br>　　北塔凌空虚，雄观压川泽。亭亭楚云外，千里看不隔。
<br>　　遥对黄金台，浮辉乱相射。盘梯接元气，半壁栖夜魄。
<br>　　稍登诸劫尽，若骋排霄翮。向是沧洲人，已为青云客。
<br>　　雨飞千栱霁，日在万家夕。鸟处高却低，天涯远如迫。
<br>　　江流入空翠，海峤现微碧。向暮期下来，谁堪复行役。
<br>
<br>卷149_66 「湖上遇郑田」刘长卿
<br>　　故人青云器，何意常窘迫。三十犹布衣，怜君头已白。
<br>　　谁言此相见，暂得话畴昔。旧业今已芜，还乡返为客。
<br>　　扁舟伊独往，斗酒君自适。沧洲不可涯，孤帆去无迹。
<br>　　杯中忽复醉，湖上生月魄。湛湛江色寒，濛濛水云夕。
<br>　　风波易迢递，千里如咫尺。回首人已遥，南看楚天隔。
<br>
<br>卷149_67 「雨中登沛县楼，赠表兄郭少府」刘长卿
<br>　　楚泽秋更远，云雷有时作。晚陂带残雨，白水昏漠漠。
<br>　　伫立收烟氛，洗然静寥廓。卷帘高楼上，万里看日落。
<br>　　为客频改弦，辞家尚如昨。故山今不见，此鸟那可托。
<br>　　小邑务常闲，吾兄宦何薄。高标青云器，独立沧江鹤。
<br>　　惠爱原上情，殷勤丘中诺。何当遂良愿，归卧青山郭。
<br>
<br>卷149_68 「灞东晚晴，简同行薛弃、朱训」刘长卿
<br>　　客心豁初霁，霁色暝玄灞。西向看夕阳，曈曈映桑柘。
<br>　　二贤诚逸足，千里陪征驾。古树枳道傍，人烟杜陵下。
<br>　　伊余在羁束，且复随造化。好道当有心，营生苦无暇。
<br>　　高贤幸兹偶，英达穷王霸。迢递客王程，裴回主人夜。
<br>　　一薰知异质，片玉谁齐价。同结丘中缘，尘埃自兹谢。
<br>
<br>卷149_69 「对雨赠济阴马少府考城蒋少府兼献成武五兄南华二兄」刘长卿
<br>　　繁云兼家思，弥望连济北。日暮微雨中，州城带秋色。
<br>　　萧条主人静，落叶飞不息。乡梦寒更频，虫声夜相逼。
<br>　　二贤纵横器，久滞徒劳职。笑语和风骚，雍容事文墨。
<br>　　吾兄即时彦，前路良未测。秋水百丈清，寒松一枝直。
<br>　　此心欲引托，谁为生羽翼。且复顿归鞍，杯中雪胸臆。
<br>
<br>卷149_70 「李侍御河北使回，至东京相访」刘长卿
<br>　　故人南台秀，夙擅中朝美。拥传从北来，飞霜日千里。
<br>　　贫居幸相访，顾我柴门里。却讶绣衣人，仍交布衣士。
<br>　　王程遽尔迫，别恋从此始。浊酒未暇斟，清文颇垂示。
<br>　　回瞻骢马速，但见行尘起。日暮汀洲寒，春风渡流水。
<br>　　草色官道边，桃花御沟里。天涯一鸟夕，惆怅知何已。
<br>
<br>卷149_71 「吴中闻潼关失守，因奉寄淮南萧判官」刘长卿
<br>　　一雁飞吴天，羁人伤暮律。松江风袅袅，波上片帆疾。
<br>　　木落姑苏台，霜收洞庭橘。萧条长洲外，唯见寒山出。
<br>　　胡马嘶秦云，汉兵乱相失。关中因窃据，天下共忧栗。
<br>　　南楚有琼枝，相思怨瑶瑟。一身寄沧洲，万里看白日。
<br>　　赴敌甘负戈，论兵勇投笔。临风但攘臂，择木将委质。
<br>　　不如归远山，云卧饭松栗。
<br>
<br>卷149_72 「哭张员外继（公及夫人相次没于洪州）」刘长卿
<br>　　恸哭钟陵下，东流与别离。二星来不返，双剑没相随。
<br>　　独继先贤传，谁刊有道碑。故园荒岘曲，旅榇寄天涯。
<br>　　白简曾连拜，沧洲每共思。抚孤怜齿稚，叹逝顾身衰。
<br>　　泉壤成终古，云山若在时。秋风邻笛发，寒日寝门悲。
<br>　　世难愁归路，家贫缓葬期。旧宾伤未散，夕临咽常迟。
<br>　　自此辞张邵，何由见戴逵。独闻山吏部，流涕访孤儿。
<br>
<br>卷149_73 「登东海龙兴寺高顶望海，简演公」刘长卿
<br>　　朐山压海口，永望开禅宫。元气远相合，太阳生其中。
<br>　　豁然万里馀，独为百川雄。白波走雷电，黑雾藏鱼龙。
<br>　　变化非一状，晴明分众容。烟开秦帝桥，隐隐横残虹。
<br>　　蓬岛如在眼，羽人那可逢。偶闻真僧言，甚与静者同。
<br>　　幽意颇相惬，赏心殊未穷。花间午时梵，云外春山钟。
<br>　　谁念遽成别，自怜归所从。他时相忆处，惆怅西南峰。
<br>
<br>卷149_74 「奉送从兄罢官之淮南」刘长卿
<br>　　何事浮溟渤，元戎弃莫邪。渔竿吾道在，鸥鸟世情赊。
<br>　　玄发他乡换，沧洲此路遐。溯沿随桂楫，醒醉任松华。
<br>　　离别谁堪道，艰危更可嗟。兵锋摇海内，王命隔天涯。
<br>　　钟漏移长乐，衣冠接永嘉。还当拂氛祲，那复卧云霞。
<br>　　溪路漫冈转，夕阳归鸟斜。万艘江县郭，一树海人家。
<br>　　挥袂看朱绂，扬帆指白沙。春风独回首，愁思极如麻。
<br>
<br>卷149_75 「落第，赠杨侍御兼拜员外仍充安大夫判官赴范阳」刘长卿
<br>　　职副旌旄重，才兼识量通。使车遥肃物，边策远和戎。
<br>　　掷地金声著，从军宝剑雄。官成稽古力，名达济时功。
<br>　　肃穆乌台上，雍容粉署中。含香初待漏，持简旧生风。
<br>　　黠吏偏惊隼，贪夫辄避骢。且知荣已隔，谁谓道仍同。
<br>　　念旧追连茹，谋生任转蓬。泣连三献玉，疮惧再伤弓。
<br>　　恋土函关外，瞻尘灞水东。他时书一札，犹冀问途穷。
<br>
<br>卷149_76 「初贬南巴至鄱阳，题李嘉祐江亭」刘长卿
<br>　　巴峤南行远，长江万里随。不才甘谪去，流水亦何之。
<br>　　地远明君弃，天高酷吏欺。清山独往路，芳草未归时。
<br>　　流落还相见，悲欢话所思。猜嫌伤薏苡，愁暮向江篱。
<br>　　柳色迎高坞，荷衣照下帷。水云初起重，暮鸟远来迟。
<br>　　白首看长剑，沧洲寄钓丝。沙鸥惊小吏，湖月上高枝。
<br>　　稚子能吴语，新文怨楚辞。怜君不得意，川谷自逶迤。
<br>
<br>卷149_77 「自紫阳观至华阳洞，宿侯尊师草堂，简同游李延年」刘长卿
<br>　　石门媚烟景，句曲盘江甸。南向佳气浓，数峰遥隐见。
<br>　　渐临华阳口，云路入葱蒨.七曜悬洞宫，五云抱仙殿。
<br>　　银函竟谁发，金液徒堪荐。千载空桃花，秦人深不见。
<br>　　东溪喜相遇，贞白如会面。青鸟来去闲，红霞朝夕变。
<br>　　一从换仙骨，万里乘飞电。萝月延步虚，松花醉闲宴。
<br>　　幽人即长往，茂宰应交战。明发归琴堂，知君懒为县。 
<br>
<br>　　　　　　　　　　　　　　　　
<br>
<br>卷一百五十
<br>
<br>卷150_1 「奉使新安自桐庐县经严陵钓台宿七里滩下寄使院诸公」刘长卿
<br>　　悠然钓台下，怀古时一望。江水自潺湲，行人独惆怅。
<br>　　新安从此始，桂楫方荡漾。回转百里间，青山千万状。
<br>　　连岸去不断，对岭遥相向。夹岸黛色愁，沈沈绿波上。
<br>　　夕阳留古木，水鸟拂寒浪。月下扣舷声，烟中采菱唱。
<br>　　犹怜负羁束，未暇依清旷。牵役徒自劳，近名非所向。
<br>　　何时故山里，却醉松花酿。回首唯白云，孤舟复谁访。
<br>
<br>卷150_2 「题虎丘寺」刘长卿
<br>　　青林虎丘寺，林际翠微路。仰见山僧来，遥从飞鸟处。
<br>　　兹峰沦宝玉，千载唯丘墓。埋剑人空传，凿山龙已去。
<br>　　扪萝披翳荟，路转夕阳遽。虎啸崖谷寒，猿鸣杉松暮。
<br>　　裴回北楼上，江海穷一顾。日映千里帆，鸦归万家树。
<br>　　暂因惬所适，果得损外虑。庭暗栖闲云，檐香滴甘露。
<br>　　久迷空寂理，多为繁华故。永欲投死生，馀生岂能误。
<br>
<br>卷150_3 「奉饯郑中丞罢浙西节度还京」刘长卿
<br>　　天上移将星，元戎罢龙节。三军含怨慕，横吹声断绝。
<br>　　五马嘶城隅，万人卧车辙。沧洲浮云暮，杳杳去帆发。
<br>　　回首不问家，归心遥向阙。烟波限吴楚，日夕事淮越。
<br>　　吊影失所依，侧身随下列。孤蓬飞不定，长剑光未灭。
<br>　　绿绮为谁弹，绿芳堪自撷。怅然江南春，独此湖上月。
<br>　　千里怀去思，百忧变华发。颂声满江海，今古流不竭。
<br>
<br>卷150_4 「送裴四判官赴河西军试」刘长卿
<br>　　吏道岂易惬，如君谁与俦。逢时将骋骥，临事无全牛。
<br>　　鲍叔幸相知，田苏颇同游。英资挺孤秀，清论含古流。
<br>　　出塞佐持简，辞家拥鸣驺。宪台贵公举，幕府资良筹。
<br>　　武士伫明试，皇华难久留。阳关望天尽，洮水令人愁。
<br>　　万里看一鸟，旷然烟霞收。晚花对古戍，春雪含边州。
<br>　　道路难暂隔，音尘那可求。他时相望处，明月西南楼。
<br>
<br>卷150_5 「旅次丹阳郡，遇康侍御宣慰召募，兼别岑单父」刘长卿
<br>　　客心暮千里，回首烟花繁。楚水渡归梦，春江连故园。
<br>　　羁人怀上国，骄虏窥中原。胡马暂为害，汉臣多负恩。
<br>　　羽书昼夜飞，海内风尘昏。双鬓日已白，孤舟心且论。
<br>　　绣衣从此来，汗马宣王言。忧愤激忠勇，悲欢动黎元。
<br>　　南徐争赴难，发卒如云屯。倚剑看太白，洗兵临海门。
<br>　　故人亦沧洲，少别堪伤魂。积翠下京口，归潮落山根。
<br>　　如何天外帆，又此波上尊。空使忆君处，莺声催泪痕。
<br>
<br>卷150_6 「客舍赠别韦九建赴任河南韦十七造赴任郑县就便觐省」刘长卿
<br>　　与子颇畴昔，常时仰英髦。弟兄尽公器，诗赋凌风骚。
<br>　　顷者游上国，独能光选曹。香名冠二陆，精鉴逢山涛。
<br>　　且副倚门望，莫辞趋府劳。桃花照彩服，草色连青袍。
<br>　　征马临素浐，离人倾浊醪。华山微雨霁，祠上残云高。
<br>　　而我倦栖屑，别君良郁陶。春风亦未已，旅思空滔滔。
<br>　　拙分甘弃置，穷居长蓬蒿。人生未鹍化，物议如鸿毛。
<br>　　迢递两乡别，殷勤一宝刀。清琴有古调，更向何人操。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
