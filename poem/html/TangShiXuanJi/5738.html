<HTML>
<HEAD>
<TITLE>贾岛诗全集 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 贾岛诗全集</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>贾岛诗全集</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5738"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'贾岛诗全集')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[贾岛诗全集]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 贾岛(779～843)，唐代诗人。字浪仙。范阳（今北京附近）人。早年出家为僧,号无本。元和五年(810)冬，至长安，见张籍。次年春，至洛阳，始谒韩愈，以诗深得赏识。后还俗，屡举进士不第。文宗时,因飞谤,贬长江(今四川蓬溪)主簿。曾作《病蝉》诗“以刺公卿”(《唐诗纪事》)。开成五年(840),迁普州司仓参军。武宗会昌三年(843)，在普州去世。贾岛诗在晚唐形成流派，影响颇大。唐代张为《诗人主客图》列为“清奇雅正”升堂七人之一。清代李怀民《中晚唐诗人主客图》则称之为“清奇僻苦主”，并列其“入室”、“及门”弟子多人。晚唐李洞、五代孙晟等人十分尊崇贾岛，甚至对他的画像及诗集焚香礼拜，事之如神（《唐才子传》、《郡斋读书志》）。贾岛著有《长江集》10卷，通行有《四部丛刊》影印明翻宋本。李嘉言《长江集新校》，用《全唐诗》所收贾诗为底本，参校别本及有关总集、选集，附录所撰《贾岛年谱》、《贾岛交友考》以及所辑贾岛诗评等，较为完备。
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷五百七十一
<br>
<br>卷571_1 「古意」贾岛
<br>　　碌碌复碌碌，百年双转毂。志士终夜心，良马白日足。
<br>　　俱为不等闲，谁是知音目。眼中两行泪，曾吊三献玉。
<br>
<br>卷571_2 「望山」贾岛
<br>　　南山三十里，不见逾一旬。冒雨时立望，望之如朋亲。
<br>　　虬龙一掬波，洗荡千万春。日日雨不断，愁杀望山人。
<br>　　天事不可长，劲风来如奔。阴霪一以扫，浩翠写国门。
<br>　　长安百万家，家家张屏新。谁家最好山，我愿为其邻。
<br>
<br>卷571_3 「北岳庙」贾岛
<br>　　天地有五岳，恒岳居其北。岩峦叠万重，诡怪浩难测。
<br>　　人来不敢入，祠宇白日黑。有时起霖雨，一洒天地德。
<br>　　神兮安在哉，永康我王国。
<br>
<br>卷571_4 「朝饥」贾岛
<br>　　市中有樵山，此舍朝无烟。井底有甘泉，釜中乃空然。
<br>　　我要见白日，雪来塞青天。坐闻西床琴，冻折两三弦。
<br>　　饥莫诣他门，古人有拙言。
<br>
<br>卷571_5 「哭卢仝」贾岛
<br>　　贤人无官死，不亲者亦悲。空令古鬼哭，更得新邻比。
<br>　　平生四十年，惟著白布衣。天子未辟召，地府谁来追。
<br>　　长安有交友，托孤遽弃移。冢侧志石短，文字行参差。
<br>　　无钱买松栽，自生蒿草枝。在日赠我文，泪流把读时。
<br>　　从兹加敬重，深藏恐失遗。
<br>
<br>卷571_6 「剑客（一作述剑）」贾岛
<br>　　十年磨一剑，霜刃未曾试。今日把似君，谁为不平事。
<br>
<br>卷571_7 「口号」贾岛
<br>　　中夜忽自起，汲此百尺泉。林木含白露，星斗在青天。
<br>
<br>卷571_8 「寄远」贾岛
<br>　　别肠多郁纡，岂能肥肌肤。始知相结密，不及相结疏。
<br>　　疏别恨应少，密离恨难袪。门前南流水，中有北飞鱼。
<br>　　鱼飞向北海，可以寄远书。不惜寄远书，故人今在无。
<br>　　况此数尺身，阻彼万里途。自非日月光，难以知子躯。
<br>
<br>卷571_9 「斋中」贾岛
<br>　　眈静非谬为，本性实疏索。斋中一就枕，不觉白日落。
<br>　　低扉碍轩辔，寡德谢接诺。丛菊在墙阴，秋穷未开萼。
<br>　　所餐类病马，动影似移岳。欲驻迫逃衰，岂殊辞绠缚。
<br>　　已见饱时雨，应丰蔬与药。
<br>
<br>卷571_10 「感秋」贾岛
<br>　　商气飒已来，岁华又虚掷。朝云藏奇峰，暮雨洒疏滴。
<br>　　几蜩嘿凉叶，数蛩思阴壁。落日空馆中，归心远山碧。
<br>　　昔人多秋感，今人何异昔。四序驰百年，玄发坐成白。
<br>　　喧喧徇声利，扰扰同辙迹。傥无世上怀，去偃松下石。
<br>
<br>卷571_11 「玩月」贾岛
<br>　　寒月破东北，贾生立西南。西南立倚何，立倚青青杉。
<br>　　近月有数星，星名未详谙。但爱杉倚月，我倚杉为三。
<br>　　月乃不上杉，上杉难相参。眙愕子细视，睛瞳桂枝劖。
<br>　　目常有热疾，久视无烦炎。以手扪衣裳，零露已濡沾。
<br>　　久立双足冻，时向股髀淹。立久病足折，兀然黐胶粘。
<br>　　他人应已睡，转喜此景恬。此景亦胡及，而我苦淫耽。
<br>　　无异市井人，见金不知廉。不知此夜中，几人同无厌。
<br>　　待得上顶看，未拟归枕函。强步望寝斋，步步情不堪。
<br>　　步到竹丛西，东望如隔帘。却坐竹丛外，清思刮幽潜。
<br>　　量知爱月人，身愿化为蟾。
<br>
<br>卷571_12 「辞二知己」贾岛
<br>　　一双千岁鹤，立别孤翔鸿。波岛忽已暮，海雨寒濛濛。
<br>　　离人闻美弹，亦与哀弹同。况兹切切弄，绕彼行行躬。
<br>　　云飞北岳碧，火息西山红。何以代远诚，折芳腊雪中。
<br>
<br>卷571_13 「义雀行和朱评事」贾岛
<br>　　玄鸟雄雌俱，春雷惊蛰馀。口衔黄河泥，空即翔天隅。
<br>　　一夕皆莫归，哓哓遗众雏。双雀抱仁义，哺食劳劬劬。
<br>　　雏既逦迤飞，云间声相呼。燕雀虽微类，感愧诚不殊。
<br>　　禽贤难自彰，幸得主人书。
<br>
<br>卷571_14 「宿悬泉驿」贾岛
<br>　　晓行沥水楼，暮到悬泉驿。林月值云遮，山灯照愁寂。
<br>
<br>卷571_15 「辩士」贾岛
<br>　　辩士多毁訾，不闻谈己非。猛虎恣杀暴，未尝啮妻儿。
<br>　　此理天所感，所感当问谁。求食饲雏禽，吐出美言词。
<br>　　善哉君子人，扬光掩瑕玼.
<br>
<br>卷571_16 「不欺」贾岛
<br>　　上不欺星辰，下不欺鬼神。知心两如此，然后何所陈。
<br>　　食鱼味在鲜，食蓼味在辛。掘井须到流，结交须到头。
<br>　　此语诚不谬，敌君三万秋。
<br>
<br>卷571_17 「绝句」贾岛
<br>　　海底有明月，圆于天上轮。得之一寸光，可买千里春。
<br>
<br>卷571_18 「寓兴」贾岛
<br>　　莫居暗室中，开目闭目同。莫趋碧霄路，容飞不容步。
<br>　　暗室未可居，碧霄未可趋。劝君跨仙鹤，日下云为衢。
<br>
<br>卷571_19 「游仙」贾岛
<br>　　借得孤鹤骑，高近金乌飞。掬河洗老貌，照月生光辉。
<br>　　天中鹤路直，天尽鹤一息。归来不骑鹤，身自有羽翼。
<br>　　若人无仙骨，芝朮徒烦食。
<br>
<br>卷571_20 「枕上吟」贾岛
<br>　　夜长忆白日，枕上吟千诗。何当苦寒气，忽被东风吹。
<br>　　冰开鱼龙别，天波殊路岐。
<br>
<br>卷571_21 「双鱼谣（时韩职方书中以孟常州简诗见示）」贾岛
<br>　　天河堕双鲂，飞我庭中央。掌握尺馀雪，劈开肠有璜。
<br>　　见令馋舌短，烹绕邻舍香。一得古诗字，与玉含异藏。
<br>
<br>卷571_22 「易水怀古」贾岛
<br>　　荆卿重虚死，节烈书前史。我叹方寸心，谁论一时事。
<br>　　至今易水桥，寒风兮萧萧。易水流得尽，荆卿名不消。
<br>
<br>卷571_23 「早起」贾岛
<br>　　北客入西京，北雁再离北。秋寝独前兴，天梭星落织。
<br>　　耽玩馀恬爽，顾盼轻痾力。旅途少颜尽，明镜劝仙食。
<br>　　出门路纵横，张家路最直。昨夜梦见书，张家厅上壁。
<br>
<br>卷571_24 「客喜」贾岛
<br>　　客喜非实喜，客悲非实悲。百回信到家，未当身一归。
<br>　　未归长嗟愁，嗟愁填中怀。开口吐愁声，还却入耳来。
<br>　　常恐泪滴多，自损两目辉。鬓边虽有丝，不堪织寒衣。
<br>
<br>卷571_25 「延寿里精舍寓居」贾岛
<br>　　旅托避华馆，荒楼遂愚慵。短庭无繁植，珍果春亦浓。
<br>　　侧庐废扃枢，纤魄时卧逢。耳目乃鄽井，肺肝即岩峰。
<br>　　汲泉饮酌馀，见我闲静容。霜蹊犹舒英，寒蝶断来踪。
<br>　　双履与谁逐，一寻青瘦筇。
<br>
<br>卷571_26 「赠智朗禅师」贾岛
<br>　　上人分明见，玉兔潭底没。上人光惨貌，古来恨峭发。
<br>　　涕辞孔颜庙，笑访禅寂室。步随青山影，坐学白塔骨。
<br>　　解听无弄琴，不礼有身佛。欲问师何之，忽与我相别。
<br>　　率赋赠远言，言惭非子曰。
<br>
<br>卷571_27 「送沈秀才下第东归」贾岛
<br>　　曲言恶者谁，悦耳如弹丝。直言好者谁，刺耳如长锥。
<br>　　沈生才俊秀，心肠无邪欺。君子忌苟合，择交如求师。
<br>　　毁出疾夫口，腾入礼部闱。下第子不耻，遗才人耻之。
<br>　　东归家室远，掉辔时参差。浙云近吴见，汴柳接楚垂。
<br>　　明年春光别，回首不复疑。
<br>
<br>卷571_28 「酬栖上人」贾岛
<br>　　夜久城馆闲，情幽出在山。新月有微辉，朗朗空庭间。
<br>　　处世虽识机，伊余多掩关。松姿度腊见，篱药知春还。
<br>　　静览冰雪词，厚为酬赠颜。东林有踯躅，脱屣期共攀。
<br>
<br>卷571_29 「冬月长安雨中见终南雪」贾岛
<br>　　秋节新已尽，雨疏露山雪。西峰稍觉明，残滴犹未绝。
<br>　　气侵瀑布水，冻著白云穴。今朝灞浐雁，何夕潇湘月。
<br>　　想彼石房人，对雪扉不闭。
<br>
<br>卷571_30 「寄孟协律」贾岛
<br>　　我有吊古泣，不泣向路岐。挥泪洒暮天，滴著桂树枝。
<br>　　别后冬节至，离心北风吹。坐孤雪扉夕，泉落石桥时。
<br>　　不惊猛虎啸，难辱君子词。欲酬空觉老，无以堪远持。
<br>　　岧峣倚角窗，王屋悬清思。
<br>
<br>卷571_31 「和刘涵」贾岛
<br>　　京官始云满，野人依旧闲。闭扉一亩居，中有古风还。
<br>　　市井日已午，幽窗梦南山。乔木覆北斋，有鸟鸣其间。
<br>　　前日远岳僧，来时与开关。新题惊我瘦，窥镜见丑颜。
<br>　　陶情惜清澹，此意复谁攀。
<br>
<br>卷571_32 「明月山怀独孤崇鱼琢」贾岛
<br>　　明月长在目，明月长在心。在心复在目，何得稀去寻。
<br>　　试望明月人，孟夏树蔽岑。想彼叹此怀，乐喧忘幽林。
<br>　　乡本北岳外，悔恨东夷深。愿缩地脉还，岂待天恩临。
<br>　　非不渴隐秀，却嫌他事侵。或云岳楼钟，来绕草堂吟。
<br>　　当从令尹后，再往步柏林。
<br>
<br>卷571_33 「投张太祝」贾岛
<br>　　风骨高更老，向春初阳葩。泠泠月下韵，一一落海涯。
<br>　　有子不敢和，一听千叹嗟。身卧东北泥，魂挂西南霞。
<br>　　手把一枝栗，往轻觉程赊。水天朔方色，暖日嵩根花。
<br>　　达闲幽栖山，遣寻种药家。欲买双琼瑶，惭无一木瓜。
<br>
<br>卷571_34 「咏韩氏二子」贾岛
<br>　　千岩一尺璧，八月十五夕。清露堕桂花，白鸟舞虚碧。
<br>
<br>卷571_35 「送别」贾岛
<br>　　丈夫未得意，行行且低眉。素琴弹复弹，会有知音知。
<br>
<br>卷571_36 「携新文诣张籍韩愈途中成」贾岛
<br>　　袖有新成诗，欲见张韩老。青竹未生翼，一步万里道。
<br>　　仰望青冥天，云雪压我脑。失却终南山，惆怅满怀抱。
<br>　　安得西北风，身愿变蓬草。地只闻此语，突出惊我倒。
<br>
<br>卷571_37 「上谷送客游江湖」贾岛
<br>　　莫叹迢递分，何殊咫尺别。江楼到夜登，还见南台月。
<br>
<br>卷571_38 「重酬姚少府」贾岛
<br>　　隙月斜枕旁，讽咏夏贻什。如今何时节，虫虺亦已蛰。
<br>　　答迟礼涉傲，抱疾思加涩。仆本胡为者，衔肩贡客集。
<br>　　茫然九州内，譬如一锥立。欺暗少此怀，自明曾沥泣。
<br>　　量无趫勇士，诚欲戈矛戢。原阁期跻攀，潭舫偶俱入。
<br>　　深斋竹木合，毕夕风雨急。俸利沐均分，价称烦嘘噏.
<br>　　百篇见删罢，一命嗟未及。沧浪愚将还，知音激所习。
<br>
<br>卷571_39 「投孟郊」贾岛
<br>　　月中有孤芳，天下聆薰风。江南有高唱，海北初来通。
<br>　　容飘清冷馀，自蕴襟抱中。止息乃流溢，推寻却冥濛。
<br>　　我知雪山子，谒彼偈句空。必竟获所实，尔焉遂深衷。
<br>　　录之孤灯前，犹恨百首终。一吟动狂机，万疾辞顽躬。
<br>　　生平面未交，永夕梦辄同。叙诘谁君师，讵言无吾宗。
<br>　　余求履其迹，君曰可但攻。啜波肠易饱，揖险神难从。
<br>　　前岁曾入洛，差池阻从龙。萍家复从赵，云思长萦萦。
<br>　　嵩海每可诣，长途追再穷。原倾肺肠事，尽入焦梧桐。
<br>
<br>卷571_40 「代边将」贾岛
<br>　　持戈簇边日，战罢浮云收。露草泣寒霁，夜泉鸣陇头。
<br>　　三尺握中铁，气冲星斗牛。报国不拘贵，愤将平虏雠。
<br>
<br>卷571_41 「寄刘栖楚」贾岛
<br>　　趋走与偃卧，去就自殊分。当窗一重树，上有万里云。
<br>　　离披不相顾，仿佛类人群。友生去更远，来书绝如焚。
<br>　　蝉吟我为听，我歌蝉岂闻。岁暮傥旋归，晤言桂氛氲。
<br>
<br>卷571_42 「寄丘儒」贾岛
<br>　　地近轻数见，地远重一面。一面如何重，重甚珍宝片。
<br>　　自经失欢笑，几度腾霜霰。此心镇悬悬，天象固回转。
<br>　　长安秋风高，子在东甸县。仪形信寂蔑，风雨岂乖间。
<br>　　凭人报消息，何易凭笔砚。俱不尽我心，终须对君宴。
<br>
<br>卷571_43 「送陈商」贾岛
<br>　　古道长荆棘，新岐路交横。君于荒榛中，寻得古辙行。
<br>　　足踏圣人路，貌端禅士形。我曾接夜谈，似听讲一经。
<br>　　联翩曾数举，昨登高第名。釜底绝烟火，晓行皇帝京。
<br>　　上客远府游，主人须目明。青云别青山，何日复可升。
<br>
<br>卷571_44 「送张校书季霞」贾岛
<br>　　从京去容州，马在船上多。容州几千里，直傍青天涯。
<br>　　掌记试校书，未称高词华。义往不可屈，出家如入家。
<br>　　城市七月初，热与夏未差。饯君到野地，秋凉满山坡。
<br>　　南境异北候，风起无尘沙。秦吟宿楚泽，海酒落桂花。
<br>　　暂醉即还醒，彼土生桂茶。
<br>
<br>卷571_45 「寄友人」贾岛
<br>　　同人半年别，一别寂来音。赖有别时文，相思时一吟。
<br>　　我常倦投迹，君亦知此衿。笔砚且勿弃，苏张曾陆沉。
<br>　　但存舌在口，当冀身遂心。君看明月夜，松桂寒森森。
<br>
<br>卷571_46 「答王参」贾岛
<br>　　寸晷不相待，四时互如竞。客思先觉秋，虫声苦知暝。
<br>　　霜松积旧翠，露月团如镜。诗负属景同，琴孤坐堂听。
<br>　　相期黄菊节，别约红桃径。每把式微篇，临风一长咏。
<br>
<br>卷571_47 「延康吟」贾岛
<br>　　寄居延寿里，为与延康邻。不爱延康里，爱此里中人。
<br>　　人非十年故，人非九族亲。人有不朽语，得之烟山春。
<br>
<br>卷571_48 「戏赠友人」贾岛
<br>　　一日不作诗，心源如废井。笔砚为辘轳，吟咏作縻绠。
<br>　　朝来重汲引，依旧得清冷。书赠同怀人，词中多苦辛。
<br>
<br>卷571_49 「寓兴」贾岛
<br>　　真集道方至，貌殊妒还多。山泉入城池，自然生浑波。
<br>　　今时出古言，在众翻为讹。有琴含正韵，知音者如何。
<br>　　一生足感激，世言忽嵯峨。不得市井味，思响吾岩阿。
<br>　　浮华岂我事，日月徒蹉跎。旷哉颍阳风，千载无其他。
<br>
<br>卷571_50 「怀郑从志」贾岛
<br>　　西风吹阴云，雨雪半夜收。忽忆天涯人，起看斗与牛。
<br>　　故人别二年，我意如百秋。音信两杳杳，谁云昔绸缪。
<br>　　平明一封书，寄向东北舟。翩翩春归鸟，会自为匹俦。
<br>
<br>卷571_51 「易州登龙兴寺楼望郡北高峰」贾岛
<br>　　郡北最高峰，巉岩绝云路。朝来上楼望，稍觉得幽趣。
<br>　　朦胧碧烟里，群岭若相附。何时一登陟，万物皆下顾。
<br>
<br>卷571_52 「送郑山人游江湖」贾岛
<br>　　南游衡岳上，东往天台里。足蹑华顶峰，目观沧海水。
<br>
<br>卷571_53 「就峰公宿」贾岛
<br>　　河出鸟宿后，萤火白露中。上人坐不倚，共我论量空。
<br>　　残月华晻暧，远水响玲珑。尔时无了梦，兹宵方未穷。
<br>
<br>卷571_54 「刘景阳东斋」贾岛
<br>　　松阴连竹影，中有芜苔井。清风此地多，白日空自永。
<br>　　景阳公干孙，诗句得真景。劝我不须归，月出东斋静。
<br>
<br>卷571_55 「对菊」贾岛
<br>　　九日不出门，十日见黄菊。灼灼尚繁英，美人无消息。
<br>
<br>卷571_56 「送集文上人游方」贾岛
<br>　　来从道陵井，双木溪边会。分首芳草时，远意青天外。
<br>　　此游诣几岳，嵩华衡恒泰。
<br>
<br>卷571_57 「题岸上人郡内闲居」贾岛
<br>　　静向方寸求，不居山嶂幽。池开菡萏香，门闭莓苔秋。
<br>　　金玉重四句，秕糠轻九流。炉烟上乔木，钟磬下危楼。
<br>　　手种一株松，贞心与师俦。
<br>
<br>卷571_58 「游子」贾岛
<br>　　游子喜乡远，非吾忆归庐。谁知奔他山，自欲早旋车。
<br>　　朝赏暮已足，图归愿无馀。当期附鹏翼，未偶方踌躇。
<br>
<br>卷571_59 「寄山中王参」贾岛
<br>　　我看岳西云，君看岳北月。长怀燕城南，相送十里别。
<br>　　别来千馀日，日日忆不歇。远寄一纸书，数字论白发。
<br>
<br>卷571_60 「送汲鹏」贾岛
<br>　　淮南卧理后，复逢君姓汲。文采非寻常，志愿期卓立。
<br>　　深江东泛舟，夕阳眺原隰。夏夜言诗会，往往追不及。
<br>
<br>卷571_61 「寄令狐相公（一作赴长江道中）」贾岛
<br>　　策杖驰山驿，逢人问梓州。长江那可到，行客替生愁。 
<br>
<br>　　　　　　　　　　　　　　卷五百七十二
<br>
<br>卷572_1 「哭柏岩和尚」贾岛
<br>　　苔覆石床新，师曾占几春。写留行道影，焚却坐禅身。
<br>　　塔院关松雪，经房锁隙尘。自嫌双泪下，不是解空人。
<br>
<br>卷572_2 「山中道士」贾岛
<br>　　头发梳千下，休粮带瘦容。养雏成大鹤，种子作高松。
<br>　　白石通宵煮，寒泉尽日舂。不曾离隐处，那得世人逢。
<br>
<br>卷572_3 「就可公宿」贾岛
<br>　　十里寻幽寺，寒流数派分。僧同雪夜坐，雁向草堂闻。
<br>　　静语终灯焰，馀生许峤云。由来多抱疾，声不达明君。
<br>
<br>卷572_4 「旅游」贾岛
<br>　　此心非一事，书札若为传。旧国别多日，故人无少年。
<br>　　空巢霜叶落，疏牖水萤穿。留得林僧宿，中宵坐默然。
<br>
<br>卷572_5 「送邹明府游灵武」贾岛
<br>　　曾宰西畿县，三年马不肥。债多平剑与，官满载书归。
<br>　　边雪藏行径，林风透卧衣。灵州听晓角，客馆未开扉。
<br>
<br>卷572_6 「题皇甫荀蓝田厅」贾岛
<br>　　任官经一年，县与玉峰连。竹笼拾山果，瓦瓶担石泉。
<br>　　客归秋雨后，印锁暮钟前。久别丹阳浦，时时梦钓船。
<br>
<br>卷572_7 「赠王将军」贾岛
<br>　　宿卫炉烟近，除书墨未干。马曾金镞中，身有宝刀瘢。
<br>　　父子同时捷，君王画阵看。何当为外帅，白日出长安。
<br>
<br>卷572_8 「下第」贾岛
<br>　　下第只空囊，如何住帝乡。杏园啼百舌，谁醉在花傍。
<br>　　泪落故山远，病来春草长。知音逢岂易，孤棹负三湘。
<br>
<br>卷572_9 「寄贺兰朋吉」贾岛
<br>　　往往东林下，花香似火焚。故园从小别，夜雨近秋闻。
<br>　　野菜连寒水，枯株簇古坟。泛舟同远客，寻寺入幽云。
<br>　　斜日扉多掩，荒田径细分。相思蝉几处，偶坐蝶成群。
<br>　　会宿曾论道，登高省议文。苦吟遥可想，边叶向纷纷。
<br>
<br>卷572_10 「忆吴处士」贾岛
<br>　　半夜长安雨，灯前越客吟。孤舟行一月，万水与千岑。
<br>　　岛屿夏云起，汀洲芳草深。何当折松叶，拂石剡溪阴。
<br>
<br>卷572_11 「哭孟郊」贾岛
<br>　　身死声名在，多应万古传。寡妻无子息，破宅带林泉。
<br>　　冢近登山道，诗随过海船。故人相吊后，斜日下寒天。
<br>
<br>卷572_12 「送崔定」贾岛
<br>　　未知游子意，何不避炎蒸。几日到汉水，新蝉鸣杜陵。
<br>　　秋江待得月，夜语恨无僧。巴峡吟过否，连天十二层。
<br>
<br>卷572_13 「寄白阁默公」贾岛
<br>　　已知归白阁，山远晚晴看。石室人心静，冰潭月影残。
<br>　　微云分片灭，古木落薪干。后夜谁闻磬，西峰绝顶寒。
<br>
<br>卷572_14 「雨后宿刘司马池上」贾岛
<br>　　蓝溪秋漱玉，此地涨清澄。芦苇声兼雨，芰荷香绕灯。
<br>　　岸头秦古道，亭面汉荒陵。静想泉根本，幽崖落几层。
<br>
<br>卷572_15 「送朱可久归越中」贾岛
<br>　　石头城下泊，北固暝钟初。汀鹭潮冲起，船窗月过虚。
<br>　　吴山侵越众，隋柳入唐疏。日欲躬调膳，辟来何府书。
<br>
<br>卷572_16 「送田卓入华山」贾岛
<br>　　幽深足暮蝉，惊觉石床眠。瀑布五千仞，草堂瀑布边。
<br>　　坛松涓滴露，岳月泬寥天。鹤过君须看，上头应有仙。
<br>
<br>卷572_17 「送董正字常州觐省」贾岛
<br>　　相逐一行鸿，何时出碛中。江流翻白浪，木叶落青枫。
<br>　　轻楫浮吴国，繁霜下楚空。春来欢侍阻，正字在东宫。
<br>
<br>卷572_18 「酬姚少府」贾岛
<br>　　梅树与山木，俱应摇落初。柴门掩寒雨，虫响出秋蔬。
<br>　　枯槁彰清镜，孱愚友道书。刊文非不朽，君子自相于。
<br>
<br>卷572_19 「送无可上人」贾岛
<br>　　圭峰霁色新，送此草堂人。麈尾同离寺，蛩鸣暂别亲。
<br>　　独行潭底影，数息树边身。终有烟霞约，天台作近邻。
<br>
<br>卷572_20 「送李骑曹（一作胄）」贾岛
<br>　　归骑双旌远，欢生此别中。萧关分碛路，嘶马背寒鸿。
<br>　　朔色晴天北，河源落日东。贺兰山顶草，时动卷帆风。
<br>
<br>卷572_21 「送乌行中石淙别业」贾岛
<br>　　寒水长绳汲，丁泠数滴翻。草通石淙脉，砚带海潮痕。
<br>　　岳色何曾远，蝉声尚未繁。劳思当此夕，苗稼在西原。
<br>
<br>卷572_22 「送觉兴上人归中条山兼谒河中李司空」贾岛
<br>　　又忆西岩寺，秦原草白时。山寻樵径上，人到雪房迟。
<br>　　暮磬潭泉冻，荒林野烧移。闻师新译偈，说拟对旌麾。
<br>
<br>卷572_23 「寄无可上人」贾岛
<br>　　僻寺多高树，凉天忆重游。磬过沟水尽，月入草堂秋。
<br>　　穴蚁苔痕静，藏蝉柏叶稠。名山思遍往，早晚到嵩丘。
<br>
<br>卷572_24 「南池」贾岛
<br>　　萧条微雨绝，荒岸抱清源。入舫山侵塞，分泉稻接村。
<br>　　秋声依树色，月影在蒲根。淹泊方难遂，他宵关梦魂。
<br>
<br>卷572_25 「寄龙池寺贞空二上人」贾岛
<br>　　受请终南住，俱妨去石桥。林中秋信绝，峰顶夜禅遥。
<br>　　寒草烟藏虎，高松月照雕。霜天期到寺，寺置即前朝。
<br>
<br>卷572_26 「送贞空二上人」贾岛
<br>　　林下中餐后，天涯欲去时。衡阳过有伴，梦泽出应迟。
<br>　　石磬疏寒韵，铜瓶结夜澌。殷勤讶此别，且未定归期。
<br>
<br>卷572_27 「送裴校书」贾岛
<br>　　拜官从秘省，署职在藩维。多故长疏索，高秋远别离。
<br>　　天寒泗上醉，夜静岳阳棋。使府临南海，帆飞到不迟。
<br>
<br>卷572_28 「升道精舍南台对月寄姚合」贾岛
<br>　　月向南台见，秋霖洗涤馀。出逢危叶落，静看众峰疏。
<br>　　冷露常时有，禅窗此夜虚。相思聊怅望，润气遍衣初。
<br>
<br>卷572_29 「即事」贾岛
<br>　　索莫对孤灯，阴云积几层。自嗟怜十上，谁肯待三征。
<br>　　心被通人见，文叨大匠称。悲秋秦塞草，怀古汉家陵。
<br>　　城静高崖树，漏多幽沼冰。过声沙岛鹭，绝行石庵僧。
<br>　　岂谓旧庐在，谁言归未曾。
<br>
<br>卷572_30 「黄子陂上韩吏部」贾岛
<br>　　石楼云一别，二十二三春。相逐升堂者，几为埋骨人。
<br>　　涕流闻度瘴，病起喜还秦。曾是令勤道，非惟恤在迍。
<br>　　疏衣蕉缕细，爽味茗芽新。钟绝滴残雨，萤多无近邻。
<br>　　溪潭承到数，位秩见辞频。若个山招隐，机忘任此身。
<br>
<br>卷572_31 「投李益」贾岛
<br>　　四十归燕字，千年外始吟。已将书北岳，不用比南金。
<br>
<br>卷572_32 「吊孟协律」贾岛
<br>　　才行古人齐，生前品位低。葬时贫卖马，远日哭惟妻。
<br>　　孤冢北邙外，空斋中岳西。集诗应万首，物象遍曾题。
<br>
<br>卷572_33 「送人适越」贾岛
<br>　　高城满夕阳，何事欲沾裳。迁客蓬蒿暮，游人道路长。
<br>　　晴湖胜镜碧，寒柳似金黄。若有相思梦，殷勤载八行。
<br>
<br>卷572_34 「送僧游衡岳」贾岛
<br>　　心知衡岳路，不怕去人稀。船里犹鸣磬，溪头自曝衣。
<br>　　有家从小别，无寺不言归。料得逢寒住，当禅雪满扉。
<br>
<br>卷572_35 「送路」贾岛
<br>　　别我就蓬蒿，日斜飞伯劳。龙门流水急，嵩岳片云高。
<br>　　叹命无知己，梳头落白毛。从军当此去，风起广陵涛。
<br>
<br>卷572_36 「洛阳道中寄弟」贾岛
<br>　　趋走迫流年，惭经此路偏。密云埋二室，积雪度三川。
<br>　　生类梗萍泛，悲无金石坚。翻鸿有归翼，极目仰联翩。
<br>
<br>卷572_37 「登江亭晚望」贾岛
<br>　　浩渺浸云根，烟岚没远村。鸟归沙有迹，帆过浪无痕。
<br>　　望水知柔性，看山欲倦魂。纵情犹未已，回马欲黄昏。
<br>
<br>卷572_38 「送耿处士」贾岛
<br>　　一瓶离别酒，未尽即言行。万水千山路，孤舟几月程。
<br>　　川原秋色静，芦苇晚风鸣。迢递不归客，人传虚隐名。
<br>
<br>卷572_39 「过唐校书书斋」贾岛
<br>　　池满风吹竹，时时得爽神。声齐雏鸟语，画卷老僧真。
<br>　　月出行几步，花开到四邻。江湖心自切，未可挂头巾。
<br>
<br>卷572_40 「送杜秀才东游」贾岛
<br>　　东游谁见待，尽室寄长安。别后叶频落，去程山已寒。
<br>　　大河风色度，旷野烧烟残。匣有青铜镜，时将照鬓看。
<br>
<br>卷572_41 「送天台僧」贾岛
<br>　　远梦归华顶，扁舟背岳阳。寒蔬修净食，夜浪动禅床。
<br>　　雁过孤峰晓，猿啼一树霜。身心无别念，馀习在诗章。
<br>
<br>卷572_42 「怀紫阁隐者」贾岛
<br>　　寂寥思隐者，孤烛坐秋霖。梨栗猿喜熟，云山僧说深。
<br>　　寄书应不到，结伴拟同寻。废寝方终夕，迢迢紫阁心。
<br>
<br>卷572_43 「雨夜同厉玄怀皇甫荀」贾岛
<br>　　桐竹绕庭匝，雨多风更吹。还如旧山夜，卧听瀑泉时。
<br>　　碛雁来期近，秋钟到梦迟。沟西吟苦客，中夕话兼思。
<br>
<br>卷572_44 「秋暮」贾岛
<br>　　北门杨柳叶，不觉已缤纷。值鹤因临水，迎僧忽背云。
<br>　　白须相并出，清泪两行分。默默空朝夕，苦吟谁喜闻。
<br>
<br>卷572_45 「哭胡遇」贾岛
<br>　　夭寿知齐理，何曾免叹嗟。祭回收朔雪，吊后折寒花。
<br>　　野水秋吟断，空山暮影斜。弟兄相识遍，犹得到君家。
<br>
<br>卷572_46 「送丹师归闽中」贾岛
<br>　　波涛路杳然，衰柳落阳蝉。行李经雷电，禅前漱岛泉。
<br>　　归林久别寺，过越未离船。自说从今去，身应老海边。
<br>
<br>卷572_47 「送安南惟鉴法师」贾岛
<br>　　讲经春殿里，花绕御床飞。南海几回渡，旧山临老归。
<br>　　潮摇蛮草落，月湿岛松微。空水既如彼，往来消息稀。
<br>
<br>卷572_48 「题李凝幽居」贾岛
<br>　　闲居少邻并，草径入荒园。鸟宿池边树，僧敲月下门。
<br>　　过桥分野色，移石动云根。暂去还来此，幽期不负言。
<br>
<br>卷572_49 「送韩湘」贾岛
<br>　　挂席从古路，长风起广津。楚城花未发，上苑蝶来新。
<br>　　半没湖波月，初生岛草春。孤霞临石镜，极浦映村神。
<br>　　细响吟干苇，馀馨动远蘋.欲凭将一札，寄与沃洲人。
<br>
<br>卷572_50 「寄董武」贾岛
<br>　　虽同一城里，少省得从容。门掩园林僻，日高巾帻慵。
<br>　　孤鸿来半夜，积雪在诸峰。正忆毗陵客，声声隔水钟。
<br>
<br>卷572_51 「宿赟上人房」贾岛
<br>　　阶前多是竹，闲地拟栽松。朱点草书疏，雪平麻履踪。
<br>　　御沟寒夜雨，宫寺静时钟。此时无他事，来寻不厌重。
<br>
<br>卷572_52 「访李甘原居」贾岛
<br>　　原西居处静，门对曲江开。石缝衔枯草，查根上净苔。
<br>　　翠微泉夜落，紫阁鸟时来。仍忆寻淇岸，同行采蕨回。
<br>
<br>卷572_53 「题山寺井」贾岛
<br>　　沈沈百尺馀，功就岂斯须。汲早僧出定，凿新虫自无。
<br>　　藏源重嶂底，澄翳大空隅。此地如经劫，凉潭会共枯。
<br>
<br>卷572_54 「僻居无可上人相访」贾岛
<br>　　自从居此地，少有事相关。积雨荒邻圃，秋池照远山。
<br>　　砚中枯叶落，枕上断云闲。野客将禅子，依依偏往还。
<br>
<br>卷572_55 「送李馀及第归蜀」贾岛
<br>　　知音伸久屈，觐省去光辉。津渡逢清夜，途程尽翠微。
<br>　　云当绵竹叠，鸟离锦江飞。肯寄书来否，原居出亦稀。
<br>
<br>卷572_56 「荒斋」贾岛
<br>　　草合径微微，终南对掩扉。晚凉疏雨绝，初晓远山稀。
<br>　　落叶无青地，闲身著白衣。朴愚犹本性，不是学忘机。
<br>
<br>卷572_57 「夜喜贺兰三见访」贾岛
<br>　　漏钟仍夜浅，时节欲秋分。泉聒栖松鹤，风除翳月云。
<br>　　踏苔行引兴，枕石卧论文。即此寻常静，来多只是君。
<br>
<br>卷572_58 「题青龙寺镜公房」贾岛
<br>　　一夕曾留宿，终南摇落时。孤灯冈舍掩，残磬雪风吹。
<br>　　树老因寒折，泉深出井迟。疏慵岂有事，多失上方期。
<br>
<br>卷572_59 「送陈判官赴绥德」贾岛
<br>　　将军邀入幕，束带便离家。身暖蕉衣窄，天寒碛日斜。
<br>　　火烧冈断苇，风卷雪平沙。丝竹丰州有，春来只欠花。
<br>
<br>卷572_60 「送唐环归敷水庄」贾岛
<br>　　毛女峰当户，日高头未梳。地侵山影扫，叶带露痕书。
<br>　　松径僧寻药，沙泉鹤见鱼。一川风景好，恨不有吾庐。
<br>
<br>卷572_61 「原东居喜唐温琪频至」贾岛
<br>　　曲江春草生，紫阁雪分明。汲井尝泉味，听钟问寺名。
<br>　　墨研秋日雨，茶试老僧铛。地近劳频访，乌纱出送迎。
<br>
<br>卷572_62 「送敡法师」贾岛
<br>　　度岁不相见，严冬始出关。孤烟寒色树，高雪夕阳山。
<br>　　瀑布寺应到，牡丹房甚闲。南朝遗迹在，此去几时还。
<br>
<br>卷572_63 「寄钱庶子」贾岛
<br>　　曲江春水满，北岸掩柴关。只有僧邻舍，全无物映山。
<br>　　树阴终日扫，药债隔年还。犹记听琴夜，寒灯竹屋间。
<br>
<br>卷572_64 「原上秋居」贾岛
<br>　　关西又落木，心事复如何。岁月辞山久，秋霖入夜多。
<br>　　鸟从井口出，人自洛阳过。倚仗聊闲望，田家未剪禾。
<br>
<br>卷572_65 「夏夜」贾岛
<br>　　原寺偏邻近，开门物景澄。磬通多叶罅，月离片云棱。
<br>　　寄宿山中鸟，相寻海畔僧。唯愁秋色至，乍可在炎蒸。
<br>
<br>卷572_66 「冬夜」贾岛
<br>　　羁旅复经冬，瓢空盎亦空。泪流寒枕上，迹绝旧山中。
<br>　　凌结浮萍水，雪和衰柳风。曙光鸡未报，嘹唳两三鸿。
<br>
<br>卷572_67 「送厉宗上人」贾岛
<br>　　拥策背岷峨，终南雨雪和。漱泉秋鹤至，禅树夜猿过。
<br>　　高顶白云尽，前山黄叶多。曾吟庐岳上，月动九江波。
<br>
<br>卷572_68 「寄李存穆」贾岛
<br>　　闻道船中病，似忧亲弟兄。信来从水路，身去到柴城。
<br>　　久别长须鬓，相思书姓名。忽然消息绝，频梦却还京。
<br>
<br>卷572_69 「赠无怀禅师」贾岛
<br>　　身从劫劫修，果以此生周。禅定石床暖，月移山树秋。
<br>　　捧盂观宿饭，敲磬过清流。不掩玄关路，教人问白头。
<br>
<br>卷572_70 「寄武功姚主簿」贾岛
<br>　　居枕江沱北，情悬渭曲西。数宵曾梦见，几处得书披。
<br>　　驿路穿荒坂，公田带淤泥。静棋功奥妙，闲作韵清凄。
<br>　　锄草留丛药，寻山上石梯。客回河水涨，风起夕阳低。
<br>　　空地苔连井，孤村火隔溪。卷帘黄叶落，锁印子规啼。
<br>　　陇色澄秋月，边声入战鼙。会须过县去，况是屡招携。
<br>
<br>卷572_71 「题刘华书斋」贾岛
<br>　　白石床无尘，青松树有鳞。一莺啼带雨，两树合从春。
<br>　　荒榭苔胶砌，幽丛果堕榛。偶来疏或数，当暑夕胜晨。
<br>　　露滴星河水，巢重草木薪。终南同往意，赵北独游身。
<br>　　渡叶司天漏，惊蛩远地人。机清公干族，也莫卧漳滨。
<br>
<br>卷572_72 「送卢秀才游潞府」贾岛
<br>　　雨馀滋润在，风不起尘沙。边日寡文思，送君吟月华。
<br>　　过山干相府，临水宿僧家。能赋焉长屈，芳春宴杏花。
<br>
<br>卷572_73 「送南康姚明府」贾岛
<br>　　铜章美少年，小邑在南天。版籍多迁客，封疆接洞田。
<br>　　静江鸣野鼓，发缆带村烟。却笑陶元亮，何须忆醉眠。
<br>
<br>卷572_74 「送友人弃官游江左」贾岛
<br>　　羡君休作尉，万事且全身。寰海多虞日，江湖独往人。
<br>　　姓名何处变，鸥鸟几时亲。别后吴中使，应须访子真。
<br>
<br>卷572_75 「雨中怀友人」贾岛
<br>　　对雨思君子，尝茶近竹幽。儒家邻古寺，不到又逢秋。
<br>
<br>卷572_76 「寄远」贾岛
<br>　　家住锦水上，身征辽海边。十书九不到，一到忽经年。
<br>
<br>卷572_77 「南斋」贾岛
<br>　　独自南斋卧，神闲景亦空。有山来枕上，无事到心中。
<br>　　帘卷侵床月，屏遮入座风。望春春未至，应在海门东。
<br>
<br>卷572_78 「早春题友人湖上新居二首（一作项斯诗）」贾岛
<br>　　近得云中路，门长侵早开。到时犹有雪，行处已无苔。
<br>　　劝酒客初醉，留茶僧未来。每逢晴暖日，惟见乞花栽。
<br>　　门不当官道，行人到亦稀。故从餐后出，多是夜深归。
<br>　　开箧收诗卷，扫床移卧衣。几时同买宅，相送有柴扉。
<br>
<br>卷572_79 「送雍陶入蜀」贾岛
<br>　　江山事若谙，那肯滞云南。草色分危磴，杉阴近古潭。
<br>　　日斜褒谷鸟，夏浅巂州蚕。吾自疑双鬓，相逢更不堪。
<br>
<br>卷572_80 「张郎中过原东居」贾岛
<br>　　年长惟添懒，经旬止掩关。高人餐药后，下马此林间。
<br>　　对坐天将暮，同来客亦闲。几时能重至，水味似深山。
<br>
<br>卷572_81 「答王建秘书」贾岛
<br>　　人皆闻蟋蟀，我独恨蹉跎。白发无心镊，青山去意多。
<br>　　信来漳浦岸，期负洞庭波。时扫高槐影，朝回或恐过。
<br>
<br>卷572_82 「送李馀往湖南」贾岛
<br>　　昔去候温凉，秋山满楚乡。今来从辟命，春物遍涔阳。
<br>　　岳石挂海雪，野枫堆渚樯。若寻吾祖宅，寂寞在潇湘。
<br>
<br>卷572_83 「偶作」贾岛
<br>　　野步随吾意，那知是与非。稔年时雨足，闰月暮蝉稀。
<br>　　独树依冈老，遥峰出草微。园林自有主，宿鸟且同归。
<br>
<br>卷572_84 「过雍秀才居」贾岛
<br>　　夏木鸟巢边，终南岭色鲜。就凉安坐石，煮茗汲邻泉。
<br>　　钟远清霄半，蜩稀暑雨前。幽斋如葺罢，约我一来眠。
<br>
<br>卷572_85 「寄顾非熊」贾岛
<br>　　知君归有处，山水亦难齐。犹去潇湘远，不闻猿狖啼。
<br>　　穴通茆岭下，潮满石头西。独立生遥思，秋原日渐低。
<br>
<br>卷572_86 「送神邈法师」贾岛
<br>　　柳絮落濛濛，西州道路中。相逢春忽尽，独去讲初终。
<br>　　行疾遥山雨，眠迟后夜风。绕房三两树，回日叶应红。
<br>
<br>卷572_87 「送慈恩寺霄韵法师谒太原李司空」贾岛
<br>　　何故谒司空，云山知几重。碛遥来雁尽，雪急去僧逢。
<br>　　清磬先寒角，禅灯彻晓烽。旧房闲片石，倚著最高松。
<br>
<br>卷572_88 「送知兴上人」贾岛
<br>　　久住巴兴寺，如今始拂衣。欲临秋水别，不向故园归。
<br>　　锡挂天涯树，房开岳顶扉。下看千里晓，霜海日生微。
<br>
<br>卷572_89 「送惠雅法师归玉泉」贾岛
<br>　　只到潇湘水，洞庭湖未游。饮泉看月别，下峡听猿愁。
<br>　　讲不停雷雨，吟当近海流。降霜归楚夕，星冷玉泉秋。
<br>
<br>卷572_90 「忆江上吴处士」贾岛
<br>　　闽国扬帆去，蟾蜍亏复团。秋风生渭水，落叶满长安。
<br>　　此地聚会夕，当时雷雨寒。兰桡殊未返，消息海云端。
<br>
<br>卷572_91 「题张博士新居」贾岛
<br>　　青枫何不种，林在洞庭村。应为三湘远，难移万里根。
<br>　　斗牛初过伏，菡萏欲香门。旧即湖山隐，新庐葺此原。
<br>
<br>卷572_92 「石门陂留辞从叔谟」贾岛
<br>　　幽鸟飞不远，此行千里间。寒冲陂水雾，醉下菊花山。
<br>　　有耻长为客，无成又入关。何时临涧柳，吾党共来攀。
<br>
<br>卷572_93 「送朱兵曹回越」贾岛
<br>　　星彩练中见，澄江岂有泥。潮生垂钓罢，楚尽去樯西。
<br>　　碛鸟辞沙至，山鼯隔水啼。会稽半侵海，涛白禹祠溪。
<br>
<br>卷572_94 「怀博陵故人」贾岛
<br>　　孤城易水头，不忘旧交游。雪压围棋石，风吹饮酒楼。
<br>　　路遥千万里，人别十三秋。吟苦相思处，天寒水急流。
<br>
<br>卷572_95 「夕思」贾岛
<br>　　秋宵已难曙，漏向二更分。我忆山水坐，虫当寂寞闻。
<br>　　洞庭风落木，天姥月离云。会自东浮去，将何欲致君。
<br>
<br>卷572_96 「寄河中杨少尹」贾岛
<br>　　非惟咎曩时，投刺诣门迟。怅望三秋后，参差万里期。
<br>　　禹留疏凿迹，舜在寂寥祠。此到杳难共，回风逐所思。
<br>
<br>卷572_97 「孟融逸人」贾岛
<br>　　孟君临水居，不食水中鱼。衣褐唯粗帛，筐箱只素书。
<br>　　树林幽鸟恋，世界此心疏。拟棹孤舟去，何峰又结庐。
<br>
<br>卷572_98 「晚晴见终南诸峰」贾岛
<br>　　秦分积多峰，连巴势不穷。半旬藏雨里，此日到窗中。
<br>　　圆魄将升兔，高空欲叫鸿。故山思不见，碣石泬寥东。
<br>
<br>卷572_99 「宿池上」贾岛
<br>　　泉来从绝壑，亭敞在中流。竹密无空岸，松长可绊舟。
<br>　　蟪蛄潭上夜，河汉岛前秋。异夕期深涨，携琴却此游。
<br>
<br>卷572_100 「喜姚郎中自杭州回」贾岛
<br>　　路多枫树林，累日泊清阴。来去泛流水，翛然适此心。
<br>　　一披江上作，三起月中吟。东省期司谏，云门悔不寻。
<br>
<br>卷572_101 「送郑长史之岭南（一本题作送郑史）」贾岛
<br>　　云林颇重叠，岑渚复幽奇。汨水斜阳岸，骚人正则祠。
<br>　　苍梧多蟋蟀，白露湿江蓠。擢第荣南去，晨昏近九疑。
<br>
<br>卷572_102 「送李溟谒宥州李权使君」贾岛
<br>　　英雄典宥州，迢递苦吟游。风宿骊山下，月斜灞水流。
<br>　　去时初落叶，回日定非秋。太守携才子，看鹏百尺楼。
<br>
<br>卷572_103 「永福湖和杨郑州」贾岛
<br>　　积水还平岸，春来引郑溪。旧渠通郭下，新堰绝湖西。
<br>　　嵩少分明对，潇湘阔狭齐。客游随庶子，孤屿草萋萋。
<br>
<br>卷572_104 「题长江」贾岛
<br>　　言心俱好静，廨署落晖空。归吏封宵钥，行蛇入古桐。
<br>　　长江频雨后，明月众星中。若任迁人去，西溪与剡通。
<br>
<br>卷572_105 「泥阳馆」贾岛
<br>　　客愁何并起，暮送故人回。废馆秋萤出，空城寒雨来。
<br>　　夕阳飘白露，树影扫青苔。独坐离容惨，孤灯照不开。
<br>
<br>卷572_106 「送徐员外赴河中」贾岛
<br>　　原野正萧瑟，中间分散情。吏从甘扈罢，诏许朔方行。
<br>　　边日沉残角，河关截夜城。云居闲独往，长老出房迎。
<br>
<br>卷572_107 「送贺兰上人」贾岛
<br>　　野僧来别我，略坐傍泉沙。远道擎空钵，深山蹋落花。
<br>　　无师禅自解，有格句堪夸。此去非缘事，孤云不定家。 
<br>
<br>　　　　　　　　　　　　　　卷五百七十三
<br>
<br>卷573_1 「送令狐绹相公」贾岛
<br>　　梁园趋戟节，海草几枯春。风水难遭便，差池未振鳞。
<br>　　姓名犹语及，门馆阻何因。苦拟修文卷，重擎献匠人。
<br>　　吟看青岛处，朝退赤墀晨。根爱杉栽活，枝怜雪霰新。
<br>　　缀篇嗟调逸，不和揣才贫。早晚还霖雨，滂沱洗月轮。
<br>　　揠苗方灭裂，成器待陶钧。困坂思回顾，迷邦辄问津。
<br>　　数行望外札，绝句握中珍。是日荣游汴，当时怯往陈。
<br>　　鸿舂乖汉爵，桢病卧漳滨。岳整五千仞，云惟一片身。
<br>　　故山离未死，秋水宿经旬。下第能无恧，高科恐有神。
<br>　　罢耕田料废，省钓岸应榛。慷慨知音在，谁能泪堕巾。
<br>
<br>卷573_2 「寄沧州李尚书」贾岛
<br>　　沧溟深绝阔，西岸郭东门。戈者罗夷鸟，桴人思峤猿。
<br>　　威棱高腊冽，煦育极春温。陂淀封疆内，蒹葭壁垒根。
<br>　　摇鞞边地脉，愁箭虎狼魂。水县卖纱市，盐田煮海村。
<br>　　枝条分御叶，家世食唐恩。武可纵横讲，功从战伐论。
<br>　　天涯生月片，屿顶涌泉源。非是泥池物，方因雷雨尊。
<br>　　沉谋藏未露，邻境帖无喧。青冢骄回鹘，萧关陷叶蕃。
<br>　　何时霖岁旱，早晚雪邦冤。迢递瞻旌纛，浮阳寄咏言。
<br>
<br>卷573_3 「逢旧识」贾岛
<br>　　几岁阻干戈，今朝劝酒歌。羡君无白发，走马过黄河。
<br>　　旧宅兵烧尽，新宫日奏多。妖星还有角，数尺铁重磨。
<br>
<br>卷573_4 「崇圣寺斌公房」贾岛
<br>　　近来惟一食，树下掩禅扉。落日寒山磬，多年坏衲衣。
<br>　　白须长更剃，青霭远还归。仍说游南岳，经行是息机。
<br>
<br>卷573_5 「送李傅侍郎剑南行营」贾岛
<br>　　走马从边事，新恩受外台。勇看双节出，期破八蛮回。
<br>　　许国家无恋，盘江栈不摧。移军刁斗逐，报捷剑门开。
<br>　　角咽猕猴叫，鼙干霹雳来。去年新甸邑，犹滞佐时才。
<br>
<br>卷573_6 「别徐明府」贾岛
<br>　　抱琴非本意，生事偶相萦。口尚袁安节，身无子贱名。
<br>　　地寒春雪盛，山浅夕风轻。百战馀荒野，千夫渐耦耕。
<br>　　一杯宜独夜，孤客恋交情。明日疲骖去，萧条过古城。
<br>
<br>卷573_7 「岐下送友人归襄阳」贾岛
<br>　　蹉跎随泛梗，羁旅到西州。举翮笼中鸟，知心海上鸥。
<br>　　山光分首暮，草色向家秋。若更登高岘，看碑定泪流。
<br>
<br>卷573_8 「送友人游蜀」贾岛
<br>　　万岑深积翠，路向此中难。欲暮多羁思，因高莫远看。
<br>　　卓家人寂寞，扬子业凋残。唯有岷江水，悠悠带月寒。
<br>
<br>卷573_9 「送郑少府」贾岛
<br>　　江岸一相见，空令惜此分。夕阳行带月，酌水少留君。
<br>　　野地初烧草，荒山过雪云。明年还调集，蝉可在家闻。
<br>
<br>卷573_10 「子规（一作项斯诗）」贾岛
<br>　　游魂自相叫，宁复记前身。飞过邻家月，声连野路春。
<br>　　梦边催晓急，愁处送风频。自有沾花血，相和雨滴新。
<br>
<br>卷573_11 「送僧归天台」贾岛
<br>　　辞秦经越过，归寺海西峰。石涧双流水，山门九里松。
<br>　　曾闻清禁漏，却听赤城钟。妙宇研磨讲，应齐智者踪。
<br>
<br>卷573_12 「让纠曹上乐使君」贾岛
<br>　　战战复兢兢，犹如履薄冰。虽然叨一掾，还似说三乘。
<br>　　瓶汲南溪水，书来北岳僧。戆愚兼抱疾，权纪不相应。
<br>
<br>卷573_13 「赠友人」贾岛
<br>　　五字诗成卷，清新韵具偕。不同狂客醉，自伴律僧斋。
<br>　　春别和花树，秋辞带月淮。却归登第日，名近榜头排。
<br>
<br>卷573_14 「送雍陶及第归成都宁亲」贾岛
<br>　　不唯诗著籍，兼又赋知名。议论于题称，春秋对问精。
<br>　　半应阴骘与，全赖有司平。归去峰峦众，别来松桂生。
<br>　　涨江流水品，当道白云坑。勿以攻文捷，而将学剑轻。
<br>　　制衣新濯锦，开酝旧烧罂。同日升科士，谁同膝下荣。
<br>
<br>卷573_15 「谢令狐绹相公赐衣九事」贾岛
<br>　　长江飞鸟外，主簿跨驴归。逐客寒前夜，元戎予厚衣。
<br>　　雪来松更绿，霜降月弥辉。即日调殷鼎，朝分是与非。
<br>
<br>卷573_16 「送金州鉴周上人」贾岛
<br>　　地必寻天目，溪仍住若耶。帆随风便发，月不要云遮。
<br>　　极浦浮霜雁，回潮落海查。峨嵋省春上，立雪指流沙。
<br>
<br>卷573_17 「送谭远上人」贾岛
<br>　　下视白云时，山房盖树皮。垂枝松落子，侧顶鹤听棋。
<br>　　清净从沙劫，中终未日欹。金光明本行，同侍出峨嵋。
<br>
<br>卷573_18 「新年」贾岛
<br>　　嗟以龙钟身，如何岁复新。石门思隐久，铜镜强窥频。
<br>　　花发新移树，心知故国春。谁能平此恨，岂是北宗人。
<br>
<br>卷573_19 「送僧」贾岛
<br>　　出家从丱岁，解论造玄门。不惜挥谈柄，谁能听至言。
<br>　　中时山果熟，后夏竹阴繁。此去逢何日，峨嵋晓复昏。
<br>
<br>卷573_20 「送姚杭州」贾岛
<br>　　白云峰下城，日夕白云生。人老江波钓，田侵海树耕。
<br>　　吴山钟入越，莲叶吹摇旌。诗异石门思，涛来向越迎。
<br>
<br>卷573_21 「夜集田卿宅」贾岛
<br>　　朗咏高斋下，如将古调弹。翻鸿向桂水，来雪渡桑干。
<br>　　滴滴玉漏曙，翛翛竹籁残。曩年曾宿此，亦值五陵寒。
<br>
<br>卷573_22 「寄山友长孙栖峤」贾岛
<br>　　此时气萧飒，琴院可应关。鹤似君无事，风吹雨遍山。
<br>　　松生青石上，泉落白云间。有径连高顶，心期相与还。
<br>
<br>卷573_23 「酬厉玄」贾岛
<br>　　我来从北鄙，子省涉西陵。白发初相识，秋山拟共登。
<br>　　邻居帝城雨，会宿御沟冰。未报见贻作，耿然中夜兴。
<br>
<br>卷573_24 「送刘式洛中觐省」贾岛
<br>　　晴峰三十六，侍立上春台。同宿别离恨，共看星月回。
<br>　　野莺临苑语，河棹历江来。便寄相思札，缄封花下开。
<br>
<br>卷573_25 「送空公往金州」贾岛
<br>　　七百里山水，手中楖栗粗。松生师坐石，潭涤祖传盂。
<br>　　长拟老岳峤，又闻思海湖。惠能同俗姓，不是岭南卢。
<br>
<br>卷573_26 「赠绍明上人」贾岛
<br>　　未住青云室，中秋独往年。上方嵩若寺，下视雨和烟。
<br>　　祖岂无言去，心因断臂传。不知能已后，更有几灯然。
<br>
<br>卷573_27 「赠弘泉上人」贾岛
<br>　　洗足下蓝岭，古师精进同。心知溪卉长，居此玉林空。
<br>　　西殿宵灯磬，东林曙雨风。旧峰邻太白，石座雨苔濛。
<br>
<br>卷573_28 「送宣皎上人游太白」贾岛
<br>　　剃发鬓无雪，去年三十三。山过春草寺，磬度落花潭。
<br>　　得句才邻约，论宗意在南。峰灵疑懒下，苍翠太虚参。
<br>
<br>卷573_29 「病起」贾岛
<br>　　高丘归未得，空自责迟回。身事岂能遂，兰花又已开。
<br>　　病令新作少，雨阻故人来。灯下南华卷，袪愁当酒杯。
<br>
<br>卷573_30 「送殷侍御赴同州」贾岛
<br>　　冯翊蒲西郡，沙冈拥地形。中条全离岳，清渭半和泾。
<br>　　夜暮眠明月，秋深至洞庭。犹来交辟士，事别偃林扃。
<br>
<br>卷573_31 「送沈鹤」贾岛
<br>　　家楚婿于秦，携妻云养亲。陆行千里外，风卷一帆新。
<br>　　夜泊疏山雨，秋吟捣药轮。芜城登眺作，才动广陵人。
<br>
<br>卷573_32 「秋夜仰怀钱孟二公琴客会」贾岛
<br>　　月色四时好，秋光君子知。南山昨夜雨，为我写清规。
<br>　　独鹤耸寒骨，高杉韵细飔.仙家缥缈弄，仿佛此中期。
<br>
<br>卷573_33 「赠李金州」贾岛
<br>　　绮里祠前后，山程践白云。溯流随大旆，登岸见全军。
<br>　　晓角吹人梦，秋风卷雁群。雾开方露日，汉水底沙分。
<br>
<br>卷573_34 「酬姚合校书」贾岛
<br>　　因贫行远道，得见旧交游。美酒易倾尽，好诗难卒酬。
<br>　　公堂朝共到，私第夜相留。不觉入关晚，别来林木秋。
<br>
<br>卷573_35 「送独孤马二秀才居明月山读书」贾岛
<br>　　濯志俱高洁，儒科慕冉颜。家辞临水郡，雨到读书山。
<br>　　栖鸟棕花上，声钟砾阁间。寂寥窗户外，时见一舟还。
<br>
<br>卷573_36 「病蝉」贾岛
<br>　　病蝉飞不得，向我掌中行。拆翼犹能薄，酸吟尚极清。
<br>　　露华凝在腹，尘点误侵睛。黄雀并鸢鸟，俱怀害尔情。
<br>
<br>卷573_37 「青门里作」贾岛
<br>　　燕存鸿已过，海内几人愁。欲问南宗理，将归北岳修。
<br>　　若无攀桂分，只是卧云休。泉树一为别，依稀三十秋。
<br>
<br>卷573_38 「卢秀才南台」贾岛
<br>　　居在青门里，台当千万岑。下因冈助势，上有树交阴。
<br>　　陵远根才近，空长畔可寻。新晴登啸处，惊起宿枝禽。
<br>
<br>卷573_39 「寄李輈侍郎」贾岛
<br>　　终过盟津书，分明梦不虚。人从清渭别，地隔太行馀。
<br>　　宾幕谁嫌静，公门但晏如。櫑鞞干霹雳，斜汉湿蟾蜍。
<br>　　追琢垂今后，敦庞得古初。井台怜操筑，漳岸想丕疏。
<br>　　亦翼铿珉珮，终当直石渠。此身多抱疾，幽里近营居。
<br>　　忆漱苏门涧，经浮楚泽潴。松栽侵古影，荤断尚芹菹。
<br>　　语嘿曾延接，心源离滓淤。谁言姓琴氏，独跨角生鱼。
<br>
<br>卷573_40 「寄令狐绹相公」贾岛
<br>　　驴骏胜羸马，东川路匪赊。一缄论贾谊，三蜀寄严家。
<br>　　澄彻霜江水，分明露石沙。话言声及政，栈阁谷离斜。
<br>　　自著衣偏暖，谁忧雪六花。裹裳留阔襆，防患与通茶。
<br>　　山馆中宵起，星河残月华。双僮前日雇，数口向天涯。
<br>　　良乐知骐骥，张雷验镆铘。谦光贤将相，别纸圣龙蛇。
<br>　　岂有斯言玷，应无白璧瑕。不妨圆魄里，人亦指虾蟆。
<br>
<br>卷573_41 「再投李益常侍」贾岛
<br>　　何处初投刺，当时赴尹京。淹留花柳变，然诺肺肠倾。
<br>　　避暑蝉移树，高眠雁过城。人家嵩岳色，公府洛河声。
<br>　　联句逢秋尽，尝茶见月生。新衣裁白苎，思从曲江行。
<br>
<br>卷573_42 「积雪」贾岛
<br>　　昔属时霖滞，今逢腊雪多。南猜飘桂渚，北讶雨交河。
<br>　　尽灭平芜色，弥重古木柯。空中离白气，岛外下沧波。
<br>　　隐者迷樵道，朝人冷玉珂。夕繁仍昼密，漏间复钟和。
<br>　　想积高嵩顶，新秋皎月过。
<br>
<br>卷573_43 「过杨道士居」贾岛
<br>　　先生修道处，茆屋远嚣氛。叩齿坐明月，支颐望白云。
<br>　　精神含药色，衣服带霞纹。无话瀛洲路，多年别少君。
<br>
<br>卷573_44 「赠僧」贾岛
<br>　　乱山秋木穴，里有灵蛇藏。铁锡挂临海，石楼闻异香。
<br>　　出尘头未白，入定衲凝霜。莫话五湖事，令人心欲狂。
<br>
<br>卷573_45 「送友人游塞」贾岛
<br>　　飘蓬多塞下，君见益潸然。迥碛沙衔日，长河水接天。
<br>　　夜泉行客火，晓戍向京烟。少结相思恨，佳期芳草前。
<br>
<br>卷573_46 「思游边友人」贾岛
<br>　　凝愁对孤烛，昨日饮离杯。叶下故人去，天中新雁来。
<br>　　连沙秋草薄，带雪暮山开。苑北红尘道，何时见远回。
<br>
<br>卷573_47 「秋暮寄友人」贾岛
<br>　　寥落关河暮，霜风树叶低。远天垂地外，寒日下峰西。
<br>　　有志烟霞切，无家岁月迷。清宵话白阁，已负十年栖。
<br>
<br>卷573_48 「寄令狐绹相公」贾岛
<br>　　官高频敕授，老免把犁锄。一主长江印，三封东省书。
<br>　　不无濠上思，唯食圃中蔬。梦幻将泡影，浮生事只如。
<br>
<br>卷573_49 「和孟逸人林下道情」贾岛
<br>　　四气相陶铸，中庸道岂销。夏云生此日，春色尽今朝。
<br>　　陋巷贫无闷，毗耶疾未调。已栽天末柏，合抱岂非遥。
<br>
<br>卷573_50 「宿姚少府北斋」贾岛
<br>　　石溪同夜泛，复此北斋期。鸟绝吏归后，蛩鸣客卧时。
<br>　　锁城凉雨细，开印曙钟迟。忆此漳川岸，如今是别离。
<br>
<br>卷573_51 「雪晴晚望」贾岛
<br>　　倚杖望晴雪，溪云几万重。樵人归白屋，寒日下危峰。
<br>　　野火烧冈草，断烟生石松。却回山寺路，闻打暮天钟。
<br>
<br>卷573_52 「送崔峤游潇湘」贾岛
<br>　　功烈尚书孙，琢磨风雅言。渡河山凿处，陟岘汉滩喧。
<br>　　梦想吟天目，宵同话石门。枫林叶欲下，极浦月清暾。
<br>
<br>卷573_53 「寄朱锡珪」贾岛
<br>　　远泊与谁同，来从古木中。长江人钓月，旷野火烧风。
<br>　　梦泽吞楚大，闽山厄海丛。此时樯底水，涛起屈原通。
<br>
<br>卷573_54 「马戴居华山因寄」贾岛
<br>　　玉女洗头盆，孤高不可言。瀑流莲岳顶，河注华山根。
<br>　　绝雀林藏鹘，无人境有猿。秋蟾才过雨，石上古松门。
<br>
<br>卷573_55 「寄胡遇」贾岛
<br>　　一自残春别，经炎复到凉。萤从枯树出，蛩入破阶藏。
<br>　　落叶书胜纸，闲砧坐当床。东门因送客，相访也何妨。
<br>
<br>卷573_56 「送李戎扶侍往寿安」贾岛
<br>　　二千馀里路，一半是波涛。未晓著衣起，出城逢日高。
<br>　　关山多寇盗，扶侍带弓刀。临别不挥泪，谁知心郁陶。
<br>
<br>卷573_57 「送孙逸人」贾岛
<br>　　衣屡犹同俗，妻儿亦宛然。不餐能累月，无病已多年。
<br>　　是药皆谙性，令人渐信仙。杖头书数卷，荷入翠微烟。
<br>
<br>卷573_58 「寄华山僧」贾岛
<br>　　遥知白石室，松柏隐朦胧。月落看心次，云生闭目中。
<br>　　五更钟隔岳，万尺水悬空。苔藓嵌岩所，依稀有径通。
<br>
<br>卷573_59 「送李登少府」贾岛
<br>　　伊阳耽酒尉，朗咏醉醒新。应见嵩山里，明年踯躅春。
<br>　　一千寻树直，三十六峰邻。流水潺潺处，坚贞玉涧珉。
<br>
<br>卷573_60 「易州过郝逸人居」贾岛
<br>　　每逢词翰客，邀我共寻君。果见闲居赋，未曾流俗闻。
<br>　　也知邻市井，宛似出嚣氛。却笑巢由辈，何须隐白云。
<br>
<br>卷573_61 「酬鄠县李廓少府见寄」贾岛
<br>　　稍怜公事退，复遇夕阳时。北朔霜凝竹，南山水入篱。
<br>　　吟怀沧海侣，空问白云师。恨不相从去，心惟野鹤知。
<br>
<br>卷573_62 「净业寺与前鄠县李廓少府同宿」贾岛
<br>　　来从城上峰，京寺暮相逢。往往语复默，微微雨洒松。
<br>　　家贫初罢吏，年长畏闻蛩。前日犹拘束，披衣起晓钟。
<br>
<br>卷573_63 「送南卓归京」贾岛
<br>　　残春别镜陂，罢郡未霜髭。行李逢炎暑，山泉满路岐。
<br>　　云藏巢鹤树，风触啭莺枝。三省同虚位，双旌带去思。
<br>　　入城宵梦后，待漏月沉时。长策并忠告，从容写玉墀。
<br>
<br>卷573_64 「卧疾走笔酬韩愈书问」贾岛
<br>　　一卧三四旬，数书惟独君。愿为出海月，不作归山云。
<br>　　身上衣频寄，瓯中物亦分。欲知强健否，病鹤未离群。
<br>
<br>卷573_65 「长孙霞李溟自紫阁白阁二峰见访」贾岛
<br>　　寂寞吾庐贫，同来二阁人。所论唯野事，招作住云邻。
<br>　　古寺期秋宿，平林散早春。漱流今已矣，巢许岂尧臣。
<br>
<br>卷573_66 「送惟一游清凉寺」贾岛
<br>　　去有巡台侣，荒溪众树分。瓶残秦地水，锡入晋山云。
<br>　　秋月离喧见，寒泉出定闻。人间临欲别，旬日雨纷纷。
<br>
<br>卷573_67 「郑尚书新开涪江二首」贾岛
<br>　　岸凿青山破，江开白浪寒。日沉源出海，春至草生滩。
<br>　　梓匠防波溢，蓬仙畏水干。从今疏决后，任雨滞峰峦。
<br>　　不侵南亩务，已拔北江流。涪水方移岸，浔阳有到舟。
<br>　　潭澄初捣药，波动乍垂钩。山可疏三里，从知历亿秋。
<br>
<br>卷573_68 「寄乔侍郎」贾岛
<br>　　大宁犹未到，曾渡北浮桥。晓出爬船寺，手擎紫栗条。
<br>　　差池不相见，怅望至今朝。近日营家计，绳悬一小瓢。
<br>
<br>卷573_69 「送去华法师」贾岛
<br>　　在越居何寺，东南水路归。秋江洗一钵，寒日晒三衣。
<br>　　默听鸿声尽，行看叶影飞。囊中无宝货，船户夜扃稀。
<br>
<br>卷573_70 「送蔡京」贾岛
<br>　　跃蹄归鲁日，带漏别秦星。易折芳条桂，难穷邃义经。
<br>　　登封多泰岳，巡狩遍沧溟。家在何林下，梁山翠满庭。
<br>
<br>卷573_71 「慈恩寺上座院」贾岛
<br>　　未委衡山色，何如对塔峰。曩宵曾宿此，今夕值秋浓。
<br>　　羽族栖烟竹，寒流带月钟。井甘源起异，泉涌渍苔封。
<br>
<br>卷573_72 「题朱庆馀所居」贾岛
<br>　　天寒吟竟晓，古屋瓦生松。寄信船一只，隔乡山万重。
<br>　　树来沙岸鸟，窗度雪楼钟。每忆江中屿，更看城上峰。
<br>
<br>卷573_73 「送黄知新归安南」贾岛
<br>　　池亭沉饮遍，非独曲江花。地远路穿海，春归冬到家。
<br>　　火山难下雪，瘴土不生茶。知决移来计，相逢期尚赊。
<br>
<br>卷573_74 「赠胡禅归」贾岛
<br>　　自是根机钝，非关夏腊深。秋来江上寺，夜坐岭南心。
<br>　　井凿山含月，风吹磬出林。祖师携只履，去路杳难寻。
<br>
<br>卷573_75 「元日女道士受箓」贾岛
<br>　　元日更新夜，斋身称净衣。数星连斗出，万里断云飞。
<br>　　霜下磬声在，月高坛影微。立听师语了，左肘系符归。
<br>
<br>卷573_76 「重与彭兵曹」贾岛
<br>　　故人在城里，休寄海边书。渐去老不远，别来情岂疏。
<br>　　砚冰催腊日，山雀到贫居。每有平戎计，官家别敕除。
<br>
<br>卷573_77 「赠庄上人」贾岛
<br>　　不语焚香坐，心知道已成。流年衰此世，定力见他生。
<br>　　暮雪馀春冷，寒灯续昼明。寻常五侯至，敢望下阶迎。
<br>
<br>卷573_78 「落第东归逢僧伯阳」贾岛
<br>　　相逢须语笑，人世别离频。晓至长侵月，思乡动隔春。
<br>　　见僧心暂静，从俗事多迍。宇宙诗名小，山河客路新。
<br>　　翠桐犹入爨，清镜未辞尘。逸足思奔骥，随群且退鳞。
<br>　　宴乖红杏寺，愁在绿杨津。老病难为乐，开眉赖故人。
<br>
<br>卷573_79 「皇甫主簿期游山不及赴」贾岛
<br>　　休官匹马在，新意入山中。更住应难遂，前期恨不同。
<br>　　集蝉苔树僻，留客雨堂空。深夜谁相访，惟当清净翁。
<br>
<br>卷573_80 「宿成湘林下」贾岛
<br>　　相访夕阳时，千株木未衰。石泉流出谷，山雨滴栖鸱。
<br>　　漏向灯听数，酒因客寝迟。今宵不尽兴，更有月明期。
<br>
<br>卷573_81 「喜雍陶至」贾岛
<br>　　今朝笑语同，几日百忧中。鸟度剑门静，蛮归泸水空。
<br>　　步霜吟菊畔，待月坐林东。且莫孤此兴，勿论穷与通。
<br>
<br>卷573_82 「酬胡遇」贾岛
<br>　　丽句传人口，科名立可图。移居见山烧，买树带巢乌。
<br>　　游远风涛急，吟清雪月孤。却思初识面，仍未有多须。
<br>
<br>卷573_83 「宿慈恩寺郁公房」贾岛
<br>　　病身来寄宿，自扫一床闲。反照临江磬，新秋过雨山。
<br>　　竹阴移冷月，荷气带禅关。独住天台意，方从内请还。
<br>
<br>卷573_84 「送褚山人归日本」贾岛
<br>　　悬帆待秋水，去入杳冥间。东海几年别，中华此日还。
<br>　　岸遥生白发，波尽露青山。隔水相思在，无书也是闲。
<br>
<br>卷573_85 「寄韩湘」贾岛
<br>　　过岭行多少，潮州涨满川。花开南去后，水冻北归前。
<br>　　望鹭吟登阁，听猿泪滴船。相思堪面话，不著尺书传。
<br>
<br>卷573_86 「雨夜寄马戴」贾岛
<br>　　芳林杏花树，花落子西东。今夕曲江雨，寒催朔北风。
<br>　　乡书沧海绝，隐路翠微通。寂寂相思际，孤釭残漏中。
<br>
<br>卷573_87 「喜无可上人游山回」贾岛
<br>　　一食复何如，寻山无定居。相逢新夏满，不见半年馀。
<br>　　听话龙潭雪，休传鸟道书。别来还似旧，白发日高梳。
<br>
<br>卷573_88 「寄毗陵彻公」贾岛
<br>　　身依吴寺老，黄叶几回看。早讲林霜在，孤禅隙月残。
<br>　　井通潮浪远，钟与角声寒。已有南游约，谁言礼谒难。
<br>
<br>卷573_89 「送韦琼校书」贾岛
<br>　　宾佐兼归觐，此行江汉心。别离从阙下，道路向山阴。
<br>　　孤屿消寒沫，空城滴夜霖。若邪溪畔寺，秋色共谁寻。
<br>
<br>卷573_90 「寄刘侍御」贾岛
<br>　　衣多苔藓痕，犹拟更趋门。自夏虽无病，经秋不过原。
<br>　　积泉留岱鸟，叠岫隔巴猿。琴月西斋集，如今岂复言。
<br>
<br>卷573_91 「送穆少府知眉州」贾岛
<br>　　剑门倚青汉，君昔未曾过。日暮行人少，山深异鸟多。
<br>　　猿啼和峡雨，栈尽到江波。一路白云里，飞泉洒薜萝。
<br>
<br>卷573_92 「二月晦日留别鄠中友人」贾岛
<br>　　立马柳花里，别君当酒酣。春风渐向北，云雁不飞南。
<br>　　明晓日初一，今年月又三。鞭羸去暮色，远岳起烟岚。
<br>
<br>卷573_93 「送李校书赴吉期」贾岛
<br>　　筮算重重吉，良期讵可迁。不同牛女夜，是配凤凰年。
<br>　　佩玉春风里，题章蜡烛前。诗书与箴训，夫哲又妻贤。
<br>
<br>卷573_94 「宿孤馆」贾岛
<br>　　落日投村戍，愁生为客途。寒山晴后绿，秋月夜来孤。
<br>　　橘树千株在，渔家一半无。自知风水静，舟系岸边芦。
<br>
<br>卷573_95 「哭宗密禅师」贾岛
<br>　　鸟道雪岑巅，师亡谁去禅。几尘增灭后，树色改生前。
<br>　　层塔当松吹，残踪傍野泉。唯嗟听经虎，时到坏庵边。
<br>
<br>卷573_96 「宿山寺」贾岛
<br>　　众岫耸寒色，精庐向此分。流星透疏木，走月逆行云。
<br>　　绝顶人来少，高松鹤不群。一僧年八十，世事未曾闻。
<br>
<br>卷573_97 「送友人如边」贾岛
<br>　　去日重阳后，前程菊正芳。行车辗秋岳，落叶坠寒霜。
<br>　　云入汉天白，风高碛色黄。蒲轮待恐晚，求荐向诸方。
<br>
<br>卷573_98 「题竹谷上人院」贾岛
<br>　　禅庭高鸟道，回望极川原。樵径连峰顶，石泉通竹根。
<br>　　木深犹积雪，山浅未闻猿。欲别尘中苦，愿师贻一言。
<br>
<br>卷573_99 「京北原作」贾岛
<br>　　登原见城阙，策蹇思炎天。日午路中客，槐花风处蝉。
<br>　　远山秦木上，清渭汉陵前。何事居人世，皆从名利牵。
<br>
<br>卷573_100 「寄江上人」贾岛
<br>　　紫阁旧房在，新家中岳东。烟波千里隔，消息一朝通。
<br>　　寒日汀洲路，秋晴岛屿风。分明杜陵叶，别后两经红。
<br>
<br>卷573_101 「送僧归太白山」贾岛
<br>　　坚冰连夏处，太白接青天。云塞石房路，峰明雨外巅。
<br>　　夜禅临虎穴，寒漱撇龙泉。后会不期日，相逢应信缘。
<br>
<br>卷573_102 「暮过山村」贾岛
<br>　　数里闻寒水，山家少四邻。怪禽啼旷野，落日恐行人。
<br>　　初月未终夕，边烽不过秦。萧条桑柘外，烟火渐相亲。
<br>
<br>卷573_103 「鹭鸶」贾岛
<br>　　求鱼未得食，沙岸往来行。岛月独栖影，暮天寒过声。
<br>　　堕巢因木折，失侣遇弦惊。频向烟霄望，吾知尔去程。
<br>
<br>卷573_104 「内道场僧弘绍」贾岛
<br>　　麟德燃香请，长安春几回。夜闲同像寂，昼定为吾开。
<br>　　讲罢松根老，经浮海水来。六年双足履，只步院中苔。
<br>
<br>卷573_105 「蒋亭和蔡湘州」贾岛
<br>　　蒋宅为亭榭，蔡城东郭门。潭连秦相井，松老汉朝根。
<br>　　已积苍苔遍，何曾旧径存。高斋无事后，时复一携尊。
<br>
<br>卷573_106 「光州王建使君水亭作」贾岛
<br>　　楚水临轩积，澄鲜一亩馀。柳根连岸尽，荷叶出萍初。
<br>　　极浦清相似，幽禽到不虚。夕阳庭际眺，槐雨滴疏疏。
<br>
<br>卷573_107 「留别光州王使君建」贾岛
<br>　　杜陵千里外，期在末秋归。既见林花落，须防木叶飞。
<br>　　楚从何地尽，淮隔数峰微。回首馀霞失，斜阳照客衣。
<br>
<br>卷573_108 「宿姚合宅寄张司业籍」贾岛
<br>　　闲宵因集会，柱史话先生。身爱无一事，心期往四明。
<br>　　松枝影摇动，石磬响寒清。谁伴南斋宿，月高霜满城。
<br>
<br>卷573_109 「哭张籍」贾岛
<br>　　精灵归恍惚，石磬韵曾闻。即日是前古，谁人耕此坟。
<br>　　旧游孤棹远，故域九江分。本欲蓬瀛去，餐芝御白云。
<br>
<br>卷573_110 「灵准上人院」贾岛
<br>　　掩扉当太白，腊数等松椿。禁漏来遥夜，山泉落近邻。
<br>　　经声终卷晓，草色几芽春。海内知名士，交游准上人。
<br>
<br>卷573_111 「寄柳舍人宗元」贾岛
<br>　　格与功俱造，何人意不降。一宵三梦柳，孤泊九秋江。
<br>　　擢第名重列，冲天字几双。誓为仙者仆，侧执驭风幢。
<br>
<br>卷573_112 「送玄岩上人归西蜀」贾岛
<br>　　玉垒山中寺，幽深胜概多。药成彭祖捣，顶受七轮摩。
<br>　　去腊催今夏，流光等逝波。会当依粪扫，五岳遍头陀。
<br>
<br>卷573_113 「寄宋州田中丞」贾岛
<br>　　古郡近南徐，关河万里馀。相思深夜后，未答去秋书。
<br>　　自别知音少，难忘识面初。旧山期已久，门掩数畦蔬。
<br>
<br>卷573_114 「送朱休归剑南」贾岛
<br>　　剑南归受贺，太学赋声雄。山路长江岸，朝阳十月中。
<br>　　芽新抽雪茗，枝重集猿枫。卓氏琴台废，深芜想径通。
<br>
<br>卷573_115 「寄长武朱尚书」贾岛
<br>　　不日即登坛，枪旗一万竿。角吹边月没，鼓绝爆雷残。
<br>　　中国今如此，西荒可取难。白衣思请谒，徒步在长安。
<br>
<br>卷573_116 「送皇甫侍御」贾岛
<br>　　晓钟催早期，自是赴嘉招。舟泊湘江阔，田收楚泽遥。
<br>　　雁惊起衰草，猿渴下寒条。来使黔南日，时应问寂寥。
<br>
<br>卷573_117 「郊居即事」贾岛
<br>　　住此园林久，其如未是家。叶书传野意，檐溜煮胡茶。
<br>　　雨后逢行鹭，更深听远蛙。自然还往里，多是爱烟霞。
<br>
<br>卷573_118 「夜集姚合宅期可公不至」贾岛
<br>　　公堂秋雨夜，已是念园林。何事疾病日，重论山水心。
<br>　　孤灯明腊后，微雪下更深。释子乖来约，泉西寒磬音。
<br>
<br>卷573_119 「喜李馀自蜀至」贾岛
<br>　　迢递岷峨外，西南驿路高。几程寻嶮栈，独宿听寒涛。
<br>　　白鸟飞还立，青猿断更号。往来从此过，词体近风骚。
<br>
<br>卷573_120 「王侍御南原庄」贾岛
<br>　　买得足云地，新栽药数窠。峰头盘一径，原下注双河。
<br>　　春寺闲眠久，晴台独上多。南斋宿雨后，仍许重来麽。
<br>
<br>卷573_121 「送康秀才」贾岛
<br>　　俱为落第年，相识落花前。酒泻两三盏，诗吟十数篇。
<br>　　行岐逢塞雨，嘶马上津船。树影高堂下，回时应有蝉。
<br>
<br>卷573_122 「送僧」贾岛
<br>　　此生披衲过，在世得身闲。日午游都市，天寒往华山。
<br>　　言归文字外，意出有无间。仙掌云边树，巢禽时出关。
<br>
<br>卷573_123 「寄魏少府」贾岛
<br>　　来时乖面别，终日使人惭。易记卷中句，难忘灯下谈。
<br>　　湿苔粘树瘿，瀑布溅房庵。音信如相惠，移居古井南。
<br>
<br>卷573_124 「原居即事言怀赠孙员外」贾岛
<br>　　出入土门偏，秋深石色泉。径通原上草，地接水中莲。
<br>　　采菌依馀枿，拾薪逢刈田。镊撏白发断，兵阻尺书传。
<br>　　避路来华省，抄诗上彩笺。高斋久不到，犹喜未经年。
<br>
<br>卷573_125 「登楼」贾岛
<br>　　秋日登高望，凉风吹海初。山川明已久，河汉没无馀。
<br>　　远近涯寥夐，高低中太虚。赋因王阁笔，思比谢游疏。
<br>
<br>卷573_126 「上乐使君救康成公（一作陈陶续古诗）」贾岛
<br>　　曾梦诸侯笑，康囚议脱枷。千根池里藕，一朵火中花。
<br>
<br>卷573_127 「昆明池泛舟」贾岛
<br>　　一枝青竹榜，泛泛绿萍里。不见钓鱼人，渐入秋塘水。
<br>
<br>卷573_128 「送僧」贾岛
<br>　　大内曾持论，天南化俗行。旧房山雪在，春草岳阳生。
<br>　　晓了莲经义，堪任宝盖迎。王侯皆护法，何寺讲钟鸣。
<br>
<br>卷573_129 「送刘知新往襄阳」贾岛
<br>　　此别诚堪恨，荆襄是旧游。眼光悬欲落，心绪乱难收。
<br>　　花木三层寺，烟波五相楼。因君两地去，长使梦悠悠。
<br>
<br>卷573_130 「寄慈恩寺郁上人」贾岛
<br>　　中秋期夕望，虚室省相容。北斗生清漏，南山出碧重。
<br>　　露寒鸠宿竹，鸿过月圆钟。此夜情应切，衡阳旧住峰。 
<br>
<br>　　　　　　　　　　　　　　卷五百七十四
<br>
<br>卷574_1 「送饶州张使君」贾岛
<br>　　终南云雨连城阙，去路西江白浪头。滁上郡斋离昨日，
<br>　　鄱阳农事劝今秋。道心生向前朝寺，文思来因静夜楼。
<br>　　借问泊帆干谒者，谁人曾听峡猿愁。
<br>
<br>卷574_2 「观冬设上东川杨尚书」贾岛
<br>　　匏革奏冬非独乐，军城未晓启重门。何时却入三台贵，
<br>　　此日空知八座尊。罗绮舞中收雨点，貔貅阃外卷云根。
<br>　　逐迁属吏随宾列，拨棹扁舟不忘恩。
<br>
<br>卷574_3 「巴兴作」贾岛
<br>　　三年未省闻鸿叫，九月何曾见草枯。寒暑气均思白社，
<br>　　星辰位正忆皇都。苏卿持节终还汉，葛相行师自渡泸。
<br>　　乡味朔山林果别，北归期挂海帆孤。
<br>
<br>卷574_4 「早蝉」贾岛
<br>　　早蝉孤抱芳槐叶，噪向残阳意度秋。也任一声催我老，
<br>　　堪听两耳畏吟休。得非下第无高韵，须是青山隐白头。
<br>　　若问此心嗟叹否，天人不可怨而尤。
<br>
<br>卷574_5 「投元郎中」贾岛
<br>　　心在潇湘归未期，卷中多是得名诗。高台聊望清秋色，
<br>　　片水堪留白鹭鸶。省宿有时闻急雨，朝回尽日伴禅师。
<br>　　旧文去岁曾将献，蒙与人来说始知。
<br>
<br>卷574_6 「阮籍啸台」贾岛
<br>　　如闻长啸春风里，荆棘丛边访旧踪。
<br>　　地接苏门山近远，荒台突兀抵高峰。
<br>
<br>卷574_7 「滕校书使院小池」贾岛
<br>　　小池谁见凿时初，走水南来十里馀。
<br>　　楼上日斜吹暮角，院中人出锁游鱼。
<br>
<br>卷574_8 「送陕府王建司马」贾岛
<br>　　司马虽然听晓钟，尚犹高枕恣疏慵。请诗僧过三门水，
<br>　　卖药人归五老峰。移舫绿阴深处息，登楼凉夜此时逢。
<br>　　杜陵惆怅临相饯，未寝月前多屐踪。
<br>
<br>卷574_9 「上谷旅夜」贾岛
<br>　　世难那堪恨旅游，龙钟更是对穷秋。故园千里数行泪，
<br>　　邻杵一声终夜愁。月到寒窗空皓晶，风翻落叶更飕飗.
<br>　　此心不向常人说，倚识平津万户侯。
<br>
<br>卷574_10 「寄无得头陀」贾岛
<br>　　夏腊今应三十馀，不离树下冢间居。貌堪良匠抽毫写，
<br>　　行称高僧续传书。落涧水声来远远，当空月色自如如。
<br>　　白衣只在青门里，心每相亲迹且疏。
<br>
<br>卷574_11 「崔卿池上双白鹭」贾岛
<br>　　鹭雏相逐出深笼，顶各有丝茎数同。洒石多霜移足冷，
<br>　　隔城远树挂巢空。其如尽在滩声外，何似双飞浦色中。
<br>　　见此池潭卿自凿，清泠太液底潜通。
<br>
<br>卷574_12 「送胡道士」贾岛
<br>　　短褐身披满渍苔，灵溪深处观门开。却从城里移琴去，
<br>　　许到山中寄药来。临水古坛秋醮罢，宿杉幽鸟夜飞回。
<br>　　丹梯愿逐真人上，日夕归心白发催。
<br>
<br>卷574_13 「寄韩潮州愈」贾岛
<br>　　此心曾与木兰舟，直到天南潮水头。隔岭篇章来华岳，
<br>　　出关书信过泷流。峰悬驿路残云断，海浸城根老树秋。
<br>　　一夕瘴烟风卷尽，月明初上浪西楼。
<br>
<br>卷574_14 「酬张籍王建」贾岛
<br>　　疏林荒宅古坡前，久住还因太守怜。渐老更思深处隐，
<br>　　多闲数得上方眠。鼠抛贫屋收田日，雁度寒江拟雪天。
<br>　　身是龙钟应是分，水曹芸阁枉来篇。
<br>
<br>卷574_15 「逢博陵故人彭兵曹」贾岛
<br>　　曲阳分散会京华，见说三年住海涯。别后解餐蓬虆子，
<br>　　向前未识牧丹花。偶逢日者教求禄，终傍泉声拟置家。
<br>　　蹋雪携琴相就宿，夜深开户斗牛斜。
<br>
<br>卷574_16 「赠牛山人」贾岛
<br>　　二十年中饵茯苓，致书半是老君经。东都旧住商人宅，
<br>　　南国新修道士亭。凿石养峰休买蜜，坐山秤药不争星。
<br>　　古来隐者多能卜，欲就先生问丙丁。
<br>
<br>卷574_17 「送于中丞使回纥册立」贾岛
<br>　　君立天骄发使车，册文字字著金书。渐通青冢乡山尽，
<br>　　欲达皇情译语初。调角寒城边色动，下霜秋碛雁行疏。
<br>　　旌旗来往几多日，应向途中见岁除。
<br>
<br>卷574_18 「送刘侍御重使江西」贾岛
<br>　　时当苦热远行人，石壁飞泉溅马身。又到钟陵知务大，
<br>　　还浮湓浦属秋新。早程猿叫云深极，宿馆禽惊叶动频。
<br>　　前者已闻廉使荐，兼言有画静边尘。
<br>
<br>卷574_19 「赠圆上人」贾岛
<br>　　诵经千纸得为僧，麈尾持行不拂蝇。古塔月高闻咒水，
<br>　　新坛日午见烧灯。一双童子浇红药，百八真珠贯彩绳。
<br>　　且说近来心里事，仇雠相对似亲朋。
<br>
<br>卷574_20 「处州李使君改任遂州因寄赠」贾岛
<br>　　庭树几株阴入户，主人何在客闻蝉。钥开原上高楼锁，
<br>　　瓶汲池东古井泉。趁静野禽曾后到，休吟邻叟始安眠。
<br>　　仙都山水谁能忆，西去风涛书满船。
<br>
<br>卷574_21 「酬慈恩寺文郁上人」贾岛
<br>　　袈裟影入禁池清，犹忆乡山近赤城。篱落罅间寒蟹过，
<br>　　莓苔石上晚蛩行。期登野阁闲应甚，阻宿山房疾未平。
<br>　　闻说又寻南岳去，无端诗思忽然生。
<br>
<br>卷574_22 「访鉴玄师侄」贾岛
<br>　　维摩青石讲初休，缘访亲宗到普州。
<br>　　我有军持凭弟子，岳阳溪里汲寒流。
<br>
<br>卷574_23 「夜坐」贾岛
<br>　　蟋蟀渐多秋不浅，蟾蜍已没夜应深。
<br>　　三更两鬓几枝雪，一念双峰四祖心。
<br>
<br>卷574_24 「送别」贾岛
<br>　　门外便伸千里别，无车不得到河梁。
<br>　　高楼直上百馀尺，今日为君南望长。
<br>
<br>卷574_25 「闻蝉感怀」贾岛
<br>　　新蝉忽发最高枝，不觉立听无限时。
<br>　　正遇友人来告别，一心分作两般悲。
<br>
<br>卷574_26 「夏夜上谷宿开元寺」贾岛
<br>　　诗成一夜月中题，便卧松风到曙鸡。
<br>　　带月时闻山鸟语，郡城知近武陵溪。
<br>
<br>卷574_27 「送于总持归京」贾岛
<br>　　出家初隶何方寺，上国西明御水东。
<br>　　却见旧房阶下树，别来二十一春风。
<br>
<br>卷574_28 「崔卿池上鹤」贾岛
<br>　　月中时叫叶纷纷，不异洞庭霜夜闻。
<br>　　翎羽如今从放长，犹能飞起向孤云。
<br>
<br>卷574_29 「登田中丞高亭」贾岛
<br>　　高亭林表迥嵯峨，独坐秋宵不寝多。
<br>　　玉兔玉人歌里出，白云难似莫相和。
<br>
<br>卷574_30 「友人婚杨氏催妆」贾岛
<br>　　不知今夕是何夕，催促阳台近镜台。
<br>　　谁道芙蓉水中种，青铜镜里一枝开。
<br>
<br>卷574_31 「酬朱侍御望月见寄」贾岛
<br>　　他寝此时吾不寝，近秋三五日逢晴。
<br>　　相思唯有霜台月，望尽孤光见却生。
<br>
<br>卷574_32 「题韦云叟草堂」贾岛
<br>　　新起此堂开北窗，当窗山隔一重江。
<br>　　白茅草苫重重密，爱此秋天夜雨淙。
<br>
<br>卷574_33 「和韩吏部泛南溪」贾岛
<br>　　溪里晚从池岸出，石泉秋急夜深闻。
<br>　　木兰船共山人上，月映渡头零落云。
<br>
<br>卷574_34 「方镜」贾岛
<br>　　背如刀截机头锦，面似升量涧底泉。
<br>　　铜雀台南秋日后，照来照去已三年。
<br>
<br>卷574_35 「酬姚合」贾岛
<br>　　黍穗豆苗侵古道，晴原午后早秋时。
<br>　　故人相忆僧来说，杨柳无风蝉满枝。
<br>
<br>卷574_36 「送灵应上人」贾岛
<br>　　遍参尊宿游方久，名岳奇峰问此公。
<br>　　五月半间看瀑布，青城山里白云中。
<br>
<br>卷574_37 「赠丘先生」贾岛
<br>　　常言吃药全胜饭，华岳松边采茯神。
<br>　　不遣髭须一茎白，拟为白日上升人。
<br>
<br>卷574_38 「渡桑干」贾岛
<br>　　客舍并州已十霜，归心日夜忆咸阳。
<br>　　无端更渡桑干水，却望并州是故乡。
<br>
<br>卷574_39 「夜期啸客吕逸人不至」贾岛
<br>　　逸人期宿石床中，遣我开扉对晚空。
<br>　　不知何处啸秋月，闲著松门一夜风。
<br>
<br>卷574_40 「夜集乌行中所居」贾岛
<br>　　环炉促席复持杯，松院双扉向月开。
<br>　　座上同声半先达，名山独入此心来。
<br>
<br>卷574_41 「赠梁浦秀才斑竹拄杖」贾岛
<br>　　拣得林中最细枝，结根石上长身迟。
<br>　　莫嫌滴沥红斑少，恰似湘妃泪尽时。
<br>
<br>卷574_42 「寻石瓮寺上方」贾岛
<br>　　野寺入时春雪后，崎岖得到此房前。
<br>　　老僧不出迎朝客，已住上方三十年。
<br>
<br>卷574_43 「早秋寄题天竺灵隐寺」贾岛
<br>　　峰前峰后寺新秋，绝顶高窗见沃洲。人在定中闻蟋蟀，
<br>　　鹤从栖处挂猕猴。山钟夜渡空江水，汀月寒生古石楼。
<br>　　心忆悬帆身未遂，谢公此地昔年游。
<br>
<br>卷574_44 「黎阳寄姚合」贾岛
<br>　　魏都城里曾游熟，才子斋中止泊多。去日绿杨垂紫陌，
<br>　　归时白草夹黄河。新诗不觉千回咏，古镜曾经几度磨。
<br>　　惆怅心思滑台北，满杯浓酒与愁和。
<br>
<br>卷574_45 「送崔约秀才」贾岛
<br>　　归宁仿佛三千里，月向船窗见几宵。野鼠独偷高树果，
<br>　　前山渐见短禾苗。更深栅锁淮波疾，苇动风生雨气遥。
<br>　　重入石头城下寺，南朝杉老未干燋。
<br>
<br>卷574_46 「咏怀」贾岛
<br>　　纵把书看未省勤，一生生计只长贫。可能在世无成事，
<br>　　不觉离家作老人。中岳深林秋独往，南原多草夜无邻。
<br>　　经年抱疾谁来问，野鸟相过啄木频。
<br>
<br>卷574_47 「夏日寄高洗马」贾岛
<br>　　三十年来长在客，两三行泪忽然垂。白衣苍鬓经过懒，
<br>　　赤日朱门偃息迟。花发应耽新熟酒，草颠还写早朝诗。
<br>　　不缘马死西州去，画角堪听是晓吹。
<br>
<br>卷574_48 「送周判官元范赴越」贾岛
<br>　　原下相逢便别离，蝉鸣关路使回时。过淮渐有悬帆兴，
<br>　　到越应将坠叶期。城上秋山生菊早，驿西寒渡落潮迟。
<br>　　已曾几遍随旌旆，去谒荒郊大禹祠。
<br>
<br>卷574_49 「送罗少府归牛渚」贾岛
<br>　　作尉长安始三日，忽思牛渚梦天台。楚山远色独归去，
<br>　　灞水空流相送回。霜覆鹤身松子落，月分萤影石房开。
<br>　　白云多处应频到，寒涧泠泠漱古苔。
<br>
<br>卷574_50 「题童真上人」贾岛
<br>　　江上修持积岁年，滩声未拟住潺湲。誓从五十身披衲，
<br>　　便向三千界坐禅。月峡青城那有滞，天台庐岳岂无缘。
<br>　　昨宵忽梦游沧海，万里波涛在目前。
<br>
<br>卷574_51 「赠温观主」贾岛
<br>　　一别罗浮竟未还，观深廊古院多关。君来几日行虚洞，
<br>　　仙去空坛在远山。胎息存思当黑处，井华悬绠取朝间。
<br>　　弊庐道室虽邻近，自乐冬阳炙背闲。
<br>
<br>卷574_52 「贺庞少尹除太常少卿」贾岛
<br>　　太白山前终日见，十旬假满拟秋寻。中峰绝顶非无路，
<br>　　北阙除书阻入林。朝谒此时闲野屐，宿斋何处止鸣砧。
<br>　　省中石镫陪随步，唯赏烟霞不厌深。
<br>
<br>卷574_53 「上邠宁刑司徒」贾岛
<br>　　箭头破帖浑无敌，杖底敲球远有声。马走千蹄朝万乘，
<br>　　地分三郡拥双旌。春风欲尽山花发，晓角初吹客梦惊。
<br>　　不是邢公来镇此，长安西北未能行。
<br>
<br>卷574_54 「欲游嵩岳留别李少尹益」贾岛
<br>　　孤策迟回洛水湄，孤禽嘹唳幸人知。嵩岳望中常待我，
<br>　　河梁欲上未题诗。新秋爱月愁多雨，古观逢仙看尽棋。
<br>　　微眇此来将敢问，凤凰何日定归池。
<br>
<br>卷574_55 「病鹘吟」贾岛
<br>　　俊鸟还投高处栖，腾身戛戛下云梯。有时透雾凌空去，
<br>　　无事随风入草迷。迅疾月边捎玉兔，迟回日里拂金鸡。
<br>　　不缘毛羽遭零落，焉肯雄心向尔低。
<br>
<br>卷574_56 「赠僧」贾岛
<br>　　从来多是游山水，省泊禅舟月下涛。初过石桥年尚少，
<br>　　久辞天柱腊应高。青松带雪悬铜锡，白发如霜落铁刀。
<br>　　常恐画工援笔写，身长七尺有眉毫。
<br>
<br>卷574_57 「赠翰林」贾岛
<br>　　清重无过知内制，从前礼绝外庭人。看花在处多随驾，
<br>　　召宴无时不及身。马自赐来骑觉稳，诗缘见彻语长新。
<br>　　应怜独向名场苦，曾十馀年浪过春。
<br>
<br>卷574_58 「颂德上贾常侍」贾岛
<br>　　边臣说使朝天子，发语轰然激夏雷。高节羽书期独传，
<br>　　分符绛郡滞长材。啁啾鸟恐鹰鹯起，流散人归父母来。
<br>　　自顾此身无所立，恭谈祖德朵颐开。
<br>
<br>卷574_59 「田将军书院」贾岛
<br>　　满庭花木半新栽，石自平湖远岸来。笋迸邻家还长竹，
<br>　　地经山雨几层苔。井当深夜泉微上，阁入高秋户尽开。
<br>　　行背曲江谁到此，琴书锁著未朝回。
<br>
<br>卷574_60 「投庞少尹」贾岛
<br>　　闭户息机搔白首，中庭一树有清阴。年年不改风尘趣，
<br>　　日日转多泉石心。病起望山台上立，觉来听雨烛前吟。
<br>　　庞公相识元和岁，眷分依依直至今。
<br>
<br>卷574_61 「夏夜登南楼」贾岛
<br>　　水岸寒楼带月跻，夏林初见岳阳溪。
<br>　　一点新萤报秋信，不知何处是菩提。
<br>
<br>卷574_62 「题青龙寺」贾岛
<br>　　碣石山人一轴诗，终南山北数人知。
<br>　　拟看青龙寺里月，待无一点夜云时。
<br>
<br>卷574_63 「赠李文通」贾岛
<br>　　营当万胜冈头下，誓立千年不朽功。
<br>　　天子手擎新钺斧，谏官请赠李文通。
<br>
<br>卷574_64 「题虢州三堂赠吴郎中（一作题虢州吴郎中三堂）」贾岛
<br>　　无穷草树昔谁栽，新起临湖白石台。半岸泥沙孤鹤立，
<br>　　三堂风雨四门开。荷翻团露惊秋近，柳转斜阳过水来。
<br>　　昨夜北楼堪朗咏，虢城初锁月裴回。
<br>
<br>卷574_65 「送僧」贾岛
<br>　　池上时时松雪落，焚香烟起见孤灯。
<br>　　静夜忆谁来对坐，曲江南岸寺中僧。
<br>
<br>卷574_66 「三月晦日赠刘评事」贾岛
<br>　　三月正当三十日，风光别我苦吟身。
<br>　　共君今夜不须睡，未到晓钟犹是春。
<br>
<br>卷574_67 「送张道者」贾岛
<br>　　新岁抱琴何处去，洛阳三十六峰西。
<br>　　生来未识山人面，不得一听乌夜啼。
<br>
<br>卷574_68 「题鱼尊师院」贾岛
<br>　　老子堂前花万树，先生曾见几回春。
<br>　　夜煎白石平明吃，不拟教人哭此身。
<br>
<br>卷574_69 「宿村家亭子（一作宿杜司空东亭，或题杜司户亭子）」贾岛
<br>　　床头枕是溪中石，井底泉通竹下池。
<br>　　宿客未眠过夜半，独闻山雨到来时。
<br>
<br>卷574_70 「送称上人」贾岛
<br>　　归蜀拟从巫峡过，何时得入旧房禅。
<br>　　寺中来后谁身化，起塔栽松向野田。
<br>
<br>卷574_71 「杨秘书新居」贾岛
<br>　　城角新居邻静寺，时从新阁上经楼。
<br>　　南山泉入宫中去，先向诗人门外流。
<br>
<br>卷574_72 「听乐山人弹易水」贾岛
<br>　　朱丝弦底燕泉急，燕将云孙白日弹。
<br>　　嬴氏归山陵已掘，声声犹带发冲冠。
<br>
<br>卷574_73 「经苏秦墓」贾岛
<br>　　沙埋古篆折碑文，六国兴亡事系君。
<br>　　今日凄凉无处说，乱山秋尽有寒云。
<br>
<br>卷574_74 「题戴胜」贾岛
<br>　　星点花冠道士衣，紫阳宫女化身飞。
<br>　　能传上界春消息，若到蓬山莫放归。
<br>
<br>卷574_75 「题隐者居」贾岛
<br>　　虽有柴门常不关，片云孤木伴身闲。
<br>　　犹嫌住久人知处，见拟移家更上山。
<br>
<br>卷574_76 「哭孟东野」贾岛
<br>　　兰无香气鹤无声，哭尽秋天月不明。
<br>　　自从东野先生死，侧近云山得散行。
<br>
<br>卷574_77 「过京索先生坟」贾岛
<br>　　京索先生三尺坟，秋风漠漠吐寒云。
<br>　　从来有恨君多哭，今日何人更哭君。
<br>
<br>卷574_78 「客思」贾岛
<br>　　促织声尖尖似针，更深刺著旅人心。
<br>　　独言独语月明里，惊觉眠童与宿禽。
<br>
<br>卷574_79 「盐池院观鹿」贾岛
<br>　　条峰五老势相连，此鹿来从若个边。
<br>　　别有野麋人不见，一生长饮白云泉。
<br>
<br>卷574_80 「黄鹄下太液池」贾岛
<br>　　高飞空外鹄，下向禁中池。岸印行踪浅，波摇立影危。
<br>　　来从千里岛，舞拂万年枝。踉跄孤风起，裴回水沫移。
<br>　　幽音清露滴，野性白云随。太液无弹射，灵禽翅不垂。
<br>
<br>卷574_81 「代旧将」贾岛
<br>　　旧事说如梦，谁当信老夫。战场几处在，部曲一人无。
<br>　　落日收病马，晴天晒阵图。犹希圣朝用，自镊白髭须。
<br>
<br>卷574_82 「老将」贾岛
<br>　　胆壮乱须白，金疮蠹百骸。旌旗犹入梦，歌舞不开怀。
<br>　　燕雀来鹰架，尘埃满箭靫.自夸勋业重，开府是官阶。
<br>
<br>卷574_83 「春行」贾岛
<br>　　去去行人远，尘随马不穷。旅情斜日后，春色早烟中。
<br>　　流水穿空馆，闲花发故宫。旧乡千里思，池上绿杨风。
<br>
<br>卷574_84 「题郑常侍厅前竹」贾岛
<br>　　绿竹临诗酒，婵娟思不穷。乱枝低积雪，繁叶亚寒风。
<br>　　萧飒疑泉过，萦回有径通。侵庭根出土，隔壁笋成丛。
<br>　　疏影纱窗外，清音宝瑟中。卷帘终日看，欹枕几秋同。
<br>　　万顷歌王子，千竿伴阮公。露光怜片片，雨润爱濛濛。
<br>　　嶰谷蛮湖北，湘川灀水东。何如轩槛侧，苍翠袅长空。
<br>
<br>卷574_85 「早行」贾岛
<br>　　早起赴前程，邻鸡尚未鸣。主人灯下别，羸马暗中行。
<br>　　蹋石新霜滑，穿林宿鸟惊。远山钟动后，曙色渐分明。
<br>
<br>卷574_86 「送人南归」贾岛
<br>　　分手向天涯，迢迢泛海波。虽然南地远，见说北人多。
<br>　　山暖花常发，秋深雁不过。炎方饶胜事，此去莫蹉跎。
<br>
<br>卷574_87 「送人南游」贾岛
<br>　　此别天涯远，孤舟泛海中。夜行常认火，帆去每因风。
<br>　　蛮国人多富，炎方语不同。雁飞难度岭，书信若为通。
<br>
<br>卷574_88 「送道者」贾岛
<br>　　独向山中见，今朝又别离。一心无挂住，万里独何之。
<br>　　到处绝烟火，逢人话古时。此行无弟子，白犬自相随。
<br>
<br>卷574_89 「风蝉」贾岛
<br>　　风蝉旦夕鸣，伴叶送新声。故里客归尽，水边身独行。
<br>　　噪轩高树合，惊枕暮山横。听处无人见，尘埃满甑生。
<br>
<br>卷574_90 「清明日园林寄友人」贾岛
<br>　　今日清明节，园林胜事偏。晴风吹柳絮，新火起厨烟。
<br>　　杜草开三径，文章忆二贤。几时能命驾，对酒落花前。
<br>
<br>卷574_91 「上杜驸马」贾岛
<br>　　玉山突兀压乾坤，出得朱门入戟门。妻是九重天子女，
<br>　　身为一品令公孙。鸳鸯殿里参皇后，龙凤堂前贺至尊。
<br>　　今日澧阳非久驻，伫为霖雨拜新恩。
<br>
<br>卷574_92 「莲峰歌」贾岛
<br>　　锦砾潺湲玉溪水，晓来微雨藤花紫。冉冉山鸡红尾长，
<br>　　一声樵斧惊飞起。松剌梳空石差齿，烟香风软人参蕊。
<br>　　阳崖一梦伴云根，仙菌灵芝梦魂里。
<br>
<br>卷574_93 「壮士吟」贾岛
<br>　　壮士不曾悲，悲即无回期。如何易水上，未歌先泪垂。
<br>
<br>卷574_94 「题兴化园亭」贾岛
<br>　　破却千家作一池，不栽桃李种蔷薇。
<br>　　蔷薇花落秋风起，荆棘满庭君始知。
<br>
<br>卷574_95 「竹」贾岛
<br>　　篱外清阴接药栏，晓风交戛碧琅玕.子猷没后知音少，粉节霜筠漫岁寒。
<br>
<br>卷574_96 「李斯井」贾岛
<br>　　井存上蔡南门外，置此井时来相秦。
<br>　　断绠数寻垂古甃，取将寒水是何人。
<br>
<br>卷574_97 「题诗后」贾岛
<br>　　二句三年得，一吟双泪流。知音如不赏，归卧故山秋。
<br>
<br>卷574_98 「送友人之南陵」贾岛
<br>　　莫叹徒劳向宦途，不群气岸有谁如。南陵暂掌仇香印，
<br>　　北阙终行贾谊书。好趁江山寻胜境，莫辞韦杜别幽居。
<br>　　少年跃马同心使，免得诗中道跨驴。
<br>
<br>卷574_99 「寻人不遇」贾岛
<br>　　闻说到扬州，吹箫有旧游。人来多不见，莫是上迷楼。
<br>
<br>卷574_100 「寻隐者不遇（一作孙革访羊尊师诗）」贾岛
<br>　　松下问童子，言师采药去。只在此山中，云深不知处。
<br>
<br>卷574_101 「行次汉上」贾岛
<br>　　习家池沼草萋萋，岚树光中信马蹄。
<br>　　汉主庙前湘水碧，一声风角夕阳低。
<br>
<br>卷574_102 「马嵬」贾岛
<br>　　长川几处树青青，孤驿危楼对翠屏。
<br>　　一自上皇惆怅后，至今来往马蹄腥。
<br>
<br>卷574_103 「冬夜送人」贾岛
<br>　　平明走马上村桥，花落梅溪雪未消。
<br>　　日短天寒愁送客，楚山无限路迢迢。
<br>
<br>卷574_104 「句」贾岛
<br>　　晴风吹柳絮，新火起厨烟。（见《事文类聚》）。
<br>　　长江风送客，孤馆雨留人。（见《杨升庵集》）。
<br>　　古岸崩将尽，平沙长未休。（见《吟窗杂录》）。
<br>　　不如牛与羊，犹得日暮归。（见《纪事》）。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
