<HTML>
<HEAD>
<TITLE>贯休诗全集（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 贯休诗全集（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>贯休诗全集（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5795"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'贯休诗全集（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[贯休诗全集（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷831_31 「秋末入匡山船行八首」贯休
<br>　　楚国茱萸月，吴吟梨栗船。远游无定所，高卧是何年。
<br>　　浪卷纷纷叶，樯冲澹澹烟。去心还自喜，庐岳倚青天。
<br>　　芦苇深花里，渔歌一曲长。人心虽忆越，帆态似浮湘。
<br>　　石獭衔鱼白，汀茅浸浪黄。等闲千万里，道在亦无妨。
<br>　　岛上离家化，茅茨竹户开。黄桑双鹊喜，白日有谁来。
<br>　　担浪浇秋芋，缘滩取净苔。回头深自愧，旧业本蒿莱。
<br>　　匡阜层层翠，修江叠叠波。从来未曾到，此去复如何。
<br>　　水庙寒鸦集，沙村夕照多。谁如垂钓者，孤坐鬓皤皤。
<br>　　晚泊苍茫浦，风微浪亦粗。估喧如亥合，樯密似林枯。
<br>　　地峻湖无□，潮寒蚌有珠。东西无定所，何用问前途。
<br>　　岛香思贾岛，江碧忆清江。囊橐谁相似，馋慵世少双。
<br>　　鼍惊入窟月，烧到系船桩。谩有归乡梦，前头是楚邦。
<br>　　南北虽无适，东西亦似萍。霞根生石片，象迹坏沙汀。
<br>　　莽莽蒹葭赤，微微蜃蛤腥。因思范蠡辈，未免亦飘零。
<br>　　晓色千樯去，长江八月时。雨淙山骨出，槔擉岸形卑。
<br>　　野水畬田黑，荒汀独鸟痴。如今是清世，谁道出山迟。
<br>
<br>卷831_32 「送僧归华山」贯休
<br>　　心枯衲亦枯，归岳揭空盂。七贵留不住，孤云出更孤。
<br>　　烧灰犹汤足，雪片似黏须。他日如相觅，还应道到吴。
<br>
<br>卷831_33 「送友人之岭外」贯休
<br>　　五岭难为客，君游早晚回。一囊秋课苦，万里瘴云开。
<br>　　金柱根应动，风雷舶欲来。明时好□进，莫滞长卿才。
<br>
<br>卷831_34 「送卢舍人朝觐」贯休
<br>　　膻行无为日，垂衣帝道亨。圣真千载圣，明必万年明。
<br>　　重德须朝觐，流年不可轻。洪才传出世，清甲得高名。
<br>　　罕玉藏无映，嵇松画不成。起衔轩后敕，醉别亚夫营。
<br>　　烧阔荆州熟，霞新岘首晴。重重尧雨露，去去汉公卿。
<br>　　白发应从白，清贫但更清。梦缘丹陛险，春傍彩衣生。
<br>　　既握钟繇笔，须调傅说羹。倘因星使出，一望问支铿。
<br>
<br>卷831_35 「上冯使君山水障子」贯休
<br>　　忆山归未得，画出亦堪怜。崩岸全隳路，荒村半有烟。
<br>　　笔句冈势转，墨抢烧痕颠。远浦深通海，孤峰冷倚天。
<br>　　柴棚坐逸士，露茗煮红泉。绣与莲峰竞，威如剑阁牵。
<br>　　石门关麈鹿，气候有神仙。茅屋书窗小，苔阶滴瀑圆。
<br>　　松根击石朽，桂叶蚀霜鲜。画出欺王墨，擎将献惠连。
<br>　　新诗宁妄说，旧隐实如然。愿似窗中列，时闻大雅篇。
<br>
<br>卷831_36 「送令狐焕赴阙」贯休
<br>　　渚宫遥落日，相送碧江湄。陟也须为相，天乎更赞谁。
<br>　　风高樯力出，霞热鸟行迟。此去多来客，无忘慰所思。
<br>
<br>卷831_37 「送吴融员外赴阙」贯休
<br>　　汉文思贾傅，贾傅遂生还。今日又如此，送君非等闲。
<br>　　云寒犹惜雪，烧猛似烹山。应笑无机者，腾腾天地间。
<br>
<br>卷831_38 「送姚洎拾遗自江陵幕赴京」贯休
<br>　　捧诏动征轮，分飞楚水滨。由来真庙器，多作伏蒲人。
<br>　　舍鲁知非愿，朝天不话贫。沙头千骑送，岛上一蝉新。
<br>　　莫使身侵贵，无矜贵逼身。玉阶凝正色，兰苑涨芳尘。
<br>　　銮辂方离华，车书渐似秦。流年飘倏忽，书札莫因循。
<br>　　凉雨鸣红叶，非烟闭紫宸。凭将西社意，一说向荀陈。
<br>
<br>卷831_39 「送僧入石霜」贯休
<br>　　举世只堪吁，空知与道俱。论心齐至圣，对镜破凡夫。
<br>　　业王如云合，头低似箭驱。三清徒妄想，千载亦须臾。
<br>　　唯我流阳叟，深云领毳徒。尽骑香白象，皆握月明珠。
<br>　　寂寞排松榻，斓斑半雪须。苔侵长者论，岚蚀祖师图。
<br>　　翠巘金钟晓，香林宝月孤。兟兟齐白趾，赫赫共洪炉。
<br>　　山色锄难尽，松根踏欲无。难评传的的，须到不区区。
<br>　　撩舍新罗瘦，炉烟榾柮粗。烧畬平虎窟，分瀑入香厨。
<br>　　师去情何切，人间事莫拘。穿林宿古冢，踏叶揭空盂。
<br>　　无事终无事，令枯便合枯。他年相觅在，亦不是生苏。
<br>
<br>卷831_40 「送僧归南康」贯休
<br>　　壳壳学得律，还乡见苦情。远思芳草盛，不入楚山行。
<br>　　帆入汀烟健，经吟戍月清。到乡同学辈，应到赣江迎。
<br>
<br>卷831_41 「送陈秀才赴举兼寄韩舍人」贯休
<br>　　主圣臣贤日，求名莫等闲。直须诗似玉，不用力如山。
<br>　　草白兵初息，年丰驾已还。凭将安养意，一说向曾颜。
<br>
<br>卷831_42 「送友人及第后归台州」贯休
<br>　　得桂为边辟，翩翩颇合宜。嫖姚留不住，昼锦已归迟。
<br>　　岛侧花藏虎，湖心浪撼棋。终期华顶下，共礼渌身师。
<br>
<br>卷831_43 「晚春寄张侍郎」贯休
<br>　　遐想涪陵岸，山花半已残。人心何以遣，天步正艰难。
<br>　　鸟听黄袍小，城临白帝寒。应知窗下梦，日日到江干。
<br>
<br>卷831_44 「寄景判官兼思州叶使君」贯休
<br>　　独住西峰半，寻常欲下难。石多桐屐齾，香甚药花干。
<br>　　荏苒新莺老，穷通亦自宽。髯参与短簿，始为一吟看。
<br>
<br>卷831_45 「送卢秀才应举」贯休
<br>　　几载阻兵荒，一名终不忘。还冲猛风雪，如画冷朝阳。
<br>　　句好慵将出，囊空却不忙。明年公道日，去去必穿杨。
<br>
<br>卷831_46 「闻新蝉寄桂雍」贯休
<br>　　新蝉终夜叫，嘒嘒隔溪濆。杜宇仍相杂，故人闻不闻。
<br>
<br>卷帘花动月，冥目砌生云。终共谢时去，西山鸾鹤群。
<br>
<br>卷831_47 「寄怀楚和尚二首」贯休
<br>　　吾师师子儿，而复貌瑰奇。何得文明代，不为王者师。
<br>　　铁盂汤雪早，石炭煮茶迟。谩有参寻意，因循到乱时。
<br>　　跳踯诸峰险，回翔万里空。争将金锁锁，那把玉笼笼。
<br>　　印缺香崩火，窗疏蝎吃风。永怀今已矣，吟坐雪濛濛。
<br>
<br>卷831_48 「和韦相公话婺州陈事」贯休
<br>　　昔事堪惆怅，谈玄爱白牛。千场花下醉，一片梦中游。
<br>　　耕避初平石，烧残沈约楼。无因更重到，且副济川舟。 
<br>
<br>　　　　　　　　　　　　　　卷八百三十二
<br>
<br>卷832_1 「遇五天僧入五台五首」贯休
<br>　　十万里到此，辛勤讵可论。唯云吾上祖，见买给孤园。
<br>　　一月行沙碛，三更到铁门。白头乡思在，回首一销魂。
<br>　　雪岭顶危坐，乾坤四顾低。河横于阗北，日落月支西。
<br>　　水石香多白，猿猱老不啼。空馀忍辱草，相对色萋萋。
<br>　　远礼清凉寺，寻真似善才。身心无所得，日月不将来。
<br>　　白叠还图象，沧溟亦泛杯。唐人亦何幸，处处觉花开。
<br>　　涂足油应尽，干陀帔半隳。辟支迦状貌，刹利帝家儿。
<br>　　结印魔应哭，游心圣不知。深嗟头已白，不得远相随。
<br>　　送迎经几国，多化帝王心。电激青莲目，环垂紫磨金。
<br>　　眉根霜入细，梵夹蠹难侵。必似陀波利，他年不可寻。
<br>
<br>卷832_2 「经普化禅师影院」贯休
<br>　　大一今何处，登堂似昔时。曾蒙金印印，得异野干儿。
<br>　　影束龙神在，门荒桐竹衰。谁云续僧史，别位著吾师。
<br>
<br>卷832_3 「秋寄李频使君二首」贯休
<br>　　为郎须塞诏，当路亦驱驱。贵不因人得，清还似句无。
<br>　　烧烟连野白，山药拶阶枯。想得征黄诏，如今已在途。
<br>　　务简趣难陪，清吟共绿苔。叶和秋蚁落，僧带野香来。
<br>　　留客朝尝酒，忧民夜画灰。终期冒风雪，江上见宗雷。
<br>
<br>卷832_4 「上东林和尚」贯休
<br>　　让紫归青壁，高名四海闻。虽然无一事，得不是要君。
<br>　　道只传伊字，诗多笑碧云。应怜门下客，馀力亦为文。
<br>
<br>卷832_5 「江边道士」贯休
<br>　　独住大江滨，不知何代人。药垆生紫气，肌肉似红银。
<br>　　酒酽竹屋烂，符收山鬼仁。何妨将我去，一看武陵春。
<br>
<br>卷832_6 「送僧之湖外」贯休
<br>　　去旨趣非常，春风尔莫狂。惟擎一铁钵，旧亦讲金刚。
<br>　　午饭孤烟里，宵禅大石旁。羡师终不及，湘浪渌茫茫。
<br>
<br>卷832_7 「怀谬独一」贯休
<br>　　常忆兰陵子，瑰奇皴渴才。思还如我苦，时不为伊来。
<br>　　岳霞猱掷雪，湖月浪翻杯。未闻沾寸禄，此事亦堪哀。
<br>
<br>卷832_8 「送庐山衲僧」贯休
<br>　　飞锡下崆gk，清高世少双。冻天方筛雪，别我去何邦。
<br>　　烧绕赤乌亥，云漫白蚌江。路人争得识，空仰鬓眉庞。
<br>
<br>卷832_9 「寄西山胡汾、吴樵」贯休
<br>　　带经锄陇者，何止手胼胝。觅句句句好，惭予筋力衰。
<br>　　云塠临案冷，鹿队过门迟。相忆空回首，江头日暮时。
<br>
<br>卷832_10 「休粮僧」贯休
<br>　　不食更何忧，自由中自由。身轻嫌衲重，天旱为民愁。
<br>　　应器谁将去，生台蚁不游。会须传此术，相共老山丘。
<br>
<br>卷832_11 「送杜使君朝觐」贯休
<br>　　借寇借不得，清声彻帝聪。坐来千里泰，归去一囊空。
<br>　　遗爱封疆熟，扳辕草木同。路遥山不少，江静思无穷。
<br>　　花舸冲烟湿，朱衣照浪红。援毫两岸晓，欹枕满旗风。
<br>　　道罕将人合，心难与圣通。从兹林下客，应□代天功。
<br>
<br>卷832_12 「送人之岭外」贯休
<br>　　见说还南去，迢迢有侣无。时危须早转，亲老莫他图。
<br>　　小店蛇羹黑，空山象粪枯。三闾遗庙在，为我一呜呼。
<br>
<br>卷832_13 「题弘式和尚院兼呈杜使君」贯休
<br>　　二雅兼二密，愔愔只自怡。腊高云屐朽，貌古画师疑。
<br>　　堑蚁缘金锡，垆烟惹雪眉。仍闻有新作，只是寄相思。
<br>
<br>卷832_14 「湖头别墅三首」贯休
<br>　　梨栗鸟啾啾，高歌若自由。人谁知此意，旧业在湖头。
<br>　　饥鼠掀菱壳，新蝉避栗皱。不知江海上，戈甲几时休。
<br>　　桑柘参桐竹，阴阴一径苔。更无他事出，只有衲僧来。
<br>　　堑蚁争生食，窗经卷烧灰。可怜门外路，日日起尘埃。
<br>　　南北如仙境，东西似画图。园飞青啄木，檐挂白蜘蛛。
<br>　　邻叟教修废，牛童与纳租。寄言来往客，不用问荣枯。
<br>
<br>卷832_15 「三峡闻猿」贯休
<br>　　历历数声猿，寥寥渡白烟。应栖多月树，况是下霜天。
<br>　　万里客危坐，千山境悄然。更深仍不住，使我欲移船。
<br>
<br>卷832_16 「闻知闻赴成都辟请」贯休
<br>　　文翁还化蜀，帟幕列鹓鸾。饮水临人易，烧山觅士难。
<br>　　锦机花正合，棕蕈火初干。知己相思否，如何借羽翰。
<br>
<br>卷832_17 「题淮南惠照寺律师院」贯休
<br>　　仪冠凝寒玉，端居似沃州。学徒梧有凤，律藏目无牛。
<br>　　茗滑香黏齿，钟清雪滴楼。还须结西社，来往悉诸侯。
<br>
<br>卷832_18 「秋末长兴寺作」贯休
<br>　　荒寺古江滨，莓苔地绝尘。长廊飞乱叶，寒雨更无人。
<br>　　栗不和皱落，僧多到骨贫。行行行未得，孤坐更谁亲。
<br>
<br>卷832_19 「寄杭州灵隐寺宋震使君」贯休
<br>　　罢郡归侵夏，仍闻灵隐居。僧房谢脁语，寺额葛洪书。
<br>　　月树獮猴睡，山池菡萏疏。吾皇爱清静，莫便结吾庐。
<br>
<br>卷832_20 「送人归夏口」贯休
<br>　　雁雁叶纷纷，行人岂易闻。千山与万水，何处更逢君。
<br>　　貌不长如玉，人生只似云。倘经三祖寺，一为礼龛坟。
<br>
<br>卷832_21 「送新罗僧归本国」贯休
<br>　　忘身求至教，求得却东归。离岸乘空去，终年无所依。
<br>　　月冲阴火出，帆拶大鹏飞。想得还乡后，多应著紫衣。
<br>
<br>卷832_22 「避寇入银山」贯休
<br>　　草草穿银峡，崎岖路未谙。傍山为店戍，永日绕溪潭。
<br>　　烧地生芚蕨，人家煮伪蚕。翻如归旧隐，步步入烟岚。
<br>
<br>卷832_23 「闻友人驾前及第」贯休
<br>　　见心知命好，一别隔烟波。世乱无全士，君方掇大科。
<br>　　早随銮辂转，莫恋蜀山多。必贡安时策，忠言奈尔何。
<br>
<br>卷832_24 「避地毗陵上王慥使君（时黄贼陷东阳公避地于浙右）」贯休
<br>　　至理至昭昭，心通即不遥。圣威无远近，吾道太孤标。
<br>　　辛苦苏氓俗，端贞答盛朝。气高吞海岳，贫甚似渔樵。
<br>　　庾亮风流澹，刘宽政事超。清须遭贵遇，隐已被谁招。
<br>　　栗坞修禅寺，仙香寄石桥。风雷巡稼穑，鱼鸟合歌谣。
<br>　　视事私终杀，忧民态亦凋。道高无不及，恩甚固难消。
<br>　　大寇山难隔，孤城数合烧。烽烟终日起，汤沐用心燋。
<br>　　勇义排千阵，诛锄拟一朝。誓盟违日月，旌旆过寒潮。
<br>　　古驿江云入，荒宫海雨飘。仙松添瘦碧，天骥减丰膘。
<br>　　似在陈兼卫，终为宋与姚。已观云似鹿，即报首皆枭。
<br>　　尽愿回清镜，重希在此条。应怜千万户，祷祝向唐尧。
<br>
<br>卷832_25 「送崔尚书朝觐」贯休
<br>　　至理契穹旻，方生甫与申。一麾歌政正，三相贺仁人。
<br>　　叵似卢怀慎，全如邵信臣。澄渟消宿蠹，煦爱剧阳春。
<br>　　对客烟花拆，焚香渥泽新。征黄还有自，挽邓住无因。
<br>　　峡水全输洁，巫娥却讶神。宋均颜未老，刘宠骨应贫。
<br>　　大醉辞王翦，含香望紫宸。三峰初有雪，万里正无尘。
<br>　　伊昔林中社，多招席上珍。终期仙掌下，香火一相亲。
<br>
<br>卷832_26 「寒夜有怀同志」贯休
<br>　　永夜殊不寐，怀君正寂寥。疏钟寒遍郭，微雪静鸣条。
<br>　　南省雁孤下，西林鹤屡招。终当谢时去，与子住山椒。
<br>
<br>卷832_27 「寄新定桂雍」贯休
<br>　　独自住乌龙，应怜是衲僧。句须人未道，君此事偏能。
<br>　　坞湿云埋观，溪寒月照罾。相思不可见，江上立腾腾。
<br>
<br>卷832_28 「赠灵鹫山道润禅师院」贯休
<br>　　常恨烟波隔，闻名二十年。结为清气引，来到法堂前。
<br>　　薪拾纷纷叶，茶烹滴滴泉。莫嫌来又去，天道本泠然。
<br>
<br>卷832_29 「干霄亭晚望怀王棨侍郎」贯休
<br>　　霜打汀岛赤，孤烟生池塘。清吟倚大树，瑶草何馨香。
<br>　　久别青云士，常思白石房。谁能共归去，流水似鸣珰。
<br>
<br>卷832_30 「海边见罗邺」贯休
<br>　　清世诗声出，谁人得似君。命通须有日，天未丧斯文。
<br>　　楚木寒连寺，修江碧入云。相思喜相见，庭叶正纷纷。
<br>
<br>卷832_31 「送僧之东都」贯休
<br>　　之子之东洛，囊中有偈新。红尘谁不入，独鹤自难亲。
<br>　　定鼎门连岳，黄河冻过春。凭师将远意，说似社中人。
<br>
<br>卷832_32 「送于兢补阙赴京」贯休
<br>　　乱离吾道在，不觉到清时。得句下雪岳，送君登玉墀。
<br>　　冷惊蝉韵断，凉触火云隳。倘遇南来使，无忘问所之。
<br>
<br>卷832_33 「送郑准赴举」贯休
<br>　　两河兵火后，西笑见吾曹。海静三山出，天空一鹗高。
<br>　　赁居槐拶屋，行卷雪埋袍。他日如相觅，栽桃近海涛。
<br>
<br>卷832_34 「寄拄杖上王使君」贯休
<br>　　拄杖邻僧与，殊常不可名。一条黳玉重，百两紫金轻。
<br>　　有乳盘春力，无心合道情。惟宜高处著，将寄谢宣城。
<br>
<br>卷832_35 「秋望寄王使君」贯休
<br>　　静蹑红兰径，凭高旷望时。无端求句苦，永日壑风吹。
<br>　　大月生峰角，残霞在树枝。只应刘越石，清啸正相宜。
<br>
<br>卷832_36 「送缘有禅师与雷处士入武夷山」贯休
<br>　　师与雷居士，寻山道入闽。应将熊耳印，别授武夷君。
<br>　　崖罅仙棺出，江垠毒草分。他年相觅在，莫苦入深云。
<br>
<br>卷832_37 「送友生入越投知己」贯休
<br>　　才大终难住，东浮景渐暄。知将刖足恨，去击李膺门。
<br>　　宿雾开花坞，春潮入苎村。预思秋荐后，一鹗出乾坤。
<br>
<br>卷832_38 「寄乌龙山贾泰处士」贯休
<br>　　庭果色如丹，相思夕照残。云边踏烧去，月下把书看。
<br>　　涧水仙居共，窗风漆树寒。吾君方侧席，未可便怀安。
<br>
<br>卷832_39 「题大安寺通禅师院」贯休
<br>　　应行诸岳遍，象屣半无纲。一法寻常说，此机仍未忘。
<br>　　窗闲藤影老，衲厚瀑痕荒。寄语迷津者，来兹问不妨。
<br>
<br>卷832_40 「春晚寄卢使君」贯休
<br>　　满郭春如画，空堂心自澄。禅抛金鼎药，诗和玉壶冰。
<br>　　白雨飘花尽，晴霞向阁凝。寂寥还得句，因寄柳吴兴。
<br>
<br>卷832_41 「武昌县与昼公兼寄邑宰」贯休
<br>　　小一何人识，腾腾天地间。寻常如一鹤，亦不爱青山。
<br>　　铁钵年多赤，麻衣带毳斑。只闻寻五柳，时到月中还。
<br>
<br>卷832_42 「别东林僧」贯休
<br>　　大士宅里宿，芙蓉龛畔游。自怜□□在，子莫苦相留。
<br>　　燥叶飘山席，孤云傍茗瓯。裴回不能去，房在好峰头。
<br>
<br>卷832_43 「避地寄高蟾」贯休
<br>　　荒寺雨微微，空堂独掩扉。高吟多忤俗，此貌若为饥。
<br>　　旅梦遭鸿唤，家山被贼围。空馀老莱子，相见独依依。
<br>
<br>卷832_44 「怀武夷山禅师」贯休
<br>　　万叠仙山里，无缘见有缘。红心蕉绕屋，白额虎同禅。
<br>　　古木苔封菌，深崖乳杂泉。终期还此去，世事只如然。
<br>
<br>卷832_45 「秋末闲居作」贯休
<br>　　幽居山不别，落叶与阶平。尽日吟诗坐，无端个病成。
<br>　　径苔因旱赤，池水入冬清。惟有东峰叟，相寻月下行。
<br>
<br>卷832_46 「赠许征君」贯休
<br>　　昼公友秦奚，来往踏溪云。如今又到我，还爱许征君。
<br>　　落花鸟衔来，永日香氤氲。终期将尔曹，归去麋鹿群。
<br>
<br>卷832_47 「秋夜作因怀天台道者」贯休
<br>　　万事何须问，良时即此时。高秋半夜雨，落叶满前池。
<br>　　静怕龙神识，贫从草木欺。平生无限事，只有道人知。
<br>
<br>卷832_48 「偶作因怀大同道友」贯休
<br>　　蛮木叶不落，微吟漳水滨。二毛空有雪，万事不如人。
<br>　　df水平芳草，山花落净巾。天童好真伴，何日更相亲。
<br>
<br>卷832_49 「边上行」贯休
<br>　　黑松林外路，风角远嗈嗈。朔气生荒堡，秋尘满病容。
<br>　　豺掊沙底骨，人上月边烽。休作西行计，西行地渐凶。
<br>
<br>卷832_50 「江西再逢周琏」贯休
<br>　　六七年不见，相逢鬓已苍。交情终淡薄，诗语更清狂。
<br>　　未得丹霄便，依前四壁荒。但令吾道在，晚达亦何妨。
<br>
<br>卷832_51 「登鄱阳寺阁」贯休
<br>　　寺楼闲纵望，不觉到斜晖。故国在何处，多年未得归。
<br>　　寒江平楚外，细雨一鸿飞。终斅於陵子，吴山有绿薇。
<br>
<br>卷832_52 「秋晚野居」贯休
<br>　　僻居人不到，吾道本来孤。山色园中有，诗魔象外无。
<br>　　霜禾连岛赤，烟草倚桥枯。何必求深隐，门前似画图。
<br>
<br>卷832_53 「酬杜使君见寄」贯休
<br>　　轧轧复轧轧，更深门未关。心疼无所得，诗债若为还。
<br>　　露洒一鹤睡，钟馀万象闲。惭将此时意，明日寄东山。
<br>
<br>卷832_54 「湖上作」贯休
<br>　　我竟胡为者，唠唠但爱吟。身中多病在，湖上住年深。
<br>　　山溜穿苔壁，风钟度雪林。近来心更苦，谁复是知音。
<br>
<br>卷832_55 「送僧归天台寺」贯休
<br>　　天台四绝寺，归去见师真。莫折枸杞叶，令他十得嗔。
<br>　　天空闻圣磬，瀑细落花巾。必若云中老，他时得有邻。 
<br>
<br>　　　　　　　　　　　　　　卷八百三十三
<br>
<br>卷833_1 「寿春节进」贯休
<br>　　圣运关天纪，龙飞古帝基。振摇三蜀地，耸发万年枝。
<br>　　出震同中古，承乾动四夷。恩颁新命广，泪向旧朝垂。
<br>　　大宝归玄谶，殊祥出远池。法天深罔测，体圣妙难知。
<br>　　俭德为全德，无思契十思。丕图非力致，英武悉天资。
<br>　　正直方亲切，回邪岂敢窥。将排颇与牧，相得稷兼夔。
<br>　　盐出符真主，麟来合大规。赓歌随羽籥，奕叶斅伊祁。
<br>　　寡欲情虽泰，忧民色未怡。盛如唐创业，宛胜晋朝仪。
<br>　　旰食宫莺啭，宵衣禁漏迟。多于汤土地，还有禹胼胝。
<br>　　视物如伤日，胜残去杀时。守文情的的，无逸戒孜孜。
<br>　　轩顼风重振，皇唐鼎创移。始闻呈瑞石，又报产灵芝。
<br>　　覆帱高缘大，包容妙在卑。兄呼春赫日，师指佛牟尼。
<br>　　佳气宸居合，淳风乐府吹。急贤彰帝业，解网见天慈。
<br>　　粟赤千千窖，军雄万万儿。八蛮须稽颡，四海仰昌期。
<br>　　玉辇嫔嫱拥，宫花锦绣欹。尧云同叆叇，汉祖太驱驰。
<br>　　氛祲根株尽，浇讹朕兆隳。山河方有截，野逸诏无遗。
<br>　　境静消锋镝，田香熟稻r1.梦中逢傅说，殿上见辛毗。
<br>　　金镜悬千古，彤云起四维。盛行唐典法，再睹舜雍熙。
<br>　　祝寿乾文动，郊天太一随。煌煌还宿卫，亹亹叶声诗。
<br>　　饮醴和甘雨，非烟绕御帷。银轮随宝马，玉沼见金龟。
<br>　　杳杳闻韵濩，重重降抚绥。魏徵须却出，葛亮更何之。
<br>　　简约逾前古，升平美不疑。触邪羊唅唅，鼓腹叟嘻嘻。
<br>　　迈五方云大，超三始见奇。锦霞连紫极，仙鸟下峨眉。
<br>　　谢傅还为傅，周师又作师。纳隍为永任，从谏契无为。
<br>　　子子寰瀛主，孙孙日月旗。寿春嗟寿域，万国尽虔祈。
<br>　　捧日三车子，恭思八彩眉。愿将七万岁，匍匐拜瑶墀。
<br>
<br>卷833_2 「送僧之安南」贯休
<br>　　安南千万里，师去趣何长。鬓有炎州雪，心为异国香。
<br>　　退牙山象恶，过海布帆荒。早作归吴计，无忘父母乡。
<br>
<br>卷833_3 「送僧归剡山」贯休
<br>　　远逃为乱处，寺与石城连。木落归山路，人初刈剡田。
<br>　　荒林猴咬栗，战地鬼多年。好去楞伽子，精修莫偶然。
<br>
<br>卷833_4 「送僧入幽州」贯休
<br>　　高士高无敌，腾腾话入燕。无人知尔意，向我道非禅。
<br>　　栗径穿蕃冢，狼声隔远烟。槃山多道侣，应未有归年。
<br>
<br>卷833_5 「送僧游五台」贯休
<br>　　羡师游五顶，乞食值年丰。去去谁为侣，栖栖力已充。
<br>　　浊河高岸拆，衰草古城空。必到华严寺，凭师问辨公。
<br>
<br>卷833_6 「送僧入五泄」贯休
<br>　　五泄江山寺，禅林境最奇。九年吃菜粥，此事少人知。
<br>　　山响僧担谷，林香豹乳儿。伊余头已白，不去更何之。
<br>
<br>卷833_7 「题令宣和尚院」贯休
<br>　　轩窗领岚翠，师得世情忘。惟爱谈诸祖，曾经宿大荒。
<br>　　泉声淹卧榻，云片犯炉香。寄语题门者，看经在上方。
<br>
<br>卷833_8 「寄四明闾丘道士二首」贯休
<br>　　淮海兵荒日，分飞直至今。知担诸子出，却入四明深。
<br>　　衣必编仙草，僧应共栗林。秋风溪上路，应得一相寻。
<br>　　三千功未了，大道本无程。好共禅师好，常将药犬行。
<br>　　石门红藓剥，柘坞白云生。莫认无名是，无名已是名。
<br>
<br>卷833_9 「经士马中作」贯休
<br>　　偷儿成大寇，处处起烟尘。黄叶满空宅，青山见俗人。
<br>　　妖星芒刺越，鬼哭势连秦。惆怅还惆怅，茫茫江海滨。
<br>
<br>卷833_10 「士马后见赤松舒道士」贯休
<br>　　满眼尽疮痍，相逢相对悲。乱阶犹未已，一柱若为支。
<br>　　堰茗蒸红枣，看花似好时。不知今日后，吾道竟何之。
<br>
<br>卷833_11 「题方公院寄夏侯明府」贯休
<br>　　银地有馀光，方公道益芳。谁分修藏力，顶有剃头霜。
<br>　　经勘松风燥，檐垂坞茗香。终须结西社，此县似柴桑。
<br>
<br>卷833_12 「与刘象正字」贯休
<br>　　独居三岛上，花竹映柴关。道广群仙惜，名成万事闲。
<br>　　病多唯纵酒，静极不思山。唯有逍遥子，时时自往还。
<br>
<br>卷833_13 「怀智体道人」贯休
<br>　　栖碧思吾友，庭莺百啭时。唯应一处住，方得不相思。
<br>　　云水淹门阃，春雷在树枝。平生无限事，不独白云知。
<br>
<br>卷833_14 「赠晦公禅人」贯休
<br>　　流阳为役者，相访叶纷纷。有句虽如我，无心未似君。
<br>　　构林青及竹，茆屋暖于云。何日相将去，千山麋鹿群。
<br>
<br>卷833_15 「寄静林别墅胡进士兄弟」贯休
<br>　　见说山居好，书楼被翠侵。烧熛汀岛境，月色弟兄吟。
<br>　　犬吠黄椑落，牛归红树深。仍闻多白菌，应许一相寻。
<br>
<br>卷833_16 「怀赤松故舒道士」贯休
<br>　　可惜复可惜，如今何所之。信来堪大恸，余复用生为。
<br>　　乱世今交斗，玄宫玉柱隳。春风五陵道，回首不胜悲。
<br>
<br>卷833_17 「偶作」贯休
<br>　　无端为五字，字字鬓星星。只觉人情薄，空馀鹤眼青。
<br>　　砌莎藏坠果，窗雪浸残经。只有归山计，茫茫何所营。
<br>
<br>卷833_18 「春日许征君见访」贯休
<br>　　龙钟多病后，日望遇升平。远念穿嵩雪，前林啭早莺。
<br>　　厨香烹瓠叶，道友扣门声。还似青溪上，微吟踏叶行。
<br>
<br>卷833_19 「经先主庙作」贯休
<br>　　古庙积烟萝，威灵及物多。因知曹孟德，争奈此公何。
<br>　　树古雷痕剥，碑荒篆画讹。今朝冥祷祝，只望息干戈。
<br>
<br>卷833_20 「寄中条道者」贯休
<br>　　柏梯杉影里，头白药山孙。今古管不得，是非争肯论。
<br>　　虎须悬瀑滴，禅衲带苔痕。常恨龙钟也，无因接话言。
<br>
<br>卷833_21 「夏日晚望」贯休
<br>　　登临聊一望，不觉意恞然。陶侃寒溪寺，如今何处边。
<br>　　汀沙生旱雾，山火照平川。终事东归去，干戈满许田。
<br>
<br>卷833_22 「送僧归山」贯休
<br>　　眼青禅帔赤，气岸出尘埃。霞外终须去，人间作么来。
<br>　　崖香泉吐乳，坞燥烧□雷。他日终相觅，山门何处开。
<br>
<br>卷833_23 「览皎然《渠南乡集》」贯休
<br>　　学力不相敌，清还仿佛同。高于宝月月，谁得射雕弓。
<br>　　至鉴封姚监，良工遇鲁公。如斯深可羡，千古共清风。
<br>
<br>卷833_24 「览姚合《极玄集》」贯休
<br>　　至览如日月，今时即古时。发如边草白，谁念射声□。
<br>　　好鸟挨花落，清风出院迟。知音郭有道，始为一吟之。
<br>
<br>卷833_25 「大驾西幸秋日闻雷」贯休
<br>　　军书日日催，处处起尘埃。黎庶何由泰，銮舆早晚回。
<br>　　夏租方减食，秋日更闻雷。莫道苍苍意，苍苍眼甚开。
<br>
<br>卷833_26 「诗」贯休
<br>　　经天纬地物，动必计仙才。几处觅不得，有时还自来。
<br>　　真风含素发，秋色入灵台。吟向霜蟾下，终须神鬼哀。
<br>
<br>卷833_27 「秋末江上望」贯休
<br>　　莽莽古江滨，纷纷坠叶频。烟霞谁是主，丘陇自伤神。
<br>　　吞并宁唯汉，凄凉莫问陈。尽随流水去，寂莫野花春。
<br>
<br>卷833_28 「乞食僧」贯休
<br>　　擎钵貌清羸，天寒出寺迟。朱门当大路，风雪立多时。
<br>　　似月心常净，如麻事不知。行人莫轻诮，古佛尽如斯。
<br>
<br>卷833_29 「寒望九峰作」贯休
<br>　　九朵碧芙蕖，王维图未图。层层皆有瀑，一一合吾居。
<br>　　雨歇如争出，霜严不例枯。世犹多事在，为尔久踌躇。
<br>
<br>卷833_30 「蓟北寒月作」贯休
<br>　　蓟门寒到骨，战碛雁相悲。古屋不胜雪，严风欲断髭。
<br>　　清吟得冷句，远念失佳期。寂寞谁相问，迢迢天一涯。
<br>
<br>卷833_31 「新猿」贯休
<br>　　寻常看不见，花落树多苔。忽向高枝发，又从何处来。
<br>　　风清声更揭，月苦意弥哀。多少求名者，年年被尔催。
<br>
<br>卷833_32 「怀南岳隐士二首（一作赠隐者）」贯休
<br>　　千峰映碧湘，真隐此中藏。饼不煮石吃，眉应似发长。
<br>　　风榸支酒瓮，鹤虱落琴床。虽斅忘机者，斯人尚未忘。
<br>　　见说祝融峰，擎天势似腾。藏千寻瀑布，出十八高僧。
<br>　　古路无人迹，新霞出石棱。终期将尔叟，一一月中登。
<br>
<br>卷833_33 「追忆冯少常」贯休
<br>　　盛德方清贵，旋闻逐逝波。令人翻不会，积善合如何。
<br>　　直道登朝晚，分忧及物多。至今新定郡，犹咏袴襦歌。
<br>
<br>卷833_34 「闻闵廷言周琏下第」贯休
<br>　　前榜年年见，高名日日闻。常因不平事，便欲见吾君。
<br>　　兄弟居清岛，园林生白云。相思空怅望，庭叶赤纷纷。
<br>
<br>卷833_35 「寄景地判官」贯休
<br>　　渚宫江上别，倏忽十馀年。举世唯攻说，多君即不然。
<br>　　浦珠为履重，园柳助诗玄。勉力酬知己，昌朝正急贤。
<br>
<br>卷833_36 「读贾区、贾岛集」贯休
<br>　　区终不下岛，岛亦不多区。冷格俱无敌，贫根亦似愚。
<br>　　青云终叹命，白阁久围炉。今日成名者，还堪为尔吁。
<br>
<br>卷833_37 「送衲僧之江西」贯休
<br>　　索索复索索，无凭却有凭。过溪遭恶雨，乞食得干菱。
<br>　　只有山相伴，终无事可仍。如逢梅岭旦，向道只宁馨。
<br>
<br>卷833_38 「故林偶作」贯休
<br>　　朗吟无一事，孤坐瀔江濆。媚世非吾道，良图有白云。
<br>　　蠹鱼开卷落，啄木隔花闻。唯寄壶中客，金丹许共分。
<br>
<br>卷833_39 「寄栖白大师二首」贯休
<br>　　流浪江湖久，攀缘岁月阑。高名当世重，好句逼人寒。
<br>　　月苦蝉声嗄，钟清柿叶干。龙钟千万里，拟欲访师难。
<br>　　苍苍龙阙晚，九陌杂香尘。方外无他事，僧中有近臣。
<br>　　青门玉露滴，紫阁锦霞新。莫话三峰去，浇风正荡淳。
<br>
<br>卷833_40 「送人之渤海」贯休
<br>　　国之东北角，有国每朝天。海力浸不尽，夷风常宛然。
<br>　　山藏罗刹宅，水杂巨鳌涎。好去吴乡子，归来莫隔年。
<br>
<br>卷833_41 「寄李道士」贯休
<br>　　常见高人说，犹来不偶然。致身同槁木，话道出忘诠。
<br>　　长啸仙钟外，眠楂海月边。倘修阴姹姹，一望寄余焉。
<br>
<br>卷833_42 「秋送夏郢归钱塘」贯休
<br>　　归客指吴国，风帆几日程。新诗陶雪字，玄发有霜茎。
<br>　　微月生沧海，残涛傍石城。从兹江岛意，应续子陵名。
<br>
<br>卷833_43 「送僧归翠微」贯休
<br>　　只衲一个衲，翠微归旧岑。不知何岁月，即得到师心。
<br>　　径绕千峰细，庵开乱木深。倘然云外老，他日亦相寻。
<br>
<br>卷833_44 「经友生坟」贯休
<br>　　多君坟在此，令我过悲凉。可惜为人好，刚须被数将。
<br>　　白云从冢出，秋草为谁荒。不觉频回首，西风满白杨。
<br>
<br>卷833_45 「怀洛下卢缙云」贯休
<br>　　一减三张价，幽居少室前。岂应贫似我，不得信经年。
<br>　　木落多诗藁，山枯见墨烟。何时深夜坐，共话草堂禅。
<br>
<br>卷833_46 「送李铏赴举」贯休
<br>　　诗业务经纶，新皆意外新。因知登第榜，不著不平人。
<br>　　句得孤舟月，心飞九陌尘。明年相贺日，应到曲江滨。
<br>
<br>卷833_47 「宝禅师见访」贯休
<br>　　山兄心似我，岸谷亦难交。不见还相忆，来唯添寂寥。
<br>　　茶烟粘衲叶，云水透蘅茆。因话流年事，斯须不可抛。
<br>
<br>卷833_48 「观棋」贯休
<br>　　逸格格难及，半先相遇稀。落花方满地，一局到斜晖。
<br>　　褚胤死不死，将军飞已飞。今朝惭一行，无以造玄微。
<br>
<br>卷833_49 「题一上人经阁」贯休
<br>　　鸟外何须去，衣如藓亦从。但能无一事，即是住孤峰。
<br>　　雨歇云埋阁，月明霜洒松。师心多似我，所以访师重。
<br>
<br>卷833_50 「和毛学士舍人早春」贯休
<br>　　陋巷冬将尽，东风细杂篮。解牵窗梦远，先是涧梅谙。
<br>　　茶癖金铛快，松香玉露含。书斋山帚撅，盘馔药花甘。
<br>　　雅得琴中妙，常挪脸似酣。雪消闻苦蛰，气候似宜蚕。
<br>　　密勿须清甲，朝归绕碧潭。丹心空拱北，新作继周南。
<br>　　竹杖无斑点，纱巾不著簪。大朝名益重，后进力皆覃。
<br>　　至理虽亡一，臣时亦说三。不知门下客，谁上晏婴骖。 
<br>
<br>　　　　　　　　　　　　　　卷八百三十四
<br>
<br>卷834_1 「寿春进祝圣七首。千载降祥」贯休
<br>　　九天宫上圣，降世共昭回。万汇须亭毓，群仙送下来。
<br>　　承乾当否极，庶事尽康哉。只有羲轩比，其馀不可陪。
<br>
<br>卷834_2 「寿春进祝圣七首。文有武备」贯休
<br>　　武宿与文星，常如掌上擎。孙吴机不动，周邵事多行。
<br>　　旰食炉烟细，宵衣隙月明。还闻夔进曲，吹出泰阶平。
<br>
<br>卷834_3 「寿春进祝圣七首。从谏如流」贯休
<br>　　及溜龙鳞动，君臣道义深。万年轩后镜，一片汉高心。
<br>　　北狄皆输款，南夷尽贡琛。从兹千万岁，枝叶玉森森。
<br>
<br>卷834_4 「寿春进祝圣七首。搜扬草泽」贯休
<br>　　俟时兼待价，垂棘出尘埃。仄席三旌切，移山万里来。
<br>　　烟霞衣上落，阊阖雪中开。寿酒今朝进，无非出世才。
<br>
<br>卷834_5 「寿春进祝圣七首。守在四夷」贯休
<br>　　天将兴大蜀，有道遂君临。四塞同诸子，三边共一心。
<br>　　闍婆香似雪，回鹘马如林。曾读前皇传，巍巍冠古今。
<br>
<br>卷834_6 「寿春进祝圣七首。大兴三教」贯休
<br>　　曈曈悬佛日，天俣动云韶。缝掖诸生集，麟洲羽客朝。
<br>　　非烟生玉砌，御柳吐金条。击壤翁知否，吾皇即帝尧。
<br>
<br>卷834_7 「寿春进祝圣七首。山呼万岁」贯休
<br>　　声教无为日，山呼万岁声。隆隆如谷响，合合似雷鸣。
<br>　　翠拔为天柱，根盘倚凤城。恭唯千万岁，岁岁致升平。
<br>
<br>卷834_8 「早秋夜坐」贯休
<br>　　微凉砧满城，林下石床平。发岂无端白，诗须出世清。
<br>　　邻僧同树影，砌月浸蛩声。独自更深坐，无人知此情。
<br>
<br>卷834_9 「早起」贯休
<br>　　夜坐还早起，寂寥多病身。神清寻梦在，香极觉花新。
<br>　　树露繁于雨，溪云动似人。又知何处客，轧轧转征轮。
<br>
<br>卷834_10 「秋晚野步」贯休
<br>　　闲步不觉远，萧萧木落初。诗情抛阃阈，江影动襟裾。
<br>　　阁北鸿行出，霞西雨脚疏。金峰秋更好，乞取又何如。
<br>
<br>卷834_11 「晚望」贯休
<br>　　旷望危桥上，微吟落照前。烟霞浓浸海，川岳阔连天。
<br>　　白鸟格不俗，孤云态可怜。终期将尔辈，归去旧江边。
<br>
<br>卷834_12 「寄翰林陆学士」贯休
<br>　　颜冉商参甲，鸾凰密勿才。帘垂仙鸟下，吟次圣人来。
<br>　　宝辇千官捧，宫花九色开。何时重一见，为我话蓬莱。
<br>
<br>卷834_13 「赠造微禅师院」贯休
<br>　　薝卜气雍雍，门深圣泽重。七丝奔小蟹，五字逼雕龙。
<br>　　药转红金鼎，茶开紫阁封。圭峰争去得，卿相日憧憧。
<br>
<br>卷834_14 「南海晚望」贯休
<br>　　海上聊一望，舶帆天际飞。狂蛮莫挂甲，圣主正垂衣。
<br>　　风恶巨鱼出，山昏群獠归。无人知此意，吟到月腾辉。
<br>
<br>卷834_15 「寄庐山大愿和尚」贯休
<br>　　石上桂成丛，师庵在桂中。皆云习凿齿，未可扣真风。
<br>　　雪洗香炉碧，霞藏瀑布红。何时甘露偈，一寄剡山东。
<br>
<br>卷834_16 「怀薛尚书兼呈东阳王使君」贯休
<br>　　得力未得力，高吟夏又残。二毛非自出，万事到诗难。
<br>　　蝉见木叶落，雷将雨气寒。何妨槌琢后，更献至公看。
<br>
<br>卷834_17 「上冯使君水晶数珠」贯休
<br>　　泠泠瀑滴清，贯串有规程。将讽观空偈，全胜照乘明。
<br>　　龙神多共惜，金玉比终轻。愿在玄晖手，常资物外情。
<br>
<br>卷834_18 「送明觉大师兼寄郑山人」贯休
<br>　　去去楞伽子，春深道路长。鸟啼青嶂险，花落紫衣香。
<br>　　此去非馀事，还归内道场。凭师将老倒，一向说荥阳。
<br>
<br>卷834_19 「庐山寻灵纪不遇」贯休
<br>　　久别稀相见，深山道益孤。叶全离大朴，君尚在新吴。
<br>　　钟嗄声飘驿，山顽气喷湖。留诗如和得，一望寄前途。
<br>
<br>卷834_20 「题曹溪祖师堂」贯休
<br>　　皎洁曹溪月，嵯峨七宝林。空传智药记，岂见祖禅心。
<br>　　信衣非苎麻，白云无知音。大哉双峰溪，万古青沈沈。
<br>
<br>卷834_21 「怀匡山道侣」贯休
<br>　　常忆将吾友，穿云过瀑西。有碑皆读彻，无处不相携。
<br>　　柽桂株株湿，猿猱个个啼。等闲成远别，窗月又如珪。
<br>
<br>卷834_22 「怀卢延让（时延让新及第）」贯休
<br>　　冥搜忍饥冻，嗟尔不能休。几叹不得力，到头还白头。
<br>　　姓名归紫府，妻子在沧洲。又是蝉声也，如今何处游。
<br>
<br>卷834_23 「春晚访镜湖方干」贯休
<br>　　幽居湖北滨，相访值残春。路远诸峰雨，时多擉鳖人。
<br>　　蒸花初酿酒，渔艇劣容身。莫讶频来此，伊余亦隐沦。
<br>
<br>卷834_24 「秋过相思寺」贯休
<br>　　见说相思寺，今来似有期。瘴乡终有出，天意固难欺。
<br>　　昼雨先花岛，秋云挂戍旗。故人多在蜀，不去更何之。 
<br>
<br>　　　　　　　　　　　　　　卷八百三十五
<br>
<br>卷835_1 「蜀王入大慈寺听讲（天复三年作）」贯休
<br>　　玉节金珂响似雷，水晶宫殿步裴回。只缘支遁谈经妙，
<br>　　所以许询都讲来。帝释镜中遥仰止，魔军殿上动崔巍。
<br>　　千重香拥龙鳞立，五种风生锦绣开。宽似大溟生日月，
<br>　　秀如四岳出尘埃。一条紫气随高步，九色仙花落古台。
<br>　　谢太傅须同八凯，姚梁公可并三台。登楼喜色禾将熟，
<br>　　望国诚明首不回。驾驭英雄如赤子，雌黄贤哲贡琼瑰。
<br>　　六条消息心常苦，一剑晶荧敌尽摧。木铎声中天降福，
<br>　　景星光里地无灾。百千民拥听经座，始见重天社稷才。
<br>
<br>卷835_2 「蜀王登福感寺塔三首」贯休
<br>　　天资忠孝佐金轮，香火空王有宿因。此世喜登金骨塔，
<br>　　前生应是育王身。封疆岁暮笙歌合，襦袴正初锦绣新。
<br>　　释子沾恩无以报，只擎章句贡平津。
<br>　　似圣悲增道不穷，忧民忧国契尧聪。两髯有雪丹霄外，
<br>　　万里无尘一望中。南照微明连莽苍，峨嵋拥秀接崆峒。
<br>　　林僧岁月知何幸，还似支公见谢公。
<br>　　步步层层孰可陪，相轮边日照三台。喜欢烝庶皆相逐，
<br>　　惆怅銮舆尚未回。金铎撼风天乐近，仙花含露瑞烟开。
<br>　　一年一度常如此，愿见文翁百度来。
<br>
<br>卷835_3 「少监三首」贯休
<br>　　器琢仙珪美有馀，席珍国宝比难如。衔花乳燕看调瑟，
<br>　　衣锦佳人侍读书。荀氏门风龙变化，谢家庭树玉扶疏。
<br>　　即期寰海隆平日，归佐吾皇侍玉除。
<br>　　益友相随益自强，趋庭问礼日昭彰。袍新宫锦千人目，
<br>　　马骏桃花一巷香。偏爱曾颜终必及，或如韩白亦无妨。
<br>　　八龙三虎森如也，万古千秋瑞圣唐。
<br>　　具体而微太少年，凤毛五色带非烟。倚天长剑看无敌，
<br>　　绕树号猿已应弦。接士开襟清圣熟，分题得句落花前。
<br>　　即应出将传家法，圣泽恩波浩浩然。
<br>
<br>卷835_4 「再到钟陵作」贯休
<br>　　六七年来到豫章，旧游知己半凋伤。春风还有花千树，
<br>　　往事都如梦一场。无限丘墟侵郭路，几多台榭浸湖光。
<br>　　只应唯有西山色，依旧崔巍上寺墙。
<br>
<br>卷835_5 「经弟妹坟」贯休
<br>　　泪不曾垂此日垂，山前弟妹冢离离。年长于吾未得力，
<br>　　家贫抛尔去多时。鸿冲□□霜中断，蕙杂黄蒿冢上衰。
<br>　　恩爱苦情抛未得，不堪回首步迟迟。
<br>
<br>卷835_6 「到蜀与郑中丞相遇」贯休
<br>　　深隐犹为未死灰，远寻知己遇三台。如何麋鹿群中出，
<br>　　又见鹓鸾天上来。剑阁霞粘残雪在，锦江香甚百花开。
<br>　　谩期王谢来相访，不是支公出世才。
<br>
<br>卷835_7 「别冯使君」贯休
<br>　　瓦砾文章岂有媒，两三年只在金台。本师头白须归去，
<br>　　太守门清愿再来。皓皓玉霜孤雁远，萧萧松岛片帆开。
<br>　　从兹林下终无事，唯只焚香祝上台。
<br>
<br>卷835_8 「上新定宋使君」贯休
<br>　　禅坐吟行谁与同，杉松共在寂寥中。碧云诗里终难到，
<br>　　白藕花经讲始终。水叠山层擎草疏，砧清月苦立霜风。
<br>　　十年勤苦今酬了，得句桐江识谢公。
<br>
<br>卷835_9 「和李判官见新榜为兄下第」贯休
<br>　　失意荆枝滴泪频，陟冈何翅不知春。心中岐路平如砥，
<br>　　天上文章妙入神。休说宋风回鹢首，即看雷火燎龙鳞。
<br>　　从兹相次红霞里，留取方书与世人。
<br>
<br>卷835_10 「送罗邺赴许昌辟」贯休
<br>　　方得论心又别离，黯然江上步迟迟。不堪回首崎岖路，
<br>　　正是寒风皴错时。美似郄超终有日，去依刘表更何疑。
<br>　　前程不少南飞雁，聊寄新诗慰所思。
<br>
<br>卷835_11 「酬韦相公见寄」贯休
<br>　　盐梅金鼎美调和，诗寄空林问讯多。秦客弈棋抛已久，
<br>　　楞严禅髓更无过。万般如幻希先觉，一丈临山且奈何。
<br>　　空讽平津好珠玉，不知更得及门么。
<br>
<br>卷835_12 「酬张相公见寄」贯休
<br>　　周郎怀抱好知音，常爱山僧物外心。闭户不知芳草歇，
<br>　　无能唯拟住山深。感通未合三生石，骚雅欢擎九转金。
<br>　　但似前朝萧与蒋，老僧风雪亦相寻。
<br>
<br>卷835_13 「酬王相公见赠」贯休
<br>　　孤拙将来岂偶然，不能为漏滴青莲。一从麟笔题墙后，
<br>　　常只冥心古像前。九德陶熔空有迹，六窗清净始通禅。
<br>　　今朝幸捧琼瑶赠，始见玄中更有玄。
<br>
<br>卷835_14 「酬周相公见赠」贯休
<br>　　三界无家是出家，岂宜拊凤睹新麻。幸生白发逢今圣，
<br>　　曾梦青莲映玉沙。境陟名山烹锦水，睡忘东白洞平茶。
<br>　　喜擎绣段攀金鼎，谢脁馀霞始是霞。
<br>
<br>卷835_15 「道情偈三首」贯休
<br>　　崆峒老人专一一，黄梅真叟却无无。
<br>　　独坐松根石头上，四溟无限月轮孤。
<br>　　非色非空非不空，空中真色不玲珑。
<br>　　可怜卢大担柴者，拾得骊珠橐籥中。
<br>　　优钵罗花万劫春，频犁田地绝纤尘。
<br>　　道吾道者相招好，不是香林采叶人。
<br>
<br>卷835_16 「马上作」贯休
<br>　　柳岸花堤夕照红，风清襟袖辔璁珑。
<br>　　行人莫讶频回首，家在凝岚一点中。
<br>
<br>卷835_17 「道中逢乞食老僧」贯休
<br>　　赤棕榈笠眉毫垂，拄楖栗杖行迟迟。
<br>　　时人只施盂中饭，心似白莲那得知。
<br>
<br>卷835_18 「秋末寄武昌一公」贯休
<br>　　见说武昌江上住，柏枯槐朽战时风。
<br>　　知师诗癖难医也，霜洒芦花明月中。
<br>
<br>卷835_19 「陋巷」贯休
<br>　　坠叶如花欲满沟，破篱荒井一蝉幽。
<br>　　亦知希骥无希者，作么令人强转头。
<br>
<br>卷835_20 「终南僧」贯休
<br>　　声利掀天竟不闻，草衣木食度朝昏。
<br>　　遥思山雪深一丈，时有仙人来打门。
<br>
<br>卷835_21 「听僧弹琴」贯休
<br>　　家近吴王古战城，海风终日打墙声。
<br>　　今朝乡思浑堆积，琴上闻师大蟹行。
<br>
<br>卷835_22 「渔者」贯休
<br>　　风恶波狂身似闲，满头霜雪背青山。
<br>　　相逢略问家何在，回指芦花满舍间。
<br>
<br>卷835_23 「大蜀皇帝潜龙日述圣德诗五首」贯休
<br>　　岳渎殊祥日月精，入尧金镜佐休明。衣严黼黻皇恩重，
<br>　　剑折芙蓉紫气横。玉甃金汤山岳峻，花藏台榭管弦清。
<br>　　已闻图上凌烟阁，宠渥穹窿玉不名。
<br>　　扶持社稷似齐桓，百万雄师贵可观。神智发中真莫测，
<br>　　贡输天下学应难，风清鼙角□□□，□肃神龙草木寒。
<br>　　堪羡蜀民恒有福，太平时节一般般。
<br>　　珠履三千侍玉除，宫花飘锦早莺初。虽然周孔心相似，
<br>　　其奈龚黄政不如。浩浩歌谣闻禁掖，重重襦袴满樵渔。
<br>　　若论朝野艰难日，第一之功美有馀。
<br>　　紫髯青眼代天才，韩白孙吴稍可陪。只见赤心尧日下，
<br>　　岂知真气梵天来。听经瑞雪时时落，登塔天花步步开。
<br>　　尽祝庄椿同寿考，人间岁月岂能催。
<br>　　丈夫勋业正乾坤，麟凤龟龙尽在门。西伯最怜耕让畔，
<br>　　曹参空爱酒盈樽。心慈为受金仙嘱，发白缘酬玉砌恩。
<br>　　从此于门转高大，可怜子子与孙孙。
<br>
<br>卷835_24 「陈情献蜀皇帝」贯休
<br>　　河北江东处处灾，唯闻全蜀勿尘埃。一瓶一钵垂垂老，
<br>　　千水千山得得来，奈菀幽栖多胜景，巴歈陈贡愧非才。
<br>　　自惭林薮龙钟者，亦得亲登郭隗台。
<br>
<br>卷835_25 「寿春节进大蜀皇帝五首」贯休
<br>　　上玄大帝降坤维，箕尾为臣副圣期。岂比赤光盈室日，
<br>　　全同白象下天时。文经武纬包三古，日角龙颜遏四夷。
<br>　　今日降神天上会，愿将天福比须弥。
<br>　　异香滴露降纷纷，紫电环枢照禁门。先冠百王临亿兆，
<br>　　后称十号震乾坤。羲轩之道方为道，草木沾恩始是恩。
<br>　　今以謏才歌睿德，犹如饮海妙难论。
<br>　　茂祉遐宣胜事并，薰风微入舜弦清。四洲不必归王化，
<br>　　一统那能计圣情。合合鼓钟膏雨滴，峨峨宫阙瑞烟横。
<br>　　西逾昆岳东连海，谁不梯山贺圣明。
<br>　　远人玉帛尽来归，及物天慈物物肥。春力遍时皆甲拆，
<br>　　王言闻者尽光辉。家家锦绣香醪熟，处处笙歌乳燕飞。
<br>　　为报蜀皇勤祷祝，圣明天子古今稀。
<br>　　积劫修来似炼金，为皇为帝万灵钦。能当浊世为清世，
<br>　　始见君心是佛心。九野黎民耕浩浩，百蛮朝骑日駸駸。
<br>　　今朝献寿将何比，愿似庄椿一万寻。
<br>
<br>卷835_26 「对雪寄新定冯使君二首」贯休
<br>　　仙掌空思归未能，焚香冥目对残灯。岂知瑞雪千山合，
<br>　　空觉春寒半夜增。翳月素云埋粉堞，堆巢孤鹤下金绳。
<br>　　因思太守忧民切，吟对琼枝喜不胜。
<br>　　政化由来通上灵，丰年祥瑞满窗明。气严坐久灯凝焰，
<br>　　片大更深屋作声。飘掩烟霞何处去，欹斜杉竹向帘倾。
<br>　　雪林中客虽无事，还有新诗半夜成。
<br>
<br>卷835_27 「送刘相公朝觐二首」贯休
<br>　　九苞仙瑞曜垂衣，一品高标百辟师。魏相十思常自切，
<br>　　曹溪一句几生知。久交玉帐虽难别，须佐金轮去已迟。
<br>　　唯杜荆州最惆怅，柳门回首落花时。
<br>　　急征只是再登庸，生意人心万国同。燮理久征殷傅说，
<br>　　谭真欲过李玄通。程穿岘首春光老，马速商於曙色红。
<br>　　从此龙颜又应瘦，寰瀛俱荷代天功。
<br>
<br>卷835_28 「避寇游成福山院」贯休
<br>　　成福僧留不拟归，猕猴菌嫩豆苗肌。那堪蚕月偏多雨，
<br>　　况复衢城未解围。翠拥槿篱泉乱入，云开花岛雉双飞。
<br>　　堪嗟大似悠悠者，只向诗中话息机。
<br>
<br>卷835_29 「别李常侍」贯休
<br>　　楚水和烟海浪通，又擎杯锡去山东。道情虽拟攀孤鹤，
<br>　　诗业那堪至远公。梦入深云香雨滴，吟搜残雪石林空。
<br>　　朱门再到知何日，一片征帆万里风。
<br>
<br>卷835_30 「送郑阁赴闽辟」贯休
<br>　　便便书腹德无邻，健笔从知又入闽。鹦鹉才须归紫禁，
<br>　　真珠履不称清贫。武夷山夹仙霞薄，螺女潭通海树春。
<br>　　从此应多好消息，莫忘江上一闲人。
<br>
<br>卷835_31 「寄信州张使君」贯休
<br>　　水坛柽殿地含烟，领鹤行吟积翠间。数阁凉飔终日去，
<br>　　满怀明月上方还。时来自有鹓鸾识，道在从如草木闲。
<br>　　唯羡灵溪贤太守，一麾清坐似深山。
<br>
<br>卷835_32 「春末寄周琏」贯休
<br>　　暮角含风雨气曛，寂寥莓翠上衣巾。道情不向莺花薄，
<br>　　诗意自如天地春。梦入乱峰仍履雪，吟看芳草只思人。
<br>　　手中孤桂月中在，来听泉声莫厌频。
<br>
<br>卷835_33 「读《吴越春秋》」贯休
<br>　　犹来吴越尽须惭，背德违盟又信谗。宰嚭一言终杀伍，
<br>　　大夫七事只须三。功成献寿歌飘雪，谁爱扁舟水似蓝。
<br>　　今日雄图又何在，野花香径鸟喃喃。
<br>
<br>卷835_34 「春游灵泉寺」贯休
<br>　　水蹴危梁翠拥沙，钟声微径入深花。嘴红涧鸟啼芳草，
<br>　　头白山僧自扞茶。松色摧残遭贼火，水声幽咽落人家。
<br>　　因寻古迹空惆怅，满袖香风白日斜。
<br>
<br>卷835_35 「归东阳临岐上杜使君七首」贯休
<br>　　小谢清高大谢才，圣君令泰此方来。
<br>　　一从到后常无事，铃阁公庭满绿苔。
<br>　　红锦帐中歌白雪，乌皮几畔抚青英。
<br>　　不知何物为心地，赛却澄江彻底清。
<br>　　谁报田中有黑虫，一家斋戒减仙容。
<br>　　分忧若也皆如此，天下家家有剩舂。
<br>　　忧民心切出冲炎，禾稼如云喜气兼。
<br>　　林下闲人亦何幸，也随旌旆到银尖。
<br>　　方恐狱中桃树出，忽闻枯木却生烟。
<br>　　褚祥为郡曾如此，却恐当时是偶然。
<br>　　枯骨纵横遍水湄，尽收为冢碧参差。
<br>　　分明为报精灵辈，好送旌旗到凤池。
<br>　　舍鲁依刘一片云，好风吹去远纤尘。
<br>　　犹期明月清风夜，来作西园第八人。 
<br>
<br>　　　　　　　　　　　　　　卷八百三十六
<br>
<br>卷836_1 「春」贯休
<br>　　自来自去动洪炉，无象无私无处无。回雁不多消气力，
<br>　　染花应最费工夫。溟濛便恨豪家惜，浓暖深为政笔驱。
<br>　　莫讶相逢只添睡，伊余心不在荣枯。
<br>
<br>卷836_2 「闻迎真身」贯休
<br>　　四海无波八表臣，恭闻今岁礼真身。七重锁未开金钥，
<br>　　五色光先入紫宸。丹凤楼台飘瑞雪，岐阳草木亚香尘。
<br>　　可怜优钵罗花树，三十年来一度春。
<br>
<br>卷836_3 「灞陵战叟」贯休
<br>　　剑刓秋水鬓梳霜，回首胡天与恨长。官竟不封右校尉，
<br>　　斗曾生挟左贤王。寻班超传空垂泪，读李陵书更断肠。
<br>　　今日灞陵陵畔见，春风花雾共茫茫。
<br>
<br>卷836_4 「遇道者」贯休
<br>　　鹤骨松筋风貌殊，不言名姓绝荣枯。寻常藜杖九衢里，
<br>　　莫是商山一皓无。身带烟霞游汗漫，药兼神鬼在葫芦。
<br>　　只应张果支公辈，时复相逢醉海隅。
<br>
<br>卷836_5 「赠钟陵陈处士」贯休
<br>　　否极方生社稷才，唯谭帝道鄙梯媒。高吟千首精怪动，
<br>　　长啸一声天地开。湖上独居多草木，山前频醉过风雷。
<br>　　吾皇仄席求贤久，莫待征书两度来。
<br>
<br>卷836_6 「怀邻叟」贯休
<br>　　常思东溪庞眉翁，是非不解两颊红。桔槔打水声嘎嘎，
<br>　　紫芋白薤肥濛濛。鸥鸭静游深竹里，儿孙多在好花中。
<br>　　千门万户皆车马，谁爱如斯太古风。
<br>
<br>卷836_7 「赠轩辕先生」贯休
<br>　　曾亲文景上金銮，语共容城语一般。久向红霞居不出，
<br>　　若非清世见应难。满炉药熟分仙尽，几局棋终看海干。
<br>　　略问先生真甲子，只言弟子是刘安。
<br>
<br>卷836_8 「偶作因怀山中道侣」贯休
<br>　　是是非非竟不真，桃花流水送青春。姓刘姓项今何在，
<br>　　争利争名愁杀人。必竟输他常寂默，只应赢得苦沈沦。
<br>　　深云道者相思否，归去来兮湘水滨。
<br>
<br>卷836_9 「送新罗人及第归」贯休
<br>　　捧桂香和紫禁烟，远乡程彻巨鳌边。莫言挂席飞连夜，
<br>　　见说无风即数年。衣上日光真是火，岛旁鱼骨大于船。
<br>　　到乡必遇来王使，与作唐书寄一篇。
<br>
<br>卷836_10 「送新罗衲僧」贯休
<br>　　扶桑枝西真气奇，古人呼为师子儿。六环金锡轻摆撼，
<br>　　万仞雪峤空参差。枕上已无乡国梦，囊中犹挈石头碑。
<br>　　多惭不便随高步，正是风清无事时。
<br>
<br>卷836_11 「春晚桐江上闲望作」贯休
<br>　　江上车声落日催，纷纷扰扰起红埃。更无人望青山立，
<br>　　空有帆冲夜色来。沙鸟似云钟外去，汀花如火雨中开。
<br>　　可怜潇洒鸱夷子，散发扁舟去不回。
<br>
<br>卷836_12 「商山道者」贯休
<br>　　五千言外得玄音，石屋寒栖隔雪林。多傍松风梳绿发，
<br>　　只烧崖药点黄金。澄潭龙气来萦砌，月冷星精下听琴。
<br>　　曾梦先生非此处，碧桃溪上紫烟深。
<br>
<br>卷836_13 「闻许棠及第因寄桂雍」贯休
<br>　　时清道合出尘埃，清苦为诗不仗媒。今日桂枝平折得，
<br>　　几年春色并将来。势扶九万风初极，名到三山花正开。
<br>　　更有平人居蛰屋，还应为作一声雷。
<br>
<br>卷836_14 「瀔江秋居作」贯休
<br>　　无事相关性自摅，庭前拾叶等闲书。青山万里竟不足，
<br>　　好竹数竿凉有馀。近看老经加澹泊，欲归少室复何如。
<br>　　面前小沼清如镜，终养琴高赤鲤鱼。
<br>
<br>卷836_15 「上缙云段使君」贯休
<br>　　清畏人知人尽知，缙云三载得宣尼。活民刀尺虽无象，
<br>　　出世文章岂有师。术气芝香粘瓮榼，云痕翠点满旌旗。
<br>　　今朝暂到金台上，颇觉心如太古时。
<br>
<br>卷836_16 「春末兰溪道中作」贯休
<br>　　山花零落红与绯，汀烟濛茸江水肥。人担犁锄细雨歇，
<br>　　路入桑柘斜阳微。深喜东州云寇去，不知西狩几时归。
<br>　　清平时节何时是，转觉人心与道违。
<br>
<br>卷836_17 「野居偶作」贯休
<br>　　高淡清虚即是家，何须须占好烟霞。无心于道道自得，
<br>　　有意向人人转赊。风触好花文锦落，砌横流水玉琴斜。
<br>　　但令如此还如此，谁羡前程未可涯。
<br>
<br>卷836_18 「再游东林寺作五首」贯休
<br>　　台殿参差耸瑞烟，桂花飘雪水潺潺。
<br>　　莫疑远去无消息，七万馀年始半年。
<br>　　桓玄旧辇残云湿，耶舍孤坟落照迟。
<br>　　有个山僧倚松睡，恐人来取白猿儿。
<br>　　玉像珠龛香阵横，锦霞多傍石墙生。
<br>　　辟蛇行者今何在，花里唯闻鸠鸟声。
<br>　　爱陶长官醉兀兀，送陆道士行迟迟。
<br>　　买酒过溪皆破戒，斯何人斯师如斯。
<br>　　白薝卜花露滴滴，红苾刍草香濛濛。
<br>　　田地更无尘一点，是何人合住其中。
<br>
<br>卷836_19 「题兰江言上人院二首」贯休
<br>　　一生只著一麻衣，道业还欺习彦威。
<br>　　手把新诗说山梦，石桥天柱雪霏霏。
<br>　　只是危吟坐翠层，门前岐路自崩腾。
<br>　　青云名士时相访，茶煮西峰瀑布冰。
<br>
<br>卷836_20 「中秋十五夜月」贯休
<br>　　噀雪喷霜满碧虚，王孙公子玩相呼。从来天匠为轮足，
<br>　　自是人心此夜馀。静入万家危露滴，清埋众象叫鸿孤。
<br>　　坐来惟觉情无极，何况三湘与五湖。
<br>
<br>卷836_21 「鹭鸶有怀（前东阳王慥使君养一鹭鸶名瑶花）」贯休
<br>　　粉魄霜华为尔枯，鸳鸯相伴更堪图。爱来沙岛遗银屋，
<br>　　终作金笼养雪雏。栖宿必多清濑梦，品流还次白猿徒。
<br>　　今朝不觉频回首，曾伴瑶花近玉壶。
<br>
<br>卷836_22 「东阳罹乱后怀王慥使君五首」贯休
<br>　　昨来只对汉诸侯，胜事消磨不自由。裂地鼓鼙军□急，
<br>　　连天烽火阵云秋。砍毛淬剑虽无数，歃血为盟不到头。
<br>　　谁为今朝奉明主，使君司户在隋州。
<br>　　只报精兵过大河，东西南北杀人多。可怜白日浑如此，
<br>　　来似蝗虫争奈何。天意岂应容版乱，人心都改太凋讹。
<br>　　不胜惆怅还惆怅，一曲东风月胯歌。
<br>　　为郡无如王使君，一家清冷似云根。货财不入崔洪口，
<br>　　俎豆尝闻夫子言。须发坐成三载雪，黎氓空负二天恩。
<br>　　不堪西望西风起，纵火昆仑谁为论。
<br>　　魄慑魂飞骨亦销，此魂此魄亦难招。黄金白玉家家尽，
<br>　　绣闼雕甍处处烧。惊动乾坤常黯惨，深藏山岳亦倾摇。
<br>　　恭闻国有英雄将，拟把何心答圣朝。
<br>　　不是龚黄覆育才，即须清苦远尘埃。无人与奏吾皇去，
<br>　　致乱唯因酷吏来。刳剥生灵为事业，巧通豪谮作梯媒。
<br>　　令人转忆王夫子，一片真风去不回。
<br>
<br>卷836_23 「秋夜怀嵩少因寄洛中旧知」贯休
<br>　　炉爇旃檀不称贫，霏霏玉露湿禅巾。紫金地上三更月，
<br>　　红藕香中一病身。少室少年偏入梦，多时多事去无因。
<br>　　如今憔悴头成雪，空想嵯峨羡故人。
<br>
<br>卷836_24 「避地毗陵，寒月上孙徽使君兼寄东阳王使君三首」贯休
<br>　　一到毗陵心更劳，冷吟闲步拥云袍。岂缘思妙尘埃少，
<br>　　自是风清物态高。野色疏黄连楚甸，故山奇碧隔河桥。
<br>　　终须愚谷中安致，不是人间好羽毛。
<br>　　常忆双溪八咏前，讲诗论道接清贤。文欺白凤真难及，
<br>　　药撚红蕖岂偶然。花湿瑞烟粘玉磬，帘垂幽鸟啄苔钱。
<br>　　自怜不是悠悠者，吟嚼真风二十年。
<br>　　□雷车雨滴阶声，寂寞焚香独闭扃。锦绣文章无路达，
<br>　　袴襦歌咏隔墙听。松声冷浸茶轩碧，苔点狂吞纳线青。
<br>　　唯有孤高江太守，不忘病客在禅灵。
<br>
<br>卷836_25 「秋末寄上桐江冯使君」贯休
<br>　　山东山色胜诸山，谢守清高不可攀。薄俗尽于言下泰，
<br>　　苦心唯到醉中闲。香凝锦帐抄书后，月转棠阴送客还。
<br>　　野客沾恩归未得，萧萧霜叶满柴关。
<br>
<br>卷836_26 「禅师」贯休
<br>　　击鼓求亡益是非，木中生火更何为。
<br>　　吾师别是醍醐味，不是知心人不知。
<br>
<br>卷836_27 「道士」贯休
<br>　　花岛相逢满袖云，藉花论道过金巾。
<br>　　腾腾又入仙山去，只恐是青城丈人。
<br>
<br>卷836_28 「风琴」贯休
<br>　　至境心为造化功，一枝青竹四弦风。
<br>　　寥寥双耳更深后，如在缑山明月中。
<br>
<br>卷836_29 「庭橘」贯休
<br>　　蚁踏金苞四五株，洞庭山上味何殊。
<br>　　不缘松树称君子，肯便甘人唤木奴。
<br>
<br>卷836_30 「落花」贯休
<br>　　蝶醉蜂痴一簇香，绣葩红蒂堕残芳。
<br>　　因嗟好德人难得，公子王孙尽断肠。
<br>
<br>卷836_31 「孤云」贯休
<br>　　将比鹭鸶还恐屈，始思残雪不如多。
<br>　　清风相引去更远，皎洁孤高奈尔何。
<br>
<br>卷836_32 「苦吟」贯休
<br>　　河薄星疏雪月孤，松枝清气入肌肤。
<br>　　因知好句胜金玉，心极神劳特地无。
<br>
<br>卷836_33 「古战处」贯休
<br>　　鬼气苍黄棘叶红，昔时人血此时风。
<br>　　相怜极目无疆地，曾落将军一阵中。
<br>
<br>卷836_34 「偶然作」贯休
<br>　　蝉声引出石中蛩，寂寞门扃叶数重。
<br>　　谁道思山心不切，等闲尽出两三峰。
<br>
<br>卷836_35 「招友人宿」贯休
<br>　　银地无尘金菊开，紫梨红枣堕莓苔。
<br>　　一泓秋水一轮月，今夜故人来不来。 
<br>
<br>　　　　　　　　　　　　　　卷八百三十七
<br>
<br>卷837_1 「山居诗二十四首」贯休
<br>　　休话喧哗事事难，山翁只合住深山。数声清磬是非外，
<br>　　一个闲人天地间。绿圃空阶云冉冉，异禽灵草水潺潺。
<br>　　无人与向群儒说，岩桂枝高亦好扳。
<br>　　难是言休即便休，清吟孤坐碧溪头。三间茆屋无人到，
<br>　　十里松阴独自游。明月清风宗炳社，夕阳秋色庾公楼。
<br>　　修心未到无心地，万种千般逐水流。
<br>　　好鸟声长睡眼开，好茶擎乳坐莓苔。不闻荣辱成番尽，
<br>　　只见熊罴作队来。诗里从前欺白雪，道情终遣似婴孩。
<br>　　由来此事知音少，不是真风去不回。
<br>　　万境忘机是道华，碧芙蓉里日空斜。幽深有径通仙窟，
<br>　　寂寞无人落异花。掣电浮云真好喻，如龙似凤不须夸。
<br>　　君看江上英雄冢，只有松根与柏槎。
<br>　　鞭后从他素发兼，涌清奔碧冷侵帘。高奇章句无人爱，
<br>　　澹泊身心举世嫌。白石桥高吟不足，红霞影暖卧无厌。
<br>　　居山别有非山意，莫错将予比宋纤。
<br>　　鸟外尘中四十秋，亦曾高挹汉诸侯。如斯标致虽清拙，
<br>　　大丈夫儿合自由。紫术黄菁苗蕺蕺，锦囊香麝语啾啾。
<br>　　终须心到曹溪叟，千岁槠根雪满头。
<br>　　慵甚嵇康竟不回，何妨方寸似寒灰。山精日作儿童出，
<br>　　仙者时将玉器来。筠帚扫花惊睡鹿，地垆烧树带枯苔。
<br>　　不行朝市多时也，许史金张安在哉。
<br>　　心心心不住希夷，石屋巉岩鬓发垂。养竹不除当路笋，
<br>　　爱松留得碍人枝。焚香开卷霞生砌，卷箔冥心月在池。
<br>　　多少故人头尽白，不知今日又何之。
<br>　　龙藏琅函遍九垓，霜钟金鼓振琼台。堪嗟一句无人得，
<br>　　遂使吾师特地来。无角铁牛眠少室，生儿石女老黄梅。
<br>　　令人转忆庞居士，天上人间不可陪。
<br>　　五岳烟霞连不断，三山洞穴去应通。石窗欹枕疏疏雨，
<br>　　水碓无人浩浩风。童子念经深竹里，猕猴拾虱夕阳中。
<br>　　因思往事抛心力，六七年来楚水东。
<br>　　尘埃中更有埃尘，时复双眉十为颦。赖有年光飞似箭，
<br>　　是何心地亦称人。回贤参孝时时说，蜂虿狼贪日日新。
<br>　　天意刚容此徒在，不堪惆怅不堪陈。
<br>　　翠窦烟岩画不成，桂华瀑沫杂芳馨。拨霞扫雪和云母，
<br>　　掘石移松得茯苓。好鸟傍花窥玉磬，嫩苔和水没金瓶。
<br>　　从他人说从他笑，地覆天翻也只宁。
<br>　　腾腾兀兀步迟迟，兆朕消磨只自知。龙猛金膏虽未作，
<br>　　孙登土窟且相宜。薜萝山帔偏能gx，橡栗年粮亦且支。
<br>　　已得真人好消息，人间天上更无疑。
<br>　　岚嫩风轻似碧纱，雪楼金像隔烟霞。葛苞玉粉生香垄，
<br>　　菌簇银钉满净楂。举世只知嗟逝水，无人微解悟空花。
<br>　　可怜扰扰尘埃里，双鬓如银事似麻。
<br>　　千岩万壑路倾欹，杉桧濛濛独掩扉。劚药童穿溪罅去，
<br>　　采花蜂冒晓烟归。闲行放意寻流水，静坐支颐到落晖。
<br>　　长忆南泉好言语，如斯痴钝者还稀。
<br>　　一庵冥目在穹冥，菌枕松床藓阵青。乳鹿暗行柽径雪，
<br>　　瀑泉微溅石楼经。闲行不觉过天井，长啸深能动岳灵。
<br>　　应恐无人知此意，非凡非圣独醒醒。
<br>　　慵刻芙蓉传永漏，休夸丽藻鄙汤休。且为小囤盛红粟，
<br>　　别有珍禽胜白鸥。拾栗远寻深涧底，弄猿多在小峰头。
<br>　　不能更出尘中也，百炼刚为绕指柔。
<br>　　业薪心火日烧煎，浪死虚生自古然。陆氏称龙终妄矣，
<br>　　汉家得鹿更空焉。白衣居士深深说，青眼胡僧远远传。
<br>　　刚地无人知此意，不堪惆怅落花前。
<br>　　露滴红兰玉满畦，闲拖象屣到峰西。但令心似莲花洁，
<br>　　何必身将槁木齐。古堑细烟红树老，半岩残雪白猿啼。
<br>　　虽然不是桃源洞，春至桃花亦满蹊。
<br>　　自休自已自安排，常愿居山事偶谐。僧采树衣临绝壑，
<br>　　狖争山果落空阶。闲担茶器缘青障，静衲禅袍坐绿崖。
<br>　　虚作新诗反招隐，出来多与此心乖。
<br>　　石垆金鼎红蕖嫩，香阁茶棚绿巘齐。坞烧崩腾奔涧鼠，
<br>　　岩花狼藉斗山鸡。蒙庄环外知音少，阮籍途穷旨趣低。
<br>　　应有世人来觅我，水重山叠几层迷。
<br>　　自古浮华能几几，逝波终日去滔滔。汉王废苑生秋草，
<br>　　吴主荒宫入夜涛。满屋黄金机不息，一头白发气犹高。
<br>　　岂知知足金仙子，霞外天香满毳袍。
<br>　　如愚何止直如弦，只合深藏碧嶂前。但见山中常有雪，
<br>　　不知世上是何年。野人爱向庵前笑，赤玃频来袖畔眠。
<br>　　只有逍遥好知己，何须更问洞中天。
<br>　　支公放鹤情相似，范泰论交趣不同。有念尽为烦恼相，
<br>　　无私方称水晶宫。香焚薝卜诸峰晓，珠掐金刚万境空。
<br>　　若买山资言不及，恒河沙劫用无穷。
<br>
<br>卷837_2 「再逢虚中道士三首」贯休
<br>　　天目西峰古坏坛，坛边相别雪漫漫。
<br>　　如今四十馀年也，还共当时恰一般。
<br>　　囊里灵龟小似钱，道伊年与我同年。
<br>　　壶中长挈天相逐，何处升天更有天。
<br>　　吾道将君道且殊，君须全似老君须。
<br>　　寻常有语争堪信，爱说蟠桃似瓮粗。
<br>
<br>卷837_3 「上卢使君二首」贯休
<br>　　一领彤弓下赤墀，惟将清净作藩篱。马卿山岳金相似，
<br>　　张绪风情柳不如。心染烟霞新句出，笔驱奸蠹宿根隳。
<br>　　鄱阳黎庶还堪羡，头有重天足有牦。
<br>　　司马迁文亚圣人，三头九陌碾香尘。尽传棣萼麟兼凤，
<br>　　终作昌朝甫与申。楼耸娇歌疏雨过，风含和气满城春。
<br>　　因知寰海升平去，又见高宗梦里人。
<br>
<br>卷837_4 「陪冯使君游六首。登干霄亭」贯休
<br>　　拥翠扪萝山屐轻，飘飖红旆在青冥。仙科朱绂言非贵，
<br>　　溪鸟林泉癖爱听。古桂林边棋局湿，白云堆里茗烟青。
<br>　　因思庐岳弥天客，手把金书倚石屏。
<br>
<br>卷837_5 「陪冯使君游六首。游灵泉院」贯休
<br>　　珂珮喧喧满路岐，乱泉声里扣禅扉。对花语合希夷境，
<br>　　坐石苔黏黼黻衣。鸟啄古杉云冉冉，风吹清磬露霏霏。
<br>　　惠岩亦有孤峰在，只恋繙经未得归。
<br>
<br>卷837_6 「陪冯使君游六首。过相思岭」贯休
<br>　　誉自馨香道自怡，相思岭上却无机。荒渠叶覆深霞在，
<br>　　片石人吟一鸟飞。何处风砧传古曲，谁家冢树挂斜晖。
<br>　　因思往事真堪笑，鹤背渔竿未是归。
<br>
<br>卷837_7 「陪冯使君游六首。锦沙墩」贯休
<br>　　临水登山兴自奇，锦沙墩上最多时。虽云发白孤峰好，
<br>　　其奈名清圣主知。草媚莲塘资逸步，云生松壑有新诗。
<br>　　翛然别是神仙趣，岂羡东山妓乐随。
<br>
<br>卷837_8 「陪冯使君游六首。钓罾潭」贯休
<br>　　境静江清无事时，红旌画鹢动渔矶。心期只是行春去，
<br>　　日暮还应待鹤归。风破绮霞山寺出，人歌白雪岛花飞。
<br>　　自怜亦在仙舟上，玉浪翻翻溅草衣。
<br>
<br>卷837_9 「陪冯使君游六首。迎仙阁」贯休
<br>　　涧香霞影绕楼台，卷箔凭阑耳目开。况从旌旗近鸾凤，
<br>　　可怜谈笑出尘埃。火云不入长松径，露茗何须白玉杯。
<br>　　谁道迎仙仙不至，今朝还有谢公来。
<br>
<br>卷837_10 「贺雨上王使君二首」贯休
<br>　　一片丹心合万灵，应时甘雨带龙腥。驱尘煞烧连穷□，
<br>　　□电冲霓满窅冥。处处已知仓廪溢，家家皆歇管弦听。
<br>　　应须蚤勒南山石，黄霸清风满内庭。
<br>　　由来天赞德唯馨，朋祷心期事尽行。玄妙久闻谈佛母，
<br>　　感通今日见神明。破除秋热飘萧尽，还似春时散漫倾。
<br>　　他日为霖亦如此，诸生无不沐经营。
<br>
<br>卷837_11 「感怀寄卢给事二首」贯休
<br>　　绵绵远念近来多，喜鹊随函到绿萝。虽匪二贤曾入洛，
<br>　　忽惊六义减沈疴。童扳邻杏隳墙瓦，燕啄花泥落砌莎。
<br>　　好更因人寄消息，沃州归去已蹉跎。
<br>　　常忆团圆绣像前，东归经乱独生全。孤峰已住六七处，
<br>　　万事无成三十年。每想苑墙危逼路，更思钵塔晓凌烟。
<br>　　如今憔悴荆枝尽，一讽来书一怆然。
<br>
<br>卷837_12 「贺郑使君」贯休
<br>　　三衢蜂虿陷城池，八咏龙韬整武貔。才谕危亡书半幅，
<br>　　便思父母泪双垂。戈收甲束投仁境，汗浃魂飘拜虎旗。
<br>　　死地再生知德重，精兵连譀觉山移。人和美叶祯祥出，
<br>　　阵善深为典教推。仗信输诚方始是，执俘折馘欲何为。
<br>　　清威严令无纤壒，长路深山不拾遗。七邑恩波歌浩渺，
<br>　　一方云物自鲜奇。天文仰视同诸掌，剑术无前更数谁。
<br>　　战马闲眠汀草远，秋鼙干揭岳霞隳。义为土地精灵伏，
<br>　　仁作金汤铁石卑。龚遂刘宽同煦妪，张飞关羽太驱驰。
<br>　　笙歌席上偏怜客，刀剑林中亦念诗。縠渚美为长饮水，
<br>　　金山高作受降碑。时犹草草秋方尽，陈是堂堂孰敢窥。
<br>　　宠渥岂唯分节钺，勋庸须勒上钟彝。神资天赞谁堪比，
<br>　　名遂功成自不知。卷箔倚阑云欲雪，拥垆倾榼酒如饴。
<br>　　扶尧社稷常忧老，到郭汾阳亦未迟。释子沾恩无以报，
<br>　　只将葑菲贺阶墀。
<br>
<br>卷837_13 「送郑使君」贯休
<br>　　刺婺廉闽动帝台，唯将清净作梯媒。绿沈枪卓妖星落，
<br>　　白玉壶澄苦雾开。仁爱久悬溪上月，恩光又发岭头梅。
<br>　　天资刘邵龚黄笔，神助韩彭卫霍才。古驿剑江分掩映，
<br>　　画旗花舫下喧豗.凤麟帟幕芙蓉坼，洞壑清威霹雳来。
<br>　　礼乐封疆添礼乐，尘埃时节勿尘埃。荔支花下驱千骑，
<br>　　薝卜林中礼万回。视事蛮奴磨玉砚，邀宾海月射金杯。
<br>　　讴歌合合千门乐，鼙角雄雄一阁雷。君父恩深头早白，
<br>　　子孙荣袭日难陪。东阳缁素如何好，空向生祠祝上台。
<br>
<br>卷837_14 「赠杨公杜之舅」贯休
<br>　　分尽君忧一不遗，凤书征入万民悲。风云终日如相逐，
<br>　　雨露前程即可知。画舸还盛江革石，秋山又看谢安棋。
<br>　　谈谐尽是经邦术，头角由来出世姿。天地事须归橐籥，
<br>　　文章谁得到罘罳.扣舷傍岛清吟健，问俗看渔晚泊迟。
<br>　　霞影满江摇枕簟，鸟行和月下涟漪。周秦汉魏书书在，
<br>　　麟凤龟龙步步随。金殿恩波将浩浩，圭峰意绪谩孜孜。
<br>　　郡中条令春常在，境外歌谣美更奇。道者药垆留要妙，
<br>　　林僧禅偈寄相思。王杨卢骆真何者，房杜萧张更是谁。
<br>　　应念衢民千万户，家家皆置一生祠。
<br>
<br>卷837_15 「游金华山禅院」贯休
<br>　　兹地曾栖菩萨僧，旃檀楼殿瀑崩腾。因知境胜终难到，
<br>　　问著人来悉不曾。斜谷暗藏千载雪，薄岚常翳一龛灯。
<br>　　多惭不及当时海，又下嵯峨一万层。
<br>
<br>卷837_16 「寄郑道士二首」贯休
<br>　　常忆苏耽好羽仪，信安山观住多时。
<br>　　不知玉质双栖处，两个仙人是阿谁。
<br>　　谁带金轮髻里珠，何妨相逐去清都。
<br>　　旧山大有闲田地，五色香茆有子无。
<br>
<br>卷837_17 「送少年禅师二首」贯休
<br>　　秀眉青目树花衣，一钵随缘智不知。
<br>　　佛与轮王嫌不作，世间刚有个痴儿。
<br>　　万水千山一鹤飞，岂愁游子暮何之。
<br>　　古今此著无人会，王积新输更不疑。
<br>
<br>卷837_18 「古剑池」贯休
<br>　　秋水莲花三四枝，我来慷慨步迟迟。
<br>　　不决浮云斩邪佞，真成龙去拟何为。
<br>
<br>卷837_19 「曹娥碑」贯休
<br>　　高碑说尔孝应难，弹指端思白浪间。
<br>　　堪叹行人不回首，前山应是苎萝山。
<br>
<br>卷837_20 「比干传」贯休
<br>　　昏王亡国岂堪陈，只见明诚不见身。
<br>　　想得先生也知自，欲将留与后来人。
<br>
<br>卷837_21 「送人游茆山」贯休
<br>　　鸟啼花笑暖纷纷，路入青云白石门。
<br>　　君到前头好看好，老僧或恐是茆君。
<br>
<br>卷837_22 「闻杜宇」贯休
<br>　　咽雨哀风更不停，春光于尔岂无情。
<br>　　宜须唤得谢豹出，方始年年无此声。
<br>
<br>卷837_23 「听晓角」贯休
<br>　　三会单于满阁风，五行无忒月朦胧。
<br>　　如何十万家休戚，只在呜呜咽咽中。
<br>
<br>卷837_24 「宿赤松山观题道人水阁兼寄郡守」贯休
<br>　　珠殿香輧倚翠棱，寒栖吾道寄孙登。岂应肘后终无分，
<br>　　见说仙中亦有僧。云敛石泉飞险窦，月明山鼠下枯藤。
<br>　　还如华顶清谈夜，因有新诗寄郑弘。
<br>
<br>卷837_25 「春游凉泉寺」贯休
<br>　　一到凉泉未拟归，迸珠喷玉落阶墀。几多僧只因泉在，
<br>　　无限松如泼墨为。云堑含香啼鸟细，茗瓯擎乳落花迟。
<br>　　青山看著不可上，多病多慵争奈伊。
<br>
<br>卷837_26 「经吴宫」贯休
<br>　　夫差昏暗霸图倾，千古凄凉地不灵。妖艳恩馀宫露浊，
<br>　　忠臣心苦海山青。萧条陵陇侵寒水，仿佛楼台出杳冥。
<br>　　此是前车况非远，六朝何更不惺惺。
<br>
<br>卷837_27 「送薛侍郎贬峡州司马」贯休
<br>　　得罪唯惊恩未酬，夷陵山水称闲游。人如八凯须当国，
<br>　　猿到三声不用愁。花落扁舟香冉冉，草侵公署雨修修。
<br>　　因人好寄新诗好，不独江东有沃州。
<br>
<br>卷837_28 「将入匡山宿韩判官宅」贯休
<br>　　一宿兰堂接上才，白雪归去几裴回。黛青峰朵孤吟后，
<br>　　雪白猿儿必寄来。帘卷茶烟萦堕叶，月明棋子落深苔。
<br>　　明朝江上空回首，始觉清风不可陪。
<br>
<br>卷837_29 「送郑侍郎骞赴阙」贯休
<br>　　文章国器尽琅玕，朝骑駸駸岁欲残。彩笔只宜天上用，
<br>　　绣衣偏称雪中看。休惊断雁离三楚，渐入祥烟下七槃。
<br>　　翰苑旧知凭与说，紫金轮畔寄书难。
<br>
<br>卷837_30 「上卢使君」贯休
<br>　　一别旌旗已一年，二林真子劝安禅。常思双戟华堂里，
<br>　　还似孤峰峭壁前。步出林泉多吉梦，帆侵分野入祥烟。
<br>　　自怜酷似随阳雁，霜打风飘到日边。
<br>
<br>卷837_31 「寄匡山大愿和尚」贯休
<br>　　一听玄音下竹亭，却思窗雪与囊萤。只将清净酬恩德，
<br>　　敢信文章有性灵。梦历山床闻鹤语，吟思海月上沙汀。
<br>　　不堪回首沧江上，万仞庐峰在杳冥。
<br>
<br>卷837_32 「别卢使君归东阳二首」贯休
<br>　　雨气濛濛草满庭，式微吟剧更谁听。诗逢匠化唯贪住，
<br>　　日觉恩深不易铭。心苦只应消鬓黑，梦游频入倚天青。
<br>　　从兹还似归回首，唯祝台星与福星。
<br>　　家在严陵钓渚旁，细涟嘉树拂窗凉。难医林薮烟霞癖，
<br>　　又出芝兰父母乡。孤帆好风千里暖，深花黄鸟一声长。
<br>　　终期金鼎调羹日，再近尼丘日月光。
<br>
<br>卷837_33 「溪寺水阁闲眺因寄宋使君」贯休
<br>　　溪木萧条一凭阑，玉霜飞后浪花寒。钓鱼船上风烟暝，
<br>　　古木林中砧杵干。至竟道心方始是，空耽山色亦无端。
<br>　　谁如太守分忧外，时把西经尽日看。
<br>
<br>卷837_34 「春送赵文观送故合州座主神榇归洛」贯休
<br>　　喜继于悲锦水东，还乡仙骑却寻嵩。再烧良玉尧云动，
<br>　　方报深恩绛帐空。远道灵輀春欲尽，乱山羸马恨无穷。
<br>　　他年必立吾君侧，好把书绅答至公。
<br>
<br>卷837_35 「z6光大师草书歌」贯休
<br>　　雪压千峰横枕上，穷困虽多还激壮。看师逸迹两相宜，
<br>　　高適歌行李白诗。海上惊驱山猛烧，吹断狂烟著沙草。
<br>　　江楼曾见落星石，几回试发将军炮。别有寒雕掠绝壁，
<br>　　提上玄猿更生力。又见吴中磨角来，舞槊盘刀初触击。
<br>　　好文天子挥宸翰，御制本多推玉案。晨开水殿教题壁，
<br>　　题罢紫衣亲宠锡。僧家爱诗自拘束，僧家爱画亦局促。
<br>　　唯师草圣艺偏高，一掬山泉心便足。
<br>
<br>卷837_36 「题成都玉局观孙位画龙」贯休
<br>　　我见苏州昆山佛殿中，金城柱上有二龙。
<br>　　老僧相传道是僧繇手，寻常入海共龙斗。
<br>　　又闻蜀国玉局观有孙遇迹，蟠屈身长八十尺。
<br>　　游人争看不敢近，头觑寒泉万丈碧。
<br>
<br>卷837_37 「观地狱图」贯休
<br>　　峨峨非剑阁，有树不堪攀。佛手遮不得，人心似等闲。
<br>　　周王应未雪，白起作何颜。尽日空弹指，茫茫尘世间。
<br>
<br>卷837_38 「赠雷卿张明府」贯休
<br>　　任官征战后，度日寄闲身。封卷还高客，飞书问野人。
<br>　　废田教种谷，生路遣寻薪。若起柴桑兴，无先漉酒巾。
<br>
<br>卷837_39 「献钱尚父」贯休
<br>　　贵逼人来不自由，龙骧凤翥势难收。满堂花醉三千客，
<br>　　一剑霜寒十四州。鼓角揭天嘉气冷，风涛动地海山秋。
<br>　　东南永作金天柱，谁羡当时万户侯。
<br>
<br>卷837_40 「绣州张相公见访」贯休
<br>　　德符唐德瑞通天，曾叱谗谀玉座前。千袭彩衣宫锦薄，
<br>　　数床御札主恩偏。出师暂放张良箸，得罪惟撑范蠡船。
<br>　　未报君恩终必报，不妨金地礼青莲。
<br>
<br>卷837_41 「题某公宅」贯休
<br>　　宅成天下借图看，始笑平生眼力悭。地占百湾多是水，
<br>　　楼无一面不当山。荷深似入苕溪路，石怪疑行雁荡间。
<br>　　只恐中原方鼎沸，天心未遣主人闲。
<br>
<br>卷837_42 「海觉禅师山院」贯休
<br>　　人言海觉老宗师，隐绝层巅世莫知。青草不生行道迹，
<br>　　白云常护坐禅扉。六环金锡飞来后，一派银河泻落时。
<br>　　借问大心能济物，龙门风雹卷天池。
<br>
<br>卷837_43 「悼张道古（昭宗时道古官拾遗以直谏贬蜀中死）」贯休
<br>　　清河逝水大匆匆，东观无人失至公。天上君恩三载隔，
<br>　　鉴中鸾影一时空。坟生苦雾苍茫外，门掩寒云寂寞中。
<br>　　惆怅斯人又如此，一声蛮笛满江风。
<br>
<br>卷837_44 「月夕」贯休
<br>　　霜月夜裴回，楼中羌笛催。晓风吹不尽，江上落残梅。
<br>
<br>卷837_45 「夜雨」贯休
<br>　　夜雨山草湿，爽籁杂枯木。闲吟竺仙偈，清绝过于玉。
<br>
<br>卷837_46 「晚望」贯休
<br>　　落日碧江静，莲唱清且闲。更寻花发处，借月过前湾。
<br>
<br>卷837_47 「早霜寄蔡大」贯休
<br>　　昨夜楚钟鸣，飞霜下楚城。定知迁客鬓，先向鉴中生。
<br>
<br>卷837_48 「赠写经僧楚云」贯休
<br>　　剔皮刺血诚何苦，为写灵山九会文。
<br>　　十指沥干终七轴，后来求法更无君。
<br>
<br>卷837_49 「寄题诠律师院」贯休
<br>　　锦溪光里耸楼台，师院高凌积翠开。深竹杪闻残磬尽，
<br>　　一茶中见数帆来。焚香只是看新律，幽步犹疑损绿苔。
<br>　　莫讶题诗又东去，石房清冷在天台。
<br>
<br>卷837_50 「寄天台叶道士」贯休
<br>　　负局高风不可陪，玉霄峰北置楼台。注参同契未将出，
<br>　　寻楖栗僧多宿来。飕槭松风山枣落，闲关溪鸟术花开。
<br>　　终须肘后相传好，莫便乘鸾去不回。
<br>
<br>卷837_51 「送道友归天台」贯休
<br>　　藓浓苔湿冷层层，珍重先生独去登。气养三田传未得，
<br>　　药非八石许还曾。云根应狎玉斧子，月径多寻银地僧。
<br>　　太守苦留终不住，可怜江上去腾腾。
<br>
<br>卷837_52 「陶种柑橙，令山童买之」贯休
<br>　　高步南山南，高歌北山北。数载买柑橙，山资近又足。
<br>
<br>卷837_53 「春送僧」贯休
<br>　　蜀魄关关花雨深，送师冲雨到江浔。
<br>　　不能更折江头柳，自有青青松柏心。
<br>
<br>卷837_54 「律师」贯休
<br>　　薝卜花红径草青，雪肤冰骨步轻轻。
<br>　　今朝暂到焚香处，只恐床前有虱声。
<br>
<br>卷837_55 「书石壁禅居屋壁」贯休
<br>　　赤旃檀塔六七级，白菡萏花三四枝。
<br>　　禅客相逢只弹指，此心能有几人知。
<br>
<br>卷837_56 「句」贯休
<br>　　今日再三难更识，谶辞唯道待钱来。（周宝莅丹阳，州人
<br>　　有事，辄云待钱来，后果以钱镠代之。此上钱镠句也）
<br>　　雁荡经行云漠漠，龙湫宴坐雨濛濛。（雁荡山今有经行台、
<br>　　宴坐峰，皆以休得名）
<br>　　刻成筝柱雁相挨。
<br>　　黄昏风雨黑如磐，别我不知何处去。（《侠客》，
<br>　　见《剑侠传》）
<br>　　郭尚父休夸塞北，裴中令莫说淮西。（《野客丛谈》）
<br>　　万计交人买，华轩保惜深。（《牡丹》，《吟窗杂录》）
<br>　　如何忠为主，至竟不封侯。（《即边将》）
<br>　　但看千骑去，知有几人归。
<br>　　一生不蓄买田钱，华屋何心亦偶然。客至多逢僧在坐，
<br>　　钓归惟许鹤随船。（《锦绣万花谷》）
<br>　　家为买琴添旧价，厨因养鹤减晨炊。（同上）
<br>　　粘粉为题栖凤竹，带香因洗落花泉。（同上）
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
