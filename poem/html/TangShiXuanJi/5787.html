<HTML>
<HEAD>
<TITLE>骆宾王诗全集 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 骆宾王诗全集</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>骆宾王诗全集</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5787"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'骆宾王诗全集')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[骆宾王诗全集]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 骆宾王(约626或627～684后)，唐代诗人。婺州义乌（今属浙江）人。骆宾王和王勃、杨炯、卢照邻齐名，号称“初唐四杰”；又与富嘉谟并称“富骆”。其父官青州博昌县令，死于任所。他7岁能诗,有“神童”之称。父死后,他流寓博山,后移居兖州瑕丘县，在贫困落拓的生活中度过了早年岁月。高宗永徽(650～655)年间，为道王李元庆府属，道王叫他陈述才能，他耻于自炫，辞不奉命。拜奉礼郎，为东台详正学士。因事被谪，从军西域,久戍边疆。后入蜀,居姚州道大总管李义军幕，平定蛮族叛乱，文檄多出其手。在蜀时,与卢照邻往还唱酬。仪凤三年(678)，由长安主簿入朝为侍御史，因事被诬下狱。次年，遇赦得释。出狱后，曾北游幽燕，再度投身戎幕。调露二年(680),出任临海县丞，世称骆临海。光宅元年(684),武则天废中宗李显为庐陵王，积极准备改唐为周。这年9月,徐敬业（即李敬业）据扬州起兵反对武则天，骆宾王参加了这一军事行动,被任为艺文令,掌管文书机要。著名的《代李敬业传檄天下文》，就是这时写的。11月，徐敬业兵败，骆宾王下落不明。《骆宾王集》最早为中宗时郗云卿所辑10卷本,其书已佚。明、清两朝流行的有4卷本、6卷本和10卷本，所收篇目大致相同，均为后人重辑。清人陈熙晋《骆临海集笺注》后出，最为完善，有中华书局排印本。
<br>
<br>
<br>--------------------------------------------------------------------------------
<br>
<br>　　　　　　　　　　　　　　　　
<br>
<br>卷七十七
<br>
<br>卷77_1 「夏日游德州赠高四」骆宾王
<br>　　日观邻全赵，星临俯旧吴。鬲津开巨浸，稽阜镇名都。
<br>　　紫云浮剑匣，青山孕宝符。封疆恢霸道，问鼎竞雄图。
<br>　　神光包四大，皇威震八区。风烟通地轴，星象正天枢。
<br>　　天枢限南北，地轴殊乡国。辟门通舜宾，比屋封尧德。
<br>　　言谢垂钩隐，来参负鼎职。天子不见知，群公讵相识。
<br>　　未展从东骏，空戢图南翼。时命欲何言，抚膺长叹息。
<br>　　叹息将如何，游人意气多。白雪梁山曲，寒风易水歌。
<br>　　泣魏伤吴起，思赵切廉颇。凄断韩王剑，生死翟公罗。
<br>　　罗悲翟公意，剑负韩王气。骄饵去易论，忌途良可畏。
<br>　　夙昔怀江海，平生混泾渭。千载契风云，一言忘贱贵。
<br>　　去去访林泉，空谷有遗贤。言投爵里刺，来泛野人船。
<br>　　缔交君赠缟，投分我忘筌。成风郢匠斫，流水伯牙弦。
<br>　　牙弦忘道术，漳滨恣闲逸。聊安张蔚庐，讵扫陈蕃室。
<br>　　虚室狎招寻，敬爱混浮沉。一诺黄金信，三复白珪心。
<br>　　霜松贞雅节，月桂朗冲襟。灵台万顷浚，学府九流深。
<br>　　谈玄明毁璧，拾紫陋籝金。鹭涛开碧海，凤彩缀词林。
<br>　　林虚星华映，水澈霞光净。霞水两分红，川源四望通。
<br>　　雾卷天山静，烟销太史空。鸟声流向薄，蝶影乱芳丛。
<br>　　柳阴低椠水，荷气上薰风。风月芳菲节，物华纷可悦。
<br>　　将欢促席赏，遽尔又归别。积水带吴门，通波连禹穴。
<br>　　赠言虽欲尽，机心庶应绝。潘岳本自闲，梁鸿不因热。
<br>　　一瓢欣狎道，三月聊栖拙。栖拙隐金华，狎道访仙查。
<br>　　放旷愚公谷，消散野人家。一顷南山豆，五色东陵瓜。
<br>　　野衣裁薜叶，山酒酌藤花。白云离望远，青溪隐路赊。
<br>　　傥忆幽岩桂，犹冀折疏麻。
<br>
<br>卷77_2 「在江南赠宋五之问」骆宾王
<br>　　井络双源浚，浔阳九派长。沦波通地穴，输委下归塘。
<br>　　别岛笼朝蜃，连洲拥夕涨。韫珠澄积润，让璧动浮光。
<br>　　浮光凝折水，积润疏圆沚.玉轮涵地开，剑阁连星起。
<br>　　风烟标迥秀，英灵信多美。怀德践遗芳，端操惭谋己。
<br>　　谋己谬观光，牵迹强凄惶。揆拙迷三省，劳生昧两忘。
<br>　　弹随空被笑，献楚自多伤。一朝殊默语，千里易炎凉。
<br>　　炎凉几迁贸，川陆疲臻凑。积水架吴涛，连山横楚岫。
<br>　　风月虽殊昔，星河犹是旧。姑苏望南浦，邯郸通北走。
<br>　　北走平生亲，南浦别离津。潇湘一超忽，洞庭多苦辛。
<br>　　秋江无绿芷，寒汀有白蘋.采之将何遗，故人漳水滨。
<br>　　漳滨已辽远，江潭未旋返。为听短歌行，当想长洲苑。
<br>　　露金熏菊岸，风佩摇兰坂。蝉鸣稻叶秋，雁起芦花晚。
<br>　　晚秋云日明，亭皋风雾清。独负平生气，重牵摇落情。
<br>　　占星非聚德，梦月讵悬名。寂寥伤楚奏，凄断泣秦声。
<br>　　秦声怀旧里，楚奏悲无已。郢路少知音，丛台富奇士。
<br>　　温辉凌爱日，壮气惊寒水。一顾重风云，三冬足文史。
<br>　　文史盛纷纶，京洛多风尘。犹轻五车富，未重一囊贫。
<br>　　李仙非易托，苏鬼尚难因。不惜劳歌尽，谁为听阳春。
<br>
<br>卷77_3 「晚憩田家」骆宾王
<br>　　转蓬劳远役，披薜下田家。山形类九折，水势急三巴。
<br>　　悬梁接断岸，涩路拥崩查。雾岩沦晓魄，风溆涨寒沙。
<br>　　心迹一朝舛，关山万里赊。龙章徒表越，闽俗本殊华。
<br>　　旅行悲泛梗，离赠折疏麻。唯有寒潭菊，独似故园花。
<br>
<br>卷77_4 「出石门」骆宾王
<br>　　层岩远接天，绝岭上栖烟。松低轻盖偃，藤细弱丝悬。
<br>　　石明如挂镜，苔分似列钱。暂策为龙杖，何处得神仙。
<br>
<br>卷77_5 「至分陕」骆宾王
<br>　　陕西开胜壤，召南分沃畴。列树巢维鹊，平渚下睢鸠。
<br>　　憩棠疑勿剪，曳葛似攀樛。至今王化美，非独在隆周。
<br>
<br>卷77_6 「寓居洛滨对雪忆谢二（一作洛滨对雪忆谢二兄弟）」骆宾王
<br>　　旅思眇难裁，冲飙恨易哀。旷望洛川晚，飘飖瑞雪来。
<br>　　积彩明书幌，流韵绕琴台。色夺迎仙羽，花避犯霜梅。
<br>　　谢庭赏方逸，袁扉掩未开。高人傥有访，兴尽讵须回。
<br>
<br>卷77_7 「北眺舂陵」骆宾王
<br>　　揽辔疲宵迈，驱马倦晨兴。既出封泥谷，还过避雨陵。
<br>　　山行明照上，谿宿密云蒸。登高徒欲赋，词殚独抚膺。
<br>
<br>卷77_8 「夏日游目聊作」骆宾王
<br>　　暂屏嚣尘累，言寻物外情。致逸心逾默，神幽体自轻。
<br>　　浦夏荷香满，田秋麦气清。讵假沧浪上，将濯楚臣缨。
<br>
<br>卷77_9 「同崔驸马晓初登楼思京」骆宾王
<br>　　丽谯通四望，繁忧起万端。绮疏低晚魄，镂槛肃初寒。
<br>　　白云乡思远，黄图归路难。唯馀西向笑，暂似当长安。
<br>
<br>卷77_10 「月夜有怀简诸同病」骆宾王
<br>　　闲庭落景尽，疏帘夜月通。山灵响似应，水净望如空。
<br>　　栖枝犹绕鹊，遵渚未来鸿。可叹高楼妇，悲思杳难终。
<br>
<br>卷77_11 「叙寄员半千」骆宾王
<br>　　薄宦三河道，自负十馀年。不应惊若厉，只为直如弦。
<br>　　坐历山川险，吁嗟陵谷迁。长吟空抱膝，短翮讵冲天。
<br>　　魂归沧海上，望断白云前。钓名劳拾紫，隐迹自谈玄。
<br>　　不学多能圣，徒思鸿宝仙。斯志良难已，此道岂徒然。
<br>　　嗟为刀笔吏，耻从绳墨牵。岐路情虽狎，人伦地本偏。
<br>　　长揖谢时事，独往访林泉。寄言二三子，生死不来旋。
<br>
<br>卷77_12 「咏怀古意上裴侍郎」骆宾王
<br>　　三十二馀罢，鬓是潘安仁。四十九仍入，年非朱买臣。
<br>　　纵横愁系越，坎壈倦游秦。出笼穷短翮，委辙涸枯鳞。
<br>　　穷经不沾用，弹铗欲谁申。天子未驱策，岁月几沉沦。
<br>　　轻生长慷慨，效死独殷勤。徒歌易水客，空老渭川人。
<br>　　一得视边塞，万里何苦辛。剑匣胡霜影，弓开汉月轮。
<br>　　金刀动秋色，铁骑想风尘。为国坚诚款，捐躯忘贱贫。
<br>　　勒功思比宪，决略暗欺陈。若不犯霜雪，虚掷玉京春。
<br>
<br>卷77_13 「春夜韦明府宅宴得春字」骆宾王
<br>　　酌桂陶芳夜，披薜啸幽人。雅琴驯鲁雉，清歌落范尘。
<br>　　宿云低迥盖，残月上虚轮。幸此承恩洽，聊当故乡春。
<br>
<br>卷77_14 「过张平子墓」骆宾王
<br>　　西鄂该通理，南阳擅德音。玉卮浮藻丽，铜浑积思深。
<br>　　忽怀今日昔，非复昔时今。日落丰碑暗，风来古木吟。
<br>　　惟叹穷泉下，终郁羡鱼心。
<br>
<br>卷77_15 「从军中行路难二首（一作行军军中行路难、军中行路难）」骆宾王
<br>　　君不见封狐雄虺自成群，冯深负固结妖氛。
<br>　　玉玺分兵征恶少，金坛受律动将军。将军拥旄宣庙略，
<br>　　战士横行静夷落。长驱一息背铜梁，直指三巴登剑阁。
<br>　　阁道岧峣起戍楼，剑门遥裔俯灵丘。邛关九折无平路，
<br>　　江水双源有急流。征役无期返，他乡岁华晚。
<br>　　杳杳丘陵出，苍苍林薄远。途危紫盖峰，路涩青泥坂。
<br>　　去去指哀牢，行行入不毛。绝壁千里险，连山四望高。
<br>　　中外分区宇，夷夏殊风土。交趾枕南荒，昆弥临北户。
<br>　　川原绕毒雾，溪谷多淫雨。行潦四时流，崩查千岁古。
<br>　　漂梗飞蓬不自安，扪藤引葛度危峦。昔时闻道从军乐，
<br>　　今日方知行路难。沧江绿水东流驶，炎洲丹徼南中地。
<br>　　南中南斗映星河，秦川秦塞阻烟波。三春边地风光少，
<br>　　五月泸中瘴疠多。朝驱疲斥候，夕息倦樵歌。
<br>　　向月弯繁弱，连星转太阿。重义轻生怀一顾，
<br>　　东伐西征凡几度。夜夜朝朝斑鬓新，年年岁岁戎衣故。
<br>　　灞城隅，滇池水，天涯望转积，地际行无已。
<br>　　徒觉炎凉节物非，不知关山千万里。弃置勿重陈，
<br>　　征行多苦辛。且悦清笳杨柳曲，讵忆芳园桃李人。
<br>　　绛节朱旗分白羽，丹心白刃酬明主。但令一被君王知，
<br>　　谁惮三边征战苦。行路难，几千端，无复归云凭短翰，
<br>　　空馀望日想长安。（此首一作辛常伯诗）
<br>　　君不见玉关尘色暗边庭，铜鞮杂虏寇长城。
<br>　　天子按剑征馀勇，将军受脤事横行。七德龙韬开玉帐，
<br>　　千里鼍鼓叠金钲。阴山苦雾埋高垒，交河孤月照连营。
<br>　　连营去去无穷极，拥旆遥遥过绝国。阵云朝结晦天山，
<br>　　寒沙夕涨迷疏勒。龙鳞水上开鱼贯，马首山前振雕翼。
<br>　　长驱万里詟祁连，分麾三命武功宣。百发乌号遥碎柳，
<br>　　七尺龙文迥照莲。春来秋去移灰琯，兰闺柳市芳尘断。
<br>　　雁门迢递尺书稀，鸳被相思双带缓。行路难，行路难，
<br>　　誓令氛祲静皋兰。但使封侯龙额贵，讵随中妇凤楼寒。
<br>　　（同辛常伯作）
<br>
<br>卷77_16 「帝京篇」骆宾王
<br>　　山河千里国，城阙九重门。不睹皇居壮，安知天子尊。
<br>　　皇居帝里崤函谷，鹑野龙山侯甸服。五纬连影集星躔，
<br>　　八水分流横地轴。秦塞重关一百二，汉家离宫三十六。
<br>　　桂殿嶔岑对玉楼，椒房窈窕连金屋。三条九陌丽城隈，
<br>　　万户千门平旦开。复道斜通鳷鹊观，交衢直指凤凰台。
<br>　　剑履南宫入，簪缨北阙来。声名冠寰宇，文物象昭回。
<br>　　钩陈肃兰戺，璧沼浮槐市。铜羽应风回，金茎承露起。
<br>　　校文天禄阁，习战昆明水。朱邸抗平台，黄扉通戚里。
<br>　　平台戚里带崇墉，炊金馔玉待鸣钟。小堂绮帐三千户，
<br>　　大道青楼十二重。宝盖雕鞍金络马，兰窗绣柱玉盘龙。
<br>　　绣柱璇题粉壁映，锵金鸣玉王侯盛。王侯贵人多近臣，
<br>　　朝游北里暮南邻。陆贾分金将宴喜，陈遵投辖正留宾。
<br>　　赵李经过密，萧朱交结亲。丹凤朱城白日暮，
<br>　　青牛绀幰红尘度。侠客珠弹垂杨道，倡妇银钩采桑路。
<br>　　倡家桃李自芳菲，京华游侠盛轻肥。延年女弟双凤入，
<br>　　罗敷使君千骑归。同心结缕带，连理织成衣。
<br>　　春朝桂尊尊百味，秋夜兰灯灯九微。翠幌珠帘不独映，
<br>　　清歌宝瑟自相依。且论三万六千是，宁知四十九年非。
<br>　　古来荣利若浮云，人生倚伏信难分。始见田窦相移夺，
<br>　　俄闻卫霍有功勋。未厌金陵气，先开石椁文。
<br>　　朱门无复张公子，灞亭谁畏李将军。相顾百龄皆有待，
<br>　　居然万化咸应改。桂枝芳气已销亡，柏梁高宴今何在。
<br>　　春去春来苦自驰，争名争利徒尔为。久留郎署终难遇，
<br>　　空扫相门谁见知。当时一旦擅豪华，自言千载长骄奢。
<br>　　倏忽抟风生羽翼，须臾失浪委泥沙。黄雀徒巢桂，
<br>　　青门遂种瓜。黄金销铄素丝变，一贵一贱交情见。
<br>　　红颜宿昔白头新，脱粟布衣轻故人。故人有湮沦，
<br>　　新知无意气。灰死韩安国，罗伤翟廷尉。
<br>　　已矣哉，归去来。马卿辞蜀多文藻，扬雄仕汉乏良媒。
<br>　　三冬自矜诚足用，十年不调几邅回。汲黯薪逾积，
<br>　　孙弘阁未开。谁惜长沙傅，独负洛阳才。
<br>
<br>卷77_17 「畴昔篇」骆宾王
<br>　　少年重英侠，弱岁贱衣冠。既托寰中赏，方承膝下欢。
<br>　　遨游灞水曲，风月洛城端。且知无玉馔，谁肯逐金丸。
<br>　　金丸玉馔盛繁华，自言轻侮季伦家。五霸争驰千里马，
<br>　　三条竞骛七香车。掩映飞轩乘落照，参差步障引朝霞。
<br>　　池中旧水如悬镜，屋里新妆不让花。意气风云倏如昨，
<br>　　岁月春秋屡回薄。上苑频经柳絮飞，中园几见梅花落。
<br>　　当时门客今何在，畴昔交朋已疏索。莫教憔悴损容仪，
<br>　　会得高秋云雾廓。淹留坐帝乡，无事积炎凉。
<br>　　一朝披短褐，六载奉长廊。赋文惭昔马，执戟叹前扬。
<br>　　挥戈出武帐，荷笔入文昌。文昌隐隐皇城里，
<br>　　由来奕奕多才子。潘陆词锋骆驿飞，张曹翰苑纵横起。
<br>　　卿相未曾识，王侯宁见拟。垂钓甘成白首翁，
<br>　　负薪何处逢知己。判将运命赋穷通，从来奇舛任西东。
<br>　　不应永弃同刍狗，且复飘飖类转蓬。容鬓年年异，
<br>　　春华岁岁同。荣亲未尽礼，徇主欲申功。
<br>　　脂车秣马辞乡国，萦辔西南使邛僰.玉垒铜梁不易攀，
<br>　　地角天涯眇难测。莺啭蝉吟有悲望，鸿来雁度无音息。
<br>　　阳关积雾万里昏，剑阁连山千种色。蜀路何悠悠，
<br>　　岷峰阻且修。回肠随九折，迸泪连双流。寒光千里暮，
<br>　　露气二江秋。长途看束马，平水且沉牛。
<br>　　华阳旧地标神制，石镜蛾眉真秀丽。诸葛才雄已号龙，
<br>　　公孙跃马轻称帝。五丁卓荦多奇力，四士英灵富文艺。
<br>　　云气横开八阵形，桥形遥分七星势。川平烟雾开，
<br>　　游戏锦城隈。墉高龟望出，水净雁文回。寻姝入酒肆，
<br>　　访客上琴台。不识金貂重，偏惜玉山颓。
<br>　　他乡冉冉消年月，帝里沈沈限城阙。不见猿声助客啼，
<br>　　唯闻旅思将花发。我家迢递关山里，关山迢递不可越。
<br>　　故园梅柳尚馀春，来时勿使芳菲歇。解鞅欲言归，
<br>　　执袂怆多违。北梁俱握手，南浦共沾衣。别情伤去盖，
<br>　　离念惜徂辉。知音何所托，木落雁南飞。回来望平陆，
<br>　　春来酒应熟。相将菌阁卧青溪，且用藤杯泛黄菊。
<br>　　十年不调为贫贱，百日屡迁随倚伏。只为须求负郭田，
<br>　　使我再干州县禄。百年郁郁少腾迁，万里遥遥入镜川。
<br>　　涘江拂潮冲白日，淮海长波接远天。
<br>　　丛竹凝朝露，孤山起暝烟。赖有边城月，常伴客旌悬。
<br>　　东南美箭称吴会，名都隐轸三江外。涂山执玉应昌期，
<br>　　曲水开襟重文会。仙镝流音鸣鹤岭，宝剑分辉落蛟濑。
<br>　　未看白马对芦刍，且觉浮云似车盖。江南节序多，
<br>　　文酒屡经过。共踏春江曲，俱唱采菱歌。舟移疑入镜，
<br>　　棹举若乘波。风光无限极，归楫碍池荷。
<br>　　眺听烟霞正流眄，即从王事归舻转。芝田花月屡裴回，
<br>　　金谷佳期重游衍。登高北望嗤梁叟，凭轼西征想潘掾。
<br>　　峰开华岳耸疑莲，水激龙门急如箭。人事谢光阴，
<br>　　俄遭霜露侵。偷存七尺影，分没九泉深。穷途行泣玉，
<br>　　愤路未藏金。茹荼空有叹，怀橘独伤心。
<br>　　年来岁去成销铄，怀抱心期渐寥落。挂冠裂冕已辞荣，
<br>　　南亩东皋事耕凿。宾阶客院常疏散，蓬径柴扉终寂寞。
<br>　　自有林泉堪隐栖，何必山中事丘壑。我住青门外，
<br>　　家临素浐滨。遥瞻丹凤阙，斜望黑龙津。荒衢通猎骑，
<br>　　穷巷抵樵轮。时有桃源客，来访竹林人。
<br>　　昨夜琴声奏悲调，旭旦含颦不成笑。果乘骢马发嚣书，
<br>　　复道郎官禀纶诰。冶长非罪曾缧绁，长孺然灰也经溺。
<br>　　高门有阅不图封，峻笔无闻敛敷妙。适离京兆谤，
<br>　　还从御史弹。炎威资夏景，平曲况秋翰。画地终难入，
<br>　　书空自不安。吹毛未可待，摇尾且求餐。
<br>　　丈夫坎壈多愁疾，契阔迍邅尽今日。慎罚宁凭两造辞，
<br>　　严科直挂三章律。邹衍衔悲系燕狱，李斯抱怨拘秦桎。
<br>　　不应白发顿成丝，直为黄沙暗如漆。紫禁终难叫，
<br>　　朱门不易排。惊魂闻叶落，危魄逐轮埋。霜威遥有厉，
<br>　　雪枉遂无阶。含冤欲谁道，饮气独居怀。
<br>　　忽闻驿使发关东，传道天波万里通。涸鳞去辙还游海，
<br>　　幽禽释网便翔空。舜泽尧曦方有极，谗言巧佞傥无穷。
<br>　　谁能跼迹依三辅，会就商山访四翁。
<br>
<br>卷77_18 「艳情代郭氏答卢照邻」骆宾王
<br>　　迢迢芊路望芝田，眇眇函关恨蜀川。归云已落涪江外，
<br>　　还雁应过洛水瀍.洛水傍连帝城侧，帝宅层甍垂凤翼。
<br>　　铜驼路上柳千条，金谷园中花几色。柳叶园花处处新，
<br>　　洛阳桃李应芳春。妾向双流窥石镜，君住三川守玉人。
<br>　　此时离别那堪道，此日空床对芳沼。芳沼徒游比目鱼，
<br>　　幽径还生拔心草。流风回雪傥便娟，骥子鱼文实可怜。
<br>　　掷果河阳君有分，货酒成都妾亦然。莫言贫贱无人重，
<br>　　莫言富贵应须种。绿珠犹得石崇怜，飞燕曾经汉皇宠。
<br>　　良人何处醉纵横，直如循默守空名。倒提新缣成慊慊，
<br>　　翻将故剑作平平。离前吉梦成兰兆，别后啼痕上竹生。
<br>　　别日分明相约束，已取宜家成诫勖。当时拟弄掌中珠，
<br>　　岂谓先摧庭际玉。悲鸣五里无人问，肠断三声谁为续。
<br>　　思君欲上望夫台，端居懒听将雏曲。沉沉落日向山低，
<br>　　檐前归燕并头栖。抱膝当窗看夕兔，侧耳空房听晓鸡。
<br>　　舞蝶临阶只自舞，啼鸟逢人亦助啼。独坐伤孤枕，
<br>　　春来悲更甚。峨眉山上月如眉，濯锦江中霞似锦。
<br>　　锦字回文欲赠君，剑壁层峰自纠纷。平江淼淼分清浦，
<br>　　长路悠悠间白云。也知京洛多佳丽，也知山岫遥亏蔽。
<br>　　无那短封即疏索，不在长情守期契。传闻织女对牵牛，
<br>　　相望重河隔浅流。谁分迢迢经两岁，谁能脉脉待三秋。
<br>　　情知唾井终无理，情知覆水也难收。不复下山能借问，
<br>　　更向卢家字莫愁。
<br>
<br>卷77_19 「代女道士王灵妃赠道士李荣」骆宾王
<br>　　玄都五府风尘绝，碧海三山波浪深。桃实千年非易待，
<br>　　桑田一变已难寻。别有仙居对三市，金阙银宫相向起。
<br>　　台前镜影伴仙娥，楼上箫声随凤史。凤楼迢递绝尘埃，
<br>　　莺时物色正裴回。灵芝紫检参差长，仙桂丹花重叠开。
<br>　　双童绰约时游陟，三鸟联翩报消息。尽言真侣出遨游，
<br>　　传道风光无限极。轻花委砌惹裾香，残月窥窗觇幌色。
<br>　　个时无数并妖妍，个里无穷总可怜。别有众中称黜帝，
<br>　　天上人间少流例。洛滨仙驾启遥源，淮浦灵津符远筮。
<br>　　自言少小慕幽玄，只言容易得神仙。珮中邀勒经时序，
<br>　　箫里寻思复几年。寻思许事真情变，二人容华识少选。
<br>　　漫道烧丹止七飞，空传化石曾三转。寄语天上弄机人，
<br>　　寄语河边值查客，乍可匆匆共百年，谁使遥遥期七夕。
<br>　　想知人意自相寻，果得深心共一心。一心一意无穷已，
<br>　　投漆投胶非足拟。只将羞涩当风流，持此相怜保终始。
<br>　　相怜相念倍相亲，一生一代一双人。不把丹心比玄石，
<br>　　惟将浊水况清尘。只言柱下留期信，好欲将心学松蕣。
<br>　　不能京兆画蛾眉，翻向成都骋驺引。青牛紫气度灵关，
<br>　　尺素赩鳞去不还。连苔上砌无穷绿，修竹临坛几处斑。
<br>　　此时空床难独守，此日别离那可久。梅花如雪柳如丝，
<br>　　年去年来不自持。初言别在寒偏在，何悟春来春更思。
<br>　　春时物色无端绪，双枕孤眠谁分许。分念娇莺一种啼，
<br>　　生憎燕子千般语。朝云旭日照青楼，迟晖丽色满皇州。
<br>　　落花泛泛浮灵沼，垂柳长长拂御沟。御沟大道多奇赏，
<br>　　侠客妖容递来往。宝骑连花铁作钱，香轮骛水珠为网。
<br>　　香轮宝骑竞繁华，可怜今夜宿倡家。鹦鹉杯中浮竹叶，
<br>　　凤凰琴里落梅花。许辈多情偏送款，为问春花几时满。
<br>　　千回鸟信说众诸，百过莺啼说长短。长短众诸判不寻，
<br>　　千回百过浪关心。何曾举意西邻玉，未肯留情南陌金。
<br>　　南陌西邻咸自保，还辔归期须及早。为想三春狭斜路，
<br>　　莫辞九折邛关道。假令白里似长安，须使青牛学剑端。
<br>　　蘋风入驭来应易，竹杖成龙去不难。龙飙去去无消息，
<br>　　鸾镜朝朝减容色。君心不记下山人，妾欲空期上林翼。
<br>　　上林三月鸿欲稀，华表千年鹤未归。不分淹留桑路待，
<br>　　只应直取桂轮飞。 
<br>
<br>　　　　　　　　　　　　　　　　
<br>
<br>卷七十八
<br>
<br>卷78_1 「从军行」骆宾王
<br>　　平生一顾重，意气溢三军。野日分戈影，天星合剑文。
<br>　　弓弦抱汉月，马足践胡尘。不求生入塞，唯当死报君。
<br>
<br>卷78_2 「王昭君（一作昭君怨）」骆宾王
<br>　　敛容辞豹尾，缄恨度龙鳞。金钿明汉月，玉箸染胡尘。
<br>　　古镜菱花暗，愁眉柳叶颦。唯有清笳曲，时闻芳树春。
<br>
<br>卷78_3 「于紫云观赠道士」骆宾王
<br>　　碧落澄秋景，玄门启曙关。人疑列御至，客似令威还。
<br>　　羽盖徒欣仰，云车未可攀。只应倾玉醴，时许寄颓颜。
<br>
<br>卷78_4 「渡瓜步江」骆宾王
<br>　　捧檄辞幽径，鸣榔下贵洲。惊涛疑跃马，积气似连牛。
<br>　　月迥寒沙净，风急夜江秋。不学浮云影，他乡空滞留。
<br>
<br>卷78_5 「途中有怀」骆宾王
<br>　　眷然怀楚奏，怅矣背秦关。涸鳞惊照辙，坠羽怯虚弯。
<br>　　素服三川化，乌裘十上还。莫言无皓齿，时俗薄朱颜。
<br>
<br>卷78_6 「至分水戍」骆宾王
<br>　　行役忽离忧，复此怆分流。溅石回湍咽，萦丛曲涧幽。
<br>　　阴岩常结晦，宿莽竞含秋。况乃霜晨早，寒风入戍楼。
<br>
<br>卷78_7 「望乡夕泛」骆宾王
<br>　　归怀剩不安，促榜犯风澜。落宿含楼近，浮月带江寒。
<br>　　喜逐行前至，忧从望里宽。今夜南枝鹊，应无绕树难。
<br>
<br>卷78_8 「久客临海有怀」骆宾王
<br>　　天涯非日观，地屺望星楼。练光摇乱马，剑气上连牛。
<br>　　草湿姑苏夕，叶下洞庭秋。欲知凄断意，江上涉安流。
<br>
<br>卷78_9 「游兖部逢孔君自卫来，欣然相遇若旧」骆宾王
<br>　　游人自卫返，背客隔淮来。倾盖金兰合，忘筌玉叶开。
<br>　　繁花明日柳，疏蕊落风梅。将期重交态，时慰不然灰。
<br>
<br>卷78_10 「西京守岁」骆宾王
<br>　　闲居寡言宴，独坐惨风尘。忽见严冬尽，方知列宿春。
<br>　　夜将寒色去，年共晓光新。耿耿他乡夕，无由展旧亲。
<br>
<br>卷78_11 「同辛簿简仰酬思玄上人林泉四首」骆宾王
<br>　　闻君招隐地，仿佛武陵春。缉芰知还楚，披榛似避秦。
<br>　　崩查年祀积，幽草岁时新。一谢沧浪水，安知有逸人。
<br>　　芳晨临上月，幽赏狎中园。有蝶堪成梦，无羊可触藩。
<br>　　忘怀南涧藻，蠲思北堂萱。坐叹华滋歇，思君谁为言。
<br>　　林泉恣探历，风景暂裴徊。客有迁莺处，人无结驷来。
<br>　　聚花如薄雪，沸水若轻雷。今日徒招隐，终知异凿坏。
<br>　　俗远风尘隔，春还初服迟。林疑中散地，人似上皇时。
<br>　　芳杜湘君曲，幽兰楚客词。山中有春草，长似寄相思。
<br>
<br>卷78_12 「秋日饯陆道士陈文林」骆宾王
<br>　　青牛游华岳，赤马走吴宫。玉柱离鸿怨，金罍浮蚁空。
<br>　　日霁崤陵雨，尘起洛阳风。唯当玄度月，千里与君同。
<br>
<br>卷78_13 「送郑少府入辽共赋侠客远从戎」骆宾王
<br>　　边烽警榆塞，侠客度桑干。柳叶开银镝，桃花照玉鞍。
<br>　　满月临弓影，连星入剑端。不学燕丹客，空歌易水寒。
<br>
<br>卷78_14 「送费六还蜀」骆宾王
<br>　　星楼望蜀道，月峡指吴门。万行流别泪，九折切惊魂。
<br>　　雪影含花落，云阴带叶昏。还愁三径晚，独对一清尊。
<br>
<br>卷78_15 「秋日送侯四得弹字」骆宾王
<br>　　我留安豹隐，君去学鹏抟。岐路分襟易，风云促膝难。
<br>　　夕涨流波急，秋山落日寒。惟有思归引，凄断为君弹。
<br>
<br>卷78_16 「秋日送尹大赴京」骆宾王
<br>　　挂瓢余隐舜，负鼎尔干汤。竹叶离樽满，桃花别路长。
<br>　　低河耿秋色，落月抱寒光。素书如可嗣，幽谷伫宾行。
<br>
<br>卷78_17 「秋夜送阎五还润州」骆宾王
<br>　　通庄抵旧里，沟水泣新知。断云飘易滞，连露积难披。
<br>　　素风啼迥堞，惊月绕疏枝。无力励短翰，轻举送长离。
<br>
<br>卷78_18 「送王明府参选赋得鹤」骆宾王
<br>　　振衣游紫府，飞盖背青田。虚心恒警露，孤影尚凌烟。
<br>　　离歌凄妙曲，别操绕繁弦。在阴如可和，清响会闻天。
<br>
<br>卷78_19 「秋日送别」骆宾王
<br>　　寂寥心事晚，摇落岁时秋。共此伤年发，相看惜去留。
<br>　　当歌应破涕，哀命返穷愁。别后能相忆，东陵有故侯。
<br>
<br>卷78_20 「别李峤得胜字」骆宾王
<br>　　芳尊徒自满，别恨转难胜。客似游江岸，人疑上灞陵。
<br>　　寒更承夜永，凉景向秋澄。离心何以赠，自有玉壶冰。
<br>
<br>卷78_21 「在兖州饯宋五之问」骆宾王
<br>　　淮沂泗水地，梁甫汶阳东。别路青骊远，离尊绿蚁空。
<br>　　柳寒凋密翠，棠晚落疏红。别后相思曲，凄断入琴风。
<br>
<br>卷78_22 「游灵公观」骆宾王
<br>　　灵峰标胜境，神府枕通川。玉殿斜连汉，金堂迥架烟。
<br>　　断风疏晚竹，流水切危弦。别有青门外，空怀玄圃仙。
<br>
<br>卷78_23 「夏日游山家同夏少府」骆宾王
<br>　　返照下层岑，物外狎招寻。兰径薰幽珮，槐庭落暗金。
<br>　　谷静风声彻，山空月色深。一遣樊笼累，唯馀松桂心。
<br>
<br>卷78_24 「初秋登王司马楼宴得同字」骆宾王
<br>　　展骥端居暇，登龙喜宴同。缔赏三清满，承欢六义通。
<br>　　野晦寒阴积，潭虚夕照空。顾惭非梦鸟，滥此厕雕虫。
<br>
<br>卷78_25 「初秋于窦六郎宅宴」骆宾王
<br>　　千里风云契，一朝心赏同。意尽深交合，神灵俗累空。
<br>　　草带销寒翠，花枝发夜红。唯将澹若水，长揖古人风。
<br>
<br>卷78_26 「冬日宴」骆宾王
<br>　　二三物外友，一百杖头钱。赏洽袁公地，情披乐令天。
<br>　　促席鸾觞满，当炉兽炭然。何须攀桂树，逢此自留连。
<br>
<br>卷78_27 「镂鸡子」骆宾王
<br>　　幸遇清明节，欣逢旧练人。刻花争脸态，写月竞眉新。
<br>　　晕罢空馀月，诗成并道春。谁知怀玉者，含响未吟晨。
<br>
<br>卷78_28 「咏美人在天津桥」骆宾王
<br>　　美女出东邻，容与上天津。整衣香满路，移步袜生尘。
<br>　　水下看妆影，眉头画月新。寄言曹子建，个是洛川神。
<br>
<br>卷78_29 「送宋五之问得凉字」骆宾王
<br>　　愿言游泗水，支离去二漳。道术君所笃，筌蹄余自忘。
<br>　　雪威侵竹冷，秋爽带池凉。欲验离襟切，岐路在他乡。
<br>
<br>卷78_30 「宪台出絷寒夜有怀」骆宾王
<br>　　独坐怀明发，长谣苦未安。自应迷北叟，谁肯问南冠。
<br>　　生死交情异，殷忧岁序阑。空馀朝夕鸟，相伴夜啼寒。
<br>
<br>卷78_31 「送郭少府探得忧字」骆宾王
<br>　　开筵枕德水，辍棹舣仙舟。贝阙桃花浪，龙门竹箭流。
<br>　　当歌凄别曲，对酒泣离忧。还望青门外，空见白云浮。
<br>
<br>卷78_32 「冬日过故人任处士书斋」骆宾王
<br>　　神交尚投漆，虚室罢游兰。网积窗文乱，苔深履迹残。
<br>　　雪明书帐冷，水静墨池寒。独此琴台夜，流水为谁弹。
<br>
<br>卷78_33 「送刘少府游越州」骆宾王
<br>　　一丘余枕石，三越尔怀铅。离亭分鹤盖，别岸指龙川。
<br>　　露下蝉声断，寒来雁影连。如何沟水上，凄断听离弦。
<br>
<br>卷78_34 「赋得白云抱幽石」骆宾王
<br>　　重岩抱危石，幽涧曳轻云。绕镇仙衣动，飘蓬羽盖分。
<br>　　锦色连花静，苔光带叶熏。讵知吴会影，长抱穀城文。
<br>
<br>卷78_35 「赋得春云处处生」骆宾王
<br>　　千里年光静，四望春云生。椠日祥光举，疏云瑞叶轻。
<br>　　盖阴笼迥树，阵影抱危城。非将吴会远，飘荡帝乡情。
<br>
<br>卷78_36 「在狱咏蝉」骆宾王
<br>　　西陆蝉声唱，南冠客思侵。那堪玄鬓影，来对白头吟。
<br>　　露重飞难进，风多响易沉。无人信高洁，谁为表予心。
<br>
<br>卷78_37 「咏水」骆宾王
<br>　　列名通地纪，疏派合天津。波随月色净，态逐桃花春。
<br>　　照霞如隐石，映柳似沉鳞。终当挹上善，属意澹交人。
<br>
<br>卷78_38 「同张二咏雁」骆宾王
<br>　　唼藻沧江远，衔芦紫塞长。雾深迷晓景，风急断秋行。
<br>　　阵照通宵月，书封几夜霜。无复能鸣分，空知愧稻粱。
<br>
<br>卷78_39 「咏雪」骆宾王
<br>　　龙云玉叶上，鹤雪瑞花新。影乱铜乌吹，光销玉马津。
<br>　　含辉明素篆，隐迹表祥轮。幽兰不可俪，徒自绕阳春。
<br>
<br>卷78_40 「咏云酒」骆宾王
<br>　　朔空曾纪历，带地旧疏泉。色泛临砀瑞，香流赴蜀仙。
<br>　　款交欣散玉，洽友悦沉钱。无复中山赏，空吟吴会篇。
<br>
<br>卷78_41 「尘灰」骆宾王
<br>　　洛川流雅韵，秦道擅苛威。听歌梁上动，应律管中飞。
<br>　　光飘神女袜，影落羽人衣。愿言心未翳，终冀效轻微。
<br>
<br>卷78_42 「秋晨同淄川毛司马秋九咏。秋风」骆宾王
<br>　　紫陌炎氛歇，青蘋晚吹浮。乱竹摇疏影，萦池织细流。
<br>　　飘香曳舞袖，带粉泛妆楼。不分君恩绝，纨扇曲中秋。
<br>
<br>卷78_43 「秋晨同淄川毛司马秋九咏。秋云」骆宾王
<br>　　南陆铜浑改，西郊玉叶轻。泛斗瑶光动，临阳瑞色明。
<br>　　盖阴连凤阙，阵影翼龙城。讵知时不遇，空伤流滞情。
<br>
<br>卷78_44 「秋晨同淄川毛司马秋九咏。秋蝉」骆宾王
<br>　　九秋行已暮，一枝聊暂安。隐榆非谏楚，噪柳异悲潘。
<br>　　分形妆薄鬓，镂影饰危冠。自怜疏影断，寒林夕吹寒。
<br>
<br>卷78_45 「秋晨同淄川毛司马秋九咏。秋露」骆宾王
<br>　　玉关寒气早，金塘秋色归。泛掌光逾净，添荷滴尚微。
<br>　　变霜凝晓液，承月委圆辉。别有吴台上，应湿楚臣衣。
<br>
<br>卷78_46 「秋晨同淄川毛司马秋九咏。秋月」骆宾王
<br>　　云披玉绳净，月满镜轮圆。裛露珠晖冷，凌霜桂影寒。
<br>　　漏彩含疏薄，浮光漾急澜。西园徒自赏，南飞终未安。
<br>
<br>卷78_47 「秋晨同淄川毛司马秋九咏。秋水」骆宾王
<br>　　贝阙寒流彻，玉轮秋浪清。图云锦色净，写月练花明。
<br>　　泛曲鹍弦动，随轩凤辖惊。唯当御沟上，凄断送归情。
<br>
<br>卷78_48 「秋晨同淄川毛司马秋九咏。秋萤」骆宾王
<br>　　玉虬分静夜，金萤照晚凉。含辉疑泛月，带火怯凌霜。
<br>　　散彩萦虚牖，飘花绕洞房。下帷如不倦，当解惜馀光。
<br>
<br>卷78_49 「秋晨同淄川毛司马秋九咏。秋菊」骆宾王
<br>　　擢秀三秋晚，开芳十步中。分黄俱笑日，含翠共摇风。
<br>　　碎影涵流动，浮香隔岸通。金翘徒可泛，玉斝竟谁同。
<br>
<br>卷78_50 「秋晨同淄川毛司马秋九咏。秋雁」骆宾王
<br>　　联翩辞海曲，遥曳指江干。阵去金河冷，书归玉塞寒。
<br>　　带月凌空易，迷烟逗浦难。何当同顾影，刷羽泛清澜。
<br>
<br>卷78_51 「乐大夫挽词五首」骆宾王
<br>　　可叹浮生促，吁嗟此路难。丘陵一起恨，言笑几时欢。
<br>　　萧索郊埏晚，荒凉井径寒。谁当门下客，独见有任安。
<br>　　蒿里谁家地，松门何代丘。百年三万日，一别几千秋。
<br>　　返照寒无影，穷泉冻不流。居然同物化，何处欲藏舟。
<br>　　昔去梅笳发，今来薤露晞。彤驺朝帝阙，丹旐背王畿。
<br>　　城郭犹疑是，原陵稍觉非。九原如可作，千载与谁归。
<br>　　一旦先朝菌，千秋掩夜台。青乌新兆去，白马故人来。
<br>　　草露当春泣，松风向暮哀。宁知荒垄外，吊鹤自裴徊。
<br>　　忽见泉台路，犹疑水镜悬。何如开白日，非复睹青天。
<br>　　华表迎千岁，幽扃送百年。独嗟流水引，长掩伯牙弦。
<br>
<br>卷78_52 「丹阳刺史挽词三首」骆宾王
<br>　　百龄嗟倏忽，一旦向山阿。丹桂销已尽，青松哀更多。
<br>　　薰风虚听曲，薤露反成歌。自有藏舟处，谁怜隙驷过。
<br>　　恻怆恒山羽，留连棣萼篇。佳城非旧日，京兆即新阡。
<br>　　城郭三千岁，丘陵几万年。唯馀松柏垄，朝夕起寒烟。
<br>　　短歌三献曲，长夜九泉台。此室玄扃掩，何年白日开。
<br>　　荒郊疏古木，寒隧积陈荄.独此伤心地，松声薄暮来。
<br>
<br>卷78_53 「称心寺」骆宾王
<br>　　征帆恣远寻，逶迤过称心。凝滞蘅vK岸，沿洄楂柚林。
<br>　　穿溆不厌曲，舣潭惟爱深。为乐凡几许，听取舟中琴。
<br>
<br>卷78_54 「陪润州薛司空丹徒桂明府游招隐寺」骆宾王
<br>　　共寻招隐寺，初识戴颙家。还依旧泉壑，应改昔云霞。
<br>　　绿竹寒天笋，红蕉腊月花。金绳倘留客，为系日光斜。 
<br>
<br>　　　　　　　　　　　　　　　　
<br>
<br>卷七十九
<br>
<br>卷79_1 「棹歌行」骆宾王
<br>　　写月涂黄罢，凌波拾翠通。镜花摇芰日，衣麝入荷风。
<br>　　叶密舟难荡，莲疏浦易空。凤媒羞自托，鸳翼恨难穷。
<br>　　秋帐灯华翠，倡楼粉色红。相思无别曲，并在棹歌中。
<br>
<br>卷79_2 「海曲书情」骆宾王
<br>　　薄游倦千里，劳生负百年。未能槎上汉，讵肯剑游燕。
<br>　　白云照春海，青山横曙天。江涛让双璧，渭水掷三钱。
<br>　　坐惜风光晚，长歌独块然。
<br>
<br>卷79_3 「蓬莱镇」骆宾王
<br>　　旅客春心断，边城夜望高。野楼疑海气，白鹭似江涛。
<br>　　结绶疲三入，承冠泣二毛。将飞怜弱羽，欲济乏轻舠.
<br>　　赖有阳春曲，穷愁且代劳。
<br>
<br>卷79_4 「和李明府」骆宾王
<br>　　传闻叶悬履，飞向洛阳城。驰道临层掖，津门对小平。
<br>　　霞残疑制锦，云度似飘缨。藻掞潘江澈，尘虚范甑清。
<br>　　讵怜冲斗气，犹向匣中鸣。
<br>
<br>卷79_5 「春晚从李长史游开道林故山」骆宾王
<br>　　幽寻极幽壑，春望陟春台。云光栖断树，灵影入仙杯。
<br>　　古藤依格上，野径约山隈。落蕊翻风去，流莺满树来。
<br>　　兴阑荀御动，归路起浮埃。
<br>
<br>卷79_6 「冬日野望」骆宾王
<br>　　故人无与晤，安步陟山椒。野静连云卷，川明断雾销。
<br>　　灵岩闻晓籁，洞浦涨秋潮。三江归望断，千里故乡遥。
<br>　　劳歌徒自奏，客魂谁为招。
<br>
<br>卷79_7 「晚渡黄河」骆宾王
<br>　　千里寻归路，一苇乱平源。通波连马颊，迸水急龙门。
<br>　　照日荣光净，惊风瑞浪翻。棹唱临风断，樵讴入听喧。
<br>　　岸迥秋霞落，潭深夕雾繁。谁堪逝川上，日暮不归魂。
<br>
<br>卷79_8 「宿山庄」骆宾王
<br>　　金陵一超忽，玉烛几还周。露积吴台草，风入郢门楸。
<br>　　林虚宿断雾，磴险挂悬流。拾青非汉策，化缁类秦裘。
<br>　　牵迹犹多蹇，劳生未寡尤。独此他乡梦，空山明月秋。
<br>
<br>卷79_9 「晚度天山有怀京邑」骆宾王
<br>　　忽上天山路，依然想物华。云疑上苑叶，雪似御沟花。
<br>　　行叹戎麾远，坐怜衣带赊。交河浮绝塞，弱水浸流沙。
<br>　　旅思徒漂梗，归期未及瓜。宁知心断绝，夜夜泣胡笳。
<br>
<br>卷79_10 「夕次蒲类津（一作晚泊蒲类）」骆宾王
<br>　　二庭归望断，万里客心愁。山路犹南属，河源自北流。
<br>　　晚风连朔气，新月照边秋。灶火通军壁，烽烟上戍楼。
<br>　　龙庭但苦战，燕颔会封侯。莫作兰山下，空令汉国羞。
<br>
<br>卷79_11 「远使海曲春夜多怀」骆宾王
<br>　　长啸三春晚，端居百虑盈。未安胡蝶梦，遽切鲁禽情。
<br>　　别岛连寰海，离魂断戍城。流星疑伴使，低月似依营。
<br>　　怀禄宁期达，牵时匪徇名。艰虞行已远，时迹自相惊。
<br>
<br>卷79_12 「早发诸暨」骆宾王
<br>　　征夫怀远路，夙驾上危峦。薄烟横绝巘，轻冻涩回湍。
<br>　　野雾连空暗，山风入曙寒。帝城临灞涘，禹穴枕江干。
<br>　　橘性行应化，蓬心去不安。独掩穷途泪，长歌行路难。
<br>
<br>卷79_13 「望月有所思」骆宾王
<br>　　九秋凉风肃，千里月华开。圆光随露湛，碎影逐波来。
<br>　　似霜明玉砌，如镜写珠胎。晚色依关近，边声杂吹哀。
<br>　　离居分照耀，怨绪共裴徊。自绕南飞羽，空忝北堂才。
<br>
<br>卷79_14 「送吴七游蜀」骆宾王
<br>　　日观分齐壤，星桥接蜀门。桃花嘶别路，竹叶泻离樽。
<br>　　夏老兰犹茂，秋深柳尚繁。雾销山望迥，风高野听喧。
<br>　　劳歌徒欲奏，赠别竟无言。唯有当秋月，空照野人园。
<br>
<br>卷79_15 「西行别东台详正学士」骆宾王
<br>　　意气坐相亲，关河别故人。客似秦川上，歌疑易水滨。
<br>　　塞荒行辨玉，台远尚名轮。泄井怀边将，寻源重汉臣。
<br>　　上苑梅花早，御沟杨柳新。只应持此曲，别作边城春。
<br>
<br>卷79_16 「和王记室从赵王春日游陀山寺」骆宾王
<br>　　鸟旟陪访道，鹫岭狎栖真。四禅明静业，三空广胜因。
<br>　　祥河疏叠涧，慧日皎重轮。叶暗龙宫密，花明鹿苑春。
<br>　　雕谈筌奥旨，妙辩漱玄津。雅曲终难和，徒自奏巴人。
<br>
<br>卷79_17 「夏日夜忆张二」骆宾王
<br>　　伏枕忧思深，拥膝独长吟。烹鲤无尺素，筌鱼劳寸心。
<br>　　疏麻空有折，芳桂湛无斟。广庭含夕气，闲宇澹虚阴。
<br>　　织虫垂夜砌，惊鸟栖暝林。欢娱百年促，羁病一生侵。
<br>　　讵堪孤月夜，流水入鸣琴。
<br>
<br>卷79_18 「寒夜独坐游子多怀简知己」骆宾王
<br>　　故乡眇千里，离忧积万端。鹑服长悲碎，蜗庐未卜安。
<br>　　富钩徒有想，贫铗为谁弹。柳秋风叶脆，荷晓露文团。
<br>　　晚金丛岸菊，馀佩下幽兰。伐木伤心易，维桑归去难。
<br>　　独有孤明月，时照客庭寒。
<br>
<br>卷79_19 「在军中赠先还知己」骆宾王
<br>　　蓬转俱行役，瓜时独未还。魂迷金阙路，望断玉门关。
<br>　　献凯多惭霍，论封几谢班。风尘催白首，岁月损红颜。
<br>　　落雁低秋塞，惊凫起暝湾。胡霜如剑锷，汉月似刀环。
<br>　　别后边庭树，相思几度攀。
<br>
<br>卷79_20 「秋日山行简梁大官」骆宾王
<br>　　乘马陟层阜，回首睇山川。攒峰衔宿雾，叠巘架寒烟。
<br>　　百重含翠色，一道落飞泉。香吹分岩桂，鲜云抱石莲。
<br>　　地偏心易远，致默体逾玄。得性虚游刃，忘言已弃筌。
<br>　　弹冠劳巧拙，结绶倦牵缠。不如从四皓，丘中鸣一弦。
<br>
<br>卷79_21 「晚泊江镇」骆宾王
<br>　　四运移阴律，三翼泛阳侯。荷香销晚夏，菊气入新秋。
<br>　　夜乌喧粉堞，宿雁下芦洲。海雾笼边徼，江风绕戍楼。
<br>　　转蓬惊别渚，徙橘怆离忧。魂飞灞陵岸，泪尽洞庭流。
<br>　　振影希鸿陆，逃名谢蚁丘。还嗟帝乡远，空望白云浮。
<br>
<br>卷79_22 「浮槎」骆宾王
<br>　　昔负千寻质，高临九仞峰。真心凌晚桂，劲节掩寒松。
<br>　　忽值风飙折，坐为波浪冲。摧残空有恨，拥肿遂无庸。
<br>　　渤海三千里，泥沙几万重。似舟飘不定，如梗泛何从。
<br>　　仙客终难托，良工岂易逢。徒怀万乘器，谁为一先容。
<br>
<br>卷79_23 「晚泊河曲」骆宾王
<br>　　三秋倦行役，千里泛归潮。通波竹箭水，轻舸木兰桡。
<br>　　金堤连曲岸，贝阙影浮桥。水净千年近，星飞五老遥。
<br>　　叠花开宿浪，浮叶下凉飙。浦荷疏晚菂，津柳渍寒条。
<br>　　恓惶劳梗泛，凄断倦蓬飘。仙槎不可托，河上独长谣。
<br>
<br>卷79_24 「早发淮口望盱眙」骆宾王
<br>　　养蒙分四渎，习坎奠三荆。徙帝留馀地，封王表旧城。
<br>　　岸昏涵蜃气，潮满应鸡声。洲迥连沙静，川虚积溜明。
<br>　　一朝从捧檄，千里倦悬旌。背流桐柏远，逗浦木兰轻。
<br>　　小山迷隐路，大块切劳生。唯有贞心在，独映寒潭清。
<br>
<br>卷79_25 「边城落日」骆宾王
<br>　　紫塞流沙北，黄图灞水东。一朝辞俎豆，万里逐沙蓬。
<br>　　候月恒持满，寻源屡凿空。野昏边气合，烽迥戍烟通。
<br>　　膂力风尘倦，疆场岁月穷。河流控积石，山路远崆峒。
<br>　　壮志凌苍兕，精诚贯白虹。君恩如可报，龙剑有雌雄。
<br>
<br>卷79_26 「宿温城望军营」骆宾王
<br>　　虏地寒胶折，边城夜柝闻。兵符关帝阙，天策动将军。
<br>　　塞静胡笳彻，沙明楚练分。风旗翻翼影，霜剑转龙文。
<br>　　白羽摇如月，青山断若云。烟疏疑卷幔，尘灭似销氛。
<br>　　投笔怀班业，临戎想顾勋。还应雪汉耻，持此报明君。
<br>
<br>卷79_27 「过故宋」骆宾王
<br>　　旧国千年尽，荒城四望通。云浮非隐帝，日举类游童。
<br>　　绮琴朝化洽，祥石夜论空。马去遥奔郑，蛇分近带丰。
<br>　　池文敛束水，竹影漏寒丛。园兔承行月，川禽避断风。
<br>　　故宋诚难定，从梁事未工。唯当过周客，独愧吴台空。
<br>
<br>卷79_28 「边夜有怀」骆宾王
<br>　　汉地行逾远，燕山去不穷。城荒犹筑怨，碣毁尚铭功。
<br>　　古戍烟尘满，边庭人事空。夜关明陇月，秋塞急胡风。
<br>　　倚伏良难定，荣枯岂易通。旅魂劳泛梗，离恨断征蓬。
<br>　　苏武封犹薄，崔駰宦不工。惟馀北叟意，欲寄南飞鸿。
<br>
<br>卷79_29 「伤祝阿王明府」骆宾王
<br>　　洛川真气上，重泉惠政融。含章光后烈，继武嗣前雄。
<br>　　与善良难验，生涯忽易穷。翔凫犹化履，狎雉尚驯童。
<br>　　钱满荒阶绿，尘浮虚帐红。夏馀将宿草，秋近未惊蓬。
<br>　　烟晦泉门闭，日尽夜台空。谁堪孤陇外，独听白杨风。
<br>
<br>卷79_30 「四月八日题七级」骆宾王
<br>　　化城分鸟堞，香阁俯龙川。复栋侵黄道，重檐架紫烟。
<br>　　铭书非晋代，壁画是梁年。霸略今何在，王宫尚岿然。
<br>　　二帝曾游圣，三卿是偶贤。因兹游胜侣，超彼托良缘。
<br>　　我出有为界，君登非想天。悠悠青旷里，荡荡白云前。
<br>　　今日经行处，曲音号盖烟。
<br>
<br>卷79_31 「和孙长史秋日卧病」骆宾王
<br>　　霍第疏天府，潘园近帝台。调弦三妇至，置驿五侯来。
<br>　　尚想欢娱洽，吁嗟岁月催。金坛分上将，玉帐引瑰材。
<br>　　决胜鲸波静，腾谋鸟谷开。白云淮水外，紫陌灞陵隈。
<br>　　节变惊衰柳，笳繁思落梅。调神和玉烛，掞藻握珠胎。
<br>　　怅矣欣怀土，居然欲死灰。还因承雅曲，暂喜跃沈鳃。
<br>
<br>卷79_32 「饯郑安阳入蜀」骆宾王
<br>　　彭山折坂外，井络少城隈。地是三巴俗，人非百里材。
<br>　　畏途君怅望，岐路我裴徊。心赏风烟隔，容华岁月催。
<br>　　遥遥分凤野，去去转龙媒。遗锦非前邑，鸣琴即旧台。
<br>　　剑门千仞起，石路五丁开。海客乘槎渡，仙童驭竹回。
<br>　　魂将离鹤远，思逐断猿哀。唯有双凫舄，飞去复飞来。
<br>
<br>卷79_33 「咏怀」骆宾王
<br>　　少年识事浅，不知交道难。一言芬若桂，四海臭如兰。
<br>　　宝剑思存楚，金锤许报韩。虚心徒有托，循迹谅无端。
<br>　　太息关山险，吁嗟岁月阑。忘机殊会俗，守拙异怀安。
<br>　　阮籍空长啸，刘琨独未欢。十步庭芳敛，三秋陇月团。
<br>　　槐疏非尽意，松晚夜凌寒。悲调弦中急，穷愁醉里宽。
<br>　　莫将流水引，空向俗人弹。
<br>
<br>卷79_34 「春日离长安客中言怀（一作春霁早行）」骆宾王
<br>　　年华开早律，霁色荡芳晨。城阙千门晓，山河四望春。
<br>　　御沟通太液，戚里对平津。宝瑟调中妇，金罍引上宾。
<br>　　剧谈推曼倩，惊坐揖陈遵。意气一言合，风期万里亲。
<br>　　自惟安直道，守拙忌因人。谈器非先木，图荣异后薪。
<br>　　揶揄惭路鬼，憔悴切波臣。玄草终疲汉，乌裘几滞秦。
<br>　　生涯无岁月，岐路有风尘。还嗟太行道，处处白头新。
<br>
<br>卷79_35 「夕次旧吴」骆宾王
<br>　　维舟背楚服，振策下吴畿。盛德弘三让，雄图枕九围。
<br>　　黄池通霸迹，赤壁畅戎威。文物俄迁谢，英灵有盛衰。
<br>　　行叹鸱夷没，遽惜湛卢飞。地古烟尘暗，年深馆宇稀。
<br>　　山川四望是，人事一朝非。悬剑空留信，亡珠尚识机。
<br>　　郑风遥可托，关月眇难依。西北云逾滞，东南气转微。
<br>　　徒怀伯通隐，多谢买臣归。唯有荒台露，薄暮湿征衣。
<br>
<br>卷79_36 「早秋出塞寄东台详正学士」骆宾王
<br>　　促驾逾三水，长驱望五原。天阶分斗极，地理接楼烦。
<br>　　溪月明关陇，戎云聚塞垣。山川殊物候，风壤异凉暄。
<br>　　戍古秋尘合，沙寒宿雾繁。昔余迷学步，投迹忝词源。
<br>　　兰渚浮延阁，蓬山款禁园。彯缨陪绂冕，载笔偶玙璠.
<br>　　汲冢宁详蠹，秦牢讵辨冤。一朝从篚服，千里骛轻轩。
<br>　　乡梦随魂断，边声入听喧。南图终铩翮，北上遽催辕。
<br>　　吊影惭连茹，浮生倦触藩。数奇何以托，桃李自无言。
<br>
<br>卷79_37 「幽絷书情通简知己」骆宾王
<br>　　昔岁逢杨意，观光贵楚材。穴疑丹凤起，场似白驹来。
<br>　　一命沦骄饵，三缄慎祸胎。不言劳倚伏，忽此遘邅回。
<br>　　骢马刑章峻，苍鹰狱吏猜。绝缣非易辨，疑璧果难裁。
<br>　　揆画惭周道，端忧滞夏台。生涯一灭裂，岐路几裴徊。
<br>　　青陆春芳动，黄沙旅思催。圆扉长寂寂，疏网尚恢恢。
<br>　　入阱先摇尾，迷津正曝腮。覆盆徒望日，蛰户未经雷。
<br>　　霜歇兰犹败，风多木屡摧。地幽蚕室闭，门静雀罗开。
<br>　　自悯秦冤痛，谁怜楚奏哀。汉阳穷鸟客，梁甫卧龙才。
<br>　　有气还冲斗，无时会凿坏。莫言韩长孺，长作不然灰。
<br>
<br>卷79_38 「久戍边城有怀京邑」骆宾王
<br>　　扰扰风尘地，遑遑名利途。盈虚一易舛，心迹两难俱。
<br>　　弱龄小山志，宁期大丈夫。九微光贲玉，千仞忽弹珠。
<br>　　棘寺游三礼，蓬山簉八儒。怀铅惭后进，投笔愿前驱。
<br>　　北走非通赵，西之似化胡。锦车朝促候，刁斗夜传呼。
<br>　　战士青丝络，将军黄石符。连星入宝剑，半月上雕弧。
<br>　　拜井开疏勒，鸣桴动密须。戎机习短蔗，祆祲静长榆。
<br>　　季月炎初尽，边亭草早枯。层阴笼古木，穷色变寒芜。
<br>　　海鹤声嘹唳，城乌尾毕逋。葭繁秋色引，桂满夕轮虚。
<br>　　行役风霜久，乡园梦想孤。灞池遥夏国，秦海望阳纡。
<br>　　沙塞三千里，京城十二衢。杨沟连凤阙，槐路拟鸿都。
<br>　　璧殿规宸象，金堤法斗枢。云浮西北盖，月照东南隅。
<br>　　宝帐垂连理，银床转辘轳。广筵留上客，丰馔引中厨。
<br>　　漏缓金徒箭，娇繁玉女壶。秋涛飞喻马，秋水泛仙舻。
<br>　　意气风云合，言忘道术趋。共矜名已泰，讵肯沫相濡。
<br>　　有志惭雕朽，无庸类散樗。关山暂超忽，形影叹艰虞。
<br>　　结网空知羡，图荣岂自诬。忘情同塞马，比德类宛驹。
<br>　　陇坂肝肠绝，阳关亭候迂。迷魂惊落雁，离恨断飞凫。
<br>　　春去荣华尽，年来岁月芜。边愁伤郢调，乡思绕吴歈.
<br>　　河气通中国，山途限外区。相思若可寄，冰泮有衔芦。
<br>
<br>卷79_39 「在军登城楼」骆宾王
<br>　　城上风威冷，江中水气寒。戎衣何日定，歌舞入长安。
<br>
<br>卷79_40 「于易水送人」骆宾王
<br>　　此地别燕丹，壮士发冲冠。昔时人已没，今日水犹寒。
<br>
<br>卷79_41 「咏镜」骆宾王
<br>　　写月无芳桂，照日有花菱。不持光谢水，翻将影学冰。
<br>
<br>卷79_42 「挑灯杖」骆宾王
<br>　　禀质非贪热，焦心岂惮熬。终知不自润，何处用脂膏。
<br>
<br>卷79_43 「咏尘」骆宾王
<br>　　凌波起罗袜，含风染素衣。别有知音调，闻歌应自飞。
<br>
<br>卷79_44 「玩初月（一作沈佺期诗）」骆宾王
<br>　　忌满光先缺，乘昏影暂流。既能明似镜，何用曲如钩。
<br>
<br>卷79_45 「送别」骆宾王
<br>　　寒更承夜永，凉夕向秋澄。离心何以赠，自有玉壶冰。
<br>
<br>卷79_46 「忆蜀地佳人」骆宾王
<br>　　东西吴蜀关山远，鱼来雁去两难闻。
<br>　　莫怪常有千行泪，只为阳台一片云。
<br>
<br>卷79_47 「咏鹅（七岁时作）」骆宾王
<br>　　鹅鹅鹅，曲项向天歌。白毛浮绿水，红掌拨清波。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
