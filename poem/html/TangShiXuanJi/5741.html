<HTML>
<HEAD>
<TITLE>白居易诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 白居易诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>白居易诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5741"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'白居易诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[白居易诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　　　　　　　　　　　　卷四百二十四
<br>
<br>卷424_1 「贺雨」白居易
<br>　　皇帝嗣宝历，元和三年冬。自冬及春暮，不雨旱爞爞。
<br>　　上心念下民，惧岁成灾凶。遂下罪己诏，殷勤告万邦。
<br>　　帝曰予一人，继天承祖宗。忧勤不遑宁，夙夜心忡忡。
<br>　　元年诛刘辟，一举靖巴邛。二年戮李锜，不战安江东。
<br>　　顾惟眇眇德，遽有巍巍功。或者天降沴，无乃儆予躬。
<br>　　上思答天戒，下思致时邕。莫如率其身，慈和与俭恭。
<br>　　乃命罢进献，乃命赈饥穷。宥死降五刑，责己宽三农。
<br>　　宫女出宣徽，厩马减飞龙。庶政靡不举，皆出自宸衷。
<br>　　奔腾道路人，伛偻田野翁。欢呼相告报，感泣涕沾胸。
<br>　　顺人人心悦，先天天意从。诏下才七日，和气生冲融。
<br>　　凝为油油云，散作习习风。昼夜三日雨，凄凄复濛濛。
<br>　　万心春熙熙，百谷青芃芃.人变愁为喜，岁易俭为丰。
<br>　　乃知王者心，忧乐与众同。皇天与后土，所感无不通。
<br>　　冠珮何锵锵，将相及王公。蹈舞呼万岁，列贺明庭中。
<br>　　小臣诚愚陋，职忝金銮宫。稽首再三拜，一言献天聪。
<br>　　君以明为圣，臣以直为忠。敢贺有其始，亦愿有其终。
<br>
<br>卷424_2 「读张籍古乐府」白居易
<br>　　张君何为者，业文三十春。尤工乐府诗，举代少其伦。
<br>　　为诗意如何，六义互铺陈。风雅比兴外，未尝著空文。
<br>　　读君学仙诗，可讽放佚君。读君董公诗，可诲贪暴臣。
<br>　　读君商女诗，可感悍妇仁。读君勤齐诗，可劝薄夫敦。
<br>　　上可裨教化，舒之济万民。下可理情性，卷之善一身。
<br>　　始从青衿岁，迨此白发新。日夜秉笔吟，心苦力亦勤。
<br>　　时无采诗官，委弃如泥尘。恐君百岁后，灭没人不闻。
<br>　　愿藏中秘书，百代不湮沦。愿播内乐府，时得闻至尊。
<br>　　言者志之苗，行者文之根。所以读君诗，亦知君为人。
<br>　　如何欲五十，官小身贱贫。病眼街西住，无人行到门。
<br>
<br>卷424_3 「哭孔戡」白居易
<br>　　洛阳谁不死，戡死闻长安。我是知戡者，闻之涕泫然。
<br>　　戡佐山东军，非义不可干。拂衣向西来，其道直如弦。
<br>　　从事得如此，人人以为难。人言明明代，合置在朝端。
<br>　　或望居谏司，有事戡必言。或望居宪府，有邪戡必弹。
<br>　　惜哉两不谐，没齿为闲官。竟不得一日，謇謇立君前。
<br>　　形骸随众人，敛葬北邙山。平生刚肠内，直气归其间。
<br>　　贤者为生民，生死悬在天。谓天不爱人，胡为生其贤。
<br>　　谓天果爱民，胡为夺其年。茫茫元化中，谁执如此权。
<br>
<br>卷424_4 「凶宅」白居易
<br>　　长安多大宅，列在街西东。往往朱门内，房廊相对空。
<br>　　枭鸣松桂树，狐藏兰菊丛。苍苔黄叶地，日暮多旋风。
<br>　　前主为将相，得罪窜巴庸。后主为公卿，寝疾殁其中。
<br>　　连延四五主，殃祸继相锺。自从十年来，不利主人翁。
<br>　　风雨坏檐隙，蛇鼠穿墙墉。人疑不敢买，日毁土木功。
<br>　　嗟嗟俗人心，甚矣其愚蒙。但恐灾将至，不思祸所从。
<br>　　我今题此诗，欲悟迷者胸。凡为大官人，年禄多高崇。
<br>　　权重持难久，位高势易穷。骄者物之盈，老者数之终。
<br>　　四者如寇盗，日夜来相攻。假使居吉土，孰能保其躬。
<br>　　因小以明大，借家可喻邦。周秦宅殽函，其宅非不同。
<br>　　一兴八百年，一死望夷宫。寄语家与国，人凶非宅凶。
<br>
<br>卷424_5 「梦仙」白居易
<br>　　人有梦仙者，梦身升上清。坐乘一白鹤，前引双红旌。
<br>　　羽衣忽飘飘，玉鸾俄铮铮。半空直下视，人世尘冥冥。
<br>　　渐失乡国处，才分山水形。东海一片白，列岳五点青。
<br>　　须臾群仙来，相引朝玉京。安期羡门辈，列侍如公卿。
<br>　　仰谒玉皇帝，稽首前致诚。帝言汝仙才，努力勿自轻。
<br>　　却后十五年，期汝不死庭。再拜受斯言，既寤喜且惊。
<br>　　秘之不敢泄，誓志居岩扃。恩爱舍骨肉，饮食断膻腥。
<br>　　朝餐云母散，夜吸沆瀣精。空山三十载，日望辎輧迎。
<br>　　前期过已久，鸾鹤无来声。齿发日衰白，耳目减聪明。
<br>　　一朝同物化，身与粪壤并。神仙信有之，俗力非可营。
<br>　　苟无金骨相，不列丹台名。徒传辟谷法，虚受烧丹经。
<br>　　只自取勤苦，百年终不成。悲哉梦仙人，一梦误一生。
<br>
<br>卷424_6 「观刈麦（时为盩厔县尉）」白居易
<br>　　田家少闲月，五月人倍忙。夜来南风起，小麦覆陇黄。
<br>　　妇姑荷簟食，童稚携壶浆。相随饷田去，丁壮在南冈。
<br>　　足蒸暑土气，背灼炎天光。力尽不知热，但惜夏日长。
<br>　　复有贫妇人，抱子在其傍。右手秉遗穗，左臂悬敝筐。
<br>　　听其相顾言，闻者为悲伤。家田输税尽，拾此充饥肠。
<br>　　今我何功德，曾不事农桑。吏禄三百石，岁晏有馀粮。
<br>　　念此私自愧，尽日不能忘。
<br>
<br>卷424_7 「题海图屏风（元和己丑年作）」白居易
<br>　　海水无风时，波涛安悠悠。鳞介无小大，遂性各沉浮。
<br>　　突兀海底鳌，首冠三神丘。钓网不能制，其来非一秋。
<br>　　或者不量力，谓兹鳌可求。赑屃牵不动，纶绝沉其钩。
<br>　　一鳌既顿颔，诸鳌齐掉头。白涛与黑浪，呼吸绕咽喉。
<br>　　喷风激飞廉，鼓波怒阳侯。鲸鲵得其便，张口欲吞舟。
<br>　　万里无活鳞，百川多倒流。遂使江汉水，朝宗意亦休。
<br>　　苍然屏风上，此画良有由。
<br>
<br>卷424_8 「羸骏」白居易
<br>　　骅骝失其主，羸饿无人牧。向风嘶一声，莽苍黄河曲。
<br>　　蹋冰水畔立，卧雪冢间宿。岁暮田野空，寒草不满腹。
<br>　　岂无市骏者，尽是凡人目。相马失于瘦，遂遗千里足。
<br>　　村中何扰扰，有吏征刍粟。输彼军厩中，化作驽骀肉。
<br>
<br>卷424_9 「废琴」白居易
<br>　　丝桐合为琴，中有太古声。古声澹无味，不称今人情。
<br>　　玉徽光彩灭，朱弦尘土生。废弃来已久，遗音尚泠泠。
<br>　　不辞为君弹，纵弹人不听。何物使之然，羌笛与秦筝。
<br>
<br>卷424_10 「李都尉古剑」白居易
<br>　　古剑寒黯黯，铸来几千秋。白光纳日月，紫气排斗牛。
<br>　　有客借一观，爱之不敢求。湛然玉匣中，秋水澄不流。
<br>　　至宝有本性，精刚无与俦。可使寸寸折，不能绕指柔。
<br>　　愿快直士心，将断佞臣头。不愿报小怨，夜半刺私仇。
<br>　　劝君慎所用，无作神兵羞。
<br>
<br>卷424_11 「云居寺孤桐」白居易
<br>　　一株青玉立，千叶绿云委。亭亭五丈馀，高意犹未已。
<br>　　山僧年九十，清净老不死。自云手种时，一颗青桐子。
<br>　　直从萌芽拔，高自毫末始。四面无附枝，中心有通理。
<br>　　寄言立身者，孤直当如此。
<br>
<br>卷424_12 「京兆府新栽莲（时为盩厔县尉趋府作）」白居易
<br>　　污沟贮浊水，水上叶田田。我来一长叹，知是东溪莲。
<br>　　下有青泥污，馨香无复全。上有红尘扑，颜色不得鲜。
<br>　　物性犹如此，人事亦宜然。托根非其所，不如遭弃捐。
<br>　　昔在溪中日，花叶媚清涟。今来不得地，憔悴府门前。
<br>
<br>卷424_13 「月夜登阁避暑」白居易
<br>　　旱久炎气盛，中人若燔烧。清风隐何处，草树不动摇。
<br>　　何以避暑气，无如出尘嚣。行行都门外，佛阁正岧峣.
<br>　　清凉近高生，烦热委静销。开襟当轩坐，意泰神飘飘。
<br>　　回看归路傍，禾黍尽枯焦。独善诚有计，将何救旱苗。
<br>
<br>卷424_14 「初授拾遗」白居易
<br>　　奉诏登左掖，束带参朝议。何言初命卑，且脱风尘吏。
<br>　　杜甫陈子昂，才名括天地。当时非不遇，尚无过斯位。
<br>　　况余蹇薄者，宠至不自意。惊近白日光，惭非青云器。
<br>　　天子方从谏，朝廷无忌讳。岂不思匪躬，适遇时无事。
<br>　　受命已旬月，饱食随班次。谏纸忽盈箱，对之终自愧。
<br>
<br>卷424_15 「赠元稹」白居易
<br>　　自我从宦游，七年在长安。所得惟元君，乃知定交难。
<br>　　岂无山上苗，径寸无岁寒。岂无要津水，咫尺有波澜。
<br>　　之子异于是，久处誓不谖。无波古井水，有节秋竹竿。
<br>　　一为同心友，三及芳岁阑。花下鞍马游，雪中杯酒欢。
<br>　　衡门相逢迎，不具带与冠。春风日高睡，秋月夜深看。
<br>　　不为同登科，不为同署官。所合在方寸，心源无异端。
<br>
<br>卷424_16 「哭刘敦质」白居易
<br>　　小树两株柏，新土三尺坟。苍苍白露草，此地哭刘君。
<br>　　哭君岂无辞，辞云君子人。如何天不吊，穷悴至终身。
<br>　　愚者多贵寿，贤者独贱迍。龙亢彼无悔，蠖屈此不伸。
<br>　　哭罢持此辞，吾将诘羲文。
<br>
<br>卷424_17 「答友问」白居易
<br>　　大圭廉不割，利剑用不缺。当其斩马时，良玉不如铁。
<br>　　置铁在洪炉，铁消易如雪。良玉同其中，三日烧不热。
<br>　　君疑才与德，咏此知优劣。
<br>
<br>卷424_18 「杂兴三首」白居易
<br>　　楚王多内宠，倾国选嫔妃。又爱从禽乐，驰骋每相随。
<br>　　锦鞲臂花隼，罗袂控金羁。遂习宫中女，皆如马上儿。
<br>　　色禽合为荒，刑政两已衰。云梦春仍猎，章华夜不归。
<br>　　东风二月天，春雁正离离。美人挟银镝，一发叠双飞。
<br>　　飞鸿惊断行，敛翅避蛾眉。君王顾之笑，弓箭生光辉。
<br>　　回眸语君曰，昔闻庄王时。有一愚夫人，其名曰樊姬。
<br>　　不有此游乐，三载断鲜肥。
<br>　　越国政初荒，越天旱不已。风日燥水田，水涸尘飞起。
<br>　　国中新下令，官渠禁流水。流水不入田，壅入王宫里。
<br>　　馀波养鱼鸟，倒影浮楼雉。澹滟九折池，萦回十馀里。
<br>　　四月芰荷发，越王日游嬉。左右好风来，香动芙蓉蕊。
<br>　　但爱芙蓉香，又种芙蓉子。不念阊门外，千里稻苗死。
<br>　　吴王心日侈，服玩尽奇瑰。身卧翠羽帐，手持红玉杯。
<br>　　冠垂明月珠，带束通天犀。行动自矜顾，数步一裴回。
<br>　　小人知所好，怀宝四方来。奸邪得藉手，从此倖门开。
<br>　　古称国之宝，谷米与贤才。今看君王眼，视之如尘灰。
<br>　　伍员谏已死，浮尸去不回。姑苏台下草，麋鹿暗生麑。
<br>
<br>卷424_19 「宿紫阁山北村」白居易
<br>　　晨游紫阁峰，暮宿山下村。村老见余喜，为余开一尊。
<br>　　举杯未及饮，暴卒来入门。紫衣挟刀斧，草草十馀人。
<br>　　夺我席上酒，掣我盘中飧。主人退后立，敛手反如宾。
<br>　　中庭有奇树，种来三十春。主人惜不得，持斧断其根。
<br>　　口称采造家，身属神策军。主人慎勿语，中尉正承恩。
<br>
<br>卷424_20 「读汉书」白居易
<br>　　禾黍与稂莠，雨来同日滋。桃李与荆棘，霜降同夜萎。
<br>　　草木既区别，荣枯那等夷。茫茫天地意，无乃太无私。
<br>　　小人与君子，用置各有宜。奈何西汉末，忠邪并信之。
<br>　　不然尽信忠，早绝邪臣窥。不然尽信邪，早使忠臣知。
<br>　　优游两不断，盛业日已衰。痛矣萧京辈，终令陷祸机。
<br>　　每读元成纪，愤愤令人悲。寄言为国者，不得学天时。
<br>　　寄言为臣者，可以鉴于斯。
<br>
<br>卷424_21 「赠樊著作」白居易
<br>　　阳城为谏议，以正事其君。其手如屈轶，举必指佞臣。
<br>　　卒使不仁者，不得秉国钧。元稹为御史，以直立其身。
<br>　　其心如肺石，动必达穷民。东川八十家，冤愤一言伸。
<br>　　刘辟肆乱心，杀人正纷纷。其嫂曰庾氏，弃绝不为亲。
<br>　　从史萌逆节，隐心潜负恩。其佐曰孔戡，舍去不为宾。
<br>　　凡此士与女，其道天下闻。常恐国史上，但记凤与麟。
<br>　　贤者不为名，名彰教乃敦。每惜若人辈，身死名亦沦。
<br>　　君为著作郎，职废志空存。虽有良史才，直笔无所申。
<br>　　何不自著书，实录彼善人。编为一家言，以备史阙文。
<br>
<br>卷424_22 「蜀路石妇」白居易
<br>　　道傍一石妇，无记复无铭。传是此乡女，为妇孝且贞。
<br>　　十五嫁邑人，十六夫征行。夫行二十载，妇独守孤茕。
<br>　　其夫有父母，老病不安宁。其妇执妇道，一一如礼经。
<br>　　晨昏问起居，恭顺发心诚。药饵自调节，膳羞必甘馨。
<br>　　夫行竟不归，妇德转光明。后人高其节，刻石像妇形。
<br>　　俨然整衣巾，若立在闺庭。似见舅姑礼，如闻环珮声。
<br>　　至今为妇者，见此孝心生。不比山头石，空有望夫名。
<br>
<br>卷424_23 「折剑头」白居易
<br>　　拾得折剑头，不知折之由。一握青蛇尾，数寸碧峰头。
<br>　　疑是斩鲸鲵，不然刺蛟虬。缺落泥土中，委弃无人收。
<br>　　我有鄙介性，好刚不好柔。勿轻直折剑，犹胜曲全钩。
<br>
<br>卷424_24 「登乐游园望」白居易
<br>　　独上乐游园，四望天日曛。东北何霭霭，宫阙入烟云。
<br>　　爱此高处立，忽如遗垢氛。耳目暂清旷，怀抱郁不伸。
<br>　　下视十二街，绿树间红尘。车马徒满眼，不见心所亲。
<br>　　孔生死洛阳，元九谪荆门。可怜南北路，高盖者何人。
<br>
<br>卷424_25 「酬元九对新栽竹有怀见寄」白居易
<br>　　昔我十年前，与君始相识。曾将秋竹竿，比君孤且直。
<br>　　中心一以合，外事纷无极。共保秋竹心，风霜侵不得。
<br>　　始嫌梧桐树，秋至先改色。不爱杨柳枝，春来软无力。
<br>　　怜君别我后，见竹长相忆。长欲在眼前，故栽庭户侧。
<br>　　分首今何处，君南我在北。吟我赠君诗，对之心恻恻。
<br>
<br>卷424_26 「感鹤」白居易
<br>　　鹤有不群者，飞飞在野田。饥不啄腐鼠，渴不饮盗泉。
<br>　　贞姿自耿介，杂鸟何翩翾.同游不同志，如此十馀年。
<br>　　一兴嗜欲念，遂为矰缴牵。委质小池内，争食群鸡前。
<br>　　不惟怀稻粱，兼亦竞腥膻。不惟恋主人，兼亦狎乌鸢。
<br>　　物心不可知，天性有时迁。一饱尚如此，况乘大夫轩。
<br>
<br>卷424_27 「春雪」白居易
<br>　　元和岁在卯，六年春二月。月晦寒食天，天阴夜飞雪。
<br>　　连宵复竟日，浩浩殊未歇。大似落鹅毛，密如飘玉屑。
<br>　　寒销春茫苍，气变风凛冽。上林草尽没，曲江水复结。
<br>　　红乾杏花死，绿冻杨枝折。所怜物性伤，非惜年芳绝。
<br>　　上天有时令，四序平分别。寒燠苟反常，物生皆夭阏。
<br>　　我观圣人意，鲁史有其说。或记水不冰，或书霜不杀。
<br>　　上将儆政教，下以防灾孽。兹雪今如何，信美非时节。
<br>
<br>卷424_28 「高仆射」白居易
<br>　　富贵人所爱，圣人去其泰。所以致仕年，著在礼经内。
<br>　　玄元亦有训，知止则不殆。二疏独能行，遗迹东门外。
<br>　　清风久销歇，迨此向千载。斯人古亦稀，何况今之代。
<br>　　遑遑名利客，白首千百辈。惟有高仆射，七十悬车盖。
<br>　　我年虽未老，岁月亦云迈。预恐耄及时，贪荣不能退。
<br>　　中心私自儆，何以为我戒。故作仆射诗，书之于大带。
<br>
<br>卷424_29 「白牡丹（和钱学士作）」白居易
<br>　　城中看花客，旦暮走营营。素华人不顾，亦占牡丹名。
<br>　　闭在深寺中，车马无来声。唯有钱学士，尽日绕丛行。
<br>　　怜此皓然质，无人自芳馨。众嫌我独赏，移植在中庭。
<br>　　留景夜不暝，迎光曙先明。对之心亦静，虚白相向生。
<br>　　唐昌玉蕊花，攀玩众所争。折来比颜色，一种如瑶琼。
<br>　　彼因稀见贵，此以多为轻。始知无正色，爱恶随人情。
<br>　　岂惟花独尔，理与人事并。君看入时者，紫艳与红英。
<br>
<br>卷424_30 「赠内」白居易
<br>　　生为同室亲，死为同穴尘。他人尚相勉，而况我与君。
<br>　　黔娄固穷士，妻贤忘其贫。冀缺一农夫，妻敬俨如宾。
<br>　　陶潜不营生，翟氏自爨薪。梁鸿不肯仕，孟光甘布裙。
<br>　　君虽不读书，此事耳亦闻。至此千载后，传是何如人。
<br>　　人生未死间，不能忘其身。所须者衣食，不过饱与温。
<br>　　蔬食足充饥，何必膏粱珍。缯絮足御寒，何必锦绣文。
<br>　　君家有贻训，清白遗子孙。我亦贞苦士，与君新结婚。
<br>　　庶保贫与素，偕老同欣欣。
<br>
<br>卷424_31 「寄唐生」白居易
<br>　　贾谊哭时事，阮籍哭路岐。唐生今亦哭，异代同其悲。
<br>　　唐生者何人，五十寒且饥。不悲口无食，不悲身无衣。
<br>　　所悲忠与义，悲甚则哭之。太尉击贼日，尚书叱盗时。
<br>　　大夫死凶寇，谏议谪蛮夷。每见如此事，声发涕辄随。
<br>　　往往闻其风，俗士犹或非。怜君头半白，其志竟不衰。
<br>　　我亦君之徒，郁郁何所为。不能发声哭，转作乐府诗。
<br>　　篇篇无空文，句句必尽规。功高虞人箴，痛甚骚人辞。
<br>　　非求宫律高，不务文字奇。惟歌生民病，愿得天子知。
<br>　　未得天子知，甘受时人嗤。药良气味苦，琴澹音声稀。
<br>　　不惧权豪怒，亦任亲朋讥。人竟无奈何，呼作狂男儿。
<br>　　每逢群盗息，或遇云雾披。但自高声歌，庶几天听卑。
<br>　　歌哭虽异名，所感则同归。寄君三十章，与君为哭词。
<br>
<br>卷424_32 「伤唐衢二首」白居易
<br>　　自我心存道，外物少能逼。常排伤心事，不为长叹息。
<br>　　忽闻唐衢死，不觉动颜色。悲端从东来，触我心恻恻。
<br>　　伊昔未相知，偶游滑台侧。同宿李翱家，一言如旧识。
<br>　　酒酣出送我，风雪黄河北。日西并马头，语别至昏黑。
<br>　　君归向东郑，我来游上国。交心不交面，从此重相忆。
<br>　　怜君儒家子，不得诗书力。五十著青衫，试官无禄食。
<br>　　遗文仅千首，六义无差忒。散在京洛间，何人为收拾。
<br>　　忆昨元和初，忝备谏官位。是时兵革后，生民正憔悴。
<br>　　但伤民病痛，不识时忌讳。遂作秦中吟，一吟悲一事。
<br>　　贵人皆怪怒，闲人亦非訾。天高未及闻，荆棘生满地。
<br>　　惟有唐衢见，知我平生志。一读兴叹嗟，再吟垂涕泗。
<br>　　因和三十韵，手题远缄寄。致吾陈杜间，赏爱非常意。
<br>　　此人无复见，此诗犹可贵。今日开箧看，蠹鱼损文字。
<br>　　不知何处葬，欲问先歔欷。终去哭坟前，还君一掬泪。
<br>
<br>卷424_33 「问友」白居易
<br>　　种兰不种艾，兰生艾亦生。根荄相交长，茎叶相附荣。
<br>　　香茎与臭叶，日夜俱长大。锄艾恐伤兰，溉兰恐滋艾。
<br>　　兰亦未能溉，艾亦未能除。沉吟意不决，问君合何如。
<br>
<br>卷424_34 「悲哉行」白居易
<br>　　悲哉为儒者，力学不知疲。读书眼欲暗，秉笔手生胝。
<br>　　十上方一第，成名常苦迟。纵有宦达者，两鬓已成丝。
<br>　　可怜少壮日，适在穷贱时。丈夫老且病，焉用富贵为。
<br>　　沉沉朱门宅，中有乳臭儿。状貌如妇人，光明膏粱肌。
<br>　　手不把书卷，身不擐戎衣。二十袭封爵，门承勋戚资。
<br>　　春来日日出，服御何轻肥。朝从博徒饮，暮有倡楼期。
<br>　　平封还酒债，堆金选蛾眉。声色狗马外，其馀一无知。
<br>　　山苗与涧松，地势随高卑。古来无奈何，非君独伤悲。
<br>
<br>卷424_35 「紫藤」白居易
<br>　　藤花紫蒙茸，藤叶青扶疏。谁谓好颜色，而为害有馀。
<br>　　下如蛇屈盘，上若绳萦纡。可怜中间树，束缚成枯株。
<br>　　柔蔓不自胜，袅袅挂空虚。岂知缠树木，千夫力不如。
<br>　　先柔后为害，有似谀佞徒。附著君权势，君迷不肯诛。
<br>　　又如妖妇人，绸缪蛊其夫。奇邪坏人室，夫惑不能除。
<br>　　寄言邦与家，所慎在其初。毫末不早辨，滋蔓信难图。
<br>　　愿以藤为戒，铭之于座隅。
<br>
<br>卷424_36 「放鹰」白居易
<br>　　十月鹰出笼，草枯雉兔肥。下鞲随指顾，百掷无一遗。
<br>　　鹰翅疾如风，鹰爪利如锥。本为鸟所设，今为人所资。
<br>　　孰能使之然，有术甚易知。取其向背性，制在饥饱时。
<br>　　不可使长饱，不可使长饥。饥则力不足，饱则背人飞。
<br>　　乘饥纵搏击，未饱须絷维。所以爪翅功，而人坐收之。
<br>　　圣明驭英雄，其术亦如斯。鄙语不可弃，吾闻诸猎师。
<br>
<br>卷424_37 「慈乌夜啼」白居易
<br>　　慈乌失其母，哑哑吐哀音。昼夜不飞去，经年守故林。
<br>　　夜夜夜半啼，闻者为沾襟。声中如告诉，未尽反哺心。
<br>　　百鸟岂无母，尔独哀怨深。应是母慈重，使尔悲不任。
<br>　　昔有吴起者，母殁丧不临。嗟哉斯徒辈，其心不如禽。
<br>　　慈乌复慈乌，鸟中之曾参。
<br>
<br>卷424_38 「燕诗示刘叟」白居易
<br>　　梁上有双燕，翩翩雄与雌。衔泥两椽间，一巢生四儿。
<br>　　四儿日夜长，索食声孜孜。青虫不易捕，黄口无饱期。
<br>　　觜爪虽欲敝，心力不知疲。须臾十来往，犹恐巢中饥。
<br>　　辛勤三十日，母瘦雏渐肥。喃喃教言语，一一刷毛衣。
<br>　　一旦羽翼成，引上庭树枝。举翅不回顾，随风四散飞。
<br>　　雌雄空中鸣，声尽呼不归。却入空巢里，啁啾终夜悲。
<br>　　燕燕尔勿悲，尔当返自思。思尔为雏日，高飞背母时。
<br>　　当时父母念，今日尔应知。
<br>
<br>卷424_39 「采地黄者」白居易
<br>　　麦死春不雨，禾损秋早霜。岁晏无口食，田中采地黄。
<br>　　采之将何用，持以易餱粮。凌晨荷锄去，薄暮不盈筐。
<br>　　携来朱门家，卖与白面郎。与君啖肥马，可使照地光。
<br>　　愿易马残粟，救此苦饥肠。
<br>
<br>卷424_40 「初入太行路」白居易
<br>　　天冷日不光，太行峰苍莽。尝闻此中险，今我方独往。
<br>　　马蹄冻且滑，羊肠不可上。若比世路难，犹自平于掌。
<br>
<br>卷424_41 「邓鲂、张彻落第」白居易
<br>　　古琴无俗韵，奏罢无人听。寒松无妖花，枝下无人行。
<br>　　春风十二街，轩骑不暂停。奔车看牡丹，走马听秦筝。
<br>　　众目悦芳艳，松独守其贞。众耳喜郑卫，琴亦不改声。
<br>　　怀哉二夫子，念此无自轻。
<br>
<br>卷424_42 「送王处士」白居易
<br>　　王门岂无酒，侯门岂无肉。主人贵且骄，待客礼不足。
<br>　　望尘而拜者，朝夕走碌碌。王生独拂衣，遐举如云鹄。
<br>　　宁归白云外，饮水卧空谷。不能随众人，敛手低眉目。
<br>　　扣门与我别，酤酒留君宿。好去采薇人，终南山正绿。
<br>
<br>卷424_43 「村居苦寒」白居易
<br>　　八年十二月，五日雪纷纷。竹柏皆冻死，况彼无衣民。
<br>　　回观村闾间，十室八九贫。北风利如剑，布絮不蔽身。
<br>　　唯烧蒿棘火，愁坐夜待晨。乃知大寒岁，农者尤苦辛。
<br>　　顾我当此日，草堂深掩门。褐裘覆紖被，坐卧有馀温。
<br>　　幸免饥冻苦，又无垄亩勤。念彼深可愧，自问是何人。
<br>
<br>卷424_44 「纳粟」白居易
<br>　　有吏夜叩门，高声催纳粟。家人不待晓，场上张灯烛。
<br>　　扬簸净如珠，一车三十斛。犹忧纳不中，鞭责及僮仆。
<br>　　昔余谬从事，内愧才不足。连授四命官，坐尸十年禄。
<br>　　常闻古人语，损益周必复。今日谅甘心，还他太仓谷。
<br>
<br>卷424_45 「薛中丞」白居易
<br>　　百人无一直，百直无一遇。借问遇者谁，正人行得路。
<br>　　中丞薛存诚，守直心甚固。皇明烛如日，再使秉王度。
<br>　　奸豪与佞巧，非不憎且惧。直道渐光明，邪谋难盖覆。
<br>　　每因匪躬节，知有匡时具。张为坠网纲，倚作颓檐柱。
<br>　　悠哉上天意，报施纷回互。自古已冥茫，从今尤不谕。
<br>　　岂与小人意，昏然同好恶。不然君子人，何反如朝露。
<br>　　裴相昨已夭，薛君今又去。以我惜贤心，五年如旦暮。
<br>　　况闻善人命，长短系运数。今我一涕零，岂为中丞故。
<br>
<br>卷424_46 「秋池二首」白居易
<br>　　前池秋始半，卉物多摧坏。欲暮槿先萎，未霜荷已败。
<br>　　默然有所感，可以从兹诫。本不种松筠，早凋何足怪。
<br>　　凿池贮秋水，中有蘋与芰。天旱水暗消，塌然委空地。
<br>　　有似泛泛者，附离权与贵。一旦恩势移，相随共憔悴。
<br>
<br>卷424_47 「夏旱」白居易
<br>　　太阴不离毕，太岁仍在午。旱日与炎风，枯焦我田亩。
<br>　　金石欲销铄，况兹禾与黍。嗷嗷万族中，唯农最辛苦。
<br>　　悯然望岁者，出门何所睹。但见棘与茨，罗生遍场圃。
<br>　　恶苗承沴气，欣然得其所。感此因问天，可能长不雨。
<br>
<br>卷424_48 「谕友」白居易
<br>　　昨夜霜一降，杀君庭中槐。干叶不待黄，索索飞下来。
<br>　　怜君感节物，晨起步前阶。临风蹋叶立，半日颜色哀。
<br>　　西望长安城，歌钟十二街。何人不欢乐，君独心悠哉。
<br>　　白日头上走，朱颜镜中颓。平生青云心，销化成死灰。
<br>　　我今赠一言，胜饮酒千杯。其言虽甚鄙，可破悒悒怀。
<br>　　朱门有勋贵，陋巷有颜回。穷通各问命，不系才不才。
<br>　　推此自豁豁，不必待安排。
<br>
<br>卷424_49 「丘中有一士二首（命首句为题）」白居易
<br>　　丘中有一士，不知其姓名。面色不忧苦，血气常和平。
<br>　　每选隙地居，不蹋要路行。举动无尤悔，物莫与之争。
<br>　　藜藿不充肠，布褐不蔽形。终岁守穷饿，而无嗟叹声。
<br>　　岂是爱贫贱，深知时俗情。勿矜罗弋巧，鸾鹤在冥冥。
<br>　　丘中有一士，守道岁月深。行披带索衣，坐拍无弦琴。
<br>　　不饮浊泉水，不息曲木阴。所逢苟非义，粪土千黄金。
<br>　　乡人化其风，熏如兰在林。智愚与强弱，不忍相欺侵。
<br>　　我欲访其人，将行复沉吟。何必见其面，但在学其心。
<br>
<br>卷424_50 「新制布裘」白居易
<br>　　桂布白似雪，吴绵软于云。布重绵且厚，为裘有馀温。
<br>　　朝拥坐至暮，夜覆眠达晨。谁知严冬月，支体暖如春。
<br>　　中夕忽有念，抚裘起逡巡。丈夫贵兼济，岂独善一身。
<br>　　安得万里裘，盖裹周四垠。稳暖皆如我，天下无寒人。
<br>
<br>卷424_51 「杏园中枣树」白居易
<br>　　人言百果中，唯枣凡且鄙。皮皴似龟手，叶小如鼠耳。
<br>　　胡为不自知，生花此园里。岂宜遇攀玩，幸免遭伤毁。
<br>　　二月曲江头，杂英红旖旎。枣亦在其间，如嫫对西子。
<br>　　东风不择木，吹喣长未已。眼看欲合抱，得尽生生理。
<br>　　寄言游春客，乞君一回视。君爱绕指柔，从君怜柳杞。
<br>　　君求悦目艳，不敢争桃李。君若作大车，轮轴材须此。
<br>
<br>卷424_52 「虾蟆（和张十六）」白居易
<br>　　嘉鱼荐宗庙，灵龟贡邦家。应龙能致雨，润我百谷芽。
<br>　　蠢蠢水族中，无用者虾蟆。形秽肌肉腥，出没于泥沙。
<br>　　六月七月交，时雨正滂沱。虾蟆得其志，快乐无以加。
<br>　　地既蕃其生，使之族类多。天又与其声，得以相喧哗。
<br>　　岂惟玉池上，污君清冷波。可独瑶瑟前，乱君鹿鸣歌。
<br>　　常恐飞上天，跳跃随姮娥。往往蚀明月，遣君无奈何。
<br>
<br>卷424_53 「寄隐者」白居易
<br>　　卖药向都城，行憩青门树。道逢驰驿者，色有非常惧。
<br>　　亲族走相送，欲别不敢住。私怪问道旁，何人复何故。
<br>　　云是右丞相，当国握枢务。禄厚食万钱，恩深日三顾。
<br>　　昨日延英对，今日崖州去。由来君臣间，宠辱在朝暮。
<br>　　青青东郊草，中有归山路。归去卧云人，谋身计非误。
<br>
<br>卷424_54 「放鱼（自此后诗，到江州作）」白居易
<br>　　晓日提竹篮，家僮买春蔬。青青芹蕨下，叠卧双白鱼。
<br>　　无声但呀呀，以气相喣濡。倾篮写地上，拨剌长尺馀。
<br>　　岂唯刀机忧，坐见蝼蚁图。脱泉虽已久，得水犹可苏。
<br>　　放之小池中，且用救干枯。水小池窄狭，动尾触四隅。
<br>　　一时幸苟活，久远将何如。怜其不得所，移放于南湖。
<br>　　南湖连西江，好去勿踟蹰。施恩即望报，吾非斯人徒。
<br>　　不须泥沙底，辛苦觅明珠。
<br>
<br>卷424_55 「文柏床」白居易
<br>　　陵上有老柏，柯叶寒苍苍。朝为风烟树，暮为宴寝床。
<br>　　以其多奇文，宜升君子堂。刮削露节目，拂拭生辉光。
<br>　　玄斑状狸首，素质如截肪。虽充悦目玩，终乏周身防。
<br>　　华彩诚可爱，生理苦已伤。方知自残者，为有好文章。
<br>
<br>卷424_56 「浔阳三题。庐山桂」白居易
<br>　　偃蹇月中桂，结根依青天。天风绕月起，吹子下人间。
<br>　　飘零委何处，乃落匡庐山。生为石上桂，叶如翦碧鲜。
<br>　　枝干日长大，根荄日牢坚。不归天上月，空老山中年。
<br>　　庐山去咸阳，道里三四千。无人为移植，得入上林园。
<br>　　不及红花树，长栽温室前。
<br>
<br>卷424_57 「浔阳三题。湓浦竹」白居易
<br>　　浔阳十月天，天气仍温燠。有霜不杀草，有风不落木。
<br>　　玄冥气力薄，草木冬犹绿。谁肯湓浦头，回眼看修竹。
<br>　　其有顾盼者，持刀斩且束。剖劈青琅玕，家家盖墙屋。
<br>　　吾闻汾晋间，竹少重如玉。胡为取轻贱，生此西江曲。
<br>
<br>卷424_58 「浔阳三题。东林寺白莲」白居易
<br>　　东林北塘水，湛湛见底清。中生白芙蓉，菡萏三百茎。
<br>　　白日发光彩，清飙散芳馨。泄香银囊破，泻露玉盘倾。
<br>　　我惭尘垢眼，见此琼瑶英。乃知红莲花，虚得清净名。
<br>　　夏萼敷未歇，秋房结才成。夜深众僧寝，独起绕池行。
<br>　　欲收一颗子，寄向长安城。但恐出山去，人间种不生。
<br>
<br>卷424_59 「大水」白居易
<br>　　浔阳郊郭间，大水岁一至。闾阎半飘荡，城堞多倾坠。
<br>　　苍茫生海色，渺漫连空翠。风卷白波翻，日煎红浪沸。
<br>　　工商彻屋去，牛马登山避。况当率税时，颇害农桑事。
<br>　　独有佣舟子，鼓枻生意气。不知万人灾，自觅锥刀利。
<br>　　吾无奈尔何，尔非久得志。九月霜降后，水涸为平地。 
<br>
<br>　　　　　　　　　　　　　　卷四百二十五
<br>
<br>卷425_1 「续古诗十首」白居易
<br>　　戚戚复戚戚，送君远行役。行役非中原，海外黄沙碛。
<br>　　伶俜独居妾，迢递长征客。君望功名归，妾忧生死隔。
<br>　　谁家无夫妇，何人不离坼。所恨薄命身，嫁迟别日迫。
<br>　　妾身有存殁，妾心无改易。生作闺中妇，死作山头石。
<br>　　掩泪别乡里，飘飖将远行。茫茫绿野中，春尽孤客情。
<br>　　驱马上丘陇，高低路不平。风吹棠梨花，啼鸟时一声。
<br>　　古墓何代人，不知姓与名。化作路傍土，年年春草生。
<br>　　感彼忽自悟，今我何营营。
<br>　　朝采山上薇，暮采山上薇。岁晏薇亦尽，饥来何所为。
<br>　　坐饮白石水，手把青松枝。击节独长歌，其声清且悲。
<br>　　枥马非不肥，所苦常絷维。豢豕非不饱，所忧竟为牺。
<br>　　行行歌此曲，以慰常苦饥。
<br>　　雨露长纤草，山苗高入云。风雪折劲木，涧松摧为薪。
<br>　　风摧此何意，雨长彼何因。百丈涧底死，寸茎山上春。
<br>　　可怜苦节士，感此涕盈巾。
<br>　　窈窕双鬟女，容德俱如玉。昼居不逾阈，夜行常秉烛。
<br>　　气如含露兰，心如贯霜竹。宜当备嫔御，胡为守幽独。
<br>　　无媒不得选，年忽过三六。岁暮望汉宫，谁在黄金屋。
<br>　　邯郸进倡女，能唱黄花曲。一曲称君心，恩荣连九族。
<br>　　栖栖远方士，读书三十年。业成无知己，徒步来入关。
<br>　　长安多王侯，英俊竞攀援。幸随众宾末，得厕门馆间。
<br>　　东阁有旨酒，中堂有管弦。何为向隅客，对此不开颜。
<br>　　富贵无是非，主人终日欢。贫贱多悔尤，客子中夜叹。
<br>　　归去复归去，故乡贫亦安。
<br>　　凉风飘嘉树，日夜减芳华。下有感秋妇，攀条苦悲嗟。
<br>　　我本幽闲女，结发事豪家。豪家多婢仆，门内颇骄奢。
<br>　　良人近封侯，出入鸣玉珂。自从富贵来，恩薄谗言多。
<br>　　冢妇独守礼，群妾互奇邪。但信言有玷，不察心无瑕。
<br>　　容光未销歇，欢爱忽蹉跎。何意掌上玉，化为眼中砂。
<br>　　盈盈一尺水，浩浩千丈河。勿言小大异，随分有风波。
<br>　　闺房犹复尔，邦国当如何。
<br>　　心亦无所迫，身亦无所拘。何为肠中气，郁郁不得舒。
<br>　　不舒良有以，同心久离居。五年不见面，三年不得书。
<br>　　念此令人老，抱膝坐长吁。岂无盈尊酒，非君谁与娱。
<br>　　揽衣出门行，游观绕林渠。澹澹春水暖，东风生绿蒲。
<br>　　上有和鸣雁，下有掉尾鱼。飞沉一何乐，鳞羽各有徒。
<br>　　而我方独处，不与之子俱。顾彼自伤己，禽鱼之不如。
<br>　　出游欲遣忧，孰知忧有馀。
<br>　　春旦日初出，曈曈耀晨辉。草木照未远，浮云已蔽之。
<br>　　天地黯以晦，当午如昏时。虽有东南风，力微不能吹。
<br>　　中园何所有，满地青青葵。阳光委云上，倾心欲何依。
<br>
<br>卷425_2 「秦中吟十首。议婚（一作贫家女）」白居易
<br>　　天下无正声，悦耳即为娱。人间无正色，悦目即为姝。
<br>　　颜色非相远，贫富则有殊。贫为时所弃，富为时所趋。
<br>　　红楼富家女，金缕绣罗襦。见人不敛手，娇痴二八初。
<br>　　母兄未开口，已嫁不须臾。绿窗贫家女，寂寞二十馀。
<br>　　荆钗不直钱，衣上无真珠。几回人欲聘，临日又踟蹰。
<br>　　主人会良媒，置酒满玉壶。四座且勿饮，听我歌两途。
<br>　　富家女易嫁，嫁早轻其夫。贫家女难嫁，嫁晚孝于姑。
<br>　　闻君欲娶妇，娶妇意何如。
<br>
<br>卷425_3 「秦中吟十首。重赋（一作无名税）」白居易
<br>　　厚地植桑麻，所要济生民。生民理布帛，所求活一身。
<br>　　身外充征赋，上以奉君亲。国家定两税，本意在爱人。
<br>　　厥初防其淫，明敕内外臣。税外加一物，皆以枉法论。
<br>　　奈何岁月久，贪吏得因循。浚我以求宠，敛索无冬春。
<br>　　织绢未成匹，缲丝未盈斤。里胥迫我纳，不许暂逡巡。
<br>　　岁暮天地闭，阴风生破村。夜深烟火尽，霰雪白纷纷。
<br>　　幼者形不蔽，老者体无温。悲喘与寒气，并入鼻中辛。
<br>　　昨日输残税，因窥官库门。缯帛如山积，丝絮如云屯。
<br>　　号为羡馀物，随月献至尊。夺我身上暖，买尔眼前恩。
<br>　　进入琼林库，岁久化为尘。
<br>
<br>卷425_4 「秦中吟十首。伤宅（一作伤大宅）」白居易
<br>　　谁家起甲第，朱门大道边。丰屋中栉比，高墙外回环。
<br>　　累累六七堂，栋宇相连延。一堂费百万，郁郁起青烟。
<br>　　洞房温且清，寒暑不能干。高堂虚且迥，坐卧见南山。
<br>　　绕廊紫藤架，夹砌红药栏。攀枝摘樱桃，带花移牡丹。
<br>　　主人此中坐，十载为大官。厨有臭败肉，库有贯朽钱。
<br>　　谁能将我语，问尔骨肉间。岂无穷贱者，忍不救饥寒。
<br>　　如何奉一身，直欲保千年。不见马家宅，今作奉诚园。
<br>
<br>卷425_5 「秦中吟十首。伤友（又云伤苦节士。一作胶漆契）」白居易
<br>　　陋巷孤寒士，出门苦恓恓.虽云志气高，岂免颜色低。
<br>　　平生同门友，通籍在金闺。曩者胶漆契，迩来云雨睽。
<br>　　正逢下朝归，轩骑五门西。是时天久阴，三日雨凄凄。
<br>　　蹇驴避路立，肥马当风嘶。回头忘相识，占道上沙堤。
<br>　　昔年洛阳社，贫贱相提携。今日长安道，对面隔云泥。
<br>　　近日多如此，非君独惨凄。死生不变者，唯闻任与黎。
<br>
<br>卷425_6 「秦中吟十首。不致仕（一作合致仕）」白居易
<br>　　七十而致仕，礼法有明文。何乃贪荣者，斯言如不闻。
<br>　　可怜八九十，齿堕双眸昏。朝露贪名利，夕阳忧子孙。
<br>　　挂冠顾翠緌，悬车惜朱轮。金章腰不胜，伛偻入君门。
<br>　　谁不爱富贵，谁不恋君恩。年高须告老，名遂合退身。
<br>　　少时共嗤诮，晚岁多因循。贤哉汉二疏，彼独是何人。
<br>　　寂寞东门路，无人继去尘。
<br>
<br>卷425_7 「秦中吟十首。立碑」白居易
<br>　　勋德既下衰，文章亦陵夷。但见山中石，立作路旁碑。
<br>　　铭勋悉太公，叙德皆仲尼。复以多为贵，千言直万赀。
<br>　　为文彼何人，想见下笔时。但欲愚者悦，不思贤者嗤。
<br>　　岂独贤者嗤，仍传后代疑。古石苍苔字，安知是愧词。
<br>　　我闻望江县，麹令抚茕嫠。在官有仁政，名不闻京师。
<br>　　身殁欲归葬，百姓遮路岐。攀辕不得归，留葬此江湄。
<br>　　至今道其名，男女涕皆垂。无人立碑碣，唯有邑人知。
<br>
<br>卷425_8 「秦中吟十首。轻肥（一作江南旱）」白居易
<br>　　意气骄满路，鞍马光照尘。借问何为者，人称是内臣。
<br>　　朱绂皆大夫，紫绶或将军。夸赴军中宴，走马去如云。
<br>　　尊罍溢九酝，水陆罗八珍。果擘洞庭橘，脍切天池鳞。
<br>　　食饱心自若，酒酣气益振。是岁江南旱，衢州人食人。
<br>
<br>卷425_9 「秦中吟十首。五弦（一作五弦琴）」白居易
<br>　　清歌且罢唱，红袂亦停舞。赵叟抱五弦，宛转当胸抚。
<br>　　大声粗若散，飒飒风和雨。小声细欲绝，切切鬼神语。
<br>　　又如鹊报喜，转作猿啼苦。十指无定音，颠倒宫徵羽。
<br>　　坐客闻此声，形神若无主。行客闻此声，驻足不能举。
<br>　　嗟嗟俗人耳，好今不好古。所以绿窗琴，日日生尘土。
<br>
<br>卷425_10 「秦中吟十首。歌舞（一作伤阌乡县囚）」白居易
<br>　　秦中岁云暮，大雪满皇州。雪中退朝者，朱紫尽公侯。
<br>　　贵有风雪兴，富无饥寒忧。所营唯第宅，所务在追游。
<br>　　朱门车马客，红烛歌舞楼。欢酣促密坐，醉暖脱重裘。
<br>　　秋官为主人，廷尉居上头。日中为一乐，夜半不能休。
<br>　　岂知阌乡狱，中有冻死囚。
<br>
<br>卷425_11 「秦中吟十首。买花（一作牡丹）」白居易
<br>　　帝城春欲暮，喧喧车马度。共道牡丹时，相随买花去。
<br>　　贵贱无常价，酬直看花数。灼灼百朵红，戋戋五束素。
<br>　　上张幄幕庇，旁织巴篱护。水洒复泥封，移来色如故。
<br>　　家家习为俗，人人迷不悟。有一田舍翁，偶来买花处。
<br>　　低头独长叹，此叹无人喻。一丛深色花，十户中人赋。
<br>
<br>卷425_12 「赠友五首」白居易
<br>　　一年十二月，每月有常令。君出臣奉行，谓之握金镜。
<br>　　由兹六气顺，以遂万物性。时令一反常，生灵受其病。
<br>　　周汉德下衰，王风始不竞。又从斩晁错，诸侯益强盛。
<br>　　百里不同禁，四时自为政。盛夏兴土功，方春剿人命。
<br>　　谁能救其失，待君佐邦柄。峨峨象魏门，悬法彝伦正。
<br>　　银生楚山曲，金生鄱溪滨。南人弃农业，求之多苦辛。
<br>　　披砂复凿石，矻矻无冬春。手足尽皴胝，爱利不爱身。
<br>　　畬田既慵斫，稻田亦懒耘。相携作游手，皆道求金银。
<br>　　毕竟金与银，何殊泥与尘。且非衣食物，不济饥寒人。
<br>　　弃本以趋末，日富而岁贫。所以先圣王，弃藏不为珍。
<br>　　谁能反古风，待君秉国钧。捐金复抵璧，勿使劳生民。
<br>　　私家无钱炉，平地无铜山。胡为秋夏税，岁岁输铜钱。
<br>　　钱力日已重，农力日已殚。贱粜粟与麦，贱贸丝与绵。
<br>　　岁暮衣食尽，焉得无饥寒。吾闻国之初，有制垂不刊。
<br>　　庸必算丁口，租必计桑田。不求土所无，不强人所难。
<br>　　量入以为出，上足下亦安。兵兴一变法，兵息遂不还。
<br>　　使我农桑人，憔悴畎亩间。谁能革此弊，待君秉利权。
<br>　　复彼租庸法，令如贞观年。
<br>　　京师四方则，王化之本根。长吏久于政，然后风教敦。
<br>　　如何尹京者，迁次不逡巡。请君屈指数，十年十五人。
<br>　　科条日相矫，吏力亦已勤。宽猛政不一，民心安得淳。
<br>　　九州雍为首，群牧之所遵。天下率如此，何以安吾民。
<br>　　谁能变此法，待君赞弥纶。慎择循良吏，令其长子孙。
<br>　　三十男有室，二十女有归。近代多离乱，婚姻多过期。
<br>　　嫁娶既不早，生育常苦迟。儿女未成人，父母已衰羸。
<br>　　凡人贵达日，多在长大时。欲报亲不待，孝心无所施。
<br>　　哀哉三牲养，少得及庭闱。惜哉万钟粟，多用饱妻儿。
<br>　　谁能正婚礼，待君张国维。庶使孝子心，皆无风树悲。
<br>
<br>卷425_13 「寓意诗五首」白居易
<br>　　豫樟生深山，七年而后知。挺高二百尺，本末皆十围。
<br>　　天子建明堂，此材独中规。匠人执斤墨，采度将有期。
<br>　　孟冬草木枯，烈火燎山陂。疾风吹猛焰，从根烧到枝。
<br>　　养材三十年，方成栋梁姿。一朝为灰烬，柯叶无孑遗。
<br>　　地虽生尔材，天不与尔时。不如粪土英，犹有人掇之。
<br>　　已矣勿重陈，重陈令人悲。不悲焚烧苦，但悲采用迟。
<br>　　赫赫京内史，炎炎中书郎。昨传征拜日，恩赐颇殊常。
<br>　　貂冠水苍玉，紫绶黄金章。佩服身未暖，已闻窜遐荒。
<br>　　亲戚不得别，吞声泣路旁。宾客亦已散，门前雀罗张。
<br>　　富贵来不久，倏如瓦沟霜。权势去尤速，瞥若石火光。
<br>　　不如守贫贱，贫贱可久长。传语宦游子，且来归故乡。
<br>　　促织不成章，提壶但闻声。嗟哉虫与鸟，无实有虚名。
<br>　　与君定交日，久要如弟兄。何以示诚信，白水指为盟。
<br>　　云雨一为别，飞沉两难并。君为得风鹏，我为失水鲸。
<br>　　音信日已疏，恩分日已轻。穷通尚如此，何况死与生。
<br>　　乃知择交难，须有知人明。莫将山上松，结托水上萍。
<br>　　翩翩两玄鸟，本是同巢燕。分飞来几时，秋夏炎凉变。
<br>　　一宿蓬荜庐，一栖明光殿。偶因衔泥处，复得重相见。
<br>　　彼矜杏梁贵，此嗟茅栋贱。眼看秋社至，两处俱难恋。
<br>　　所托各暂时，胡为相叹羡。
<br>　　婆娑园中树，根株大合围。蠢尔树间虫，形质一何微。
<br>　　孰谓虫之微，虫蠹已无期。孰谓树之大，花叶有衰时。
<br>　　花衰夏未实，叶病秋先萎。树心半为土，观者安得知。
<br>　　借问虫何在，在身不在枝。借问虫何食，食心不食皮。
<br>　　岂无啄木鸟，觜长将何为。
<br>
<br>卷425_14 「读史五首」白居易
<br>　　楚怀放灵均，国政亦荒淫。彷徨未忍决，绕泽行悲吟。
<br>　　汉文疑贾生，谪置湘之阴。是时刑方措，此去难为心。
<br>　　士生一代间，谁不有浮沉。良时真可惜，乱世何足钦。
<br>　　乃知汨罗恨，未抵长沙深。
<br>　　祸患如棼丝，其来无端绪。马迁下蚕室，嵇康就囹圄。
<br>　　抱冤志气屈，忍耻形神沮。当彼戮辱时，奋飞无翅羽。
<br>　　商山有黄绮，颍川有巢许。何不从之游，超然离网罟。
<br>　　山林少羁鞅，世路多艰阻。寄谢伐檀人，慎勿嗟穷处。
<br>　　汉日大将军，少为乞食子。秦时故列侯，老作锄瓜士。
<br>　　春华何暐晔，园中发桃李。秋风忽萧条，堂上生荆杞。
<br>　　深谷变为岸，桑田成海水。势去未须悲，时来何足喜。
<br>　　寄言荣枯者，反复殊未已。
<br>　　含沙射人影，虽病人不知。巧言构人罪，至死人不疑。
<br>　　掇蜂杀爱子，掩鼻戮宠姬。弘恭陷萧望，赵高谋李斯。
<br>　　阴德既必报，阴祸岂虚施。人事虽可罔，天道终难欺。
<br>　　明则有刑辟，幽则有神祇.苟免勿私喜，鬼得而诛之。
<br>　　季子憔悴时，妇见不下机。买臣负薪日，妻亦弃如遗。
<br>　　一朝黄金多，佩印衣锦归。去妻不敢视，妇嫂强依依。
<br>　　富贵家人重，贫贱妻子欺。奈何贫富间，可移亲爱志。
<br>　　遂使中人心，汲汲求富贵。又令下人力，各竞锥刀利。
<br>　　随分归舍来，一取妻孥意。
<br>
<br>卷425_15 「和答诗十首。和思归乐」白居易
<br>　　山中不栖鸟，夜半声嘤嘤。似道思归乐，行人掩泣听。
<br>　　皆疑此山路，迁客多南征。忧愤气不散，结化为精灵。
<br>　　我谓此山鸟，本不因人生。人心自怀土，想作思归鸣。
<br>　　孟尝平居时，娱耳琴泠泠。雍门一言感，未奏泪沾缨。
<br>　　魏武铜雀妓，日与欢乐并。一旦西陵望，欲歌先涕零。
<br>　　峡猿亦何意，陇水复何情。为入愁人耳，皆为肠断声。
<br>　　请看元侍御，亦宿此邮亭。因听思归鸟，神气独安宁。
<br>　　问君何以然，道胜心自平。虽为南迁客，如在长安城。
<br>　　云得此道来，何虑复何营。穷达有前定，忧喜无交争。
<br>　　所以事君日，持宪立大庭。虽有回天力，挠之终不倾。
<br>　　况始三十馀，年少有直名。心中志气大，眼前爵禄轻。
<br>　　君恩若雨露，君威若雷霆。退不苟免难，进不曲求荣。
<br>　　在火辨玉性，经霜识松贞。展禽任三黜，灵均长独醒。
<br>　　获戾自东洛，贬官向南荆。再拜辞阙下，长揖别公卿。
<br>　　荆州又非远，驿路半月程。汉水照天碧，楚山插云青。
<br>　　江陵橘似珠，宜城酒如饧。谁谓谴谪去，未妨游赏行。
<br>　　人生百岁内，天地暂寓形。太仓一稊米，大海一浮萍。
<br>　　身委逍遥篇，心付头陀经。尚达死生观，宁为宠辱惊。
<br>　　中怀苟有主，外物安能萦。任意思归乐，声声啼到明。
<br>
<br>卷425_16 「和答诗十首。和阳城驿」白居易
<br>　　商山阳城驿，中有叹者谁。云是元监察，江陵谪去时。
<br>　　忽见此驿名，良久涕欲垂。何故阳道州，名姓同于斯。
<br>　　怜君一寸心，宠辱誓不移。疾恶若巷伯，好贤如缁衣。
<br>　　沉吟不能去，意者欲改为。改为避贤驿，大署于门楣。
<br>　　荆人爱羊祜，户曹改为辞。一字不忍道，况兼姓呼之。
<br>　　因题八百言，言直文甚奇。诗成寄与我，锵若金和丝。
<br>　　上言阳公行，友悌无等夷。骨肉同衾裯，至死不相离。
<br>　　次言阳公迹，夏邑始栖迟。乡人化其风，少长皆孝慈。
<br>　　次言阳公道，终日对酒卮。兄弟笑相顾，醉貌红怡怡。
<br>　　次言阳公节，謇謇居谏司。誓心除国蠹，决死犯天威。
<br>　　终言阳公命，左迁天一涯。道州炎瘴地，身不得生归。
<br>　　一一皆实录，事事无孑遗。凡是为善者，闻之恻然悲。
<br>　　道州既已矣，往者不可追。何世无其人，来者亦可思。
<br>　　愿以君子文，告彼大乐师。附于雅歌末，奏之白玉墀。
<br>　　天子闻此章，教化如法施。直谏从如流，佞臣恶如疵。
<br>　　宰相闻此章，政柄端正持。进贤不知倦，去邪勿复疑。
<br>　　宪臣闻此章，不敢怀依违。谏官闻此章，不忍纵诡随。
<br>　　然后告史氏，旧史有前规。若作阳公传，欲令后世知。
<br>　　不劳叙世家，不用费文辞。但于国史上，全录元稹诗。
<br>
<br>卷425_17 「和答诗十首。答桐花」白居易
<br>　　山木多蓊郁，兹桐独亭亭。叶重碧云片，花簇紫霞英。
<br>　　是时三月天，春暖山雨晴。夜色向月浅，暗香随风轻。
<br>　　行者多商贾，居者悉黎氓。无人解赏爱，有客独屏营。
<br>　　手攀花枝立，足蹋花影行。生怜不得所，死欲扬其声。
<br>　　截为天子琴，刻作古人形。云待我成器，荐之于穆清。
<br>　　诚是君子心，恐非草木情。胡为爱其华，而反伤其生。
<br>　　老龟被刳肠，不如无神灵。雄鸡自断尾，不愿为牺牲。
<br>　　况此好颜色，花紫叶青青。宜遂天地性，忍加刀斧刑。
<br>　　我思五丁力，拔入九重城。当君正殿栽，花叶生光晶。
<br>　　上对月中桂，下覆阶前蓂.泛拂香炉烟，隐映斧藻屏。
<br>　　为君布绿阴，当暑荫轩楹。沉沉绿满地，桃李不敢争。
<br>　　为君发清韵，风来如叩琼。泠泠声满耳，郑卫不足听。
<br>　　受君封植力，不独吐芬馨。助君行春令，开花应晴明。
<br>　　受君雨露恩，不独含芳荣。戒君无戏言，翦叶封弟兄。
<br>　　受君岁月功，不独资生成。为君长高枝，凤凰上头鸣。
<br>　　一鸣君万岁，寿如山不倾。再鸣万人泰，泰阶为之平。
<br>　　如何有此用，幽滞在岩坰.岁月不尔驻，孤芳坐凋零。
<br>　　请向桐枝上，为余题姓名。待余有势力，移尔献丹庭。
<br>
<br>卷425_18 「和答诗十首。和大觜乌」白居易
<br>　　乌者种有二，名同性不同。觜小者慈孝，觜大者贪庸。
<br>　　觜大命又长，生来十馀冬。物老颜色变，头毛白茸茸。
<br>　　飞来庭树上，初但惊儿童。老巫生奸计，与乌意潜通。
<br>　　云此非凡鸟，遥见起敬恭。千岁乃一出，喜贺主人翁。
<br>　　祥瑞来白日，神圣占知风。阴作北斗使，能为人吉凶。
<br>　　此乌所止家，家产日夜丰。上以致寿考，下可宜田农。
<br>　　主人富家子，身老心童蒙。随巫拜复祝，妇姑亦相从。
<br>　　杀鸡荐其肉，敬若禋六宗。乌喜张大觜，飞接在虚空。
<br>　　乌既饱膻腥，巫亦飨甘浓。乌巫互相利，不复两西东。
<br>　　日日营巢窟，稍稍近房栊。虽生八九子，谁辨其雌雄。
<br>　　群雏又成长，众觜逞残凶。探巢吞燕卵，入蔟啄蚕虫。
<br>　　岂无乘秋隼，羁绊委高墉。但食乌残肉，无施搏击功。
<br>　　亦有能言鹦，翅碧觜距红。暂曾说乌罪，囚闭在深笼。
<br>　　青青窗前柳，郁郁井上桐。贪乌占栖息，慈乌独不容。
<br>　　慈乌尔奚为，来往何憧憧。晓去先晨鼓，暮归后昏钟。
<br>　　辛苦尘土间，飞啄禾黍丛。得食将哺母，饥肠不自充。
<br>　　主人憎慈乌，命子削弹弓。弦续会稽竹，丸铸荆山铜。
<br>　　慈乌求母食，飞下尔庭中。数粒未入口，一丸已中胸。
<br>　　仰天号一声，似欲诉苍穹。反哺日未足，非是惜微躬。
<br>　　谁能持此冤，一为问化工。胡然大觜乌，竟得天年终。
<br>
<br>卷425_19 「和答诗十首。答四皓庙」白居易
<br>　　天下有道见，无道卷怀之。此乃圣人语，吾闻诸仲尼。
<br>　　矫矫四先生，同禀希世资。随时有显晦，秉道无磷缁。
<br>　　秦皇肆暴虐，二世遘乱离。先生相随去，商岭采紫芝。
<br>　　君看秦狱中，戮辱者李斯。刘项争天下，谋臣竟悦随。
<br>　　先生如鸾鹤，去入冥冥飞。君看齐鼎中，焦烂者郦其。
<br>　　子房得沛公，自谓相遇迟。八难掉舌枢，三略役心机。
<br>　　辛苦十数年，昼夜形神疲。竟杂霸者道，徒称帝者师。
<br>　　子房尔则能，此非吾所宜。汉高之季年，嬖宠钟所私。
<br>　　冢嫡欲废夺，骨肉相忧疑。岂无子房口，口舌无所施。
<br>　　亦有陈平心，心计将何为。皤皤四先生，高冠危映眉。
<br>　　从容下南山，顾盼入东闱。前瞻惠太子，左右生羽仪。
<br>　　却顾戚夫人，楚舞无光辉。心不画一计，口不吐一词。
<br>　　闇定天下本，遂安刘氏危。子房吾则能，此非尔所知。
<br>　　先生道既光，太子礼甚卑。安车留不住，功成弃如遗。
<br>　　如彼旱天云，一雨百谷滋。泽则在天下，云复归希夷。
<br>　　勿高巢与由，勿尚吕与伊。巢由往不返，伊吕去不归。
<br>　　岂如四先生，出处两逶迤。何必长隐逸，何必长济时。
<br>　　由来圣人道，无朕不可窥。卷之不盈握，舒之亘八陲。
<br>　　先生道甚明，夫子犹或非。愿子辨其惑，为予吟此诗。
<br>
<br>卷425_20 「和答诗十首。和雉媒」白居易
<br>　　吟君雉媒什，一哂复一叹。和之一何晚，今日乃成篇。
<br>　　岂唯鸟有之，抑亦人复然。张陈刎颈交，竟以势不完。
<br>　　至今不平气，塞绝泜水源。赵襄骨肉亲，亦以利相残。
<br>　　至今不善名，高于磨笄山。况此笼中雉，志在饮啄间。
<br>　　稻粱暂入口，性已随人迁。身苦亦自忘，同族何足言。
<br>　　但恨为媒拙，不足以自全。劝君今日后，养鸟养青鸾。
<br>　　青鸾一失侣，至死守孤单。劝君今日后，结客结任安。
<br>　　主人宾客去，独住在门阑。
<br>
<br>卷425_21 「和答诗十首。和松树」白居易
<br>　　亭亭山上松，一一生朝阳。森耸上参天，柯条百尺长。
<br>　　漠漠尘中槐，两两夹康庄。婆娑低覆地，枝干亦寻常。
<br>　　八月白露降，槐叶次第黄。岁暮满山雪，松色郁青苍。
<br>　　彼如君子心，秉操贯冰霜。此如小人面，变态随炎凉。
<br>　　共知松胜槐，诚欲栽道傍。粪土种瑶草，瑶草终不芳。
<br>　　尚可以斧斤，伐之为栋梁。杀身获其所，为君构明堂。
<br>　　不然终天年，老死在南冈。不愿亚枝叶，低随槐树行。
<br>
<br>卷425_22 「和答诗十首。答箭镞」白居易
<br>　　矢人职司忧，为箭恐不精。精在利其镞，错磨锋镝成。
<br>　　插以青竹簳，羽之赤雁翎。勿言分寸铁，为用乃长兵。
<br>　　闻有狗盗者，昼伏夜潜行。摩弓拭箭镞，夜射不待明。
<br>　　一盗既流血，百犬同吠声。狺狺嗥不已，主人为之惊。
<br>　　盗心憎主人，主人不知情。反责镞太利，矢人获罪名。
<br>　　寄言控弦者，愿君少留听。何不向西射，西天有狼星。
<br>　　何不向东射，东海有长鲸。不然学仁贵，三矢平虏庭。
<br>　　不然学仲连，一发下燕城。胡为射小盗，此用无乃轻。
<br>　　徒沾一点血，虚污箭头腥。
<br>
<br>卷425_23 「和答诗十首。和古社」白居易
<br>　　废村多年树，生在古社隈。为作妖狐窟，心空身未摧。
<br>　　妖狐变美女，社树成楼台。黄昏行人过，见者心裴回。
<br>　　饥雕竟不捉，老犬反为媒。岁媚少年客，十去九不回。
<br>　　昨夜云雨合，烈风驱迅雷。风拔树根出，雷劈社坛开。
<br>　　飞电化为火，妖狐烧作灰。天明至其所，清旷无氛埃。
<br>　　旧地葺村落，新田辟荒莱。始知天降火，不必常为灾。
<br>　　勿谓神默默，勿谓天恢恢。勿喜犬不捕，勿夸雕不猜。
<br>　　寄言狐媚者，天火有时来。
<br>
<br>卷425_24 「和答诗十首。和分水岭」白居易
<br>　　高岭峻棱棱，细泉流亹亹。势分合不得，东西随所委。
<br>　　悠悠草蔓底，溅溅石罅里。分流来几年，昼夜两如此。
<br>　　朝宗远不及，去海三千里。浸润小无功，山苗长旱死。
<br>　　萦纡用无所，奔迫流不已。唯作呜咽声，夜入行人耳。
<br>　　有源殊不竭，无坎终难止。同出而异流，君看何所似。
<br>　　有似骨肉亲，派别从兹始。又似势利交，波澜相背起。
<br>　　所以赠君诗，将君何所比。不比山上泉，比君井中水。
<br>
<br>卷425_25 「有木诗八首」白居易
<br>　　有木名弱柳，结根近清池。风烟借颜色，雨露助华滋。
<br>　　峨峨白雪花，袅袅青丝枝。渐密阴自庇，转高梢四垂。
<br>　　截枝扶为杖，软弱不自持。折条用樊圃，柔脆非其宜。
<br>　　为树信可玩，论材何所施。可惜金堤地，栽之徒尔为。
<br>　　有木名樱桃，得地早滋茂。叶密独承日，花繁偏受露。
<br>　　迎风闇摇动，引鸟潜来去。鸟啄子难成，风来枝莫住。
<br>　　低软易攀玩，佳人屡回顾。色求桃李饶，心向松筠妒。
<br>　　好是映墙花，本非当轩树。所以姓萧人，曾为伐樱赋。
<br>　　有木秋不凋，青青在江北。谓为洞庭橘，美人自移植。
<br>　　上受顾盼恩，下勤浇溉力。实成乃是枳，臭苦不堪食。
<br>　　物有似是者，真伪何由识。美人默无言，对之长叹息。
<br>　　中含害物意，外矫凌霜色。仍向枝叶间，潜生刺如棘。
<br>　　有木名杜梨，阴森覆丘壑。心蠹已空朽，根深尚盘薄。
<br>　　狐媚言语巧，鸟妖声音恶。凭此为巢穴，往来互栖托。
<br>　　四傍五六本，叶枝相交错。借问因何生，秋风吹子落。
<br>　　为长社坛下，无人敢芟斫。几度野火来，风回烧不著。
<br>　　有木香苒苒，山头生一蕟。主人不知名，移种近轩闼。
<br>　　爱其有芳味，因以调麹糵.前后曾饮者，十人无一活。
<br>　　岂徒悔封植，兼亦误采掇。试问识药人，始知名野葛。
<br>　　年深已滋蔓，刀斧不可伐。何时猛风来，为我连根拔。
<br>　　有木名水柽，远望青童童。根株非劲挺，柯叶多蒙笼。
<br>　　彩翠色如柏，鳞皴皮似松。为同松柏类，得列嘉树中。
<br>　　枝弱不胜雪，势高常惧风。雪压低还举，风吹西复东。
<br>　　柔芳甚杨柳，早落先梧桐。惟有一堪赏，中心无蠹虫。
<br>　　有木名凌霄，擢秀非孤标。偶依一株树，遂抽百尺条。
<br>　　托根附树身，开花寄树梢。自谓得其势，无因有动摇。
<br>　　一旦树摧倒，独立暂飘飖.疾风从东起，吹折不终朝。
<br>　　朝为拂云花，暮为委地樵。寄言立身者，勿学柔弱苗。
<br>　　有木名丹桂，四时香馥馥。花团夜雪明，叶翦春云绿。
<br>　　风影清似水，霜枝冷如玉。独占小山幽，不容凡鸟宿。
<br>　　匠人爱芳直，裁截为厦屋。干细力未成，用之君自速。
<br>　　重任虽大过，直心终不曲。纵非梁栋材，犹胜寻常木。
<br>
<br>卷425_26 「叹鲁二首」白居易
<br>　　季桓心岂忠，其富过周公。阳货道岂正，其权执国命。
<br>　　由来富与权，不系才与贤。所托得其地，虽愚亦获安。
<br>　　彘肥因粪壤，鼠稳依社坛。虫兽尚如是，岂谓无因缘。
<br>　　展禽胡为者，直道竟三黜。颜子何如人，屡空聊过日。
<br>　　皆怀王佐道，不践陪臣秩。自古无奈何，命为时所屈。
<br>　　有如草木分，天各与其一。荔枝非名花，牡丹无甘实。
<br>
<br>卷425_27 「反鲍明远白头吟」白居易
<br>　　炎炎者烈火，营营者小蝇。火不热贞玉，蝇不点清冰。
<br>　　此苟无所受，彼莫能相仍。乃知物性中，各有能不能。
<br>　　古称怨恨死，则人有所惩。惩淫或应可，在道未为弘。
<br>　　譬如蜩鷃徒，啾啾啅龙鹏。宜当委之去，寥廓高飞腾。
<br>　　岂能泥尘下，区区酬怨憎。胡为坐自苦，吞悲仍抚膺。
<br>
<br>卷425_28 「青冢」白居易
<br>　　上有饥鹰号，下有枯蓬走。茫茫边雪里，一掬沙培塿.
<br>　　传是昭君墓，埋闭蛾眉久。凝脂化为泥，铅黛复何有。
<br>　　唯有阴怨气，时生坟左右。郁郁如苦雾，不随骨销朽。
<br>　　妇人无他才，荣枯系妍否。何乃明妃命，独悬画工手。
<br>　　丹青一诖误，白黑相纷纠。遂使君眼中，西施作嫫母。
<br>　　同侪倾宠幸，异类为配偶。祸福安可知，美颜不如丑。
<br>　　何言一时事，可戒千年后。特报后来姝，不须倚眉首。
<br>　　无辞插荆钗，嫁作贫家妇。不见青冢上，行人为浇酒。
<br>
<br>卷425_29 「杂感」白居易
<br>　　君子防悔尤，贤人戒行藏。嫌疑远瓜李，言动慎毫芒。
<br>　　立教固如此，抚事有非常。为君持所感，仰面问苍苍。
<br>　　犬啮桃树根，李树反见伤。老龟烹不烂，延祸及枯桑。
<br>　　城门自焚爇，池鱼罹其殃。阳货肆凶暴，仲尼畏于匡。
<br>　　鲁酒薄如水，邯郸开战场。伯禽鞭见血，过失由成王。
<br>　　都尉身降虏，宫刑加子长。吕安兄不道，都市杀嵇康。
<br>　　斯人死已久，其事甚昭彰。是非不由己，祸患安可防。
<br>　　使我千载后，涕泗满衣裳。 
<br>
<br>　　　　　　　　　　　　　　卷四百二十六
<br>
<br>卷426_1 「七德舞－美拨乱，陈王业也」白居易
<br>　　七德舞，七德歌，传自武德至元和。元和小臣白居易，
<br>　　观舞听歌知乐意，乐终稽首陈其事。太宗十八举义兵，
<br>　　白旄黄钺定两京。擒充戮窦四海清，二十有四功业成。
<br>　　二十有九即帝位，三十有五致太平。功成理定何神速，
<br>　　速在推心置人腹。亡卒遗骸散帛收，饥人卖子分金赎。
<br>　　魏徵梦见子夜泣，张谨哀闻辰日哭。怨女三千放出宫，
<br>　　死囚四百来归狱。剪须烧药赐功臣，李勣呜咽思杀身。
<br>　　含血吮创抚战士，思摩奋呼乞效死。则知不独善战善乘时，
<br>　　以心感人人心归。尔来一百九十载，天下至今歌舞之。
<br>　　歌七德，舞七德，圣人有作垂无极。岂徒耀神武，
<br>　　岂徒夸圣文。太宗意在陈王业，王业艰难示子孙。
<br>
<br>卷426_2 「法曲－美列圣，正华声也」白居易
<br>　　法曲法曲歌大定，积德重熙有馀庆。永徽之人舞而咏，
<br>　　法曲法曲舞霓裳。政和世理音洋洋，开元之人乐且康。
<br>　　法曲法曲歌堂堂，堂堂之庆垂无疆。中宗肃宗复鸿业，
<br>　　唐祚中兴万万叶。法曲法曲合夷歌，夷声邪乱华声和。
<br>　　以乱干和天宝末，明年胡尘犯宫阙。乃知法曲本华风，
<br>　　苟能审音与政通。一从胡曲相参错，不辨兴衰与哀乐。
<br>　　愿求牙旷正华音，不令夷夏相交侵。
<br>
<br>卷426_3 「二王后－明祖宗之意也」白居易
<br>　　二王后，彼何人，介公酅公为国宾，周武隋文之子孙。
<br>　　古人有言天下者，非是一人之天下。周亡天下传于隋，
<br>　　隋人失之唐得之。唐兴十叶岁二百，介公酅公世为客。
<br>　　明堂太庙朝享时，引居宾位备威仪。备威仪，助郊祭，
<br>　　高祖太宗之遗制。不独兴灭国，不独继绝世。
<br>　　欲令嗣位守文君，亡国子孙取为戒。
<br>
<br>卷426_4 「海漫漫－戒求仙也」白居易
<br>　　海漫漫，直下无底傍无边。云涛烟浪最深处，
<br>　　人传中有三神山。山上多生不死药，服之羽化为天仙。
<br>　　秦皇汉武信此语，方士年年采药去。蓬莱今古但闻名，
<br>　　烟水茫茫无觅处。海漫漫，风浩浩，眼穿不见蓬莱岛。
<br>　　不见蓬莱不敢归，童男丱女舟中老。徐福文成多诳诞，
<br>　　上元太一虚祈祷。君看骊山顶上茂陵头，毕竟悲风吹蔓草。
<br>　　何况玄元圣祖五千言，不言药，不言仙，不言白日升青天。
<br>
<br>卷426_5 「立部伎－刺雅乐之替也」白居易
<br>　　立部伎，鼓笛喧。舞双剑，跳七丸。袅巨索，掉长竿。
<br>　　太常部伎有等级，堂上者坐堂下立。堂上坐部笙歌清，
<br>　　堂下立部鼓笛鸣。笙歌一声众侧耳，鼓笛万曲无人听。
<br>　　立部贱，坐部贵，坐部退为立部伎，击鼓吹笙和杂戏。
<br>　　立部又退何所任，始就乐悬操雅音。雅音替坏一至此，
<br>　　长令尔辈调宫徵。圆丘后土郊祀时，言将此乐感神祇.
<br>　　欲望凤来百兽舞，何异北辕将适楚。工师愚贱安足云，
<br>　　太常三卿尔何人。
<br>
<br>卷426_6 「华原磬－刺乐工非其人也」白居易
<br>　　华原磬，华原磬，古人不听今人听。泗滨石，泗滨石，
<br>　　今人不击古人击。今人古人何不同，用之舍之由乐工。
<br>　　乐工虽在耳如壁，不分清浊即为聋。梨园弟子调律吕，
<br>　　知有新声不如古。古称浮磬出泗滨，立辨致死声感人。
<br>　　宫悬一听华原石，君心遂忘封疆臣。果然胡寇从燕起，
<br>　　武臣少肯封疆死。始知乐与时政通，岂听铿锵而已矣。
<br>　　磬襄入海去不归，长安市儿为乐师。华原磬与泗滨石，
<br>　　清浊两声谁得知。
<br>
<br>卷426_7 「上阳白发人－愍怨旷也」白居易
<br>　　上阳人，红颜闇老白发新。绿衣监使守宫门，
<br>　　一闭上阳多少春。玄宗末岁初选入，入时十六今六十。
<br>　　同时采择百馀人，零落年深残此身。忆昔吞悲别亲族，
<br>　　扶入车中不教哭。皆云入内便承恩，脸似芙蓉胸似玉。
<br>　　未容君王得见面，已被杨妃遥侧目。妒令潜配上阳宫，
<br>　　一生遂向空房宿。宿空房，秋夜长，夜长无寐天不明。
<br>　　耿耿残灯背壁影，萧萧暗雨打窗声。春日迟，
<br>　　日迟独坐天难暮。宫莺百啭愁厌闻，梁燕双栖老休妒。
<br>　　莺归燕去长悄然，春往秋来不记年。唯向深宫望明月，
<br>　　东西四五百回圆。今日宫中年最老，大家遥赐尚书号。
<br>　　小头鞋履窄衣裳，青黛点眉眉细长。外人不见见应笑，
<br>　　天宝末年时世妆。上阳人，苦最多。少亦苦，老亦苦，
<br>　　少苦老苦两如何。君不见昔时吕向美人赋，
<br>　　又不见今日上阳白发歌。
<br>
<br>卷426_8 「胡旋女－戒近习也（天宝末，康居国献之）」白居易
<br>　　胡旋女，胡旋女。心应弦，手应鼓。弦鼓一声双袖举，
<br>　　回雪飘飖转蓬舞。左旋右转不知疲，千匝万周无已时。
<br>　　人间物类无可比，奔车轮缓旋风迟。曲终再拜谢天子，
<br>　　天子为之微启齿。胡旋女，出康居，徒劳东来万里馀。
<br>　　中原自有胡旋者，斗妙争能尔不如。天宝季年时欲变，
<br>　　臣妾人人学圜转。中有太真外禄山，二人最道能胡旋。
<br>　　梨花园中册作妃，金鸡障下养为儿。禄山胡旋迷君眼，
<br>　　兵过黄河疑未反。贵妃胡旋惑君心，死弃马嵬念更深。
<br>　　从兹地轴天维转，五十年来制不禁。胡旋女，莫空舞，
<br>　　数唱此歌悟明主。
<br>
<br>卷426_9 「新丰折臂翁－戒边功也」白居易
<br>　　新丰老翁八十八，头鬓眉须皆似雪。玄孙扶向店前行，
<br>　　左臂凭肩右臂折。问翁臂折来几年，兼问致折何因缘。
<br>　　翁云贯属新丰县，生逢圣代无征战。惯听梨园歌管声，
<br>　　不识旗枪与弓箭。无何天宝大征兵，户有三丁点一丁。
<br>　　点得驱将何处去，五月万里云南行。闻道云南有泸水，
<br>　　椒花落时瘴烟起。大军徒涉水如汤，未过十人二三死。
<br>　　村南村北哭声哀，儿别爷娘夫别妻。皆云前后征蛮者，
<br>　　千万人行无一回。是时翁年二十四，兵部牒中有名字。
<br>　　夜深不敢使人知，偷将大石捶折臂。张弓簸旗俱不堪，
<br>　　从兹始免征云南。骨碎筋伤非不苦，且图拣退归乡土。
<br>　　此臂折来六十年，一肢虽废一身全。至今风雨阴寒夜，
<br>　　直到天明痛不眠。痛不眠，终不悔，且喜老身今独在。
<br>　　不然当时泸水头，身死魂孤骨不收。应作云南望乡鬼，
<br>　　万人冢上哭呦呦。老人言，君听取。
<br>　　君不闻开元宰相宋开府，不赏边功防黩武。
<br>　　又不闻天宝宰相杨国忠，欲求恩幸立边功。
<br>　　边功未立生人怨，请问新丰折臂翁。
<br>
<br>卷426_10 「太行路－借夫妇以讽君臣之不终也」白居易
<br>　　太行之路能摧车，若比人心是坦途。巫峡之水能覆舟，
<br>　　若比人心是安流。人心好恶苦不常，好生毛羽恶生疮。
<br>　　与君结发未五载，岂期牛女为参商。古称色衰相弃背，
<br>　　当时美人犹怨悔。何况如今鸾镜中，妾颜未改君心改。
<br>　　为君熏衣裳，君闻兰麝不馨香。为君盛容饰，
<br>　　君看金翠无颜色。行路难，难重陈。人生莫作妇人身，
<br>　　百年苦乐由他人。行路难，难于山，险于水。
<br>　　不独人间夫与妻，近代君臣亦如此。君不见左纳言，
<br>　　右纳史，朝承恩，暮赐死。行路难，不在水，不在山，
<br>　　只在人情反覆间。
<br>
<br>卷426_11 「司天台－引古以儆今也」白居易
<br>　　司天台，仰观俯察天人际。羲和死来职事废，
<br>　　官不求贤空取艺。昔闻西汉元成间，上陵下替谪见天。
<br>　　北辰微闇少光色，四星煌煌如火赤。耀芒动角射三台，
<br>　　上台半灭中台坼。是时非无太史官，眼见心知不敢言。
<br>　　明朝趋入明光殿，唯奏庆云寿星见。天文时变两如斯，
<br>　　九重天子不得知。不得知，安用台高百尺为。
<br>
<br>卷426_12 「捕蝗－刺长吏也」白居易
<br>　　捕蝗捕蝗谁家子，天热日长饥欲死。兴元兵后伤阴阳，
<br>　　和气蛊蠹化为蝗。始自两河及三辅，荐食如蚕飞似雨。
<br>　　雨飞蚕食千里间，不见青苗空赤土。河南长吏言忧农，
<br>　　课人昼夜捕蝗虫。是时粟斗钱三百，蝗虫之价与粟同。
<br>　　捕蝗捕蝗竟何利，徒使饥人重劳费。一虫虽死百虫来，
<br>　　岂将人力定天灾。我闻古之良吏有善政，以政驱蝗蝗出境。
<br>　　又闻贞观之初道欲昌，文皇仰天吞一蝗。
<br>　　一人有庆兆民赖，是岁虽蝗不为害。
<br>
<br>卷426_13 「昆明春－思王泽之广被也」白居易
<br>　　昆明春，昆明春，春池岸古春流新。影浸南山青滉漾，
<br>　　波沉西日红奫沦。往年因旱池枯竭，龟尾曳涂鱼喣沫。
<br>　　诏开八水注恩波，千介万鳞同日活。今来净绿水照天，
<br>　　游鱼鱍鱍莲田田。洲香杜若抽心短，沙暖鸳鸯铺翅眠。
<br>　　动植飞沉皆遂性，皇泽如春无不被。渔者仍丰网罟资，
<br>　　贫人久获菰蒲利。诏以昆明近帝城，官家不得收其征。
<br>　　菰蒲无租鱼无税，近水之人感君惠。感君惠，独何人，
<br>　　吾闻率土皆王民，远民何疏近何亲。愿推此惠及天下，
<br>　　无远无近同欣欣。吴兴山中罢榷茗，鄱阳坑里休封银。
<br>　　天涯地角无禁利，熙熙同似昆明春。
<br>
<br>卷426_14 「城盐州－美圣谟而诮边将也（贞元壬申岁，特诏城之）」白居易
<br>　　城盐州，城盐州，城在五原原上头。蕃东节度钵阐布，
<br>　　忽见新城当要路。金鸟飞传赞普闻，建牙传箭集群臣。
<br>　　君臣赪面有忧色，皆言勿谓唐无人。自筑盐州十馀载，
<br>　　左衽毡裘不犯塞。昼牧牛羊夜捉生，长去新城百里外。
<br>　　诸边急警劳戍人，唯此一道无烟尘。灵夏潜安谁复辨，
<br>　　秦原暗通何处见。鄜州驿路好马来，长安药肆黄蓍贱。
<br>　　城盐州，盐州未城天子忧。德宗按图自定计，
<br>　　非关将略与庙谋。吾闻高宗中宗世，北虏猖狂最难制。
<br>　　韩公创筑受降城，三城鼎峙屯汉兵。东西亘绝数千里，
<br>　　耳冷不闻胡马声。如今边将非无策，心笑韩公筑城壁。
<br>　　相看养寇为身谋，各握强兵固恩泽。愿分今日边将恩，
<br>　　褒赠韩公封子孙。谁能将此盐州曲，翻作歌词闻至尊。
<br>
<br>卷426_15 「道州民－美臣遇明主也」白居易
<br>　　道州民，多侏儒，长者不过三尺馀。市作矮奴年进送，
<br>　　号为道州任土贡。任土贡，宁若斯，不闻使人生别离，
<br>　　老翁哭孙母哭儿。一自阳城来守郡，不进矮奴频诏问。
<br>　　城云臣按六典书，任土贡有不贡无。道州水土所生者，
<br>　　只有矮民无矮奴。吾君感悟玺书下，岁贡矮奴宜悉罢。
<br>　　道州民，老者幼者何欣欣。父兄子弟始相保，
<br>　　从此得作良人身。道州民，民到于今受其赐，
<br>　　欲说使君先下泪。仍恐儿孙忘使君，生男多以阳为字。
<br>
<br>卷426_16 「驯犀－感为政之难终也」白居易
<br>　　驯犀驯犀通天犀，躯貌骇人角骇鸡。海蛮闻有明天子，
<br>　　驱犀乘传来万里。一朝得谒大明宫，欢呼拜舞自论功。
<br>　　五年驯养始堪献，六译语言方得通。上嘉人兽俱来远，
<br>　　蛮馆四方犀入苑。秣以瑶刍锁以金，故乡迢递君门深。
<br>　　海鸟不知钟鼓乐，池鱼空结江湖心。驯犀生处南方热，
<br>　　秋无白露冬无雪。一入上林三四年，又逢今岁苦寒月。
<br>　　饮冰卧霰苦蜷跼，角骨冻伤鳞甲蹜。驯犀死，蛮儿啼，
<br>　　向阙再拜颜色低。奏乞生归本国去，恐身冻死似驯犀。
<br>　　君不见建中初，驯象生还放林邑。君不见贞元末，
<br>　　驯犀冻死蛮儿泣。所嗟建中异贞元，象生犀死何足言。
<br>
<br>卷426_17 「五弦弹－恶郑之夺雅也」白居易
<br>　　五弦弹，五弦弹，听者倾耳心寥寥。赵璧知君入骨爱，
<br>　　五弦一一为君调。第一第二弦索索，秋风拂松疏韵落。
<br>　　第三第四弦泠泠，夜鹤忆子笼中鸣。第五弦声最掩抑，
<br>　　陇水冻咽流不得。五弦并奏君试听，凄凄切切复铮铮。
<br>　　铁击珊瑚一两曲，冰泻玉盘千万声。铁声杀，冰声寒。
<br>　　杀声入耳肤血憯，寒气中人肌骨酸。曲终声尽欲半日，
<br>　　四坐相对愁无言。座中有一远方士，唧唧咨咨声不已。
<br>　　自叹今朝初得闻，始知孤负平生耳。唯忧赵璧白发生，
<br>　　老死人间无此声。远方士，尔听五弦信为美，
<br>　　吾闻正始之音不如是。正始之音其若何，朱弦疏越清庙歌。
<br>　　一弹一唱再三叹，曲澹节稀声不多。融融曳曳召元气，
<br>　　听之不觉心平和。人情重今多贱古，古琴有弦人不抚。
<br>　　更从赵璧艺成来，二十五弦不如五。
<br>
<br>卷426_18 「蛮子朝－刺将骄而相备位也」白居易
<br>　　蛮子朝，泛皮船兮渡绳桥，来自巂州道路遥。
<br>　　入界先经蜀川过，蜀将收功先表贺。臣闻云南六诏蛮，
<br>　　东连牂牁西连蕃。六诏星居初琐碎，合为一诏渐强大。
<br>　　开元皇帝虽圣神，唯蛮倔强不来宾。鲜于仲通六万卒，
<br>　　征蛮一阵全军没。至今西洱河岸边，箭孔刀痕满枯骨。
<br>　　谁知今日慕华风，不劳一人蛮自通。诚由陛下休明德，
<br>　　亦赖微臣诱谕功。德宗省表知如此，笑令中使迎蛮子。
<br>　　蛮子导从者谁何，摩挲俗羽双隈伽。清平官持赤藤杖，
<br>　　大将军系金呿嗟。异牟寻男寻阁劝，特敕召对延英殿。
<br>　　上心贵在怀远蛮，引临玉座近天颜。冕旒不垂亲劳俫.
<br>　　赐衣赐食移时对。移时对，不可得，大臣相看有羡色。
<br>　　可怜宰相拖紫佩金章，朝日唯闻对一刻。
<br>
<br>卷426_19 「骠国乐－欲王化之先迩后远也（贞元十七年来献之）」白居易
<br>　　骠国乐，骠国乐，出自大海西南角。雍羌之子舒难陀，
<br>　　来献南音奉正朔。德宗立仗御紫庭，黈纩不塞为尔听。
<br>　　玉螺一吹椎髻耸，铜鼓一击文身踊。珠缨炫转星宿摇，
<br>　　花鬘斗薮龙蛇动。曲终王子启圣人，臣父愿为唐外臣。
<br>　　左右欢呼何翕习，至尊德广之所及。须臾百辟诣阁门，
<br>　　俯伏拜表贺至尊。伏见骠人献新乐，请书国史传子孙。
<br>　　时有击壤老农父，暗测君心闲独语。闻君政化甚圣明，
<br>　　欲感人心致太平。感人在近不在远，太平由实非由声。
<br>　　观身理国国可济，君如心兮民如体。体生疾苦心憯凄，
<br>　　民得和平君恺悌。贞元之民若未安，骠乐虽闻君不叹。
<br>　　贞元之民苟无病，骠乐不来君亦圣。骠乐骠乐徒喧喧，
<br>　　不如闻此刍荛言。
<br>
<br>卷426_20 「缚戎人－达穷民之情也」白居易
<br>　　缚戎人，缚戎人，耳穿面破驱入秦。天子矜怜不忍杀，
<br>　　诏徙东南吴与越。黄衣小使录姓名，领出长安乘递行。
<br>　　身被金创面多瘠，扶病徒行日一驿。朝餐饥渴费杯盘，
<br>　　夜卧腥臊污床席。忽逢江水忆交河，垂手齐声呜咽歌。
<br>　　其中一虏语诸虏，尔苦非多我苦多。同伴行人因借问，
<br>　　欲说喉中气愤愤。自云乡管本凉原，大历年中没落蕃。
<br>　　一落蕃中四十载，遣著皮裘系毛带。唯许正朝服汉仪，
<br>　　敛衣整巾潜泪垂。誓心密定归乡计，不使蕃中妻子知。
<br>　　暗思幸有残筋力，更恐年衰归不得。蕃候严兵鸟不飞，
<br>　　脱身冒死奔逃归。昼伏宵行经大漠，云阴月黑风沙恶。
<br>　　惊藏青冢寒草疏，偷渡黄河夜冰薄。忽闻汉军鼙鼓声，
<br>　　路傍走出再拜迎。游骑不听能汉语，将军遂缚作蕃生。
<br>　　配向东南卑湿地，定无存恤空防备。念此吞声仰诉天，
<br>　　若为辛苦度残年。凉原乡井不得见，胡地妻儿虚弃捐。
<br>　　没蕃被囚思汉土，归汉被劫为蕃虏。早知如此悔归来，
<br>　　两地宁如一处苦。缚戎人，戎人之中我苦辛。
<br>　　自古此冤应未有，汉心汉语吐蕃身。 
<br>
<br>　　　　　　　　　　　　　　卷四百二十七
<br>
<br>卷427_1 「骊宫高－美天子重惜人之财力也」白居易
<br>　　高高骊山上有宫，朱楼紫殿三四重。迟迟兮春日，
<br>　　玉甃暖兮温泉溢。袅袅兮秋风，山蝉鸣兮宫树红。
<br>　　翠华不来岁月久，墙有衣兮瓦有松。吾君在位已五载，
<br>　　何不一幸乎其中。西去都门几多地，吾君不游有深意。
<br>　　一人出兮不容易，六宫从兮百司备。八十一车千万骑，
<br>　　朝有宴饫暮有赐。中人之产数百家，未足充君一日费。
<br>　　吾君修己人不知，不自逸兮不自嬉。吾君爱人人不识，
<br>　　不伤财兮不伤力。骊宫高兮高入云，君之来兮为一身，
<br>　　君之不来兮为万人。
<br>
<br>卷427_2 「百炼镜－辨皇王鉴也」白居易
<br>　　百炼镜，镕范非常规，日辰处所灵且祇.江心波上舟中铸，
<br>　　五月五日日午时。琼粉金膏磨莹已，化为一片秋潭水。
<br>　　镜成将献蓬莱宫，扬州长吏手自封。人间臣妾不合照，
<br>　　背有九五飞天龙。人人呼为天子镜，我有一言闻太宗。
<br>　　太宗常以人为镜，鉴古鉴今不鉴容。四海安危居掌内，
<br>　　百王治乱悬心中。乃知天子别有镜，不是扬州百炼铜。
<br>
<br>卷427_3 「青石－激忠烈也」白居易
<br>　　青石出自蓝田山，兼车运载来长安。工人磨琢欲何用，
<br>　　石不能言我代言。不愿作人家墓前神道碣，
<br>　　坟土未干名已灭。不愿作官家道旁德政碑，
<br>　　不镌实录镌虚辞。愿为颜氏段氏碑，雕镂太尉与太师。
<br>　　刻此两片坚贞质，状彼二人忠烈姿。义心如石屹不转，
<br>　　死节如石确不移。如观奋击朱泚日，似见叱诃希烈时。
<br>　　各于其上题名谥，一置高山一沉水。陵谷虽迁碑独存，
<br>　　骨化为尘名不死。长使不忠不烈臣，观碑改节慕为人。
<br>　　慕为人，劝事君。
<br>
<br>卷427_4 「两朱阁－刺佛寺浸多也」白居易
<br>　　两朱阁，南北相对起。借问何人家，贞元双帝子。
<br>　　帝子吹箫双得仙，五云飘飖飞上天。第宅亭台不将去，
<br>　　化为佛寺在人间。妆阁伎楼何寂静，柳似舞腰池似镜。
<br>　　花落黄昏悄悄时，不闻歌吹闻钟磬。寺门敕榜金字书，
<br>　　尼院佛庭宽有馀。青苔明月多闲地，比屋疲人无处居。
<br>　　忆昨平阳宅初置，吞并平人几家地。仙去双双作梵宫，
<br>　　渐恐人间尽为寺。
<br>
<br>卷427_5 「西凉伎－刺封疆之臣也」白居易
<br>　　西凉伎，假面胡人假狮子。刻木为头丝作尾，
<br>　　金镀眼睛银帖齿。奋迅毛衣摆双耳，如从流沙来万里。
<br>　　紫髯深目两胡儿，鼓舞跳梁前致辞。应似凉州未陷日，
<br>　　安西都护进来时。须臾云得新消息，安西路绝归不得。
<br>　　泣向狮子涕双垂，凉州陷没知不知。狮子回头向西望，
<br>　　哀吼一声观者悲。贞元边将爱此曲，醉坐笑看看不足。
<br>　　娱宾犒士宴监军，狮子胡儿长在目。有一征夫年七十，
<br>　　见弄凉州低面泣。泣罢敛手白将军，主忧臣辱昔所闻。
<br>　　自从天宝兵戈起，犬戎日夜吞西鄙。凉州陷来四十年，
<br>　　河陇侵将七千里。平时安西万里疆，今日边防在凤翔。
<br>　　缘边空屯十万卒，饱食温衣闲过日。遗民肠断在凉州，
<br>　　将卒相看无意收。天子每思长痛惜，将军欲说合惭羞。
<br>　　奈何仍看西凉伎，取笑资欢无所愧。纵无智力未能收，
<br>　　忍取西凉弄为戏。
<br>
<br>卷427_6 「八骏图－戒奇物、惩佚游也」白居易
<br>　　穆王八骏天马驹，后人爱之写为图。背如龙兮颈如象，
<br>　　骨耸筋高脂肉壮。日行万里疾如飞，穆王独乘何所之。
<br>　　四荒八极蹋欲遍，三十二蹄无歇时。属车轴折趁不及，
<br>　　黄屋草生弃若遗。瑶池西赴王母宴，七庙经年不亲荐。
<br>　　璧台南与盛姬游，明堂不复朝诸侯。白云黄竹歌声动，
<br>　　一人荒乐万人愁。周从后稷至文武，积德累功世勤苦。
<br>　　岂知才及四代孙，心轻王业如灰土。由来尤物不在大，
<br>　　能荡君心则为害。文帝却之不肯乘，千里马去汉道兴。
<br>　　穆王得之不为戒，八骏驹来周室坏。至今此物尚称珍，
<br>　　不知房星之精下为怪。八骏图，君莫爱。
<br>
<br>卷427_7 「涧底松－念寒俊也」白居易
<br>　　有松百尺大十围，生在涧底寒且卑。涧深山险人路绝，
<br>　　老死不逢工度之。天子明堂欠梁木，此求彼有两不知。
<br>　　谁喻苍苍造物意，但与之材不与地。金张世禄原宪贫，
<br>　　牛衣寒贱貂蝉贵。貂蝉与牛衣，高下虽有殊。高者未必贤，
<br>　　下者未必愚。君不见沉沉海底生珊瑚，历历天上种白榆。
<br>
<br>卷427_8 「牡丹芳－美天子忧农也」白居易
<br>　　牡丹芳，牡丹芳，黄金蕊绽红玉房。千片赤英霞烂烂，
<br>　　百枝绛点灯煌煌。照地初开锦绣段，当风不结兰麝囊。
<br>　　仙人琪树白无色，王母桃花小不香。宿露轻盈泛紫艳，
<br>　　朝阳照耀生红光。红紫二色间深浅，向背万态随低昂。
<br>　　映叶多情隐羞面，卧丛无力含醉妆。低娇笑容疑掩口，
<br>　　凝思怨人如断肠。秾姿贵彩信奇绝，杂卉乱花无比方。
<br>　　石竹金钱何细碎，芙蓉芍药苦寻常。遂使王公与卿士，
<br>　　游花冠盖日相望。庳车软舆贵公主，香衫细马豪家郎。
<br>　　卫公宅静闭东院，西明寺深开北廊。戏蝶双舞看人久，
<br>　　残莺一声春日长。共愁日照芳难驻，仍张帷幕垂阴凉。
<br>　　花开花落二十日，一城之人皆若狂。三代以还文胜质，
<br>　　人心重华不重实。重华直至牡丹芳，其来有渐非今日。
<br>　　元和天子忧农桑，恤下动天天降祥。去岁嘉禾生九穗，
<br>　　田中寂寞无人至。今年瑞麦分两歧，君心独喜无人知。
<br>　　无人知，可叹息。我愿暂求造化力，减却牡丹妖艳色。
<br>　　少回卿士爱花心，同似吾君忧稼穑。
<br>
<br>卷427_9 「红线毯－忧蚕桑之费也」白居易
<br>　　红线毯，择茧缲丝清水煮，拣丝练线红蓝染。
<br>　　染为红线红于蓝，织作披香殿上毯。披香殿广十丈馀，
<br>　　红线织成可殿铺。彩丝茸茸香拂拂，线软花虚不胜物。
<br>　　美人蹋上歌舞来，罗袜绣鞋随步没。太原毯涩毳缕硬，
<br>　　蜀都褥薄锦花冷，不如此毯温且柔，年年十月来宣州。
<br>　　宣城太守加样织，自谓为臣能竭力。百夫同担进宫中，
<br>　　线厚丝多卷不得。宣城太守知不知，一丈毯，千两丝。
<br>　　地不知寒人要暖，少夺人衣作地衣。
<br>
<br>卷427_10 「杜陵叟－伤农夫之困也」白居易
<br>　　杜陵叟，杜陵居，岁种薄田一顷馀。三月无雨旱风起，
<br>　　麦苗不秀多黄死。九月降霜秋早寒，禾穗未熟皆青干。
<br>　　长吏明知不申破，急敛暴征求考课。典桑卖地纳官租，
<br>　　明年衣食将何如。剥我身上帛，夺我口中粟。
<br>　　虐人害物即豺狼，何必钩爪锯牙食人肉。不知何人奏皇帝，
<br>　　帝心恻隐知人弊。白麻纸上书德音，京畿尽放今年税。
<br>　　昨日里胥方到门，手持尺牒榜乡村。十家租税九家毕，
<br>　　虚受吾君蠲免恩。
<br>
<br>卷427_11 「缭绫－念女工之劳也」白居易
<br>　　缭绫缭绫何所似，不似罗绡与纨绮。应似天台山上月明前，
<br>　　四十五尺瀑布泉。中有文章又奇绝，地铺白烟花簇雪。
<br>　　织者何人衣者谁，越溪寒女汉宫姬。去年中使宣口敕，
<br>　　天上取样人间织。织为云外秋雁行，染作江南春水色。
<br>　　广裁衫袖长制裙，金斗熨波刀翦纹。异彩奇文相隐映，
<br>　　转侧看花花不定。昭阳舞人恩正深，春衣一对直千金。
<br>　　汗沾粉污不再著，曳土蹋泥无惜心。缭绫织成费功绩，
<br>　　莫比寻常缯与帛。丝细缲多女手疼，扎扎千声不盈尺。
<br>　　昭阳殿里歌舞人。若见织时应也惜。
<br>
<br>卷427_12 「卖炭翁－苦官市也」白居易
<br>　　卖炭翁，伐薪烧炭南山中。满面尘灰烟火色，
<br>　　两鬓苍苍十指黑。卖炭得钱何所营，身上衣裳口中食。
<br>　　可怜身上衣正单，心忧炭贱愿天寒。夜来城上一尺雪，
<br>　　晓驾炭车辗冰辙。牛困人饥日已高，市南门外泥中歇。
<br>　　翩翩两骑来是谁，黄衣使者白衫儿。手把文书口称敕，
<br>　　回车叱牛牵向北。一车炭，千馀斤，官使驱将惜不得。
<br>　　半匹红纱一丈绫，系向牛头充炭直。
<br>
<br>卷427_13 「母别子－刺新间旧也」白居易
<br>　　母别子，子别母，白日无光哭声苦。关西骠骑大将军，
<br>　　去年破虏新策勋。敕赐金钱二百万，洛阳迎得如花人。
<br>　　新人迎来旧人弃，掌上莲花眼中刺。迎新弃旧未足悲，
<br>　　悲在君家留两儿。一始扶行一初坐，坐啼行哭牵人衣。
<br>　　以汝夫妇新燕婉，使我母子生别离。不如林中乌与鹊，
<br>　　母不失雏雄伴雌。应似园中桃李树，花落随风子在枝。
<br>　　新人新人听我语，洛阳无限红楼女。但愿将军重立功，
<br>　　更有新人胜于汝。
<br>
<br>卷427_14 「阴山道－疾贪虏也」白居易
<br>　　阴山道，阴山道，纥逻敦肥水泉好。每至戎人送马时，
<br>　　道旁千里无纤草。草尽泉枯马病羸，飞龙但印骨与皮。
<br>　　五十匹缣易一匹，缣去马来无了日。养无所用去非宜，
<br>　　每岁死伤十六七。缣丝不足女工苦，疏织短截充匹数。
<br>　　藕丝蛛网三丈馀，回纥诉称无用处。咸安公主号可敦，
<br>　　远为可汗频奏论。元和二年下新敕，内出金帛酬马直。
<br>　　仍诏江淮马价缣，从此不令疏短织。合罗将军呼万岁，
<br>　　捧授金银与缣彩。谁知黠虏启贪心，明年马多来一倍。
<br>　　缣渐好，马渐多。阴山虏，奈尔何。
<br>
<br>卷427_15 「时世妆－儆戎也」白居易
<br>　　时世妆，时世妆，出自城中传四方。时世流行无远近，
<br>　　腮不施朱面无粉。乌膏注唇唇似泥，双眉画作八字低。
<br>　　妍媸黑白失本态，妆成尽似含悲啼。圆鬟无鬓堆髻样，
<br>　　斜红不晕赭面状。昔闻被发伊川中，辛有见之知有戎。
<br>　　元和妆梳君记取，髻堆面赭非华风。
<br>
<br>卷427_16 「李夫人－鉴嬖惑也」白居易
<br>　　汉武帝，初丧李夫人。夫人病时不肯别，死后留得生前恩。
<br>　　君恩不尽念未已，甘泉殿里令写真。丹青画出竟何益，
<br>　　不言不笑愁杀人。又令方士合灵药，玉釜煎炼金炉焚。
<br>　　九华帐深夜悄悄，反魂香降夫人魂。夫人之魂在何许，
<br>　　香烟引到焚香处。既来何苦不须臾，缥缈悠扬还灭去。
<br>　　去何速兮来何迟，是耶非耶两不知。翠蛾仿佛平生貌，
<br>　　不似昭阳寝疾时。魂之不来君心苦，魂之来兮君亦悲。
<br>　　背灯隔帐不得语，安用暂来还见违。伤心不独汉武帝，
<br>　　自古及今皆若斯。君不见穆王三日哭，重璧台前伤盛姬。
<br>　　又不见泰陵一掬泪，马嵬坡下念杨妃。
<br>　　纵令妍姿艳质化为土，此恨长在无销期。
<br>　　生亦惑，死亦惑，尤物惑人忘不得。
<br>　　人非木石皆有情，不如不遇倾城色。
<br>
<br>卷427_17 「陵园妾－怜幽闭也（一作托幽闭，喻被谗遭黜也）」白居易
<br>　　陵园妾，颜色如花命如叶。命如叶薄将奈何，
<br>　　一奉寝宫年月多。年月多，时光换，春愁秋思知何限。
<br>　　青丝发落丛鬓疏，红玉肤销系裙慢。忆昔宫中被妒猜，
<br>　　因谗得罪配陵来。老母啼呼趁车别，中官监送锁门回。
<br>　　山宫一闭无开日，未死此身不令出。松门到晓月裴回，
<br>　　柏城尽日风萧瑟。松门柏城幽闭深，闻蝉听燕感光阴。
<br>　　眼看菊蕊重阳泪，手把梨花寒食心。把花掩泪无人见，
<br>　　绿芜墙绕青苔院。四季徒支妆粉钱，三朝不识君王面。
<br>　　遥想六宫奉至尊，宣徽雪夜浴堂春。雨露之恩不及者，
<br>　　犹闻不啻三千人。三千人，我尔君恩何厚薄。
<br>　　愿令轮转直陵园，三岁一来均苦乐。
<br>
<br>卷427_18 「盐商妇－恶幸人也」白居易
<br>　　盐商妇，多金帛，不事田农与蚕绩。南北东西不失家，
<br>　　风水为乡船作宅。本是扬州小家女，嫁得西江大商客。
<br>　　绿鬟富去金钗多，皓腕肥来银钏窄。前呼苍头后叱婢，
<br>　　问尔因何得如此。婿作盐商十五年，不属州县属天子。
<br>　　每年盐利入官时，少入官家多入私。官家利薄私家厚，
<br>　　盐铁尚书远不知。何况江头鱼米贱，红脍黄橙香稻饭。
<br>　　饱食浓妆倚柁楼，两朵红腮花欲绽。盐商妇，有幸嫁盐商。
<br>　　终朝美饭食，终岁好衣裳。好衣美食来何处，
<br>　　亦须惭愧桑弘羊。桑弘羊，死已久，不独汉时今亦有。
<br>
<br>卷427_19 「杏为梁－刺居处僭也」白居易
<br>　　右为梁，桂为柱，何人堂室李开府。碧砌红轩色未干，
<br>　　去年身殁今移主。高其墙，大其门，谁家第宅卢将军。
<br>　　素泥朱版光未灭，今日官收别赐人。开府之堂将军宅，
<br>　　造未成时头已白。逆旅重居逆旅中，心是主人身是客。
<br>　　更有愚夫念身后，心虽甚长计非久。穷奢极丽越规模，
<br>　　付子传孙令保守。莫教门外过客闻，抚掌回头笑杀君。
<br>　　君不见马家宅，尚犹存，宅门题作奉诚园。君不见魏家宅，
<br>　　属他人，诏赎赐还五代孙。俭存奢失今在目，
<br>　　安用高墙围大屋。
<br>
<br>卷427_20 「井底引银瓶－止淫奔也」白居易
<br>　　井底引银瓶，银瓶欲上丝绳绝。石上磨玉簪，
<br>　　玉簪欲成中央折。瓶沉簪折知奈何，似妾今朝与君别。
<br>　　忆昔在家为女时，人言举动有殊姿。婵娟两鬓秋蝉翼，
<br>　　宛转双蛾远山色。笑随戏伴后园中，此时与君未相识。
<br>　　妾弄青梅凭短墙，君骑白马傍垂杨。墙头马上遥相顾，
<br>　　一见知君即断肠。知君断肠共君语，君指南山松柏树。
<br>　　感君松柏化为心，闇合双鬟逐君去。到君家舍五六年，
<br>　　君家大人频有言。聘则为妻奔是妾，不堪主祀奉蘋蘩。
<br>　　终知君家不可住，其奈出门无去处。岂无父母在高堂，
<br>　　亦有亲情满故乡。潜来更不通消息，今日悲羞归不得。
<br>　　为君一日恩，误妾百年身。寄言痴小人家女，
<br>　　慎勿将身轻许人。
<br>
<br>卷427_21 「官牛－讽执政也」白居易
<br>　　官牛官牛驾官车，浐水岸边般载沙。一石沙，几斤重，
<br>　　朝载暮载将何用。载向五门官道西，绿槐阴下铺沙堤。
<br>　　昨来新拜右丞相，恐怕泥涂污马蹄。右丞相，
<br>　　马蹄蹋沙虽净洁，牛领牵车欲流血。右丞相，
<br>　　但能济人治国调阴阳，官牛领穿亦无妨。
<br>
<br>卷427_22 「紫毫笔－讥失职也」白居易
<br>　　紫毫笔，尖如锥兮利如刀。江南石上有老兔，
<br>　　吃竹饮泉生紫毫。宣城之人采为笔，千万毛中拣一毫。
<br>　　毫虽轻，功甚重。管勒工名充岁贡，君兮臣兮勿轻用。
<br>　　勿轻用，将何如，愿赐东西府御史，愿颁左右台起居。
<br>　　搦管趋入黄金阙，抽毫立在白玉除。臣有奸邪正衙奏，
<br>　　君有动言直笔书。起居郎，侍御史，尔知紫毫不易致。
<br>　　每岁宣城进笔时，紫毫之价如金贵。慎勿空将弹失仪，
<br>　　慎勿空将录制词。
<br>
<br>卷427_23 「隋堤柳－悯亡国也」白居易
<br>　　隋堤柳，岁久年深尽衰朽。风飘飘兮雨萧萧，
<br>　　三株两株汴河口。老枝病叶愁杀人，曾经大业年中春。
<br>　　大业年中炀天子，种柳成行夹流水。西自黄河东至淮，
<br>　　绿阴一千三百里。大业末年春暮月，柳色如烟絮如雪。
<br>　　南幸江都恣佚游，应将此柳系龙舟。紫髯郎将护锦缆，
<br>　　青娥御史直迷楼。海内财力此时竭，舟中歌笑何日休。
<br>　　上荒下困势不久，宗社之危如缀旒。炀天子，
<br>　　自言福祚长无穷，岂知皇子封酅公。龙舟未过彭城阁，
<br>　　义旗已入长安宫
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
