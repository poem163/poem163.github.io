<HTML>
<HEAD>
<TITLE>杜甫诗全集（六） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 杜甫诗全集（六）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杜甫诗全集（六）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5763"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杜甫诗全集（六）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杜甫诗全集（六）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷231_45 「谒真谛寺禅师」杜甫
<br>　　兰若山高处，烟霞嶂几重。冻泉依细石，晴雪落长松。
<br>　　问法看诗忘，观身向酒慵。未能割妻子，卜宅近前峰。
<br>
<br>卷231_46 「别崔潩因寄薛据、孟云卿（内弟潩赴湖南幕职）」杜甫
<br>　　志士惜妄动，知深难固辞。如何久磨砺，但取不磷缁。
<br>　　夙夜听忧主，飞腾急济时。荆州过薛孟，为报欲论诗。
<br>
<br>卷231_47 「送李八秘书赴杜相公幕」杜甫
<br>　　青帘白舫益州来，巫峡秋涛天地回。石出倒听枫叶下，
<br>　　橹摇背指菊花开。贪趋相府今晨发，恐失佳期后命催。
<br>　　南极一星朝北斗，五云多处是三台。
<br>
<br>卷231_48 「巫峡敝庐奉赠侍御四舅别之澧朗」杜甫
<br>　　江城秋日落，山鬼闭门中。行李淹吾舅，诛茅问老翁。
<br>　　赤眉犹世乱，青眼只途穷。传语桃源客，人今出处同。
<br>
<br>卷231_49 「奉送十七舅下邵桂」杜甫
<br>　　绝域三冬暮，浮生一病身。感深辞舅氏，别后见何人。
<br>　　缥缈苍梧帝，推迁孟母邻。昏昏阻云水，侧望苦伤神。
<br>
<br>卷231_50 「送覃二判官」杜甫
<br>　　先帝弓剑远，小臣馀此生。蹉跎病江汉，不复谒承明。
<br>　　饯尔白头日，永怀丹凤城。迟迟恋屈宋，渺渺卧荆衡。
<br>　　魂断航舸失，天寒沙水清。肺肝若稍愈，亦上赤霄行。
<br>
<br>卷231_51 「季夏送乡弟韶陪黄门从叔朝谒」杜甫
<br>　　令弟尚为苍水使，名家莫出杜陵人。比来相国兼安蜀，
<br>　　归赴朝廷已入秦。舍舟策马论兵地，拖玉腰金报主身。
<br>　　莫度清秋吟蟋蟀，早闻黄阁画麒麟。
<br>
<br>卷231_52 「送十五弟侍御使蜀」杜甫
<br>　　喜弟文章进，添余别兴牵。数杯巫峡酒，百丈内江船。
<br>　　未息豺狼斗，空催犬马年。归朝多便道，搏击望秋天。
<br>
<br>卷231_53 「送田四弟将军将夔州柏中丞命起居江陵节度…郡王卫公幕」杜甫
<br>　　离筵罢多酒，起地发寒塘。回首中丞座，驰笺异姓王。
<br>　　燕辞枫树日，雁度麦城霜。空醉山翁酒，遥怜似葛强。
<br>
<br>卷231_54 「送王十六判官」杜甫
<br>　　客下荆南尽，君今复入舟。买薪犹白帝，鸣橹少沙头。
<br>　　衡霍生春早，潇湘共海浮。荒林庾信宅，为仗主人留。
<br>
<br>卷231_55 「奉送卿二翁统节度镇军还江陵」杜甫
<br>　　火旗还锦缆，白马出江城。嘹唳吟笳发，萧条别浦清。
<br>　　寒空巫峡曙，落日渭阳明。留滞嗟衰疾，何时见息兵。
<br>
<br>卷231_56 「送鲜于万州迁巴州（鲜于炅乃仲通子，有父风）」杜甫
<br>　　京兆先时杰，琳琅照一门。朝廷偏注意，接近与名藩。
<br>　　祖帐排舟数，寒江触石喧。看君妙为政，他日有殊恩。
<br>
<br>卷231_57 「寄杜位（顷者与位同在故严尚书幕）」杜甫
<br>　　寒日经檐短，穷猿失木悲。峡中为客恨，江上忆君时。
<br>　　天地身何在，风尘病敢辞。封书两行泪，沾洒裛新诗。
<br>
<br>卷231_58 「奉寄李十五秘书二首」杜甫
<br>　　避暑云安县，秋风早下来。暂留鱼复浦，同过楚王台。
<br>　　猿鸟千崖窄，江湖万里开。竹枝歌未好，画舸莫迟回。
<br>　　行李千金赠，衣冠八尺身。飞腾知有策，意度不无神。
<br>　　班秩兼通贵，公侯出异人。玄成负文彩，世业岂沉沦。
<br>
<br>卷231_59 「奉送韦中丞之晋赴湖南」杜甫
<br>　　宠渥征黄渐，权宜借寇频。湖南安背水，峡内忆行春。
<br>　　王室仍多故，苍生倚大臣。还将徐孺子，处处待高人。
<br>
<br>卷231_60 「送李功曹之荆州充郑侍御判官重赠」杜甫
<br>　　曾闻宋玉宅，每欲到荆州。此地生涯晚，遥悲水国秋。
<br>　　孤城一柱观，落日九江流。使者虽光彩，青枫远自愁。
<br>
<br>卷231_61 「送孟十二仓曹赴东京选」杜甫
<br>　　君行别老亲，此去苦家贫。藻镜留连客，江山憔悴人。
<br>　　秋风楚竹冷，夜雪巩梅春。朝夕高堂念，应宜彩服新。
<br>
<br>卷231_62 「凭孟仓曹将书觅土娄旧庄」杜甫
<br>　　平居丧乱后，不到洛阳岑。为历云山问，无辞荆棘深。
<br>　　北风黄叶下，南浦白头吟。十载江湖客，茫茫迟暮心。
<br>
<br>卷231_63 「别苏徯（赴湖南幕）」杜甫
<br>　　故人有游子，弃掷傍天隅。他日怜才命，居然屈壮图。
<br>　　十年犹塌翼，绝倒为惊吁。消渴今如在，提携愧老夫。
<br>　　岂知台阁旧，先拂凤凰雏。得实翻苍竹，栖枝把翠梧。
<br>　　北辰当宇宙，南岳据江湖。国带风尘色，兵张虎豹符。
<br>　　数论封内事，挥发府中趋。赠尔秦人策，莫鞭辕下驹。
<br>
<br>卷231_64 「存殁口号二首」杜甫
<br>　　席谦不见近弹棋，毕曜仍传旧小诗。
<br>　　玉局他年无限笑，白杨今日几人悲。
<br>　　郑公粉绘随长夜，曹霸丹青已白头。
<br>　　天下何曾有山水，人间不解重骅骝。
<br>
<br>卷231_65 「奉汉中王手札报韦侍御、萧尊师亡」杜甫
<br>　　秋日萧韦逝，淮王报峡中。少年疑柱史，多术怪仙公。
<br>　　不但时人惜，只应吾道穷。一哀侵疾病，相识自儿童。
<br>　　处处邻家笛，飘飘客子蓬。强吟怀旧赋，已作白头翁。
<br>
<br>卷231_66 「哭王彭州抡」杜甫
<br>　　执友惊沦没，斯人已寂寥。新文生沈谢，异骨降松乔。
<br>　　北部初高选，东堂早见招。蛟龙缠倚剑，鸾凤夹吹箫。
<br>　　历职汉庭久，中年胡马骄。兵戈闇两观，宠辱事三朝。
<br>　　蜀路江干窄，彭门地里遥。解龟生碧草，谏猎阻清霄。
<br>　　顷壮戎麾出，叨陪幕府要。将军临气候，猛士塞风飙。
<br>　　井漏泉谁汲，烽疏火不烧。前筹自多暇，隐几接终朝。
<br>　　翠石俄双表，寒松竟后凋。赠诗焉敢坠，染翰欲无聊。
<br>　　再哭经过罢，离魂去住销。之官方玉折，寄葬与萍漂。
<br>　　旷望渥洼道，霏微河汉桥。夫人先即世，令子各清标。
<br>　　巫峡长云雨，秦城近斗杓。冯唐毛发白，归兴日萧萧。
<br>
<br>卷231_67 「见萤火」杜甫
<br>　　巫山秋夜萤火飞，帘疏巧入坐人衣。忽惊屋里琴书冷，
<br>　　复乱檐边星宿稀。却绕井阑添个个，偶经花蕊弄辉辉。
<br>　　沧江白发愁看汝，来岁如今归未归。
<br>
<br>卷231_68 「吹笛」杜甫
<br>　　吹笛秋山风月清，谁家巧作断肠声。风飘律吕相和切，
<br>　　月傍关山几处明。胡骑中宵堪北走，武陵一曲想南征。
<br>　　故园杨柳今摇落，何得愁中曲尽生。
<br>
<br>卷231_69 「孤雁（一作后飞雁）」杜甫
<br>　　孤雁不饮啄，飞鸣声念群。谁怜一片影，相失万重云。
<br>　　望尽似犹见，哀多如更闻。野鸦无意绪，鸣噪自纷纷。
<br>
<br>卷231_70 「鸥」杜甫
<br>　　江浦寒鸥戏，无他亦自饶。却思翻玉羽，随意点春苗。
<br>　　雪暗还须浴，风生一任飘。几群沧海上，清影日萧萧。
<br>
<br>卷231_71 「猿」杜甫
<br>　　袅袅啼虚壁，萧萧挂冷枝。艰难人不见，隐见尔如知。
<br>　　惯习元从众，全生或用奇。前林腾每及，父子莫相离。
<br>
<br>卷231_72 「黄鱼」杜甫
<br>　　日见巴东峡，黄鱼出浪新。脂膏兼饲犬，长大不容身。
<br>　　筒桶相沿久，风雷肯为神。泥沙卷涎沫，回首怪龙鳞。
<br>
<br>卷231_73 「白小」杜甫
<br>　　白小群分命，天然二寸鱼。细微沾水族，风俗当园蔬。
<br>　　入肆银花乱，倾箱雪片虚。生成犹拾卵，尽取义何如。
<br>
<br>卷231_74 「麂」杜甫
<br>　　永与清溪别，蒙将玉馔俱。无才逐仙隐，不敢恨庖厨。
<br>　　乱世轻全物，微声及祸枢。衣冠兼盗贼，饕餮用斯须。
<br>
<br>卷231_75 「鸡」杜甫
<br>　　纪德名标五，初鸣度必三。殊方听有异，失次晓无惭。
<br>　　问俗人情似，充庖尔辈堪。气交亭育际，巫峡漏司南。
<br>
<br>卷231_76 「玉腕骝（江陵节度卫公马也）」杜甫
<br>　　闻说荆南马，尚书玉腕骝。顿骖飘赤汗，跼蹐顾长楸。
<br>　　胡虏三年入，乾坤一战收。举鞭如有问，欲伴习池游。
<br>
<br>卷231_77 「见王监兵马使说近山有白黑二鹰罗者久取竟未…请余赋诗」杜甫
<br>　　雪飞玉立尽清秋，不惜奇毛恣远游。在野只教心力破，
<br>　　千人何事网罗求。一生自猎知无敌，百中争能耻下鞲。
<br>　　鹏碍九天须却避，兔藏三穴莫深忧。
<br>　　黑鹰不省人间有，度海疑从北极来。正翮抟风超紫塞，
<br>　　立冬几夜宿阳台。虞罗自各虚施巧，春雁同归必见猜。
<br>　　万里寒空只一日，金眸玉爪不凡材。 
<br>
<br>
<br>卷二百三十二
<br>
<br>卷232_1 「太岁日」杜甫
<br>　　楚岸行将老，巫山坐复春。病多犹是客，谋拙竟何人。
<br>　　阊阖开黄道，衣冠拜紫宸。荣光悬日月，赐与出金银。
<br>　　愁寂鸳行断，参差虎穴邻。西江元下蜀，北斗故临秦。
<br>　　散地逾高枕，生涯脱要津。天边梅柳树，相见几回新。
<br>
<br>卷232_2 「元日示宗武」杜甫
<br>　　汝啼吾手战，吾笑汝身长。处处逢正月，迢迢滞远方。
<br>　　飘零还柏酒，衰病只藜床。训喻青衿子，名惭白首郎。
<br>　　赋诗犹落笔，献寿更称觞。不见江东弟，高歌泪数行。
<br>
<br>卷232_3 「远怀舍弟颖、观等」杜甫
<br>　　阳翟空知处，荆南近得书。积年仍远别，多难不安居。
<br>　　江汉春风起，冰霜昨夜除。云天犹错莫，花萼尚萧疏。
<br>　　对酒都疑梦，吟诗正忆渠。旧时元日会，乡党羡吾庐。
<br>
<br>卷232_4 「续得观书，迎就当阳居止，正月中旬定出三峡」杜甫
<br>　　自汝到荆府，书来数唤吾。颂椒添讽咏，禁火卜欢娱。
<br>　　舟楫因人动，形骸用杖扶。天旋夔子国，春近岳阳湖。
<br>　　发日排南喜，伤神散北吁。飞鸣还接翅，行序密衔芦。
<br>　　俗薄江山好，时危草木苏。冯唐虽晚达，终觊在皇都。
<br>
<br>卷232_5 「将别巫峡，赠南卿兄瀼西果园四十亩」杜甫
<br>　　苔竹素所好，萍蓬无定居。远游长儿子，几地别林庐。
<br>　　杂蕊红相对，他时锦不如。具舟将出峡，巡圃念携锄。
<br>　　正月喧莺末，兹辰放鹢初。雪篱梅可折，风榭柳微舒。
<br>　　托赠卿家有，因歌野兴疏。残生逗江汉，何处狎樵渔。
<br>
<br>卷232_6 「送大理封主簿五郎亲事不合却赴通州主簿前阆…亲事遂停」杜甫
<br>　　禁脔去东床，趋庭赴北堂。风波空远涉，琴瑟几虚张。
<br>　　渥水出骐骥，昆山生凤凰。两家诚款款，中道许苍苍。
<br>　　颇谓秦晋匹，从来王谢郎。青春动才调，白首缺辉光。
<br>　　玉润终孤立，珠明得暗藏。馀寒折花卉，恨别满江乡。
<br>
<br>卷232_7 「人日两篇」杜甫
<br>　　元日到人日，未有不阴时。冰雪莺难至，春寒花较迟。
<br>　　云随白水落，风振紫山悲。蓬鬓稀疏久，无劳比素丝。
<br>　　此日此时人共得，一谈一笑俗相看。尊前柏叶休随酒，
<br>　　胜里金花巧耐寒。佩剑冲星聊暂拔，匣琴流水自须弹。
<br>　　早春重引江湖兴，直道无忧行路难。
<br>
<br>卷232_8 「江梅」杜甫
<br>　　梅蕊腊前破，梅花年后多。绝知春意好，最奈客愁何。
<br>　　雪树元同色，江风亦自波。故园不可见，巫岫郁嵯峨。
<br>
<br>卷232_9 「庭草」杜甫
<br>　　楚草经寒碧，逢春入眼浓。旧低收叶举，新掩卷牙重。
<br>　　步履宜轻过，开筵得屡供。看花随节序，不敢强为容。
<br>
<br>卷232_10 「大历三年春白帝城放船出瞿塘峡久居夔府将适…凡四十韵」杜甫
<br>　　老向巴人里，今辞楚塞隅。入舟翻不乐，解缆独长吁。
<br>　　窄转深啼狖，虚随乱浴凫。石苔凌几杖，空翠扑肌肤。
<br>　　叠壁排霜剑，奔泉溅水珠。杳冥藤上下，浓澹树荣枯。
<br>　　神女峰娟妙，昭君宅有无。曲留明怨惜，梦尽失欢娱。
<br>　　摆阖盘涡沸，欹斜激浪输。风雷缠地脉，冰雪耀天衢。
<br>　　鹿角真走险，狼头如跋胡。恶滩宁变色，高卧负微躯。
<br>　　书史全倾挠，装囊半压濡。生涯临臬兀，死地脱斯须。
<br>　　不有平川决，焉知众壑趋。乾坤霾涨海，雨露洗春芜。
<br>　　鸥鸟牵丝飏，骊龙濯锦纡。落霞沉绿绮，残月坏金枢。
<br>　　泥笋苞初荻，沙茸出小蒲。雁儿争水马，燕子逐樯乌。
<br>　　绝岛容烟雾，环洲纳晓晡。前闻辨陶牧，转眄拂宜都。
<br>　　县郭南畿好，津亭北望孤。劳心依憩息，朗咏划昭苏。
<br>　　意遣乐还笑，衰迷贤与愚。飘萧将素发，汩没听洪炉。
<br>　　丘壑曾忘返，文章敢自诬。此生遭圣代，谁分哭穷途。
<br>　　卧疾淹为客，蒙恩早厕儒。廷争酬造化，朴直乞江湖。
<br>　　滟滪险相迫，沧浪深可逾。浮名寻已已，懒计却区区。
<br>　　喜近天皇寺，先披古画图。应经帝子渚，同泣舜苍梧。
<br>　　朝士兼戎服，君王按湛卢。旄头初俶扰，鹑首丽泥涂。
<br>　　甲卒身虽贵，书生道固殊。出尘皆野鹤，历块匪辕驹。
<br>　　伊吕终难降，韩彭不易呼。五云高太甲，六月旷抟扶。
<br>　　回首黎元病，争权将帅诛。山林托疲苶，未必免崎岖。
<br>
<br>卷232_11 「巫山县汾州唐使君十八弟宴别兼诸公携酒乐…留于屋壁」杜甫
<br>　　卧病巴东久，今年强作归。故人犹远谪，兹日倍多违。
<br>　　接宴身兼杖，听歌泪满衣。诸公不相弃，拥别惜光辉。
<br>
<br>卷232_12 「春夜峡州田侍御长史津亭留宴（得筵字）」杜甫
<br>　　北斗三更席，西江万里船。杖藜登水榭，挥翰宿春天。
<br>　　白发烦多酒，明星惜此筵。始知云雨峡，忽尽下牢边。
<br>
<br>卷232_13 「泊松滋江亭」杜甫
<br>　　沙帽随鸥鸟，扁舟系此亭。江湖深更白，松竹远微青。
<br>　　一柱全应近，高唐莫再经。今宵南极外，甘作老人星。
<br>
<br>卷232_14 「行次古城店泛江作，不揆鄙拙，奉呈江陵幕府诸公」杜甫
<br>　　老年常道路，迟日复山川。白屋花开里，孤城麦秀边。
<br>　　济江元自阔，下水不劳牵。风蝶勤依桨，春鸥懒避船。
<br>　　王门高德业，幕府盛才贤。行色兼多病，苍茫泛爱前。
<br>
<br>卷232_15 「乘雨入行军六弟宅」杜甫
<br>　　曙角凌云罢，春城带雨长。水花分堑弱，巢燕得泥忙。
<br>　　令弟雄军佐，凡才污省郎。萍漂忍流涕，衰飒近中堂。
<br>
<br>卷232_16 「宴胡侍御书堂（李尚书之芳、郑秘监审同集归字韵）」杜甫
<br>　　江湖春欲暮，墙宇日犹微。暗暗春籍满，轻轻花絮飞。
<br>　　翰林名有素，墨客兴无违。今夜文星动，吾侪醉不归。
<br>
<br>卷232_17 「书堂饮既，夜复邀李尚书下马，月下赋绝句」杜甫
<br>　　湖水林风相与清，残尊下马复同倾。
<br>　　久判野鹤如霜鬓，遮莫邻鸡下五更。
<br>
<br>卷232_18 「上巳日徐司录林园宴集」杜甫
<br>　　鬓毛垂领白，花蕊亚枝红。欹倒衰年废，招寻令节同。
<br>　　薄衣临积水，吹面受和风。有喜留攀桂，无劳问转蓬。
<br>
<br>卷232_19 「奉送苏州李二十五长史丈之任」杜甫
<br>　　星坼台衡地，曾为人所怜。公侯终必复，经术昔相传。
<br>　　食德见从事，克家何妙年。一毛生凤穴，三尺献龙泉。
<br>　　赤壁浮春暮，姑苏落海边。客间头最白，惆怅此离筵。
<br>
<br>卷232_20 「暮春江陵送马大卿公，恩命追赴阙下」杜甫
<br>　　自古求忠孝，名家信有之。吾贤富才术，此道未磷缁。
<br>　　玉府标孤映，霜蹄去不疑。激扬音韵彻，籍甚众多推。
<br>　　潘陆应同调，孙吴亦异时。北辰征事业，南纪赴恩私。
<br>　　卿月升金掌，王春度玉墀。熏风行应律，湛露即歌诗。
<br>　　天意高难问，人情老易悲。尊前江汉阔，后会且深期。
<br>
<br>卷232_21 「暮春陪李尚书、李中丞过郑监湖亭泛舟（得过字韵）」杜甫
<br>　　海内文章伯，湖边意绪多。玉尊移晚兴，桂楫带酣歌。
<br>　　春日繁鱼鸟，江天足芰荷。郑庄宾客地，衰白远来过。
<br>
<br>卷232_22 「奉送蜀州柏二别驾将中丞命赴江陵起居…行军司马佐」杜甫
<br>　　中丞问俗画熊频，爱弟传书彩鹢新。迁转五州防御使，
<br>　　起居八座太夫人。楚宫腊送荆门水，白帝云偷碧海春。
<br>　　报与惠连诗不惜，知吾斑鬓总如银。
<br>
<br>卷232_23 「夏日杨长宁宅送崔侍御、常正字入京（得深字韵）」杜甫
<br>　　醉酒扬雄宅，升堂子贱琴。不堪垂老鬓，还对欲分襟。
<br>　　天地西江远，星辰北斗深。乌台俯麟阁，长夏白头吟。
<br>
<br>卷232_24 「和江陵宋大少府暮春雨后同诸公及舍弟宴书斋」杜甫
<br>　　渥洼汗血种，天上麒麟儿。才士得神秀，书斋闻尔为。
<br>　　棣华晴雨好，彩服暮春宜。朋酒日欢会，老夫今始知。
<br>
<br>卷232_25 「宇文晁尚书之甥崔彧司业之孙尚书之子重泛郑监前湖」杜甫
<br>　　郊扉俗远长幽寂，野水春来更接连。锦席淹留还出浦，
<br>　　葛巾欹侧未回船。尊当霞绮轻初散，棹拂荷珠碎却圆。
<br>　　不但习池归酩酊，君看郑谷去夤缘。
<br>
<br>卷232_26 「多病执热奉怀李尚书（之芳）」杜甫
<br>　　衰年正苦病侵凌，首夏何须气郁蒸。大水淼茫炎海接，
<br>　　奇峰硉兀火云升。思沾道暍黄梅雨，敢望宫恩玉井冰。
<br>　　不是尚书期不顾，山阴野雪兴难乘。
<br>
<br>卷232_27 「水宿遣兴奉呈群公」杜甫
<br>　　鲁钝乃多病，逢迎远复迷。耳聋须画字，发短不胜篦。
<br>　　泽国虽勤雨，炎天竟浅泥。小江还积浪，弱缆且长堤。
<br>　　归路非关北，行舟却向西。暮年漂泊恨，今夕乱离啼。
<br>　　童稚频书札，盘餐讵糁藜。我行何到此，物理直难齐。
<br>　　高枕翻星月，严城叠鼓鼙。风号闻虎豹，水宿伴凫鹥.
<br>　　异县惊虚往，同人惜解携。蹉跎长泛鹢，展转屡鸣鸡。
<br>　　嶷嶷瑚琏器，阴阴桃李蹊。馀波期救涸，费日苦轻赍。
<br>　　支策门阑邃，肩舆羽翮低。自伤甘贱役，谁愍强幽栖。
<br>　　巨海能无钓，浮云亦有梯。勋庸思树立，语默可端倪。
<br>　　赠粟囷应指，登桥柱必题。丹心老未折，时访武陵溪。
<br>
<br>卷232_28 「奉贺阳城郡王太夫人恩命加邓国太夫人」杜甫
<br>　　卫幕衔恩重，潘舆送喜频。济时瞻上将，锡号戴慈亲。
<br>　　富贵当如此，尊荣迈等伦。郡依封土旧，国与大名新。
<br>　　紫诰鸾回纸，清朝燕贺人。远传冬笋味，更觉彩衣春。
<br>　　奕叶班姑史，芬芳孟母邻。义方兼有训，词翰两如神。
<br>　　委曲承颜体，鶱飞报主身。可怜忠与孝，双美画骐驎。
<br>
<br>卷232_29 「江陵望幸」杜甫
<br>　　雄都元壮丽，望幸欻威神。地利西通蜀，天文北照秦。
<br>　　风烟含越鸟，舟楫控吴人。未枉周王驾，终期汉武巡。
<br>　　甲兵分圣旨，居守付宗臣。早发云台仗，恩波起涸鳞。
<br>
<br>卷232_30 「江边星月二首」杜甫
<br>　　骤雨清秋夜，金波耿玉绳。天河元自白，江浦向来澄。
<br>　　映物连珠断，缘空一镜升。馀光隐更漏，况乃露华凝。
<br>　　江月辞风缆，江星别雾船。鸡鸣还曙色，鹭浴自清川。
<br>　　历历竟谁种，悠悠何处圆。客愁殊未已，他夕始相鲜。
<br>
<br>卷232_31 「舟月对驿近寺」杜甫
<br>　　更深不假烛，月朗自明船。金刹青枫外，朱楼白水边。
<br>　　城乌啼眇眇，野鹭宿娟娟。皓首江湖客，钩帘独未眠。
<br>
<br>卷232_32 「舟中」杜甫
<br>　　风餐江柳下，雨卧驿楼边。结缆排鱼网，连樯并米船。
<br>　　今朝云细薄，昨夜月清圆。飘泊南庭老，只应学水仙。
<br>
<br>卷232_33 「遣闷」杜甫
<br>　　地阔平沙岸，舟虚小洞房。使尘来驿道，城日避乌樯。
<br>　　暑雨留蒸湿，江风借夕凉。行云星隐见，叠浪月光芒。
<br>　　萤鉴缘帷彻，蛛丝罥鬓长。哀筝犹凭几，鸣笛竟沾裳。
<br>　　倚著如秦赘，过逢类楚狂。气冲看剑匣，颖脱抚锥囊。
<br>　　妖孽关东臭，兵戈陇右创。时清疑武略，世乱跼文场。
<br>　　馀力浮于海，端忧问彼苍。百年从万事，故国耿难忘。
<br>
<br>卷232_34 「江陵节度阳城郡王新楼成王请严侍御判官赋七字句同作」杜甫
<br>　　楼上炎天冰雪生，高尽燕雀贺新成。碧窗宿雾濛濛湿，
<br>　　朱栱浮云细细轻。杖钺褰帷瞻具美，投壶散帙有馀清。
<br>　　自公多暇延参佐，江汉风流万古情。
<br>
<br>卷232_35 「又作此奉卫王」杜甫
<br>　　西北楼成雄楚都，远开山岳散江湖。二仪清浊还高下，
<br>　　三伏炎蒸定有无。推毂几年唯镇静，曳裾终日盛文儒。
<br>　　白头授简焉能赋，愧似相如为大夫。
<br>
<br>卷232_36 「舟出江陵南浦，奉寄郑少尹（审）」杜甫
<br>　　更欲投何处，飘然去此都。形骸元土木，舟楫复江湖。
<br>　　社稷缠妖气，干戈送老儒。百年同弃物，万国尽穷途。
<br>　　雨洗平沙静，天衔阔岸纡。鸣螀随泛梗，别燕赴秋菰。
<br>　　栖托难高卧，饥寒迫向隅。寂寥相喣沫，浩荡报恩珠。
<br>　　溟涨鲸波动，衡阳雁影徂。南征问悬榻，东逝想乘桴。
<br>　　滥窃商歌听，时忧卞泣诛。经过忆郑驿，斟酌旅情孤。
<br>
<br>卷232_37 「江南逢李龟年」杜甫
<br>　　岐王宅里寻常见，崔九堂前几度闻。
<br>　　正是江南好风景，落花时节又逢君。
<br>
<br>卷232_38 「官亭夕坐戏简颜十少府」杜甫
<br>　　南国调寒杵，西江浸日车。客愁连蟋蟀，亭古带蒹葭。
<br>　　不返青丝鞚，虚烧夜烛花。老翁须地主，细细酌流霞。
<br>
<br>卷232_39 「秋日荆南述怀三十韵」杜甫
<br>　　昔承推奖分，愧匪挺生材。迟暮宫臣忝，艰危衮职陪。
<br>　　扬镳随日驭，折槛出云台。罪戾宽犹活，干戈塞未开。
<br>　　星霜玄鸟变，身世白驹催。伏枕因超忽，扁舟任往来。
<br>　　九钻巴噀火，三蛰楚祠雷。望帝传应实，昭王问不回。
<br>　　蛟螭深作横，豺虎乱雄猜。素业行已矣，浮名安在哉。
<br>　　琴乌曲怨愤，庭鹤舞摧颓。秋雨漫湘水，阴风过岭梅。
<br>　　苦摇求食尾，常曝报恩腮。结舌防谗柄，探肠有祸胎。
<br>　　苍茫步兵哭，展转仲宣哀。饥籍家家米，愁征处处杯。
<br>　　休为贫士叹，任受众人咍。得丧初难识，荣枯划易该。
<br>　　差池分组冕，合沓起蒿莱。不必伊周地，皆知屈宋才。
<br>　　汉庭和异域，晋史坼中台。霸业寻常体，忠臣忌讳灾。
<br>　　群公纷戮力，圣虑窅裴回。数见铭钟鼎，真宜法斗魁。
<br>　　愿闻锋镝铸，莫使栋梁摧。盘石圭多翦，凶门毂少推。
<br>　　垂旒资穆穆，祝网但恢恢。赤雀翻然至，黄龙讵假媒。
<br>　　贤非梦傅野，隐类凿颜坯。自古江湖客，冥心若死灰。
<br>
<br>卷232_40 「秋日荆南送石首薛明府辞满告别奉寄薛尚书颂德…三十韵」杜甫
<br>　　南征为客久，西候别君初。岁满归凫舄，秋来把雁书。
<br>　　荆门留美化，姜被就离居。闻道和亲入，垂名报国馀。
<br>　　连枝不日并，八座几时除。往者胡星孛，恭惟汉网疏。
<br>　　风尘相澒洞，天地一丘墟。殿瓦鸳鸯坼，宫帘翡翠虚。
<br>　　钩陈摧徼道，枪櫐失储胥。文物陪巡守，亲贤病拮据。
<br>　　公时呵猰貐，首唱却鲸鱼。势惬宗萧相，材非一范睢。
<br>　　尸填太行道，血走浚仪渠。滏口师仍会，函关愤已摅。
<br>　　紫微临大角，皇极正乘舆。赏从频峨冕，殊私再直庐。
<br>　　岂惟高卫霍，曾是接应徐。降集翻翔凤，追攀绝众狙。
<br>　　侍臣双宋玉，战策两穰苴。鉴澈劳悬镜，荒芜已荷锄。
<br>　　向来披述作，重此忆吹嘘。白发甘凋丧，青云亦卷舒。
<br>　　经纶功不朽，跋涉体何如。应讶耽湖橘，常餐占野蔬。
<br>　　十年婴药饵，万里狎樵渔。扬子淹投阁，邹生惜曳裾。
<br>　　但惊飞熠耀，不记改蟾蜍。烟雨封巫峡，江淮略孟诸。
<br>　　汤池虽险固，辽海尚填淤。努力输肝胆，休烦独起予。
<br>
<br>卷232_41 「哭李尚书（之芳）」杜甫
<br>　　漳滨与蒿里，逝水竟同年。欲挂留徐剑，犹回忆戴船。
<br>　　相知成白首，此别间黄泉。风雨嗟何及，江湖涕泫然。
<br>　　修文将管辂，奉使失张骞。史阁行人在，诗家秀句传。
<br>　　客亭鞍马绝，旅榇网虫悬。复魄昭丘远，归魂素浐偏。
<br>　　樵苏封葬地，喉舌罢朝天。秋色凋春草，王孙若个边。
<br>
<br>卷232_42 「重题」杜甫
<br>　　涕泗不能收，哭君余白头。儿童相识尽，宇宙此生浮。
<br>　　江雨铭旌湿，湖风井径秋。还瞻魏太子，宾客减应刘。
<br>
<br>卷232_43 「独坐」杜甫
<br>　　悲愁回白首，倚杖背孤城。江敛洲渚出，天虚风物清。
<br>　　沧溟服衰谢，朱绂负平生。仰羡黄昏鸟，投林羽翮轻。
<br>
<br>卷232_44 「暮归」杜甫
<br>　　霜黄碧梧白鹤栖，城上击柝复乌啼。客子入门月皎皎，
<br>　　谁家捣练风凄凄。南渡桂水阙舟楫，北归秦川多鼓鼙。
<br>　　年过半百不称意，明日看云还杖藜。
<br>
<br>卷232_45 「移居公安敬赠卫大郎钧」杜甫
<br>　　卫侯不易得，余病汝知之。雅量涵高远，清襟照等夷。
<br>　　平生感意气，少小爱文辞。河海由来合，风云若有期。
<br>　　形容劳宇宙，质朴谢轩墀。自古幽人泣，流年壮士悲。
<br>　　水烟通径草，秋露接园葵。入邑豺狼斗，伤弓鸟雀饥。
<br>　　白头供宴语，乌几伴栖迟。交态遭轻薄，今朝豁所思。
<br>
<br>卷232_46 「公安送韦二少府匡赞」杜甫
<br>　　逍遥公后世多贤，送尔维舟惜此筵。念我能书数字至，
<br>　　将诗不必万人传。时危兵甲黄尘里，日短江湖白发前。
<br>　　古往今来皆涕泪，断肠分手各风烟。
<br>
<br>卷232_47 「赠虞十五司马」杜甫
<br>　　远师虞秘监，今喜识玄孙。形像丹青逼，家声器宇存。
<br>　　凄凉怜笔势，浩荡问词源。爽气金天豁，清谈玉露繁。
<br>　　伫鸣南岳凤，欲化北溟鲲。交态知浮俗，儒流不异门。
<br>　　过逢联客位，日夜倒芳尊。沙岸风吹叶，云江月上轩。
<br>　　百年嗟已半，四座敢辞喧。书籍终相与，青山隔故园。
<br>
<br>卷232_48 「公安县怀古」杜甫
<br>　　野旷吕蒙营，江深刘备城。寒天催日短，风浪与云平。
<br>　　洒落君臣契，飞腾战伐名。维舟倚前浦，长啸一含情。
<br>
<br>卷232_49 「公安送李二十九弟晋肃入蜀，余下沔鄂」杜甫
<br>　　正解柴桑缆，仍看蜀道行。樯乌相背发，塞雁一行鸣。
<br>　　南纪连铜柱，西江接锦城。凭将百钱卜，飘泊问君平。
<br>
<br>卷232_50 「宴王使君宅题二首」杜甫
<br>　　汉主追韩信，苍生起谢安。吾徒自漂泊，世事各艰难。
<br>　　逆旅招邀近，他乡思绪宽。不材甘朽质，高卧岂泥蟠。
<br>　　泛爱容霜发，留欢卜夜闲。自吟诗送老，相劝酒开颜。
<br>　　戎马今何地，乡园独旧山。江湖堕清月，酩酊任扶还。
<br>
<br>卷232_51 「留别公安太易沙门」杜甫
<br>　　隐居欲就庐山远，丽藻初逢休上人。数问舟航留制作，
<br>　　长开箧笥拟心神。沙村白雪仍含冻，江县红梅已放春。
<br>　　先蹋炉峰置兰若，徐飞锡杖出风尘。 
<br>
<br>　　　　　　　　　　　　　　　　
<br>
<br>卷二百三十三
<br>
<br>卷233_1 「晓发公安（数月憩息此县）」杜甫
<br>　　北城击柝复欲罢，东方明星亦不迟。邻鸡野哭如昨日，
<br>　　物色生态能几时，舟楫眇然自此去，江湖远适无前期。
<br>　　出门转眄已陈迹，药饵扶吾随所之。
<br>
<br>卷233_2 「泊岳阳城下」杜甫
<br>　　江国逾千里，山城仅百层。岸风翻夕浪，舟雪洒寒灯。
<br>　　留滞才难尽，艰危气益增。图南未可料，变化有鲲鹏。
<br>
<br>卷233_3 「缆船苦风，戏题四韵，奉简郑十三判官（泛）」杜甫
<br>　　楚岸朔风疾，天寒鶬鸹呼。涨沙霾草树，舞雪渡江湖。
<br>　　吹帽时时落，维舟日日孤。因声置驿外，为觅酒家垆。
<br>
<br>卷233_4 「登岳阳楼」杜甫
<br>　　昔闻洞庭水，今上岳阳楼。吴楚东南坼，乾坤日夜浮。
<br>　　亲朋无一字，老病有孤舟。戎马关山北，凭轩涕泗流。
<br>
<br>卷233_5 「陪裴使君登岳阳楼」杜甫
<br>　　湖阔兼云雾，楼孤属晚晴。礼加徐孺子，诗接谢宣城。
<br>　　雪岸丛梅发，春泥百草生。敢违渔父问，从此更南征。
<br>
<br>卷233_6 「过南岳入洞庭湖」杜甫
<br>　　洪波忽争道，岸转异江湖。鄂渚分云树，衡山引舳舻。
<br>　　翠牙穿裛桨，碧节上寒蒲。病渴身何去，春生力更无。
<br>　　壤童犁雨雪，渔屋架泥涂。欹侧风帆满，微冥水驿孤。
<br>　　悠悠回赤壁，浩浩略苍梧。帝子留遗恨，曹公屈壮图。
<br>　　圣朝光御极，残孽驻艰虞。才淑随厮养，名贤隐锻炉。
<br>　　邵平元入汉，张翰后归吴。莫怪啼痕数，危樯逐夜乌。
<br>
<br>卷233_7 「宿青草湖（重湖，南青草，北洞庭）」杜甫
<br>　　洞庭犹在目，青草续为名。宿桨依农事，邮签报水程。
<br>　　寒冰争倚薄，云月递微明。湖雁双双起，人来故北征。
<br>
<br>卷233_8 「宿白沙驿（初过湖南五里）」杜甫
<br>　　水宿仍馀照，人烟复此亭。驿边沙旧白，湖外草新青。
<br>　　万象皆春气，孤槎自客星。随波无限月，的的近南溟。
<br>
<br>卷233_9 「湘夫人祠（即黄陵庙）」杜甫
<br>　　肃肃湘妃庙，空墙碧水春。虫书玉佩藓，燕舞翠帷尘。
<br>　　晚泊登汀树，微馨借渚蘋.苍梧恨不尽，染泪在丛筠。
<br>
<br>卷233_10 「祠南夕望」杜甫
<br>　　百丈牵江色，孤舟泛日斜。兴来犹杖屦，目断更云沙。
<br>　　山鬼迷春竹，湘娥倚暮花。湖南清绝地，万古一长嗟。
<br>
<br>卷233_11 「登白马潭」杜甫
<br>　　水生春缆没，日出野船开。宿鸟行犹去，丛花笑不来。
<br>　　人人伤白首，处处接金杯。莫道新知要，南征且未回。
<br>
<br>卷233_12 「归雁」杜甫
<br>　　闻道今春雁，南归自广州。见花辞涨海，避雪到罗浮。
<br>　　是物关兵气，何时免客愁。年年霜露隔，不过五湖秋。
<br>
<br>卷233_13 「野望」杜甫
<br>　　纳纳乾坤大，行行郡国遥。云山兼五岭，风壤带三苗。
<br>　　野树侵江阔，春蒲长雪消。扁舟空老去，无补圣明朝。
<br>
<br>卷233_14 「入乔口（长沙北界）」杜甫
<br>　　漠漠旧京远，迟迟归路赊。残年傍水国，落日对春华。
<br>　　树蜜早蜂乱，江泥轻燕斜。贾生骨已朽，凄恻近长沙。
<br>
<br>卷233_15 「铜官渚守风（渚在宁乡县）」杜甫
<br>　　不夜楚帆落，避风湘渚间。水耕先浸草，春火更烧山。
<br>　　早泊云物晦，逆行波浪悭。飞来双白鹤，过去杳难攀。
<br>
<br>卷233_16 「北风（新康江口信宿方行）」杜甫
<br>　　春生南国瘴，气待北风苏。向晚霾残日，初宵鼓大炉。
<br>　　爽携卑湿地，声拔洞庭湖。万里鱼龙伏，三更鸟兽呼。
<br>　　涤除贪破浪，愁绝付摧枯。执热沉沉在，凌寒往往须。
<br>　　且知宽疾肺，不敢恨危途。再宿烦舟子，衰容问仆夫。
<br>　　今晨非盛怒，便道即长驱。隐几看帆席，云州涌坐隅。
<br>
<br>卷233_17 「双枫浦（在浏阳县）」杜甫
<br>　　辍棹青枫浦，双枫旧已摧。自惊衰谢力，不道栋梁材。
<br>　　浪足浮纱帽，皮须截锦苔。江边地有主，暂借上天回。
<br>
<br>卷233_18 「奉送王信州崟北归」杜甫
<br>　　朝廷防盗贼，供给愍诛求。下诏选郎署，传声能典州。
<br>　　苍生今日困，天子向时忧。井屋有烟起，疮痍无血流。
<br>　　壤歌唯海甸，画角自山楼。白发寐常早，荒榛农复秋。
<br>　　解龟逾卧辙，遣骑觅扁舟。徐榻不知倦，颍川何以酬。
<br>　　尘生彤管笔，寒腻黑貂裘。高义终焉在，斯文去矣休。
<br>　　别离同雨散，行止各云浮。林热鸟开口，江浑鱼掉头。
<br>　　尉佗虽北拜，太史尚南留。军旅应都息，寰区要尽收。
<br>　　九重思谏诤，八极念怀柔。徙倚瞻王室，从容仰庙谋。
<br>　　故人持雅论，绝塞豁穷愁。复见陶唐理，甘为汗漫游。
<br>
<br>卷233_19 「江阁卧病走笔寄呈崔、卢两侍御」杜甫
<br>　　客子庖厨薄，江楼枕席清。衰年病只瘦，长夏想为情。
<br>　　滑忆雕胡饭，香闻锦带羹。溜匙兼暖腹，谁欲致杯罂。
<br>
<br>卷233_20 「潭州送韦员外牧韶州（迢）」杜甫
<br>　　炎海韶州牧，风流汉署郎。分符先令望，同舍有辉光。
<br>　　白首多年疾，秋天昨夜凉。洞庭无过雁，书疏莫相忘。
<br>
<br>卷233_21 「江阁对雨有怀行营裴二端公（裴虬与讨臧玠故有行营）」杜甫
<br>　　南纪风涛壮，阴晴屡不分。野流行地日，江入度山云。
<br>　　层阁凭雷殷，长空水面文。雨来铜柱北，应洗伏波军。
<br>
<br>卷233_22 「酬韦韶州见寄」杜甫
<br>　　养拙江湖外，朝廷记忆疏。深惭长者辙，重得故人书。
<br>　　白发丝难理，新诗锦不如。虽无南去雁，看取北来鱼。
<br>
<br>卷233_23 「千秋节有感二首（八月二日为明皇千秋节）」杜甫
<br>　　自罢千秋节，频伤八月来。先朝常宴会，壮观已尘埃。
<br>　　凤纪编生日，龙池堑劫灰。湘川新涕泪，秦树远楼台。
<br>　　宝镜群臣得，金吾万国回。衢尊不重饮，白首独馀哀。
<br>　　御气云楼敞，含风彩仗高。仙人张内乐，王母献宫桃。
<br>　　罗袜红蕖艳，金羁白雪毛。舞阶衔寿酒，走索背秋毫。
<br>　　圣主他年贵，边心此日劳。桂江流向北，满眼送波涛。
<br>
<br>卷233_24 「晚秋长沙蔡五侍御饮筵，送殷六参军归澧州觐省」杜甫
<br>　　佳士欣相识，慈颜望远游。甘从投辖饮，肯作置书邮。
<br>　　高鸟黄云暮，寒蝉碧树秋。湖南冬不雪，吾病得淹留。
<br>
<br>卷233_25 「湖中送敬十使君适广陵」杜甫
<br>　　相见各头白，其如离别何。几年一会面，今日复悲歌。
<br>　　少壮乐难得，岁寒心匪他。气缠霜匣满，冰置玉壶多。
<br>　　遭乱实漂泊，济时曾琢磨。形容吾校老，胆力尔谁过。
<br>　　秋晚岳增翠，风高湖涌波。鶱腾访知己，淮海莫蹉跎。
<br>
<br>卷233_26 「长沙送李十一（衔）」杜甫
<br>　　与子避地西康州，洞庭相逢十二秋。远愧尚方曾赐履，
<br>　　竟非吾土倦登楼。久存胶漆应难并，一辱泥涂遂晚收。
<br>　　李杜齐名真忝窃，朔云寒菊倍离忧。
<br>
<br>卷233_27 「重送刘十弟判官」杜甫
<br>　　分源豕韦派，别浦雁宾秋。年事推兄忝，人才觉弟优。
<br>　　经过辨丰剑，意气逐吴钩。垂翅徒衰老，先鞭不滞留。
<br>　　本枝凌岁晚，高义豁穷愁。他日临江待，长沙旧驿楼。
<br>
<br>卷233_28 「奉赠卢五丈参谋（琚）」杜甫
<br>　　恭惟同自出，妙选异高标。入幕知孙楚，披襟得郑侨。
<br>　　丈人藉才地，门阀冠云霄。老矣逢迎拙，相于契托饶。
<br>　　赐钱倾府待，争米驻船遥。邻好艰难薄，氓心杼轴焦。
<br>　　客星空伴使，寒水不成潮。素发干垂领，银章破在腰。
<br>　　说诗能累夜，醉酒或连朝。藻翰惟牵率，湖山合动摇。
<br>　　时清非造次，兴尽却萧条。天子多恩泽，苍生转寂寥。
<br>　　休传鹿是马，莫信鵩如鸮.未解依依袂，还斟泛泛瓢。
<br>　　流年疲蟋蟀，体物幸鹪鹩。辜负沧洲愿，谁云晚见招。
<br>
<br>卷233_29 「登舟将适汉阳」杜甫
<br>　　春宅弃汝去，秋帆催客归。庭蔬尚在眼，浦浪已吹衣。
<br>　　生理飘荡拙，有心迟暮违。中原戎马盛，远道素书稀。
<br>　　塞雁与时集，樯乌终岁飞。鹿门自此往，永息汉阴机。
<br>
<br>卷233_30 「暮秋将归秦，留别湖南幕府亲友」杜甫
<br>　　水阔苍梧野，天高白帝秋。途穷那免哭，身老不禁愁。
<br>　　大府才能会，诸公德业优。北归冲雨雪，谁悯敝貂裘。
<br>
<br>卷233_31 「送卢十四弟侍御护韦尚书灵榇归上都二十韵」杜甫
<br>　　素幕渡江远，朱幡登陆微。悲鸣驷马顾，失涕万人挥。
<br>　　参佐哭辞毕，门阑谁送归。从公伏事久，之子俊才稀。
<br>　　长路更执绋，此心犹倒衣。感恩义不小，怀旧礼无违。
<br>　　墓待龙骧诏，台迎獬豸威。深衷见士则，雅论在兵机。
<br>　　戎狄乘妖气，尘沙落禁闱。往年朝谒断，他日扫除非。
<br>　　但促铜壶箭，休添玉帐旂。动询黄阁老，肯虑白登围。
<br>　　万姓疮痍合，群凶嗜欲肥。刺规多谏诤，端拱自光辉。
<br>　　俭约前王体，风流后代希。对扬期特达，衰朽再芳菲。
<br>　　空里愁书字，山中疾采薇。拨杯要忽罢，抱被宿何依。
<br>　　眼冷看征盖，儿扶立钓矶。清霜洞庭叶，故就别时飞。
<br>
<br>卷233_32 「哭李常侍峄二首」杜甫
<br>　　一代风流尽，修文地下深。斯人不重见，将老失知音。
<br>　　短日行梅岭，寒山落桂林。长安若个畔，犹想映貂金。
<br>　　青琐陪双入，铜梁阻一辞。风尘逢我地，江汉哭君时。
<br>　　次第寻书札，呼儿检赠诗。发挥王子表，不愧史臣词。
<br>
<br>卷233_33 「哭韦大夫之晋」杜甫
<br>　　凄怆郇瑕色，差池弱冠年。丈人叨礼数，文律早周旋。
<br>　　台阁黄图里，簪裾紫盖边。尊荣真不忝，端雅独翛然。
<br>　　贡喜音容间，冯招病疾缠。南过骇仓卒，北思悄联绵。
<br>　　鵩鸟长沙讳，犀牛蜀郡怜。素车犹恸哭，宝剑谷高悬。
<br>　　汉道中兴盛，韦经亚相传。冲融标世业，磊落映时贤。
<br>　　城府深朱夏，江湖眇霁天。绮楼关树顶，飞旐泛堂前。
<br>　　帟幕疑风燕，笳箫急暮蝉。兴残虚白室，迹断孝廉船。
<br>　　童孺交游尽，喧卑俗事牵。老来多涕泪，情在强诗篇。
<br>　　谁寄方隅理，朝难将帅权。春秋褒贬例，名器重双全。
<br>
<br>卷233_34 「舟中夜雪，有怀卢十四侍御弟」杜甫
<br>　　朔风吹桂水，朔雪夜纷纷。暗度南楼月，寒深北渚云。
<br>　　烛斜初近见，舟重竟无闻。不识山阴道，听鸡更忆君。
<br>
<br>卷233_35 「对雪」杜甫
<br>　　北雪犯长沙，胡云冷万家。随风且间叶，带雨不成花。
<br>　　金错囊从罄，银壶酒易赊。无人竭浮蚁，有待至昏鸦。
<br>
<br>卷233_36 「楼上」杜甫
<br>　　天地空搔首，频抽白玉簪。皇舆三极北，身事五湖南。
<br>　　恋阙劳肝肺，论材愧杞楠。乱离难自救，终是老湘潭。
<br>
<br>卷233_37 「冬晚送长孙渐舍人归州」杜甫
<br>　　参卿休坐幄，荡子不还乡。南客潇湘外，西戎鄠杜旁。
<br>　　衰年倾盖晚，费日系舟长。会面思来札，销魂逐去樯。
<br>　　云晴鸥更舞，风逆雁无行。匣里雌雄剑，吹毛任选将。
<br>
<br>卷233_38 「暮冬送苏四郎徯兵曹适桂州」杜甫
<br>　　飘飘苏季子，六印佩何迟。早作诸侯客，兼工古体诗。
<br>　　尔贤埋照久，余病长年悲。卢绾须征日，楼兰要斩时。
<br>　　岁阳初盛动，王化久磷缁。为入苍梧庙，看云哭九疑。
<br>
<br>卷233_39 「风疾舟中伏枕书怀三十六韵，奉呈湖南亲友」杜甫
<br>　　轩辕休制律，虞舜罢弹琴。尚错雄鸣管，犹伤半死心。
<br>　　圣贤名古邈，羁旅病年侵。舟泊常依震，湖平早见参。
<br>　　如闻马融笛，若倚仲宣襟。故国悲寒望，群云惨岁阴。
<br>　　水乡霾白屋，枫岸叠青岑。郁郁冬炎瘴，濛濛雨滞淫。
<br>　　鼓迎非祭鬼，弹落似鸮禽。兴尽才无闷，愁来遽不禁。
<br>　　生涯相汩没，时物自萧森。疑惑尊中弩，淹留冠上簪。
<br>　　牵裾惊魏帝，投阁为刘歆。狂走终奚适，微才谢所钦。
<br>　　吾安藜不糁，汝贵玉为琛。乌几重重缚，鹑衣寸寸针。
<br>　　哀伤同庾信，述作异陈琳。十暑岷山葛，三霜楚户砧。
<br>　　叨陪锦帐座，久放白头吟。反朴时难遇，忘机陆易沈。
<br>　　应过数粒食，得近四知金。春草封归恨，源花费独寻。
<br>　　转蓬忧悄悄，行药病涔涔。瘗夭追潘岳，持危觅邓林。
<br>　　蹉跎翻学步，感激在知音。却假苏张舌，高夸周宋镡。
<br>　　纳流迷浩汗，峻址得嶔崟。城府开清旭，松筠起碧浔。
<br>　　披颜争倩倩，逸足竞駸駸。朗鉴存愚直，皇天实照临。
<br>　　公孙仍恃险，侯景未生擒。书信中原阔，干戈北斗深。
<br>　　畏人千里井，问俗九州箴。战血流依旧，军声动至今。
<br>　　葛洪尸定解，许靖力还任。家事丹砂诀，无成涕作霖。
<br>
<br>卷233_40 「奉赠萧二十使君」杜甫
<br>　　昔在严公幕，俱为蜀使臣。艰危参大府，前后间清尘。
<br>　　起草鸣先路，乘槎动要津。王凫聊暂出，萧雉只相驯。
<br>　　终始任安义，荒芜孟母邻。联翩匍匐礼，意气死生亲。
<br>　　张老存家事，嵇康有故人。食恩惭卤莽，镂骨抱酸辛。
<br>　　巢许山林志，夔龙廊庙珍。鹏图仍矫翼，熊轼且移轮。
<br>　　磊落衣冠地，苍茫土木身。埙篪鸣自合，金石莹逾新。
<br>　　重忆罗江外，同游锦水滨。结欢随过隙，怀旧益沾巾。
<br>　　旷绝含香舍，稽留伏枕辰。停骖双阙早，回雁五湖春。
<br>　　不达长卿病，从来原宪贫。监河受贷粟，一起辙中鳞。
<br>
<br>卷233_41 「奉送二十三舅录事之摄郴州」杜甫
<br>　　贤良归盛族，吾舅尽知名。徐庶高交友，刘牢出外甥。
<br>　　泥涂岂珠玉，环堵但柴荆。衰老悲人世，驱驰厌甲兵。
<br>　　气春江上别，泪血渭阳情。舟鹢排风影，林乌反哺声。
<br>　　永嘉多北至，句漏且南征。必见公侯复，终闻盗贼平。
<br>　　郴州颇凉冷，橘井尚凄清。从役何蛮貊，居官志在行。
<br>
<br>卷233_42 「送魏二十四司直充岭南掌选崔郎中判官兼寄韦韶州」杜甫
<br>　　选曹分五岭，使者历三湘。才美膺推荐，君行佐纪纲。
<br>　　佳声斯共远，雅节在周防。明白山涛鉴，嫌疑陆贾装。
<br>　　故人湖外少，春日岭南长。凭报韶州牧，新诗昨寄将。
<br>
<br>卷233_43 「送赵十七明府之县」杜甫
<br>　　连城为宝重，茂宰得才新。山雉迎舟楫，江花报邑人。
<br>　　论交翻恨晚，卧病却愁春。惠爱南翁悦，馀波及老身。
<br>
<br>卷233_44 「燕子来舟中作」杜甫
<br>　　湖南为客动经春，燕子衔泥两度新。旧入故园常识主，
<br>　　如今社日远看人。可怜处处巢君室，何异飘飘托此身。
<br>　　暂语船樯还起去，穿花落水益沾巾。
<br>
<br>卷233_45 「同豆卢峰知字韵」杜甫
<br>　　炼金欧冶子，喷玉大宛儿。符彩高无敌，聪明达所为。
<br>　　梦兰他日应，折桂早年知。烂漫通经术，光芒刷羽仪。
<br>　　谢庭瞻不远，潘省会于斯。倡和将雏曲，田翁号鹿皮。
<br>
<br>卷233_46 「归雁二首」杜甫
<br>　　万里衡阳雁，今年又北归。双双瞻客上，一一背人飞。
<br>　　云里相呼疾，沙边自宿稀。系书元浪语，愁寂故山薇。
<br>　　欲雪违胡地，先花别楚云。却过清渭影，高起洞庭群。
<br>　　塞北春阴暮，江南日色曛。伤弓流落羽，行断不堪闻。
<br>
<br>卷233_47 「小寒食舟中作」杜甫
<br>　　佳辰强饭食犹寒，隐几萧条带鹖冠。春水船如天上坐，
<br>　　老年花似雾中看。娟娟戏蝶过闲幔，片片轻鸥下急湍。
<br>　　云白山青万馀里，愁看直北是长安。
<br>
<br>卷233_48 「清明二首」杜甫
<br>　　朝来新火起新烟，湖色春光净客船。绣羽衔花他自得，
<br>　　红颜骑竹我无缘。胡童结束还难有，楚女腰肢亦可怜。
<br>　　不见定王城旧处，长怀贾傅井依然。虚沾焦举为寒食，
<br>　　实藉严君卖卜钱。钟鼎山林各天性，浊醪粗饭任吾年。
<br>　　此身飘泊苦西东，右臂偏枯半耳聋。寂寂系舟双下泪，
<br>　　悠悠伏枕左书空。十年蹴踘将雏远，万里秋千习俗同。
<br>　　旅雁上云归紫塞，家人钻火用青枫。秦城楼阁烟花里，
<br>　　汉主山河锦绣中。风水春来洞庭阔，白蘋愁杀白头翁。
<br>
<br>卷233_49 「发潭州（时自潭之衡）」杜甫
<br>　　夜醉长沙酒，晓行湘水春。岸花飞送客，樯燕语留人。
<br>　　贾傅才未有，褚公书绝伦。高名前后事，回首一伤神。
<br>
<br>卷233_50 「回棹」杜甫
<br>　　宿昔试安命，自私犹畏天。劳生系一物，为客费多年。
<br>　　衡岳江湖大，蒸池疫疠偏。散才婴薄俗，有迹负前贤。
<br>　　巾拂那关眼，瓶罍易满船。火云滋垢腻，冻雨裛沉绵。
<br>　　强饭莼添滑，端居茗续煎。清思汉水上，凉忆岘山巅。
<br>　　顺浪翻堪倚，回帆又省牵。吾家碑不昧，王氏井依然。
<br>　　几杖将衰齿，茅茨寄短椽。灌园曾取适，游寺可终焉。
<br>　　遂性同渔父，成名异鲁连。篙师烦尔送，朱夏及寒泉。
<br>
<br>卷233_51 「赠韦七赞善」杜甫
<br>　　乡里衣冠不乏贤，杜陵韦曲未央前。尔家最近魁三象，
<br>　　时论同归尺五天。北走关山开雨雪，南游花柳塞云烟。
<br>　　洞庭春色悲公子，鰕菜忘归范蠡船。
<br>
<br>卷233_52 「奉酬寇十侍御锡见寄四韵，复寄寇」杜甫
<br>　　往别郇瑕地，于今四十年。来簪御府笔，故泊洞庭船。
<br>　　诗忆伤心处，春深把臂前。南瞻按百越，黄帽待君偏。
<br>
<br>卷233_53 「酬郭十五受判官」杜甫
<br>　　才微岁老尚虚名，卧病江湖春复生。药裹关心诗总废，
<br>　　花枝照眼句还成。只同燕石能星陨，自得隋珠觉夜明。
<br>　　乔口橘洲风浪促，系帆何惜片时程。
<br>
<br>卷233_54 「衡州送李大夫七丈勉赴广州」杜甫
<br>　　斧钺下青冥，楼船过洞庭。北风随爽气，南斗避文星。
<br>　　日月笼中鸟，乾坤水上萍。王孙丈人行，垂老见飘零。 
<br>
<br>　　　　　　　　　　　　　　　　
<br>
<br>卷二百三十四
<br>
<br>卷234_1 「哭长孙侍御（一作杜诵诗。以下为杜甫补遗）」杜甫
<br>　　道为谋书重，名因赋颂雄。礼闱曾擢桂，宪府旧乘骢。
<br>　　流水生涯尽，浮云世事空。唯馀旧台柏，萧瑟九原中。
<br>
<br>卷234_2 「虢国夫人（一作《张祜集》灵台二首之一）」杜甫
<br>　　虢国夫人承主恩，平明上马入宫门。
<br>　　却嫌脂粉涴颜色，澹扫蛾眉朝至尊。
<br>
<br>卷234_3 「军中醉饮寄沈八、刘叟（一作畅当诗）」杜甫
<br>　　酒渴爱江清，馀甘漱晚汀。软沙欹坐稳，冷石醉眠醒。
<br>　　野膳随行帐，华音发从伶。数杯君不见，醉已遣沉冥。
<br>
<br>卷234_4 「杜鹃行（一作司空曙诗）」杜甫
<br>　　古时杜宇称望帝，魂作杜鹃何微细。跳枝窜叶树木中，
<br>　　抢佯瞥捩雌随雄。毛衣惨黑貌憔悴，众鸟安肯相尊崇。
<br>　　隳形不敢栖华屋，短翮唯愿巢深丛。穿皮啄朽觜欲秃，
<br>　　苦饥始得食一虫。谁言养雏不自哺，此语亦足为愚蒙。
<br>　　声音咽咽如有谓，号啼略与婴儿同。口干垂血转迫促，
<br>　　似欲上诉于苍穹。蜀人闻之皆起立，至今斅学效遗风，
<br>　　乃知变化不可穷。岂知昔日居深宫，嫔嫱左右如花红。
<br>
<br>卷234_5 「闻惠二过东溪特一送（以下七首，吴若本逸诗）」杜甫
<br>　　惠子白驹瘦，归溪唯病身。皇天无老眼，空谷滞斯人。
<br>　　崖蜜松花熟，山杯竹叶新。柴门了无事，黄绮未称臣。
<br>
<br>卷234_6 「舟泛洞庭（一作过洞庭湖）」杜甫
<br>　　蛟室围青草，龙堆拥白沙。护江盘古木，迎棹舞神鸦。
<br>　　破浪南风正，收帆畏日斜。云山千万叠，底处上仙槎。
<br>
<br>卷234_7 「李盐铁二首（一首题作李监宅，已见第九卷中）」杜甫
<br>　　落叶春风起，高城烟雾开。杂花分户映，娇燕入檐回。
<br>　　一见能倾产，虚怀只爱才。盐官虽绊骥，名是汉庭来。
<br>
<br>卷234_8 「长吟」杜甫
<br>　　江渚翻鸥戏，官桥带柳阴。江飞竞渡日，草见蹋春心。
<br>　　已拨形骸累，真为烂漫深。赋诗歌句稳，不免自长吟。
<br>
<br>卷234_9 「绝句九首（前六首已见第十三卷中）」杜甫
<br>　　闻道巴山里，春船正好行。都将百年兴，一望九江城。
<br>　　水槛温江口，茅堂石笋西。移船先主庙，洗药浣沙溪。
<br>　　设道春来好，狂风大放颠。吹花随水去，翻却钓鱼船。
<br>
<br>卷234_10 「瞿唐怀古（以下草堂逸诗拾遗）」杜甫
<br>　　西南万壑注，勍敌两崖开。地与山根裂，江从月窟来。
<br>　　削成当白帝，空曲隐阳台。疏凿功虽美，陶钧力大哉。
<br>
<br>卷234_11 「送司马入京」杜甫
<br>　　群盗至今日，先朝忝从臣。叹君能恋主，久客羡归秦。
<br>　　黄阁长司谏，丹墀有故人。向来论社稷，为话涕沾巾。
<br>
<br>卷234_12 「惜别行送刘仆射判官（仆射乃其主将刘乃仆射之判官也）」杜甫
<br>　　闻道南行市骏马，不限匹数军中须。襄阳幕府天下异，
<br>　　主将俭省忧艰虞。只收壮健胜铁甲，岂因格斗求龙驹。
<br>　　而今西北自反胡，骐驎荡尽一匹无。龙媒真种在帝都，
<br>　　子孙永落西南隅。向非戎事备征伐，君肯辛苦越江湖。
<br>　　江湖凡马多憔悴，衣冠往往乘蹇驴。梁公富贵于身疏，
<br>　　号令明白人安居。俸钱时散士子尽，府库不为骄豪虚。
<br>　　以兹报主寸心赤，气却西戎回北狄。罗网群马籍马多，
<br>　　气在驱驰出金帛。刘侯奉使光推择，滔滔才略沧溟窄。
<br>　　杜陵老翁秋系船，扶病相识长沙驿。强梳白发提胡卢，
<br>　　手把菊花路旁摘。九州兵革浩茫茫，三叹聚散临重阳。
<br>　　当杯对客忍流涕，君不觉老夫神内伤。
<br>
<br>卷234_13 「呀鹘行」杜甫
<br>　　病鹘孤飞俗眼丑，每夜江边宿衰柳。清秋落日已侧身，
<br>　　过雁归鸦错回首。紧脑雄姿迷所向，疏翮稀毛不可状。
<br>　　强神迷复皂雕前，俊才早在苍鹰上。风涛飒飒寒山阴，
<br>　　熊罴欲蛰龙蛇深。念尔此时有一掷，失声溅血非其心。
<br>
<br>卷234_14 「狂歌行，赠四兄」杜甫
<br>　　与兄行年校一岁，贤者是兄愚者弟。兄将富贵等浮云，
<br>　　弟切功名好权势。长安秋雨十日泥，我曹鞴马听晨鸡。
<br>　　公卿朱门未开锁，我曹已到肩相齐。吾兄睡稳方舒膝，
<br>　　不袜不巾蹋晓日。男啼女哭莫我知，身上须缯腹中实。
<br>　　今年思我来嘉州。嘉州酒重花绕楼。楼头吃酒楼下卧，
<br>　　长歌短咏还相酬。四时八节还拘礼，女拜弟妻男拜弟。
<br>　　幅巾鞶带不挂身，头脂足垢何曾洗。吾兄吾兄巢许伦，
<br>　　一生喜怒长任真。日斜枕肘寝已熟，啾啾唧唧为何人。
<br>
<br>卷234_15 「逃难」杜甫
<br>　　五十头白翁，南北逃世难。疏布缠枯骨，奔走苦不暖。
<br>　　已衰病方入，四海一涂炭。乾坤万里内，莫见容身畔。
<br>　　妻孥复随我，回首共悲叹。故国莽丘墟，邻里各分散。
<br>　　归路从此迷，涕尽湘江岸。
<br>
<br>卷234_16 「寄高適」杜甫
<br>　　楚隔乾坤远，难招病客魂。诗名惟我共，世事与谁论。
<br>　　北阙更新主，南星落故园。定知相见日，烂漫倒芳尊。
<br>
<br>卷234_17 「送灵州李判官」杜甫
<br>　　犬戎腥四海，回首一茫茫。血战乾坤赤，氛迷日月黄。
<br>　　将军专策略，幕府盛材良。近贺中兴主，神兵动朔方。
<br>
<br>卷234_18 「与严二郎奉礼别」杜甫
<br>　　别君谁暖眼，将老病缠身。出涕同斜日，临风看去尘。
<br>　　商歌还入夜，巴俗自为邻。尚愧微躯在，遥闻盛礼新。
<br>　　山东群盗散，阙下受降频。诸将归应尽，题书报旅人。
<br>
<br>卷234_19 「巴西驿亭观江涨，呈窦使君二首」杜甫
<br>　　转惊波作怒，即恐岸随流。赖有杯中物，还同海上鸥。
<br>　　关心小剡县，傍眼见扬州。为接情人饮，朝来减半愁。
<br>　　向晚波微绿，连空岸脚青。日兼春有暮，愁与醉无醒。
<br>　　漂泊犹杯酒，踌躇此驿亭。相看万里外，同是一浮萍。
<br>
<br>卷234_20 「遣忧」杜甫
<br>　　乱离知又甚，消息苦难真。受谏无今日，临危忆古人。
<br>　　纷纷乘白马，攘攘著黄巾。隋氏留宫室，焚烧何太频。
<br>
<br>卷234_21 「早花」杜甫
<br>　　西京安稳未，不见一人来。腊日巴江曲，山花已自开。
<br>　　盈盈当雪杏，艳艳待春梅。直苦风尘暗，谁忧容鬓催。
<br>
<br>卷234_22 「巴山」杜甫
<br>　　巴山遇中使，云自峡城来。盗贼还奔突，乘舆恐未回。
<br>　　天寒邵伯树，地阔望仙台。狼狈风尘里，群臣安在哉。
<br>
<br>卷234_23 「收京」杜甫
<br>　　复道收京邑，兼闻杀犬戎。衣冠却扈从，车驾已还宫。
<br>　　克复成如此，安危在数公。莫令回首地，恸哭起悲风。
<br>
<br>卷234_24 「巴西闻收宫阙，送班司马入京」杜甫
<br>　　闻道收宗庙，鸣銮自陕归。倾都看黄屋，正殿引朱衣。
<br>　　剑外春天远，巴西敕使稀。念君经世乱，匹马向王畿。
<br>
<br>卷234_25 「花底」杜甫
<br>　　紫萼扶千蕊，黄须照万花。忽疑行暮雨，何事入朝霞。
<br>　　恐是潘安县，堪留卫玠车。深知好颜色，莫作委泥沙。
<br>
<br>卷234_26 「柳边」杜甫
<br>　　只道梅花发，那知柳亦新。枝枝总到地，叶叶自开春。
<br>　　紫燕时翻翼，黄鹂不露身。汉南应老尽，霸上远愁人。
<br>
<br>卷234_27 「送窦九归成都」杜甫
<br>　　文章亦不尽，窦子才纵横。非尔更苦节，何人符大名。
<br>　　读书云阁观，问绢锦官城。我有浣花竹，题诗须一行。
<br>
<br>卷234_28 「赠裴南部，闻袁判官自来欲有按问」杜甫
<br>　　尘满莱芜甑，堂横单父琴。人皆知饮水，公辈不偷金。
<br>　　梁狱书因上，秦台镜欲临。独醒时所嫉，群小谤能深。
<br>　　即出黄沙在，何须白发侵。使君传旧德，已见直绳心。
<br>
<br>卷234_29 「奉使崔都水翁下峡」杜甫
<br>　　无数涪江筏，鸣桡总发时。别离终不久，宗族忍相遗。
<br>　　白狗黄牛峡，朝云暮雨祠。所过频问讯，到日自题诗。
<br>
<br>卷234_30 「题郪县郭三十二明府茅屋壁」杜甫
<br>　　江头且系船，为尔独相怜。云散灌坛雨，春青彭泽田。
<br>　　频惊适小国，一拟问高天。别后巴东路，逢人问几贤。
<br>
<br>卷234_31 「遣闷戏呈路十九曹长」杜甫
<br>　　江浦雷声喧昨夜，春城雨色动微寒。黄鹂并坐交愁湿，
<br>　　白鹭群飞大剧干。晚节渐于诗律细，谁家数去酒杯宽。
<br>　　惟吾最爱清狂客，百遍相看意未阑。
<br>
<br>卷234_32 「随章留后新亭会送诸君」杜甫
<br>　　新亭有高会，行子得良时。日动映江幕，风鸣排槛旗。
<br>　　绝荤终不改，劝酒欲无词。已堕岘山泪，因题零雨诗。
<br>
<br>卷234_33 「东津送韦讽摄阆州录事」杜甫
<br>　　闻说江山好，怜君吏隐兼。宠行舟远泛，怯别酒频添。
<br>　　推荐非承乏，操持必去嫌。他时如按县，不得慢陶潜。
<br>
<br>卷234_34 「客旧馆」杜甫
<br>　　陈迹随人事，初秋别此亭。重来梨叶赤，依旧竹林青。
<br>　　风幔何时卷，寒砧昨夜声。无由出江汉，愁绪月冥冥。
<br>
<br>卷234_35 「阆州奉送二十四舅使自京赴任青城」杜甫
<br>　　闻道王乔舄，名因太史传。如何碧鸡使，把诏紫微天。
<br>　　秦岭愁回马，涪江醉泛船。青城漫污杂，吾舅意凄然。
<br>
<br>卷234_36 「愁坐」杜甫
<br>　　高斋常见野，愁坐更临门。十月山寒重，孤城月水昏。
<br>　　葭萌氐种迥，左担犬戎存。终日忧奔走，归期未敢论。
<br>
<br>卷234_37 「陪郑公秋晚北池临眺」杜甫
<br>　　北池云水阔，华馆辟秋风。独鹤元依渚，衰荷且映空。
<br>　　采菱寒刺上，蹋藕野泥中。素楫分曹往，金盘小径通。
<br>　　萋萋露草碧，片片晚旗红。杯酒沾津吏，衣裳与钓翁。
<br>　　异方初艳菊，故里亦高桐。摇落关山思，淹留战伐功。
<br>　　严城殊未掩，清宴已知终。何补参卿事，欢娱到薄躬。
<br>
<br>卷234_38 「去蜀」杜甫
<br>　　五载客蜀郡，一年居梓州。如何关塞阻，转作潇湘游。
<br>　　世事已黄发，残生随白鸥。安危大臣在，不必泪长流。
<br>
<br>卷234_39 「放船」杜甫
<br>　　收帆下急水，卷幔逐回滩。江市戎戎暗，山云淰淰寒。
<br>　　村荒无径入，独鸟怪人看。已泊城楼底，何曾夜色阑。
<br>
<br>卷234_40 「哭台州郑司户苏少监」杜甫
<br>　　故旧谁怜我，平生郑与苏。存亡不重见，丧乱独前途。
<br>　　豪俊何人在，文章扫地无。羁游万里阔，凶问一年俱。
<br>　　白首中原上，清秋大海隅。夜台当北斗，泉路著东吴。
<br>　　得罪台州去，时危弃硕儒。移官蓬阁后，谷贵没潜夫。
<br>　　流恸嗟何及，衔冤有是夫。道消诗兴废，心息酒为徒。
<br>　　许与才虽薄，追随迹未拘。班扬名甚盛，嵇阮逸相须。
<br>　　会取君臣合，宁铨品命殊。贤良不必展，廊庙偶然趋。
<br>　　胜决风尘际，功安造化炉。从容拘旧学，惨澹閟阴符。
<br>　　摆落嫌疑久，哀伤志力输。俗依绵谷异，客对雪山孤。
<br>　　童稚思诸子，交朋列友于。情乖清酒送，望绝抚坟呼。
<br>　　疟病餐巴水，疮痍老蜀都。飘零迷哭处，天地日榛芜。
<br>
<br>卷234_41 「送王侍御往东川，放生池祖席」杜甫
<br>　　东川诗友合，此赠怯轻为。况复传宗近，空然惜别离。
<br>　　梅花交近野，草色向平池。倘忆江边卧，归期愿早知。
<br>
<br>卷234_42 「惠义寺送王少尹赴成都（得峰字）」杜甫
<br>　　苒苒谷中寺，娟娟林表峰。阑干上处远，结构坐来重。
<br>　　骑马行春径，衣冠起晚钟。云门青寂寂，此别惜相从。
<br>
<br>卷234_43 「避地」杜甫
<br>　　避地岁时晚，窜身筋骨劳。诗书遂墙壁，奴仆且旌旄。
<br>　　行在仅闻信，此生随所遭。神尧旧天下，会见出腥臊。
<br>
<br>卷234_44 「惠义寺园送辛员外」杜甫
<br>　　朱樱此日垂朱实，郭外谁家负郭田。
<br>　　万里相逢贪握手，高才却望足离筵。
<br>
<br>卷234_45 「又送」杜甫
<br>　　双峰寂寂对春台，万竹青青照客杯。细草留连侵坐软，
<br>　　残花怅望近人开。同舟昨日何由得，并马今朝未拟回。
<br>　　直到绵州始分首，江边树里共谁来。
<br>
<br>卷234_46 「九日登梓州城」杜甫
<br>　　客心惊暮序，宾雁下襄州。共赏重阳节，言寻戏马游。
<br>　　湖风秋戍柳，江雨暗山楼。且酌东篱菊，聊祛南国愁。
<br>
<br>卷234_47 「阙题」杜甫
<br>　　三月雪连夜，未应伤物华。只缘春欲尽，留著伴梨花。
<br>
<br>卷234_48 「句」杜甫
<br>　　寒食少天气，东风多柳花。（见《合璧事类》）
<br>　　小桃知客意，春尽始开花。（见《合璧事类》）
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
