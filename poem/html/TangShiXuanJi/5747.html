<HTML>
<HEAD>
<TITLE>钱起诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 钱起诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>钱起诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5747"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'钱起诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[钱起诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 唐代诗人。生卒年不详。“大历十才子”之一。字仲文。吴兴（今属浙江）人。天宝九载 (750)参加进士试，所作《省试湘灵鼓瑟》诗末二句“曲终人不见，江上数峰青”,为人传诵,称为绝唱。乾元年间(758～760)，任长安附近的蓝田县尉,与王维时相过从,有诗酬答。王维晚年某些山水田园诗的风格对他有一定影响。大历中，任司勋员外郎、司封郎中，官至考功郎中，后人因称为钱考功。今存《钱考功集》10卷，有《四部丛刊》本、《唐诗百名家全集》本。《全唐诗》编录为 4卷。其中五言绝句《江行无题一百首》和其他若干诗作，实为其曾孙钱□所作，系误收。　
<br>
<br>
<br>--------------------------------------------------------------------------------
<br>
<br>　　　　　　　　　　　　　　　　
<br>
<br>卷二百三十六
<br>
<br>卷236_1 「紫参歌」钱起
<br>　　远公林下满青苔，春药偏宜间石开。往往幽人寻水见，
<br>　　时时仙蝶隔云来。阴阳雕刻花如鸟，对凤连鸡一何小。
<br>　　春风宛转虎溪傍，紫翼红翘翻霁光。贝叶经前无住色，
<br>　　莲花会里暂留香。蓬山才子怜幽性，白云阳春动新咏。
<br>　　应知仙卉老云霞，莫赏夭桃满蹊径。
<br>
<br>卷236_2 「玛瑙杯歌」钱起
<br>　　瑶溪碧岸生奇宝，剖质披心出文藻。良工雕饰明且鲜，
<br>　　得成珍器入芳筵。含华炳丽金尊侧，翠斝琼觞忽无色。
<br>　　繁弦急管催献酬，倏若飞空生羽翼，fY々兰英照豹斑，
<br>　　满堂词客尽朱颜。花光来去传香袖，霞影高低傍玉山。
<br>　　王孙彩笔题新咏，碎锦连珠复辉映。世情贵耳不贵奇，
<br>　　谩说海底珊瑚枝。宁及琢磨当妙用，燕歌楚舞长相随。
<br>
<br>卷236_3 「锄药咏」钱起
<br>　　莳药穿林复在巘，浓香秀色深能浅。云气垂来浥露偏，
<br>　　松阴占处知春晚。拂曙残莺百啭催，萦泉带石几花开。
<br>　　不随飞鸟缘枝去，如笑幽人出谷来。对之不觉忘疏懒，
<br>　　废卷荷锄嫌日短。岂无萱草树阶墀，惜尔幽芳世所遗。
<br>　　但使芝兰出萧艾，不辞手足皆胼胝。宁学陶潜空嗜酒，
<br>　　颓龄舍此事东菑。
<br>
<br>卷236_4 「病鹤篇」钱起
<br>　　独鹤声哀羽摧折，沙头一点留残雪。三山侣伴能远翔，
<br>　　五里裴回忍为别。惊群各畏野人机，谁肯相将霞水飞。
<br>　　不及川凫长比翼，随波双泛复双归。碧海沧江深且广，
<br>　　目尽天倪安得住。云山隔路不隔心，宛颈和鸣长在想。
<br>　　何时白雾卷青天，接影追飞太液前。
<br>
<br>卷236_5 「片玉篇」钱起
<br>　　至宝未为代所奇，韫灵示璞荆山陲。独使虹光天子识，
<br>　　不将清韵世人知。世人所贵惟燕石，美玉对之成瓦砾。
<br>　　空山埋照凡几年，古色苍痕宛自然。重溪幂幂暗云树，
<br>　　一片荧荧光石泉。美人之鉴明且彻，玉指提携叹奇绝。
<br>　　试劳香袖拂莓苔，不觉清心皎冰雪。连城美价幸逢时，
<br>　　命代良工岂见遗。试作珪璋礼天地，何如瓀fZ在阶墀。
<br>
<br>卷236_6 「画鹤篇（省中作）」钱起
<br>　　点素凝姿任画工，霜毛玉羽照帘栊。借问飞鸣华表上，
<br>　　何如粉缋彩屏中。文昌宫近芙蓉阙，兰室絪缊香且结。
<br>　　炉气朝成缑岭云，银灯夜作华亭月。日暖花明梁燕归，
<br>　　应惊片雪在仙闱。主人顾盼千金重，谁肯裴回五里飞。
<br>
<br>卷236_7 「秋霖曲」钱起
<br>　　君不见圣主旰食忧元元，秋风苦雨暗九门。
<br>　　凤凰池里沸泉腾，苍龙阙下生云根。阴精离毕太淹度，
<br>　　倦鸟将归不知树。愁阴惨淡时殷雷，生灵垫溺若寒灰。
<br>　　公卿红粒爨丹桂，黔首白骨封青苔。貂裘玉食张公子，
<br>　　炰炙熏天戟门里。且如歌笑日挥金。应笑禹汤能罪己。
<br>　　鹤鸣蛙跃正及时，豹隐兰凋亦可悲。焉得太阿决屏翳，
<br>　　还令率土见朝曦。
<br>
<br>卷236_8 「白石枕」钱起
<br>　　琢珉胜水碧，所贵素且贞。曾无白圭玷，不作浮磬鸣。
<br>　　捧来太阳前，一片新冰清。沈沈风宪地，待尔秋已至。
<br>　　璞坚难为功，谁怨晚成器。比德无磷缁，论交亦如此。
<br>
<br>卷236_9 「赋得青城山歌，送杨、杜二郎中赴蜀军」钱起
<br>　　蜀山西南千万重，仙经最说青城峰。青城嶔岑倚空碧，
<br>　　远压峨嵋吞剑壁。锦屏云起易成霞，玉洞花明不知夕。
<br>　　星台二妙逐王师，阮瑀军书王粲诗。日落猿声连玉笛，
<br>　　晴来山翠傍旌旗。绿萝春月营门近，知君对酒遥相思。
<br>
<br>卷236_10 「送李大夫赴广州」钱起
<br>　　一贤间气生，麟趾凤凰羽。何意人之望，未为王者辅。
<br>　　出镇忽推才，盛哉文且武。南越寄维城，雄雄拥甲兵。
<br>　　鼓门通幕府，天井入军营。厥俗多豪侈，古来难致礼。
<br>　　唯君饮冰心，可酌贪泉水。忠臣感圣君，徇义不邀勋。
<br>　　龙镜逃山魅，霜风破嶂雪。征途凡几转，魏阙如在眼。
<br>　　向郡海潮迎，指乡关树远。按节化瓯闽，下车佳政新。
<br>　　应令尉陀俗，还作上皇人。支离交俊哲，弱冠至华发。
<br>　　昔许霄汉期，今嗟鹏鷃别。图南不可御，惆怅守薄暮。
<br>
<br>卷236_11 「送崔校书从军」钱起
<br>　　雁门太守能爱贤，麟阁书生亦投笔。宁唯玉剑报知己，
<br>　　更有龙韬佐师律。别马连嘶出御沟，家人几夜望刀头。
<br>　　燕南春草伤心色，蓟北黄云满眼愁。闻道轻生能击虏，
<br>　　何嗟少壮不封侯。
<br>
<br>卷236_12 「送张将军征西（一作西征）」钱起
<br>　　长安少年唯好武，金殿承恩争破虏。沙场烽火隔天山，
<br>　　铁骑征西几岁还。战处黑云霾瀚海，愁中明月度阳关。
<br>　　玉笛声悲离酌晚，金方路极行人远。计日霜戈尽敌归，
<br>　　回首戎城空落晖。始笑子卿心计失，徒看海上节旄稀。
<br>
<br>卷236_13 「送修武元少府」钱起
<br>　　寸禄荣色养，此行宁叹惜。自今黄绶采兰时，
<br>　　不厌丹墀芳草色。百战荒城复井田，几家春树带人烟。
<br>　　黎氓久厌蓬飘苦，迟尔西南惠月传。
<br>
<br>卷236_14 「送崔十三东游」钱起
<br>　　千里有同心，十年一会面。当杯缓筝柱，倏忽催离宴。
<br>　　丹凤城头噪晚鸦，行人马首夕阳斜。灞上春风留别袂，
<br>　　关东新月宿谁家。官柳依依两乡色，谁能此别不相忆。
<br>
<br>卷236_15 「送邬三落第还乡」钱起
<br>　　郢客文章绝世稀，常嗟时命与心违。十年失路谁知己，
<br>　　千里思亲独远归。云帆春水将何适，日爱东南暮山碧。
<br>　　关中新月对离尊，江上残花待归客。名宦无媒自古迟，
<br>　　穷途此别不堪悲。荷衣垂钓且安命，金马招贤会有时。
<br>
<br>卷236_16 「送马明府赴江陵」钱起
<br>　　陶令南行心自永，江天极目澄秋景。万室遥方犬不鸣，
<br>　　双凫下处人皆静。清风高兴得湖山，门柳萧条双翟闲。
<br>　　黄花满把应相忆，落日登楼北望还。
<br>
<br>卷236_17 「送毕侍御谪居」钱起
<br>　　崇兰香死玉簪折，志士吞声甘徇节。忠荩不为明主知，
<br>　　悲来莫向时人说，沧浪之水见心清，楚客辞天泪满缨。
<br>　　百鸟喧喧噪一鹗，上林高枝亦难托。宁嗟人世弃虞翻，
<br>　　且喜江山得康乐。自怜黄绶老婴身，妻子朝来劝隐沦。
<br>　　桃花洞里举家去，此别相思复几春。
<br>
<br>卷236_18 「送褚大落第东归」钱起
<br>　　离琴弹苦调，美人惨向隅。顷来荷策干明主，
<br>　　还复扁舟归五湖。汉家侧席明扬久，岂意遗贤在林薮。
<br>　　玉堂金马隔青云，墨客儒生皆白首。昨梦芳洲采白蘋，
<br>　　归期且喜故园春。稚子只思陶令至，文君不厌马卿贫。
<br>　　剡中风月久相忆，池上旧游应再得。酒熟宁孤芳杜春，
<br>　　诗成不枉青山色。念此那能不羡归，长杨谏猎事皆违。
<br>　　他日东流一乘兴，知君为我扫荆扉。
<br>
<br>卷236_19 「送傅管记赴蜀军」钱起
<br>　　终童之死谁继出，燕颔儒生今俊逸。主将早知鹦鹉赋，
<br>　　飞书许载蛟龙笔。峨眉玉垒指霞标，鸟没天低幕府遥。
<br>　　巴山雨色藏征旆，汉水猿声咽短箫。赐璧腰金应可料，
<br>　　才略纵横年且妙。无人不重乐毅贤，何敌能当鲁连啸。
<br>　　日暮黄云千里昏，壮心轻别不销魂。劝君用却龙泉剑，
<br>　　莫负平生国士恩。
<br>
<br>卷236_20 「送张少府」钱起
<br>　　愁云破斜照，别酌劝行子。蓬惊马首风，雁拂天边水。
<br>　　寸晷如三岁，离心在万里。
<br>
<br>卷236_21 「行路难」钱起
<br>　　君不见明星映空月，太阳朝升光尽歇。
<br>　　君不见凋零委路蓬，长风飘举入云中。
<br>　　由来人事何尝定，且莫骄奢笑贱穷。
<br>
<br>卷236_22 「卢龙塞行送韦掌记」钱起
<br>　　雨雪纷纷黑山外，行人共指卢龙塞。万里飞沙咽鼓鼙，
<br>　　三军杀气凝旌旆。陈琳书记本翩翩，料敌张兵夺酒泉。
<br>　　圣主好文兼好武，封侯莫比汉皇年。
<br>
<br>卷236_23 「效古秋夜长」钱起
<br>　　秋汉飞玉霜，北风扫荷香。含情纺织孤灯尽，
<br>　　拭泪相思寒漏长。檐前碧云静如水，月吊栖乌啼鸟起。
<br>　　谁家少妇事鸳机，锦幕云屏深掩扉。白玉窗中闻落叶，
<br>　　应怜寒女独无衣。
<br>
<br>卷236_24 「卧病，李员外题扉而去」钱起
<br>　　僻陋病者居，蒿莱行径失。谁知簪绂贵，能问幽忧疾。
<br>　　珂声未驻门，兰气先入室。沉疴不冠带，安得候蓬荜。
<br>　　清扬去莫寻，离念顷来侵。雀栖高窗静，日出修桐阴。
<br>　　枕上忆君子，悄悄唯苦心。
<br>
<br>卷236_25 「酬王维春夜竹亭赠别」钱起
<br>　　山月随客来，主人兴不浅。今宵竹林下，谁觉花源远。
<br>　　惆怅曙莺啼，孤云还绝巘.
<br>
<br>卷236_26 「山中寄时校书」钱起
<br>　　蓬莱紫气温如玉，唯予知尔阳春曲，别来几日芳荪绿。
<br>　　百花酒满不见君，青山一望心断续。
<br>
<br>卷236_27 「送李四擢第归觐省」钱起
<br>　　当年贵得意，文字各争名。齐唱阳春曲，唯君金玉声。
<br>　　悬黎宝中出，高价世难掩。鸿羽不低飞，龙津徒自险。
<br>　　直矜鹦鹉赋，不贵芳桂枝。少俊蔡邕许，长鸣唐举知。
<br>　　梁城下熊轼，朱戟何暐耀。才子欲归宁，棠花已含笑。
<br>　　高门知庆大，子孝觉亲荣。独揽还珠美，宁唯问绢情。
<br>　　离筵不尽醉，掺袂一何早。马蹄西别轻，树色东看好。
<br>　　行尘忽不见，惆怅青门道。
<br>
<br>卷236_28 「过曹钧隐居」钱起
<br>　　荃蕙有奇性，馨香道为人。不居众芳下，宁老空林春。
<br>　　之子秉高节，攻文还守真。素书寸阴尽，流水怨情新。
<br>　　济济振缨客，烟霄各致身。谁当举玄晏，不使作良臣。
<br>
<br>卷236_29 「哭曹钧」钱起
<br>　　苦节推白首，怜君负此生。忠荩名空在，家贫道不行。
<br>　　朝来相忆访蓬荜，只谓渊明犹卧疾。忽见江南吊鹤来，
<br>　　始知天上文星失。尝恨知音千古稀，那堪夫子九泉归。
<br>　　一声邻笛残阳里，酹酒空堂泪满衣。
<br>
<br>卷236_30 「东阳郡斋中诣南山招韦十（一作东阳郡斋书事）」钱起
<br>　　霁来海半山，隐映城上起。中峰落照时，残雪翠微里。
<br>　　同心久为别，孤兴那对此。良会何迟迟，清扬瞻则迩。
<br>
<br>卷236_31 「清泥驿迎献王侍御」钱起
<br>　　候馆扫清昼，使车出明光。森森入郭树，一道引飞霜。
<br>　　仰视骢花白，多惭绶色黄。鹪鹩无羽翼，愿假宪乌翔。
<br>
<br>卷236_32 「沭阳古渡作」钱起
<br>　　日落问津处，云霞残碧空。牧牛避田烧，退鹢随潮风。
<br>　　回首故乡远，临流此路穷。翩翩青冥去，羡彼高飞鸿。
<br>
<br>卷236_33 「卧疾，答刘道士」钱起
<br>　　白露蚕已丝，空林日凄清。寥寥昼扉掩，独卧秋窗明。
<br>　　宝字比仙药，羽人寄柴荆。长吟想风驭，恍若升蓬瀛。
<br>
<br>卷236_34 「梦寻西山准上人」钱起
<br>　　别处秋泉声，至今犹在耳。何尝梦魂去，不见雪山子。
<br>　　新月隔林时，千峰翠微里。言忘心更寂，迹灭云自起。
<br>　　觉来缨上尘，如洗功德水。
<br>
<br>卷236_35 「长安旅宿」钱起
<br>　　九秋旅夜长，万感何时歇。蕙花渐寒暮，心事犹楚越。
<br>　　直躬邅世道，咫步隔天阙。每闻长乐钟，载泣灵台月。
<br>　　明旦北门外，归途堪白发。
<br>
<br>卷236_36 「过桐柏山」钱起
<br>　　秋风过楚山，山静秋声晚。赏心无定极，仙步亦清远。
<br>　　返照云窦空，寒流石苔浅。羽人昔已去，灵迹欣方践。
<br>　　投策谢归途，世缘从此遣。
<br>
<br>卷236_37 「李士曹厅对雨」钱起
<br>　　春雨暗重城，讼庭深更寂。终朝人吏少，满院烟云集。
<br>　　湿鸟压花枝，新苔宜砌石。掾曹富文史，清兴对词客。
<br>　　爱尔蕙兰丛，芳香饱时泽。
<br>
<br>卷236_38 「登胜果寺南楼，雨中望严协律」钱起
<br>　　微雨侵晚阳，连山半藏碧。林端陟香榭，云外迟来客。
<br>　　孤村凝片烟，去水生远白。但佳川原趣，不觉城池夕。
<br>　　更喜眼中人，清光渐咫尺。
<br>
<br>卷236_39 「冬夜题旅馆」钱起
<br>　　退飞忆林薮，乐业羡黎庶。四海尽穷途，一枝无宿处。
<br>　　严冬北风急，中夜哀鸿去。孤烛思何深，寒窗坐难曙。
<br>　　劳歌待明发，惆怅盈百虑。
<br>
<br>卷236_40 「自终南山晚归」钱起
<br>　　采苓日往还，得性非樵隐。白水到初阔，青山辞尚近。
<br>　　绝境胜无倪，归途兴不尽。沮溺时返顾，牛羊自相引。
<br>　　逍遥不外求，尘虑从兹泯。
<br>
<br>卷236_41 「早渡伊川见旧邻作」钱起
<br>　　鹍鸡鸣早霜，秋水寒旅涉。渔人昔邻舍，相见具舟楫。
<br>　　出浦兴未尽，向山心更惬。村落通白云，茅茨隐红叶。
<br>　　东皋满时稼，归客欣复业。
<br>
<br>卷236_42 「夕发箭场岩下作」钱起
<br>　　行役不遑安，在幽机转发。山谷无明晦，溪霞自兴没。
<br>　　朝栉杉下风，夕饮石上月。懿尔青云士，垂缨朝凤阙。
<br>　　宁知采竹人，每食惭薇蕨。
<br>
<br>卷236_43 「同李五夕次香山精舍访宪上人」钱起
<br>　　彼岸闻山钟，仙舟过苕水。松门入幽映，石径趋迤逦。
<br>　　初月开草堂，远公方觏止。忘言在闲夜，凝念得微理。
<br>　　泠泠功德池，相与涤心耳。
<br>
<br>卷236_44 「雨中望海上，怀郁林观中道侣」钱起
<br>　　山观海头雨，悬沫动烟树。只疑苍茫里，郁岛欲飞去。
<br>　　大块怒天吴，惊潮荡云路。群真俨盈想，一苇不可渡。
<br>　　惆怅赤城期，愿假轻鸿驭。
<br>
<br>卷236_45 「广德初銮驾出关后登高愁望二首」钱起
<br>　　长安不可望，远处边愁起。辇毂混戎夷，山河空表里。
<br>　　黄云压城阙，斜照移烽垒。汉帜远成霞，胡马来如蚁。
<br>　　不知涿鹿战，早晚蚩尤死。渴日候河清，沉忧催暮齿。
<br>　　愁看秦川色，惨惨云景晦。乾坤暂运行，品物遗覆载。
<br>　　黄尘涨戎马，紫气随龙旆。掩泣指关东，日月妖氛外。
<br>　　臣心寄远水，朝海去如带。周德更休明，天衢伫开泰。
<br>
<br>卷236_46 「独往覆釜山，寄郎士元」钱起
<br>　　赏心无远近，芳月好登望。胜事引幽人，山下复山上。
<br>　　将寻洞中药，复爱湖外嶂。古壁苔入云，阴溪树穿浪。
<br>　　谁言世缘绝，更惜知音旷。莺啼绿萝春，回首还惆怅。
<br>
<br>卷236_47 「送王季友赴洪州幕下」钱起
<br>　　列郡皆用武，南征所从谁。诸侯重才略，见子如琼枝。
<br>　　抚剑感知己，出门方远辞。烟波带幕府，海日生红旗。
<br>　　问我何功德，负恩留玉墀。销魂把别袂，愧尔酬明时。
<br>
<br>卷236_48 「客舍赠郑贲」钱起
<br>　　结交意不薄，匪席言莫违。世义随波久，人生知己稀。
<br>　　先鸣誓相达，未遇还相依。一望金门诏，三看黄鸟飞。
<br>　　暝投同旅食，朝出易儒衣。嵇向林庐接，携手行将归。
<br>
<br>卷236_49 「山中春仲寄汝上王恒、颍川沈冲（一作中）」钱起
<br>　　隐者守恬泊，春山日深净。谁知蟠木材，得性无人境。
<br>　　座隅泉出洞，竹上云起岭。饥狖入山厨，饮虹过药井。
<br>　　前溪堪放逸，仲月好风景。游目来远思，摘芳寄汝颍。
<br>
<br>卷236_50 「南中春意」钱起
<br>　　入仕无知言，游方随世道。平生愿开济，遇物干怀抱。
<br>　　已阻青云期，甘同散樗老。客游南海曲，坐见韶阳早。
<br>　　旧国别佳人，他乡思芳草。惜无鸿鹄翅，安得凌苍昊。
<br>
<br>卷236_51 「东陵药堂寄张道士」钱起
<br>　　木落苍山空，当轩秋水色。清旦振衣坐，永吟意何极。
<br>　　愿言金丹寿，一假鸾凤翼。日夕开真经，言忘心更默。
<br>　　玄都有仙子，采药早相识。烟霞难再期，焚香空叹息。
<br>
<br>卷236_52 「苦雨忆皇甫冉」钱起
<br>　　凉雨门巷深，穷居成习静。独吟愁霖雨，更使秋思永。
<br>　　疲痾苦昏垫，日夕开轩屏。草木森已悲，衾帱清且冷。
<br>　　如何游宦客，江海随泛梗。延首长相思，忧襟孰能整。
<br>
<br>卷236_53 「寄任山人」钱起
<br>　　天阶崇黼黻，世路有趋竞。独抱中孚爻，谁知苦寒咏。
<br>　　行潦难朝海，散材空遇圣。岂无鸣凤时，其如问津命。
<br>　　所思青山郭，再梦绿萝径。林泉春可游，羡尔得其性。
<br>
<br>卷236_54 「登秦岭半岩遇雨」钱起
<br>　　屏翳忽腾气，浮阳惨无晖。千峰挂飞雨，百尺摇翠微。
<br>　　震电闪云径，奔流翻石矶。倚岩假松盖，临水羡荷衣。
<br>　　不得采苓去，空思乘月归。且怜东皋上，水色侵荆扉。
<br>
<br>卷236_55 「杪秋南山西峰题准上人兰若」钱起
<br>　　向山看霁色，步步豁幽性。返照乱流明，寒空千嶂净。
<br>　　石门有馀好，霞残月欲映。上诣远公庐，孤峰悬一径。
<br>　　云里隔窗火，松下闻山磬。客到两忘言，猿心与禅定。
<br>
<br>卷236_56 「田园雨后赠邻人」钱起
<br>　　安排常任性，偃卧晚开户。樵客荷蓑归，向来春山雨。
<br>　　残云虹未落，返景霞初吐。时鸟鸣村墟，新泉绕林圃。
<br>　　尧年尚恬泊，邻里成太古。室迩人遂遥，相思怨芳杜。
<br>
<br>卷236_57 「天门谷题孙逸人石壁」钱起
<br>　　崖石乱流处，竹深斜照归。主人卧磻石，心耳涤清晖。
<br>　　春雷近作解，空谷半芳菲。云栋彩虹宿，药圃蝴蝶飞。
<br>　　恶嚣慕嘉遁，几夜瞻少微。相见竟何说，忘情同息机。
<br>
<br>卷236_58 「蓝溪休沐，寄赵八给事」钱起
<br>　　虫鸣归旧里，田野秋农闲。即事敦夙尚，衡门方再关。
<br>　　夕阳入东篱，爽气高前山。霜蕙后时老，巢禽知暝还。
<br>　　侍臣黄枢宠，鸣玉青云间。肯想观鱼处，寒泉照发斑。
<br>
<br>卷236_59 「游辋川至南山，寄谷口王十六」钱起
<br>　　山色不厌远，我行随处深。迹幽青萝径，思绝孤霞岑。
<br>　　独鹤引过浦，鸣猿呼入林。褰裳百泉里，一步一清心。
<br>　　王子在何处，隔云鸡犬音。折麻定延伫，乘月期招寻。
<br>
<br>卷236_60 「蓝田溪与渔者宿」钱起
<br>　　独游屡忘归，况此隐沦处。濯发清泠泉，月明不能去。
<br>　　更怜垂纶叟，静若沙上鹭。一论白云心，千里沧洲趣。
<br>　　芦中夜火尽，浦口秋山曙。叹息分枝禽，何时更相遇。
<br>
<br>卷236_61 「淮上别范大」钱起
<br>　　悲风陨凉叶，送归怨南楚。穷年将别离，寸晷申宴语。
<br>　　长淮流不尽，征棹忽复举。碧落半愁云，黄鹤时顾侣。
<br>　　游宦且未达，前途各修阻。分袂一相嗟，良辰更何许。
<br>
<br>卷236_62 「离居夜雨，奉寄李京兆」钱起
<br>　　永夜不可度，蛩吟秋雨滴。寂寞想章台，始叹云泥隔。
<br>　　雷声匪君车，犹时过我庐。电影非君烛，犹能明我目。
<br>　　如何琼树枝，梦里看不足。望望佳期阻，愁生寒草绿。
<br>
<br>卷236_63 「叹毕少府以持法无隐见系」钱起
<br>　　用法本禁邪，尽心翻自极。毕公在囹圄，世事何纠纆.
<br>　　翠凤呈其瑞，虞罗寄铩翼。囚中千念时，窗外百花色。
<br>　　落景闭圜扉，春虫网丛棘。古人不念文，纷泪莫沾臆。
<br>
<br>卷236_64 「小园招隐」钱起
<br>　　支离鲜兄弟，形影如手足。但遂饮冰节，甘辞代耕禄。
<br>　　斑衣在林巷，始觉无羁束。交柯低户阴，闲鸟将雏宿。
<br>　　穷通世情阻，日夜苔径绿。谁言北郭贫，能分晏婴粟。
<br>
<br>卷236_65 「过温逸人旧居」钱起
<br>　　返真难合道，怀旧仍无吊。浮俗渐浇淳，斯人谁继妙。
<br>　　声容在心耳，宁觉阻言笑。玄堂闭几春，拱木齐云峤。
<br>　　鹤传居士舞，猿得苏门啸。酹酒片阳微，空山想埋照。
<br>
<br>卷236_66 「县内水亭晨兴听讼」钱起
<br>　　晨光起宿露，池上判黎氓。借问秋泉色，何如拙宦情。
<br>　　磨铅辱利用，策蹇愁前程。昨夜明月满，中心如鹊惊。
<br>　　负恩时易失，多病绩难成。会惜寒塘晚，霜风吹杜蘅。
<br>
<br>卷236_67 「海畔秋思」钱起
<br>　　匡济难道合，去留随兴牵。偶为谢客事，不顾平子田。
<br>　　魏阙贲翘楚，此身长弃捐。箕裘空在念，咄咄谁推贤。
<br>　　无用即明代，养痾仍壮年。日夕望佳期，帝乡路几千。
<br>　　秋风晨夜起，零落愁芳荃。
<br>
<br>卷236_68 「太子李舍人城东别业（李祭酒别业俯视川林前带雷岫）」钱起
<br>　　南山转群木，昏晓拥山翠。小泽近龙居，清苍常雨气。
<br>　　君家北原上，千金买胜事。丹阙退朝回，白云迎赏至。
<br>　　新晴村落外，处处烟景异。片水明断岸，馀霞入古寺。
<br>　　东皋指归翼，目尽有馀意。
<br>
<br>卷236_69 「谷口新居寄同省朋故」钱起
<br>　　种黍傍烟溪，榛芜兼沮洳。亦知生计薄，所贵隐身处。
<br>　　橡栗石上村，莓苔水中路。萧然授衣日，得此还山趣。
<br>　　汲井爱秋泉，结茅因古树。闲云与幽鸟，对我不能去。
<br>　　寄谢鸳鹭群，狎鸥拙所慕。
<br>
<br>卷236_70 「京兆尹厅前甘棠树降甘露」钱起
<br>　　内史用尧意，理京宣惠慈。气和祥则降，孰谓天难知。
<br>　　济旱露为兆，有如埙应篪。岂无夭桃树，洒此甘棠枝。
<br>　　玉色与人净，珠光临笔垂。协风与之俱，物性皆熙熙。
<br>　　何必凤池上，方看作霖时。
<br>
<br>卷236_71 「秋夜作」钱起
<br>　　万计各无成，寸心日悠漫。浮生竟何穷，巧历不能算。
<br>　　流落四海间，辛勤百年半。商歌向秋月，哀韵兼浩叹。
<br>　　寤寐怨佳期，美人隔霄汉。寒云度穷水，别业绕垂幔。
<br>　　窗中问谈鸡，长夜何时旦。
<br>
<br>卷236_72 「观村人牧山田」钱起
<br>　　六府且未盈，三农争务作。贫民乏井税，塉土皆垦凿。
<br>　　禾黍入寒云，茫茫半山郭。秋来积霖雨，霜降方銍获。
<br>　　中田聚黎甿，反景空村落。顾惭不耕者，微禄同卫鹤。
<br>　　庶追周任言，敢负谢生诺。
<br>
<br>卷236_73 「裴侍郎湘川回，以青竹筒相遗，因而赠之」钱起
<br>　　楚竹青玉润，从来湘水阴。缄书取直节，君子知虚心。
<br>　　入用随宪简，积文不受金。体将丹凤直，色映秋霜深。
<br>　　宁肯假伶伦，谬为龙凤吟。唯将翰院客，昔秘瑶华音。
<br>　　长跪捧嘉贶，岁寒惭所钦。
<br>
<br>卷236_74 「东城初陷，与薛员外、王补阙暝投南山佛寺」钱起
<br>　　日昃石门里，松声山寺寒。香云空静影，定水无惊湍。
<br>　　洗足解尘缨，忽觉天形宽。清钟扬虚谷，微月深重峦。
<br>　　噫我朝露世，翻浮与波澜。行运遘忧患，何缘亲盘桓。
<br>　　庶将镜中象，尽作无生观。
<br>
<br>卷236_75 「奉和张荆州巡农晚望」钱起
<br>　　太清霁云雷，阳春陶物象。明牧行春令，仁风助升长。
<br>　　时和俗勤业，播殖农厥壤。阴阴桑陌连，漠漠水田广。
<br>　　郡中忽无事，方外还独往。日暮驻归轩，湖山有佳赏。
<br>　　宣城传逸韵，千载谁此响。
<br>
<br>卷236_76 「送包何东游」钱起
<br>　　水国尝独往，送君还念兹。湖山远近色，昏旦烟霞时。
<br>　　子好谢公迹，常吟孤屿诗。果乘扁舟去，若与白鸥期。
<br>　　野趣及春好，客游欣此辞。入云投馆僻，采碧过帆迟。
<br>　　江上日回首，琴中劳别思。春鸿刷归翼，一寄杜蘅枝。
<br>
<br>卷236_77 「酬陶六辞秩归旧居见柬」钱起
<br>　　靖节昔高尚，令孙嗣清徽。旧庐云峰下，献岁车骑归。
<br>　　去俗因解绶，忆山得采薇。田畴春事起，里巷相寻稀。
<br>　　渊明醉乘兴，闲门只掩扉。花禽惊曙月，邻女上鸣机。
<br>　　毕娶愿已果，养恬志宁违。吾当挂朝服，同尔缉荷衣。
<br>
<br>卷236_78 「奉使采箭簳竹谷中晨兴赴岭」钱起
<br>　　孤客倦夜坐，闻猿乘早发。背溪已斜汉，登栈尚残月。
<br>　　重峰转森爽，幽步更超越。云木耸鹤巢，风萝扫虎穴。
<br>　　人群徒自远，世役终难歇。入山非买山，采竹异采蕨。
<br>　　谁见子牟意，悁劳书魏阙。
<br>
<br>卷236_79 「同严逸人东溪泛舟」钱起
<br>　　子陵江海心，高迹此闲放。渔舟在溪水，曾是敦夙尚。
<br>　　朝霁收云物，垂纶独清旷。寒花古岸傍，唳鹤晴沙上。
<br>　　纷吾好贞逸，不远来相访。已接方外游，仍陪郢中唱。
<br>　　欢言尽佳酌，高兴延秋望。日暮浩歌还，红霞乱青嶂。
<br>
<br>卷236_80 「过沈氏山居」钱起
<br>　　鸡鸣孤烟起，静者能卜筑。乔木出云心，闲门掩山腹。
<br>　　贫交喜相见，把臂欢不足。空林留宴言，永日清耳目。
<br>　　泉声冷尊俎，荷气香童仆。往往仙犬鸣，樵人度深竹。
<br>　　酒酣出谷口，世网何羁束。始愿今不从，区区折腰禄。
<br>
<br>卷236_81 「赠柏岩老人」钱起
<br>　　日与麋鹿群，贤哉买山叟。庞眉忽相见，避世一何久。
<br>　　林栖古崖曲，野事佳春后。瓠叶覆荆扉，栗苞垂瓮牖。
<br>　　独歌还独酌，不耕亦不耦。硗田隔云溪，多雨长稂莠。
<br>　　烟霞得情性，身世同刍狗。寄谢营道人，天真此翁有。
<br>
<br>卷236_82 「送薛判官赴蜀」钱起
<br>　　横笛声转悲，羽觞酣欲别。举目叩关远，离心不可说。
<br>　　边陲劳帝念，日下降才杰。路极巴水长，天衔剑峰缺。
<br>　　单车动夙夜，越境正炎节。星桥过客稀，火井蒸云热。
<br>　　阴符能制胜，千里在坐决。始见儒者雄，长缨系馀孽。
<br>
<br>卷236_83 「诏许昌崔明府拜补阙」钱起
<br>　　儒者久营道，诏书方问贤。至精一耀世，高步谁同年。
<br>　　何树可栖凤，高梧枝拂天。脱身凫舄里，载笔虎闱前。
<br>　　日月传轩后，衣冠真列仙。则知骊龙珠，不秘清泠泉。
<br>　　才子贵难见，郢歌空复传。惜哉效颦客，心想劳婵娟。
<br>
<br>卷236_84 「仲春晚寻覆釜山」钱起
<br>　　蝴蝶弄和风，飞花不知晚。王孙寻芳草，步步忘路远。
<br>　　况我爱青山，涉趣皆游践。萦回必中路，阴晦阳复显。
<br>　　古岸生新泉，霞峰映雪巘.交枝花色异，奇石云根浅。
<br>　　碧洞志忘归，紫芝行可搴。应嗤嵇叔夜，林卧方沉湎。
<br>
<br>卷236_85 「赠东邻郑少府」钱起
<br>　　一闻白雪唱，愿见清扬久。谁谓结绶来，得陪趋府后。
<br>　　小邑蓝溪上，卑栖惬所偶。忘言复连墙，片月亦携手。
<br>　　草色同春径，莺声共高柳。美景百花时，平生一杯酒。
<br>　　圣朝法天地，以我为刍狗。秩满归白云，期君访谷口。
<br>
<br>卷236_86 「谢张法曹万顷小山暇景见忆」钱起
<br>　　乐道随去处，养和解朝簪。茅堂近丹阙，佳致亦何深。
<br>　　退食不趋府，忘机还在林。清风乱流上，永日小山阴。
<br>　　解箨雨中竹，将雏花际禽。物华对幽寂，弦酌兼咏吟。
<br>　　自昔仰高步，及兹劳所钦。郢歌叨继组，知己复知音。
<br>
<br>卷236_87 「罢章陵令山居过中峰道者二首」钱起
<br>　　宁辞园令秩，不改渊明调。解印无与言，见山始一笑。
<br>　　幽人还绝境，谁道苦奔峭。随云剩渡溪，出门更垂钓。
<br>　　吾庐青霞里，窗树玄猿啸。微月清风来，方知散发妙。
<br>　　丘壑趣如此，暮年始栖偃。赖遇无心云，不笑归来晚。
<br>　　鸣鸠拂红枝，初服傍清畎。昨日山僧来，犹嫌嘉遁浅。
<br>　　托君紫阳家，路灭心更远。梯云创其居，抱犊上绝巘.
<br>　　杏田溪一曲，霞境峰几转。路石挂飞泉，谢公应在眼。
<br>　　愿言携手去，采药长不返。
<br>
<br>卷236_88 「登覆釜山遇道人二首」钱起
<br>　　晨策趣无涯，名山深转秀。三休变覆景，万转迷宇宙。
<br>　　攀崖到天窗，入洞穷玉溜。侧径蹲怪石，飞萝掷惊狖。
<br>　　花间炼药人，鸡犬和乳窦。散发便迎客，采芝仍满袖。
<br>　　郭璞赋游仙，始愿今可就。
<br>　　真气重嶂里，知君嘉遁幽。山阶压丹穴，药井通洑流。
<br>　　道者带经出，洞中携我游。欲骖白霓去，且为紫芝留。
<br>　　忽忆武陵事，别家疑数秋。
<br>
<br>卷236_89 「寻华山云台观道士」钱起
<br>　　秋日西山明，胜趣引孤策。桃源数曲尽，洞口两岸坼。
<br>　　还从罔象来，忽得仙灵宅。霓裳谁之子，霞酌能止客。
<br>　　残阳在翠微，携手更登历。林行拂烟雨，溪望乱金碧。
<br>　　飞鸟下天窗，袅松际云壁。稍寻玄踪远，宛入寥天寂。
<br>　　愿言葛仙翁，终年炼玉液。
<br>
<br>卷236_90 「海上卧病寄王临」钱起
<br>　　离客穷海阴，萧辰归思结。一随浮云滞，几怨黄鹄别。
<br>　　妙年即沉痾，生事多所阙。剑中负明义，枕上惜玄发。
<br>　　之子良史才，华簪偶时哲。相思千里道，愁望飞鸟绝。
<br>　　岁暮冰雪寒，淮湖不可越。百年去心虑，孤影守薄劣。
<br>　　独馀慕侣情，金石无休歇。
<br>
<br>卷236_91 「登玉山诸峰，偶至悟真寺」钱起
<br>　　郭南云水佳，讼简野情发。紫芝每相引，黄绶不能绁。
<br>　　稍入石门幽，始知灵境绝。冥搜未寸晷，仙径俄九折。
<br>　　蟠木盖石梁，崩岩露云穴。数峰拔昆仑，秀色与空澈。
<br>　　玉气交晴虹，桂花留曙月。半岩采珉者，一点如片雪。
<br>　　真赏无前程，奇观宁暂辍。更闻东林磬，可听不可说。
<br>　　兴中寻觉化，寂尔诸象灭。
<br>
<br>卷236_92 「长安客舍，赠李行父明府」钱起
<br>　　藏器待时少，知人自古难。遂令丹穴凤，晚食金琅玕.
<br>　　谁谓兵戈际，鸣琴方一弹。理烦善用简，济猛能兼宽。
<br>　　夙夜念黎庶，寝兴非宴安。洪波未静壑，何树不惊鸾。
<br>　　凫舄傍京辇，甿心悬灌坛。高槐暗苦雨，长剑生秋寒。
<br>　　旅食还为客，饥年亦尽欢。亲劳携斗水，往往救泥蟠。
<br>　　但恐酬明义，蹉跎芳岁阑。
<br>
<br>卷236_93 「美杨侍御清文见示」钱起
<br>　　伯牙道丧来，弦绝无人续。谁知绝唱后，更有难和曲。
<br>　　层峰与清流，逸势竞奔蹙。清文不出户，仿像皆在目。
<br>　　雾雪看满怀，兰荃坐盈掬。孤光碧潭月，一片昆仑玉。
<br>　　初见歌阳春，韶光变枯木。再见吟白雪，便觉云肃肃。
<br>　　则知造化源，方寸能展缩。斯文不易遇，清爽心岂足。
<br>　　愿言书诸绅，可以为佩服。
<br>
<br>卷236_94 「山居新种花药，与道士同游赋诗」钱起
<br>　　自乐鱼鸟性，宁求农牧资。浅深爱岩壑，疏凿尽幽奇。
<br>　　雨花相助好，莺鸣春草时。种兰入山翠，引葛上花枝。
<br>　　风露拆红紫，缘溪复映池。新泉香杜若，片石引江蓠。
<br>　　宛谓武陵洞，潜应造化移。杖策携烟客，满袖掇芳蕤。
<br>　　蝴蝶舞留我，仙鸡闲傍篱。但令黄精熟，不虑韶光迟。
<br>　　笑指云萝径，樵人那得知。
<br>
<br>卷236_95 「初黄绶赴蓝田县作」钱起
<br>　　蟠木无匠伯，终年弃山樊。苦心非良知，安得入君门。
<br>　　忽忝英达顾，宁窥造化恩。萤光起腐草，云翼腾沉鲲。
<br>　　片石世何用，良工心所存。一叨尉京甸，三省惭黎元。
<br>　　贤尹正趋府，仆夫俨归轩。眼中县胥色，耳里苍生言。
<br>　　居人散山水，即景真桃源。鹿聚入田径，鸡鸣隔岭村。
<br>　　餐和俗久清，到邑政空论。且嘉讼庭寂，前阶满芳荪。
<br>
<br>卷236_96 「归义寺题震上人壁（寺即神尧皇帝读书之所）」钱起
<br>　　入谷逢雨花，香绿引幽步。招提饶泉石，万转同一趣。
<br>　　向背森碧峰，浅深罗古树。尧皇未登极，此地曾隐雾。
<br>　　秘谶得神谋，因高思虎踞。太阳忽临照，物象俄光煦。
<br>　　梵王宫始开，长者金先布。白水入禅境，砀山通觉路。
<br>　　往往无心云，犹起潜龙处。仍闻七祖后，佛子继调御。
<br>　　溪鸟投慧灯，山蝉饱甘露。不作解缨客，宁知舍筏喻。
<br>　　身世已悟空，归途复何去。 
<br>
<br>　　　　　　　　　　　　　　　　
<br>
<br>卷二百三十七
<br>
<br>卷237_1 「奉和圣制登会昌山应制（一作赵起诗）」钱起
<br>　　睿想入希夷，真游到具茨。玉銮登嶂远，云辂出花迟。
<br>　　泉壑凝神处，阳和布泽时。六龙多顺动，四海正雍熙。
<br>
<br>卷237_2 「省中对雪寄元判官、拾遗昆季（一作寄谢舍人昆季）」钱起
<br>　　万点瑶台雪，飞来锦帐前。琼枝应比净，鹤发敢争先。
<br>　　散影成花月，流光透竹烟。今朝谢家兴，几处郢歌传。
<br>
<br>卷237_3 「山斋独坐，喜玄上人夕至（一作见访）」钱起
<br>　　舍下虎溪径，烟霞入暝开。柴门兼竹静，山月与僧来。
<br>　　心莹红莲水，言忘绿茗杯。前峰曙更好，斜汉欲西回。
<br>
<br>卷237_4 「秋夜寄张、韦二主簿」钱起
<br>　　凉夜褰帘好，轻云过月初。碧空河色浅，红叶露声虚。
<br>　　道阻天难问，机忘世易疏。不知双翠凤，栖棘复何如。
<br>
<br>卷237_5 「归故山路逢邻居隐者」钱起
<br>　　握手云栖路，潸然恨几重。谁知绿林盗，长占彩霞峰。
<br>　　心死池塘草，声悲石径松。无因芳杜月，琴酒更相逢。
<br>
<br>卷237_6 「落第，刘拾遗相送东归」钱起
<br>　　不醉百花酒，伤心千里归。独收和氏玉，还采旧山薇。
<br>　　出处离心尽，荣枯会面稀。预愁芳草色，一径入衡闱。
<br>
<br>卷237_7 「和刘七读书」钱起
<br>　　夜雨深馆静，苦心黄卷前。云阴留墨沼，萤影傍华编。
<br>　　梦鸟富清藻，通经仍妙年。何愁丹穴凤，不饮玉池泉。
<br>
<br>卷237_8 「早下江宁」钱起
<br>　　暮天微雨散，凉吹片帆轻。云物高秋节，山川孤客情。
<br>　　霜蘋留楚水，寒雁别吴城。宿浦有归梦，愁猿莫夜鸣。
<br>
<br>卷237_9 「登复州南楼」钱起
<br>　　孤树延春日，他山卷曙霞。客心湖上雁，归思日边花。
<br>　　行李迷方久，归期涉岁赊。故人云路隔，何处寄瑶华。
<br>
<br>卷237_10 「江陵晦日陪诸官泛舟」钱起
<br>　　节物堪为乐，江湖有主人。舟行深更好，山趣久弥新。
<br>　　尊酒平生意，烟花异国春。城南无夜月，长袖莫留宾。
<br>
<br>卷237_11 「县城秋夕」钱起
<br>　　山城日易夕，愁生先掩扉。俸薄不沽酒，家贫忘授衣。
<br>　　露重蕙花落，月冷莎鸡飞。效拙惭无补，云林叹再归。
<br>
<br>卷237_12 「秋夜梁七兵曹同宿二首」钱起
<br>　　一笑不可得，同心相见稀。摘菱频贳酒，待月未扃扉。
<br>　　星影低惊鹊，虫声傍旅衣。卑栖岁已晚，共羡雁南飞。
<br>　　好欲弃吾道，今宵又遇君。老夫相劝酒，稚子待题文。
<br>　　月下谁家笛，城头几片云。如何此幽兴，明日重离群。
<br>
<br>卷237_13 「和万年成少府寓直」钱起
<br>　　赤县新秋夜，文人藻思催。钟声自仙掖，月色近霜台。
<br>　　一叶兼萤度，孤云带雁来。明朝紫书下，应问长卿才。
<br>
<br>卷237_14 「春夜过长孙绎别业」钱起
<br>　　佳期难再得，清夜此云林。带竹新泉冷，穿花片月深。
<br>　　含毫凝逸思，酌水话幽心。不觉星河转，山枝惊曙禽。
<br>
<br>卷237_15 「题温处士山居」钱起
<br>　　谁知白云外，别有绿萝春。苔绕溪边径，花深洞里人。
<br>　　逸妻看种药，稚子伴垂纶。颍上逃尧者，何如此养真。
<br>
<br>卷237_16 「题陈季壁」钱起
<br>　　郢人何苦调，饮水仍布衾。烟火昼不起，蓬蒿春欲深。
<br>　　前庭少乔木，邻舍闻新禽。虽有征贤诏，终伤不遇心。
<br>
<br>卷237_17 「赠邻居齐六司仓」钱起
<br>　　沉冥众所遗，咫尺绝佳期。始觉衡门下，翛然太古时。
<br>　　鸡声共邻巷，烛影隔茅茨。坐惜牛羊径，芳荪白露滋。
<br>
<br>卷237_18 「送征雁」钱起
<br>　　秋空万里净，嘹唳独南征。风急翻霜冷，云开见月惊。
<br>　　塞长怯去翼，影灭有馀声。怅望遥天外，乡愁满目生。
<br>
<br>卷237_19 「宴郁林观张道士房」钱起
<br>　　灭迹人间世，忘归象外情。竹坛秋月冷，山殿夜钟清。
<br>　　仙侣披云集，霞杯达曙倾。同欢不可再，朝暮赤龙迎。
<br>
<br>卷237_20 「秋夕与梁锽文宴」钱起
<br>　　客到衡门下，林香蕙草时。好风能自至，明月不须期。
<br>　　秋日翻荷影，晴光脆柳枝。留欢美清夜，宁觉晓钟迟。
<br>
<br>卷237_21 「哭空寂寺玄上人（一作少林寺哭晖上人）」钱起
<br>　　凄然双树下，垂泪远公房。灯续生前火，炉添没后香。
<br>　　阴阶明片雪，寒竹响空廊。寂灭应为乐，尘心徒自伤。
<br>
<br>卷237_22 「题精舍寺」钱起
<br>　　胜景不易遇，入门神顿清。房房占山色，处处分泉声。
<br>　　诗思竹间得，道心松下生。何时来此地，摆落世间情。
<br>
<br>卷237_23 「开元观遇张侍御」钱起
<br>　　碧落忘归处，佳期不厌逢。晚凉生玉井，新暑避烟松。
<br>　　欲醉流霞酌，还醒度竹钟。更怜琪树下，历历见遥峰。
<br>
<br>卷237_24 「和人秋归终南山别业」钱起
<br>　　旧居三顾后，晚节重幽寻。野径到门尽，山窗连竹阴。
<br>　　昔年莺出谷，今日凤归林。物外凌云操，谁能继此心。
<br>
<br>卷237_25 「故相国苗公挽歌」钱起
<br>　　灞陵谁宠葬，汉主念萧何。盛业留青史，浮荣逐逝波。
<br>　　陇云仍作雨，薤露已成歌。凄怆平津阁，秋风吊客过。
<br>
<br>卷237_26 「酬刘员外雨中见寄」钱起
<br>　　苦雨滴兰砌，秋风生葛衣。潢污三径绝，砧杵四邻稀。
<br>　　分与玄豹隐，不为湘燕飞。惭君角巾折，犹肯问衡闱。
<br>
<br>卷237_27 「赋得归云送李山人归华山」钱起
<br>　　秀色横千里，归云积几重。欲依毛女岫，初卷少姨峰。
<br>　　盖影随征马，衣香拂卧龙。只应函谷上，真气日溶溶。
<br>
<br>卷237_28 「过裴长官新亭」钱起
<br>　　茅屋多新意，芳林昨试移。野人知石路，戏鸟认花枝。
<br>　　慢水萦蓬户，闲云挂竹篱。到家成一醉，归马不能骑。
<br>
<br>卷237_29 「寄郢州郎士元使君」钱起
<br>　　龙节知无事，江城不掩扉。诗传过客远，书到故人稀。
<br>　　坐啸看潮起，行春送雁归。望舒三五夜，思尽谢玄晖。
<br>
<br>卷237_30 「过长孙宅与朗上人茶会」钱起
<br>　　偶与息心侣，忘归才子家。玄谈兼藻思，绿茗代榴花。
<br>　　岸帻看云卷，含毫任景斜。松乔若逢此，不复醉流霞。
<br>
<br>卷237_31 「下第题长安客舍」钱起
<br>　　不遂青云望，愁看黄鸟飞。梨花度寒食，客子未春衣。
<br>　　世事随时变，交情与我违。空馀主人柳，相见却依依。
<br>
<br>卷237_32 「陪考功王员外城东池亭宴」钱起
<br>　　无双锦帐郎，绝境有林塘。鹤静疏群羽，蓬开失众芳。
<br>　　晴山看不厌，流水趣何长。日晚催归骑，钟声下夕阳。
<br>
<br>卷237_33 「过孙员外蓝田山居」钱起
<br>　　不知香署客，谢病翠微间。去幄兰将老，辞车雉亦闲。
<br>　　近窗云出洞，当户竹连山。对酒溪霞晚，家人采蕨还。
<br>
<br>卷237_34 「秋园晚沐」钱起
<br>　　黄卷在穷巷，归来生道心。五株衰柳下，三径小园深。
<br>　　倒薤翻成字，寒花不假林。庞眉谢群彦，独酌且闲吟。
<br>
<br>卷237_35 「穷秋对雨」钱起
<br>　　晦日连苦雨，动息更邅回。生事萍无定，愁心云不开。
<br>　　翟门悲暝雀，墨灶上寒苔。始信宣城守，乘流畏曝腮。
<br>
<br>卷237_36 「裴迪南门秋夜对月（一作裴迪书斋玩月之作）」钱起
<br>　　夜来诗酒兴，月满谢公楼。影闭重门静，寒生独树秋。
<br>　　鹊惊随叶散，萤远入烟流。今夕遥天末，清光几处愁。
<br>
<br>卷237_37 「和蜀县段明府秋城望归期」钱起
<br>　　制锦蜀江静，飞凫汉阙遥。一兹风靡草，再视露盈条。
<br>　　旅望多愁思，秋天更泬寥。河阳传丽藻，清韵入歌谣。
<br>
<br>卷237_38 「晚归蓝田，酬王维给事（一作中书常舍人）赠别」钱起
<br>　　卑栖却得性，每与白云归。徇禄仍怀橘，看山免采薇。
<br>　　暮禽先去马，新月待开扉。霄汉时回首，知音青琐闱。
<br>
<br>卷237_39 「再得华侍御书，闻巴中卧病（一作疾）」钱起
<br>　　芳信来相续，同心远更亲。数重云外树，不隔眼中人。
<br>　　梦寐花骢色，相思黄鸟春。更闻公干病，一夜二毛新。
<br>
<br>卷237_40 「宿新里馆」钱起
<br>　　愁人待晓鸡，秋雨暗凄凄。度烛萤时灭，传书雁渐低。
<br>　　客来知计误，梦里泣津迷。无以逃悲思，寒螀处处啼。
<br>
<br>卷237_41 「谷口书斋寄杨补阙」钱起
<br>　　泉壑带茅茨，云霞生薜帷。竹怜新雨后，山爱夕阳时。
<br>　　闲鹭栖常早，秋花落更迟。家童扫萝径，昨与故人期。
<br>
<br>卷237_42 「衡门春夜」钱起
<br>　　不厌晴林下，微风度葛巾。宁唯北窗月，自谓上皇人。
<br>　　丛筱轻新暑，孤花占晚春。寄言庄叟蝶，与尔得天真。
<br>
<br>卷237_43 「题吴通微主人」钱起
<br>　　食贫无尽日，有愿几时谐。长啸秋光晚，谁知志士怀。
<br>　　朝烟不起灶，寒叶欲连阶。饮水仍留我，孤灯点夜斋。
<br>
<br>卷237_44 「晚次宿预馆」钱起
<br>　　乡心不可问，秋气又相逢。飘泊方千里，离悲复几重。
<br>　　回云随去雁，寒露滴鸣蛩。延颈遥天末，如闻故国钟。
<br>
<br>卷237_45 「蓝上茅茨期王维补阙」钱起
<br>　　山中人不见，云去夕阳过。浅濑寒鱼少，丛兰秋蝶多。
<br>　　老年疏世事，幽性乐天和。酒熟思才子，溪头望玉珂。
<br>
<br>卷237_46 「春宵寓直」钱起
<br>　　养拙惯云卧，为郎如鸟栖。不知仙阁峻，惟觉玉绳低。
<br>　　帐喜香烟暖，诗惭赐笔题。未央春漏促，残梦谢晨鸡。
<br>
<br>卷237_47 「新昌里言怀」钱起
<br>　　性拙偶从宦，心闲多掩扉。虽看北堂草，不望旧山薇。
<br>　　花月霁来好，云泉堪梦归。如何建章漏，催著早朝衣。
<br>
<br>卷237_48 「秋夜寄袁中丞、王员外」钱起
<br>　　一夕盈千念，方知别者劳。衰荣难会面，魂梦暂同袍。
<br>　　片月临阶早，晴河度雁高。应怜蒋生径，秋露满蓬蒿。
<br>
<br>卷237_49 「九日闲居寄登高数子」钱起
<br>　　初服栖穷巷，重阳忆旧游。门闲谢病日，心醉授衣秋。
<br>　　酒尽寒花笑，庭空暝雀愁。今朝落帽客，几处管弦留。
<br>
<br>卷237_50 「晚入宣城界（一作春江晚行）」钱起
<br>　　斜日片帆阴，春风孤客心。山来指樵路，岸去惜花林。
<br>　　海气蒸云黑，潮声隔雨深。乡愁不可道，浦宿听猿吟。
<br>
<br>卷237_51 「静夜酬通上人问疾」钱起
<br>　　东林生早凉，高枕远公房。大士看心后，中宵清漏长。
<br>　　惊蝉出暗柳，微月隐回廊。何事沈痾久，舍毫问药王。
<br>
<br>卷237_52 「奉陪使君十四叔晚憩大云门寺」钱起
<br>　　野寺千家外，闲行晚暂过。炎氛临水尽，夕照傍林多。
<br>　　境对知心妄，人安觉政和。绳床摇麈尾，佳趣满沧波。
<br>
<br>卷237_53 「省中春暮酬嵩阳焦道士见招」钱起
<br>　　朝花飞暝林，对酒伤春心。流年催素发，不觉映华簪。
<br>　　垂老遇知己，酬恩看寸阴。如何紫芝客，相忆白云深。
<br>
<br>卷237_54 「酬苗发员外宿龙池寺见寄」钱起
<br>　　宁知待漏客，清夜此从容。暂别迎车雉，还随护法龙。
<br>　　香烟轻上月，林岭静闻钟。郢曲传甘露，尘心洗几重。
<br>
<br>卷237_55 「贞懿皇后挽词」钱起
<br>　　淑丽诗传美，徽章礼饰哀。有恩加象服，无日祀高禖.
<br>　　晓月孤秋殿，寒山出夜台。通灵深眷想，青鸟独飞来。
<br>
<br>卷237_56 「岁初归旧山（又作献岁初归旧居酬皇甫侍御见寄）」钱起
<br>　　欲知愚谷好，久别与春还。莺暖初归树，云晴却恋山。
<br>　　石田耕种少，野客性情闲。求仲应难见，残阳且掩关。
<br>
<br>卷237_57 「銮驾避狄岁寄别韩云卿」钱起
<br>　　白发壮心死，愁看国步移。关山惨无色，亲爱忽惊离。
<br>　　影绝龙分剑，声哀鸟恋枝。茫茫云海外，相忆不相知。
<br>
<br>卷237_58 「咏白油帽送客」钱起
<br>　　薄质惭加首，愁阴幸庇身。卷舒无定日，行止必依人。
<br>　　已沐脂膏惠，宁辞雨露频。虽同客衣色，不染洛阳尘。
<br>
<br>卷237_59 「蓝上采石芥寄前李明府」钱起
<br>　　渊明遗爱处，山芥绿芳初。玩此春阴色，犹滋夜雨馀。
<br>　　隔溪烟叶小，覆石雪花舒。采采还相赠，瑶华信不如。
<br>
<br>卷237_60 「送赟法师往上都」钱起
<br>　　远近化人天，王城指日边。宰君迎说法，童子伴随缘。
<br>　　到处花为雨，行时杖出泉。今宵松月下，门闭想安禅。
<br>
<br>卷237_61 「送沈少府还江宁」钱起
<br>　　远宦碧云外，此行佳兴牵。湖山入闾井，鸥鸟傍神仙。
<br>　　斜日背乡树，春潮迎客船。江楼新咏发，应与政声传。
<br>
<br>卷237_62 「送虞说擢第东游」钱起
<br>　　湖山不可厌，东望有馀情。片玉登科后，孤舟任兴行。
<br>　　月中严子濑，花际楚王城。岁暮云皋鹤，闻天更一鸣。
<br>
<br>卷237_63 「送少微师西行（一作送僧自吴游蜀）」钱起
<br>　　随缘忽西去，何日返东林。世路宁嗟别，空门久息心。
<br>　　人烟一饭少，山雪独行深。天外猿啼处，谁闻清梵音。
<br>
<br>卷237_64 「送昆山孙少府」钱起
<br>　　徇禄近沧海，乘流看碧霄。谁知仙吏去，宛与世尘遥。
<br>　　远帆背归鸟，孤舟抵上潮。悬知讼庭静，窗竹日萧萧。
<br>
<br>卷237_65 「送屈突司马充安西书记」钱起
<br>　　制胜三军劲，澄清万里馀。星飞庞统骥，箭发鲁连书。
<br>　　海月低云旆，江霞入锦车。遥知太阿剑，计日斩鲸鱼。
<br>
<br>卷237_66 「送时暹避难适荆南」钱起
<br>　　三叹把离袂，七哀深我情。云天愁远别，豺虎拥前程。
<br>　　驻马恋携手，隔河闻哭声。相思昏若梦，泪眼几时明。
<br>
<br>卷237_67 「送边补阙东归省觐」钱起
<br>　　东去有馀意，春风生赐衣。凤凰衔诏下，才子采兰归。
<br>　　斗酒百花里，情人一笑稀。别离须计日，相望在彤闱。
<br>
<br>卷237_68 「送弹琴李长史往洪州」钱起
<br>　　抱琴为傲吏，孤棹复南行。几度秋江水，皆添白雪声。
<br>　　佳期来客梦，幽思缓王程。佐牧无劳问，心和政自平。
<br>
<br>卷237_69 「送宋征君让官还山」钱起
<br>　　至人无滞迹，谒帝复思玄。魏阙辞花绶，春山有杏田。
<br>　　紫霞开别酒，黄鹤舞离弦。今夜思君梦，遥遥入洞天。
<br>
<br>卷237_70 「送陈供奉恩敕放归觐省」钱起
<br>　　得意今如此，清光不可攀。臣心尧日下，乡思楚云间。
<br>　　杨柳依归棹，芙蓉栖旧山。采兰兼衣锦，何似买臣还。
<br>
<br>卷237_71 「送外甥范勉赴任常州长史兼觐省」钱起
<br>　　怜君展骥去，能解倚门愁。就养仍荣禄，还乡即昼游。
<br>　　橘花低客舍，莼菜绕归舟。与报垂纶叟，知吾世网留。
<br>
<br>卷237_72 「陇右送韦三还京」钱起
<br>　　春风起东道，握手望京关。柳色从乡至，莺声送客还。
<br>　　嘶骖顾近驿，归路出他山。举目情难尽，羁离失志间。
<br>
<br>卷237_73 「送元评事归山居」钱起
<br>　　忆家望云路，东去独依依。水宿随渔火，山行到竹扉。
<br>　　寒花催酒熟，山犬喜人归。遥羡书窗下，千峰出翠微。
<br>
<br>卷237_74 「送武进韦明府」钱起
<br>　　理邑想无事，鸣琴不下堂。井田通楚越，津市半渔商。
<br>　　卢橘垂残雨，红莲拆早霜。送君催白首，临水独思乡。
<br>
<br>卷237_75 「送上官侍御」钱起
<br>　　执简朝方下，乘轺去不赊。感恩轻远道，入幕比还家。
<br>　　碣石春云色，邯郸古树花。飞书报明主，烽火静天涯。
<br>
<br>卷237_76 「送郭秀才制举下第南游」钱起
<br>　　失志思浪迹，知君晦近名。出关尘渐远，过郢兴弥清。
<br>　　山尽溪初广，人闲舟自行。探幽无旅思，莫畏楚猿鸣。
<br>
<br>卷237_77 「送夏侯审校书东归」钱起
<br>　　楚乡飞鸟没，独与碧云还。破镜催归客，残阳见旧山。
<br>　　诗成流水上，梦尽落花间。傥寄相思字，愁人定解颜。
<br>
<br>卷237_78 「送卫功曹赴荆南」钱起
<br>　　汉家仍用武，才子晚成名。惆怅江陵去，谁知魏阙情。
<br>　　碧云愁楚水，春酒醉宜城。定想褰帷政，还闻坐啸声。
<br>
<br>卷237_79 「送马使君赴郑州」钱起
<br>　　东土忽无事，专城复任贤。喜观班瑞礼，还在偃兵年。
<br>　　膏雨带荥水，归人耕圃田。遥知下车日，万井起新烟。
<br>
<br>卷237_80 「送郎四补阙东归」钱起
<br>　　无事共干世，多时废隐沦。相看恋簪组，不觉老风尘。
<br>　　劝酒怜今别，伤心倍去春。徒言树萱草，何处慰离人。
<br>
<br>卷237_81 「送陆三出尉」钱起
<br>　　春草晚来色，东门愁送君。盛才仍下位，明代负奇文。
<br>　　且乐神仙道，终随鸳鹭群。梅生寄黄绶，不日在青云。
<br>
<br>卷237_82 「送安都秀才北还」钱起
<br>　　年少工文客，言离却解颜。不嗟荆宝退，能喜彩衣还。
<br>　　新月来前馆，高阳出故关。相思东北望，燕赵隔青山。
<br>
<br>卷237_83 「送褚十一澡擢第归吴觐省」钱起
<br>　　林表吴山色，诗人思不忘。向家流水便，怀橘彩衣香。
<br>　　满酌留归骑，前程未夕阳。怆兹江海去，谁惜杜蘅芳。
<br>
<br>卷237_84 「送费秀才归衡州」钱起
<br>　　南望潇湘渚，词人远忆家。客心随楚水，归棹宿江花。
<br>　　不畏心期阻，惟愁面会赊。云天有飞翼，方寸伫瑶华。
<br>
<br>卷237_85 「送陆郎中」钱起
<br>　　事边仍恋主，举酒复悲歌。粉署含香别，辕门载笔过。
<br>　　莺声出汉苑，柳色过漳河。相忆情难尽，离居春草多。
<br>
<br>卷237_86 「送僧归日本」钱起
<br>　　上国随缘住，来途若梦行。浮天沧海远，去世法舟轻。
<br>　　水月通禅观，鱼龙听梵声。惟怜一灯影，万里眼中明。
<br>
<br>卷237_87 「送杨皞擢第游江南」钱起
<br>　　行人临水去，新咏复新悲。万里高秋月，孤山远别时。
<br>　　挂帆严子濑，酹酒敬亭祠。岁晏无芳杜，如何寄所思。
<br>
<br>卷237_88 「送田仓曹归觐」钱起
<br>　　青丝络骢马，去府望梁城。节下趋庭处，秋来怀橘情。
<br>　　别筵寒日晚，归路碧云生。千里相思夜，愁看新月明。
<br>
<br>卷237_89 「送张管书记（一作送张管记从军）」钱起
<br>　　边事多劳役，儒衣逐鼓鼙。日寒关树外，峰尽塞云西。
<br>　　河广篷难度，天遥雁渐低。班超封定远，之子去思齐。
<br>
<br>卷237_90 「送萧常侍北使」钱起
<br>　　绛节引雕戈，鸣驺动玉珂。戎城去日远，汉使隔年多。
<br>　　雁宿常连雪，沙飞半渡河。明光朝即迩，杕杜早成歌。
<br>
<br>卷237_91 「送李栖桐道举擢第还乡省侍」钱起
<br>　　几年深道要，一举过贤关。名与玄珠出，乡宜昼锦还。
<br>　　莲舟同宿浦，柳岸向家山。欲见宁亲孝，儒衣稚子斑。
<br>
<br>卷237_92 「送柳道士」钱起
<br>　　去世能成道，游仙不定家。归期千岁鹤，行迈五云车。
<br>　　海上春应尽，壶中日未斜。不知相忆处，琪树几枝花。
<br>
<br>卷237_93 「送陆珽侍御使新罗」钱起
<br>　　衣冠周柱史，才学我乡人。受命辞云陛，倾城送使臣。
<br>　　去程沧海月，归思上林春。始觉儒风远，殊方礼乐新。
<br>
<br>卷237_94 「重送陆侍御使日本」钱起
<br>　　万里三韩国，行人满目愁。辞天使星远，临水涧霜秋。
<br>　　云佩迎仙岛，虹旌过蜃楼。定知怀魏阙，回首海西头。
<br>
<br>卷237_95 「送陆贽擢第还苏州」钱起
<br>　　乡路归何早，云间喜擅名。思亲卢橘熟，带雨客帆轻。
<br>　　夜火临津驿，晨钟隔浦城。华亭养仙羽，计日再飞鸣。
<br>
<br>卷237_96 「送虞说擢第南归觐省」钱起
<br>　　南风起别袂，心到衡湘间。归客楚山远，孤舟云水闲。
<br>　　爱君采莲处，花岛连家山。得意且宁省，人生难此还。
<br>
<br>卷237_97 「送原公南游」钱起
<br>　　有意兼程去，飘然二翼轻。故乡多久别，春草不伤情。
<br>　　洗钵泉初暖，焚香晓更清。自言难解缚，何日伴师行。
<br>
<br>卷237_98 「送万兵曹赴广陵」钱起
<br>　　秋日思还客，临流语别离。楚城将坐啸，郢曲有馀悲。
<br>　　山晚桂花老，江寒蘋叶衰。应须杨得意，更诵长卿辞。
<br>
<br>卷237_99 「送李判官赴桂州幕」钱起
<br>　　欲知儒道贵，缝掖见诸侯。且感千金诺，宁辞万里游。
<br>　　雁峰侵瘴远，桂水出云流。坐惜离居晚，相思绿蕙秋。
<br>
<br>卷237_100 「题苏公林亭」钱起
<br>　　平津东阁在，别是竹林期。万叶秋声里，千家落照时。
<br>　　门随深巷静，窗过远钟迟。客位苔生处，依然又赋诗。
<br>
<br>卷237_101 「赋得寒云轻重色，送子恂入京」钱起
<br>　　无限寒云色，苍茫浅更深。从龙如有瑞，捧日不成阴。
<br>　　积翠全低岭，虚明半出林。帝乡遥在目，铁马又駸駸。
<br>
<br>卷237_102 「赋得丛兰曙后色，送梁侍御入京」钱起
<br>　　曙色传芳意，分明锦绣丛。兰生霁后日，花发夜来风。
<br>　　不向三峰里，全胜一县中。遥知大苑内，应待五花骢。
<br>
<br>卷237_103 「赋得馀冰（一本题下有送人二字）」钱起
<br>　　晓日馀冰上，春池一镜明。多从履处薄，偏向饮时清。
<br>　　比雪光仍在，因风片不成。更随舟楫去，犹可助坚贞。
<br>
<br>卷237_104 「赋得浦口望斜月，送皇甫判官」钱起
<br>　　起见西楼月，依依向浦斜。动摇生浅浪，明灭照寒沙。
<br>　　水渚犹疑雪，梅林不辨花。送君无可赠，持此代瑶华。
<br>
<br>卷237_105 「赋得绵绵思远道，送岑判官入岭」钱起
<br>　　极目烟霞外，孤舟一使星。兴中寻白雪，梦里过沧溟。
<br>　　夜月松江戍，秋风竹坞亭。不知行远近，芳草日青青。
<br>
<br>卷237_106 「江宁春夜裴使君席送萧员外」钱起
<br>　　花院日扶疏，江云自卷舒。主人熊轼任，归客雉门车。
<br>　　曙月稀星里，春烟紫禁馀。行看石头戍，记得是南徐。
<br>
<br>卷237_107 「送薛八谪居」钱起
<br>　　东水将孤客，南行路几千。虹翻潮上雨，鸟落瘴中天。
<br>　　谪去宁留恨，思归岂待年。衔杯且一醉，别泪莫潸然。
<br>
<br>卷237_108 「送衡阳归客」钱起
<br>　　归客爱鸣榔，南征忆旧乡。江山追宋玉，云雨忆荆王。
<br>　　醉里宜城近，歌中郢路长。怜君从此去，日夕望三湘。
<br>
<br>卷237_109 「送员外侍御入朝」钱起
<br>　　别思乱无绪，妖氛犹未清。含香五夜客，持赋十年兄。
<br>　　霜拂金波树，星回玉斗城。自怜江上鹤，垂翅羡飞鸣。
<br>
<br>卷237_110 「送李谏议归荆州」钱起
<br>　　归舟同不系，纤草剩忘忧。禁掖曾通籍，江城旧列侯。
<br>　　暮帆依夏口，春雨梦荆州。何日朝云陛，随君拜冕旒。
<br>
<br>卷237_111 「送元中丞江淮转运（一作王维诗）」钱起
<br>　　薄税归天府，轻徭赖使臣。欢沾赐帛老，恩及卷绡人。
<br>　　去问殊官俗，来经几劫春。东南御亭上，莫问有风尘。
<br>
<br>卷237_112 「送唐别驾赴郢州」钱起
<br>　　少年从事好，此去别愁轻。满座诗人兴，随君郢路行。
<br>　　蒹葭侵驿树，云水抱山城。遥爱下车日，江皋春草生。
<br>
<br>卷237_113 「送郑巨及第后归觐」钱起
<br>　　多才白华子，初擅桂枝名。嘉庆送归客，新秋带雨行。
<br>　　离人背水去，喜鹊近家迎。别赠难为此，衰年畏后生。
<br>
<br>卷237_114 「宿远上人兰若」钱起
<br>　　香花闭一林，真士此看心。行道白云近，燃灯翠壁深。
<br>　　梵筵清水月，禅坐冷山阴。更说东溪好，明朝乘兴寻。
<br>
<br>卷237_115 「酬元秘书晚出蓝溪见寄」钱起
<br>　　野兴引才子，独行幽径迟。云留下山处，鸟静出溪时。
<br>　　拙宦不忘隐，归休常在兹。知音倘相访，炊黍扫茅茨。
<br>
<br>卷237_116 「别张起居（时多故）」钱起
<br>　　有别时留恨，销魂况在今。风涛初振海，鹓鹭各辞林。
<br>　　旧国关河绝，新秋草露深。陆机婴世网，应负故山心。
<br>
<br>卷237_117 「郭司徒厅夜宴」钱起
<br>　　秋堂复夜阑，举目尽悲端。霜堞鸟声苦，更楼月色寒。
<br>　　美人深别意，斗酒少留欢。明发将何赠，平生双玉盘。
<br>
<br>卷237_118 「初至京口示诸弟」钱起
<br>　　还家百战后，访故几人存。兄弟得相见，荣枯何处论。
<br>　　新诗添卷轴，旧业见儿孙。点检平生事，焉能出荜门。
<br>
<br>卷237_119 「月下洗药」钱起
<br>　　汲井向新月，分流入众芳。湿花低桂影，翻叶静泉光。
<br>　　露下添馀润，蜂惊引暗香。寄言养生客，来此共提筐。
<br>
<br>卷237_120 「晚春永宁墅小园独坐，寄上王相公」钱起
<br>　　东阁一何静，莺声落日愁。夔龙暂为别，昏旦思兼秋。
<br>　　蕙草出篱外，花枝寄竹幽。上方传雅颂，七夕让风流。
<br>
<br>卷237_121 「岁暇题茅茨」钱起
<br>　　谷口逃名客，归来遂野心。薄田供岁酒，乔木待新禽。
<br>　　溪路春云重，山厨夜火深。桃源应渐好，仙客许相寻。
<br>
<br>卷237_122 「九日登玉山」钱起
<br>　　霞景青山上，谁知此胜游。龙沙传往事，菊酒对今秋。
<br>　　步石随云起，题诗向水流。忘归更有处，松下片云幽。
<br>
<br>卷237_123 「宴崔驸马玉山别业」钱起
<br>　　金榜开青琐，骄奢半隐沦。玉箫惟送酒，罗袖爱留宾。
<br>　　竹馆烟催暝，梅园雪误春。满朝辞赋客，尽是入林人。
<br>
<br>卷237_124 「春谷幽居」钱起
<br>　　黄鸟鸣园柳，新阳改旧阴。春来此幽兴，宛是谢公心。
<br>　　扫径兰芽出，添池山影深。虚名随振鹭，安得久栖林。
<br>
<br>卷237_125 「赋得池上双丁香树」钱起
<br>　　得地移根远，交柯绕指柔。露香浓结桂，池影斗蟠虬。
<br>　　黛叶轻筠绿，金花笑菊秋。何如南海外，雨露隔炎洲。
<br>
<br>卷237_126 「题樊川杜相公别业」钱起
<br>　　数亩园林好，人知贤相家。结茅书阁俭，带水槿篱斜。
<br>　　古树生春藓，新荷卷落花。圣恩加玉铉，安得卧青霞。
<br>
<br>卷237_127 「酬卢十一过宿」钱起
<br>　　乞还方未遂，日夕望云林。况复逢青草，何妨问此心。
<br>　　闭门公务散，枉策故情深。遥夜他乡宿，同君梁甫吟。
<br>
<br>卷237_128 「崔十四宅问候」钱起
<br>　　晓日早莺啼，江城旅思迷。微官同寄傲，移疾阻招携。
<br>　　远水闾阎内，青山雉堞西。王孙莫久卧，春草欲萋萋。
<br>
<br>卷237_129 「山路见梅，感而有作」钱起
<br>　　莫言山路僻，还被好风催。行客凄凉过，村篱冷落开。
<br>　　晚溪寒水照，晴日数蜂来。重忆江南酒，何因把一杯。
<br>
<br>卷237_130 「咏门上画松，上元、王、杜三相公（一作崔峒诗）」钱起
<br>　　昔闻生涧底，今见起毫端。众草此时没，何人知岁寒。
<br>　　岂能裨栋宇，且欲出门阑。只在丹青笔，凌云也不难。
<br>
<br>卷237_131 「早发东阳」钱起
<br>　　信风催过客，早发梅花桥。数雁起前渚，千艘争便潮。
<br>　　将随浮云去，日惜故山遥。惆怅烟波末，佳期在碧霄。
<br>
<br>卷237_132 「舟中寄李起居」钱起
<br>　　南行风景好，昏旦水皋闲。春色郢中树，晴霞湖上山。
<br>　　去家旅帆远，回首暮潮还。蕙草知何赠，故人云汉间。
<br>
<br>卷237_133 「夜雨寄寇校书」钱起
<br>　　秋馆烟雨合，重城钟漏深。佳期阻清夜，孤兴发离心。
<br>　　烛影出绡幕，虫声连素琴。此时蓬阁友，应念昔同衾。
<br>
<br>卷237_134 「喜李侍御拜郎官入省」钱起
<br>　　粉署花骢入，丹霄紫诰垂。直庐惊漏近，赐被觉霜移。
<br>　　汉主前瑶席，穰侯许凤池。应怜后行雁，空羡上林枝。
<br>
<br>卷237_135 「苏端林亭对酒喜雨」钱起
<br>　　小雨飞林顶，浮凉入晚多。能知留客处，偏与好风过。
<br>　　濯锦翻红蕊，跳珠乱碧荷。芳尊深几许，此兴可酣歌。
<br>
<br>卷237_136 「见上林春雁翔青云，寄杨起居、李员外」钱起
<br>　　上林春更好，宾雁不知归。顾影怜青籞，传声入紫微。
<br>　　夜陪池鹭宿，朝出苑花飞。宁忆寒乡侣，鸾凰一见稀。
<br>
<br>卷237_137 「偶成」钱起
<br>　　含毫意不浅，微月上帘栊。门静吏人息，心闲囹圄空。
<br>　　繁星入疏树，惊鹊倦秋风。始觉牵卑剧，宵眠亦在公。
<br>
<br>卷237_138 「渔潭值雨」钱起
<br>　　日入林岛异，鹤鸣风草间。孤帆泊枉渚，飞雨来前山。
<br>　　客意念留滞，川途忽阻艰。赤亭仍数里，夜待安流还。
<br>
<br>卷237_139 「题萧丞小池」钱起
<br>　　莺鸣蕙草绿，朝与情人期。林沼忘言处，鸳鸿养翮时。
<br>　　春泉滋药暖，晴日度花迟。此会无辞醉，良辰难再追。 
<br>
<br>　　　　　　　　　　　　　　　　
<br>
<br>卷二百三十八
<br>
<br>卷238_1 「送集贤崔八叔承恩括图书」钱起
<br>　　雨露满儒服，天心知子虚。还劳五经笥，更访百家书。
<br>　　赠别倾文苑，光华比使车。晚云随客散，寒树出关疏。
<br>　　相见应朝夕，归期在玉除。
<br>
<br>卷238_2 「送张五员外东归楚州」钱起
<br>　　缨珮不为美，人群宁免辞。杳然黄鹄去，未负白云期。
<br>　　此别清兴尽，高秋临水时。好山枉帆僻，浪迹到家迟。
<br>　　他日诏书下，梁鸿安可追。
<br>
<br>卷238_3 「闲居寄包何」钱起
<br>　　去名即栖遁，何必归沧浪。种药幽不浅，杜门喧自忘。
<br>　　林眠多晓梦，鸦散惊初阳。片雪幽云至，回风邻果香。
<br>　　佳期碧天末，惆怅紫兰芳。
<br>
<br>卷238_4 「津梁寺寻李侍御」钱起
<br>　　禅林绝过客，柱史正焚香。驯鸽不猜隼，慈云能护霜。
<br>　　骢声隔暗竹，吏事散空廊。霄汉期鸳鹭，狐狸避宪章。
<br>　　绕阶春色至，屈草待君芳。
<br>
<br>卷238_5 「山园秋晚寄杜黄裳少府」钱起
<br>　　惆怅佳期阻，园林秋景闲。终朝碧云外，唯见暮禽还。
<br>　　泉石思携手，烟霞不闭关。杖藜仍把菊，对卷也看山。
<br>　　望望离心起，非君谁解颜。
<br>
<br>卷238_6 「东溪杜野人致酒」钱起
<br>　　万重云树下，数亩子平居。野院罗泉石，荆扉背里闾。
<br>　　早冬耕凿暇，弋雁复烹鱼。静扫寒花径，唯邀傲吏车。
<br>　　晚来留客好，小雪下山初。
<br>
<br>卷238_7 「忆山中寄旧友」钱起
<br>　　数岁白云里，与君同采薇。树深烟不散，溪静鹭忘飞。
<br>　　更忆东岩趣，残阳破翠微。脱巾花下醉，洗药月前归。
<br>　　风景今还好，如何与世违。
<br>
<br>卷238_8 「东皋早春寄郎四校书」钱起
<br>　　禄微赖学稼，岁起归衡茅。穷达恋明主，耕桑亦近郊。
<br>　　夜来霁山雪，阳气动林梢。兰蕙暖初吐，春鸠鸣欲巢。
<br>　　蓬莱时入梦，知子忆贫交。
<br>
<br>卷238_9 「玉山东溪题李叟屋壁」钱起
<br>　　霞景已斜照，烟溪方暝投。山家归路僻，辙迹乱泉流。
<br>　　野老采薇暇，蜗庐招客幽。麏麚突荒院，鸬鹊步闲畴。
<br>　　偶此惬真性，令人轻宦游。
<br>
<br>卷238_10 「温泉宫礼见」钱起
<br>　　新丰佳气满，圣主在温泉。云暧龙行处，山明日驭前。
<br>　　顺风求至道，侧席问遗贤。灵雪瑶墀降，晨霞彩仗悬。
<br>　　沧溟不让水，疵贱也朝天。
<br>
<br>卷238_11 「游襄阳泉石晚归」钱起
<br>　　游目随山胜，回桡爱浦长。往来幽不浅，昏旦兴难忘。
<br>　　木末看归翼，莲西失夕阳。人声指闾井，野趣惜林塘。
<br>　　稍近垂杨路，菱舟拥岸香。
<br>
<br>卷238_12 「夏日陪史郎中宴杜郎中果园」钱起
<br>　　何事重逢迎，春醪晚更清。林端花自老，池上月初明。
<br>　　路入仙郎次，乌连柱史名。竹阴疏柰院，山翠傍芜城。
<br>　　引满不辞醉，风来待曙更。
<br>
<br>卷238_13 「南溪春耕」钱起
<br>　　荷蓑趣南径，戴胜鸣条枚。溪雨有馀润，土膏宁厌开。
<br>　　沟塍落花尽，耒耜度云回。谁道耦耕倦，仍兼胜赏催。
<br>　　日长农有暇，悔不带经来。
<br>
<br>卷238_14 「省试湘灵鼓瑟」钱起
<br>　　善鼓云和瑟，常闻帝子灵。冯夷空自舞，楚客不堪听。
<br>　　苦调凄金石，清音入杳冥。苍梧来怨慕，白芷动芳馨。
<br>　　流水传潇浦，悲风过洞庭。曲终人不见，江上数峰青。
<br>
<br>卷238_15 「观法驾自凤翔回」钱起
<br>　　欃抢一扫灭，阊阖九重开。海晏鲸鲵尽，天旋日月来。
<br>　　圣情苏品物，龙御辟云雷。晓漏移仙仗，朝阳出帝台。
<br>　　周惭散马出，禹让濬川回。欲识封人愿，南山举酒杯。
<br>
<br>卷238_16 「题玉山村叟屋壁」钱起
<br>　　谷口好泉石，居人能陆沈。牛羊下山小，烟火隔云深。
<br>　　一径入溪色，数家连竹阴。藏虹辞晚雨，惊隼落残禽。
<br>　　涉趣皆流目，将归羡在林。却思黄绶事，辜负紫芝心。
<br>
<br>卷238_17 「县中池竹言怀」钱起
<br>　　官小志已足，时清免负薪。卑栖且得地，荣耀不关身。
<br>　　自爱赏心处，丛篁流水滨。荷香度高枕，山色满南邻。
<br>　　道在即为乐，机忘宁厌贫。却愁丹凤诏，来访漆园人。
<br>
<br>卷238_18 「山园栖隐」钱起
<br>　　守静信推分，灌园乐在兹。且忘尧舜力，宁顾尚书期。
<br>　　晚景采兰暇，空林散帙时。卷荷藏露滴，黄口触虫丝。
<br>　　三径与嚣远，一瓢常自怡。情人半云外，风月讵相思。
<br>
<br>卷238_19 「送王谏议任东都居守」钱起
<br>　　车徒凤掖东，去去洛阳宫。暂以青蒲隔，还看紫禁同。
<br>　　经过乘雨露，潇洒出鸳鸿。官署名台下，云山旧苑中。
<br>　　暮天双阙静，秋月九重空。且喜成周地，诗人播国风。
<br>
<br>卷238_20 「送郑书记」钱起
<br>　　决胜无遗策，辞天便请缨。出身唯殉死，报国且能兵。
<br>　　受命麒麟殿，参谋骠骑营。短箫催别酒，斜日驻前旌。
<br>　　义勇千夫敌，风沙万里行。几年丹阙下，侯印锡书生。
<br>
<br>卷238_21 「送族侄赴任（一作之郡）」钱起
<br>　　林下不成兴，仲容微禄牵。客程千里远，别念一帆悬。
<br>　　欲叹卑栖去，其如胜趣偏。云山深郡郭，花木净潮田。
<br>　　坐啸帷应下，离居月复圆。此时知小阮，相忆绿尊前。
<br>
<br>卷238_22 「长安落第作」钱起
<br>　　始愿今如此，前途复若何。无媒献词赋，生事日蹉跎。
<br>　　不遇张华识，空悲甯戚歌。故山归梦远，新岁客愁多。
<br>　　刷羽思乔木，登龙恨失波。散才非世用，回首谢云萝。
<br>
<br>卷238_23 「酬长孙绎蓝溪寄杏」钱起
<br>　　爱君蓝水上，种杏近成田。拂径清阴合，临流彩实悬。
<br>　　清香和宿雨，佳色出晴烟。懿此倾筐赠，想知怀橘年。
<br>　　芳馨来满袖，琼玖愿酬篇。把玩情何极，云林若眼前。
<br>
<br>卷238_24 「药堂秋暮」钱起
<br>　　隐来未得道，岁去愧云松。茅屋空山暮，荷衣白露浓。
<br>　　唯怜石苔色，不染世人踪。潭静宜孤鹤，山深绝远钟。
<br>　　有时丹灶上，数点彩霞重。勉事壶公术，仙期待赤龙。
<br>
<br>卷238_25 「哭常征君」钱起
<br>　　万化一朝尽，穷泉悲此君。如何丹灶术，能误紫芝焚。
<br>　　不遂苍生望，空留封禅文。远年随逝水，真气尽浮云。
<br>　　山闭龙蛇蛰，林寒麋鹿群。伤心载酒地，仙菊为谁薰。
<br>
<br>卷238_26 「送鲍中丞赴太原军营」钱起
<br>　　年壮才仍美，时来道易行。宠兼三独任，威肃贰师营。
<br>　　将略过南仲，天心寄北京。云旂临塞色，龙笛出关声。
<br>　　汉月随霜去，边尘计日清。渐知王事好，文武用书生。
<br>
<br>卷238_27 「奉送刘相公江淮催转运」钱起
<br>　　国用资戎事，臣劳为主忧。将征任土贡，更发济川舟。
<br>　　拥传星还去，过池凤不留。唯高饮水节，稍浅别家愁。
<br>　　落叶淮边雨，孤山海上秋。遥知谢公兴，微月上江楼。
<br>
<br>卷238_28 「送李秀才落第游荆楚」钱起
<br>　　翠羽虽成梦，迁莺尚后群。名逃郤诜策，兴发谢玄文。
<br>　　昏旦扁舟去，江山几路分。上潮吞海日，归雁出湖云。
<br>　　诗思应须苦，猿声莫厌闻。离居见新月，那得不思君。
<br>
<br>卷238_29 「奉陪郭常侍宴浐川山池」钱起
<br>　　掖垣携爱客，胜地赏年光。向竹过宾馆，寻山到妓堂。
<br>　　歌声掩金谷，舞态出平阳。地满簪裾影，花添兰麝香。
<br>　　莺啼春未老，酒冷日犹长。安石风流事，须归问省郎。
<br>
<br>卷238_30 「寇中送张司马归洛」钱起
<br>　　戎狄寇周日，衣冠适洛年。客亭新驿骑，归路旧人烟。
<br>　　吾道将东矣，秋风更飒然。云愁百战地，树隔两乡天。
<br>　　旅思蓬飘陌，惊魂雁怯弦。今朝一尊酒，莫惜醉离筵。
<br>
<br>卷238_31 「奉和宣城张太守南亭秋夕怀友」钱起
<br>　　池馆蟪蛄声，梧桐秋露晴。月临朱戟静，河近画楼明。
<br>
<br>卷幔浮凉入，闻钟永夜清。片云悬曙斗，数雁过秋城。
<br>　　羽扇扬风暇，瑶琴怅别情。江山飞丽藻，谢脁让前名。
<br>
<br>卷238_32 「过山人所居因寄诸遗补」钱起
<br>　　空谷春云满，愚公晦迹深。一随玄豹隐，几换绿萝阴。
<br>　　绝径人稀到，芳荪我独寻。厨烟住峭壁，酒气出重林。
<br>　　蝴蝶晴还舞，黄鹂晚暂吟。所思青琐客，瑶草寄幽心。
<br>
<br>卷238_33 「过鸣皋隐者」钱起
<br>　　磻石老红鲜，征君卧几年。飞泉出林下，一径过崖巅。
<br>　　鸡犬逐人静，云霞宜地偏。终朝数峰胜，不远一壶前。
<br>　　仲月霁春雨，香风生药田。丹溪不可别，琼草色芊芊。
<br>
<br>卷238_34 「送杨錥归隐」钱起
<br>　　悔作扫门事，还吟招隐诗。今年芳草色，不失故山期。
<br>　　遥想白云里，采苓春日迟。溪花藏石径，岩翠带茅茨。
<br>　　九转莫飞去，三回良在兹。还嗤茂陵客，贫病老明时。
<br>
<br>卷238_35 「酬刘起居卧病见寄」钱起
<br>　　承颜看彩服，不觉别丹墀。味道能忘病，过庭更学诗。
<br>　　缭垣多画戟，远岫入书帷。竹静携琴处，林香让果时。
<br>　　声同叨眷早，交澹在年衰。更枉兼金赠，难为继组词。
<br>
<br>卷238_36 「陪南省诸公宴殿中李监宅」钱起
<br>　　将门高胜霍，相子宠过韦。宦贵攀龙后，心倾待士时。
<br>　　壶觞开雅宴，鸳鹭眷相随。舞退燕姬曲，歌征谢脁诗。
<br>　　晚钟过竹静，醉客出花迟。莫惜留馀兴，良辰不可追。
<br>
<br>卷238_37 「山斋读书寄时校书杜叟」钱起
<br>　　日爱蘅茅下，闲观山海图。幽人自守朴，穷谷也名愚。
<br>　　倒岭和溪雨，新泉到户枢。丛阑齐稚子，蟠木老潜夫。
<br>　　忆戴差过剡，游仙惯入壶。濠梁时一访，庄叟亦吾徒。
<br>
<br>卷238_38 「晚归蓝田旧居」钱起
<br>　　云卷东皋下，归来省故蹊。泉移怜石在，林长觉原低。
<br>　　旧里情难尽，前山赏未迷。引藤看古木，尝酒咒春鸡。
<br>　　兴与时髦背，年将野老齐。才微甘引退，应得遂霞栖。
<br>
<br>卷238_39 「寄袁州李嘉祐员外」钱起
<br>　　谁谓江山阻，心亲梦想偏。容辉常在目，离别任经年。
<br>　　郡国通流水，云霞共远天。行春莺几啭，迟客月频圆。
<br>　　雁有归乡羽，人无访戴船。愿征黄霸入，相见玉阶前。
<br>
<br>卷238_40 「禁闱玩雪寄薛左丞」钱起
<br>　　玄云低禁苑，飞雪满神州。虚白生台榭，寒光入冕旒。
<br>　　粉凝宫壁静，乳结洞门幽。细绕回风转，轻随落羽浮。
<br>　　怒涛堆砌石，新月孕帘钩。为报诗人道，丰年颂圣猷。
<br>
<br>卷238_41 「春暮过石龟谷题温处士林园（一作送温逸人）」钱起
<br>　　隐几无名老，何年此陆沈。丘园自得性，婚嫁不婴心。
<br>　　岁计因山薄，霞栖在谷深。设罝连草色，晒药背松阴。
<br>　　触兴云生岫，随耕鸟下林。支颐笑来客，头上有朝簪。
<br>
<br>卷238_42 「宿毕侍御宅」钱起
<br>　　交情频更好，子有古人风。晤语清霜里，平生苦节同。
<br>　　心惟二仲合，室乃一瓢空。落叶寄秋菊，愁云低夜鸿。
<br>　　薄寒灯影外，残漏雨声中。明发南昌去，回看御史骢。
<br>
<br>卷238_43 「中书遇雨」钱起
<br>　　济旱惟宸虑，为霖即上台。云衔七曜起，雨拂九门来。
<br>　　纶阁飞丝度，龙渠激霤回。色翻池上藻，香裛鼎前杯。
<br>　　湘燕皆舒翼，沙鳞岂曝腮。尺波应万假，虞海载沿洄。
<br>
<br>卷238_44 「适楚次徐城」钱起
<br>　　去家随旅雁，几日到南荆。行迈改乡邑，苦辛淹晦明。
<br>　　畏途在淫雨，未暮息趋程。穷木对秋馆，寒鸦愁古城。
<br>　　迷津坐为客，对酒默含情。感激念知己，匣中孤剑鸣。
<br>
<br>卷238_45 「经李蒙颍阳旧居」钱起
<br>　　同心而早世，天道亦何论。独有山阳宅，平生永不谖。
<br>　　青溪引白鸟，流涕吊芳荪。蔓草入空室，丛篁深毁垣。
<br>　　旧游还在眼，神理更忘言。唯见东山月，人亡不去门。
<br>
<br>卷238_46 「赠汉阳隐者」钱起
<br>　　当年不出世，知子餐霞人。乐道复安土，遗荣长隐身。
<br>　　衡茅古林曲，粳稻清江滨。桂棹为渔暇，荷衣御暑新。
<br>　　款颜行在役，幽兴惜今晨。分首天涯去，再来芳杜春。
<br>
<br>卷238_47 「巨鱼纵大壑」钱起
<br>　　巨鱼纵大壑，遂性似乘时。奋跃风生鬣，腾凌浪鼓鳍。
<br>　　龙摅回地轴，鲲化想天池。方快吞舟意，尤殊在藻嬉。
<br>　　倾危嗟幕燕，隐晦诮泥龟。喻士逢明主，才猷得所施。
<br>
<br>卷238_48 「送李九归河北」钱起
<br>　　文武资人望，谋猷简圣情。南州初卧鼓，东土复维城。
<br>　　寄重分符去，威仍出阃行。斗牛移八座，日月送双旌。
<br>　　别恋瞻天起，仁风应物生。伫闻收组练，锵玉会承明。
<br>
<br>卷238_49 「送丁著作佐台郡」钱起
<br>　　多年金马客，名遂动归轮。佐郡紫书下，过门朱绶新。
<br>　　扬舲望海岳，入境背风尘。水驿偏乘月，梅园别受春。
<br>　　带经临府吏，鲙鲤待乡人。始见美高士，逍遥在搢绅。
<br>
<br>卷238_50 「送王使君赴太原行营」钱起
<br>　　太白明无象，皇威未戢戈。诸侯持节钺，千里控山河。
<br>　　汉驿双旌度，胡沙七骑过。惊蓬连雁起，牧马入云多。
<br>　　不卖卢龙塞，能消瀚海波。须传出师颂，莫奏式微歌。
<br>
<br>卷238_51 「送王使君移镇淮南」钱起
<br>　　共许徐方牧，能临河内人。郡移棠转茂，车至鹿还驯。
<br>　　吏事嘉师旅，鸳行惜搢绅。别心倾祖席，愁望尽征轮。
<br>　　紫诰徵黄晚，苍生借寇频。愿言青琐拜，早及上林春。
<br>
<br>卷238_52 「李四劝为尉氏尉，李七勉为开封尉（惟伯与仲有令誉）」钱起
<br>　　美政惟兄弟，时人数俊贤。皇枝双玉树，吏道二梅仙。
<br>　　自理尧唐俗，唯将礼让传。采兰花萼聚，就日雁行联。
<br>　　黄绶俄三载，青云未九迁。庙堂为宰制，几日试龙泉。
<br>
<br>卷238_53 「春夜宴任六昆季宅」钱起
<br>　　际晚绿烟起，入门芳树深。不才叨下客，喜宴齿诸簪。
<br>　　夜月仍携妓，清风更在林。彩毫挥露色，银烛动花阴。
<br>　　自接通家好，应知待士心。向隅逢故识，兹夕愿披襟。
<br>
<br>卷238_54 「闲居酬张起居见赠」钱起
<br>　　在林非避世，守拙自离群。弱羽谢风水，穷愁依典坟。
<br>　　良知不遐弃，新咏独相闻。能使幽兴苦，坐忘清景曛。
<br>　　前山带乔木，暮鸟联归云。向夕野人思，难忘骑省文。
<br>
<br>卷238_55 「奉和王相公秋日戏赠元校书」钱起
<br>　　才妙心仍远，名疏迹可追。清秋闻礼暇，新雨到山时。
<br>　　胜事唯愁尽，幽寻不厌迟。弄云怜鹤去，隔水许僧期。
<br>　　贤相敦高躅，雕龙忆所思。芙蓉洗清露，愿比谢公诗。
<br>
<br>卷238_56 「过杨驸马亭子」钱起
<br>　　衣冠在汉庭，台榭接天成。彩凤翻箫曲，祥鳣入馆名。
<br>　　歌钟芳月曙，林嶂碧云生。乱水归潭净，高花映竹明。
<br>　　退朝追宴乐，开阁醉簪缨。长袖留嘉客，栖乌下禁城。
<br>
<br>卷238_57 「山下别杜少府」钱起
<br>　　把手意难尽，前山日渐低。情人那忍别，宿鸟尚同栖。
<br>　　寸晷恋言笑，佳期欲阻暌。离云愁出岫，去水咽分溪。
<br>　　庄叟几虚说，杨朱空自迷。伤心独归路，秋草更萋萋。
<br>
<br>卷238_58 「晚出青门望终南别业」钱起
<br>　　能清谢脁思，暂下承明庐。远山新水下，寒皋微雨馀。
<br>　　更怜归鸟去，宛到卧龙居。笑指丛林上，闲云自卷舒。
<br>　　宁心鸣凤日，却意钓璜初。处贵有馀兴，伊周位不如。
<br>
<br>卷238_59 「送严士良侍奉詹事南游」钱起
<br>　　疏傅独知止，曾参善爱亲。江山侍行迈，长幼出嚣尘。
<br>　　握手想千古，此心能几人。风光满长陌，草色傍征轮。
<br>　　日夕望荆楚，莺鸣芳杜新。渔烟月下浅，花屿水中春。
<br>　　点翰遥相忆，含情向白蘋.
<br>
<br>卷238_60 「题秘书王迪城北池亭」钱起
<br>　　子乔来魏阙，明主赐衣簪。从宦辞人事，同尘即道心。
<br>　　还追大隐迹，寄此凤城阴。昨夜新烟雨，池台清且深。
<br>　　伏泉通粉壁，迸笋出花林。晚沐常多暇，春醪时独斟。
<br>　　西南汉宫月，复对绿窗琴。
<br>
<br>卷238_61 「过王舍人宅」钱起
<br>　　入门花柳暗，知是近臣居。大隐心何远，高风物自疏。
<br>　　翛然静者事，宛得上皇馀。鸡犬偷仙药，儿童授道书。
<br>　　清吟送客后，微月上城初。彩笔有新咏，文星垂太虚。
<br>　　承恩金殿宿，应荐马相如。
<br>
<br>卷238_62 「过瑞龙观道士」钱起
<br>　　不知谁氏子，炼魄家洞天。鹤待成丹日，人寻种杏田。
<br>　　灵山含道气，物性皆自然。白鹿顾瑞草，骊龙蟠玉泉。
<br>　　得兹象外趣，便割区中缘。石窦采云母，霞堂陪列仙。
<br>　　主人善止客，柯烂忘归年。
<br>
<br>卷238_63 「送沈仲」钱起
<br>　　天朴非外假，至人常晏如。心期邈霄汉，词律响琼琚。
<br>　　举酒常叹息，无人达子虚。夜光失隋掌，骥騄伏盐车。
<br>　　考室晋山下，归田秦岁初。寒云随路合，落照下城馀。
<br>　　千里还同术，无劳怨索居。
<br>
<br>卷238_64 「和韦侍御寓直对雨」钱起
<br>　　名贵四科首，班宜二妙齐。如何厌白简，未得步金闺。
<br>　　寓直晦秋雨，吟馀闻远鸡。漏声过旦冷，云色向窗低。
<br>　　谁谓霄汉近，翻嗟心事暌。兰滋人未握，霜晓鹗还栖。
<br>　　伫见田郎字，亲劳御笔题。
<br>
<br>卷238_65 「奉和圣制登朝元阁」钱起
<br>　　六合纡玄览，重轩启上清。石林飞栋出，霞顶泰阶平。
<br>　　拂曙銮舆上，晞阳瑞雪晴。翠微回日驭，丹巘驻天行。
<br>　　御气升银汉，垂衣俯锦城。山通玉苑迥，河抱紫关明。
<br>　　感物乾文动，凝神道化成。周王陟乔岳，列辟让英声。
<br>
<br>卷238_66 「奉和杜相公移长兴宅，奉呈元相公」钱起
<br>　　守贵常思俭，平津此意深。能卑丞相宅，何谢故人心。
<br>　　种蕙初抽带，移篁不改阴。院梅朝助鼎，池凤夕归林。
<br>　　觉路经中得，沧洲梦里寻。道高仍济代，恩重岂投簪。
<br>　　报国谁知己，推贤共作霖。兴来文雅振，清韵掷双金。
<br>
<br>卷238_67 「送任先生任唐山丞」钱起
<br>　　再命果良愿，几年勤说诗。上公频握发，才子共垂帷。
<br>　　琢玉成良器，出门偏怆离。腰章佐墨绶，耀锦到茅茨。
<br>　　树老见家日，潮平归县时。衣催莲女织，颂听海人词。
<br>　　鸿鹄志应在，荃兰香未衰。金门定回音，云路有佳期。
<br>
<br>卷238_68 「送外甥怀素上人归乡侍奉」钱起
<br>　　释子吾家宝，神清慧有馀。能翻梵王字，妙尽伯英书。
<br>　　远鹤无前侣，孤云寄太虚。狂来轻世界，醉里得真如。
<br>　　飞锡离乡久，宁亲喜腊初。故池残雪满，寒柳霁烟疏。
<br>　　寿酒还尝药，晨餐不荐鱼。遥知禅诵外，健笔赋闲居。
<br>
<br>卷238_69 「送张中丞赴桂州」钱起
<br>　　出守求人瘼，推贤动圣情。紫台初下诏，皂盖始专城。
<br>　　宠借飞霜简，威加却月营。云衢降五马，林木引双旌。
<br>　　夙仰敦诗礼，尝闻偃甲兵。戍楼云外静，讼阁竹间清。
<br>　　化伫还珠美，心将片玉贞。寇恂朝望重，计日谒承明。
<br>
<br>卷238_70 「送王相公赴范阳」钱起
<br>　　翊圣衔恩重，频年按节行。安危皆报国，文武不缘名。
<br>　　受脤仍调鼎，为霖更洗兵。幕开丞相阁，旗总贰师营。
<br>　　料敌知无战，安边示有征。代云横马首，燕雁拂笳声。
<br>　　去镇关河静，归看日月明。欲知瞻恋切，迟暮一书生。
<br>
<br>卷238_71 「送蒋尚书居守东都」钱起
<br>　　凤辇幸秦久，周人徯帝情。若非君敏德，谁镇洛阳城。
<br>　　前席命才彦，举朝推令名。纶言动北斗，职事守东京。
<br>　　郑履下天去，蘧轮满路声。出关秋树直，对阙远山明。
<br>　　肃肃保厘处，水流宫苑清。长安日西笑，朝夕衮衣迎。
<br>
<br>卷238_72 「送李兵曹赴河中」钱起
<br>　　能荷钟鼎业，不矜纨绮荣。侯门三事后，儒服一书生。
<br>　　昔志学文史，立身为士英。骊珠难隐耀，皋鹤会长鸣。
<br>　　休命且随牒，候时常振缨。寒蝉思关柳，匹马向蒲城。
<br>　　秋日黯将暮，黄河如欲清。黎人思坐啸，知子树佳声。
<br>
<br>卷238_73 「罢官后酬元校书见赠」钱起
<br>　　心期怅已阻，交道复何如。自我辞丹阙，惟君到故庐。
<br>　　忘机贫负米，忆戴出无车。怜犬吠初服，家人愁斗储。
<br>　　秋堂入闲夜，云月思离居。穷巷闻砧冷，荒枝应鹊疏。
<br>　　宦名随落叶，生事感枯鱼。临水仍挥手，知音未弃余。
<br>
<br>卷238_74 「同邬戴关中旅寓」钱起
<br>　　文士皆求遇，今人谁至公。灵台一寄宿，杨柳再春风。
<br>　　更惜忘形友，频年失志同。羽毛齐燕雀，心事阻鸳鸿。
<br>　　留滞惭归养，飞鸣恨触笼。橘怀乡梦里，书去客愁中。
<br>　　残雪迷归雁，韶光弃断蓬。吞悲问唐举，何路出屯蒙。
<br>
<br>卷238_75 「新丰主人」钱起
<br>　　明代少知己，夜光频暗投。迍邅终薄命，动息尽穷愁。
<br>　　自欲归飞鹢，当为不系舟。双垂素丝泪，几弊皂貂裘。
<br>　　暮鸟栖幽树，孤云出旧丘。蛩悲衣褐夕，雨暗转蓬秋。
<br>　　客里冯谖剑，歌中甯戚牛。主人能纵酒，一醉且忘忧。
<br>
<br>卷238_76 「夕游覆釜山道士观因登玄元庙」钱起
<br>　　冥搜过物表，洞府次溪傍。已入瀛洲远，谁言仙路长。
<br>　　孤烟出深竹，道侣正焚香。鸣磬爱山静，步虚宜夜凉。
<br>　　仍同象帝庙，更上紫霞冈。霁月悬琪树，明星映碧堂。
<br>　　倾思丹灶术，愿采玉芝芳。傥把浮丘袂，乘云别旧乡。
<br>
<br>卷238_77 「陪郭常侍令公东亭宴集」钱起
<br>　　盛业山河列，重名剑履荣。珥貂为相子，开阁引时英。
<br>　　美景池台色，佳期宴赏情。词人载笔至，仙妓出花迎。
<br>　　暗竹朱轮转，回塘玉佩鸣。舞衫招戏蝶，歌扇隔啼莺。
<br>　　饮德心皆醉，披云兴转清。不愁欢乐尽，积庆在和羹。
<br>
<br>卷238_78 「太子李舍人城东别业与二三文友逃暑」钱起
<br>　　下马失炎暑，重门深绿篁。宫臣礼嘉客，林表开兰堂。
<br>　　兹夕兴难尽，澄罍照墨场。鲜风吹印绶，密坐皆馨香。
<br>　　美景惜文会，清吟迟羽觞。东林晚来好，目极趣何长。
<br>　　鸟道挂疏雨，人家残夕阳。城隅拥归骑，留醉恋琼芳。
<br>
<br>卷238_79 「柏崖老人号无名先生男削发女黄冠自以云泉独乐命予赋诗」钱起
<br>　　古也忧婚嫁，君能乐性肠。长男栖月宇，少女炫霓裳。
<br>　　问尔餐霞处，春山芝桂旁。鹤前飞九转，壶里驻三光。
<br>　　与我开龙峤，披云静药堂。胡麻兼藻绿，石髓隔花香。
<br>　　帝力言何有，椿年喜渐长。窅然高象外，宁不傲羲皇。
<br>
<br>卷238_80 「赠李十六」钱起
<br>　　半面喜投分，数年钦盛名。常思梦颜色，谁忆访柴荆。
<br>　　忽听款扉响，欣然倒屣迎。蓬蒿驻驺驭，鸡犬傍簪缨。
<br>　　酌水即嘉宴，新知甚故情。仆夫视日色，栖鸟催车声。
<br>　　自尔宴言后，至今门馆清。何当更乘兴，林下已苔生。
<br>
<br>卷238_81 「裴仆射东亭」钱起
<br>　　凤扆任匡济，云溪难退还。致君超列辟，得道在荣班。
<br>　　朱戟缭垣下，高斋芳树间。隔花开远水，废卷爱晴山。
<br>　　晚沐值清兴，知音同解颜。藉兰开赐酒，留客下重关。
<br>　　仙犬逐人静，朝车映竹闲。则知真隐逸，未必谢区寰。
<br>　　轩后三朝顾，赤松何足攀。
<br>
<br>卷238_82 「中书王舍人辋川旧居」钱起
<br>　　几年家绝壑，满径种芳兰。带石买松贵，通溪涨水宽。
<br>　　诵经连谷响，吹律减云寒。谁谓桃源里，天书问考槃。
<br>　　一从解蕙带，三入偶蝉冠。今夕复何夕，归休寻旧欢。
<br>　　片云隔苍翠，春雨半林湍。藤长穿松盖，花繁压药栏。
<br>　　景深青眼下，兴绝彩毫端。笑向同来客，登龙此地难。
<br>
<br>卷238_83 「送襄阳卢判官奏开河事」钱起
<br>　　千里趋魏阙，一言简圣聪。河流引关外，国用赡秦中。
<br>　　有诏许其策，随山兴此功。连云积石阻，计日安波通。
<br>　　飞棹转年谷，利人胜岁丰。言归汉阳路，拜手蓬莱宫。
<br>　　紫殿赐衣出，青门酣酌同。晚阳过微雨，秋水见新鸿。
<br>　　坐惜去车远，愁看离馆空。因思郢川守，南楚满清风。
<br>
<br>卷238_84 「奉送户部李郎中充晋国副节度出塞」钱起
<br>　　德佐调梅用，忠输击虏年。子房推庙略，汉主托兵权。
<br>　　受命荣中禁，分麾镇左贤。风生黑山道，星下紫微天。
<br>　　始愿文经国，俄看武定边。鬼方尧日远，幕府代云连。
<br>　　汗马将行矣，卢龙已肃然。关防驱使节，花月眷离筵。
<br>　　自忝知音遇，而今感义偏。泪闻横吹落，心逐去旌悬。
<br>　　帝念夔能政，时须说济川。劳还应即尔，朝暮玉墀前。
<br>
<br>卷238_85 「奉和中书常舍人晚秋集贤院即事寄徐薛二侍御」钱起
<br>　　文星垂太虚，辞伯综群书。彩笔下鸳掖，褒衣来石渠。
<br>　　典坟探奥旨，造化睹权舆。述圣鲁宣父，通经汉仲舒。
<br>　　窗明宜缥带，地肃近丹除。清昼删诗暇，高秋作赋初。
<br>　　露盘侵汉耸，宫柳度鸦疏。静对连云阁，晴闻过阙车。
<br>　　旧僚云出矣，晚岁复何如。海峤瞻归路，江城梦直庐。
<br>　　含毫思两凤，望远寄双鱼。定笑巴歌拙，还参丽曲馀。
<br>
<br>卷238_86 「和范郎中宿直中书，晓玩清池，赠南省同僚两垣遗补」钱起
<br>　　青琐留才子，春池静禁林。自矜仙岛胜，宛在掖垣深。
<br>　　引派彤庭里，含虚玉砌阴。涨来知圣泽，清处见天心。
<br>　　兰气飘红岸，文星动碧浔。凤栖长近日，虬卧欲为霖。
<br>　　席宠虽高位，流谦乃素襟。焚香春漏尽，假寐晓莺吟。
<br>　　丹地宜清泚，朝阳复照临。司言兼逸趣，鼓兴接知音。
<br>　　六义惊摛藻，三台响掷金。为怜风水外，落羽此漂沉。 
<br>
<br>　　　　　　　　　　　　　　　　
<br>
<br>卷二百三十九
<br>
<br>卷239_1 「同程九早入中书（一作钱珝诗）」钱起
<br>　　汉家贤相重英奇，蟠木何材也见知。不意云霄能自致，
<br>　　空惊鹓鹭忽相随。腊雪初明柏子殿，春光欲上万年枝。
<br>　　独惭皇鉴明如日，未厌春光向玉墀。
<br>
<br>卷239_2 「仲春宴王补阙城东小池」钱起
<br>　　王孙兴至幽寻好，芳草春深景气和。药院爱随流水入，
<br>　　山斋喜与白云过。犹嫌巢鹤窥人远，不厌丛花对客多。
<br>　　醉来倚玉无馀事，目送归鸿笑复歌。
<br>
<br>卷239_3 「夜宿灵台寺寄郎士元」钱起
<br>　　西日横山含碧空，东方吐月满禅宫。朝瞻双顶青冥上，
<br>　　夜宿诸天色界中。石潭倒献莲花水，塔院空闻松柏风。
<br>　　万里故人能尚尔，知君视听我心同。
<br>
<br>卷239_4 「题郎士元半日吴村别业，兼呈李长官」钱起
<br>　　半日吴村带晚霞，闲门高柳乱飞鸦。横云岭外千重树，
<br>　　流水声中一两家。愁人昨夜相思苦，闰月今年春意赊。
<br>　　自叹梅生头似雪，却怜潘令县如花。
<br>
<br>卷239_5 「猷川雪后送僧粲临还京，时避世卧疾」钱起
<br>　　连步青溪几万重，有时共立在孤峰。斋到盂空餐雪麦，
<br>　　经传金字坐云松。呻吟独卧猷川水，振锡先闻长乐钟。
<br>　　回望群山携手处，离心一一涕无从。
<br>
<br>卷239_6 「和李员外扈驾幸温泉宫」钱起
<br>　　未央月晓度疏钟，凤辇时巡出九重。雪霁山门迎瑞日，
<br>　　云开水殿候飞龙。经寒不入宫中树，佳气常薰仗外峰。
<br>　　遥羡枚皋扈仙跸，偏承霄汉渥恩浓。
<br>
<br>卷239_7 「长信怨」钱起
<br>　　长信萤来一叶秋，蛾眉泪尽九重幽。鳷鹊观前明月度，
<br>　　芙蓉阙下绛河流。鸳衾久别难为梦，凤管遥闻更起愁。
<br>　　谁分昭阳夜歌舞，君王玉辇正淹留。
<br>
<br>卷239_8 「送河南陆少府」钱起
<br>　　云间陆生美且奇，银章朱绶映金羁。自料抱材将致远，
<br>　　宁嗟趋府暂牵卑。东城社日催巢燕，上苑秋声散御梨。
<br>　　朝夕诏书还柏署，行看飞隼集高枝。
<br>
<br>卷239_9 「送李评事赴潭州使幕」钱起
<br>　　湖南远去有馀情，蘋叶初齐白芷生。谩说简书催物役，
<br>　　遥知心赏缓王程。兴过山寺先云到，啸引江帆带月行。
<br>　　幕下由来贵无事，伫闻谈笑静黎氓。
<br>
<br>卷239_10 「送李九贬南阳」钱起
<br>　　玉柱金罍醉不欢，云山驿道向东看，鸿声断续暮天远，
<br>　　柳影萧疏秋日寒。霜降幽林沾蕙若，弦惊翰苑失鸳鸾。
<br>　　秋来回首君门阻，马上应歌行路难。
<br>
<br>卷239_11 「送裴頔侍御使蜀」钱起
<br>　　柱史才年四十强，须髯玄发美清扬。朝天绣服乘恩贵，
<br>　　出使星轺满路光。锦水繁花添丽藻，峨嵋明月引飞觞。
<br>　　多才自有云霄望，计日应追鸳鹭行。
<br>
<br>卷239_12 「送韦信爱子归觐」钱起
<br>　　离舟解缆到斜晖，春水东流燕北飞。才子学诗趋露冕，
<br>　　棠花含笑待斑衣。稍闻江树啼猿近，转觉山林过客稀。
<br>　　借问还珠盈合浦，何如鲤也入庭闱。
<br>
<br>卷239_13 「送兴平王少府游梁」钱起
<br>　　旧识相逢情更亲，攀欢甚少怆离频。黄绶罢来多远客，
<br>　　青山何处不愁人。日斜官树闻蝉满，雨过关城见月新。
<br>　　梁国遗风重词赋，诸侯应念马卿贫。
<br>
<br>卷239_14 「送张员外出牧岳州」钱起
<br>　　凤凰衔诏与何人，喜政多才宠寇恂。台上鸳鸾争送远，
<br>　　岳阳云树待行春。自怜黄阁知音在，不厌彤幨出守频。
<br>　　应笑冯唐衰且拙，世情相见白头新。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
