<HTML>
<HEAD>
<TITLE>杜甫诗全集（五） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 杜甫诗全集（五）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>杜甫诗全集（五）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5762"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'杜甫诗全集（五）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[杜甫诗全集（五）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷二百二十八
<br>
<br>卷228_1 「伤春五首（巴阆僻远伤春罢始知春前已收宫阙）」杜甫
<br>　　天下兵虽满，春光日自浓。西京疲百战，北阙任群凶。
<br>　　关塞三千里，烟花一万重。蒙尘清路急，御宿且谁供。
<br>　　殷复前王道，周迁旧国容。蓬莱足云气，应合总从龙。
<br>　　莺入新年语，花开满故枝。天青风卷幔，草碧水通池。
<br>　　牢落官军速，萧条万事危。鬓毛元自白，泪点向来垂。
<br>　　不是无兄弟，其如有别离。巴山春色静，北望转逶迤。
<br>　　日月还相斗，星辰屡合围。不成诛执法，焉得变危机。
<br>　　大角缠兵气，钩陈出帝畿。烟尘昏御道，耆旧把天衣。
<br>　　行在诸军阙，来朝大将稀。贤多隐屠钓，王肯载同归。
<br>　　再有朝廷乱，难知消息真。近传王在洛，复道使归秦。
<br>　　夺马悲公主，登车泣贵嫔。萧关迷北上，沧海欲东巡。
<br>　　敢料安危体，犹多老大臣。岂无嵇绍血，沾洒属车尘。
<br>　　闻说初东幸，孤儿却走多。难分太仓粟，竞弃鲁阳戈。
<br>　　胡虏登前殿，王公出御河。得无中夜舞，谁忆大风歌。
<br>　　春色生烽燧，幽人泣薜萝。君臣重修德，犹足见时和。
<br>
<br>卷228_2 「王阆州筵奉酬十一舅惜别之作」杜甫
<br>　　万壑树声满，千崖秋气高。浮舟出郡郭，别酒寄江涛。
<br>　　良会不复久，此生何太劳。穷愁但有骨，群盗尚如毛。
<br>　　吾舅惜分手，使君寒赠袍。沙头暮黄鹄，失侣自哀号。
<br>
<br>卷228_3 「放船」杜甫
<br>　　送客苍溪县，山寒雨不开。直愁骑马滑，故作泛舟回。
<br>　　青惜峰峦过，黄知橘柚来。江流大自在，坐稳兴悠哉。
<br>
<br>卷228_4 「奉待严大夫」杜甫
<br>　　殊方又喜故人来，重镇还须济世才。常怪偏裨终日待，
<br>　　不知旌节隔年回。欲辞巴徼啼莺合，远下荆门去鹢催。
<br>　　身老时危思会面，一生襟抱向谁开。
<br>
<br>卷228_5 「奉寄高常侍（一作寄高三十五大夫）」杜甫
<br>　　汶上相逢年颇多，飞腾无那故人何。总戎楚蜀应全未，
<br>　　方驾曹刘不啻过。今日朝廷须汲黯，中原将帅忆廉颇。
<br>　　天涯春色催迟暮，别泪遥添锦水波。
<br>
<br>卷228_6 「奉寄章十侍御」杜甫
<br>　　淮海维扬一俊人，金章紫绶照青春。指麾能事回天地，
<br>　　训练强兵动鬼神。湘西不得归关羽，河内犹宜借寇恂。
<br>　　朝觐从容问幽仄，勿云江汉有垂纶。
<br>
<br>卷228_7 「将赴荆南，寄别李剑州」杜甫
<br>　　使君高义驱今古，寥落三年坐剑州。但见文翁能化俗，
<br>　　焉知李广未封侯。路经滟滪双蓬鬓，天入沧浪一钓舟。
<br>　　戎马相逢更何日，春风回首仲宣楼。
<br>
<br>卷228_8 「奉寄别马巴州（时甫除京兆功曹在东川）」杜甫
<br>　　勋业终归马伏波，功曹非复汉萧何。扁舟系缆沙边久，
<br>　　南国浮云水上多。独把鱼竿终远去，难随鸟翼一相过。
<br>　　知君未爱春湖色，兴在骊驹白玉珂。
<br>
<br>卷228_9 「泛江」杜甫
<br>　　方舟不用楫，极目总无波。长日容杯酒，深江净绮罗。
<br>　　乱离还奏乐，飘泊且听歌。故国流清渭，如今花正多。
<br>
<br>卷228_10 「陪王使君晦日泛江就黄家亭子二首」杜甫
<br>　　山豁何时断，江平不肯流。稍知花改岸，始验鸟随舟。
<br>　　结束多红粉，欢娱恨白头。非君爱人客，晦日更添愁。
<br>　　有径金沙软，无人碧草芳。野畦连蛱蝶，江槛俯鸳鸯。
<br>　　日晚烟花乱，风生锦绣香。不须吹急管，衰老易悲伤。
<br>
<br>卷228_11 「南征」杜甫
<br>　　春岸桃花水，云帆枫树林。偷生长避地，适远更沾襟。
<br>　　老病南征日，君恩北望心。百年歌自苦，未见有知音。
<br>
<br>卷228_12 「久客」杜甫
<br>　　羁旅知交态，淹留见俗情。衰颜聊自哂，小吏最相轻。
<br>　　去国哀王粲，伤时哭贾生。狐狸何足道，豺虎正纵横。
<br>
<br>卷228_13 「春远」杜甫
<br>　　肃肃花絮晚，菲菲红素轻。日长唯鸟雀，春远独柴荆。
<br>　　数有关中乱，何曾剑外清。故乡归不得，地入亚夫营。
<br>
<br>卷228_14 「暮寒」杜甫
<br>　　雾隐平郊树，风含广岸波。沉沉春色静，惨惨暮寒多。
<br>　　戍鼓犹长击，林莺遂不歌。忽思高宴会，朱袖拂云和。
<br>
<br>卷228_15 「双燕」杜甫
<br>　　旅食惊双燕，衔泥入此堂。应同避燥湿，且复过炎凉。
<br>　　养子风尘际，来时道路长。今秋天地在，吾亦离殊方。
<br>
<br>卷228_16 「百舌」杜甫
<br>　　百舌来何处，重重只报春。知音兼众语，整翮岂多身。
<br>　　花密藏难见，枝高听转新。过时如发口，君侧有谗人。
<br>
<br>卷228_17 「地隅」杜甫
<br>　　江汉山重阻，风云地一隅。年年非故物，处处是穷途。
<br>　　丧乱秦公子，悲凉楚大夫。平生心已折，行路日荒芜。
<br>
<br>卷228_18 「游子」杜甫
<br>　　巴蜀愁谁语，吴门兴杳然。九江春草外，三峡暮帆前。
<br>　　厌就成都卜，休为吏部眠。蓬莱如可到，衰白问群仙。
<br>
<br>卷228_19 「归梦」杜甫
<br>　　道路时通塞，江山日寂寥。偷生唯一老，伐叛已三朝。
<br>　　雨急青枫暮，云深黑水遥。梦归归未得，不用楚辞招。
<br>
<br>卷228_20 「江亭王阆州筵饯萧遂州」杜甫
<br>　　离亭非旧国，春色是他乡。老畏歌声断，愁随舞曲长。
<br>　　二天开宠饯，五马烂生光。川路风烟接，俱宜下凤凰。
<br>
<br>卷228_21 「绝句二首」杜甫
<br>　　迟日江山丽，春风花草香。泥融飞燕子，沙暖睡鸳鸯。
<br>　　江碧鸟逾白，山青花欲燃。今春看又过，何日是归年。
<br>
<br>卷228_22 「滕王亭子」杜甫
<br>　　君王台榭枕巴山，万丈丹梯尚可攀。春日莺啼修竹里，
<br>　　仙家犬吠白云间。清江锦石伤心丽，嫩蕊浓花满目班。
<br>　　人到于今歌出牧，来游此地不知还。
<br>
<br>卷228_23 「玉台观（滕王造）」杜甫
<br>　　中天积翠玉台遥，上帝高居绛节朝。遂有冯夷来击鼓，
<br>　　始知嬴女善吹箫。江光隐见鼋鼍窟，石势参差乌鹊桥。
<br>　　更肯红颜生羽翼，便应黄发老渔樵。
<br>
<br>卷228_24 「滕王亭子」杜甫
<br>　　寂寞春山路，君王不复行。古墙犹竹色，虚阁自松声。
<br>　　鸟雀荒村暮，云霞过客情。尚思歌吹入，千骑把霓旌。
<br>
<br>卷228_25 「玉台观」杜甫
<br>　　浩劫因王造，平台访古游。彩云萧史驻，文字鲁恭留。
<br>　　宫阙通群帝，乾坤到十洲。人传有笙鹤，时过此山头。
<br>
<br>卷228_26 「渡江」杜甫
<br>　　春江不可渡，二月已风涛。舟楫欹斜疾，鱼龙偃卧高。
<br>　　渚花兼素锦，汀草乱青袍。戏问垂纶客，悠悠见汝曹。
<br>
<br>卷228_27 「喜雨」杜甫
<br>　　南国旱无雨，今朝江出云。入空才漠漠，洒迥已纷纷。
<br>　　巢燕高飞尽，林花润色分。晚来声不绝，应得夜深闻。
<br>
<br>卷228_28 「送韦郎司直归成都」杜甫
<br>　　窜身来蜀地，同病得韦郎。天下干戈满，江边岁月长。
<br>　　别筵花欲暮，春日鬓俱苍。为问南溪竹，抽梢合过墙。
<br>
<br>卷228_29 「将赴成都草堂途中有作，先寄严郑公五首」杜甫
<br>　　得归茅屋赴成都，直为文翁再剖符。但使闾阎还揖让，
<br>　　敢论松竹久荒芜。鱼知丙穴由来美，酒忆郫筒不用酤。
<br>　　五马旧曾谙小径，几回书札待潜夫。
<br>　　处处青江带白蘋，故园犹得见残春。雪山斥候无兵马，
<br>　　锦里逢迎有主人。休怪儿童延俗客，不教鹅鸭恼比邻。
<br>　　习池未觉风流尽，况复荆州赏更新。
<br>　　竹寒沙碧浣花溪，菱刺藤梢咫尺迷。过客径须愁出入，
<br>　　居人不自解东西。书签药裹封蛛网，野店山桥送马蹄。
<br>　　岂藉荒庭春草色，先判一饮醉如泥。
<br>　　常苦沙崩损药栏，也从江槛落风湍。新松恨不高千尺，
<br>　　恶竹应须斩万竿。生理只凭黄阁老，衰颜欲付紫金丹。
<br>　　三年奔走空皮骨，信有人间行路难。
<br>　　锦官城西生事微，乌皮几在还思归。昔去为忧乱兵入，
<br>　　今来已恐邻人非。侧身天地更怀古，回首风尘甘息机。
<br>　　共说总戎云鸟阵，不妨游子芰荷衣。
<br>
<br>卷228_30 「别房太尉墓（在阆州）」杜甫
<br>　　他乡复行役，驻马别孤坟。近泪无干土，低空有断云。
<br>　　对棋陪谢傅，把剑觅徐君。唯见林花落，莺啼送客闻。
<br>
<br>卷228_31 「自阆州领妻子却赴蜀山行三首」杜甫
<br>　　汩汩避群盗，悠悠经十年。不成向南国，复作游西川。
<br>　　物役水虚照，魂伤山寂然。我生无倚著，尽室畏途边。
<br>　　长林偃风色，回复意犹迷。衫裛翠微润，马衔青草嘶。
<br>　　栈悬斜避石，桥断却寻溪。何日干戈尽，飘飘愧老妻。
<br>　　行色递隐见，人烟时有无。仆夫穿竹语，稚子入云呼。
<br>　　转石惊魑魅，抨弓落狖鼯。真供一笑乐，似欲慰穷途。
<br>
<br>卷228_32 「山馆（一作移居公安山馆，编入江陵诗后）」杜甫
<br>　　南国昼多雾，北风天正寒。路危行木杪，身远宿云端。
<br>　　山鬼吹灯灭，厨人语夜阑。鸡鸣问前馆，世乱敢求安。
<br>
<br>卷228_33 「行次盐亭县聊题四韵奉简严遂州蓬州两使君咨议诸昆季」杜甫
<br>　　马首见盐亭，高山拥县青。云溪花淡淡，春郭水泠泠。
<br>　　全蜀多名士，严家聚德星。长歌意无极，好为老夫听。
<br>
<br>卷228_34 「倚杖（盐亭县作）」杜甫
<br>　　看花虽郭内，倚杖即溪边。山县早休市，江桥春聚船。
<br>　　狎鸥轻白浪，归雁喜青天。物色兼生意，凄凉忆去年。
<br>
<br>卷228_35 「陪王汉州留杜绵州泛房公西湖（房琯刺汉州时所凿）」杜甫
<br>　　旧相恩追后，春池赏不稀。阙庭分未到，舟楫有光辉。
<br>　　豉化莼丝熟，刀鸣鲙缕飞。使君双皂盖，滩浅正相依。
<br>
<br>卷228_36 「舟前小鹅儿（汉州城西北角官池作官池即房公湖）」杜甫
<br>　　鹅儿黄似酒，对酒爱新鹅。引颈嗔船逼，无行乱眼多。
<br>　　翅开遭宿雨，力小困沧波。客散层城暮，狐狸奈若何。
<br>
<br>卷228_37 「得房公池鹅」杜甫
<br>　　房相西亭鹅一群，眠沙泛浦白于云。
<br>　　凤凰池上应回首，为报笼随王右军。
<br>
<br>卷228_38 「答杨梓州」杜甫
<br>　　闷到房公池水头，坐逢杨子镇东州。
<br>　　却向青溪不相见，回船应载阿戎游。
<br>
<br>卷228_39 「登楼」杜甫
<br>　　花近高楼伤客心，万方多难此登临。锦江春色来天地，
<br>　　玉垒浮云变古今。北极朝廷终不改，西山寇盗莫相侵。
<br>　　可怜后主还祠庙，日暮聊为梁甫吟。
<br>
<br>卷228_40 「春归」杜甫
<br>　　苔径临江竹，茅檐覆地花。别来频甲子，倏忽又春华。
<br>　　倚杖看孤石，倾壶就浅沙。远鸥浮水静，轻燕受风斜。
<br>　　世路虽多梗，吾生亦有涯。此身醒复醉，乘兴即为家。
<br>
<br>卷228_41 「归雁」杜甫
<br>　　东来万里客，乱定几年归。肠断江城雁，高高正北飞。
<br>
<br>卷228_42 「赠王二十四侍御契四十韵（王契，字佐卿，京兆人）」杜甫
<br>　　往往虽相见，飘飘愧此身。不关轻绂冕，俱是避风尘。
<br>　　一别星桥夜，三移斗柄春。败亡非赤壁，奔走为黄巾。
<br>　　子去何潇洒，余藏异隐沦。书成无过雁，衣故有悬鹑。
<br>　　恐惧行装数，伶俜卧疾频。晓莺工迸泪，秋月解伤神。
<br>　　会面嗟黧黑，含凄话苦辛。接舆还入楚，王粲不归秦。
<br>　　锦里残丹灶，花溪得钓纶。消中只自惜，晚起索谁亲。
<br>　　伏柱闻周史，乘槎有汉臣。鸳鸿不易狎，龙虎未宜驯。
<br>　　客则挂冠至，交非倾盖新。由来意气合，直取性情真。
<br>　　浪迹同生死，无心耻贱贫。偶然存蔗芋，幸各对松筠。
<br>　　粗饭依他日，穷愁怪此辰。女长裁褐稳，男大卷书匀。
<br>　　漰口江如练，蚕崖雪似银。名园当翠巘，野棹没青蘋.
<br>　　屡喜王侯宅，时邀江海人。追随不觉晚，款曲动弥旬。
<br>　　但使芝兰秀，何烦栋宇邻。山阳无俗物，郑驿正留宾。
<br>　　出入并鞍马，光辉参席珍。重游先主庙，更历少城闉。
<br>　　石镜通幽魄，琴台隐绛唇。送终惟粪土，结爱独荆榛。
<br>　　置酒高林下，观棋积水滨。区区甘累趼，稍稍息劳筋。
<br>　　网聚粘圆鲫，丝繁煮细莼。长歌敲柳瘿，小睡凭藤轮。
<br>　　农月须知课，田家敢忘勤。浮生难去食，良会惜清晨。
<br>　　列国兵戈暗，今王德教淳。要闻除猰貐，休作画麒麟。
<br>　　洗眼看轻薄，虚怀任屈伸。莫令胶漆地，万古重雷陈。
<br>
<br>卷228_43 「寄董卿嘉荣十韵」杜甫
<br>　　闻道君牙帐，防秋近赤霄。下临千雪岭，却背五绳桥。
<br>　　海内久戎服，京师今晏朝。犬羊曾烂熳，宫阙尚萧条。
<br>　　猛将宜尝胆，龙泉必在腰。黄图遭污辱，月窟可焚烧。
<br>　　会取干戈利，无令斥候骄。居然双捕虏，自是一嫖姚。
<br>　　落日思轻骑，高天忆射雕。云台画形像，皆为扫氛妖。
<br>
<br>卷228_44 「寄司马山人十二韵」杜甫
<br>　　关内昔分袂，天边今转蓬。驱驰不可说，谈笑偶然同。
<br>　　道术曾留意，先生早击蒙。家家迎蓟子，处处识壶公。
<br>　　长啸峨嵋北，潜行玉垒东。有时骑猛虎，虚室使仙童。
<br>　　发少何劳白，颜衰肯更红。望云悲轗轲，毕景羡冲融。
<br>　　丧乱形仍役，凄凉信不通。悬旌要路口，倚剑短亭中。
<br>　　永作殊方客，残生一老翁。相哀骨可换，亦遣驭清风。
<br>
<br>卷228_45 「黄河二首」杜甫
<br>　　黄河北岸海西军，椎鼓鸣钟天下闻。
<br>　　铁马长鸣不知数，胡人高鼻动成群。
<br>　　黄河西岸是吾蜀，欲须供给家无粟。
<br>　　愿驱众庶戴君王，混一车书弃金玉。
<br>
<br>卷228_46 「寄李十四员外布十二韵」杜甫
<br>　　名参汉望苑，职述景题舆。巫峡将之郡，荆门好附书。
<br>　　远行无自苦，内热比何如。正是炎天阔，那堪野馆疏。
<br>　　黄牛平驾浪，画鹢上凌虚。试待盘涡歇，方期解缆初。
<br>　　闷能过小径，自为摘嘉蔬。渚柳元幽僻，村花不扫除。
<br>　　宿阴繁素柰，过雨乱红蕖。寂寂夏先晚，泠泠风有馀。
<br>　　江清心可莹，竹冷发堪梳。直作移巾几，秋帆发弊庐。
<br>
<br>卷228_47 「归来」杜甫
<br>　　客里有所过，归来知路难。开门野鼠走，散帙壁鱼干。
<br>　　洗杓开新酝，低头拭小盘。凭谁给麹蘖，细酌老江干。
<br>
<br>卷228_48 「王录事许修草堂赀不到，聊小诘」杜甫
<br>　　为嗔王录事，不寄草堂赀。昨属愁春雨，能忘欲漏时。
<br>
<br>卷228_49 「寄邛州崔录事」杜甫
<br>　　邛州崔录事，闻在果园坊。久待无消息，终朝有底忙。
<br>　　应愁江树远，怯见野亭荒。浩荡风尘外，谁知酒熟香。
<br>
<br>卷228_50 「过故斛斯校书庄二首」杜甫
<br>　　此老已云殁，邻人嗟亦休。竟无宣室召，徒有茂陵求。
<br>　　妻子寄他食，园林非昔游。空馀繐帷在，淅淅野风秋。
<br>　　燕入非旁舍，鸥归只故池。断桥无复板，卧柳自生枝。
<br>　　遂有山阳作，多惭鲍叔知。素交零落尽，白首泪双垂。
<br>
<br>卷228_51 「立秋雨院中有作」杜甫
<br>　　山云行绝塞，大火复西流。飞雨动华屋，萧萧梁栋秋。
<br>　　穷途愧知己，暮齿借前筹。已费清晨谒，那成长者谋。
<br>　　解衣开北户，高枕对南楼。树湿风凉进，江喧水气浮。
<br>　　礼宽心有适，节爽病微瘳。主将归调鼎，吾还访旧丘。
<br>
<br>卷228_52 「奉和严大夫军城早秋」杜甫
<br>　　秋风褭褭动高旌，玉帐分弓射虏营。
<br>　　已收滴博云间戍，更夺蓬婆雪外城。
<br>
<br>卷228_53 「院中晚晴怀西郭茅舍」杜甫
<br>　　幕府秋风日夜清，澹云疏雨过高城。叶心朱实看时落，
<br>　　阶面青苔先自生。复有楼台衔暮景，不劳钟鼓报新晴。
<br>　　浣花溪里花饶笑，肯信吾兼吏隐名。
<br>
<br>卷228_54 「到村」杜甫
<br>　　碧涧虽多雨，秋沙先少泥。蛟龙引子过，荷芰逐花低。
<br>　　老去参戎幕，归来散马蹄。稻粱须就列，榛草即相迷。
<br>　　蓄积思江汉，疏顽惑町畦。稍酬知己分，还入故林栖。
<br>
<br>卷228_55 「宿府」杜甫
<br>　　清秋幕府井梧寒，独宿江城蜡炬残。永夜角声悲自语，
<br>　　中天月色好谁看。风尘荏苒音书绝，关塞萧条行路难。
<br>　　已忍伶俜十年事，强移栖息一枝安。
<br>
<br>卷228_56 「遣闷奉呈严公二十韵」杜甫
<br>　　白水鱼竿客，清秋鹤发翁。胡为来幕下，只合在舟中。
<br>　　黄卷真如律，青袍也自公。老妻忧坐痹，幼女问头风。
<br>　　平地专欹倒，分曹失异同。礼甘衰力就，义忝上官通。
<br>　　畴昔论诗早，光辉仗钺雄。宽容存性拙，剪拂念途穷。
<br>　　露裛思藤架，烟霏想桂丛。信然龟触网，直作鸟窥笼。
<br>　　西岭纡村北，南江绕舍东。竹皮寒旧翠，椒实雨新红。
<br>　　浪簸船应坼，杯干瓮即空。藩篱生野径，斤斧任樵童。
<br>　　束缚酬知己，蹉跎效小忠。周防期稍稍，太简遂匆匆。
<br>　　晓入朱扉启，昏归画角终。不成寻别业，未敢息微躬。
<br>　　乌鹊愁银汉，驽骀怕锦幪。会希全物色，时放倚梧桐。
<br>
<br>卷228_57 「送舍弟频赴齐州三首」杜甫
<br>　　岷岭南蛮北，徐关东海西。此行何日到，送汝万行啼。
<br>　　绝域惟高枕，清风独杖藜。危时暂相见，衰白意都迷。
<br>　　风尘暗不开，汝去几时来。兄弟分离苦，形容老病催。
<br>　　江通一柱观，日落望乡台。客意长东北，齐州安在哉。
<br>　　诸姑今海畔，两弟亦山东。去傍干戈觅，来看道路通。
<br>　　短衣防战地，匹马逐秋风。莫作俱流落，长瞻碣石鸿。
<br>
<br>卷228_58 「严郑公阶下新松（得沾字）」杜甫
<br>　　弱质岂自负，移根方尔瞻。细声闻玉帐，疏翠近珠帘。
<br>　　未见紫烟集，虚蒙清露沾。何当一百丈，欹盖拥高檐。
<br>
<br>卷228_59 「严郑公宅同咏竹（得香字）」杜甫
<br>　　绿竹半含箨，新梢才出墙。色侵书帙晚，阴过酒樽凉。
<br>　　雨洗娟娟净，风吹细细香。但令无剪伐，会见拂云长。
<br>
<br>卷228_60 「奉观严郑公厅事岷山沱江画图十韵（得忘字）」杜甫
<br>　　沱水流中座，岷山到此堂。白波吹粉壁，青嶂插雕梁。
<br>　　直讶杉松冷，兼疑菱荇香。雪云虚点缀，沙草得微茫。
<br>　　岭雁随毫末，川蜺饮练光。霏红洲蕊乱，拂黛石萝长。
<br>　　暗谷非关雨，丹枫不为霜。秋成玄圃外，景物洞庭旁。
<br>　　绘事功殊绝，幽襟兴激昂。从来谢太傅，丘壑道难忘。
<br>
<br>卷228_61 「晚秋陪严郑公摩诃池泛舟（得溪字。池在张仪子城内）」杜甫
<br>　　湍驶风醒酒，船回雾起堤。高城秋自落，杂树晚相迷。
<br>　　坐触鸳鸯起，巢倾翡翠低。莫须惊白鹭，为伴宿清溪。
<br>
<br>卷228_62 「初冬」杜甫
<br>　　垂老戎衣窄，归休寒色深。渔舟上急水，猎火著高林。
<br>　　日有习池醉，愁来梁甫吟。干戈未偃息，出处遂何心。
<br>
<br>卷228_63 「至后」杜甫
<br>　　冬至至后日初长，远在剑南思洛阳。青袍白马有何意，
<br>　　金谷铜驼非故乡。梅花欲开不自觉，棣萼一别永相望。
<br>　　愁极本凭诗遣兴，诗成吟咏转凄凉。
<br>
<br>卷228_64 「正月三日归溪上有作，简院内诸公」杜甫
<br>　　野外堂依竹，篱边水向城。蚁浮仍腊味，鸥泛已春声。
<br>　　药许邻人劚，书从稚子擎。白头趋幕府，深觉负平生。
<br>
<br>卷228_65 「弊庐遣兴，奉寄严公」杜甫
<br>　　野水平桥路，春沙映竹村。风轻粉蝶喜，花暖蜜蜂喧。
<br>　　把酒宜深酌，题诗好细论。府中瞻暇日，江上忆词源。
<br>　　迹忝朝廷旧，情依节制尊。还思长者辙，恐避席为门。
<br>
<br>卷228_66 「春日江村五首」杜甫
<br>　　农务村村急，春流岸岸深。乾坤万里眼，时序百年心。
<br>　　茅屋还堪赋，桃源自可寻。艰难贱生理，飘泊到如今。
<br>　　迢递来三蜀，蹉跎有六年。客身逢故旧，发兴自林泉。
<br>　　过懒从衣结，频游任履穿。藩篱无限景，恣意买江天。
<br>　　种竹交加翠，栽桃烂熳红。经心石镜月，到面雪山风。
<br>　　赤管随王命，银章付老翁。岂知牙齿落，名玷荐贤中。
<br>　　扶病垂朱绂，归休步紫苔。郊扉存晚计，幕府愧群材。
<br>　　燕外晴丝卷，鸥边水叶开。邻家送鱼鳖，问我数能来。
<br>　　群盗哀王粲，中年召贾生。登楼初有作，前席竟为荣。
<br>　　宅入先贤传，才高处士名。异时怀二子，春日复含情。
<br>
<br>卷228_67 「绝句六首」杜甫
<br>　　日出篱东水，云生舍北泥。竹高鸣翡翠，沙僻舞鹍鸡。
<br>　　蔼蔼花蕊乱，飞飞蜂蝶多。幽栖身懒动，客至欲如何。
<br>　　凿井交棕叶，开渠断竹根。扁舟轻褭缆，小径曲通村。
<br>　　急雨捎溪足，斜晖转树腰。隔巢黄鸟并，翻藻白鱼跳。
<br>　　舍下笋穿壁，庭中藤刺檐。地晴丝冉冉，江白草纤纤。
<br>　　江动月移石，溪虚云傍花。鸟栖知故道，帆过宿谁家。
<br>
<br>卷228_68 「绝句四首」杜甫
<br>　　堂西长笋别开门，堑北行椒却背村。
<br>　　梅熟许同朱老吃，松高拟对阮生论。
<br>　　欲作鱼梁云复湍，因惊四月雨声寒。
<br>　　青溪先有蛟龙窟，竹石如山不敢安。
<br>　　两个黄鹂鸣翠柳，一行白鹭上青天。
<br>　　窗含西岭千秋雪，门泊东吴万里船。
<br>　　药条药甲润青青，色过棕亭入草亭。
<br>　　苗满空山惭取誉，根居隙地怯成形。 
<br>
<br>　　　　　　　　　　　　　　　　
<br>
<br>卷二百二十九
<br>
<br>卷229_1 「哭严仆射归榇」杜甫
<br>　　素幔随流水，归舟返旧京。老亲如宿昔，部曲异平生。
<br>　　风送蛟龙雨，天长骠骑营。一哀三峡暮，遗后见君情。
<br>
<br>卷229_2 「宴戎州杨使君东楼」杜甫
<br>　　胜绝惊身老，情忘发兴奇。座从歌妓密，乐任主人为。
<br>　　重碧拈春酒，轻红擘荔枝。楼高欲愁思，横笛未休吹。
<br>
<br>卷229_3 「渝州候严六侍御不到，先下峡」杜甫
<br>　　闻道乘骢发，沙边待至今。不知云雨散，虚费短长吟。
<br>　　山带乌蛮阔，江连白帝深。船经一柱观，留眼共登临。
<br>
<br>卷229_4 「拨闷（一作赠严二别驾）」杜甫
<br>　　闻道云安麹米春，才倾一盏即醺人。乘舟取醉非难事，
<br>　　下峡消愁定几巡。长年三老遥怜汝，棙柁开头捷有神。
<br>　　已办青钱防雇直，当令美味入吾唇。
<br>
<br>卷229_5 「闻高常侍亡（忠州作）」杜甫
<br>　　归朝不相见，蜀使忽传亡。虚历金华省，何殊地下郎。
<br>　　致君丹槛折，哭友白云长。独步诗名在，只令故旧伤。
<br>
<br>卷229_6 「宴忠州使君侄宅」杜甫
<br>　　出守吾家侄，殊方此日欢。自须游阮巷，不是怕湖滩。
<br>　　乐助长歌逸，杯饶旅思宽。昔曾如意舞，牵率强为看。
<br>
<br>卷229_7 「禹庙（此忠州临江县禹祠也）」杜甫
<br>　　禹庙空山里，秋风落日斜。荒庭垂橘柚，古屋画龙蛇。
<br>　　云气生虚壁，江声走白沙。早知乘四载，疏凿控三巴。
<br>
<br>卷229_8 「题忠州龙兴寺所居院壁」杜甫
<br>　　忠州三峡内，井邑聚云根。小市常争米，孤城早闭门。
<br>　　空看过客泪，莫觅主人恩。淹泊仍愁虎，深居赖独园。
<br>
<br>卷229_9 「旅夜书怀」杜甫
<br>　　细草微风岸，危樯独夜舟。星垂平野阔，月涌大江流。
<br>　　名岂文章著，官因老病休。飘飘何所似，天地一沙鸥。
<br>
<br>卷229_10 「别常征君」杜甫
<br>　　儿扶犹杖策，卧病一秋强。白发少新洗，寒衣宽总长。
<br>　　故人忧见及，此别泪相忘。各逐萍流转，来书细作行。
<br>
<br>卷229_11 「三绝句」杜甫
<br>　　前年渝州杀刺史，今年开州杀刺史。
<br>　　群盗相随剧虎狼，食人更肯留妻子。
<br>　　二十一家同入蜀，惟残一人出骆谷。
<br>　　自说二女啮臂时，回头却向秦云哭。
<br>　　殿前兵马虽骁雄，纵暴略与羌浑同。
<br>　　闻道杀人汉水上，妇女多在官军中。
<br>
<br>卷229_12 「十二月一日三首」杜甫
<br>　　今朝腊月春意动，云安县前江可怜。一声何处送书雁，
<br>　　百丈谁家上水船。未将梅蕊惊愁眼，要取楸花媚远天。
<br>　　明光起草人所羡，肺病几时朝日边。
<br>　　寒轻市上山烟碧，日满楼前江雾黄。负盐出井此溪女，
<br>　　打鼓发船何郡郎。新亭举目风景切，茂陵著书消渴长。
<br>　　春花不愁不烂漫，楚客唯听棹相将。
<br>　　即看燕子入山扉，岂有黄鹂历翠微。短短桃花临水岸，
<br>　　轻轻柳絮点人衣。春来准拟开怀久，老去亲知见面稀。
<br>　　他日一杯难强进，重嗟筋力故山违。
<br>
<br>卷229_13 「又雪」杜甫
<br>　　南雪不到地，青崖沾未消。微微向日薄，脉脉去人遥。
<br>　　冬热鸳鸯病，峡深豺虎骄。愁边有江水，焉得北之朝。
<br>
<br>卷229_14 「奉汉中王手札」杜甫
<br>　　国有乾坤大，王今叔父尊。剖符来蜀道，归盖取荆门。
<br>　　峡险通舟过，水长注海奔。主人留上客，避暑得名园。
<br>　　前后缄书报，分明馔玉恩。天云浮绝壁，风竹在华轩。
<br>　　已觉良宵永，何看骇浪翻。入期朱邸雪，朝傍紫微垣。
<br>　　枚乘文章老，河间礼乐存。悲秋宋玉宅，失路武陵源。
<br>　　淹薄俱崖口，东西异石根。夷音迷咫尺，鬼物傍黄昏。
<br>　　犬马诚为恋，狐狸不足论。从容草奏罢，宿昔奉清樽。
<br>
<br>卷229_15 「赠崔十三评事公辅」杜甫
<br>　　飘飘西极马，来自渥洼池。飒飁定山桂，低徊风雨枝。
<br>　　我闻龙正直，道屈尔何为。且有元戎命，悲歌识者谁。
<br>　　官联辞冗长，行路洗欹危。脱剑主人赠，去帆春色随。
<br>　　阴沉铁凤阙，教练羽林儿。天子朝侵早，云台仗数移。
<br>　　分军应供给，百姓日支离。黠吏因封己，公才或守雌。
<br>　　燕王买骏骨，渭老得熊罴。活国名公在，拜坛群寇疑。
<br>　　冰壶动瑶碧，野水失蛟螭。入幕诸彦集，渴贤高选宜。
<br>　　骞腾坐可致，九万起于斯。复进出矛戟，昭然开鼎彝。
<br>　　会看之子贵，叹及老夫衰。岂但江曾决，还思雾一披。
<br>　　暗尘生古镜，拂匣照西施。舅氏多人物，无惭困翮垂。
<br>
<br>卷229_16 「长江二首」杜甫
<br>　　众水会涪万，瞿塘争一门。朝宗人共挹，盗贼尔谁尊。
<br>　　孤石隐如马，高萝垂饮猿。归心异波浪，何事即飞翻。
<br>　　浩浩终不息，乃知东极临。众流归海意，万国奉君心。
<br>　　色借潇湘阔，声驱滟滪深。未辞添雾雨，接上遇衣襟。
<br>
<br>卷229_17 「承闻故房相公灵榇自阆州启殡归葬东都有作二首」杜甫
<br>　　远闻房太守，归葬陆浑山。一德兴王后，孤魂久客间。
<br>　　孔明多故事，安石竟崇班。他日嘉陵涕，仍沾楚水还。
<br>　　丹旐飞飞日，初传发阆州。风尘终不解，江汉忽同流。
<br>　　剑动新身匣，书归故国楼。尽哀知有处，为客恐长休。
<br>
<br>卷229_18 「云安九日，郑十八携酒陪诸公宴」杜甫
<br>　　寒花开已尽，菊蕊独盈枝。旧摘人频异，轻香酒暂随。
<br>　　地偏初衣夹，山拥更登危。万国皆戎马，酣歌泪欲垂。
<br>
<br>卷229_19 「答郑十七郎一绝」杜甫
<br>　　雨后过畦润，花残步屐迟。把文惊小陆，好客见当时。
<br>
<br>卷229_20 「将晓二首」杜甫
<br>　　石城除击柝，铁锁欲开关。鼓角悲荒塞，星河落曙山。
<br>　　巴人常小梗，蜀使动无还。垂老孤帆色，飘飘犯百蛮。
<br>　　军吏回官烛，舟人自楚歌。寒沙蒙薄雾，落月去清波。
<br>　　壮惜身名晚，衰惭应接多。归朝日簪笏，筋力定如何。
<br>
<br>卷229_21 「怀锦水居止二首」杜甫
<br>　　军旅西征僻，风尘战伐多。犹闻蜀父老，不忘舜讴歌。
<br>　　天险终难立，柴门岂重过。朝朝巫峡水，远逗锦江波。
<br>　　万里桥南宅，百花潭北庄。层轩皆面水，老树饱经霜。
<br>　　雪岭界天白，锦城曛日黄。惜哉形胜地，回首一茫茫。
<br>
<br>卷229_22 「子规」杜甫
<br>　　峡里云安县，江楼翼瓦齐。两边山木合，终日子规啼。
<br>　　眇眇春风见，萧萧夜色凄。客愁那听此，故作傍人低。
<br>
<br>卷229_23 「立春」杜甫
<br>　　春日春盘细生菜，忽忆两京梅发时。盘出高门行白玉，
<br>　　菜传纤手送青丝。巫峡寒江那对眼，杜陵远客不胜悲。
<br>　　此身未知归定处，呼儿觅纸一题诗。
<br>
<br>卷229_24 「漫成一绝」杜甫
<br>　　江月去人只数尺，风灯照夜欲三更。
<br>　　沙头宿鹭联拳静，船尾跳鱼拨剌鸣。
<br>
<br>卷229_25 「老病」杜甫
<br>　　老病巫山里，稽留楚客中。药残他日裹，花发去年丛。
<br>　　夜足沾沙雨，春多逆水风。合分双赐笔，犹作一飘蓬。
<br>
<br>卷229_26 「南楚」杜甫
<br>　　南楚青春异，暄寒早早分。无名江上草，随意岭头云。
<br>　　正月蜂相见，非时鸟共闻。杖藜妨跃马，不是故离群。
<br>
<br>卷229_27 「寄常征君」杜甫
<br>　　白水青山空复春，征君晚节傍风尘。楚妃堂上色殊众，
<br>　　海鹤阶前鸣向人。万事纠纷犹绝粒，一官羁绊实藏身。
<br>　　开州入夏知凉冷，不似云安毒热新。
<br>
<br>卷229_28 「寄岑嘉州（州据蜀江外）」杜甫
<br>　　不见故人十年馀，不道故人无素书。愿逢颜色关塞远，
<br>　　岂意出守江城居。外江三峡且相接，斗酒新诗终日疏。
<br>　　谢脁每篇堪讽诵，冯唐已老听吹嘘。泊船秋夜经春草，
<br>　　伏枕青枫限玉除。眼前所寄选何物，赠子云安双鲤鱼。
<br>
<br>卷229_29 「移居夔州郭」杜甫
<br>　　伏枕云安县，迁居白帝城。春知催柳别，江与放船清。
<br>　　农事闻人说，山光见鸟情。禹功饶断石，且就土微平。
<br>
<br>卷229_30 「船下夔州郭宿，雨湿不得上岸，别王十二判官」杜甫
<br>　　依沙宿舸船，石濑月娟娟。风起春灯乱，江鸣夜雨悬。
<br>　　晨钟云外湿，胜地石堂烟。柔橹轻鸥外，含凄觉汝贤。
<br>
<br>卷229_31 「雨不绝」杜甫
<br>　　鸣雨既过渐细微，映空摇飏如丝飞。阶前短草泥不乱，
<br>　　院里长条风乍稀。舞石旋应将乳子，行云莫自湿仙衣。
<br>　　眼边江舸何匆促，未待安流逆浪归。
<br>
<br>卷229_32 「崔评事弟许相迎不到应虑老夫见泥雨…必愆佳期走笔戏简」杜甫
<br>　　江阁要宾许马迎，午时起坐自天明。浮云不负青春色，
<br>　　细雨何孤白帝城。身过花间沾湿好，醉于马上往来轻。
<br>　　虚疑皓首冲泥怯，实少银鞍傍险行。
<br>
<br>卷229_33 「宿江边阁（即后西阁）」杜甫
<br>　　暝色延山径，高斋次水门。薄云岩际宿，孤月浪中翻。
<br>　　鹳鹤追飞静，豺狼得食喧。不眠忧战伐，无力正乾坤。
<br>
<br>卷229_34 「夜宿西阁，晓呈元二十一曹长」杜甫
<br>　　城暗更筹急，楼高雨雪微。稍通绡幕霁，远带玉绳稀。
<br>　　门鹊晨光起，墙乌宿处飞。寒江流甚细，有意待人归。
<br>
<br>卷229_35 「西阁口号（呈元二十一）」杜甫
<br>　　山木抱云稠，寒江绕上头。雪崖才变石，风幔不依楼。
<br>　　社稷堪流涕，安危在运筹。看君话王室，感动几销忧。
<br>
<br>卷229_36 「西阁雨望」杜甫
<br>　　楼雨沾云幔，山寒著水城。径添沙面出，湍减石棱生。
<br>　　菊蕊凄疏放，松林驻远情。滂沱朱槛湿，万虑傍檐楹。
<br>
<br>卷229_37 「不离西阁二首」杜甫
<br>　　江柳非时发，江花冷色频。地偏应有瘴，腊近已含春。
<br>　　失学从愚子，无家住老身。不知西阁意，肯别定留人。
<br>　　西阁从人别，人今亦故亭。江云飘素练，石壁断空青。
<br>　　沧海先迎日，银河倒列星。平生耽胜事，吁骇始初经。
<br>
<br>卷229_38 「西阁三度期大昌严明府同宿不到」杜甫
<br>　　问子能来宿，今疑索故要。匣琴虚夜夜，手板自朝朝。
<br>　　金吼霜钟彻，花催腊炬销。早凫江槛底，双影漫飘飖.
<br>
<br>卷229_39 「西阁二首」杜甫
<br>　　巫山小摇落，碧色见松林。百鸟各相命，孤云无自心。
<br>　　层轩俯江壁，要路亦高深。朱绂犹纱帽，新诗近玉琴。
<br>　　功名不早立，衰病谢知音。哀世非王粲，终然学越吟。
<br>　　懒心似江水，日夜向沧洲。不道含香贱，其如镊白休。
<br>　　经过调碧柳，萧索倚朱楼。毕娶何时竟，消中得自由。
<br>　　豪华看古往，服食寄冥搜。诗尽人间兴，兼须入海求。
<br>
<br>卷229_40 「阁夜」杜甫
<br>　　岁暮阴阳催短景，天涯霜雪霁寒宵。五更鼓角声悲壮，
<br>　　三峡星河影动摇。野哭几家闻战伐，夷歌数处起渔樵。
<br>　　卧龙跃马终黄土，人事依依漫寂寥。
<br>
<br>卷229_41 「西阁夜」杜甫
<br>　　恍惚寒山暮，逶迤白雾昏。山虚风落石，楼静月侵门。
<br>　　击柝可怜子，无衣何处村。时危关百虑，盗贼尔犹存。
<br>
<br>卷229_42 「瀼西寒望」杜甫
<br>　　水色含群动，朝光切太虚。年侵频怅望，兴远一萧疏。
<br>　　猿挂时相学，鸥行炯自如。瞿唐春欲至，定卜瀼西居。
<br>
<br>卷229_43 「入宅三首（大历二年春，甫自西阁迁赤甲）」杜甫
<br>　　奔峭背赤甲，断崖当白盐。客居愧迁次，春酒渐多添。
<br>　　花亚欲移竹，鸟窥新卷帘。衰年不敢恨，胜概欲相兼。
<br>　　乱后居难定，春归客未还。水生鱼复浦，云暖麝香山。
<br>　　半顶梳头白，过眉拄杖斑。相看多使者，一一问函关。
<br>　　宋玉归州宅，云通白帝城。吾人淹老病，旅食岂才名。
<br>　　峡口风常急，江流气不平。只应与儿子，飘转任浮生。
<br>
<br>卷229_44 「赤甲」杜甫
<br>　　卜居赤甲迁居新，两见巫山楚水春。炙背可以献天子，
<br>　　美芹由来知野人。荆州郑薛寄书近，蜀客郗岑非我邻。
<br>　　笑接郎中评事饮，病从深酌道吾真。
<br>
<br>卷229_45 「卜居」杜甫
<br>　　归羡辽东鹤，吟同楚执珪。未成游碧海，著处觅丹梯。
<br>　　云障宽江左，春耕破瀼西。桃红客若至，定似昔人迷。
<br>
<br>卷229_46 「暮春题瀼西新赁草屋五首」杜甫
<br>　　久嗟三峡客，再与暮春期。百舌欲无语，繁花能几时。
<br>　　谷虚云气薄，波乱日华迟。战伐何由定，哀伤不在兹。
<br>　　此邦千树橘，不见比封君。养拙干戈际，全生麋鹿群。
<br>　　畏人江北草，旅食瀼西云。万里巴渝曲，三年实饱闻。
<br>　　彩云阴复白，锦树晓来青。身世双蓬鬓，乾坤一草亭。
<br>　　哀歌时自短，醉舞为谁醒。细雨荷锄立，江猿吟翠屏。
<br>　　壮年学书剑，他日委泥沙。事主非无禄，浮生即有涯。
<br>　　高斋依药饵，绝域改春华。丧乱丹心破，王臣未一家。
<br>　　欲陈济世策，已老尚书郎。未息豺虎斗，空惭鸳鹭行。
<br>　　时危人事急，风逆羽毛伤。落日悲江汉，中宵泪满床。
<br>
<br>卷229_47 「园」杜甫
<br>　　仲夏流多水，清晨向小园。碧溪摇艇阔，朱果烂枝繁。
<br>　　始为江山静，终防市井喧。畦蔬绕茅屋，自足媚盘餐。
<br>
<br>卷229_48 「竖子至」杜甫
<br>　　楂梨且缀碧，梅杏半传黄。小子幽园至，轻笼熟柰香。
<br>　　山风犹满把，野露及新尝。欲寄江湖客，提携日月长。
<br>
<br>卷229_49 「示獠奴阿段」杜甫
<br>　　山木苍苍落日曛，竹竿褭褭细泉分。郡人入夜争馀沥，
<br>　　竖子寻源独不闻。病渴三更回白首，传声一注湿青云。
<br>　　曾惊陶侃胡奴异，怪尔常穿虎豹群。
<br>
<br>卷229_50 「秋野五首」杜甫
<br>　　秋野日疏芜，寒江动碧虚。系舟蛮井络，卜宅楚村墟。
<br>　　枣熟从人打，葵荒欲自锄。盘餐老夫食，分减及溪鱼。
<br>　　易识浮生理，难教一物违。水深鱼极乐，林茂鸟知归。
<br>　　吾老甘贫病，荣华有是非。秋风吹几杖，不厌此山薇。
<br>　　礼乐攻吾短，山林引兴长。掉头纱帽仄，曝背竹书光。
<br>　　风落收松子，天寒割蜜房。稀疏小红翠，驻屐近微香。
<br>　　远岸秋沙白，连山晚照红。潜鳞输骇浪，归翼会高风。
<br>　　砧响家家发，樵声个个同。飞霜任青女，赐被隔南宫。
<br>　　身许麒麟画，年衰鸳鹭群。大江秋易盛，空峡夜多闻。
<br>　　径隐千重石，帆留一片云。儿童解蛮语，不必作参军。
<br>
<br>卷229_51 「溪上」杜甫
<br>　　峡内淹留客，溪边四五家。古苔生迮地，秋竹隐疏花。
<br>　　塞俗人无井，山田饭有沙。西江使船至，时复问京华。
<br>
<br>卷229_52 「树间」杜甫
<br>　　岑寂双甘树，婆娑一院香。交柯低几杖，垂实碍衣裳。
<br>　　满岁如松碧，同时待菊黄。几回沾叶露，乘月坐胡床。
<br>
<br>卷229_53 「课小竖鉏斫舍北果林，枝蔓荒秽，净讫移床三首」杜甫
<br>　　病枕依茅栋，荒鉏净果林。背堂资僻远，在野兴清深。
<br>　　山雉防求敌，江猿应独吟。泄云高不去，隐几亦无心。
<br>　　众壑生寒早，长林卷雾齐。青虫悬就日，朱果落封泥。
<br>　　薄俗防人面，全身学马蹄。吟诗坐回首，随意葛巾低。
<br>　　篱弱门何向，沙虚岸只摧。日斜鱼更食，客散鸟还来。
<br>　　寒水光难定，秋山响易哀。天涯稍曛黑，倚杖更裴回。
<br>
<br>卷229_54 「寒雨朝行视园树」杜甫
<br>　　柴门杂树向千株，丹橘黄甘此地无。江上今朝寒雨歇，
<br>　　篱中秀色画屏纡。桃蹊李径年虽故，栀子红椒艳复殊。
<br>　　锁石藤稍元自落，倚天松骨见来枯。林香出实垂将尽，
<br>　　叶蒂辞枝不重苏。爱日恩光蒙借贷，清霜杀气得忧虞。
<br>　　衰颜更觅藜床坐，缓步仍须竹杖扶。散骑未知云阁处，
<br>　　啼猿僻在楚山隅。
<br>
<br>卷229_55 「季秋江村」杜甫
<br>　　乔木村墟古，疏篱野蔓悬。清琴将暇日，白首望霜天。
<br>　　登俎黄甘重，支床锦石圆。远游虽寂寞，难见此山川。
<br>
<br>卷229_56 「小园」杜甫
<br>　　由来巫峡水，本自楚人家。客病留因药，春深买为花。
<br>　　秋庭风落果，瀼岸雨颓沙。问俗营寒事，将诗待物华。
<br>
<br>卷229_57 「自瀼西荆扉且移居东屯茅屋四首」杜甫
<br>　　白盐危峤北，赤甲古城东。平地一川稳，高山四面同。
<br>　　烟霜凄野日，粳稻熟天风。人事伤蓬转，吾将守桂丛。
<br>　　东屯复瀼西，一种住青溪。来往皆茅屋，淹留为稻畦。
<br>　　市喧宜近利，林僻此无蹊。若访衰翁语，须令剩客迷。
<br>　　道北冯都使，高斋见一川。子能渠细石，吾亦沼清泉。
<br>　　枕带还相似，柴荆即有焉。斫畬应费日，解缆不知年。
<br>　　牢落西江外，参差北户间。久游巴子国，卧病楚人山。
<br>　　幽独移佳境，清深隔远关。寒空见鸳鹭，回首忆朝班。
<br>
<br>卷229_58 「茅堂检校收稻二首」杜甫
<br>　　香稻三秋末，平田百顷间。喜无多屋宇，幸不碍云山。
<br>　　御夹侵寒气，尝新破旅颜。红鲜终日有，玉粒未吾悭。
<br>　　稻米炊能白，秋葵煮复新。谁云滑易饱，老藉软俱匀。
<br>　　种幸房州熟，苗同伊阙春。无劳映渠碗，自有色如银。
<br>
<br>卷229_59 「东屯月夜」杜甫
<br>　　抱疾漂萍老，防边旧谷屯。春农亲异俗，岁月在衡门。
<br>　　青女霜枫重，黄牛峡水喧。泥留虎斗迹，月挂客愁村。
<br>　　乔木澄稀影，轻云倚细根。数惊闻雀噪，暂睡想猿蹲。
<br>　　日转东方白，风来北斗昏。天寒不成寝，无梦寄归魂。
<br>
<br>卷229_60 「东屯北崦」杜甫
<br>　　盗贼浮生困，诛求异俗贫。空村惟见鸟，落日未逢人。
<br>　　步壑风吹面，看松露滴身。远山回白首，战地有黄尘。
<br>
<br>卷229_61 「从驿次草堂复至东屯二首」杜甫
<br>　　峡内归田客，江边借马骑。非寻戴安道，似向习家池。
<br>　　峡险风烟僻，天寒橘柚垂。筑场看敛积，一学楚人为。
<br>　　短景难高卧，衰年强此身。山家蒸栗暖，野饭谢麋新。
<br>　　世路知交薄，门庭畏客频。牧童斯在眼，田父实为邻。
<br>
<br>卷229_62 「暂往白帝复还东屯」杜甫
<br>　　复作归田去，犹残获稻功。筑场怜穴蚁，拾穗许村童。
<br>　　落杵光辉白，除芒子粒红。加餐可扶老，仓庾慰飘蓬。
<br>
<br>卷229_63 「刈稻了咏怀」杜甫
<br>　　稻获空云水，川平对石门。寒风疏落木，旭日散鸡豚。
<br>　　野哭初闻战，樵歌稍出村。无家问消息，作客信乾坤。
<br>
<br>卷229_64 「上白帝城（公孙述僭位于此，自称白帝）」杜甫
<br>　　城峻随天壁，楼高更女墙。江流思夏后，风至忆襄王。
<br>　　老去闻悲角，人扶报夕阳。公孙初恃险，跃马意何长。
<br>
<br>卷229_65 「上白帝城二首」杜甫
<br>　　江城含变态，一上一回新。天欲今朝雨，山归万古春。
<br>　　英雄馀事业，衰迈久风尘。取醉他乡客，相逢故国人。
<br>　　兵戈犹拥蜀，赋敛强输秦。不是烦形胜，深惭畏损神。
<br>　　白帝空祠庙，孤云自往来。江山城宛转，栋宇客裴回。
<br>　　勇略今何在，当年亦壮哉。后人将酒肉，虚殿日尘埃。
<br>　　谷鸟鸣还过，林花落又开。多惭病无力，骑马入青苔。
<br>
<br>卷229_66 「武侯庙（庙在白帝西郊）」杜甫
<br>　　遗庙丹青落，空山草木长。犹闻辞后主，不复卧南阳。
<br>
<br>卷229_67 「八阵图」杜甫
<br>　　功盖三分国，名高八阵图。江流石不转，遗恨失吞吴。
<br>
<br>卷229_68 「谒先主庙（刘昭烈庙在奉节县东六里）」杜甫
<br>　　惨淡风云会，乘时各有人。力侔分社稷，志屈偃经纶。
<br>　　复汉留长策，中原仗老臣。杂耕心未已，欧血事酸辛。
<br>　　霸气西南歇，雄图历数屯。锦江元过楚，剑阁复通秦。
<br>　　旧俗存祠庙，空山立鬼神。虚檐交鸟道，枯木半龙鳞。
<br>　　竹送清溪月，苔移玉座春。闾阎儿女换，歌舞岁时新。
<br>　　绝域归舟远，荒城系马频。如何对摇落，况乃久风尘。
<br>　　孰与关张并，功临耿邓亲。应天才不小，得士契无邻。
<br>　　迟暮堪帷幄，飘零且钓缗。向来忧国泪，寂寞洒衣巾。
<br>
<br>卷229_69 「白盐山（白盐崖高千馀丈，在州城东十七里）」杜甫
<br>　　卓立群峰外，蟠根积水边。他皆任厚地，尔独近高天。
<br>　　白榜千家邑，清秋万估船。词人取佳句，刻画竟谁传。
<br>
<br>卷229_70 「滟滪堆」杜甫
<br>　　巨积水中央，江寒出水长。沈牛答云雨，如马戒舟航。
<br>　　天意存倾覆，神功接混茫。干戈连解缆，行止忆垂堂。
<br>
<br>卷229_71 「滟滪」杜甫
<br>　　滟滪既没孤根深，西来水多愁太阴。江天漠漠鸟双去，
<br>　　风雨时时龙一吟。舟人渔子歌回首，估客胡商泪满襟。
<br>　　寄语舟航恶年少，休翻盐井横黄金。
<br>
<br>卷229_72 「白帝」杜甫
<br>　　白帝城中云出门，白帝城下雨翻盆。高江急峡雷霆斗，
<br>　　翠木苍藤日月昏。戎马不如归马逸，千家今有百家存。
<br>　　哀哀寡妇诛求尽，恸哭秋原何处村。
<br>
<br>卷229_73 「白帝城楼」杜甫
<br>　　江度寒山阁，城高绝塞楼。翠屏宜晚对，白谷会深游。
<br>　　急急能鸣雁，轻轻不下鸥。彝陵春色起，渐拟放扁舟。
<br>
<br>卷229_74 「晓望白帝城盐山」杜甫
<br>　　徐步移班杖，看山仰白头。翠深开断壁，红远结飞楼。
<br>　　日出清江望，暄和散旅愁。春城见松雪，始拟进归舟。
<br>
<br>卷229_75 「白帝城最高楼」杜甫
<br>　　城尖径昃旌旆愁，独立缥缈之飞楼。峡坼云霾龙虎卧，
<br>　　江清日抱鼋鼍游。扶桑西枝对断石，弱水东影随长流。
<br>　　杖藜叹世者谁子，泣血迸空回白头。
<br>
<br>卷229_76 「白帝楼」杜甫
<br>　　漠漠虚无里，连连睥睨侵。楼光去日远，峡影入江深。
<br>　　腊破思端绮，春归待一金。去年梅柳意，还欲搅边心。
<br>
<br>卷229_77 「陪诸公上白帝城宴越公堂之作（越公杨素所建）」杜甫
<br>　　此堂存古制，城上俯江郊。落构垂云雨，荒阶蔓草茅。
<br>　　柱穿蜂溜蜜，栈缺燕添巢。坐接春杯气，心伤艳蕊梢。
<br>　　英灵如过隙，宴衎愿投胶。莫问东流水，生涯未即抛。
<br>
<br>卷229_78 「峡隘」杜甫
<br>　　闻说江陵府，云沙静眇然。白鱼如切玉，朱橘不论钱。
<br>　　水有远湖树，人今何处船。青山各在眼，却望峡中天。
<br>
<br>卷229_79 「诸葛庙」杜甫
<br>　　久游巴子国，屡入武侯祠。竹日斜虚寝，溪风满薄帷。
<br>　　君臣当共济，贤圣亦同时。翊戴归先主，并吞更出师。
<br>　　虫蛇穿画壁，巫觋醉蛛丝。欻忆吟梁父，躬耕也未迟。
<br>
<br>卷229_80 「峡口二首」杜甫
<br>　　峡口大江间，西南控百蛮。城欹连粉堞，岸断更青山。
<br>　　开辟多天险，防隅一水关。乱离闻鼓角，秋气动衰颜。
<br>　　时清关失险，世乱戟如林。去矣英雄事，荒哉割据心。
<br>　　芦花留客晚，枫树坐猿深。疲苶烦亲故，诸侯数赐金。
<br>
<br>卷229_81 「天池」杜甫
<br>　　天池马不到，岚壁鸟才通。百顷青云杪，层波白石中。
<br>　　郁纡腾秀气，萧瑟浸寒空。直对巫山出，兼疑夏禹功。
<br>　　鱼龙开辟有，菱芡古今同。闻道奔雷黑，初看浴日红。
<br>　　飘零神女雨，断续楚王风。欲问支机石，如临献宝宫。
<br>　　九秋惊雁序，万里狎渔翁。更是无人处，诛茅任薄躬。
<br>
<br>卷229_82 「瞿塘两崖」杜甫
<br>　　三峡传何处，双崖壮此门。入天犹石色，穿水忽云根。
<br>　　猱玃须髯古，蛟龙窟宅尊。羲和冬驭近，愁畏日车翻。
<br>
<br>卷229_83 「夔州歌十绝句」杜甫
<br>　　中巴之东巴东山，江水开辟流其间。
<br>　　白帝高为三峡镇，夔州险过百牢关。
<br>　　白帝夔州各异城，蜀江楚峡混殊名。
<br>　　英雄割据非天意，霸主并吞在物情。
<br>　　群雄竞起问前朝，王者无外见今朝。
<br>　　比讶渔阳结怨恨，元听舜日旧箫韶。
<br>　　赤甲白盐俱刺天，闾阎缭绕接山巅。
<br>　　枫林橘树丹青合，复道重楼锦绣悬。
<br>　　瀼东瀼西一万家，江北江南春冬花。
<br>　　背飞鹤子遗琼蕊，相趁凫雏入蒋牙。
<br>　　东屯稻畦一百顷，北有涧水通青苗。
<br>　　晴浴狎鸥分处处，雨随神女下朝朝。
<br>　　蜀麻吴盐自古通，万斛之舟行若风。
<br>　　长年三老长歌里，白昼摊钱高浪中。
<br>　　忆昔咸阳都市合，山水之图张卖时。
<br>　　巫峡曾经宝屏见，楚宫犹对碧峰疑。
<br>　　武侯祠堂不可忘，中有松柏参天长。
<br>　　干戈满地客愁破，云日如火炎天凉。
<br>　　阆风玄圃与蓬壶，中有高堂天下无。
<br>　　借问夔州压何处，峡门江腹拥城隅。
<br>
<br>卷229_84 「上卿翁请修武侯庙，遗像缺落，时崔卿权夔州」杜甫
<br>　　大贤为政即多闻，刺史真符不必分。
<br>　　尚有西郊诸葛庙，卧龙无首对江濆。 
<br>
<br>　　　　　　　　　　　　　　　　
<br>
<br>卷二百三十
<br>
<br>卷230_1 「偶题」杜甫
<br>　　文章千古事，得失寸心知。作者皆殊列，名声岂浪垂。
<br>　　骚人嗟不见，汉道盛于斯。前辈飞腾入，馀波绮丽为。
<br>　　后贤兼旧列，历代各清规。法自儒家有，心从弱岁疲。
<br>　　永怀江左逸，多病邺中奇。騄骥皆良马，骐驎带好儿。
<br>　　车轮徒已斫，堂构惜仍亏。漫作潜夫论，虚传幼妇碑。
<br>　　缘情慰漂荡，抱疾屡迁移。经济惭长策，飞栖假一枝。
<br>　　尘沙傍蜂虿，江峡绕蛟螭。萧瑟唐虞远，联翩楚汉危。
<br>　　圣朝兼盗贼，异俗更喧卑。郁郁星辰剑，苍苍云雨池。
<br>　　两都开幕府，万宇插军麾。南海残铜柱，东风避月支。
<br>　　音书恨乌鹊，号怒怪熊罴。稼穑分诗兴，柴荆学土宜。
<br>　　故山迷白阁，秋水隐黄陂。不敢要佳句，愁来赋别离。
<br>
<br>卷230_2 「秋兴八首」杜甫
<br>　　玉露凋伤枫树林，巫山巫峡气萧森。江间波浪兼天涌，
<br>　　塞上风云接地阴。丛菊两开他日泪，孤舟一系故园心。
<br>　　寒衣处处催刀尺，白帝城高急暮砧。
<br>　　夔府孤城落日斜，每依南斗望京华。听猿实下三声泪，
<br>　　奉使虚随八月查。画省香炉违伏枕，山楼粉堞隐悲笳。
<br>　　请看石上藤萝月，已映洲前芦荻花。
<br>　　千家山郭静朝晖，一日江楼坐翠微。信宿渔人还泛泛，
<br>　　清秋燕子故飞飞。匡衡抗疏功名薄，刘向传经心事违。
<br>　　同学少年多不贱，五陵衣马自轻肥。
<br>　　闻道长安似弈棋，百年世事不胜悲。王侯第宅皆新主，
<br>　　文武衣冠异昔时。直北关山金鼓振，征西车马羽书迟。
<br>　　鱼龙寂寞秋江冷，故国平居有所思。
<br>　　蓬莱宫阙对南山，承露金茎霄汉间。西望瑶池降王母，
<br>　　东来紫气满函关。云移雉尾开宫扇，日绕龙鳞识圣颜。
<br>　　一卧沧江惊岁晚，几回青琐照朝班。
<br>　　瞿唐峡口曲江头，万里风烟接素秋。花萼夹城通御气，
<br>　　芙蓉小苑入边愁。朱帘绣柱围黄鹤，锦缆牙樯起白鸥。
<br>　　回首可怜歌舞地，秦中自古帝王州。
<br>　　昆明池水汉时功，武帝旌旗在眼中。织女机丝虚月夜，
<br>　　石鲸鳞甲动秋风。波漂菰米沈云黑，露冷莲房坠粉红。
<br>　　关塞极天唯鸟道，江湖满地一渔翁。
<br>　　昆吾御宿自逶迤，紫阁峰阴入渼陂。香稻啄馀鹦鹉粒，
<br>　　碧梧栖老凤凰枝。佳人拾翠春相问，仙侣同舟晚更移。
<br>　　彩笔昔游干气象，白头吟望苦低垂。
<br>
<br>卷230_3 「咏怀古迹五首」杜甫
<br>　　支离东北风尘际，漂泊西南天地间。三峡楼台淹日月，
<br>　　五溪衣服共云山。羯胡事主终无赖，词客哀时且未还。
<br>　　庾信平生最萧瑟，暮年诗赋动江关。
<br>　　摇落深知宋玉悲，风流儒雅亦吾师。怅望千秋一洒泪，
<br>　　萧条异代不同时。江山故宅空文藻，云雨荒台岂梦思。
<br>　　最是楚宫俱泯灭，舟人指点到今疑。
<br>　　群山万壑赴荆门，生长明妃尚有村。一去紫台连朔漠，
<br>　　独留青冢向黄昏。画图省识春风面，环佩空归月夜魂。
<br>　　千载琵琶作胡语，分明怨恨曲中论。
<br>　　蜀主窥吴幸三峡，崩年亦在永安宫。翠华想像空山里，
<br>　　玉殿虚无野寺中。古庙杉松巢水鹤，岁时伏腊走村翁。
<br>　　武侯祠屋常邻近，一体君臣祭祀同。
<br>　　诸葛大名垂宇宙，宗臣遗像肃清高。三分割据纡筹策，
<br>　　万古云霄一羽毛。伯仲之间见伊吕，指挥若定失萧曹。
<br>　　福移汉祚难恢复，志决身歼军务劳。
<br>
<br>卷230_4 「诸将五首」杜甫
<br>　　汉朝陵墓对南山，胡虏千秋尚入关。昨日玉鱼蒙葬地，
<br>　　早时金碗出人间。见愁汗马西戎逼，曾闪朱旗北斗殷。
<br>　　多少材官守泾渭，将军且莫破愁颜。
<br>　　韩公本意筑三城，拟绝天骄拔汉旌。岂谓尽烦回纥马，
<br>　　翻然远救朔方兵。胡来不觉潼关隘，龙起犹闻晋水清。
<br>　　独使至尊忧社稷，诸君何以答升平。
<br>　　洛阳宫殿化为烽，休道秦关百二重。沧海未全归禹贡，
<br>　　蓟门何处尽尧封。朝廷衮职虽多预，天下军储不自供。
<br>　　稍喜临边王相国，肯销金甲事春农。
<br>　　回首扶桑铜柱标，冥冥氛祲未全销。越裳翡翠无消息，
<br>　　南海明珠久寂寥。殊锡曾为大司马，总戎皆插侍中貂。
<br>　　炎风朔雪天王地，只在忠臣翊圣朝。
<br>　　锦江春色逐人来，巫峡清秋万壑哀。正忆往时严仆射，
<br>　　共迎中使望乡台。主恩前后三持节，军令分明数举杯。
<br>　　西蜀地形天下险，安危须仗出群材。
<br>
<br>卷230_5 「秋日夔府咏怀奉寄郑监李宾客一百韵」杜甫
<br>　　绝塞乌蛮北，孤城白帝边。飘零仍百里，消渴已三年。
<br>　　雄剑鸣开匣，群书满系船。乱离心不展，衰谢日萧然。
<br>　　筋力妻孥问，菁华岁月迁。登临多物色，陶冶赖诗篇。
<br>　　峡束沧江起，岩排石树圆。拂云霾楚气，朝海蹴吴天。
<br>　　煮井为盐速，烧畬度地偏。有时惊叠嶂，何处觅平川。
<br>　　鸂鶒双双舞，猕猿垒垒悬。碧萝长似带，锦石小如钱。
<br>　　春草何曾歇，寒花亦可怜。猎人吹戍火，野店引山泉。
<br>　　唤起搔头急，扶行几屐穿。两京犹薄产，四海绝随肩。
<br>　　幕府初交辟，郎官幸备员。瓜时犹旅寓，萍泛苦夤缘。
<br>　　药饵虚狼藉，秋风洒静便。开襟驱瘴疠，明目扫云烟。
<br>　　高宴诸侯礼，佳人上客前。哀筝伤老大，华屋艳神仙。
<br>　　南内开元曲，常时弟子传。法歌声变转，满座涕潺湲。
<br>　　吊影夔州僻，回肠杜曲煎。即今龙厩水，莫带犬戎膻。
<br>　　耿贾扶王室，萧曹拱御筵。乘威灭蜂虿，戮力效鹰鹯.
<br>　　旧物森犹在，凶徒恶未悛。国须行战伐，人忆止戈鋋.
<br>　　奴仆何知礼，恩荣错与权。胡星一彗孛，黔首遂拘挛。
<br>　　哀痛丝纶切，烦苛法令蠲。业成陈始王，兆喜出于畋。
<br>　　宫禁经纶密，台阶翊戴全。熊罴载吕望，鸿雁美周宣。
<br>　　侧听中兴主，长吟不世贤。音徽一柱数，道里下牢千。
<br>　　郑李光时论，文章并我先。阴何尚清省，沈宋欻联翩。
<br>　　律比昆仑竹，音知燥湿弦。风流俱善价，惬当久忘筌。
<br>　　置驿常如此，登龙盖有焉。虽云隔礼数，不敢坠周旋。
<br>　　高视收人表，虚心味道玄。马来皆汗血，鹤唳必青田。
<br>　　羽翼商山起，蓬莱汉阁连。管宁纱帽净，江令锦袍鲜。
<br>　　东郡时题壁，南湖日扣舷。远游凌绝境，佳句染华笺。
<br>　　每欲孤飞去，徒为百虑牵。生涯已寥落，国步乃迍邅。
<br>　　衾枕成芜没，池塘作弃捐。别离忧怛怛，伏腊涕涟涟。
<br>　　露菊班丰镐，秋蔬影涧瀍.共谁论昔事，几处有新阡。
<br>　　富贵空回首，喧争懒著鞭。兵戈尘漠漠，江汉月娟娟。
<br>　　局促看秋燕，萧疏听晚蝉。雕虫蒙记忆，烹鲤问沈绵。
<br>　　卜羡君平杖，偷存子敬毡。囊虚把钗钏，米尽坼花钿。
<br>　　甘子阴凉叶，茅斋八九椽。阵图沙北岸，市暨瀼西巅。
<br>　　羁绊心常折，栖迟病即痊。紫收岷岭芋，白种陆池莲。
<br>　　色好梨胜颊，穰多栗过拳。敕厨唯一味，求饱或三鳣.
<br>　　儿去看鱼笱，人来坐马鞯。缚柴门窄窄，通竹溜涓涓。
<br>　　堑抵公畦棱，村依野庙壖。缺篱将棘拒，倒石赖藤缠。
<br>　　借问频朝谒，何如稳醉眠。谁云行不逮，自觉坐能坚。
<br>　　雾雨银章涩，馨香粉署妍。紫鸾无近远，黄雀任翩翾.
<br>　　困学违从众，明公各勉旃。声华夹宸极，早晚到星躔。
<br>　　恳谏留匡鼎，诸儒引服虔。不逢输鲠直，会是正陶甄。
<br>　　宵旰忧虞轸，黎元疾苦骈。云台终日画，青简为谁编。
<br>　　行路难何有，招寻兴已专。由来具飞楫，暂拟控鸣弦。
<br>　　身许双峰寺，门求七祖禅。落帆追宿昔，衣褐向真诠。
<br>　　安石名高晋，昭王客赴燕。途中非阮籍，查上似张骞。
<br>　　披拂云宁在，淹留景不延。风期终破浪，水怪莫飞涎。
<br>　　他日辞神女，伤春怯杜鹃。淡交随聚散，泽国绕回旋。
<br>　　本自依迦叶，何曾藉偓佺。炉峰生转盼，橘井尚高褰。
<br>　　东走穷归鹤，南征尽跕鸢。晚闻多妙教，卒践塞前愆。
<br>　　顾凯丹青列，头陀琬琰镌。众香深黯黯，几地肃芊芊。
<br>　　勇猛为心极，清羸任体孱。金篦空刮眼，镜象未离铨。
<br>
<br>卷230_6 「赠李八秘书别三十韵」杜甫
<br>　　往时中补右，扈跸上元初。反气凌行在，妖星下直庐。
<br>　　六龙瞻汉阙，万骑略姚墟。玄朔回天步，神都忆帝车。
<br>　　一戎才汗马，百姓免为鱼。通籍蟠螭印，差肩列凤舆。
<br>　　事殊迎代邸，喜异赏朱虚。寇盗方归顺，乾坤欲晏如。
<br>　　不才同补衮，奉诏许牵裾。鸳鹭叨云阁，麒麟滞玉除。
<br>　　文园多病后，中散旧交疏。飘泊哀相见，平生意有馀。
<br>　　风烟巫峡远，台榭楚宫虚。触目非论故，新文尚起予。
<br>　　清秋凋碧柳，别浦落红蕖。消息多旗帜，经过叹里闾。
<br>　　战连唇齿国，军急羽毛书。幕府筹频问，山家药正锄。
<br>　　台星入朝谒，使节有吹嘘。西蜀灾长弭，南翁愤始摅。
<br>　　对扬抏士卒，干没费仓储。势藉兵须用，功无礼忽诸。
<br>　　御鞍金騕褭，宫砚玉蟾蜍。拜舞银钩落，恩波锦帕舒。
<br>　　此行非不济，良友昔相于。去旆依颜色，沿流想疾徐。
<br>　　沈绵疲井臼，倚薄似樵渔。乞米烦佳客，钞诗听小胥。
<br>　　杜陵斜晚照，潏水带寒淤。莫话清溪发，萧萧白映梳。
<br>
<br>卷230_7 「寄刘峡州伯华使君四十韵」杜甫
<br>　　峡内多云雨，秋来尚郁蒸。远山朝白帝，深水谒彝陵。
<br>　　迟暮嗟为客，西南喜得朋。哀猿更起坐，落雁失飞腾。
<br>　　伏枕思琼树，临轩对玉绳。青松寒不落，碧海阔逾澄。
<br>　　昔岁文为理，群公价尽增。家声同令闻，时论以儒称。
<br>　　太后当朝肃，多才接迹升。翠虚捎魍魉，丹极上鹍鹏。
<br>　　宴引春壶满，恩分夏簟冰。雕章五色笔，紫殿九华灯。
<br>　　学并卢王敏，书偕褚薛能。老兄真不坠，小子独无承。
<br>　　近有风流作，聊从月继征。放蹄知赤骥，捩翅服苍鹰。
<br>
<br>卷轴来何晚，襟怀庶可凭。会期吟讽数，益破旅愁凝。
<br>　　雕刻初谁料，纤毫欲自矜。神融蹑飞动，战胜洗侵凌。
<br>　　妙取筌蹄弃，高宜百万层。白头遗恨在，青竹几人登。
<br>　　回首追谈笑，劳歌跼寝兴。年华纷已矣，世故莽相仍。
<br>　　刺史诸侯贵，郎官列宿应。潘生骖阁远，黄霸玺书增。
<br>　　乳rP号攀石，饥鼯诉落藤。药囊亲道士，灰劫问胡僧。
<br>　　凭久乌皮折，簪稀白帽棱。林居看蚁穴，野食行鱼罾。
<br>　　筋力交凋丧，飘零免战兢。皆为百里宰，正似六安丞。
<br>　　姹女萦新裹，丹砂冷旧秤。但求椿寿永，莫虑杞天崩。
<br>　　炼骨调情性，张兵挠棘矜。养生终自惜，伐数必全惩。
<br>　　政术甘疏诞，词场愧服膺。展怀诗诵鲁，割爱酒如渑。
<br>　　咄咄宁书字，冥冥欲避矰.江湖多白鸟，天地有青蝇。
<br>
<br>卷230_8 「夔府书怀四十韵」杜甫
<br>　　昔罢河西尉，初兴蓟北师。不才名位晚，敢恨省郎迟。
<br>　　扈圣崆峒日，端居滟滪时。萍流仍汲引，樗散尚恩慈。
<br>　　遂阻云台宿，常怀湛露诗。翠华森远矣，白首飒凄其。
<br>　　拙被林泉滞，生逢酒赋欺。文园终寂寞，汉阁自磷缁。
<br>　　病隔君臣议，惭纡德泽私。扬镳惊主辱，拔剑拨年衰。
<br>　　社稷经纶地，风云际会期。血流纷在眼，涕洒乱交颐。
<br>　　四渎楼船泛，中原鼓角悲。贼壕连白翟，战瓦落丹墀。
<br>　　先帝严灵寝，宗臣切受遗。恒山犹突骑，辽海竞张旗。
<br>　　田父嗟胶漆，行人避蒺藜。总戎存大体，降将饰卑词。
<br>　　楚贡何年绝，尧封旧俗疑。长吁翻北寇，一望卷西夷。
<br>　　不必陪玄圃，超然待具茨。凶兵铸农器，讲殿辟书帷。
<br>　　庙算高难测，天忧实在兹。形容真潦倒，答效莫支持。
<br>　　使者分王命，群公各典司。恐乖均赋敛，不似问疮痍。
<br>　　万里烦供给，孤城最怨思。绿林宁小患，云梦欲难追。
<br>　　即事须尝胆，苍生可察眉。议堂犹集凤，正观是元龟。
<br>　　处处喧飞檄，家家急竞锥。萧车安不定，蜀使下何之。
<br>　　钓濑疏坟籍，耕岩进弈棋。地蒸馀破扇，冬暖更纤絺。
<br>　　豺遘哀登楚，麟伤泣象尼。衣冠迷适越，藻绘忆游睢。
<br>　　赏月延秋桂，倾阳逐露葵。大庭终反朴，京观且僵尸。
<br>　　高枕虚眠昼，哀歌欲和谁。南宫载勋业，凡百慎交绥。
<br>
<br>卷230_9 「解闷十二首」杜甫
<br>　　草阁柴扉星散居，浪翻江黑雨飞初。
<br>　　山禽引子哺红果，溪友得钱留白鱼。
<br>　　商胡离别下扬州，忆上西陵故驿楼。
<br>　　为问淮南米贵贱，老夫乘兴欲东流。
<br>　　一辞故国十经秋，每见秋瓜忆故丘。
<br>　　今日南湖采薇蕨，何人为觅郑瓜州。
<br>　　沈范早知何水部，曹刘不待薛郎中。
<br>　　独当省署开文苑，兼泛沧浪学钓翁。
<br>　　李陵苏武是吾师，孟子论文更不疑。
<br>　　一饭未曾留俗客，数篇今见古人诗。
<br>　　复忆襄阳孟浩然，清诗句句尽堪传。
<br>　　即今耆旧无新语，漫钓槎头缩颈鳊。
<br>　　陶冶性灵在底物，新诗改罢自长吟。
<br>　　孰知二谢将能事，颇学阴何苦用心。
<br>　　不见高人王右丞，蓝田丘壑漫寒藤。
<br>　　最传秀句寰区满，未绝风流相国能。
<br>　　先帝贵妃今寂寞，荔枝还复入长安。
<br>　　炎方每续朱樱献，玉座应悲白露团。
<br>　　忆过泸戎摘荔枝，青峰隐映石逶迤。
<br>　　京中旧见无颜色，红颗酸甜只自知。
<br>　　翠瓜碧李沈玉甃，赤梨葡萄寒露成。
<br>　　可怜先不异枝蔓，此物娟娟长远生。
<br>　　侧生野岸及江蒲，不熟丹宫满玉壶。
<br>　　云壑布衣骀背死，劳生重马翠眉须。
<br>
<br>卷230_10 「复愁十二首」杜甫
<br>　　人烟生处僻，虎迹过新蹄。野鹘翻窥草，村船逆上溪。
<br>　　钓艇收缗尽，昏鸦接翅归。月生初学扇，云细不成衣。
<br>　　万国尚防寇，故园今若何。昔归相识少，早已战场多。
<br>　　身觉省郎在，家须农事归。年深荒草径，老恐失柴扉。
<br>　　金丝镂箭镞，皂尾制旗竿。一自风尘起，犹嗟行路难。
<br>　　胡虏何曾盛，干戈不肯休。闾阎听小子，谈话觅封侯。
<br>　　贞观铜牙弩，开元锦兽张。花门小前好，此物弃沙场。
<br>　　今日翔麟马，先宜驾鼓车。无劳问河北，诸将觉荣华。
<br>　　任转江淮粟，休添苑囿兵。由来貔虎士，不满凤凰城。
<br>　　江上亦秋色，火云终不移。巫山犹锦树，南国且黄鹂。
<br>　　每恨陶彭泽，无钱对菊花。如今九日至，自觉酒须赊。
<br>　　病减诗仍拙，吟多意有馀。莫看江总老，犹被赏时鱼。
<br>
<br>卷230_11 「承闻河北诸道节度入朝欢喜口号绝句十二首」杜甫
<br>　　禄山作逆降天诛，更有思明亦已无。
<br>　　汹汹人寰犹不定，时时斗战欲何须。
<br>　　社稷苍生计必安，蛮夷杂种错相干。
<br>　　周宣汉武今王是，孝子忠臣后代看。
<br>　　喧喧道路多歌谣，河北将军尽入朝。
<br>　　始是乾坤王室正，却交江汉客魂销。
<br>　　不道诸公无表来，茫然庶事遣人猜。
<br>　　拥兵相学干戈锐，使者徒劳百万回。
<br>　　鸣玉锵金尽正臣，修文偃武不无人。
<br>　　兴王会静妖氛气，圣寿宜过一万春。
<br>　　英雄见事若通神，圣哲为心小一身。
<br>　　燕赵休矜出佳丽，宫闱不拟选才人。
<br>　　抱病江天白首郎，空山楼阁暮春光。
<br>　　衣冠是日朝天子，草奏何时入帝乡。
<br>　　澶漫山东一百州，削成如桉抱青丘。
<br>　　苞茅重入归关内，王祭还供尽海头。
<br>　　东逾辽水北滹沱，星象风云喜共和。
<br>　　紫气关临天地阔，黄金台贮俊贤多。
<br>　　渔阳突骑邯郸儿，酒酣并辔金鞭垂。
<br>　　意气即归双阙舞，雄豪复遣五陵知。
<br>　　李相将军拥蓟门，白头虽老赤心存。
<br>　　竟能尽说诸侯入，知有从来天子尊。
<br>　　十二年来多战场，天威已息阵堂堂。
<br>　　神灵汉代中兴主，功业汾阳异姓王。
<br>
<br>卷230_12 「喜闻盗贼蕃寇总退口号五首」杜甫
<br>　　萧关陇水入官军，青海黄河卷塞云。
<br>　　北极转愁龙虎气，西戎休纵犬羊群。
<br>　　赞普多教使入秦，数通和好止烟尘。
<br>　　朝廷忽用哥舒将，杀伐虚悲公主亲。
<br>　　崆峒西极过昆仑，驼马由来拥国门。
<br>　　逆气数年吹路断，蕃人闻道渐星奔。
<br>　　勃律天西采玉河，坚昆碧碗最来多。
<br>　　旧随汉使千堆宝，少答胡王万匹罗。
<br>　　今春喜气满乾坤，南北东西拱至尊。
<br>　　大历二年调玉烛，玄元皇帝圣云孙。
<br>
<br>卷230_13 「洞房」杜甫
<br>　　洞房环佩冷，玉殿起秋风。秦地应新月，龙池满旧宫。
<br>　　系舟今夜远，清漏往时同。万里黄山北，园陵白露中。
<br>
<br>卷230_14 「宿昔」杜甫
<br>　　宿昔青门里，蓬莱仗数移。花娇迎杂树，龙喜出平池。
<br>　　落日留王母，微风倚少儿。宫中行乐秘，少有外人知。
<br>
<br>卷230_15 「能画」杜甫
<br>　　能画毛延寿，投壶郭舍人。每蒙天一笑，复似物皆春。
<br>　　政化平如水，皇恩断若神。时时用抵戏，亦未杂风尘。
<br>
<br>卷230_16 「斗鸡」杜甫
<br>　　斗鸡初赐锦，舞马既登床。帘下宫人出，楼前御柳长。
<br>　　仙游终一閟，女乐久无香。寂寞骊山道，清秋草木黄。
<br>
<br>卷230_17 「鹦鹉（一作翦羽）」杜甫
<br>　　鹦鹉含愁思，聪明忆别离。翠衿浑短尽，红觜漫多知。
<br>　　未有开笼日，空残旧宿枝。世人怜复损，何用羽毛奇。
<br>
<br>卷230_18 「历历」杜甫
<br>　　历历开元事，分明在眼前。无端盗贼起，忽已岁时迁。
<br>　　巫峡西江外，秦城北斗边。为郎从白首，卧病数秋天。
<br>
<br>卷230_19 「洛阳」杜甫
<br>　　洛阳昔陷没，胡马犯潼关。天子初愁思，都人惨别颜。
<br>　　清笳去宫阙，翠盖出关山。故老仍流涕，龙髯幸再攀。
<br>
<br>卷230_20 「骊山」杜甫
<br>　　骊山绝望幸，花萼罢登临。地下无朝烛，人间有赐金。
<br>　　鼎湖龙去远，银海雁飞深。万岁蓬莱日，长悬旧羽林。
<br>
<br>卷230_21 「提封」杜甫
<br>　　提封汉天下，万国尚同心。借问悬车守，何如俭德临。
<br>　　时征俊乂入，草窃犬羊侵。愿戒兵犹火，恩加四海深。
<br>
<br>卷230_22 「覆舟二首」杜甫
<br>　　巫峡盘涡晓，黔阳贡物秋。丹砂同陨石，翠羽共沉舟。
<br>　　羁使空斜影，龙居閟积流。篙工幸不溺，俄顷逐轻鸥。
<br>　　竹宫时望拜，桂馆或求仙。姹女临波日，神光照夜年。
<br>　　徒闻斩蛟剑，无复爨犀船。使者随秋色，迢迢独上天。
<br>
<br>卷230_23 「垂白（一作白首）」杜甫
<br>　　垂白冯唐老，清秋宋玉悲。江喧长少睡，楼迥独移时。
<br>　　多难身何补，无家病不辞。甘从千日醉，未许七哀诗。
<br>
<br>卷230_24 「草阁」杜甫
<br>　　草阁临无地，柴扉永不关。鱼龙回夜水，星月动秋山。
<br>　　久露清初湿，高云薄未还。泛舟惭小妇，飘泊损红颜。
<br>
<br>卷230_25 「江月」杜甫
<br>　　江月光于水，高楼思杀人。天边长作客，老去一沾巾。
<br>　　玉露团清影，银河没半轮。谁家挑锦字，灭烛翠眉颦。
<br>
<br>卷230_26 「江上」杜甫
<br>　　江上日多雨，萧萧荆楚秋。高风下木叶，永夜揽貂裘。
<br>　　勋业频看镜，行藏独倚楼。时危思报主，衰谢不能休。
<br>
<br>卷230_27 「中夜」杜甫
<br>　　中夜江山静，危楼望北辰。长为万里客，有愧百年身。
<br>　　故国风云气，高堂战伐尘。胡雏负恩泽，嗟尔太平人。
<br>
<br>卷230_28 「江汉」杜甫
<br>　　江汉思归客，乾坤一腐儒。片云天共远，永夜月同孤。
<br>　　落日心犹壮，秋风病欲疏。古来存老马，不必取长途。
<br>
<br>卷230_29 「白露」杜甫
<br>　　白露团甘子，清晨散马蹄。圃开连石树，船渡入江溪。
<br>　　凭几看鱼乐，回鞭急鸟栖。渐知秋实美，幽径恐多蹊。
<br>
<br>卷230_30 「孟氏（集有过孟十二仓曹十四主簿兄弟诗）」杜甫
<br>　　孟氏好兄弟，养亲唯小园。承颜胝手足，坐客强盘飧。
<br>　　负米力葵外，读书秋树根。卜邻惭近舍，训子学谁门。
<br>
<br>卷230_31 「吾宗（卫仓曹崇简）」杜甫
<br>　　吾宗老孙子，质朴古人风。耕凿安时论，衣冠与世同。
<br>　　在家常早起，忧国愿年丰。语及君臣际，经书满腹中。
<br>
<br>卷230_32 「有叹」杜甫
<br>　　壮心久零落，白首寄人间。天下兵常斗，江东客未还。
<br>　　穷猿号雨雪，老马怯关山。武德开元际，苍生岂重攀。
<br>
<br>卷230_33 「冬深（一作即日）」杜甫
<br>　　花叶随天意，江溪共石根。早霞随类影，寒水各依痕。
<br>　　易下杨朱泪，难招楚客魂。风涛暮不稳，舍棹宿谁门。
<br>
<br>卷230_34 「不寐」杜甫
<br>　　瞿塘夜水黑，城内改更筹。翳翳月沉雾，辉辉星近楼。
<br>　　气衰甘少寐，心弱恨和愁。多垒满山谷，桃源无处求。
<br>
<br>卷230_35 「月圆」杜甫
<br>　　孤月当楼满，寒江动夜扉。委波金不定，照席绮逾依。
<br>　　未缺空山静，高悬列宿稀。故园松桂发，万里共清辉。
<br>
<br>卷230_36 「中宵」杜甫
<br>　　西阁百寻馀，中宵步绮疏。飞星过水白，落月动沙虚。
<br>　　择木知幽鸟，潜波想巨鱼。亲朋满天地，兵甲少来书。
<br>
<br>卷230_37 「遣愁」杜甫
<br>　　养拙蓬为户，茫茫何所开。江通神女馆，地隔望乡台。
<br>　　渐惜容颜老，无由弟妹来。兵戈与人事，回首一悲哀。
<br>
<br>卷230_38 「秋清」杜甫
<br>　　高秋苏病气，白发自能梳。药饵憎加减，门庭闷扫除。
<br>　　杖藜还客拜，爱竹遣儿书。十月江平稳，轻舟进所如。
<br>
<br>卷230_39 「伤秋」杜甫
<br>　　林僻来人少，山长去鸟微。高秋收画扇，久客掩荆扉。
<br>　　懒慢头时栉，艰难带减围。将军犹汗马，天子尚戎衣。
<br>　　白蒋风飙脆，殷柽晓夜稀。何年减豺虎，似有故园归。
<br>
<br>卷230_40 「秋峡」杜甫
<br>　　江涛万古峡，肺气久衰翁。不寐防巴虎，全生狎楚童。
<br>　　衣裳垂素发，门巷落丹枫。常怪商山老，兼存翊赞功。
<br>
<br>卷230_41 「南极」杜甫
<br>　　南极青山众，西江白谷分。古城疏落木，荒戍密寒云。
<br>　　岁月蛇常见，风飙虎或闻。近身皆鸟道，殊俗自人群。
<br>　　睥睨登哀柝，矛弧照夕曛。乱离多醉尉，愁杀李将军。
<br>
<br>卷230_42 「摇落」杜甫
<br>　　摇落巫山暮，寒江东北流。烟尘多战鼓，风浪少行舟。
<br>　　鹅费羲之墨，貂馀季子裘。长怀报明主，卧病复高秋。
<br>
<br>卷230_43 「耳聋」杜甫
<br>　　生年鹖冠子，叹世鹿皮翁。眼复几时暗，耳从前月聋。
<br>　　猿鸣秋泪缺，雀噪晚愁空。黄落惊山树，呼儿问朔风。
<br>
<br>卷230_44 「独坐二首」杜甫
<br>　　竟日雨冥冥，双崖洗更青。水花寒落岸，山鸟暮过庭。
<br>　　暖老须燕玉，充饥忆楚萍。胡笳在楼上，哀怨不堪听。
<br>　　白狗斜临北，黄牛更在东。峡云常照夜，江月会兼风。
<br>　　晒药安垂老，应门试小童。亦知行不逮，苦恨耳多聋。
<br>
<br>卷230_45 「远游」杜甫
<br>　　江阔浮高栋，云长出断山。尘沙连越巂，风雨暗荆蛮。
<br>　　雁矫衔芦内，猿啼失木间。弊裘苏季子，历国未知还。
<br>
<br>卷230_46 「夜（一作秋夜客舍）」杜甫
<br>　　露下天高秋水清，空山独夜旅魂惊。疏灯自照孤帆宿，
<br>　　新月犹悬双杵鸣。南菊再逢人卧病，北书不至雁无情。
<br>　　步蟾倚杖看牛斗，银汉遥应接凤城。
<br>
<br>卷230_47 「暮春」杜甫
<br>　　卧病拥塞在峡中，潇湘洞庭虚映空。楚天不断四时雨，
<br>　　巫峡常吹千里风。沙上草阁柳新暗，城边野池莲欲红。
<br>　　暮春鸳鹭立洲渚，挟子翻飞还一丛。
<br>
<br>卷230_48 「晴二首」杜甫
<br>　　久雨巫山暗，新晴锦绣文。碧知湖外草，红见海东云。
<br>　　竟日莺相和，摩霄鹤数群。野花干更落，风处急纷纷。
<br>　　啼乌争引子，鸣鹤不归林。下食遭泥去，高飞恨久阴。
<br>　　雨声冲塞尽，日气射江深。回首周南客，驱驰魏阙心。
<br>
<br>卷230_49 「雨」杜甫
<br>　　始贺天休雨，还嗟地出雷。骤看浮峡过，密作渡江来。
<br>　　牛马行无色，蛟龙斗不开。干戈盛阴气，未必自阳台。
<br>
<br>卷230_50 「月三首」杜甫
<br>　　断续巫山雨，天河此夜新。若无青嶂月，愁杀白头人。
<br>　　魍魉移深树，虾蟆动半轮。故园当北斗，直指照西秦。
<br>　　并照巫山出，新窥楚水清。羁栖愁里见，二十四回明。
<br>　　必验升沉体，如知进退情。不违银汉落，亦伴玉绳横。
<br>　　万里瞿塘峡，春来六上弦。时时开暗室，故故满青天。
<br>　　爽合风襟静，高当泪脸悬。南飞有乌鹊，夜久落江边。
<br>
<br>卷230_51 「雨」杜甫
<br>　　万木云深隐，连山雨未开。风扉掩不定，水鸟过仍回。
<br>　　鲛馆如鸣杼，樵舟岂伐枚。清凉破炎毒，衰意欲登台。
<br>
<br>卷230_52 「晚晴」杜甫
<br>　　返照斜初彻，浮云薄未归。江虹明远饮，峡雨落馀飞。
<br>　　凫雁终高去，熊罴觉自肥。秋分客尚在，竹露夕微微。
<br>
<br>卷230_53 「夜雨」杜甫
<br>　　小雨夜复密，回风吹早秋。野凉侵闭户，江满带维舟。
<br>　　通籍恨多病，为郎忝薄游。天寒出巫峡，醉别仲宣楼。
<br>
<br>卷230_54 「更题」杜甫
<br>　　只应踏初雪，骑马发荆州。直怕巫山雨，真伤白帝秋。
<br>　　群公苍玉佩，天子翠云裘。同舍晨趋侍，胡为淹此留。
<br>
<br>卷230_55 「归」杜甫
<br>　　束带还骑马，东西却渡船。林中才有地，峡外绝无天。
<br>　　虚白高人静，喧卑俗累牵。他乡悦迟暮，不敢废诗篇。
<br>
<br>卷230_56 「返照」杜甫
<br>　　楚王宫北正黄昏，白帝城西过雨痕。返照入江翻石壁，
<br>　　归云拥树失山村。衰年肺病唯高枕，绝塞愁时早闭门。
<br>　　不可久留豺虎乱，南方实有未招魂。
<br>
<br>卷230_57 「热三首」杜甫
<br>　　雷霆空霹雳，云雨竟虚无。炎赫衣流汗，低垂气不苏。
<br>　　乞为寒水玉，愿作冷秋菰。何似儿童岁，风凉出舞雩。
<br>　　瘴云终不灭，泸水复西来。闭户人高卧，归林鸟却回。
<br>　　峡中都似火，江上只空雷。想见阴宫雪，风门飒踏开。
<br>　　朱李沈不冷，雕胡炊屡新。将衰骨尽痛，被褐味空频。
<br>　　欻翕炎蒸景，飘摇征戍人。十年可解甲，为尔一沾巾。
<br>
<br>卷230_58 「日暮」杜甫
<br>　　牛羊下来久，各已闭柴门。风月自清夜，江山非故园。
<br>　　石泉流暗壁，草露滴秋根。头白灯明里，何须花烬繁。
<br>
<br>卷230_59 「八月十五夜月二首」杜甫
<br>　　满目飞明镜，归心折大刀。转蓬行地远，攀桂仰天高。
<br>　　水路疑霜雪，林栖见羽毛。此时瞻白兔，直欲数秋毫。
<br>　　稍下巫山峡，犹衔白帝城。气沈全浦暗，轮仄半楼明。
<br>　　刁斗皆催晓，蟾蜍且自倾。张弓倚残魄，不独汉家营。
<br>
<br>卷230_60 「十六夜玩月」杜甫
<br>　　旧挹金波爽，皆传玉露秋。关山随地阔，河汉近人流。
<br>　　谷口樵归唱，孤城笛起愁。巴童浑不寝，半夜有行舟。
<br>
<br>卷230_61 「十七夜对月」杜甫
<br>　　秋月仍圆夜，江村独老身。卷帘还照客，倚杖更随人。
<br>　　光射潜虬动，明翻宿鸟频。茅斋依橘柚，清切露华新。
<br>
<br>卷230_62 「村雨」杜甫
<br>　　雨声传两夜，寒事飒高秋。挈带看朱绂，开箱睹黑裘。
<br>　　世情只益睡，盗贼敢忘忧。松菊新沾洗，茅斋慰远游。
<br>
<br>卷230_63 「雨晴」杜甫
<br>　　雨时山不改，晴罢峡如新。天路看殊俗，秋江思杀人。
<br>　　有猿挥泪尽，无犬附书频。故国愁眉外，长歌欲损神。
<br>
<br>卷230_64 「晚晴吴郎见过北舍」杜甫
<br>　　圃畦新雨润，愧子废锄来。竹杖交头拄，柴扉隔径开。
<br>　　欲栖群鸟乱，未去小童催。明日重阳酒，相迎自酦醅。
<br>
<br>卷230_65 「暝」杜甫
<br>　　日下四山阴，山庭岚气侵。牛羊归径险，鸟雀聚枝深。
<br>　　正枕当星剑，收书动玉琴。半扉开烛影，欲掩见清砧。
<br>
<br>卷230_66 「云」杜甫
<br>　　龙似瞿唐会，江依白帝深。终年常起峡，每夜必通林。
<br>　　收获辞霜渚，分明在夕岑。高斋非一处，秀气豁烦襟。
<br>
<br>卷230_67 「月」杜甫
<br>　　四更山吐月，残夜水明楼。尘匣元开镜，风帘自上钩。
<br>　　兔应疑鹤发，蟾亦恋貂裘。斟酌姮娥寡，天寒耐九秋。
<br>
<br>卷230_68 「雨四首」杜甫
<br>　　微雨不滑道，断云疏复行。紫崖奔处黑，白鸟去边明。
<br>　　秋日新沾影，寒江旧落声。柴扉临野碓，半得捣香粳。
<br>　　江雨旧无时，天晴忽散丝。暮秋沾物冷，今日过云迟。
<br>　　上马迥休出，看鸥坐不辞。高轩当滟滪，润色静书帷。
<br>　　物色岁将晏，天隅人未归。朔风鸣淅淅，寒雨下霏霏。
<br>　　多病久加饭，衰容新授衣。时危觉凋丧，故旧短书稀。
<br>　　楚雨石苔滋，京华消息迟。山寒青兕叫，江晚白鸥饥。
<br>　　神女花钿落，鲛人织杼悲。繁忧不自整，终日洒如丝。
<br>
<br>卷230_69 「夜」杜甫
<br>　　绝岸风威动，寒房烛影微。岭猿霜外宿，江鸟夜深飞。
<br>　　独坐亲雄剑，哀歌叹短衣。烟尘绕阊阖，白首壮心违。
<br>
<br>卷230_70 「晨雨」杜甫
<br>　　小雨晨光内，初来叶上闻。雾交才洒地，风逆旋随云。
<br>　　暂起柴荆色，轻沾鸟兽群。麝香山一半，亭午未全分。
<br>
<br>卷230_71 「返照」杜甫
<br>　　返照开巫峡，寒空半有无。已低鱼复暗，不尽白盐孤。
<br>　　荻岸如秋水，松门似画图。牛羊识僮仆，既夕应传呼。
<br>
<br>卷230_72 「向夕」杜甫
<br>　　畎亩孤城外，江村乱水中。深山催短景，乔木易高风。
<br>　　鹤下云汀近，鸡栖草屋同。琴书散明烛，长夜始堪终。
<br>
<br>卷230_73 「晓望」杜甫
<br>　　白帝更声尽，阳台曙色分。高峰寒上日，叠岭宿霾云。
<br>　　地坼江帆隐，天清木叶闻。荆扉对麋鹿，应共尔为群。
<br>
<br>卷230_74 「雷」杜甫
<br>　　巫峡中宵动，沧江十月雷。龙蛇不成蛰，天地划争回。
<br>　　却碾空山过，深蟠绝壁来。何须妒云雨，霹雳楚王台。
<br>
<br>卷230_75 「雨」杜甫
<br>　　冥冥甲子雨，已度立春时。轻箑烦相向，纤絺恐自疑。
<br>　　烟添才有色，风引更如丝。直觉巫山暮，兼催宋玉悲。
<br>
<br>卷230_76 「朝二首」杜甫
<br>　　清旭楚宫南，霜空万岭含。野人时独往，云木晓相参。
<br>　　俊鹘无声过，饥乌下食贪。病身终不动，摇落任江潭。
<br>　　浦帆晨初发，郊扉冷未开。村疏黄叶坠，野静白鸥来。
<br>　　础润休全湿，云晴欲半回。巫山冬可怪，昨夜有奔雷。
<br>
<br>卷230_77 「晚」杜甫
<br>　　杖藜寻晚巷，炙背近墙暄。人见幽居僻，吾知拙养尊。
<br>　　朝廷问府主，耕稼学山村。归翼飞栖定，寒灯亦闭门。
<br>
<br>卷230_78 「夜二首」杜甫
<br>　　白夜月休弦，灯花半委眠。号山无定鹿，落树有惊蝉。
<br>　　暂忆江东鲙，兼怀雪下船。蛮歌犯星起，空觉在天边。
<br>　　城郭悲笳暮，村墟过翼稀。甲兵年数久，赋敛夜深归。
<br>　　暗树依岩落，明河绕塞微。斗斜人更望，月细鹊休飞。 
<br>
<br>　　　　　　　　　　　　　　　　
<br>
<br>卷二百三十一
<br>
<br>卷231_1 「宗武生日」杜甫
<br>　　小子何时见，高秋此日生。自从都邑语，已伴老夫名。
<br>　　诗是吾家事，人传世上情。熟精文选理，休觅彩衣轻。
<br>　　凋瘵筵初秩，欹斜坐不成。流霞分片片，涓滴就徐倾。
<br>
<br>卷231_2 「又示宗武」杜甫
<br>　　觅句新知律，摊书解满床。试吟青玉案，莫羡紫罗囊。
<br>　　假日从时饮，明年共我长。应须饱经术，已似爱文章。
<br>　　十五男儿志，三千弟子行。曾参与游夏，达者得升堂。
<br>
<br>卷231_3 「熟食日示宗文、宗武」杜甫
<br>　　消渴游江汉，羁栖尚甲兵。几年逢熟食，万里逼清明。
<br>　　松柏邛山路，风花白帝城。汝曹催我老，回首泪纵横。
<br>
<br>卷231_4 「又示两儿」杜甫
<br>　　令节成吾老，他时见汝心。浮生看物变，为恨与年深。
<br>　　长葛书难得，江州涕不禁。团圆思弟妹，行坐白头吟。
<br>
<br>卷231_5 「社日两篇」杜甫
<br>　　九农成德业，百祀发光辉。报效神如在，馨香旧不违。
<br>　　南翁巴曲醉，北雁塞声微。尚想东方朔，诙谐割肉归。
<br>　　陈平亦分肉，太史竟论功。今日江南老，他时渭北童。
<br>　　欢娱看绝塞，涕泪落秋风。鸳鹭回金阙，谁怜病峡中。
<br>
<br>卷231_6 「九日五首」杜甫
<br>　　重阳独酌杯中酒，抱病起登江上台。竹叶于人既无分，
<br>　　菊花从此不须开。殊方日落玄猿哭，旧国霜前白雁来。
<br>　　弟妹萧条各何往，干戈衰谢两相催。
<br>　　旧日重阳日，传杯不放杯。即今蓬鬓改，但愧菊花开。
<br>　　北阙心长恋，西江首独回。茱萸赐朝士，难得一枝来。
<br>　　旧与苏司业，兼随郑广文。采花香泛泛，坐客醉纷纷。
<br>　　野树歌还倚，秋砧醒却闻。欢娱两冥漠，西北有孤云。
<br>　　故里樊川菊，登高素浐源。他时一笑后，今日几人存。
<br>　　巫峡蟠江路，终南对国门。系舟身万里，伏枕泪双痕。
<br>　　为客裁乌帽，从儿具绿尊。佳辰对群盗，愁绝更谁论。
<br>
<br>卷231_7 「九日诸人集于林」杜甫
<br>　　九日明朝是，相要旧俗非。老翁难早出，贤客幸知归。
<br>　　旧采黄花剩，新梳白发微。漫看年少乐，忍泪已沾衣。
<br>
<br>卷231_8 「大历二年九月三十日」杜甫
<br>　　为客无时了，悲秋向夕终。瘴馀夔子国，霜薄楚王宫。
<br>　　草敌虚岚翠，花禁冷叶红。年年小摇落，不与故园同。
<br>
<br>卷231_9 「十月一日」杜甫
<br>　　有瘴非全歇，为冬亦不难。夜郎溪日暖，白帝峡风寒。
<br>　　蒸裹如千室，焦糟幸一柈。兹辰南国重，旧俗自相欢。
<br>
<br>卷231_10 「孟冬」杜甫
<br>　　殊俗还多事，方冬变所为。破甘霜落爪，尝稻雪翻匙。
<br>　　巫峡寒都薄，乌蛮瘴远随。终然减滩濑，暂喜息蛟螭。
<br>
<br>卷231_11 「冬至」杜甫
<br>　　年年至日长为客，忽忽穷愁泥杀人。江上形容吾独老，
<br>　　天边风俗自相亲。杖藜雪后临丹壑，鸣玉朝来散紫宸。
<br>　　心折此时无一寸，路迷何处见三秦。
<br>
<br>卷231_12 「小至」杜甫
<br>　　天时人事日相催，冬至阳生春又来。刺绣五纹添弱线，
<br>　　吹葭六琯动浮灰。岸容待腊将舒柳，山意冲寒欲放梅。
<br>　　云物不殊乡国异，教儿且覆掌中杯。
<br>
<br>卷231_13 「览物（一作峡中览物）」杜甫
<br>　　曾为掾吏趋三辅，忆在潼关诗兴多。巫峡忽如瞻华岳，
<br>　　蜀江犹似见黄河。舟中得病移衾枕，洞口经春长薜萝。
<br>　　形胜有馀风土恶，几时回首一高歌。
<br>
<br>卷231_14 「忆郑南玭」杜甫
<br>　　郑南伏毒寺，潇洒到江心。石影衔珠阁，泉声带玉琴。
<br>　　风杉曾曙倚，云峤忆春临。万里沧浪外，龙蛇只自深。
<br>
<br>卷231_15 「怀灞上游」杜甫
<br>　　怅望东陵道，平生灞上游。春浓停野骑，夜宿敞云楼。
<br>　　离别人谁在，经过老自休。眼前今古意，江汉一归舟。
<br>
<br>卷231_16 「愁（强戏为吴体）」杜甫
<br>　　江草日日唤愁生，巫峡泠泠非世情。盘涡鹭浴底心性，
<br>　　独树花发自分明。十年戎马暗万国，异域宾客老孤城。
<br>　　渭水秦山得见否，人经罢病虎纵横。
<br>
<br>卷231_17 「昼梦」杜甫
<br>　　二月饶睡昏昏然，不独夜短昼分眠。桃花气暖眼自醉，
<br>　　春渚日落梦相牵。故乡门巷荆棘底，中原君臣豺虎边。
<br>　　安得务农息战斗，普天无吏横索钱。
<br>
<br>卷231_18 「览镜呈柏中丞」杜甫
<br>　　渭水流关内，终南在日边。胆销豺虎窟，泪入犬羊天。
<br>　　起晚堪从事，行迟更学仙。镜中衰谢色，万一故人怜。
<br>
<br>卷231_19 「即事」杜甫
<br>　　暮春三月巫峡长，皛皛行云浮日光。雷声忽送千峰雨，
<br>　　花气浑如百和香。黄莺过水翻回去，燕子衔泥湿不妨。
<br>　　飞阁卷帘图画里，虚无只少对潇湘。
<br>
<br>卷231_20 「即事（一作天畔）」杜甫
<br>　　天畔群山孤草亭，江中风浪雨冥冥。一双白鱼不受钓，
<br>　　三寸黄甘犹自青。多病马卿无日起，穷途阮籍几时醒。
<br>　　未闻细柳散金甲，肠断秦川流浊泾。
<br>
<br>卷231_21 「闷」杜甫
<br>　　瘴疠浮三蜀，风云暗百蛮。卷帘唯白水，隐几亦青山。
<br>　　猿捷长难见，鸥轻故不还。无钱从滞客，有镜巧催颜。
<br>
<br>卷231_22 「戏作俳谐体遣闷二首」杜甫
<br>　　异俗吁可怪，斯人难并居。家家养乌鬼，顿顿食黄鱼。
<br>　　旧识能为态，新知已暗疏。治生且耕凿，只有不关渠。
<br>　　西历青羌板，南留白帝城。於菟侵客恨，粔籹作人情。
<br>　　瓦卜传神语，畬田费火声。是非何处定，高枕笑浮生。
<br>
<br>卷231_23 「得舍弟观书自中都已达江陵，今兹暮春月末…情见乎词」杜甫
<br>　　尔到江陵府，何时到峡州。乱难生有别，聚集病应瘳。
<br>　　飒飒开啼眼，朝朝上水楼。老身须付托，白骨更何忧。
<br>
<br>卷231_24 「喜观即到，复题短篇二首」杜甫
<br>　　巫峡千山暗，终南万里春。病中吾见弟，书到汝为人。
<br>　　意答儿童问，来经战伐新。泊船悲喜后，款款话归秦。
<br>　　待尔嗔乌鹊，抛书示鶺鴒.枝间喜不去，原上急曾经。
<br>　　江阁嫌津柳，风帆数驿亭。应论十年事，愁绝始星星。
<br>
<br>卷231_25 「舍弟观归蓝田迎新妇，送示两篇」杜甫
<br>　　汝去迎妻子，高秋念却回。即今萤已乱，好与雁同来。
<br>　　东望西江水，南游北户开。卜居期静处，会有故人杯。
<br>　　楚塞难为路，蓝田莫滞留。衣裳判白露，鞍马信清秋。
<br>　　满峡重江水，开帆八月舟。此时同一醉，应在仲宣楼。
<br>
<br>卷231_26 「第五弟丰独在江左，近三四载寂无消息，觅使寄此二首」杜甫
<br>　　乱后嗟吾在，羁栖见汝难。草黄骐骥病，沙晚鶺鴒寒。
<br>　　楚设关城险，吴吞水府宽。十年朝夕泪，衣袖不曾干。
<br>　　闻汝依山寺，杭州定越州。风尘淹别日，江汉失清秋。
<br>　　影盖啼猿树，魂飘结蜃楼。明年下春水，东尽白云求。
<br>
<br>卷231_27 「舍弟观赴蓝田取妻子到江陵，喜寄三首」杜甫
<br>　　汝迎妻子达荆州，消息真传解我忧。鸿雁影来连峡内，
<br>　　鶺鴒飞急到沙头。峣关险路今虚远，禹凿寒江正稳流。
<br>　　朱绂即当随彩鹢，青春不假报黄牛。
<br>　　马度秦关雪正深，北来肌骨苦寒侵。他乡就我生春色，
<br>　　故国移居见客心。剩欲提携如意舞，喜多行坐白头吟。
<br>　　巡檐索共梅花笑，冷蕊疏枝半不禁。
<br>　　庾信罗含俱有宅，春来秋去作谁家。短墙若在从残草，
<br>　　乔木如存可假花。卜筑应同蒋诩径，为园须似邵平瓜。
<br>　　比年病酒开涓滴，弟劝兄酬何怨嗟。
<br>
<br>卷231_28 「江雨有怀郑典设」杜甫
<br>　　春雨暗暗塞峡中，早晚来自楚王宫。乱波分披已打岸，
<br>　　弱云狼藉不禁风。宠光蕙叶与多碧，点注桃花舒小红。
<br>　　谷口子真正忆汝，岸高瀼滑限西东。
<br>
<br>卷231_29 「王十五前阁会」杜甫
<br>　　楚岸收新雨，春台引细风。情人来石上，鲜脍出江中。
<br>　　邻舍烦书札，肩舆强老翁。病身虚俊味，何幸饫儿童。
<br>
<br>卷231_30 「寄韦有夏郎中」杜甫
<br>　　省郎忧病士，书信有柴胡。饮子频通汗，怀君想报珠。
<br>　　亲知天畔少，药味峡中无。归楫生衣卧，春鸥洗翅呼。
<br>　　犹闻上急水，早作取平途。万里皇华使，为僚记腐儒。
<br>
<br>卷231_31 「陪柏中丞观宴将士二首」杜甫
<br>　　极乐三军士，谁知百战场。无私齐绮馔，久坐密金章。
<br>　　醉客沾鹦鹉，佳人指凤凰。几时来翠节，特地引红妆。
<br>　　绣段装檐额，金花帖鼓腰。一夫先舞剑，百戏后歌樵。
<br>　　江树城孤远，云台使寂寥。汉朝频选将，应拜霍嫖姚。
<br>
<br>卷231_32 「七月一日题终明府水楼二首」杜甫
<br>　　高栋曾轩已自凉，秋风此日洒衣裳。翛然欲下阴山雪，
<br>　　不去非无汉署香。绝辟过云开锦绣，疏松夹水奏笙簧。
<br>　　看君宜著王乔履，真赐还疑出尚方。
<br>　　宓子弹琴邑宰日，终军弃繻英妙时。承家节操尚不泯，
<br>　　为政风流今在兹。可怜宾客尽倾盖，何处老翁来赋诗。
<br>　　楚江巫峡半云雨，清簟疏帘看弈棋。
<br>
<br>卷231_33 「季秋苏五弟缨江楼夜宴崔十三评事、韦少府侄三首」杜甫
<br>　　峡险江惊急，楼高月迥明。一时今夕会，万里故乡情。
<br>　　星落黄姑渚，秋辞白帝城。老人因酒病，坚坐看君倾。
<br>　　明月生长好，浮云薄渐遮。悠悠照边塞，悄悄忆京华。
<br>　　清动杯中物，高随海上查。不眠瞻白兔，百过落乌纱。
<br>　　对月那无酒，登楼况有江。听歌惊白鬓，笑舞拓秋窗。
<br>　　尊蚁添相续，沙鸥并一双。尽怜君醉倒，更觉片心降。
<br>
<br>卷231_34 「九月一日过孟十二仓曹、十四主簿兄弟」杜甫
<br>　　藜杖侵寒露，蓬门启曙烟。力稀经树歇，老困拨书眠。
<br>　　秋觉追随尽，来因孝友偏。清谈见滋味，尔辈可忘年。
<br>
<br>卷231_35 「过客相寻」杜甫
<br>　　穷老真无事，江山已定居。地幽忘盥栉，客至罢琴书。
<br>　　挂壁移筐果，呼儿问煮鱼。时闻系舟楫，及此问吾庐。
<br>
<br>卷231_36 「孟仓曹步趾领新酒酱二物满器见遗老夫」杜甫
<br>　　楚岸通秋屐，胡床面夕畦。藉糟分汁滓，瓮酱落提携。
<br>　　饭粝添香味，朋来有醉泥。理生那免俗，方法报山妻。
<br>
<br>卷231_37 「柳司马至」杜甫
<br>　　有使归三峡，相过问两京。函关犹出将，渭水更屯兵。
<br>　　设备邯郸道，和亲逻些城。幽燕唯鸟去，商洛少人行。
<br>　　衰谢身何补，萧条病转婴。霜天到宫阙，恋主寸心明。
<br>
<br>卷231_38 「简吴郎司法」杜甫
<br>　　有客乘舸自忠州，遣骑安置瀼西头。古堂本买藉疏豁，
<br>　　借汝迁居停宴游。云石荧荧高叶曙，风江飒飒乱帆秋。
<br>　　却为姻娅过逢地，许坐曾轩数散愁。
<br>
<br>卷231_39 「又呈吴郎」杜甫
<br>　　堂前扑枣任西邻，无食无儿一妇人。不为困穷宁有此，
<br>　　只缘恐惧转须亲。即防远客虽多事，使插疏篱却甚真。
<br>　　已诉征求贫到骨，正思戎马泪盈巾。
<br>
<br>卷231_40 「覃山人隐居」杜甫
<br>　　南极老人自有星，北山移文谁勒铭。征君已去独松菊，
<br>　　哀壑无光留户庭。予见乱离不得已，子知出处必须经。
<br>　　高车驷马带倾覆，怅望秋天虚翠屏。
<br>
<br>卷231_41 「柏学士茅屋」杜甫
<br>　　碧山学士焚银鱼，白马却走身岩居。古人已用三冬足，
<br>　　年少今开万卷馀。晴云满户团倾盖，秋水浮阶溜决渠。
<br>　　富贵必从勤苦得，男儿须读五车书。
<br>
<br>卷231_42 「题柏大兄弟山居屋壁二首」杜甫
<br>　　叔父朱门贵，郎君玉树高。山居精典籍，文雅涉风骚。
<br>　　江汉终吾老，云林得尔曹。哀弦绕白雪，未与俗人操。
<br>　　野屋流寒水，山篱带薄云。静应连虎穴，喧已去人群。
<br>　　笔架沾窗雨，书签映隙曛。萧萧千里足，个个五花文。
<br>
<br>卷231_43 「戏寄崔评事表侄、苏五表弟、韦大少府诸侄」杜甫
<br>　　隐豹深愁雨，潜龙故起云。泥多仍径曲，心醉阻贤群。
<br>　　忍待江山丽，还披鲍谢文。高楼忆疏豁，秋兴坐氛氲。
<br>
<br>卷231_44 「秋日寄题郑监湖上亭三首」杜甫
<br>　　碧草逢春意，沅湘万里秋。池要山简马，月净庾公楼。
<br>　　磨灭馀篇翰，平生一钓舟。高唐寒浪减，仿佛识昭丘。
<br>　　新作湖边宅，远闻宾客过。自须开竹径，谁道避云萝。
<br>　　官序潘生拙，才名贾傅多。舍舟应转地，邻接意如何。
<br>　　暂阻蓬莱阁，终为江海人。挥金应物理，拖玉岂吾身。
<br>　　羹煮秋莼滑，杯迎露菊新。赋诗分气象，佳句莫频频。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
