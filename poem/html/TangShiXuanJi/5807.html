<HTML>
<HEAD>
<TITLE>元稹诗全集（四） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 元稹诗全集（四）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>元稹诗全集（四）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5807"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'元稹诗全集（四）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[元稹诗全集（四）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 卷418_15 「苦乐相倚曲」元稹 
<br>　　古来苦乐之相倚，近于掌上之十指。君心半夜猜恨生， 
<br>　　荆棘满怀天未明。汉成眼瞥飞燕时，可怜班女恩已衰。 
<br>　　未有因由相决绝，犹得半年佯暖热。转将深意谕旁人， 
<br>　　缉缀瑕疵遣潜说。一朝诏下辞金屋，班姬自痛何仓卒。 
<br>　　呼天抚地将自明，不悟寻时暗销骨。白首宫人前再拜， 
<br>　　愿将日月相辉解。苦乐相寻昼夜间，灯光那有天明在。 
<br>　　主今被夺心应苦，妾夺深恩初为主。欲知妾意恨主时， 
<br>　　主今为妾思量取。班姬收泪抱妾身，我曾排摈无限人。 
<br>
<br>卷418_16 「出门行」元稹 
<br>　　兄弟同出门，同行不同志。凄凄分歧路，各各营所为。 
<br>　　兄上荆山巅，翻石辨虹气。弟沉沧海底，偷珠待龙睡。 
<br>　　出门不数年，同归亦同遂。俱用私所珍，升沉自兹异。 
<br>　　献珠龙王宫，值龙觅珠次。但喜复得珠，不求珠所自。 
<br>　　酬客双龙女，授客六龙辔。遣充行雨神，雨泽随客意。 
<br>　　雩夏钟鼓繁，uG秋玉帛积。彩色画廊庙，奴僮被珠翠。 
<br>　　骥騄千万双，鸳鸯七十二。言者未摇舌，无人敢轻议。 
<br>　　其兄因献璞，再刖不履地。门户亲戚疏，匡床妻妾弃。 
<br>　　铭心有所待，视足无所愧。持璞自枕头，泪痕双血渍。 
<br>　　一朝龙醒寤，本问偷珠事。因知行雨偏，妻子五刑备。 
<br>　　仁兄捧尸哭，势友掉头讳。丧车黔首葬，吊客青蝇至。 
<br>　　楚有望气人，王前忽长跪。贺王得贵宝，不远王所莅。 
<br>　　求之果如言，剖出浮筠腻。白珩无颜色，垂棘有瑕累。 
<br>　　在楚裂地封，入赵连城贵。秦遣李斯书，书为传国瑞。 
<br>　　秦亡汉魏传，传者得神器。卞和名永永，与宝不相坠。 
<br>　　劝尔出门行，行难莫行易。易得还易失，难同亦难离。 
<br>　　善贾识贪廉，良田无稙穉.磨剑莫磨锥，磨锥成小利。 
<br>
<br>卷418_17 「捉捕歌」元稹 
<br>　　捉捕复捉捕，莫捉狐与兔。狐兔藏窟穴，豺狼妨道路。 
<br>　　道路非不妨，最忧蝼蚁聚。豺狼不陷阱，蝼蚁潜幽蠹。 
<br>　　切切主人窗，主人轻细故。延缘蚀dw栌，渐入栋梁柱。 
<br>　　梁栋尽空虚，攻穿痕不露。主人坦然意，昼夜安寝寤。 
<br>　　网罗布参差，鹰犬走回互。尽力穷窟穴，无心自还顾。 
<br>　　客来歌捉捕，歌竟泪如雨。岂是惜狐兔，畏君先后误。 
<br>　　愿君扫梁栋，莫遣蝼蚁附。次及清道涂，尽灭豺狼步。 
<br>　　主人堂上坐，行客门前度。然后巡野田，遍张畋猎具。 
<br>　　外无枭獍援，内有熊罴驱。狡兔掘荒榛，妖狐熏古墓。 
<br>　　用力不足多，得禽自无数。畏君听未详，听客有明喻。 
<br>　　虮虱谁不轻，鲸鲵谁不恶。在海尚幽遐，在怀交秽污。 
<br>　　歌此劝主人，主人那不悟。不悟还更歌，谁能恐违忤。 
<br>
<br>卷418_18 「古筑城曲五解」元稹 
<br>　　年年塞下丁，长作出塞兵。自从冒顿强，官筑遮虏城。 
<br>　　筑城须努力，城高遮得贼。但恐贼路多，有城遮不得。 
<br>　　丁口传父言，莫问城坚不。平城被虏围，汉劚城墙走。 
<br>　　因兹请休和，虏往骑来过。半疑兼半信，筑城犹嵯峨。 
<br>　　筑城安敢烦，愿听丁一言。请筑鸿胪寺，兼愁虏出关。 
<br>
<br>卷418_19 「估客乐」元稹 
<br>　　估客无住著，有利身则行。出门求火伴，入户辞父兄。 
<br>　　父兄相教示，求利莫求名。求名有所避，求利无不营。 
<br>　　火伴相勒缚，卖假莫卖诚。交关但交假，本生得失轻。 
<br>　　自兹相将去，誓死意不更。亦解市头语，便无邻里情。 
<br>　　鍮石打臂钏，糯米吹项璎。归来村中卖，敲作金石声。 
<br>　　村中田舍娘，贵贱不敢争。所费百钱本，已得十倍赢。 
<br>　　颜色转光净，饮食亦甘馨。子本频蕃息，货贩日兼并。 
<br>　　求珠驾沧海，采玉上荆衡。北买党项马，西擒吐蕃鹦。 
<br>　　炎洲布火浣，蜀地锦织成。越婢脂肉滑，奚僮眉眼明。 
<br>　　通算衣食费，不计远近程。经游天下遍，却到长安城。 
<br>　　城中东西市，闻客次第迎。迎客兼说客，多财为势倾。 
<br>　　客心本明黠，闻语心已惊。先问十常侍，次求百公卿。 
<br>　　侯家与主第，点缀无不精。归来始安坐，富与王者勍。 
<br>　　市卒酒肉臭，县胥家舍成。岂唯绝言语，奔走极使令。 
<br>　　大儿贩材木，巧识梁栋形。小儿贩盐卤，不入州县征。 
<br>　　一身偃市利，突若截海鲸。钩距不敢下，下则牙齿横。 
<br>　　生为估客乐，判尔乐一生。尔又生两子，钱刀何岁平。 
<br>
<br>卷四百一十九 
<br>
<br>卷419_1 「连昌宫词」元稹 
<br>　　连昌宫中满宫竹，岁久无人森似束。又有墙头千叶桃， 
<br>　　风动落花红蔌蔌。宫边老翁为余泣，小年进食曾因入。 
<br>　　上皇正在望仙楼，太真同凭阑干立。楼上楼前尽珠翠， 
<br>　　炫转荧煌照天地。归来如梦复如痴，何暇备言宫里事。 
<br>　　初过寒食一百六，店舍无烟宫树绿。夜半月高弦索鸣， 
<br>　　贺老琵琶定场屋。力士传呼觅念奴，念奴潜伴诸郎宿。 
<br>　　须臾觅得又连催，特敕街中许然烛。春娇满眼睡红绡， 
<br>　　掠削云鬟旋装束。飞上九天歌一声，二十五郎吹管逐。 
<br>　　逡巡大遍凉州彻，色色龟兹轰录续。李谟擫笛傍宫墙， 
<br>　　偷得新翻数般曲。平明大驾发行宫，万人歌舞涂路中。 
<br>　　百官队仗避岐薛，杨氏诸姨车斗风。明年十月东都破， 
<br>　　御路犹存禄山过。驱令供顿不敢藏，万姓无声泪潜堕。 
<br>　　两京定后六七年，却寻家舍行宫前。庄园烧尽有枯井， 
<br>　　行宫门闭树宛然。尔后相传六皇帝，不到离宫门久闭。 
<br>　　往来年少说长安，玄武楼成花萼废。去年敕使因斫竹， 
<br>　　偶值门开暂相逐。荆榛栉比塞池塘，狐兔骄痴缘树木。 
<br>　　舞榭欹倾基尚在，文窗窈窕纱犹绿。尘埋粉壁旧花钿， 
<br>　　乌啄风筝碎珠玉。上皇偏爱临砌花，依然御榻临阶斜。 
<br>　　蛇出燕巢盘斗栱，菌生香案正当衙。寝殿相连端正楼， 
<br>　　太真梳洗楼上头。晨光未出帘影黑，至今反挂珊瑚钩。 
<br>　　指似傍人因恸哭，却出宫门泪相续。自从此后还闭门， 
<br>　　夜夜狐狸上门屋。我闻此语心骨悲，太平谁致乱者谁。 
<br>　　翁言野父何分别，耳闻眼见为君说。姚崇宋璟作相公， 
<br>　　劝谏上皇言语切。燮理阴阳禾黍丰，调和中外无兵戎。 
<br>　　长官清平太守好，拣选皆言由相公。开元之末姚宋死， 
<br>　　朝廷渐渐由妃子。禄山宫里养作儿，虢国门前闹如市。 
<br>　　弄权宰相不记名，依稀忆得杨与李。庙谟颠倒四海摇， 
<br>　　五十年来作疮痏.今皇神圣丞相明，诏书才下吴蜀平。 
<br>　　官军又取淮西贼，此贼亦除天下宁。年年耕种宫前道， 
<br>　　今年不遣子孙耕。老翁此意深望幸，努力庙谋休用兵。 
<br>
<br>卷419_2 「望云骓马歌」元稹 
<br>　　忆昔先皇幸蜀时，八马入谷七马疲。肉绽筋挛四蹄脱， 
<br>　　七马死尽无马骑。天子蒙尘天雨泣，巉岩道路淋漓湿。 
<br>　　峥嵘白草眇难期，謥洞黄泉安可入。朱泚围兵抽未尽， 
<br>　　怀光寇骑追行及。嫔娥相顾倚树啼，鹓鹭无声仰天立。 
<br>　　圉人初进望云骓，彩色憔悴众马欺。上前喷吼如有意， 
<br>　　耳尖卓立节踠奇。君王试遣回胸臆，撮骨锯牙骈两肋。 
<br>　　蹄悬四跼脑颗方，胯耸三山尾株直。圉人畏诮仍相惑， 
<br>　　此马无良空有力。频频啮掣辔难施，往往跳趫鞍不得。 
<br>　　色沮声悲仰天诉，天不遣言君未识。亚身受取白玉羁， 
<br>　　开口衔将紫金勒。君王自此方敢骑，似遇良臣久凄恻。 
<br>　　龙腾鱼鳖啅然惊，骥肦驴骡少颜色。七圣心迷运方厄， 
<br>　　五丁力尽路犹窄。橐它山上斧刃堆，望秦岭下锥头石。 
<br>　　五六百里真符县，八十四盘青山驿。掣开流电有辉光， 
<br>　　突过浮云无朕迹。地平险尽施黄屋，九九属车十二纛。 
<br>　　齐映前导引骓头，严震迎号抱骓足。路旁垂白天宝民， 
<br>　　望骓礼拜见骓哭。皆言玄宗当时无此马，不免骑骡来幸蜀。 
<br>　　雄雄猛将李令公，收城杀贼豺狼空。天旋地转日再中， 
<br>　　天子却坐明光宫。朝廷无事忘征战，校猎朝回暮球宴。 
<br>　　御马齐登拟用槽，君王自试宣徽殿。圉人还进望云骓， 
<br>　　性强步阔无方便。分騣摆杖头太高，擘肘回头项难转。 
<br>　　人人共恶难回跋，潜遣飞龙减刍秣。银鞍绣韂不复施， 
<br>　　空尽天年御槽活。当时邹谚已有言，莫倚功高浪开阔。 
<br>　　登山纵似望云骓，平地须饶红叱拨。长安三月花垂草， 
<br>　　果下翩翩紫骝好。千官暖热李令闲，百马生狞望云老。 
<br>　　望云骓，尔之种类世世奇。当时项王乘尔祖， 
<br>　　分配英豪称霸主。尔身今日逢圣人，从幸巴渝归入秦。 
<br>　　功成事遂身退天之道，何必随群逐队到死蹋红尘。 
<br>　　望云骓，用与不用各有时，尔勿悲。 
<br>
<br>卷419_3 「和李校书新题乐府十二首。上阳白发人」元稹 
<br>　　天宝年中花鸟使，撩花狎鸟含春思。满怀墨诏求嫔御， 
<br>　　走上高楼半酣醉。醉酣直入卿士家，闺闱不得偷回避， 
<br>　　良人顾妾心死别，小女呼爷血垂泪。十中有一得更衣， 
<br>　　永配深宫作宫婢。御马南奔胡马蹙，宫女三千合宫弃。 
<br>　　宫门一闭不复开，上阳花草青苔地。月夜闲闻洛水声， 
<br>　　秋池暗度风荷气。日日长看提众门，终身不见门前事。 
<br>　　近年又送数人来，自言兴庆南宫至。我悲此曲将彻骨， 
<br>　　更想深冤复酸鼻。此辈贱嫔何足言，帝子天孙古称贵。 
<br>　　诸王在閤四十年，七宅六宫门户閟.隋炀枝条袭封邑， 
<br>　　肃宗血胤无官位。王无妃媵主无婿，阳亢阴淫结灾累。 
<br>　　何如决雍顺众流，女遣从夫男作吏。 
<br>
<br>卷419_4 「和李校书新题乐府十二首。华原磬」元稹 
<br>　　泗滨浮石裁为磬，古乐疏音少人听。工师小贱牙旷稀， 
<br>　　不辨邪声嫌雅正。正声不屈古调高，钟律参差管弦病。 
<br>　　铿金戛瑟徒相杂，投玉敲冰杳然零。华原软石易追琢， 
<br>　　高下随人无雅郑。弃旧美新由乐胥，自此黄钟不能竞。 
<br>　　玄宗爱乐爱新乐，梨园弟子承恩横。霓裳才彻胡骑来， 
<br>　　云门未得蒙亲定。我藏古磬藏在心，有时激作南风咏。 
<br>　　伯夔曾抚野兽驯，仲尼暂叩春雷盛。何时得向笋簴悬， 
<br>　　为君一吼君心醒。愿君每听念封疆，不遣豺狼剿人命。 
<br>
<br>卷419_5 「和李校书新题乐府十二首。五弦弹」元稹 
<br>　　赵璧五弦弹徵调，徵声巉绝何清峭。辞雄皓鹤警露啼， 
<br>　　失子哀猿绕林啸。风入春松正凌乱，莺含晓舌怜娇妙。 
<br>　　呜呜暗溜咽冰泉，杀杀霜刀涩寒鞘。促节频催渐繁拨， 
<br>　　珠幢斗绝金铃掉。千靫鸣镝发胡弓，万片清球击虞庙。 
<br>　　众乐虽同第一部，德宗皇帝常偏召。旬休节假暂归来， 
<br>　　一声狂杀长安少。主第侯家最难见，挼歌按曲皆承诏。 
<br>　　水精帘外教贵嫔，玳瑁筵心伴中要。臣有五贤非此弦， 
<br>　　或在拘囚或屠钓。一贤得进胜累百，两贤得进同周召。 
<br>　　三贤事汉灭暴强，四贤镇岳宁边徼。五贤并用调五常， 
<br>　　五常既叙三光耀。赵璧五弦非此贤，九九何劳设庭燎。 
<br>
<br>卷419_6 「和李校书新题乐府十二首。西凉伎」元稹 
<br>　　吾闻昔日西凉州，人烟扑地桑柘稠。蒲萄酒熟恣行乐， 
<br>　　红艳青旗朱粉楼。楼下当垆称卓女，楼头伴客名莫愁。 
<br>　　乡人不识离别苦，更卒多为沉滞游。哥舒开府设高宴， 
<br>　　八珍九酝当前头。前头百戏竞撩乱，丸剑跳踯霜雪浮。 
<br>　　狮子摇光毛彩竖，胡腾醉舞筋骨柔。大宛来献赤汗马， 
<br>　　赞普亦奉翠茸裘。一朝燕贼乱中国，河湟没尽空遗丘。 
<br>　　开远门前万里堠，今来蹙到行原州。去京五百而近何其逼， 
<br>　　天子县内半没为荒陬，西凉之道尔阻修。连城边将但高会， 
<br>　　每听此曲能不羞。 
<br>
<br>卷419_7 「和李校书新题乐府十二首。法曲」元稹 
<br>　　吾闻黄帝鼓清角，弭伏熊罴舞玄鹤。舜持干羽苗革心， 
<br>　　尧用咸池凤巢阁。大夏濩武皆象功，功多已讶玄功薄。 
<br>　　汉祖过沛亦有歌，秦王破阵非无作。作之宗庙见艰难， 
<br>　　作之军旅传糟粕。明皇度曲多新态，宛转侵淫易沉著。 
<br>　　赤白桃李取花名，霓裳羽衣号天落。雅弄虽云已变乱， 
<br>　　夷音未得相参错。自从胡骑起烟尘，毛毳腥膻满咸洛。 
<br>　　女为胡妇学胡妆，伎进胡音务胡乐。火凤声沉多咽绝， 
<br>　　春莺啭罢长萧索。胡音胡骑与胡妆，五十年来竞纷泊。 
<br>
<br>卷419_8 「和李校书新题乐府十二首。驯犀」元稹 
<br>　　建中之初放驯象，远归林邑近交广。兽返深山鸟构巢， 
<br>　　鹰雕鹞鹘无羁鞅。贞元之岁贡驯犀，上林置圈官司养。 
<br>　　玉盆金栈非不珍，虎啖狴牢鱼食网。渡江之橘逾汶貉， 
<br>　　反时易性安能长。腊月北风霜雪深，踡跼鳞身遂长往。 
<br>　　行地无疆费传驿，通天异物罹幽枉。乃知养兽如养人， 
<br>　　不必人人自敦奖。不扰则得之于理，不夺有以多于赏。 
<br>　　脱衣推食衣食之，不若男耕女令纺。尧民不自知有尧， 
<br>　　但见安闲聊击壤。前观驯象后驯犀，理国其如指诸掌。 
<br>
<br>卷419_9 「和李校书新题乐府十二首。立部伎」元稹 
<br>　　胡部新声锦筵坐，中庭汉振高音播。太宗庙乐传子孙， 
<br>　　取类群凶阵初破。戢戢攒枪霜雪耀，腾腾击鼓云雷磨。 
<br>　　初疑遇敌身启行，终象由文士宪左。昔日高宗常立听， 
<br>　　曲终然后临玉座。如今节将一掉头，电卷风收尽摧挫。 
<br>　　宋晋郑女歌声发，满堂会客齐喧呵。珊珊珮玉动腰身， 
<br>　　一一贯珠随咳唾。顷向圜丘见郊祀，亦曾正旦亲朝贺。 
<br>　　太常雅乐备宫悬，九奏未终百寮惰。惉滞难令季札辨， 
<br>　　迟回但恐文侯卧。工师尽取聋昧人，岂是先王作之过。 
<br>　　宋沇尝传天宝季，法曲胡音忽相和。明年十月燕寇来， 
<br>　　九庙千门虏尘涴。我闻此语叹复泣，古来邪正将谁奈。 
<br>　　奸声入耳佞入心，侏儒饱饭夷齐饿。 
<br>
<br>卷419_10 「和李校书新题乐府十二首。骠国乐」元稹 
<br>　　骠之乐器头象驼，音声不合十二和。促舞跳趫筋节硬， 
<br>　　繁辞变乱名字讹。千弹万唱皆咽咽，左旋右转空傞傞。 
<br>　　俯地呼天终不会，曲成调变当如何。德宗深意在柔远， 
<br>　　笙镛不御停娇娥。史馆书为朝贡传，太常编入鞮靺科。 
<br>　　古时陶尧作天子，逊遁亲听康衢歌。又遣遒人持木铎， 
<br>　　遍采讴谣天下过。万人有意皆洞达，四岳不敢施烦苛。 
<br>　　尽令区中击壤块，燕及海外覃恩波。秦霸周衰古官废， 
<br>　　下堙上塞王道颇。共矜异俗同声教，不念齐民方荐瘥。 
<br>　　传称鱼鳖亦咸若，苟能效此诚足多。借如牛马未蒙泽， 
<br>　　岂在抱瓮滋鼋鼍。教化从来有源委，必将泳海先泳河。 
<br>　　是非倒置自古有，骠兮骠兮谁尔诃。 
<br>
<br>卷419_11 「和李校书新题乐府十二首。胡旋女」元稹 
<br>　　天宝欲末胡欲乱，胡人献女能胡旋。旋得明王不觉迷， 
<br>　　妖胡奄到长生殿。胡旋之义世莫知，胡旋之容我能传。 
<br>　　蓬断霜根羊角疾，竿戴朱盘火轮炫。骊珠迸珥逐飞星， 
<br>　　虹晕轻巾掣流电。潜鲸暗吸笡波海，回风乱舞当空霰。 
<br>　　万过其谁辨终始，四座安能分背面。才人观者相为言， 
<br>　　承奉君恩在圆变。是非好恶随君口，南北东西逐君眄， 
<br>　　柔软依身著佩带，裴回绕指同环钏。佞臣闻此心计回， 
<br>　　荧惑君心君眼眩。君言似曲屈为钩，君言好直舒为箭。 
<br>　　巧随清影触处行，妙学春莺百般啭。倾天侧地用君力， 
<br>　　抑塞周遮恐君见。翠华南幸万里桥，玄宗始悟坤维转。 
<br>　　寄言旋目与旋心，有国有家当共谴。 
<br>
<br>卷419_12 「和李校书新题乐府十二首。蛮子朝」元稹 
<br>　　西南六诏有遗种，僻在荒陬路寻壅。部落支离君长贱， 
<br>　　比诸夷狄为幽冗。犬戎强盛频侵削，降有愤心战无勇。 
<br>　　夜防抄盗保深山，朝望烟尘上高冢。鸟道绳桥来款附， 
<br>　　非因慕化因危悚。清平官系金呿嵯，求天叩地持双珙。 
<br>　　益州大将韦令公，顷实遭时定汧陇。自居剧镇无他绩， 
<br>　　幸得蛮来固恩宠。为蛮开道引蛮朝，迎蛮送蛮常继踵。 
<br>　　天子临轩四方贺，朝廷无事唯端拱。漏天走马春雨寒， 
<br>　　泸水飞蛇瘴烟重。椎头丑类除忧患，肿足役夫劳汹涌。 
<br>　　匈奴互市岁不供，云蛮通好辔长em.戎王养马渐多年， 
<br>　　南人耗悴西人恐。 
<br>
<br>卷419_13 「和李校书新题乐府十二首。缚戎人」元稹 
<br>　　边头大将差健卒，入抄禽生快于鹘。但逢赪面即捉来， 
<br>　　半是边人半戎羯。大将论功重多级，捷书飞奏何超忽。 
<br>　　圣朝不杀谐至仁，远送炎方示微罚。万里虚劳肉食费， 
<br>　　连头尽被毡裘暍。华裀重席卧腥臊，病犬愁鸪声咽嗢。 
<br>　　中有一人能汉语，自言家本长城窟。少年随父戍安西， 
<br>　　河渭瓜沙眼看没。天宝未乱犹数载，狼星四角光蓬勃。 
<br>　　中原祸作边防危，果有豺狼四来伐。蕃马膘成正翘健， 
<br>　　蕃兵肉饱争唐突。烟尘乱起无亭燧，主帅惊跳弃旄钺。 
<br>　　半夜城摧鹅雁鸣，妻啼子叫曾不歇。阴森神庙未敢依， 
<br>　　脆薄河冰安可越。荆棘深处共潜身，前困蒺藜后臲卼. 
<br>　　平明蕃骑四面走，古墓深林尽株榾。少壮为俘头被髡， 
<br>　　老翁留居足多刖。乌鸢满野尸狼藉，楼榭成灰墙突兀。 
<br>　　暗水溅溅入旧池，平沙漫漫铺明月。戎王遣将来安慰， 
<br>　　口不敢言心咄咄。供进腋腋御叱般，岂料穹庐拣肥腯. 
<br>　　五六十年消息绝，中间盟会又猖獗。眼穿东日望尧云， 
<br>　　肠断正朝梳汉发。近年如此思汉者，半为老病半埋骨。 
<br>　　常教孙子学乡音，犹话平时好城阙。老者傥尽少者壮， 
<br>　　生长蕃中似蕃悖。不知祖父皆汉民，便恐为蕃心矻矻. 
<br>　　缘边饱喂十万众，何不齐驱一时发。年年但捉两三人， 
<br>　　精卫衔芦塞溟渤。 
<br>
<br>卷419_14 「和李校书新题乐府十二首。阴山道」元稹 
<br>　　年年买马阴山道，马死阴山帛空耗。元和天子念女工， 
<br>　　内出金银代酬犒。臣有一言昧死进，死生甘分答恩焘。 
<br>　　费财为马不独生，耗帛伤工有他盗。臣闻平时七十万匹马， 
<br>　　关中不省闻嘶噪。四十八监选龙媒，时贡天庭付良造。 
<br>　　如今坰野十无一，尽在飞龙相践暴。万束刍茭供旦暮， 
<br>　　千钟菽粟长牵漕。屯军郡国百馀镇，缣缃岁奉春冬劳。 
<br>　　税户逋逃例摊配，官司折纳仍贪冒。挑纹变di力倍费， 
<br>　　弃旧从新人所好。越縠缭绫织一端，十匹素缣功未到。 
<br>　　豪家富贾逾常制，令族清班无雅操。从骑爱奴丝布衫， 
<br>　　臂鹰小儿云锦韬。群臣利己要差僭，天子深衷空悯悼。 
<br>　　绰立花砖鹓凤行，雨露恩波几时报。 
<br>
<br>卷四百二十 
<br>
<br>卷420_1 「有鸟二十章（庚寅）」元稹 
<br>　　有鸟有鸟名老鸱，鸱张贪很老不衰。似鹰指爪唯攫肉， 
<br>　　戾天羽翮徒翰飞。朝偷暮窃恣昏饱，后顾前瞻高树枝。 
<br>　　珠丸弹射死不去，意在护巢兼护儿。 
<br>　　有鸟有鸟毛似鹤，行步虽迟性灵恶。主人但见闲慢容， 
<br>　　行占蓬莱最高阁。弱羽长忧俊鹘拳，疽肠暗著鹓雏啄。 
<br>　　千年不死伴灵龟，枭心鹤貌何人觉。 
<br>　　有鸟有鸟如鹳雀，食蛇抱xB天姿恶。行经水浒为毒流， 
<br>　　羽拂酒杯为死药。汉后忍渴天岂知，骊姬坟地君宁觉。 
<br>　　呜呼为有白色毛，亦得乘轩谬称鹤。 
<br>　　有鸟有鸟名为鸠，毛衣软毳心性柔。鹘缘暖足怜不吃， 
<br>　　鹞为同科曾共游。飞飞渐上高高阁，百鸟不猜称好逑。 
<br>　　佳人许伴鹓雏食，望尔化为张氏钩。 
<br>　　有鸟有鸟名野鸡，天姿耿介行步齐。主人偏养怜整顿， 
<br>　　玉粟充肠瑶树栖。池塘潜狎不鸣雁，津梁暗引无用鹈。 
<br>　　秋鹰迸逐霜鹘远，鵩鸟护巢当昼啼。主人频问遣妖术， 
<br>　　力尽计穷音响凄。当时何不早量分，莫遣辉光深照泥。 
<br>　　有鸟有鸟群翠碧，毛羽短长心并窄。皆曾偷食渌池鱼， 
<br>　　前去后来更逼迫。食鱼满腹各自飞，池上见人长似客。 
<br>　　飞飞竞占嘉树林，百鸟不争缘凤惜。 
<br>　　有鸟有鸟群纸鸢，因风假势童子牵。去地渐高人眼乱， 
<br>　　世人为尔羽毛全。风吹绳断童子走，馀势尚存犹在天。 
<br>　　愁尔一朝还到地，落在深泥谁复怜。 
<br>　　有鸟有鸟名啄木，木中求食常不足。偏啄邓林求一虫， 
<br>　　虫孔未穿长觜秃。木皮已穴虫在心，虫蚀木心根柢覆。 
<br>　　可怜树上百鸟儿，有时飞向新林宿。 
<br>　　有鸟有鸟众蝙蝠，长伴佳人占华屋。妖鼠多年羽翮生， 
<br>　　不辨雌雄无本族。穿墉伺隙善潜身，昼伏宵飞恶明烛。 
<br>　　大厦虽存柱石倾，暗啮栋梁成蠹木。 
<br>　　有鸟有鸟名为鸮，深藏孔穴难动摇。鹰鹯绕树探不得， 
<br>　　随珠弹尽声转娇。主人烦惑罢擒取，许占神林为物妖。 
<br>　　当时幸有燎原火，何不鼓风连夜烧。 
<br>　　有鸟有鸟名燕子，口中未省无泥滓。春风吹送廊庑间， 
<br>　　秋社驱将嵌孔里。雷惊雨洒一时苏，云压霜摧半年死。 
<br>　　驱去驱来长信风，暂托栋梁何用喜。 
<br>　　有鸟有鸟名老乌，贪痴突悖天下无。田中攫肉吞不足， 
<br>　　偏入诸巢探众雏。归来仍占主人树，腹饱巢高声响粗。 
<br>　　山鸦野鹊闲受肉，凤凰不得闻罪辜。秋鹰掣断架上索， 
<br>　　利爪一挥毛血落。可怜鸦鹊慕腥膻，犹向巢边竞纷泊。 
<br>　　有鸟有鸟谓白鹇，雪毛皓白红觜殷。贵人妾妇爱光彩， 
<br>　　行提坐臂怡朱颜。妖姬谢宠辞金屋，雕笼又伴新人宿。 
<br>　　无心为主拟衔花，空长白毛映红肉。 
<br>　　有鸟有鸟群雀儿，中庭啄粟篱上飞。秋鹰欺小嫌不食， 
<br>　　凤凰容众从尔随。大鹏忽起遮白日，馀风簸荡山岳移。 
<br>　　翩翾百万徒惊噪，扶摇势远何由知。古来妄说衔花报， 
<br>　　纵解衔花何所为。可惜官仓无限粟，伯夷饿死黄口肥。 
<br>　　有鸟有鸟皆百舌，舌端百啭声咄eu.先春尽学百鸟啼， 
<br>　　真伪不分听者悦。伶伦凤律乱宫商，盘木天鸡误时节。 
<br>　　朝朝暮暮主人耳，桃李无言管弦咽。五月炎光朱火盛， 
<br>　　阳焰烧阴幽响绝。安知不是卷舌星，化作刚刀一时截。 
<br>　　有鸟有鸟毛羽黄，雄者为鸳雌者鸯。主人并养七十二， 
<br>　　罗列雕笼开洞房。雄鸣一声雌鼓翼，夜不得栖朝不食。 
<br>　　气息榻然双翅垂，犹入笼中就颜色。 
<br>　　有鸟有鸟名鹞雏，铃子眼睛苍锦襦。贵人腕软怜易臂， 
<br>　　奋肘一挥前后呼。俊鹘无由拳狡兔，金雕不得擒魅狐。 
<br>　　文王长在苑中猎，何日非熊休卖屠。 
<br>　　有鸟有鸟名鹦鹉，养在雕笼解人语。主人曾问私所闻， 
<br>　　因说妖姬暗欺主。主人方惑翻见疑，趁归陇底双翅垂。 
<br>　　山鸦野雀怪鹦语，竞噪争窥无已时。君不见隋朝陇头姥， 
<br>　　娇养双鹦嘱新妇。一鹦曾说妇无仪，悍妇杀鹦欺主母。 
<br>　　一鹦闭口不复言，母问不言何太久。鹦言悍妇杀鹦由， 
<br>　　母为逐之乡里丑。当时主母信尔言，顾尔微禽命何有。 
<br>　　今之主人翻尔疑，何事笼中漫开口。 
<br>　　有鸟有鸟名俊鹘，鹞小雕痴俊无匹。雏鸭拂爪血迸天， 
<br>　　狡兔中拳头粉骨。平明度海朝未食，拔上秋空云影没。 
<br>　　瞥然飞下人不知，搅碎荒城魅狐窟。 
<br>　　有鸟有鸟真白鹤，飞上九霄云漠漠。司晨守夜悲鸡犬， 
<br>　　啄腐吞腥笑雕鹗。尧年值雪度关山，晋室闻琴下寥廓。 
<br>　　辽东尽尔千岁人，怅望桥边旧城郭。 
<br>
<br>卷420_2 「有酒十章」元稹 
<br>　　有酒有酒鸡初鸣，夜长睡足神虑清。悄然危坐心不平， 
<br>　　浩思一气初彭亨。澒洞浩汗真无名，胡不终浑成。 
<br>　　胡为沉浊以升清，矗然分画高下程。天蒸地郁群动萌， 
<br>　　毛鳞裸介如鬇鬡.呜呼万物纷已生，我可奈何兮杯一倾。 
<br>　　有酒有酒东方明，一杯既进吞元精。尚思天地之始名， 
<br>　　一元既二分浊清。地居方直天体明，胡不八荒圢圢如砥平。 
<br>　　胡山高屹崒海泓澄，胡不日车杲杲昼夜行， 
<br>　　胡为月轮灭缺星fU盯，呜呼不得真宰情， 
<br>　　我可奈何兮杯再倾。 
<br>　　有酒有酒兮湛渌波，饮将愉兮气弥和。念万古之纷罗， 
<br>　　我独慨然而浩歌。歌曰：天耶，地耶，肇万物耶， 
<br>　　储胥大庭之君耶。恍耶，忽耶，有耶，传而信耻， 
<br>　　久而谬耶。文字生而羲农作耶，仁义别而圣贤出耶。 
<br>　　炎始暴耶，蚩尤炽耶，轩辕战耶，不得已耶。仁耶， 
<br>　　圣耶，悯人之毒耶。天荡荡耶，尧穆穆耶。岂其让耶， 
<br>　　归有德耶。舜其贪耶，德能嗣耶。岂其让耶，授有功耶。 
<br>　　禹功大耶，人戴之耶。益不逮耶，启能德耶。家天下耶， 
<br>　　荣后嗣耶。于后嗣之荣则可耶，于天下之荣其可耶。 
<br>　　呜呼远尧舜之日耶，何弃舜之速耶。辛癸虐耶，汤武革耶。 
<br>　　顺天意耶，公天下耶。踵夏荣嗣，私其公耶。并建万国， 
<br>　　均其私耶。专征递伐，斗海内耶。秦扫其类，威定之耶。 
<br>　　二代而陨，守不仁耶。汉魏而降，乘其机耶。短长理乱， 
<br>　　系其术耶。尧耶，舜耶，终不可逮耶。将德之者不位， 
<br>　　位者不逮其德耶。时耶，时耶，时其可耶。 
<br>　　我可奈何兮一杯又进歌且歌。 
<br>　　有酒有酒兮黯兮溟，仰天大呼兮，天漫漫兮高兮青。 
<br>　　高兮漫兮吾孰知天否与灵。取人之仰者， 
<br>　　无乃在乎昭昭乎曰与夫日星。何三光之并照兮， 
<br>　　奄云雨之冥冥。幽妖倏忽兮水怪族形， 
<br>　　鼋鼍岸走兮海若斗鲸。河溃溃兮愈浊，济翻翻兮不宁。 
<br>　　蛇喷云而出穴，虎啸风兮屡鸣。污高巢而凤去兮， 
<br>　　溺厚地而芝兰以之不生。葵心倾兮何向，松影直而孰明。 
<br>　　人惧愁兮戴荣，天寂默兮无声。呜呼，天在云之上兮， 
<br>　　人在云之下兮，又安能决云而上征。呜呼， 
<br>　　既上征之不可兮，我奈何兮杯复倾。 
<br>　　有酒有酒香满尊，君宁不饮开君颜。岂不知君饮此心恨， 
<br>　　君今独醒谁与言。君宁不见飓风翻海火燎原， 
<br>　　巨鳌唐突高焰延。精卫衔芦塞海溢，枯鱼喷沫救池燔。 
<br>　　筋疲力竭波更大，鳍燋甲裂身已干。有翼劝尔升九天， 
<br>　　有鳞劝尔登龙门。九天下视日月转，龙门上激雷雨奔。 
<br>　　螗蜋虽怒谁尔惧，鹖旦虽啼谁尔怜。抟空意远风来壮， 
<br>　　我可奈何兮一杯又进消我烦。 
<br>　　有酒有酒歌且哀，江春例早多早梅。樱桃桃李相续开， 
<br>　　间以木兰之秀香裴回。东风吹尽南风来，莺声渐涩花摧颓。 
<br>　　四月清和艳残卉，芍药翻红蒲映水。夏龙痡毒雷雨多， 
<br>　　蒲叶离披艳红死。红艳犹存榴树花，紫苞欲绽高笋牙。 
<br>　　笋牙成竹冒霜雪，榴花落地还销歇。万古盈亏相逐行， 
<br>　　君看夜夜当窗月。荣落亏盈可奈何，生成未遍霜霰过。 
<br>　　霜霰过兮复奈何，灵芝夐绝荆棘多。荆棘多兮可奈何， 
<br>　　可奈何兮终奈何。秦皇尧舜俱腐骨， 
<br>　　我可奈何兮又进一杯歌复歌。 
<br>　　有酒有酒方烂漫，饮酣拔剑心眼乱。声若雷砰目流电， 
<br>　　醉舞翻环身眩转。乾纲倒轧坤维旋，白日横空星宿见， 
<br>　　一夫心醉万物变。何况蚩尤之蹴蹋，安得不以熊罴战。 
<br>　　呜呼，风后力牧得亲见，我可奈何兮又进一杯除健羡。 
<br>　　有酒有酒兮告临江，风漫漫兮波长。渺渺兮注海， 
<br>　　海苍苍兮路茫茫。彼万流之混入兮， 
<br>　　又安能分若畎浍淮河与夫岷吴之巨江。味作咸而若一， 
<br>　　虽甘淡兮谁谓尔为良。济涓涓而缕贯， 
<br>　　将奈何兮万里之浑黄。鲸归穴兮渤溢，鳌载山兮低昂。 
<br>　　阴火然兮众族沸渭，飓风作兮昼夜猖狂。顾千珍与万怪兮， 
<br>　　皆委润而深藏。信天地之潴蓄兮， 
<br>　　我可奈何兮一杯又进兮包大荒。 
<br>　　有酒有酒兮日将落，馀光委照在林薄。阳乌撩乱兮屋上栖， 
<br>　　阴怪跳趫兮水中跃。月争光兮星又繁，烧横空兮焰仍烁。 
<br>　　我可奈何兮时既昏，一杯又进兮聊处廓。 
<br>　　有酒有酒兮再祝，祝予心兮何欲。欲天泰而地宁， 
<br>　　欲人康而岁熟。欲凤翥而鹓随兮，欲龙亨而骥逐。 
<br>　　欲日盛而星微兮，欲滋兰而歼毒。欲人欲而天从， 
<br>　　苟天未从兮，我可奈何兮一杯又进聊自足。 
<br>
<br>卷420_3 「华之巫（景戌）」元稹 
<br>　　有一人兮神之侧，庙森森兮神默默。神默默兮可奈何， 
<br>　　愿一见神兮何可得。女巫索我何所有，神之开闭予之手。 
<br>　　我能进若神之前，神不自言寄予口。尔欲见神安尔身， 
<br>　　买我神钱沽我酒。我家又有神之盘，尔进此盘神尔安。 
<br>　　此盘不进行路难，陆有摧车舟有澜。我闻此语长太息， 
<br>　　岂有神明欺正直。尔居大道谁南北，姿矫神言假神力。 
<br>　　假神力兮神未悟，行道之人不得度。我欲见神诛尔巫， 
<br>　　岂是因巫假神祜。尔巫，尔巫，尔独不闻乎。与其媚于奥， 
<br>　　不若媚于灶。使我倾心事尔巫，吾宁驱车守吾道。 
<br>　　尔巫尔巫且相保，吾民自有丘之祷。 
<br>
<br>卷420_4 「庙之神」元稹 
<br>　　我马烦兮释我车，神之庙兮山之阿。予一拜而一祝， 
<br>　　祝予心之无涯。涕汍澜而零落，神寂默而无哗。神兮神兮， 
<br>　　奈神之寂默而不言何。复再拜而再祝，鼓吾腹兮歌吾歌。 
<br>　　歌曰：今耶，古耶，有耶，无耶。福不自神耶， 
<br>　　神不福人耶。巫尔惑耶，稔而诛耶。谒不得耶， 
<br>　　终不可谒耶。返吾驾而遵吾道，庙之木兮山之花。 
<br>
<br>卷四百二十一 
<br>
<br>卷421_1 「村花晚（庚寅）」元稹 
<br>　　三春已暮桃李伤，棠梨花白蔓菁黄。村中女儿争摘将， 
<br>　　插刺头鬓相夸张。田翁蚕老迷臭香，晒暴gqgQ熏衣裳。 
<br>　　非无后秀与孤芳，奈尔千株万顷之茫茫。 
<br>　　天公此意何可量，长教尔辈时节长。 
<br>
<br>卷421_2 「紫踯躅」元稹 
<br>　　紫踯躅，灭紫拢裙倚山腹。文君新寡乍归来， 
<br>　　羞怨春风不能哭。我从相识便相怜，但是花丛不回目。 
<br>　　去年春别湘水头，今年夏见青山曲。迢迢远在青山上， 
<br>　　山高水阔难容足。愿为朝日早相暾，愿作轻风暗相触。 
<br>　　乐踯躅，我向通州尔幽独。可怜今夜宿青山， 
<br>　　何年却向青山宿。山花渐暗月渐明，月照空山满山绿。 
<br>　　山空月午夜无人，何处知我颜如玉。 
<br>
<br>卷421_3 「山枇杷」元稹 
<br>　　山枇杷，花似牡丹殷泼血。往年乘传过青山， 
<br>　　正值山花好时节。压枝凝艳已全开，映叶香苞才半裂。 
<br>　　紧搏红袖欲支颐，慢解绛囊初破结。金线丛飘繁蕊乱， 
<br>　　珊瑚朵重纤茎折。因风旋落裙片飞，带日斜看目精热。 
<br>　　亚水依岩半倾侧，笼云隐雾多愁绝。绿珠语尽身欲投， 
<br>　　汉武眼穿神渐灭。秾姿秀色人皆爱，怨媚羞容我偏别。 
<br>　　说向闲人人不听，曾向乐天时一说。昨来谷口先相问， 
<br>　　及到山前已消歇。左降通州十日迟，又与幽花一年别。 
<br>　　山枇杷，尔托深山何太拙。天高万里看不精， 
<br>　　帝在九重声不彻。园中杏树良人醉，陌上柳枝年少折。 
<br>　　因尔幽芳喻昔贤，磻谿冷坐权门咽。 
<br>
<br>卷421_4 「树上乌（癸卯）」元稹 
<br>　　树上乌，洲中有树巢若铺。百巢一树知几乌， 
<br>　　一乌不下三四雏，雏又生雏知几雏。老乌未死雏已乌， 
<br>　　散向人间何处无。攫麑啄卵方可食，男女群强最多力。 
<br>　　灵蛇万古唯一珠，岂可抨弹千万亿。 
<br>　　吾不会天教尔辈多子孙，告诉天公天不言。 
<br>
<br>卷421_5 「琵琶歌（寄管儿，兼诲铁山。此后并新题乐府）」元稹 
<br>　　琵琶宫调八十一，旋宫三调弹不出。玄宗偏许贺怀智， 
<br>　　段师此艺还相匹。自后流传指拨衰，昆仑善才徒尔为。 
<br>　　澒声少得似雷吼，缠弦不敢弹羊皮。人间奇事会相续， 
<br>　　但有卞和无有玉。段师弟子数十人，李家管儿称上足。 
<br>　　管儿不作供奉儿，抛在东都双鬓丝。逢人便请送杯盏， 
<br>　　著尽工夫人不知。李家兄弟皆爱酒，我是酒徒为密友。 
<br>　　著作曾邀连夜宿，中碾春溪华新绿。平明船载管儿行， 
<br>　　尽日听弹无限曲。曲名无限知者鲜，霓裳羽衣偏宛转。 
<br>　　凉州大遍最豪嘈，六幺散序多笼撚。我闻此曲深赏奇， 
<br>　　赏著奇处惊管儿。管儿为我双泪垂，自弹此曲长自悲。 
<br>　　泪垂捍拨朱弦湿，冰泉呜咽流莺涩。因兹弹作雨霖铃， 
<br>　　风雨萧条鬼神泣。一弹既罢又一弹，珠幢夜静风珊珊。 
<br>　　低回慢弄关山思，坐对燕然秋月寒。月寒一声深殿磬， 
<br>　　骤弹曲破音繁并。百万金铃旋玉盘，醉客满船皆暂醒。 
<br>　　自兹听后六七年，管儿在洛我朝天。游想慈恩杏园里， 
<br>　　梦寐仁风花树前。去年御史留东台，公私蹙促颜不开。 
<br>　　今春制狱正撩乱，昼夜推囚心似灰。暂辍归时寻著作， 
<br>　　著作南园花坼萼。胭脂耀眼桃正红，雪片满溪梅已落。 
<br>　　是夕青春值三五，花枝向月云含吐。著作施樽命管儿， 
<br>　　管儿久别今方睹。管儿还为弹六幺，六幺依旧声迢迢。 
<br>　　猿鸣雪岫来三峡，鹤唳晴空闻九霄。逡巡弹得六幺彻， 
<br>　　霜刀破竹无残节。幽关鸦轧胡雁悲，断弦砉騞层冰裂。 
<br>　　我为含凄叹奇绝，许作长歌始终说。艺奇思寡尘事多， 
<br>　　许来寒暑又经过。如今左降在闲处，始为管儿歌此歌。 
<br>　　歌此歌，寄管儿。管儿管儿忧尔衰，尔衰之后继者谁。 
<br>　　继之无乃在铁山，铁山已近曹穆间。性灵甚好功犹浅， 
<br>　　急处未得臻幽闲。努力铁山勤学取，莫遣后来无所祖。 
<br>
<br>卷421_6 「小胡笳引（桂府王推官出蜀匠雷氏金徽琴请姜宣弹）」元稹 
<br>　　雷氏金徽琴，王君宝重轻千金。三峡流中将得来， 
<br>　　明窗拂席幽匣开。朱弦宛转盘凤足，骤击数声风雨回。 
<br>　　哀笳慢指董家本，姜生得之妙思忖。泛徽胡雁咽萧萧， 
<br>　　绕指辘轳圆衮衮。吞恨缄情乍轻激，故国关山心历历。 
<br>　　潺湲疑是雁鸊鹈，砉騞如闻发鸣镝。流宫变徵渐幽咽， 
<br>　　别鹤欲飞猿欲绝。秋霜满树叶辞风，寒雏坠地乌啼血。 
<br>　　哀弦已罢春恨长，恨长何恨怀我乡。我乡安在长城窟， 
<br>　　闻君虏奏心飘忽。何时窄袖短貂裘，胭脂山下弯明月。 
<br>
<br>卷421_7 「去杭州（送王师范）」元稹 
<br>　　房杜王魏之子孙，虽及百代为清门。骏骨凤毛真可贵， 
<br>　　冈头泽底促足论。去年江上识君面，爱君风貌情已敦。 
<br>　　与君言语见君性，灵府坦荡消尘烦。自兹心洽迹亦洽， 
<br>　　居常并榻游并轩。柳阴覆岸郑监水，李花压树韦公园。 
<br>　　每出新诗共联缀，闲因醉舞相牵援。时寻沙尾枫林夕， 
<br>　　夜摘兰丛衣露繁。今君别我欲何去，自言远结迢迢婚。 
<br>　　简书五府已再至，波涛万里酬一言。为君再拜赠君语， 
<br>　　愿君静听君勿喧。君名师范欲何范，君之烈祖遗范存。 
<br>　　永宁昔在抡鉴表，沙汰沉浊澄浚源。君今取友由取士， 
<br>　　得不别白清与浑。昔公事主尽忠谠，虽及死谏誓不谖。 
<br>　　今君佐藩如佐主，得不陈露酬所恩。昔公为善日不足， 
<br>　　假寐待旦朝至尊。今君三十朝未与，得不寸晷倍玙璠. 
<br>　　昔公令子尚贵主，公执舅礼妇执笲.返拜之仪自此绝， 
<br>　　关雎之化皎不昏。君今远娉奉明祀，得不齐励亲蘋蘩。 
<br>　　斯言皆为书佩带，然后别袂乃可扪。别袂可扪不可解， 
<br>　　解袂开帆凄别魂。魂摇江树鸟飞没，帆挂樯竿鸟尾翻。 
<br>　　翻风驾浪拍何处，直指杭州由上元。上元萧寺基址在， 
<br>　　杭州潮水霜雪屯。潮户迎潮击潮鼓，潮平潮退有潮痕。 
<br>　　得得为题罗刹石，古来非独伍员冤。 
<br>
<br>卷421_8 「南家桃」元稹 
<br>　　南家桃树深红色，日照露光看不得。树小花狂风易吹， 
<br>　　一夜风吹满墙北。离人自有经时别，眼前落花心叹息。 
<br>　　更待明年花满枝，一年迢递空相忆。 
<br>
<br>卷421_9 「志坚师」元稹 
<br>　　嵩山老僧披破衲，七十八年三十腊。灵武朝天辽海征， 
<br>　　宇宙曾行三四匝。初因怏怏薙却头，便绕嵩山寂师塔。 
<br>　　淮西未返半年前，已见淮西阵云合。 
<br>
<br>卷421_10 「答子蒙」元稹 
<br>　　报卢君，门外雪纷纷。纷纷门外雪，城中鼓声绝。 
<br>　　强梁御史人觑步，安得夜开沽酒户。 
<br>
<br>卷421_11 「辛夷花（问韩员外）」元稹 
<br>　　问君辛夷花，君言已斑驳。不畏辛夷不烂开， 
<br>　　顾我筋骸官束缚。缚遣推囚名御史，狼藉囚徒满田地。 
<br>　　明日不推缘国忌，依前不得花前醉。韩员外家好辛夷， 
<br>　　开时乞取三两枝。折枝为赠君莫惜，纵君不折风亦吹。 
<br>
<br>卷421_12 「厅前柏」元稹 
<br>　　厅前柏，知君曾对罗希奭.我本癫狂耽酒人， 
<br>　　何事与君为对敌。为对敌，洛阳城中花赤白。花赤白， 
<br>　　囚渐多，花之赤白奈尔何。 
<br>
<br>卷421_13 「夜别筵」元稹 
<br>　　夜长酒阑灯花长，灯花落地复落床。似我别泪三四行， 
<br>　　滴君满坐之衣裳。与君别后泪痕在，年年著衣心莫改。 
<br>
<br>卷421_14 「三泉驿」元稹 
<br>　　三泉驿内逢上巳，新叶趋尘花落地。劝君满盏君莫辞， 
<br>　　别后无人共君醉。洛阳城中无限人，贵人自贵贫自贫。 
<br>
<br>卷421_15 「何满子歌（张湖南座为唐有态作）」元稹 
<br>　　何满能歌能宛转，天宝年中世称罕。婴刑系在囹圄间， 
<br>　　水调哀音歌愤懑。梨园弟子奏玄宗，一唱承恩羁网缓。 
<br>　　便将何满为曲名，御谱亲题乐府纂。鱼家入内本领绝， 
<br>　　叶氏有年声气短。自外徒烦记得词，点拍才成已夸诞。 
<br>　　我来湖外拜君侯，正值灰飞仲春琯.广宴江亭为我开， 
<br>　　红妆逼坐花枝暖。此时有态蹋华筵，未吐芳词貌夷坦。 
<br>　　翠蛾转盼摇雀钗，碧袖歌垂翻鹤卵。定面凝眸一声发， 
<br>　　云停尘下何劳算。迢迢击磬远玲玲，一一贯珠匀款款。 
<br>　　犯羽含商移调态，留情度意抛弦管。湘妃宝瑟水上来， 
<br>　　秦女玉箫空外满。缠绵叠破最殷勤，整顿衣裳颇闲散。 
<br>　　冰含远溜咽还通，莺泥晚花啼渐懒。敛黛吞声若自冤， 
<br>　　郑袖见捐西子浣。阴山鸣雁晓断行，巫峡哀猿夜呼伴。 
<br>　　古者诸侯飨外宾，鹿鸣三奏陈圭瓒。何如有态一曲终， 
<br>　　牙筹记令红螺碗。 
<br>
<br>卷421_16 「通州丁溪馆夜别李景信三首」元稹 
<br>　　月濛濛兮山掩掩，束束别魂眉敛敛。蠡盏覆时天欲明， 
<br>　　碧幌青灯风滟滟。泪消语尽还暂眠，唯梦千山万山险。 
<br>　　水环环兮山簇簇，啼鸟声声妇人哭。离床别脸睡还开， 
<br>　　灯灺暗飘珠蔌蔌。山深虎横馆无门，夜集巴儿扣空木。 
<br>　　雨潇潇兮鹃咽咽，倾冠倒枕灯临灭。倦僮呼唤应复眠， 
<br>　　啼鸡拍翅三声绝。握手相看其奈何，奈何其奈天明别。 
<br>
<br>卷421_17 「酬郑从事四年九月宴望海亭，次用旧韵」元稹 
<br>　　海亭树木何茏葱，寒光透坼秋玲珑。湖山四面争气色， 
<br>　　旷望不与人间同。一拳墺伏东武小，两山斗构秦望雄。 
<br>　　嵌空古墓失文种，突兀怪石疑防风。舟船骈比有宗侣， 
<br>　　水云滃泱无始终。雪花布遍稻陇白，日脚插入秋波红。 
<br>　　兴馀望剧酒四坐，歌声舞艳烟霞中。酒酣从事歌送我， 
<br>　　歌云此乐难再逢。良时年少犹健羡，使君况是头白翁。 
<br>　　我闻此曲深叹息，唧唧不异秋草虫。忆年十五学构厦， 
<br>　　有意盖覆天下穷。安知四十虚富贵，朱紫束缚心志空。 
<br>　　妆梳伎女上楼榭，止欲欢乐微茫躬。虽无趣尚慕贤圣， 
<br>　　幸有心目知西东。欲将滑甘柔藏府，已被郁噎冲喉咙。 
<br>　　君今劝我酒太醉，醉语不复能冲融。劝君莫学虚富贵， 
<br>　　不是贤人难变通。 
<br>
<br>卷四百二十二 
<br>
<br>卷422_1 「梦游春七十韵」元稹 
<br>　　昔岁梦游春，梦游何所遇。梦入深洞中，果遂平生趣。 
<br>　　清泠浅漫流，画舫兰篙渡。过尽万株桃，盘旋竹林路。 
<br>　　长廊抱小楼，门牖相回互。楼下杂花丛，丛边绕鸳鹭。 
<br>　　池光漾霞影，晓日初明煦。未敢上阶行，频移曲池步。 
<br>　　乌龙不作声，碧玉曾相慕。渐到帘幕间，裴回意犹惧。 
<br>　　闲窥东西閤，奇玩参差布。隔子碧油糊，驼钩紫金镀。 
<br>　　逡巡日渐高，影响人将寤。鹦鹉饥乱鸣，娇娃睡犹怒。 
<br>　　帘开侍儿起，见我遥相谕。铺设绣红茵，施张钿妆具。 
<br>　　潜褰翡翠帷，瞥见珊瑚树。不辨花貌人，空惊香若雾。 
<br>　　身回夜合偏，态敛晨霞聚。睡脸桃破风，汗妆莲委露。 
<br>　　丛梳百叶髻，金蹙重台屦。纰软钿头裙，玲珑合欢袴. 
<br>　　鲜妍脂粉薄，暗淡衣裳故。最似红牡丹，雨来春欲暮。 
<br>　　梦魂良易惊，灵境难久寓。夜夜望天河，无由重沿溯。 
<br>　　结念心所期，返如禅顿悟。觉来八九年，不向花回顾。 
<br>　　杂合两京春，喧阗众禽护。我到看花时，但作怀仙句。 
<br>　　浮生转经历，道性尤坚固。近作梦仙诗，亦知劳肺腑。 
<br>　　一梦何足云，良时事婚娶。当年二纪初，嘉节三星度。 
<br>　　朝蕣玉佩迎，高松女萝附。韦门正全盛，出入多欢裕。 
<br>　　甲第涨清池，鸣驺引朱辂。广榭舞萎蕤，长筵宾杂厝。 
<br>　　青春讵几日，华实潜幽蠹。秋月照潘郎，空山怀谢傅。 
<br>　　红楼嗟坏壁，金谷迷荒戍。石压破阑干，门摧旧梐枑。 
<br>　　虽云觉梦殊，同是终难驻。悰绪竟何如，棼丝不成絇. 
<br>　　卓女白头吟，阿娇金屋赋。重璧盛姬台，青冢明妃墓。 
<br>　　尽委穷尘骨，皆随流波注。幸有古如今，何劳缣比素。 
<br>　　况余当盛时，早岁谐如务。诏册冠贤良，谏垣陈好恶。 
<br>　　三十再登朝，一登还一仆。宠荣非不早，邅回亦云屡。 
<br>　　直气在膏肓，氛氲日沉痼。不言意不快，快意言多忤。 
<br>　　忤诚人所贼，性亦天之付。乍可沉为香，不能浮作瓠。 
<br>　　诚为坚所守，未为明所措。事事身已经，营营计何误。 
<br>　　美玉琢文珪，良金填武库。徒谓自坚贞，安知受砻铸。 
<br>　　长丝羁野马，密网罗阴兔。物外各迢迢，谁能远相锢。 
<br>　　时来既若飞，祸速当如骛。曩意自未精，此行何所诉。 
<br>　　努力去江陵，笑言谁与晤。江花纵可怜，奈非心所慕。 
<br>　　石竹逞奸黠，蔓青夸亩数。一种薄地生，浅深何足妒。 
<br>　　荷叶水上生，团团水中住。泻水置叶中，君看不相污。 
<br>
<br>卷422_2 「桐花落」元稹 
<br>　　莎草遍桐阴，桐花满莎落。盖覆相团圆，可怜无厚薄。 
<br>　　昔岁幽院中，深堂下帘幕。同在后门前，因论花好恶。 
<br>　　君夸沉檀样，云是指撝作。暗澹灭紫花，句连蹙金萼。 
<br>　　都绣六七枝，斗成双孔雀。尾上稠叠花，又将金解络。 
<br>　　我爱看不已，君烦睡先著。我作绣桐诗，系君裙带著。 
<br>　　别来苦修道，此意都萧索。今日竟相牵，思量偶然错。 
<br>
<br>卷422_3 「梦昔时」元稹 
<br>　　闲窗结幽梦，此梦谁人知。夜半初得处，天明临去时。 
<br>　　山川已久隔，云雨两无期。何事来相感，又成新别离。 
<br>
<br>卷422_4 「恨妆成」元稹 
<br>　　晓日穿隙明，开帷理妆点。傅粉贵重重，施朱怜冉冉。 
<br>　　柔鬟背额垂，丛鬓随钗敛。凝翠晕蛾眉，轻红拂花脸。 
<br>　　满头行小梳，当面施圆靥。最恨落花时，妆成独披掩。 
<br>
<br>卷422_5 「古决绝词」元稹 
<br>　　乍可为天上牵牛织女星，不愿为庭前红槿枝。 
<br>　　七月七日一相见，相见故心终不移。那能朝开暮飞去， 
<br>　　一任东西南北吹。分不两相守，恨不两相思。对面且如此， 
<br>　　背面当可知。春风撩乱伯劳语，况是此时抛去时。 
<br>　　握手苦相问，竟不言后期。君情既决绝，妾意已参差。 
<br>　　借如死生别，安得长苦悲。 
<br>　　噫春冰之将泮，何予怀之独结。有美一人，于焉旷绝。 
<br>　　一日不见，比一日于三年，况三年之旷别。 
<br>　　水得风兮小而已波，笋在苞兮高不见节。矧桃李之当春， 
<br>　　竞众人而攀折。我自顾悠悠而若云， 
<br>　　又安能保君皑皑之如雪。感破镜之分明，睹泪痕之馀血。 
<br>　　幸他人之既不我先，又安能使他人之终不我夺。已焉哉， 
<br>　　织女别黄姑。一年一度暂相见，彼此隔河何事无。 
<br>　　夜夜相抱眠，幽怀尚沉结。那堪一年事，长遣一宵说。 
<br>　　但感久相思，何暇暂相悦。虹桥薄夜成，龙驾侵晨列。 
<br>　　生憎野鹤性迟回，死恨天鸡识时节。曙色渐曈曈， 
<br>　　华星欲明灭。一去又一年，一年何可时彻。有此迢递期， 
<br>　　不如死生别。天公隔是妒相怜，何不便教相决绝。 
<br>
<br>卷422_6 「樱桃花」元稹 
<br>　　樱桃花，一枝两枝千万朵。花砖曾立摘花人， 
<br>　　窣破罗裙红似火。 
<br>
<br>卷422_7 「曹十九舞绿钿」元稹 
<br>　　急管清弄频，舞衣才揽结。含情独摇手，双袖参差列。 
<br>　　騕褭柳牵丝，炫转风回雪。凝眄娇不移，往往度繁节。 
<br>
<br>卷422_8 「闺晚」元稹 
<br>　　红裙委砖阶，玉爪kO朱橘。素臆光如砑，明瞳艳凝溢。 
<br>　　调弦不成曲，学书徒弄笔。夜色侵洞房，春烟透帘出。 
<br>
<br>卷422_9 「晓将别」元稹 
<br>　　风露晓凄凄，月下西墙西。行人帐中起，思妇枕前啼。 
<br>　　屑屑命僮御，晨装俨已齐。将去复携手，日高方解携。 
<br>
<br>卷422_10 「蔷薇架（清水驿）」元稹 
<br>　　五色阶前架，一张笼上被。殷红稠叠花，半绿鲜明地。 
<br>　　风蔓罗裙带，露英莲脸泪。多逢走马郎，可惜帘边思。 
<br>
<br>卷422_11 「月暗」元稹 
<br>　　月暗灯残面墙泣，罗缨斗重知啼湿。真珠帘断蝙蝠飞， 
<br>　　燕子巢空萤火入。深殿门重夜漏严，柔□□□□年急。 
<br>　　君王掌上容一人，更有轻身何处立。 
<br>
<br>卷422_12 「新秋」元稹 
<br>　　旦暮已凄凉，离人远思忙。夏衣临晓薄，秋影入檐长。 
<br>　　前事风随扇，归心燕在梁。殷勤寄牛女，河汉正相望。 
<br>
<br>卷422_13 「赠双文」元稹 
<br>　　艳极翻含怨，怜多转自娇。有时还暂笑，闲坐爱无憀. 
<br>　　晓月行看堕，春酥见欲消。何因肯垂手，不敢望回腰。 
<br>
<br>卷422_14 「春别」元稹 
<br>　　幽芳本未阑，君去蕙花残。河汉秋期远，关山世路难。 
<br>　　云屏留粉絮，风幌引香兰。肠断回文锦，春深独自看。 
<br>
<br>卷422_15 「和乐天示杨琼」元稹 
<br>　　我在江陵少年日，知有杨琼初唤出。腰身瘦小歌圆紧， 
<br>　　依约年应十六七。去年十月过苏州，琼来拜问郎不识。 
<br>　　青衫玉貌何处去，安得红旗遮头白。我语杨琼琼莫语， 
<br>　　汝虽笑我我笑汝。汝今无复小腰身，不似江陵时好女。 
<br>　　杨琼为我歌送酒，尔忆江陵县中否。江陵王令骨为灰， 
<br>　　车来嫁作尚书妇。卢戡及第严涧在，其馀死者十八九。 
<br>　　我今贺尔亦自多，尔得老成余白首。 
<br>
<br>卷422_16 「鱼中素」元稹 
<br>　　重叠鱼中素，幽缄手自开。斜红馀泪迹，知著脸边来。 
<br>
<br>卷422_17 「代九九」元稹 
<br>　　昔年桃李月，颜色共花宜。回脸莲初破，低蛾柳并垂。 
<br>　　望山多倚树，弄水爱临池。远被登楼识，潜因倒影窥。 
<br>　　隔林徒想像，上砌转逶迤。谩掷庭中果，虚攀墙外枝。 
<br>　　强持文玉佩，求结麝香缡。阿母怜金重，亲兄要马骑。 
<br>　　把将娇小女，嫁与冶游儿。自隐勤勤索，相要事事随。 
<br>　　每常同坐卧，不省暂参差。才学羞兼妒，何言宠便移。 
<br>　　青春来易皎，白日誓先亏。僻性嗔来见，邪行醉后知。 
<br>　　别床铺枕席，当面指瑕疵。妾貌应犹在，君情遽若斯。 
<br>　　的成终世恨，焉用此宵为。鸾镜灯前扑，鸳衾手下隳。 
<br>　　参商半夜起，琴瑟一声离。努力新丛艳，狂风次第吹。 
<br>
<br>卷422_18 「卢十九子蒙吟卢七员外洛川怀古六韵，命余和」元稹 
<br>　　闻道卢明府，闲行咏洛神。浪圆疑靥笑，波斗忆眉颦。 
<br>　　蹀躞桥头马，空濛水上尘。草芽犹犯雪，冰岸欲消春。 
<br>　　寓目终无限，通辞未有因。子蒙将此曲，吟似独眠人。 
<br>
<br>卷422_19 「刘、阮妻二首」元稹 
<br>　　仙洞千年一度闲，等闲偷入又偷回。 
<br>　　桃花飞尽东风起，何处消沉去不来。 
<br>　　芙蓉脂肉绿云鬟，罨画楼台青黛山。 
<br>　　千树桃花万年药，不知何事忆人间。 
<br>
<br>卷422_20 「桃花」元稹 
<br>　　桃花浅深处，似匀深浅妆。春风助肠断，吹落白衣裳。 
<br>
<br>卷422_21 「暮秋」元稹 
<br>　　看著墙西日又沉，步廊回合戟门深。 
<br>　　栖乌满树声声绝，小玉上床铺夜衾。 
<br>
<br>卷422_22 「压墙花」元稹 
<br>　　野性大都迷里巷，爱将高树记人家。 
<br>　　春来偏认平阳宅，为见墙头拂面花。 
<br>
<br>卷422_23 「舞腰」元稹 
<br>　　裙裾旋旋手迢迢，不趁音声自趁娇。 
<br>　　未必诸郎知曲误，一时偷眼为回腰。 
<br>
<br>卷422_24 「白衣裳二首」元稹 
<br>　　雨湿轻尘隔院香，玉人初著白衣裳。 
<br>　　半含惆怅闲看绣，一朵梨花压象床。 
<br>　　藕丝衫子柳花裙，空著沈香慢火熏。 
<br>　　闲倚屏风笑周昉，枉抛心力画朝云。 
<br>
<br>卷422_25 「忆事」元稹 
<br>　　夜深闲到戟门边，却绕行廊又独眠。 
<br>　　明月满庭池水渌，桐花垂在翠帘前。 
<br>
<br>卷422_26 「寄旧诗与薛涛，因成长句」元稹 
<br>　　诗篇调态人皆有，细腻风光我独知。月夜咏花怜暗澹， 
<br>　　雨朝题柳为欹垂。长教碧玉藏深处，总向红笺写自随。 
<br>　　老大不能收拾得，与君闲似好男儿。 
<br>
<br>卷422_27 「友封体」元稹 
<br>　　雨送浮凉夏簟清，小楼腰褥怕单轻。微风暗度香囊转， 
<br>　　胧月斜穿隔子明。桦烛焰高黄耳吠，柳堤风静紫骝声。 
<br>　　频频闻动中门锁，桃叶知嗔未敢迎。 
<br>
<br>卷422_28 「看花」元稹 
<br>　　努力少年求好官，好花须是少年看。 
<br>　　君看老大逢花树，未折一枝心已阑。 
<br>
<br>卷422_29 「斑竹（得之湘流）」元稹 
<br>　　一枝斑竹渡湘沅，万里行人感别魂。 
<br>　　知是娥皇庙前物，远随风雨送啼痕。 
<br>
<br>卷422_30 「筝」元稹 
<br>　　莫愁私地爱王昌，夜夜筝声怨隔墙。火凤有凰求不得， 
<br>　　春莺无伴啭空长。急挥舞破催飞燕，慢逐歌词弄小娘。 
<br>　　死恨相如新索妇，枉将心力为他狂。 
<br>
<br>卷422_31 「春晓」元稹 
<br>　　半欲天明半未明，醉闻花气睡闻莺。 
<br>　　gd儿撼起钟声动，二十年前晓寺情。 
<br>
<br>卷422_32 「所思二首（一作刘禹锡诗，题作有所嗟）」元稹 
<br>　　庾亮楼中初见时，武昌春柳似腰肢。 
<br>　　相逢相失还如梦，为雨为云今不知。 
<br>　　鄂渚濛濛烟雨微，女郎魂逐暮云归。 
<br>　　只应长在汉阳渡，化作鸳鸯一只飞。 
<br>
<br>卷422_33 「莺莺诗（一作离思诗之首篇）」元稹 
<br>　　殷红浅碧旧衣裳，取次梳头暗淡妆。夜合带烟笼晓日， 
<br>　　牡丹经雨泣残阳。低迷隐笑原非笑，散漫清香不似香。 
<br>　　频动横波嗔阿母，等闲教见小儿郎。 
<br>
<br>卷422_34 「离思五首（一本并前首作六首）」元稹 
<br>　　自爱残妆晓镜中，环钗谩篸绿丝丛。 
<br>　　须臾日射燕脂颊，一朵红苏旋欲融。 
<br>　　山泉散漫绕阶流，万树桃花映小楼。 
<br>　　闲读道书慵未起，水晶帘下看梳头。 
<br>　　红罗著压逐时新，吉了花纱嫩麹尘。 
<br>　　第一莫嫌材地弱，些些纰缦最宜人。 
<br>　　曾经沧海难为水，除却巫山不是云。 
<br>　　取次花丛懒回顾，半缘修道半缘君。 
<br>　　寻常百种花齐发，偏摘梨花与白人。 
<br>　　今日江头两三树，可怜和叶度残春。 
<br>
<br>卷422_35 「杂忆五首」元稹 
<br>　　今年寒食月无光，夜色才侵已上床。 
<br>　　忆得双文通内里，玉栊深处暗闻香。 
<br>　　花笼微月竹笼烟，百尺丝绳拂地悬。 
<br>　　忆得双文人静后，潜教桃叶送秋千。 
<br>　　寒轻夜浅绕回廊，不辨花丛暗辨香。 
<br>　　忆得双文胧月下，小楼前后捉迷藏。 
<br>　　山榴似火叶相兼，亚拂砖阶半拂檐。 
<br>　　忆得双文独披掩，满头花草倚新帘。 
<br>　　春冰消尽碧波湖，漾影残霞似有无。 
<br>　　忆得双文衫子薄，钿头云映褪红酥。 
<br>
<br>卷422_36 「有所教」元稹 
<br>　　莫画长眉画短眉，斜红伤竖莫伤垂。 
<br>　　人人总解争时势，都大须看各自宜。 
<br>
<br>卷422_37 「襄阳为卢窦纪事（第五首一作马戴诗襄阳席上呈于司空）」元稹 
<br>　　帝下真符召玉真，偶逢游女暂相亲。 
<br>　　素书三卷留为赠，从向人间说向人。 
<br>　　风弄花枝月照阶，醉和春睡倚香怀。 
<br>　　依稀似觉双环动，潜被萧郎卸玉钗。 
<br>　　莺声撩乱曙灯残，暗觅金钗动晓寒。 
<br>　　犹带春酲懒相送，樱桃花下隔帘看。 
<br>　　琉璃波面月笼烟，暂逐萧郎走上天。 
<br>　　今日归时最肠断，回江还是夜来船。 
<br>　　花枝临水复临堤，闲照江流亦照泥。 
<br>　　千万春风好抬举，夜来曾有凤凰栖。 
<br>
<br>卷422_38 「会真诗三十韵」元稹 
<br>　　微月透帘栊，萤光度碧空。遥天初缥缈，低树渐葱茏。 
<br>　　龙吹过庭竹，鸾歌拂井桐。罗绡垂薄雾，环佩响轻风。 
<br>　　绛节随金母，云心捧玉童。更深人悄悄，晨会雨濛濛。 
<br>　　珠莹光文履，花明隐绣栊。宝钗行彩凤，罗帔掩丹虹。 
<br>　　言自瑶华浦，将朝碧帝宫。因游李城北，偶向宋家东。 
<br>　　戏调初微拒，柔情已暗通。低鬟蝉影动，回步玉尘蒙。 
<br>　　转面流花雪，登床抱绮丛。鸳鸯交颈舞，翡翠合欢笼。 
<br>　　眉黛羞频聚，朱唇暖更融。气清兰蕊馥，肤润玉肌丰。 
<br>　　无力慵移腕，多娇爱敛躬。汗光珠点点，发乱绿松松。 
<br>　　方喜千年会，俄闻五夜穷。留连时有限，缱绻意难终。 
<br>　　慢脸含愁态，芳词誓素衷。赠环明运合，留结表心同。 
<br>　　啼粉流清镜，残灯绕暗虫。华光犹冉冉，旭日渐曈曈。 
<br>　　警乘还归洛，吹箫亦上嵩。衣香犹染麝，枕腻尚残红。 
<br>　　幂幂临塘草，飘飘思渚蓬。素琴鸣怨鹤，清汉望归鸿。 
<br>　　海阔诚难度，天高不易冲。行云无处所，萧史在楼中。 
<br>
<br>卷422_39 「古艳诗二首」元稹 
<br>　　春来频到宋家东，垂袖开怀待好风。 
<br>　　莺藏柳暗无人语，惟有墙花满树红。 
<br>　　深院无人草树光，娇莺不语趁阴藏。 
<br>　　等闲弄水浮花片，流出门前赚阮郎。 
<br>
<br>卷四百二十三 
<br>
<br>卷423_1 「奉和浙西大夫李德裕述梦四十韵大夫本题言…次本韵」元稹 
<br>　　闻有池塘什，还因梦寐遭。攀禾工类蔡，咏豆敏过曹。 
<br>　　庄蝶玄言秘，罗禽藻思高。戈矛排笔阵，貔虎让文韬。 
<br>　　彩缋鸾凰颈，权奇骥騄髦。神枢千里应，华衮一言褒。 
<br>　　李广留飞箭，王祥得佩刀。传乘司隶马，继染翰林毫。 
<br>　　辨颖□超脱，词锋岂足櫜。金刚锥透玉，镔铁剑吹毛。 
<br>　　顾我曾陪附，思君正郁陶。近酬新乐录，仍寄续离骚。 
<br>　　阿阁偏随凤，方壶共跨鳌。借骑银杏叶，横赐锦垂萄。 
<br>　　冰井分珍果，金瓶贮御醪。独辞珠有戒，廉取玉非叨。 
<br>　　麦纸侵红点，兰灯焰碧高。代予言不易，承圣旨偏劳。 
<br>　　绕月同栖鹊，惊风比夜獒。吏传开锁契，神撼引铃绦。 
<br>　　渥泽深难报，危心过自操。犯颜诚恳恳，腾口惧忉忉。 
<br>　　佩宠虽緺绶，安贫尚葛袍。宾亲多谢绝，延荐必英豪。 
<br>　　分阻杯盘会，闲随寺观遨。祇园一林杏，仙洞万株桃。 
<br>　　澥海沧波减，昆明劫火熬。未陪登鹤驾，已讣堕乌号。 
<br>　　痛泪过江浪，冤声出海涛。尚看恩诏湿，已梦寿宫牢。 
<br>　　再造承天宝，新持济巨篙。犹怜弊簪履，重委旧旌旄。 
<br>　　北望心弥苦，西回首屡搔。九霄难就日，两浙仅容舠. 
<br>　　暮竹寒窗影，衰杨古郡濠。鱼虾集橘市，鹤鹳起亭皋。 
<br>　　朽刃休冲斗，良弓枉在弢.早弯摧虎兕，便铸垦蓬蒿。 
<br>　　渔艇宜孤棹，楼船称万艘。量材分用处，终不学滔滔。 
<br>
<br>卷423_2 「自述（一作王建宫词）」元稹 
<br>　　延英引对碧衣郎，江砚宣毫各别床。 
<br>　　天子下帘亲考试，宫人手里过茶汤。 
<br>
<br>卷423_3 「春分投简阳明洞天作」元稹 
<br>　　中分春一半，今日半春徂。老惜光阴甚，慵牵兴绪孤。 
<br>　　偶成投秘简，聊得泛平湖。郡邑移仙界，山川展画图。 
<br>　　旌旗遮屿浦，士女满闉闍.似木吴儿劲，如花越女姝。 
<br>　　牛侬惊力直，蚕妾笑睢盱。怪我携章甫，嘲人托鹧鸪。 
<br>　　闾阎随地胜，风俗与华殊。跣足沿流妇，丫头避役奴。 
<br>　　雕题虽少有，鸡卜尚多巫。乡味尤珍蛤，家神爱事乌。 
<br>　　舟船通海峤，田种绕城隅。栉比千艘合，袈裟万顷铺。 
<br>　　亥茶阗小市，渔父隔深芦。日脚斜穿浪，云根远曳蒲。 
<br>　　凝风花气度，新雨草芽苏。粉坏梅辞萼，红含杏缀珠。 
<br>　　薅馀秧渐长，烧后葑犹枯。绿綟高悬柳，青钱密辫榆。 
<br>　　驯鸥眠浅濑，惊雉迸平芜。水静王馀见，山空谢豹呼。 
<br>　　燕狂捎蛱蝶，螟挂集蒲卢。浅碧鹤新卵，深黄鹅嫩雏。 
<br>　　村扉以白板，寺壁耀赪糊。禹庙才离郭，陈庄恰半途。 
<br>　　石帆何峭峣，龙瑞本萦纡。穴为探符坼，潭因失箭刳。 
<br>　　堤形弯熨斗，峰势踊香炉。幢盖迎三洞，烟霞贮一壶。 
<br>　　桃枝蟠复直，桑树亚还扶。鳖解称从事，松堪作大夫。 
<br>　　荣光飘殿阁，虚籁合笙竽。庭狎仙翁鹿，池游县令凫。 
<br>　　君心除健羡，扣寂入虚无。冈蹋翻星纪，章飞动帝枢。 
<br>　　东皇提白日，北斗下玄都。骑吏裙皆紫，科车幰尽朱。 
<br>　　地侯鞭社伯，海若跨天吴。雾喷雷公怒，烟扬灶鬼趋。 
<br>　　投壶怜玉女，噀饭笑麻姑。果实经千岁，衣裳重六铢。 
<br>　　琼杯传素液，金匕进雕胡。掌里承来露，柈中钓得鲈。 
<br>　　菌生悲局促，柯烂觉须臾。稊米休言圣，醯鸡益伏愚。 
<br>　　鼓鼙催暝色，簪组缚微躯。遂别真徒侣，还来世路衢。 
<br>　　题诗叹城郭，挥手谢妻孥。幸有桃源近，全家肯去无。 
<br>
<br>卷423_4 「春游」元稹 
<br>　　酒户年年减，山行渐渐难。欲终心懒慢，转恐兴阑散。 
<br>　　镜水波犹冷，稽峰雪尚残。不能辜物色，乍可怯春寒。 
<br>　　远目伤千里，新年思万端。无人知此意，闲凭小栏干。 
<br>
<br>卷423_5 「除夜酬乐天」元稹 
<br>　　引傩绥旆乱毵毵，戏罢人归思不堪。虚涨火尘龟浦北， 
<br>　　无由阿伞凤城南。休官期限元同约，除夜情怀老共谙。 
<br>　　莫道明朝始添岁，今年春在岁前三。 
<br>
<br>卷423_6 「酬乐天初冬早寒见寄」元稹 
<br>　　乍起衣犹冷，微吟帽半欹。霜凝南屋瓦，鸡唱后园枝。 
<br>　　洛水碧云晓，吴宫黄叶时。两传千里意，书札不如诗。 
<br>
<br>卷423_7 「酬白乐天杏花园」元稹 
<br>　　刘郎不用闲惆怅，且作花间共醉人。 
<br>　　算得贞元旧朝士，几人同见太和春。 
<br>
<br>卷423_8 「过东都别乐天二首」元稹 
<br>　　君应怪我留连久，我欲与君辞别难。 
<br>　　白头徒侣渐稀少，明日恐君无此欢。 
<br>　　自识君来三度别，这回白尽老髭须。 
<br>　　恋君不去君须会，知得后回相见无。 
<br>
<br>卷423_9 「逢白公」元稹 
<br>　　远路事无限，相逢唯一言。月色照荣辱，长安千万门。 
<br>
<br>卷423_10 「酬白太傅」元稹 
<br>　　太空秋色凉，独鸟下微阳。三径池塘静，六街车马忙。 
<br>　　渐能高酒户，始是入诗狂。官冷且无事，追陪慎莫忘。 
<br>
<br>卷423_11 「和严给事闻唐昌观玉蕊花下有游仙」元稹 
<br>　　弄玉潜过玉树时，不教青鸟出花枝。 
<br>　　的应未有诸人觉，只是严郎不得知。 
<br>
<br>卷423_12 「赠毛仙翁」元稹 
<br>　　仙驾初从蓬海来，相逢又说向天台。一言亲授希微诀， 
<br>　　三夕同倾沆瀣杯。此日临风飘羽卫，他年嘉约指盐梅。 
<br>　　花前挥手迢遥去，目断霓旌不可陪。 
<br>
<br>卷423_13 「八月十四日夜玩月」元稹 
<br>　　犹欠一宵轮未满，紫霞红衬碧云端。 
<br>　　谁能唤得姮娥下，引向堂前子细看。 
<br>
<br>卷423_14 「寒食夜」元稹 
<br>　　红染桃花雪压梨，玲珑鸡子斗赢时。 
<br>　　今年不是明寒食，暗地秋千别有期。 
<br>
<br>卷423_15 「三月三十日程氏馆饯杜十四归京」元稹 
<br>　　江春今日尽，程馆祖筵开。我正南冠絷，君寻北路回。 
<br>　　谋身诚太拙，从宦苦无媒。处困方明命，遭时不在才。 
<br>　　逾年长倚玉，连夜共衔杯。涸溜沾濡沫，馀光照死灰。 
<br>　　行看鸿欲翥，敢惮酒相催。拍逐飞觥绝，香随舞袖来。 
<br>　　消梨抛五遍，娑葛fg三台。已许尊前倒，临风泪莫颓。 
<br>
<br>卷423_16 「酬张秘书因寄马赠诗」元稹 
<br>　　丞相功高厌武名，牵将战马寄儒生。四蹄荀距藏虽尽， 
<br>　　六尺须头见尚惊。减粟偷儿憎未饱，骑驴诗客骂先行。 
<br>　　劝君还却司空著，莫遣衙参傍子城。 
<br>
<br>卷423_17 「戏酬副使中丞见示四韵」元稹 
<br>　　莫恨暂櫜鞬，交游几个全。眼明相见日，肺病欲秋天。 
<br>　　五马虚盈枥，双蛾浪满船。可怜俱老大，无处用闲钱。 
<br>
<br>卷423_18 「赠柔之」元稹 
<br>　　穷冬到乡国，正岁别京华。自恨风尘眼，常看远地花。 
<br>　　碧幢还照曜，红粉莫咨嗟。嫁得浮云婿，相随即是家。 
<br>
<br>卷423_19 「修龟山鱼池示众僧」元稹 
<br>　　劝尔诸僧好护持，不须垂钓引青丝。 
<br>　　云山莫厌看经坐，便是浮生得道时。 
<br>
<br>卷423_20 「寄赠薛涛」元稹 
<br>　　锦江滑腻蛾眉秀，幻出文君与薛涛。言语巧偷鹦鹉舌， 
<br>　　文章分得凤凰毛。纷纷辞客多停笔，个个公卿欲梦刀。 
<br>　　别后相思隔烟水，菖蒲花发五云高。 
<br>
<br>卷423_21 「赠刘采春」元稹 
<br>　　新妆巧样画双蛾，谩里常州透额罗。正面偷匀光滑笏， 
<br>　　缓行轻踏破纹波。言辞雅措风流足，举止低回秀媚多。 
<br>　　更有恼人肠断处，选词能唱望夫歌。 
<br>
<br>卷423_22 「醉题东武」元稹 
<br>　　役役行人事，纷纷碎簿书。功夫两衙尽，留滞七年馀。 
<br>　　病痛梅天发，亲情海岸疏。因循未归得，不是忆鲈鱼。 
<br>
<br>卷423_23 「崔徽歌」元稹 
<br>　　崔徽本不是娼家，教歌按舞娼家长。使君知有不自由， 
<br>　　坐在头时立在掌。有客有客名丘夏，善写仪容得恣把。 
<br>　　为徽持此谢敬中，以死报郎为□□。 
<br>
<br>卷423_24 「一字至七字诗。茶」元稹 
<br>　　茶，香叶，嫩芽。慕诗客，爱僧家。碾雕白玉， 
<br>　　罗织红纱。铫煎黄蕊色，碗转麹尘花。夜后邀陪明月， 
<br>　　晨前命对朝霞。洗尽古今人不倦，将知醉后岂堪夸。 
<br>
<br>卷423_25 「句」元稹 
<br>　　儿歌杨柳叶，妾拂石榴花。（见《纪事》） 
<br>　　松门待制应全远，药树监搜可得知。（《文昌杂录》 
<br>　　云：唐宣政殿为正衙，殿庭东西有四松，松下待制官 
<br>　　立班之地，旧图犹存。殿门外有药树，监察御史监搜 
<br>　　之位在焉。唐制：百官入宫殿门，必搜，监察所掌也。 
<br>　　至太和元年，监搜始停） 
<br>　　髻鬟峨峨高一尺，门前立地看春风。（《李娃行》， 
<br>　　见许彦周《诗话》）
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
