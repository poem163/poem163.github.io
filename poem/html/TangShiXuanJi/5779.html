<HTML>
<HEAD>
<TITLE>储光羲诗全集 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 储光羲诗全集</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>储光羲诗全集</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5779"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'储光羲诗全集')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[储光羲诗全集]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 储光羲（约706～约763），唐代诗人。润州延陵（今江苏丹阳）人。祖籍兖州（今属山东）。开元十四年(726)进士,与崔国辅、綦毋潜同榜。授冯翊县尉，转汜水、安宜、下□等县尉。仕宦不得意，隐居终南山的别业。后出山任太祝，世称储太祝。迁监察御史。天宝末，奉使至范阳。安史乱起，叛军攻陷长安，他被俘，迫受伪职，后脱身归朝，贬死岭南。著有《正论》 15卷、《九经外义疏》 20卷，并佚。有《储光羲集》5卷，《全唐诗》编为4卷。
<br>
<br>
<br>--------------------------------------------------------------------------------
<br>
<br>　　　　　　　　　　　　　　　　
<br>
<br>卷一百三十六
<br>
<br>卷136_1 「述韦昭应画犀牛」储光羲
<br>　　遐方献文犀，万里随南金。大邦柔远人，以之居山林。
<br>　　食棘无秋冬，绝流无浅深。双角前崭崭，三蹄下駸駸。
<br>　　朝贤壮其容，未能辨其音。有我衰鸟郎，新邑长鸣琴。
<br>　　陛阁飞嘉声，丘甸盈仁心。闲居命国工，作绘北堂阴。
<br>　　眈眈若有神，庶比来仪禽。昔有舞天庭，为君奏龙吟。
<br>
<br>卷136_2 「献王威仪」储光羲
<br>　　入与真主言，有骑天马来。但有华清宫，不用神明台。
<br>　　肃肃长自闲，门静无人开。
<br>
<br>卷136_3 「野田黄雀行」储光羲
<br>　　啧啧野田雀，不知躯体微。闲穿深蒿里，争食复争飞。
<br>　　穷老一颓舍，枣多桑树稀。无枣犹可食，无桑何以衣。
<br>　　萧条空仓暮，相引时来归。斜路岂不捷，渚田岂不肥。
<br>　　水长路且坏，恻恻与心违。
<br>
<br>卷136_4 「樵父词」储光羲
<br>　　山北饶朽木，山南多枯枝。枯枝作采薪，爨室私自知。
<br>　　诘朝砺斧寻，视暮行歌归。先雪隐薜荔，迎暄卧茅茨。
<br>　　清涧日濯足，乔木时曝衣。终年登险阻，不复忧安危。
<br>　　荡漾与神游，莫知是与非。
<br>
<br>卷136_5 「渔父词」储光羲
<br>　　泽鱼好鸣水，溪鱼好上流。渔梁不得意，下渚潜垂钩。
<br>　　乱荇时碍楫，新芦复隐舟。静言念终始，安坐看沉浮。
<br>　　素发随风扬，远心与云游。逆浪还极浦，信潮下沧洲。
<br>　　非为徇形役，所乐在行休。
<br>
<br>卷136_6 「牧童词」储光羲
<br>　　不言牧田远，不道牧陂深。所念牛驯扰，不乱牧童心。
<br>　　圆笠覆我首，长蓑披我襟。方将忧暑雨，亦以惧寒阴。
<br>　　大牛隐层坂，小牛穿近林。同类相鼓舞，触物成讴吟。
<br>　　取乐须臾间，宁问声与音。
<br>
<br>卷136_7 「采莲词」储光羲
<br>　　浅渚荇花繁，深潭菱叶疏。独往方自得，耻邀淇上姝。
<br>　　广江无术阡，大泽绝方隅。浪中海童语，流下鲛人居。
<br>　　春雁时隐舟，新萍复满湖。采采乘日暮，不思贤与愚。
<br>
<br>卷136_8 「采菱词」储光羲
<br>　　浊水菱叶肥，清水菱叶鲜。义不游浊水，志士多苦言。
<br>　　潮没具区薮，潦深云梦田。朝随北风去，暮逐南风旋。
<br>　　浦口多渔家，相与邀我船。饭稻以终日，羹莼将永年。
<br>　　方冬水物穷，又欲休山樊。尽室相随从，所贵无忧患。
<br>
<br>卷136_9 「射雉词」储光羲
<br>　　曝暄理新翳，迎春射鸣雉。原田遥一色，皋陆旷千里。
<br>　　遥闻咿喔声，时见双飞起。幂zx疏蒿下，毰毸深丛里。
<br>　　顾敌已忘生，争雄方决死。仁心贵勇义，岂能复伤此。
<br>　　超遥下故墟，迢递回高畤。大夫昔何苦，取笑欢妻子。
<br>
<br>卷136_27 「猛虎词」储光羲
<br>　　寒亦不忧雪，饥亦不食人。人肉岂不甘，所恶伤明神。
<br>　　太室为我宅，孟门为我邻。百兽为我膳，五龙为我宾。
<br>　　蒙马一何威，浮江一以仁。彩章耀朝日，爪牙雄武臣。
<br>　　高云逐气浮，厚地随声震。君能贾馀勇，日夕长相亲。
<br>
<br>卷136_28 「渭桥北亭作」储光羲
<br>　　停车渭阳暮，望望入秦京。不见鹓鸾道，如闻歌吹声。
<br>　　乡魂涉江水，客路指蒲城。独有故楼月，今来亭上明。
<br>
<br>卷136_29 「述华清宫五首」储光羲
<br>　　上在蓬莱宫，莫若居华清。朝朝礼玄阁，日日闻体轻。
<br>　　大圣不私己，精禋为群氓。
<br>　　上出蓬莱时，六龙俨齐首。长道舒羽仪，彤云映前后。
<br>　　天声殷宇宙，真气到林薮。
<br>　　昔在轩辕朝，五城十二楼。今我神泉宫，独在骊山陬。
<br>　　群方趋顺动，百辟随天游。
<br>　　正月开阳和，通门缉元化。穆穆睟容归，岂为明灯夜。
<br>　　高山大风起，肃肃随龙驾。
<br>　　上林神君宫，此地即明庭。山开鸿濛色，天转招摇星。
<br>　　三雪报大有，孰为非我灵。
<br>
<br>卷136_30 「杂咏五首。石子松」储光羲
<br>　　盘石青岩下，松生盘石中。冬春无异色，朝暮有清风。
<br>　　五鬣何人采，西山旧两童。
<br>
<br>卷136_31 「杂咏五首。架檐藤」储光羲
<br>　　得从轩墀下，殊胜松柏林。生枝逐架远，吐叶向门深。
<br>　　何许答君子，檐间朝暝阴。
<br>
<br>卷136_32 「杂咏五首。池边鹤」储光羲
<br>　　舞鹤傍池边，水清毛羽鲜。立如依岸雪，飞似向池泉。
<br>　　江海虽言旷，无如君子前。
<br>
<br>卷136_33 「杂咏五首。钓鱼湾」储光羲
<br>　　垂钓绿湾春，春深杏花乱。潭清疑水浅，荷动知鱼散。
<br>　　日暮待情人，维舟绿杨岸。
<br>
<br>卷136_34 「杂咏五首。幽人居」储光羲
<br>　　幽人下山径，去去夹青林。滑处莓苔湿，暗中萝薜深。
<br>　　春朝烟雨散，犹带浮云阴。
<br>
<br>卷136_35 「题太玄观」储光羲
<br>　　门外车马喧，门里宫殿清。行即翳若木，坐即吹玉笙。
<br>　　所喧既非我，真道其冥冥。
<br>
<br>卷136_36 「至嵩阳观，观即天皇故宅」储光羲
<br>　　真人上清室，乃在中峰前。花雾生玉井，霓裳画列仙。
<br>　　念兹宫故宇，多此地新泉。松柏有清阴，薜萝亦自妍。
<br>　　一闻步虚子，又话逍遥篇。忽若在云汉，风中意泠然。
<br>
<br>卷136_37 「贻韦炼师」储光羲
<br>　　精思莫知日，意静如空虚。三鸟自来去，九光遥卷舒。
<br>　　新池近天井，玉宇停云车。余亦苦山路，洗心祈道书。
<br>
<br>卷136_38 「霁后贻马十二巽」储光羲
<br>　　高天风雨散，清气在园林。况我夜初静，当轩鸣绿琴。
<br>　　云开北堂月，庭满南山阴。不见长裾者，空歌游子吟。
<br>
<br>卷136_39 「题陆山人楼」储光羲
<br>　　暮声杂初雁，夜色涵早秋。独见海中月，照君池上楼。
<br>　　山云拂高栋，天汉入云流。不惜朝光满，其如千里游。
<br>
<br>卷136_40 「献八舅东归」储光羲
<br>　　高位莫能舍，舍之世所贤。云车游日华，岂比龙楼前。
<br>　　寝疾乃就枕，情感唯灵仙。帝鸿思道宗，臣彭亦长年。
<br>　　天书加羽服，又许归东川。镜水涵太清，禹山朝上玄。
<br>　　诚亡真混沌，玉立方婵娟。素业作仙居，子孙当自传。
<br>　　门多松柏树，箧有逍遥篇。独往不可群，沧海成桑田。
<br>
<br>卷136_41 「泛茅山东溪」储光羲
<br>　　清晨登仙峰，峰远行未极。江海霁初景，草木含新色。
<br>　　而我任天和，此时聊动息。望乡白云里，发棹清溪侧。
<br>　　松柏生深山，无心自贞直。
<br>
<br>卷136_42 「吃茗粥作」储光羲
<br>　　当昼暑气盛，鸟雀静不飞。念君高梧阴，复解山中衣。
<br>　　数片远云度，曾不蔽炎晖。淹留膳茶粥，共我饭蕨薇。
<br>　　敝庐既不远，日暮徐徐归。
<br>
<br>卷136_43 「游茅山五首」储光羲
<br>　　十年别乡县，西云入皇州。此意在观国，不言空远游。
<br>　　九衢平若水，利往无轻舟。北洛反初路，东江还故丘。
<br>　　春山多秀木，碧涧尽清流。不见子桑扈，当从方外求。
<br>　　世业传儒行，行成非不荣。其如怀独善，况以闻长生。
<br>　　家近华阳洞，早年深此情。巾车云路入，理棹瑶溪行。
<br>　　天地朝光满，江山春色明。王庭有轩冕，此日方知轻。
<br>　　平生非作者，望古怀清芬。心以道为际，行将时不群。
<br>　　兹山在人境，灵贶久传闻。远势一峰出，近形千嶂分。
<br>　　冬春有茂草，朝暮多鲜云。此去亦何极，但言西日曛。
<br>　　昔贤居柱下，今我去人间。良以直心旷，兼之外视闲。
<br>　　垂纶非钓国，好学异希颜。落日登高屿，悠然望远山。
<br>　　溪流碧水去，云带清阴还。想见中林士，岩扉长不关。
<br>　　名岳征仙事，清都访道书。山门入松柏，天路涵空虚。
<br>　　南极见朝采，西潭闻夜渔。远心尚云宿，浪迹出林居。
<br>　　为己存实际，忘形同化初。此行良已矣，不乐复何如。
<br>
<br>卷136_44 「述降圣观」储光羲
<br>　　一山尽天苑，一峰开道宫。道花飞羽卫，天鸟游云空。
<br>　　玉殿俯玄水，春旗摇素风。夹门小松柏，覆井新梧桐。
<br>　　自昔大仙下，乃知元化功。神皇作桂馆，此意与天通。
<br>
<br>卷136_45 「题眄上人禅居」储光羲
<br>　　真王清净子，燕居复行心。结宇邻居邑，寤言非远寻。
<br>　　丹青丈室满，草树一庭深。秀色玄冬发，交枝白日阴。
<br>　　江流映朱户，山鸟鸣香林。独住已寂寂，安知浮与沉。
<br>
<br>卷136_46 「过新丰道中」储光羲
<br>　　西下长乐坂，东入新丰道。雨多车马稀，道上生秋草。
<br>　　太阴蔽皋陆，莫知晚与早。雷雨杳冥冥，川谷漫浩浩。
<br>　　诏书植嘉木，众言桃李好。自愧无此容，归从汉阴老。
<br>
<br>卷136_47 「夜到洛口入黄河」储光羲
<br>　　河洲多青草，朝暮增客愁。客愁惜朝暮，枉渚暂停舟。
<br>　　中宵大川静，解缆逐归流。浦溆既清旷，沿洄非阻修。
<br>　　登舻望落月，击汰悲新秋。倘遇乘槎客，永言星汉游。
<br>
<br>卷136_48 「使过弹筝峡作」储光羲
<br>　　鸟雀知天雪，群飞复群鸣。原田无遗粟，日暮满空城。
<br>　　达士忧世务，鄙夫念王程。晨过弹筝峡，马足凌兢行。
<br>　　双壁隐灵曜，莫能知晦明。皑皑坚冰白，漫漫阴云平。
<br>　　始信古人言，苦节不可贞。
<br>
<br>卷136_49 「泊舟贻潘少府」储光羲
<br>　　行子苦风潮，维舟未能发。宵分卷前幔，卧视清秋月。
<br>　　四泽蒹葭深，中洲烟火绝。苍苍水雾起，落落疏星没。
<br>　　所遇尽渔商，与言多楚越。其如念极浦，又以思明哲。
<br>　　常若千里馀，况之异乡别。
<br>
<br>卷136_50 「仲夏入园中东陂」储光羲
<br>　　方塘深且广，伊昔俯吾庐。环岸垂绿柳，盈泽发红蕖。
<br>　　上延北原秀，下属幽人居。暑雨若混沌，清明如空虚。
<br>　　此乡多隐逸，水陆见樵渔。废赏亦何贵，为欢良易摅。
<br>　　且言重观国，当此赋归欤。
<br>
<br>卷136_51 「效古二首」储光羲
<br>　　晨登凉风台，暮走邯郸道。曜灵何赫烈，四野无青草。
<br>　　大军北集燕，天子西居镐。妇人役州县，丁男事征讨。
<br>　　老幼相别离，哭泣无昏早。稼穑既殄绝，川泽复枯槁。
<br>　　旷哉远此忧，冥冥商山皓。
<br>　　东风吹大河，河水如倒流。河洲尘沙起，有若黄云浮。
<br>　　赪霞烧广泽，洪曜赫高丘。野老泣相语，无地可荫休。
<br>　　翰林有客卿，独负苍生忧。中夜起踯躅，思欲献厥谋。
<br>　　君门峻且深，踠足空夷犹。
<br>
<br>卷136_52 「杂诗二首」储光羲
<br>　　混沌本无象，末路多是非。达士志寥廓，所在能忘机。
<br>　　耕凿时未至，还山聊采薇。虎豹对我蹲，鸑鷟旁我飞。
<br>　　仙人空中来，谓我勿复归。格泽为君驾，虹蜺为君衣。
<br>　　西游昆仑墟，可与世人违。
<br>　　秋气肃天地，太行高崔嵬。猿狖清夜吟，其声一何哀。
<br>　　寂寞掩圭荜，梦寐游蓬莱。琪树远亭亭，玉堂云中开。
<br>　　洪崖吹箫管，玉女飘飖来。雨师既先后，道路无纤埃。
<br>　　鄙哉楚襄王，独好阳云台。
<br>
<br>卷136_53 「陆著作挽歌」储光羲
<br>　　世业江湖侧，郊原休沐处。独言五日归，未道千秋去。
<br>　　乡亭春水绿，昌阁寒光暮。昔为昼锦游，今成逝川路。
<br>　　归路秦城下，寒云惨平田。故园沧海边，绿柳覆平川。
<br>　　送客异他日，还舟殊昔年。华亭有明日，长向陇头悬。
<br>　　剑水千人石，荆江万里流。英英有君子，才德满中州。
<br>　　明道俟良佐，惟贤初薄游。生涯一朝尽，寂寞夜台幽。
<br>　　金堂策令名，仙掖居清位。鸣玉朝双阙，垂缨游两地。
<br>　　朝夕既论思，春秋仍书事。何言鲁声伯，忽下琼珠泪。
<br>　　令德弃人世，明朝降宠章。起居存有位，著作没为郎。
<br>　　寒水落南浦，月华虚北堂。松门一长想，仿佛见清扬。
<br>
<br>卷136_54 「山居贻裴十二迪」储光羲
<br>　　落叶满山砌，苍烟埋竹扉。远怀青冥士，书剑常相依。
<br>　　霜卧眇兹地，琴言纷已违。衡阳今万里，南雁将何归。
<br>　　出径惜松引，入舟怜钓矶。西林有明月，夜久空微微。
<br>
<br>卷136_55 「秦中岁晏马舍人宅宴集」储光羲
<br>　　冬暮久无乐，西行至长安。故人处东第，清夜多新欢。
<br>　　广庭竹阴静，华池月色寒。知音尽词客，方见交情难。
<br>
<br>卷136_56 「荐玄德公庙」储光羲
<br>　　神道本无已，成化亦自然。君居寥天上，德在玉华泉。
<br>　　真游践王豫，永日迟云仙。表微在营道，明祀将祈年。
<br>　　灵山俯新邑，松上生彩烟。岂知穆天子，远去瑶池边。
<br>
<br>卷136_57 「上长史王公责躬」储光羲
<br>　　覆舟无伯夷，覆车无仲尼。自咎失明义，宁由贝锦诗。
<br>　　松柏日已坚，桃李日以滋。顾己独暗昧，所居成蒺藜。
<br>　　大贤荐时文，丑妇用蛾眉。惕惕愧不已，岂敢论其私。
<br>　　方朔既有言，子建亦有诗。恻隐及先世，析薪成自悲。
<br>　　灵鸟酬德辉，黄雀报仁慈。若公庶伏罪，此事安能迟。
<br>
<br>卷136_58 「至岳寺即大通大照禅塔上温上人」储光羲
<br>　　秋山下映宫，宫色宜朝阳。迢递在半岭，参差非一行。
<br>　　燕息云满门，出游花隐房。二尊此成道，禅宇遥相望。
<br>　　凤铎天中鸣，岩梯松下长。山墟响信鼓，蘅薄生蕙香。
<br>　　起灭一以雪，往来亦诚亡。悲哉门弟子，要自知心长。
<br>
<br>卷136_59 「终南幽居献苏侍郎三首时拜太祝未上」储光羲
<br>　　暮春天气和，登岭望层城。朝日悬清景，巍峨宫殿明。
<br>　　圣君常临朝，达士复悬衡。道近无艮足，归来卧山楹。
<br>　　灵阶曝仙书，深室炼金英。春岩松柏秀，晨路鹍鸡鸣。
<br>　　羽化既有言，无然悲不成。
<br>　　中岁尚微道，始知将谷神。抗策还南山，水木自相亲。
<br>　　深林开一道，青嶂成四邻。平明去采薇，日入行刈薪。
<br>　　云归万壑暗，雪罢千崖春。始看玄鸟来，已见瑶华新。
<br>　　寄言搴芳者，无乃后时人。
<br>　　卜筑青岩里，云萝四垂阴。虚室若无人，乔木自成林。
<br>　　时有清风至，侧闻樵采音。凤凰鸣南冈，望望隔层岑。
<br>　　既言山路远，复道溪流深。偓佺空中游，虬龙水间吟。
<br>　　何当见轻翼，为我达远心。
<br>
<br>卷136_60 「题应圣观」储光羲
<br>　　空中望小山，山下见馀雪。皎皎河汉女，在兹养真骨。
<br>　　登门骇天书，启籥问仙诀。池光摇水雾，灯色连松月。
<br>　　合砖起花台，折草成玉节。天鸡弄白羽，王母垂玄发。
<br>　　北有上年宫，一路在云霓。上心方向道，时复朝金阙。
<br>
<br>卷136_61 「至闲居精舍呈正上人（即天后故宫）」储光羲
<br>　　太室三招提，其趣皆不同。不同非一趣，况是天游宫。
<br>　　双岭前夹门，阁道复横空。宝坊若花积，宛转不可穷。
<br>　　流泉自成池，清松信饶风。秋晏景气迥，皛明丹素功。
<br>　　将近隐者邻，远与西山通。大师假惠照，念以息微躬。
<br>
<br>卷136_62 「酬綦毋校书梦耶溪见赠之作」储光羲
<br>　　校文在仙掖，每有沧洲心。况以北窗下，梦游清溪阴。
<br>　　春看湖水漫，夜入回塘深。往往缆垂葛，出舟望前林。
<br>　　山人松下饭，钓客芦中吟。小隐何足贵，长年固可寻。
<br>　　还车首东道，惠言若黄金。以我采薇意，传之天姥岑。 
<br>
<br>　　　　　　　　　　　　　　　　
<br>
<br>卷一百三十七
<br>
<br>卷137_1 「田家即事」储光羲
<br>　　蒲叶日已长，杏花日已滋。老农要看此，贵不违天时。
<br>　　迎晨起饭牛，双驾耕东菑。蚯蚓土中出，田乌随我飞。
<br>　　群合乱啄噪，嗷嗷如道饥。我心多恻隐，顾此两伤悲。
<br>　　拨食与田乌，日暮空筐归。亲戚更相诮，我心终不移。
<br>
<br>卷137_2 「同王十三维偶然作十首」储光羲
<br>　　仲夏日中时，草木看欲燋。田家惜工力，把锄来东皋。
<br>　　顾望浮云阴，往往误伤苗。归来悲困极，兄嫂共相譊.
<br>　　无钱可沽酒，何以解劬劳。夜深星汉明，庭宇虚寥寥。
<br>　　高柳三五株，可以独逍遥。
<br>　　北山种松柏，南山种蒺藜。出入虽同趣，所向各有宜。
<br>　　孔丘贵仁义，老氏好无为。我心若虚空，此道将安施。
<br>　　暂过伊阙间，晼晚三伏时。高阁入云中，芙蓉满清池。
<br>　　要自非我室，还望南山陲。
<br>　　野老本贫贱，冒暑锄瓜田。一畦未及终，树下高枕眠。
<br>　　荷蓧者谁子，皤皤来息肩。不复问乡墟，相见但依然。
<br>　　腹中无一物，高话羲皇年。落日临层隅，逍遥望晴川。
<br>　　使妇提蚕筐，呼儿榜渔船。悠悠泛绿水，去摘浦中莲。
<br>　　莲花艳且美，使我不能还。
<br>　　浮云在虚空，随风复卷舒。我心方处顺，动作何忧虞。
<br>　　但言婴世网，不复得闲居。迢递别东国，超遥来西都。
<br>　　见人乃恭敬，曾不问贤愚。虽若不能言，中心亦难诬。
<br>　　故乡满亲戚，道远情日疏。偶欲陈此意，复无南飞凫。
<br>　　草木花叶生，相与命为春。当非草木意，信是故时人。
<br>　　静念恻群物，何由知至真。狂歌问夫子，夫子莫能陈。
<br>　　凤凰飞且鸣，容裔下天津。清净无言语，兹焉庶可亲。
<br>　　黄河流向东，弱水流向西。趋舍各有异，造化安能齐。
<br>　　妾本邯郸女，生长在丛台。既闻容见宠，复想玄为妻。
<br>　　刻画尚风流，幸会君招携。逶迤歌舞座，婉娈芙蓉闺。
<br>　　日月方向除，恩爱忽焉暌。弃置谁复道，但悲生不谐。
<br>　　羡彼匹妇意，偕老常同栖。
<br>　　日暮登春山，山鲜云复轻。远近看春色，踟蹰新月明。
<br>　　仙人浮丘公，对月时吹笙。丹鸟飞熠熠，苍蝇乱营营。
<br>　　群动汩吾真，讹言伤我情。安得如子晋，与之游太清。
<br>　　耽耽铜鞮宫，遥望长数里。宾客无多少，出入皆珠履。
<br>　　朴儒亦何为，辛苦读旧史。不道无家舍，效他养妻子。
<br>　　冽冽玄冬暮，衣裳无准拟。偶然著道书，神人养生理。
<br>　　公卿时见赏，赐赉难具纪。莫问身后事，且论朝夕是。
<br>　　空山暮雨来，众鸟竟栖息。斯须照夕阳，双双复抚翼。
<br>　　我念天时好，东田有稼穑。浮云蔽川原，新流集沟洫。
<br>　　裴回顾衡宇，僮仆邀我食。卧览床头书，睡看机中织。
<br>　　想见明膏煎，中夜起唧唧。
<br>　　四邻竞丰屋，我独好卑室。窈窕高台中，时闻抚新瑟。
<br>　　狂飙动地起，拔木乃非一。相顾始知悲，中心忧且栗。
<br>　　蚩蚩命子弟，恨不居高秩。日入宾从归，清晨冠盖出。
<br>　　中庭有奇树，荣早衰复疾。此道犹不知，微言安可述。
<br>
<br>卷137_3 「升天行贻卢六健」储光羲
<br>　　真人居阆风，时奏清商音。听者即王母，泠泠和瑟琴。
<br>　　坐对三花枝，行随五云阴。天长昆仑小，日久蓬莱深。
<br>　　上由玉华宫，下视首阳岑。神州亦清净，要自有浮沉。
<br>　　恻恻苦哉行，呱呱游子吟。庐山逢若士，思欲化黄金。
<br>　　雨雪没太山，谁能无归心。逍遥在云汉，可以来相寻。
<br>
<br>卷137_4 「田家杂兴八首」储光羲
<br>　　春至鶬鹒鸣，薄言向田墅。不能自力作，黾勉娶邻女。
<br>　　既念生子孙，方思广田圃。闲时相顾笑，喜悦好禾黍。
<br>　　夜夜登啸台，南望洞庭渚。百草被霜露，秋山响砧杵。
<br>　　却羡故年时，中情无所取。
<br>　　众人耻贫贱，相与尚膏腴。我情既浩荡，所乐在畋渔。
<br>　　山泽时晦暝，归家暂闲居。满园植葵藿，绕屋树桑榆。
<br>　　禽雀知我闲，翔集依我庐。所愿在优游，州县莫相呼。
<br>　　日与南山老，兀然倾一壶。
<br>　　逍遥阡陌上，远近无相识。落日照秋山，千岩同一色。
<br>　　网罟绕深莽，鹰鹯始轻翼。猎马既如风，奔兽莫敢息。
<br>　　驻旗沧海上，犒士吴宫侧。楚国有夫人，性情本贞直。
<br>　　鲜禽徒自致，终岁竟不食。
<br>　　田家趋垄亩，当昼掩虚关。邻里无烟火，儿童共幽闲。
<br>　　桔槔悬空圃，鸡犬满桑间。时来农事隙，采药游名山。
<br>　　但言所采多，不念路险艰。人生如蜉蝣，一往不可攀。
<br>　　君看西王母，千载美容颜。
<br>　　平生养情性，不复计忧乐。去家行卖畚，留滞南阳郭。
<br>　　秋至黍苗黄，无人可刈获。稚子朝未饭，把竿逐鸟雀。
<br>　　忽见梁将军，乘车出宛洛。意气轶道路，光辉满墟落。
<br>　　安知负薪者，咥咥笑轻薄。
<br>　　楚山有高士，梁国有遗老。筑室既相邻，向田复同道。
<br>　　糗糒常共饭，儿孙每更抱。忘此耕耨劳，愧彼风雨好。
<br>　　蟪蛄鸣空泽，鶗鴂伤秋草。日夕寒风来，衣裳苦不早。
<br>　　梧桐荫我门，薜荔网我屋。迢迢两夫妇，朝出暮还宿。
<br>　　稼穑既自种，牛羊还自牧。日旰懒耕锄，登高望川陆。
<br>　　空山足禽兽，墟落多乔木。白马谁家儿，联翩相驰逐。
<br>　　种桑百馀树，种黍三十亩。衣食既有馀，时时会亲友。
<br>　　夏来菰米饭，秋至菊花酒。孺人喜逢迎，稚子解趋走。
<br>　　日暮闲园里，团团荫榆柳。酩酊乘夜归，凉风吹户牖。
<br>　　清浅望河汉，低昂看北斗。数瓮犹未开，明朝能饮否。
<br>
<br>卷137_5 「题辨觉精舍」储光羲
<br>　　朝随秋云阴，乃至青松林。花阁空中远，方池岩下深。
<br>　　竹风乱天语，溪响成龙吟。试问真君子，游山非世心。
<br>
<br>卷137_6 「题慎言法师故房」储光羲
<br>　　精庐不住子，自有无生乡。过客知何道，裴回雁子堂。
<br>　　浮云归故岭，落月还西方。日夕虚空里，时时闻异香。
<br>
<br>卷137_7 「石瓮寺」储光羲
<br>　　遥山起真宇，西向尽花林。下见宫殿小，上看廊庑深。
<br>　　苑花落池水，天语闻松音。君子又知我，焚香期化心。
<br>
<br>卷137_8 「题崔山人别业」储光羲
<br>　　南阳隐居者，筑室丹溪源。溪冷惧秋晏，室寒欣景暾。
<br>　　山鸡鸣菌阁，水雾入衡门。东岭或舒啸，北窗时讨论。
<br>　　封君渭阳竹，逸士汉阴园。何必崆峒上，独为尧所尊。
<br>
<br>卷137_9 「行次田家澳梁作」储光羲
<br>　　田家俯长道，邀我避炎氛。当暑日方昼，高天无片云。
<br>　　桑间禾黍气，柳下牛羊群。野雀栖空屋，晨昏不复闻。
<br>　　前登澳梁坂，极望温泉分。逆旅方三舍，西山犹未曛。
<br>
<br>卷137_10 「昭圣观」储光羲
<br>　　主家隐溪口，微路入花源。数日朝青阁，彩云独在门。
<br>　　双楼夹一殿，玉女侍玄元。扶橑尽蟠木，步檐多画繙。
<br>　　新松引天籁，小柏绕山樊。坐弄竹阴远，行随溪水喧。
<br>　　石池辨春色，林兽知人言。未逐凤凰去，真宫在此原。
<br>
<br>卷137_11 「题辛道士房」储光羲
<br>　　全神不言命，所尚道家流。迨此远南楚，遂令思北游。
<br>　　先生秀衡岳，玉立居玄丘。门带江山静，房随瑶草幽。
<br>　　逍遥三花发，罔象五云浮。自有太清纪，曾垂华发忧。
<br>　　大年方橐籥，小智即蜉蝣。七日赤龙至，莫令余独留。
<br>
<br>卷137_12 「登秦岭作，时陷贼归国」储光羲
<br>　　朝出猛兽林，躨跜登高峰。僮仆履云雾，随我行太空。
<br>　　羲和舒灵晖，倏忽西极通。回首望泾渭，隐隐如长虹。
<br>　　九逵合苍芜，五陵遥瞳矇。鹿游大明殿，雾湿华清宫。
<br>　　网罗蠛蠓时，顾齿熊罴锋。失途走江汉，不能有其功。
<br>　　气逐招摇星，魂随阊阖风。惟言宇宙清，复使车书同。
<br>　　林木被繁霜，合沓连山红。鹏鹗励羽翼，俯视荆棘丛。
<br>　　誓将食鶬鸮，然后归崆峒。
<br>
<br>卷137_13 「晦日任桥池亭」储光羲
<br>　　温泉作天邑，直北开新洲。未有菰蒲生，即闻凫雁游。
<br>　　六亭在高岸，数岛居中流。晦日望清波，相与期泛游。
<br>　　西道苦转毂，北堤疲行舟。清泠水木阴，才可适我忧。
<br>
<br>卷137_14 「望幸亭」储光羲
<br>　　五年一巡狩，西幸过东畿。周国易居守，周人多怨思。
<br>　　君王敷惠政，程作贵从时。大厦非一木，沉沉临九逵。
<br>　　庆云宿飞栋，嘉树罗青墀。疏屏宜朝享，方塘堪水嬉。
<br>　　云中仰华盖，桁下望春旗。天意知如此，星言归洛师。
<br>
<br>卷137_15 「哥舒大夫颂德」储光羲
<br>　　天纪启真命，君生臣亦生。乃知赤帝子，复有苍龙精。
<br>　　神武建皇极，文昌开将星。超超渭滨器，落落山西名。
<br>　　画阃入受脤，凿门出扞城。戎人昧正朔，我有轩辕兵。
<br>　　陇路起丰镐，关云随旆旌。河湟训兵甲，义勇方横行。
<br>　　韩魏多锐士，蹶张在幕庭。大非四决轧，石堡高峥嵘。
<br>　　攻伐若振槁，孰云非神明。嘉谋即天意，骤胜由师贞。
<br>　　枯草被西陆，烈风昏太清。戢戈旄头落，牧马昆仑平。
<br>　　宾从俨冠盖，封山纪天声。来朝芙蓉阙，鸣玉飘华缨。
<br>　　直道济时宪，天邦遂轻刑。抗书报知己，松柏亦以荣。
<br>　　嘉命列上第，德辉照天京。在车持简墨，粲粲皆词英。
<br>　　顾我抢榆者，莫能翔青冥。游燕非骐骥，踯躅思长鸣。
<br>
<br>卷137_16 「安宜园林献高使君」储光羲
<br>　　直道已三出，幸从江上回。新居茅茨迥，起见秋云开。
<br>　　十里次舟楫，二桥交往来。楚言满邻里，雁叫喧池台。
<br>　　鱼鳖乐仁政，浮沉亦至哉。小山宜大隐，要自望蓬莱。
<br>
<br>卷137_17 「秋庭贻马九」储光羲
<br>　　伊昔好观国，自乡西入秦。往复万馀里，相逢皆众人。
<br>　　大君幸东岳，世哲扈时巡。予亦从此去，闲居清洛滨。
<br>　　稍稍寒木直，彩彩阳华新。迭宕孔文举，风流石季伦。
<br>　　妙年一相得，白首定相亲。重此虚宾馆，欢言冬及春。
<br>　　哲兄盛文史，出入驰高轨。令德本同人，深心重知己。
<br>　　绛衣朝圣主，纱帐延才子。伯淮与季江，清濬各孤峙。
<br>　　群芳趋泛爱，万物通情理。而我信空虚，提携过杞梓。
<br>　　夫君美声德，直道期终始。孰谓忽离居，优游郑东里。
<br>　　东里近王城，山连路亦平。何言相去远，闲言独凄清。
<br>　　万里鸿雁度，四邻砧杵鸣。其如久离别，重以霜风惊。
<br>
<br>卷137_18 「河中望鸟滩作贻吕四郎中」储光羲
<br>　　河流有深曲，舟子莫能知。弭棹临沙屿，微吟西日驰。
<br>　　平明春色霁，两岸好风吹。去去川途尽，悠悠亲友离。
<br>　　汉宫成羽翼，伊水弄参差。为惜淮南子，如何攀桂枝。
<br>
<br>卷137_19 「秦中初霁献给事二首」储光羲
<br>　　渭水收暮雨，处处多新泽。宫苑傍山明，云林带天碧。
<br>　　君子耸高驾，英声邈今昔。锵佩出中台，彯缨入仙掖。
<br>　　夙心幸清鉴，晚志欣良觌。鸣盗非足征，愿言同下客。
<br>　　南国久为思，西都尝作宾。云开天地色，日照山河春。
<br>　　善听在知己，扬光唯达人。妙年弄柔翰，弱冠偶良晨。
<br>　　擢第文昌阁，还家沧海滨。寸心何所望，东掖有贤臣。
<br>
<br>卷137_20 「晚次东亭献郑州宋使君文」储光羲
<br>　　自初宾上国，乃到邹人乡。曾点与曾子，俱升阙里堂。
<br>　　武皇恢大略，逸翮思寥廓。三居清宪台，两拜文昌阁。
<br>　　为道既贞信，处名犹謇谔。铁柱励风威，锦轴含光辉。
<br>　　夜闻持简立，朝看伏奏归。洞门清佩响，广路玉珂飞。
<br>　　骧首入丹掖，抟空趋太微。丝纶逢圣主，出入飘华组。
<br>　　愔愔宿帝梧，侃侃居文府。海内语三独，朝端谋六户。
<br>　　善计在弘羊，清严归仲举。侍郎跨方朔，中丞蔑周处。
<br>　　天眷择循良，惟贤降宠章。分符指聊摄，为政本农桑。
<br>　　籍籍歌五袴，祁祁颂千箱。随车微雨洒，逐扇清风飏.
<br>　　既以迁列国，复兹邻帝乡。褰帷乃仍旧，坐啸非更张。
<br>　　居敬物无扰，履端人自康。薄游出京邑，引领东南望。
<br>　　林晚鸟雀噪，田秋稼穑黄。成皋天地险，广武征战场。
<br>　　道丧苦兵赋，时来开井疆。霏霏渠门色，晻晻制岩光。
<br>　　徒念京索近，独悲溱洧长。大明潜照耀，淑慝自昭彰。
<br>　　昔岁幸西土，今兹归洛阳。同焉知郑伯，当辅我周王。
<br>
<br>卷137_21 「秋次霸亭寄申大」储光羲
<br>　　橘柚植寒陵，芙蓉蒂修坂。无言不得意，得意何由展。
<br>　　况我行且徒，而君往犹蹇。既伤人事近，复言天道远。
<br>　　薄暮入空亭，中夜不能饭。南听鸿雁尽，西见招摇转。
<br>　　千门汉王宫，百里周王苑。杲杲初景出，油油鲜云卷。
<br>　　会朝幸岁正，校猎从新獮。念君久京国，双涕如露泫。
<br>　　无人荐子云，太息竟谁辨。
<br>
<br>卷137_22 「舟中别武金坛」储光羲
<br>　　曰予轻皎洁，坦率宾混元。忽乃异群萃，高歌信陵门。
<br>　　信陵好宾客，清夜开华轩。月光丽池阁，野气浮林园。
<br>　　偶坐烂明星，归志潜崩奔。漾舟清潭里，慰我别离魂。
<br>　　落日下西山，左右惨无言。萧条风雨散，窅霭江湖昏。
<br>　　秋荷尚幽郁，暮鸟复翩翻。纸笔亦何为，写我心中冤。
<br>
<br>卷137_23 「巩城东庄道中作」储光羲
<br>　　北陵散寒鸟，西山照初日。婉娈晋阳京，踟蹰野人室。
<br>　　南轩草间去，后乘林中出。霭霭长路暖，迟迟狭路归。
<br>　　蜉蝣时蔽月，枳棘复伤衣。城上东风起，河边早雁飞。
<br>　　夏王纪冬令，殷人乃正月。涯口度新云，山阴留故雪。
<br>　　幸逢耆耋话，馀待亲邻别。总辔出丛薄，歇鞍登峻隅。
<br>　　春源既荡漭，伏战亦睢盱。未获遵平道，徒言信薄夫。
<br>
<br>卷137_24 「赴冯翊作」储光羲
<br>　　本自江海人，且无寥廓志。大明耀天宇，霭霭风雨被。
<br>　　迢递别荆吴，飘飖涉沂泗。广川俟舟楫，峻坂伤骐骥。
<br>　　蹭蹬失归道，崎岖从下位。西出太华阴，北走少梁地。
<br>　　葱茏墟落色，泱漭关河气。耻从侠烈游，甘为刀笔吏。
<br>　　宝剑茱萸匣，岂忘知音贵。大道且泛然，沉浮未云异。
<br>
<br>卷137_25 「晚霁中园喜赦作」储光羲
<br>　　五月黄梅时，阴气蔽远迩。浓云连晦朔，菰菜生邻里。
<br>　　落日烧霞明，农夫知雨止。几悲衽席湿，长叹垣墙毁。
<br>　　曭朗天宇开，家族跃以喜。涣汗发大号，坤元更资始。
<br>　　散衣出中园，小径尚滑履。池光摇万象，倏忽灭复起。
<br>　　嘉树如我心，欣欣岂云已。
<br>
<br>卷137_26 「观范阳递俘」储光羲
<br>　　北河旄星陨，鬼方獮林胡。群师舞弓矢，电发归燕墟。
<br>　　皇皇轩辕君，赞赞皋陶谟。方思壮军实，远近递生俘。
<br>　　车马践大逵，合沓成深渠。牧人过橐驼，校正引騊駼.
<br>　　烈风朝送寒，云雪霭天隅。草木同一色，谁能辨荣枯。
<br>　　四履封元戎，百金酬勇夫。大邦武功爵，固与炎皇殊。
<br>
<br>卷137_27 「次天元十载华阴发兵，作时有郎官点发」储光羲
<br>　　鬼方生猃狁，时寇卢龙营。帝念霍嫖姚，诏发咸林兵。
<br>　　天星下文阁，简师临我城。三陌观勇夫，五饵谋长缨。
<br>　　雷野大车发，震云灵鼓鸣。太华色莽苍，清渭风交横。
<br>　　胡马悲雨雪，诗人歌旆旌。阏氏为女奴，单于作边氓。
<br>　　神皇麒麟阁，大将不书名。
<br>
<br>卷137_28 「送丘健至州敕放作时任下邽县」储光羲
<br>　　太史登观台，天街耀旄头。大君忽霆震，诏爵冠军侯。
<br>　　南必梁孙源，西将圉昆丘。河陇征击卒，虎符到我州。
<br>　　朝集咸林城，师言乱啁啾。杀气变木德，凛凛如高秋。
<br>　　元戎启神皇，庙堂发嘉谋。息兵业稼穑，归马复休牛。
<br>　　和风开阴雪，大耀中天流。欢声殷河岳，涵荡非烟浮。
<br>　　邦牧新下车，德礼彼甿讴。乾坤日交泰，吾亦遂优游。
<br>
<br>卷137_29 「登商丘」储光羲
<br>　　河水日夜流，客心多殷忧。维梢历宋国，结缆登商丘。
<br>　　汉皇封子弟，周室命诸侯。摇摇世祀怨，伤古复兼秋。
<br>　　鸣鸿念极浦，征旅慕前俦。太息梁王苑，时非牧马游。
<br>
<br>卷137_30 「群鸦咏」储光羲
<br>　　新宫骊山阴，龙衮时出豫。朝阳照羽仪，清吹肃逵路。
<br>　　群鸦随天车，夜满新丰树。所思在腐馀，不复忧霜露。
<br>　　河低宫阁深，灯影鼓钟曙。缤纷集寒枝，矫翼时相顾。
<br>　　冢宰收琳琅，侍臣尽鸳鹭。高举摩太清，永绝矰缴惧。
<br>　　兹禽亦翱翔，不以微小故。
<br>
<br>卷137_31 「尚书省受誓诫贻太庙裴丞」储光羲
<br>　　皇家有恒宪，斋祭崇明祀。严车伊洛间，受誓文昌里。
<br>　　沉沉云阁见，稍稍城乌起。曙色照衣冠，虚庭鸣剑履。
<br>　　裴回念私觌，怅望临清汜。点翰欲何言，相思从此始。
<br>
<br>卷137_32 「夏日寻蓝田唐丞登高宴集」储光羲
<br>　　东望春明门，驾言聊出游。南行小径尽，绿竹临清流。
<br>　　君出罢六安，居此澹忘忧。园林与城市，闾里随人幽。
<br>　　披颜辟衡闱，置酒登崇丘。山河临咫尺，宇宙穷寸眸。
<br>　　是时春载阳，佳气满皇州。宫殿碧云里，鸳鸯初命俦。
<br>　　良辰方在兹，志士安得休。成名苟有地，何必东陵侯。
<br>
<br>卷137_33 「田家即事答崔二东皋作四首」储光羲
<br>　　玄鸟双双飞，杏林初发花。喣媮命僮仆，可以树桑麻。
<br>　　清旦理犁锄，日入未还家。
<br>　　有客山中至，言传故人讯。荡漾敷远情，飘飖吐清韵。
<br>　　猗欤春皋上，无乃成秋兴。
<br>　　念别求须臾，忽至嘤鸣时。菜田烧故草，初树养新枝。
<br>　　所寓非幽深，梦寐相追随。
<br>　　依依亲陇亩，寂寂无邻里。不闻鸡犬音，日见和风起。
<br>　　赖君遗掞藻，忧来散能弭。 
<br>
<br>　　　　　　　　　　　　　　　　
<br>
<br>卷一百三十八
<br>
<br>卷138_1 「敬酬陈掾亲家翁秋夜有赠」储光羲
<br>　　大姬配胡公，位乃三恪宾。盛德百代祀，斯言良不泯。
<br>　　敬仲为齐卿，当国名益震。仲举登宰辅，太丘荣缙绅。
<br>　　武皇受瑶图，爵土封其新。繁祉既骤集，裔孙生贤臣。
<br>　　特达逾珪璋，节操方松筠。云汉一矫翼，天池三振鳞。
<br>　　曳裾朝赤墀，酌醴侍紫宸。大君锡车马，时复过平津。
<br>　　言则广台阶，道亦资天均。清秋忽高兴，震藻若有神。
<br>　　曜曜趋宫廷，洸洸迈徐陈。镐京既赐第，门巷交朱轮。
<br>　　方将袭伊皋，永以崇夏殷。宗党无远近，敬恭依仁人。
<br>　　雪尽宇宙暄，雁归沧海春。沉吟白华颂，帝闼降丝纶。
<br>　　驿骑及芜城，相逢在郊鄄。别离旷南北，谴谪罹苦辛。
<br>　　昼游还荆吴，迷方客咸秦。惟贤惠重义，男女期嘉姻。
<br>　　梧桐生朝阳，鶗鴂鸣萧晨。岂不畏时暮，坎壈无与邻。
<br>　　中夜凉风来，顾我阙音尘。琼瑶不遐弃，寤寐如日新。
<br>
<br>卷138_2 「苏十三瞻登玉泉寺峰入寺中见赠作」储光羲
<br>　　庆门叠华组，盛列钟英彦。贞信发天姿，文明叶邦选。
<br>　　为情贵深远，作德齐隐见。别业在春山，怀归出芳甸。
<br>　　逖听多时友，招邀及浮贱。朝沿霸水穷，暮瞩蓝田遍。
<br>　　百花照阡陌，万木森乡县。涧净绿萝深，岩暄新鸟转。
<br>　　依然造华薄，豁尔开灵院。淹留火禁辰，愉乐弦歌宴。
<br>　　肃肃列樽俎，锵锵引缨弁。天籁激微风，阳光轹奔箭。
<br>　　以兹小人腹，不胜君子馔。是日既低迷，中宵方眄眩。
<br>　　枕上思独往，胸中理交战。碧云暗雨来，旧原芳色变。
<br>　　欢然自此绝，心赏何由见。鸿濛已笑云，列缺仍挥电。
<br>　　忽与去人远，俄逢归者便。想像玉泉宫，依稀明月殿。
<br>　　峰峦若登陟，水木以游衍。息心幸自忘，点翰仍留眷。
<br>　　恨无荆文璧，以答丹青绚。
<br>
<br>卷138_3 「酬李处士山中见赠」储光羲
<br>　　厥初游太学，相与极周旋。含采共朝暮，知言同古先。
<br>　　孟阳题剑阁，子云献甘泉。斯须旷千里，婉娩将十年。
<br>　　今来艳阳月，好鸟鸣翩翩。同声既求友，不肖亦怀贤。
<br>　　引领迟芳信，果枉瑶华篇。成颂非其德，高文徒自妍。
<br>　　声尘邈超越，比兴起孤绝。始信郢中人，乃能歌白雪。
<br>　　跂予北堂夜，摇笔酬明哲。绿竹动清风，层轩静华月。
<br>　　想像南山下，恬然谢朝列。犹恐鶗鴂鸣，坐看芳草歇。
<br>　　邀以青松色，同之白华洁。永愿登龙门，相将持此节。
<br>
<br>卷138_4 「同诸公秋日游昆明池思古」储光羲
<br>　　仆人理车骑，西出金光逵。苍苍白帝郊，我将游灵池。
<br>　　太阴连晦朔，雨与天根违。凄风披田原，横污益山陂。
<br>　　农畯尽颠沛，顾望稼穑悲。皇灵恻群甿，神政张天维。
<br>　　坤纪戮屏翳，元纲扶逶迤。回塘清沧流，大曜悬金晖。
<br>　　秋色浮浑沌，清光随涟漪。豫章尽莓苔，柳杞成枯枝。
<br>　　骤闻汉天子，征彼西南夷。伐棘开洪渊，秉旄训我师。
<br>　　震云灵鼍鼓，照水蛟龙旂。锐士千万人，猛气如熊罴。
<br>　　刑罚一以正，干戈自有仪。坐作河汉倾，进退楼船飞。
<br>　　羽发鸿雁落，桧动芙蓉披。峨峨三云宫，肃肃振旅归。
<br>　　恶德忽小丑，器用穷地赀。上兵贵伐谋，此道不能为。
<br>　　吁哉蒸人苦，始曰征伐非。穆穆轩辕朝，耀德守方陲。
<br>　　君臣日安闲，远近无怨思。石鲸既蹭蹬，女牛亦流离。
<br>　　猵獭游渚隅，葭芦生漘湄。坎埳四十里，填游今已微。
<br>　　江伯方翱翔，天吴亟往来。桑榆惨无色，伫立暮霏霏。
<br>　　老幼樵木还，宾从回鞿羁。帝梦鲜鱼索，明月当报时。
<br>
<br>卷138_5 「同诸公登慈恩寺塔」储光羲
<br>　　金祠起真宇，直上青云垂。地静我亦闲，登之秋清时。
<br>　　苍芜宜春苑，片碧昆明池。谁道天汉高，逍遥方在兹。
<br>　　虚形宾太极，携手行翠微。雷雨傍杳冥，鬼神中躨跜.
<br>　　灵变在倏忽，莫能穷天涯。冠上阊阖开，履下鸿雁飞。
<br>　　宫室低逦迤，群山小参差。俯仰宇宙空，庶随了义归。
<br>　　崱屴非大厦，久居亦以危。
<br>
<br>卷138_6 「同诸公秋霁曲江俯见南山」储光羲
<br>　　天静终南高，俯映江水明。有若蓬莱下，浅深见澄瀛。
<br>　　群峰悬中流，石壁如瑶琼。鱼龙隐苍翠，鸟兽游清泠。
<br>　　菰蒲林下秋，薜荔波中轻。山戛浴兰阯，水若居云屏。
<br>　　岚气浮渚宫，孤光随曜灵。阴阴豫章馆，宛宛百花亭。
<br>　　大君及群臣，宴乐方嘤鸣。吾党二三子，萧辰怡性情。
<br>　　逍遥沧洲时，乃在长安城。
<br>
<br>卷138_7 「同诸公送李云南伐蛮」储光羲
<br>　　昆明滨滇池，蠢尔敢逆常。天星耀鈇锧，吊彼西南方。
<br>　　冢宰统元戎，太守齿军行。囊括千万里，矢谟在庙堂。
<br>　　耀耀金虎符，一息到炎荒。蒐兵自交趾，茇舍出泸阳。
<br>　　群山高崭岩，凌越如鸟翔。封豕骤跧伏，巨象遥披攘。
<br>　　回溪深天渊，揭厉逾舟梁。玄武扫孤蜮，蛟龙除方良。
<br>　　雷霆随神兵，硼磕动穹苍。斩伐若草木，系缧同犬羊。
<br>　　馀丑隐弭河，啁啾乱行藏。君子恶薄险，王师耻重伤。
<br>　　广车设罝梁，太白收光芒。边吏静县道，新书行纪纲。
<br>　　剑关掉鞅归，武弁朝建章。龙楼加命服，獬豸拥秋霜。
<br>　　邦人颂灵旗，侧听何洋洋。京观在七德，休哉我神皇。
<br>
<br>卷138_8 「奉和韦判官献侍郎叔除河东采访使」储光羲
<br>　　天卿小冢宰，道大名亦大。丑正在权臣，建旟千里外。
<br>　　楚山俯江汉，汴水连谯沛。两持方伯珪，再转诸侯盖。
<br>　　恬淡轻黜陟，优游邈千载。乾象变台衡，群贤尽交泰。
<br>　　聿徕股肱郡，河岳即襟带。盛德滋冀方，仁风清汾浍。
<br>　　四封尽高足，相府轺车最。超超青云器，婉婉竹林会。
<br>　　贱士敢知言，成颂文明代。燕雀依大厦，期之保贞悔。
<br>
<br>卷138_9 「同王十三维哭殷遥」储光羲
<br>　　生理无不尽，念君在中年。游道虽未深，举世莫能贤。
<br>　　筮仕苦贫贱，为客少田园。膏腴不可求，乃在许西偏。
<br>　　四邻尽桑柘，咫尺开墙垣。内艰未及虞，形影随化迁。
<br>　　茅茨俯苫盖，双殡两楹间。时闻孤女号，迥出陌与阡。
<br>　　慈乌乱飞鸣，猛兽亦以跧.故人王夫子，静念无生篇。
<br>　　哀乐久已绝，闻之将泫然。太阳蔽空虚，雨雪浮苍山。
<br>　　迢递亲灵榇，顾予悲绝弦。处顺与安时，及此乃空言。
<br>
<br>卷138_10 「贻丁主簿仙芝别」储光羲
<br>　　赫赫明天子，翘翘群秀才。昭昭皇宇广，隐隐云门开。
<br>　　摇曳君初起，联翩予复来。兹年不得意，相命游灵台。
<br>　　骅骝多逸气，琳琅有清响。联行击水飞，独影凌虚上。
<br>　　关河施芳听，江海徼新赏。敛衽归故山，敷言播天壤。
<br>　　云峰虽有异，楚越幸相亲。既别复游处，道深情更殷。
<br>　　下愚忝闻见，上德犹邅迍。偃仰东城曲，楼迟依水滨。
<br>　　脱巾从会府，结绶归海裔。亲知送河门，邦族迎江澨。
<br>　　夫子安恬淡，他人怅迢递。飞艎既眇然，洲渚徒亏蔽。
<br>　　人谋固无准，天德谅难知。高名处下位，逸翮栖卑枝。
<br>　　去去水中沚，摇摇天一涯。蓬壶不可见，来泛跃龙池。
<br>
<br>卷138_11 「京口送别王四谊」储光羲
<br>　　江上枫林秋，江中秋水流。清晨惜分袂，秋日尚同舟。
<br>　　落潮洗鱼浦，倾荷枕驿楼。明年菊花熟，洛东泛觞游。
<br>
<br>卷138_12 「同房宪部应旋」储光羲
<br>　　衡山法王子，慧见息诸苦。落发自南州，燕居在西土。
<br>　　养正不因晦，得中宁患旅。旷然长虚闲，即理寄行补。
<br>　　四句了自性，一音亦非取。橘柚故园枝，随人植庭户。
<br>　　我地少安住，念天时启处。宪卿文昌归，愉悦来晤语。
<br>　　车骑践香草，仆人沐花雨。长风散繁云，万里静天宇。
<br>　　起灭信易觉，清真知有所。逍遥高殿阴，六月无炎暑。
<br>　　微言发新偈，粲粲如悬圃。直心视惠光，在此大法鼓。
<br>
<br>卷138_13 「奉别长史庾公太守徐公应召」储光羲
<br>　　烈风起江汉，白浪忽如山。方伯骤勤王，杞人亦忧天。
<br>　　酆镐顷霾晦，云龙召我贤。车骑北艰苦，艅艎西溯沿。
<br>　　水灵静湍濑，猛兽趋后先。龙楼开新阳，万里出云间。
<br>　　宇宙既焜耀，崇德济巨川。受命在神宗，振兵犹轩辕。
<br>　　煌煌逾涿鹿，穆穆更坤元。明王朝太阶，远迩望嘉言。
<br>　　游子淡何思，江湖将永年。
<br>
<br>卷138_14 「狱中贻姚张薛李郑柳诸公」储光羲
<br>　　直道时莫亲，起羞见谗口。舆人是非怪，西子言有咎。
<br>　　诬善不足悲，失听一何丑。大来敢遐望，小往且虚受。
<br>　　中夜囹圄深，初秋缧绁久。疏萤出暗草，朔风鸣衰柳。
<br>　　河汉低在户，蟏蛸垂向牖。雁声远天末，凉气生霁后。
<br>　　负户愁读书，剑光忿冲斗。哀哀害神理，恻恻伤慈母。
<br>　　妻子垂涕泣，家僮日奔走。书词苦人吏，馈食劳交友。
<br>　　寒服犹未成，繁霜渐将厚。吉凶问詹尹，倚伏信北叟。
<br>　　鬼哭知己冤，鸟言诚所诱。诸公深惠爱，朝夕相左右。
<br>　　束湿虽欲操，钩金庶无负。伤罗念摇翮，踠足思骧首。
<br>　　瑾瑜颇匿瑕，邦国方含垢。眷言出深阱，永日常携手。
<br>
<br>卷138_15 「贻鼓吹李丞，时信安王北伐，李公王之所器者也」储光羲
<br>　　北伐昧天造，王师示有征。辕门统元律，帝室命宗英。
<br>　　灵威方首事，仗钺按边城。膏雨被春草，黄云浮太清。
<br>　　文儒托后乘，武旅趋前旌。出车发西洛，营军临北平。
<br>　　曰予深固陋，志气颇纵横。尝思骠骑幕，愿逐嫖姚兵。
<br>　　惟贤美无度，海内依扬声。河间旧相许，车骑日逢迎。
<br>　　折节下谋士，深心论客卿。忠言虽未列，庶以知君诚。
<br>
<br>卷138_16 「贻王侍御出台掾丹阳」储光羲
<br>　　高高琅琊台，台下生菌簵。照车十二乘，光彩不足谕。
<br>　　既当少微星，复隐高山雾。金丘华阳下，仙伯养晦处。
<br>　　茅茨对三峰，梧桐开一路。神溪绕皋陆，樵牧自成趣。
<br>　　时登青冥游，若从天江度。墟里献薇蕨，群公致衣缕。
<br>　　深沉复清净，偃仰视太素。猛兽识宾仆，赪霞知早暮。
<br>　　峨峨云龙开，忽有方伯遇。达人无不可，壮志且驰骛。
<br>　　融泄长鸡鸣，縯纷大鹏翥。赤墀高崱屴，一见如三顾。
<br>　　礼服正邦祀，刑冠肃王度。三辰明昭代，光启玄元祚。
<br>　　章台收杞梓，太液满鹓鹭。丰泽耀纯仁，八方晏黔庶。
<br>　　沉沉阊阖起，殷殷蓬莱曙。旌戟俨成行，鸡人传发煦。
<br>　　翔翼一如鹗，百辟莫不惧。清庙奉烝尝，灵山扈銮辂。
<br>　　天街时蹴踘，直指宴梐枑。四月纯阳初，雷雨始奋豫，
<br>　　逆星孛皇极，鈇锧静天步。酆镐舒曜灵，干戈藏武库。
<br>　　析ds增广运，直道有好恶。回迹清宪台，传骑东南去。
<br>　　列城异畴昔，近饯寡徒御。缠绵西关道，婉娈新丰树。
<br>　　伊洛不敢息，淮河任沿溯。乡亭茱萸津，先后非疏附。
<br>　　炎时方怵惕，有若践霜露。惆怅长岑长，寂寞梁王傅。
<br>　　纷吾家延州，结友在童孺。岑阳沐天德，邦邑持民务。
<br>　　踯躅望朝阴，如何复沦误。牙旷三千里，击辕非所慕。
<br>　　秋涛联沧溟，舟楫凑北固。江汜日绵眇，朝夕空寐寤。
<br>　　中洞松栝新，东皋阡陌故。馀辉方焜耀，可以欢邑聚。
<br>　　南华在濠上，谁辩魏王瓠。登陟芙蓉楼，为我时一赋。
<br>
<br>卷138_17 「贻刘高士别」储光羲
<br>　　夙驾出东城，城傍早霞散。初日照龙阙，峨峨在天半。
<br>　　壮哉丽百常，美矣崇两观。俯视趋朝客，簪珮何璀璨。
<br>　　而我送将归，裴回霸陵岸。北云去吴越，南雁离江汉。
<br>　　伊昔蹈丘园，翩翩理文翰。高谈闵仲叔，逸气刘公干。
<br>　　每言竹柏贞，尝轻朝市玩。山昼猿狖静，溪曛鱼鸟乱。
<br>　　宁止卧崆峒，直云期汗漫。圣君既理历，族士咸炳焕。
<br>　　矫首来天池，振羽泛漪澜。元淑命不达，伯鸾吟可叹。
<br>　　东去姑苏台，乃过陟阳馆。舍辔函关道，浮舟沧海畔。
<br>　　耳目旷暄凉，怀抱盈悲惋。沉沉青岁晚，霭霭秋云换。
<br>　　自言永遁栖，无复从羁绊。挥手谢知己，知己莫能赞。
<br>
<br>卷138_18 「山中贻崔六琪华」储光羲
<br>　　恍惚登高岭，裴回看落日。遥想仲长园，如亲幼安室。
<br>　　春渚菖蒲登，山中拨谷鸣。相思不道远，太息未知情。
<br>　　意君来此地，时复疏林薄。中夜扫闲门，迎晨闭菌阁。
<br>　　屣履清池上，家童奉信归。忧随落花散，目送归云飞。
<br>　　故交在天末，心知复千里。无人暂往来，独作中林士。
<br>
<br>卷138_19 「贻余处士」储光羲
<br>　　故园至新浦，遥复未百里。北望是他邦，纷吾即游士。
<br>　　潮来津门启，罢楫信流水。客意乃成欢，舟人亦相喜。
<br>　　迟迟菱荇上，泛泛菰蒲里。渐闻商旅喧，犹见凫鹥起。
<br>　　市亭忽云构，方物如山峙。吴王昔丧元，隋帝又灭祀。
<br>　　停舻一以眺，太息兴亡理。秋苑故池田，宫门新柳杞。
<br>　　我行苦炎月，乃及清昊始。此地日逢迎，终思隐君子。
<br>　　莫言异舒卷，形音在心耳。
<br>
<br>卷138_20 「刘先生闲居」储光羲
<br>　　高第后归道，乃居玉华宫。逍遥人间世，不异浮丘公。
<br>　　甘寝何秉羽，出门忽从戎。方将游昆仑，又欲小崆峒。
<br>　　进退既在我，归来长安中。焚香东海君，侍坐西山童。
<br>　　善行无辙迹，吾亦安能穷。但见神色闲，中心如虚空。
<br>　　期之比天老，真德辅帝鸿。
<br>
<br>卷138_21 「京口题崇上人山亭」储光羲
<br>　　清旦历香岩，岩径纡复直。花林开宿雾，游目清霄极。
<br>　　分明窗户中，远近山川色。金沙童子戏，香饭诸天食。
<br>　　叫叫海鸿声，轩轩江燕翼。寄言清净者，闾阎徒自踣。
<br>
<br>卷138_22 「朝邑蔡主簿期不会二首」储光羲
<br>　　下位日趋走，久之宾会疏。空迟偶词赋，所愧比园庐。
<br>　　朝念池上酌，暮逢林下书。方将固封守，暂欲混畋渔。
<br>　　衰柳隐长路，秋云满太虚。遥遥望左右，日入未回车。
<br>　　日入清风至，知君在西偏。车舆既成列，宾仆复能贤。
<br>　　迢递下墟坂，逍遥看井田。苍山起暮雨，极浦浮长烟。
<br>　　服义大如志，交欢数尽年。宁言十馀里，不见空来还。
<br>
<br>卷138_23 「巩城南河作寄徐三景晖」储光羲
<br>　　初年雨候迟，巩洛河流小。摇摇芳草岸，屡见春山晓。
<br>　　清露洗云林，轻波戏鱼鸟。唯言故人远，不念乡川眇。
<br>　　舟楫去潆回，湍溆行奔峭。寄书千里路，莫道南鸿少。
<br>
<br>卷138_24 「贻阎处士防卜居终南」储光羲
<br>　　春风摇杂树，言别还江汜。坚冰生绿潭，又客三千里。
<br>　　兆梦唯颜色，悬情乃文史。涤耳贵清言，披欢迟玉趾。
<br>　　秦城疑旧庐，伫立问焉如。稚子跪而说，还山将隐居。
<br>　　竹林既深远，松宇复清虚。迹迥事多逸，心安趣有馀。
<br>　　石门动高韵，草堂新著书。鶱飞久超绝，蹇足空踌躇。
<br>　　犹有昔时意，望君当照车。驱车当六国，何以须潜默。
<br>　　圣主常征贤，群公每举德。此时方独往，身志将何欲。
<br>　　愿谢山中人，回车首归躅。
<br>
<br>卷138_25 「新丰作贻殷四校书」储光羲
<br>　　汉皇思旧邑，秦地作新丰。南出华阳路，西分长乐宫。
<br>　　安知天地久，不与昔年同。鸡犬暮声合，城池秋霁空。
<br>　　纷吾从此去，望极咸阳中。不见芸香阁，徒思文雅雄。
<br>
<br>卷138_26 「华阳作贻祖三咏」储光羲
<br>　　朝行敷水上，暮出华山东。高馆宿初静，长亭秋转空。
<br>　　日余久沦汩，重此闻霜风。淅沥入溪树，飕飗惊夕鸿。
<br>　　凄然望伊洛，如见息阳宫。旧识无高位，新知尽固穷。
<br>　　夫君独轻举，远近善文雄。岂念千里驾，崎岖秦塞中。
<br>
<br>卷138_27 「贻袁三拾遗谪作」储光羲
<br>　　倾盖洛之滨，依然心事亲。龙门何以峻，曾是好词人。
<br>　　珥笔朝文陛，含章讽紫宸。帝城多壮观，被服长如春。
<br>　　天子俭为德，而能清约身。公卿尽虚位，天下自趣尘。
<br>　　如君物望美，令德声何已。高帝黜儒生，文皇谪才子。
<br>　　朝廷非不盛，谴谪良难恃。路出大江阴，川行碧峰里。
<br>　　斯言徒自玷，白玉岂为滓。希声尽众人，深识唯知己。
<br>　　知己怨生离，悠悠天一涯。寸心因梦断，孤愤为年移。
<br>　　花满芙蓉阙，春深朝夕池。空令千万里，长望白云垂。
<br>
<br>卷138_28 「洛中贻朝校书衡，朝即日本人也」储光羲
<br>　　万国朝天中，东隅道最长。吾生美无度，高驾仕春坊。
<br>　　出入蓬山里，逍遥伊水傍。伯鸾游太学，中夜一相望。
<br>　　落日悬高殿，秋风入洞房。屡言相去远，不觉生朝光。
<br>
<br>卷138_29 「贻崔太祝」储光羲
<br>　　天都分礼阁，肃肃临清渠。春山照前屏，高槐荫内除。
<br>　　惟贤尚廪禄，弟去兄来居。文雅更骧首，风流信有馀。
<br>　　中年幸从事，乃遇两吹嘘。何以知君子，交情复淡如。
<br>
<br>卷138_30 「贻王处士子文」储光羲
<br>　　春草生洞渚，春风入上林。春皋有黄鹤，抚翮未扬音。
<br>　　王屋尝嘉遁，伊川复陆沉。张弦鹍鸡弄，闭室蓬蒿深。
<br>　　避地歌三乐，游山赋九吟。大君思左右，无乃化黄金。
<br>
<br>卷138_31 「献华阴罗丞别」储光羲
<br>　　华山薄游者，玄发当青春。道德同仙吏，尊卑即丈人。
<br>　　县城俯京路，获见官舍里。淹留琼树枝，谑浪春泉水。
<br>　　昔余在天目，总角奉游从。寒暑递来往，今复莲花峰。
<br>　　别情无远近，道别方愁予。孰想古人言，乃知悲风雨。
<br>
<br>卷138_32 「闲居」储光羲
<br>　　薄游何所愧，所愧在闲居。亲故不来往，中园时读书。
<br>　　步栏滴馀雪，春塘抽新蒲。梧桐渐覆井，时鸟自相呼。
<br>　　悠然念故乡，乃在天一隅。安得如浮云，来往方须臾。
<br>
<br>卷138_33 「送恂上人还吴」储光羲
<br>　　洛城本天邑，洛水即天池。君王既行幸，法子复来仪。
<br>　　虚室香花满，清川杨柳垂。乘闲道归去，远意谁能知。
<br>
<br>卷138_34 「送周十一」储光羲
<br>　　秋风陨群木，众草下严霜。复问子何如，自言之帝乡。
<br>　　岂无亲所爱，将欲济时康。握手别征驾，返悲岐路长。
<br>
<br>卷138_35 「新丰主人」储光羲
<br>　　新丰主人新酒熟，旧客还归旧堂宿。满酌香含北砌花，
<br>　　盈尊色泛南轩竹。云散天高秋月明，东家少女解秦筝。
<br>　　醉来忘却巴陵道，梦中疑是洛阳城。
<br>
<br>卷138_36 「登戏马台作」储光羲
<br>　　君不见宋公仗钺诛燕后，英雄踊跃争趋走。
<br>　　小会衣冠吕梁壑，大征甲卒碻磝口。天门神武树元勋，
<br>　　九日茱萸飨六军。泛泛楼船游极浦，摇摇歌吹动浮云。
<br>　　居人满目市朝变，霸业犹存齐楚甸。泗水南流桐柏川，
<br>　　沂山北走琅琊县。沧海沉沉晨雾开，彭城烈烈秋风来。
<br>　　少年自古未得意，日暮萧条登古台。
<br>
<br>卷138_37 「贻从军行」储光羲
<br>　　取胜小非用，来朝明光殿。东平不足先，梦出凤林间。
<br>　　梦还沧海阙，万里尽阴色。岂为我离别。马上吹笛起寒风，
<br>　　道傍舞剑飞春雪。男儿悬弧非一日，君去成高节。
<br>
<br>卷138_38 「酬李壶关奉使行县忆诸公」储光羲
<br>　　青枫江上沧浪吟，白月宫中鹦鹉林。非有净清心，
<br>　　同道同房若断金。离居忽有云山意，清韵遥转舟楫事。
<br>　　去时能忆竹园游，来时莫忘桃园记。
<br>
<br>卷138_39 「蔷薇」储光羲
<br>　　袅袅长数寻，青青不作林。一茎独秀当庭心，
<br>　　数枝分作满庭阴。春日迟迟欲将半，庭影离离正堪玩。
<br>　　枝上莺娇不畏人，叶底蛾飞自相乱。秦家女儿爱芳菲，
<br>　　画眉相伴采葳蕤。高处红须欲就手，低边绿刺已牵衣。
<br>　　蒲萄架上朝光满，杨柳园中暝鸟飞。连袂踏歌从此去，
<br>　　风吹香气逐人归。
<br>
<br>卷138_40 「同张侍御宴北楼」储光羲
<br>　　今之太守古诸侯，出入双旌垂七旒。朝览干戈时听讼，
<br>　　暮延宾客复登楼。西山漠漠崦嵫色，北渚沉沉江汉流。
<br>　　良宵清净方高会，绣服光辉联皂盖。鱼龙恍惚阶墀下，
<br>　　云雾杳冥窗户外。水灵慷慨行泣珠，游女飘飖思解佩。
<br>　　苍苍低月半遥城，落落疏星满太清。不分开襟悲楚奏，
<br>　　愿言吹笛退胡兵。轩后青丘埋猰貐，周王白羽扫欃枪。
<br>　　期君武节朝龙阙，余亦翱翔归玉京。 
<br>
<br>　　　　　　　　　　　　　　　　
<br>
<br>卷一百三十九
<br>
<br>卷139_1 「临江亭五咏」储光羲
<br>　　晋家南作帝，京镇北为关。江水中分地，城楼下带山。
<br>　　金陵事已往，青盖理无还。落日空亭上，愁看龙尾湾。
<br>　　山横小苑前，路尽大江边。此地兴王业，无如宋主贤。
<br>　　潮生建业水，风散广陵烟。直望清波里，只言别有天。
<br>　　城头落暮晖，城外捣秋衣。江水青云挹，芦花白雪飞。
<br>　　南州王气疾，东国海风微。借问商歌客，年年何处归。
<br>　　古木啸寒禽，层城带夕阴。梁园多绿柳，楚岸尽枫林。
<br>　　山际空为险，江流长自深。平生何以恨，天地本无心。
<br>　　京山千里过，孤愤望中来。江势将天合，城门向水开。
<br>　　落霞明楚岸，夕露湿吴台。去去无相识，陈皇安在哉。
<br>
<br>卷139_2 「饯张七琚任宗城即环之季也同产八人俱以才名知」储光羲
<br>　　他日曾游魏，魏家馀趾存。可怜宫殿所，但见桑榆繁。
<br>　　此去拜新职，为荣近故园。高阳八才子，况复在君门。
<br>
<br>卷139_3 「留别安庆李太守」储光羲
<br>　　明牧念行子，又言悲解携。初筵方落日，醉止到鸣鸡。
<br>　　过客来自北，大军居在西。丘家如讨逆，敢以庶盘溪。
<br>
<br>卷139_4 「洛阳东门送别」储光羲
<br>　　东城别故人，腊月迟芳辰。不惜孤舟去，其如两地春。
<br>　　花明洛阳苑，水绿小平津。是日不相见，莺声徒自新。
<br>
<br>卷139_5 「汉阳即事」储光羲
<br>　　楚国千里远，孰知方寸违。春游欢有客，夕寝赋无衣。
<br>　　江水带冰绿，桃花随雨飞。九歌有深意，捐佩乃言归。
<br>
<br>卷139_6 「泊江潭贻马校书」储光羲
<br>　　明月挂青天，遥遥如目前。故人游画阁，却望似云边。
<br>　　水宿依渔父，歌声好采莲。采莲江上曲，今夕为君传。
<br>
<br>卷139_7 「送沈校书吴中搜书」储光羲
<br>　　郊外亭皋远，野中岐路分。苑门临渭水，山翠杂春云。
<br>　　秦阁多遗典，吴台访阙文。君王思校理，莫滞清江濆。
<br>
<br>卷139_8 「寒夜江口泊舟」储光羲
<br>　　寒潮信未起，出浦缆孤舟。一夜苦风浪，自然增旅愁。
<br>　　吴山迟海月，楚火照江流。欲有知音者，异乡谁可求。
<br>
<br>卷139_9 「苑外至龙兴院作」储光羲
<br>　　朝游天苑外，忽见法筵开。山势当空出，云阴满地来。
<br>　　疏钟清月殿，幽梵静花台。日暮香林下，飘飘仙步回。
<br>
<br>卷139_10 「题虬上人房」储光羲
<br>　　禅宫分两地，释子一为心。入道无来去，清言见古今。
<br>　　江寒池水绿，山暝竹园深。别有中天月，遥遥散夕阴。
<br>
<br>卷139_11 「咏山泉（一作题山中流泉）」储光羲
<br>　　山中有流水，借问不知名。映地为天色，飞空作雨声。
<br>　　转来深涧满，分出小池平。恬澹无人见，年年长自清。
<br>
<br>卷139_12 「贻主客吕郎中（即皇太子赞谕）」储光羲
<br>　　上士既开天，中朝为得贤。青云方羽翼，画省比神仙。
<br>　　委佩云霄里，含香日月前。君王傥借问，客有上林篇。
<br>
<br>卷139_13 「京口留别徐大补阙赵二零陵」储光羲
<br>　　皇州月初晓，处处鼓钟喧。树出蓬莱殿，城开阊阖门。
<br>　　近臣朝琐闼，词客向文园。独有三川路，空伤游子魂。
<br>
<br>卷139_14 「答王十三维」储光羲
<br>　　门生故来往，知欲命浮觞。忽奉朝青阁，回车入上阳。
<br>　　落花满春水，疏柳映新塘。是日归来暮，劳君奏雅章。
<br>
<br>卷139_15 「奉和中书徐侍郎中书省玩白云寄颖阳赵大」储光羲
<br>　　青阙朝初退，白云遥在天。非关取雷雨，故欲伴神仙。
<br>　　泛滟鹓池曲，飘飖琐闼前。犹多远山意，幸入侍臣篇。
<br>
<br>卷139_16 「和张太祝冬祭马步」储光羲
<br>　　故坛何肃肃，中野自无喧。烈火见陈信，飏言闻永存。
<br>　　房星隐曙色，朔风动寒原。今日歌天马，非关征大宛。
<br>
<br>卷139_17 「祭风伯坛应张太祝作」储光羲
<br>　　圣主御青春，纶言命使臣。将修风伯祀，更福太平人。
<br>　　帟幕宵联事，坛场晓降神。帝心矜动物，非为属车人。
<br>
<br>卷139_18 「寻徐山人遇马舍人」储光羲
<br>　　泊舟伊川右，正见野人归。日暮春山绿，我心清且微。
<br>　　岩声风雨度，水气云霞飞。复有金门客，来参萝薜衣。
<br>
<br>卷139_19 「夜观妓」储光羲
<br>　　白雪宜新舞，清宵召楚妃。娇童携锦荐，侍女整罗衣。
<br>　　花映垂鬟转，香迎步履飞。徐徐敛长袖，双烛送将归。
<br>
<br>卷139_20 「洛桥送别」储光羲
<br>　　河桥送客舟，河水正安流。远见轻桡动，遥怜故国游。
<br>　　海禽逢早雁，江月值新秋。一听南津曲，分明散别愁。
<br>
<br>卷139_21 「秦中送人觐省」储光羲
<br>　　二月清江外，遥遥饯故人。南山晴有雪，东陌霁无尘。
<br>　　骑别章台晚，舟行洛水春。知君梁苑去，日见白华新。
<br>
<br>卷139_22 「洛中送人还江东」储光羲
<br>　　洛城春雨霁，相送下江乡。树绿天津道，山明伊水阳。
<br>　　孤舟从此去，客思一何长。直望清波里，唯馀落日光。
<br>
<br>卷139_23 「送姚六昆客任会稽何大蹇任孟县」储光羲
<br>　　越城临渤澥，晋国在河汾。仙绶两乡意，青郊一路分。
<br>　　野棠春未发，田雀暮成群。他日思吴会，尝因西北云。
<br>
<br>卷139_24 「洛潭送人觐省」储光羲
<br>　　清洛带芝田，东流入大川。舟轻水复急，别望杳如仙。
<br>　　细草生春岸，明霞散早天。送君唯一曲，当是白华篇。
<br>
<br>卷139_25 「送人随大夫和蕃」储光羲
<br>　　西方有六国，国国愿来宾。圣主今无外，怀柔遣使臣。
<br>　　大夫开幕府，才子作行人。解剑聊相送，边城二月春。
<br>
<br>卷139_26 「仲夏饯魏四河北觐叔」储光羲
<br>　　落日临御沟，送君还北州。树凉征马去，路暝归人愁。
<br>　　吴岳夏云尽，渭河秋水流。东篱摘芳菊，想见竹林游。
<br>
<br>卷139_27 「送人寻裴斐」储光羲
<br>　　柱史回清宪，谪居临汉川。迟君千里驾，方外赏云泉。
<br>　　路断因春水，山深隔暝烟。湘江见游女，寄摘一枝莲。
<br>
<br>卷139_28 「陇头水送别」储光羲
<br>　　相送陇山头，东西陇水流。从来心胆盛，今日为君愁。
<br>　　暗雪迷征路，寒云隐戍楼。唯馀旌旆影，相逐去悠悠。
<br>
<br>卷139_29 「送王上人还襄阳」储光羲
<br>　　朝看法云散，知有至人还。送客临伊水，行车出故关。
<br>　　天花满南国，精舍在空山。虽复时来去，中心长日闲。
<br>
<br>卷139_30 「官庄池观竞渡」储光羲
<br>　　落日吹箫管，清池发棹歌。船争先后渡，岸激去来波。
<br>　　水叶藏鱼鸟，林花间绮罗。踟蹰仙女处，犹似望天河。
<br>
<br>卷139_31 「重寄虬上人」储光羲
<br>　　一作云峰别，三看花柳朝。青山隔远路，明月空长霄。
<br>　　鹊浴西江雨，鸡鸣东海潮。此情劳梦寐，况道双林遥。
<br>
<br>卷139_32 「蓝上茅茨期王维补阙」储光羲
<br>　　山中人不见，云去夕阳过。浅濑寒鱼少，丛兰秋蝶多。
<br>　　老年疏世事，幽性乐天和。酒熟思才子，溪头望玉珂。
<br>
<br>卷139_33 「大酺得长字韵时任安宜尉」储光羲
<br>　　大道启元命，时人居太康。中朝发玄泽，下国被天光。
<br>　　明诏始端午，初筵当履霜。鼓鼙迎爽气，羽籥映新阳。
<br>　　太守即悬圃，淮夷成葆疆。小臣惭下位，拜手颂灵长。
<br>
<br>卷139_34 「同张侍御鼎和京兆萧兵曹华岁晚南园」储光羲
<br>　　公府传休沐，私庭效陆沉。方知从大隐，非复在幽林。
<br>　　阙下忠贞志，人间孝友心。既将冠盖雅，仍与薜萝深。
<br>　　寒变中园柳，春归上苑禽。池涵青草色，山带白云阴。
<br>　　潘岳闲居赋，钟期流水琴。一经当自足，何用遗黄金。
<br>
<br>卷139_35 「奉酬张五丈垂赠」储光羲
<br>　　彩服去江汜，白云生大梁。星辰动异色，羔雁成新行。
<br>　　日望天朝近，时忧郢路长。情言间薖轴，惠念及沧浪。
<br>　　松柏以之茂，江湖亦自忘。贾生方吊屈，岂敢比南昌。
<br>
<br>卷139_36 「秦中守岁」储光羲
<br>　　众星已穷次，青帝方行春。永感易成戚，离居难重陈。
<br>　　阖门守初夜，燎火到清晨。或念无生法，多伤未出尘。
<br>　　广庭日将晏，虚室自为宾。愿以桑榆末，常逢甲子新。
<br>
<br>卷139_37 「献高使君大酺作」储光羲
<br>　　肃穆郊禋毕，工歌赏事并。三朝遵湛露，一道洽仁明。
<br>　　布德言皆应，无为物自成。花添罗绮色，莺乱管弦声。
<br>　　独有同高唱，空陪乐太平。
<br>
<br>卷139_38 「荥阳马氏二子」储光羲
<br>　　圣君封太岳，十月建行旃。辇路开千里，寒云霁九天。
<br>　　故人多侍从，二子留伊川。河兖冰初合，关城月屡圆。
<br>　　暝过荥水上，闻说郑卿贤。材蔽行人右，名居东里先。
<br>　　制岩开别业，桑柘亦依然。待至金园侧，相将居一廛。
<br>
<br>卷139_39 「观竞渡」储光羲
<br>　　大夫沉楚水，千祀国人哀。习棹江流长，迎神雨雾开。
<br>　　标随绿云动，船逆清波来。下怖鱼龙起，上惊凫雁回。
<br>　　能令秋大有，鼓吹远相催。
<br>
<br>卷139_40 「太学贻张筠」储光羲
<br>　　璧池忝门子，俄顷变炎凉。绿竹深虚馆，清流响洞房。
<br>　　园林在建业，新友去咸阳。中夜鼓钟静，初秋漏刻长。
<br>　　浮云开太室，华盖上明堂。空此远相望，劳歌还自伤。
<br>
<br>卷139_41 「田家即事」储光羲
<br>　　桑柘悠悠水蘸堤，晚风晴景不妨犁。高机犹织卧蚕子，
<br>　　下坂饥逢饷饁妻。杏色满林羊酪熟，麦凉浮垄雉媒低。
<br>　　生时乐死皆由命，事在皇天志不迷。
<br>
<br>卷139_42 「洛阳道五首献吕四郎中」储光羲
<br>　　洛水春冰开，洛城春水绿。朝看大道上，落花乱马足。
<br>　　剧孟不知名，千金买宝剑。出入平津邸，自言娇且艳。
<br>　　大道直如发，春日佳气多。五陵贵公子，双双鸣玉珂。
<br>　　春风二月时，道傍柳堪把。上枝覆官阁，下枝覆车马。
<br>　　洛水照千门，千门碧空里。少年不得志，走马游新市。
<br>
<br>卷139_43 「同武平一员外游湖」储光羲
<br>　　竹吹留歌扇，莲香入舞衣。前溪多曲溆，乘兴莫先归。
<br>
<br>卷139_44 「长安道」储光羲
<br>　　鸣鞭过酒肆，袨服游倡门。百万一时尽，含情无片言。
<br>　　西行一千里，暝色生寒树。暗闻歌吹声，知是长安路。
<br>
<br>卷139_45 「江南曲四首」储光羲
<br>　　绿江深见底，高浪直翻空。惯是湖边住，舟轻不畏风。
<br>　　逐流牵荇叶，缘岸摘芦苗。为惜鸳鸯鸟，轻轻动画桡。
<br>　　日暮长江里，相邀归渡头。落花如有意，来去逐船流。
<br>　　隔江看树色，沿月听歌声。不是长干住，那从此路行。
<br>
<br>卷139_46 「关山月」储光羲
<br>　　一雁过连营，繁霜覆古城。胡笳在何处，半夜起边声。
<br>
<br>卷139_47 「玉真公主山居」储光羲
<br>　　山北天泉苑，山西凤女家。不言沁园好，独隐武陵花。
<br>
<br>卷139_48 「沧浪峡（一作储嗣宗诗）」储光羲
<br>　　沧浪临古道，道上若成尘。自有沧浪峡，谁为无事人。
<br>
<br>卷139_49 「奉真观」储光羲
<br>　　真门迥向北，驰道直向西。为与天光近，云色成虹霓。
<br>
<br>卷139_50 「明妃曲四首」储光羲
<br>　　西行陇上泣胡天，南向云中指渭川。
<br>　　毳幕夜来时宛转，何由得似汉王边。
<br>　　胡王知妾不胜悲，乐府皆传汉国辞。
<br>　　朝来马上箜篌引，稍似宫中闲夜时。
<br>　　日暮惊沙乱雪飞，傍人相劝易罗衣。
<br>　　强来前殿看歌舞，共待单于夜猎归。
<br>　　彩骑双双引宝车，羌笛两两奏胡笳。
<br>　　若为别得横桥路，莫隐宫中玉树花。
<br>
<br>卷139_51 「同武平一员外游湖五首时武贬金坛令」储光羲
<br>　　红荷碧筱夜相鲜，皂盖兰桡浮翠筵。
<br>　　舟中对舞邯郸曲，月下双弹卢女弦。
<br>　　青林碧屿暗相期，缓楫挥觥欲赋诗。
<br>　　借问高歌凡几转，河低月落五更时。
<br>　　朝来仙阁听弦歌，暝入花亭见绮罗。
<br>　　池边命酒怜风月，浦口回船惜芰荷。
<br>　　朦胧竹影蔽岩扉，淡荡荷风飘舞衣。
<br>　　舟寻绿水宵将半，月隐青林人未归。
<br>　　花潭竹屿傍幽蹊，画楫浮空入夜溪。
<br>　　芰荷覆水船难进，歌舞留人月易低。
<br>
<br>卷139_52 「题茅山华阳洞」储光羲
<br>　　华阳洞口片云飞，细雨濛濛欲湿衣。
<br>　　玉箫遍满仙坛上，应是茅家兄弟归。
<br>
<br>卷139_53 「寄孙山人」储光羲
<br>　　新林二月孤舟还，水满清江花满山。
<br>　　借问故园隐君子，时时来往住人间。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
