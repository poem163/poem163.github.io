<HTML>
<HEAD>
<TITLE>孟郊诗全集（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangChao/">唐朝诗选</a> <font color=4C4C4C>&gt;&gt; </font><a href="../../html/TangShiXuanJi/">唐诗选集</a> <FONT color=#BCB6A0>&gt;&gt;</font> 孟郊诗全集（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>孟郊诗全集（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:唐诗选集&nbsp;&nbsp;阅读次数:<script language=javascript src="../../hits.php?articleid=5744"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'孟郊诗全集（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[孟郊诗全集（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 孟郊(751～814)，唐代诗人。字东野。湖州武康(今浙江德清)人，祖籍平昌(今山东临邑东北)。先世居洛阳(今属河南)。父庭玢，任昆山县尉时生郊。孟郊早年生活贫困，曾周游湖北、湖南、广西等地，无所遇合，屡试不第。贞元中张建封镇徐州时，郊曾往谒。46岁（一说45岁），始登进士第。然后东归，旅游汴州(今河南开封)、越州（今浙江绍兴）。贞元十七年(801),任为溧阳尉。在任不事曹务，常以作诗为乐，被罚半俸。元和初，河南尹郑余庆奏为河南水陆转运从事，试协律郎，定居洛阳。60岁
<br>时，因母死去官。郑余庆镇兴元，又奏为参谋、试大理评事。郊应邀前往，到阌乡（今河南灵宝），暴病去世。张籍私谥为贞曜先生。唐人认为孟诗是“元和体”的一种，“元和已后”，“学矫激于孟郊”（李肇《唐国史补》）。唐末张为作《诗人主客图》，以他为“清奇僻苦主”。宋诗人梅尧臣、谢翱，清诗人胡天游、江□、许承尧，写作上都受到他的影响。对孟诗的评价，持褒义论的，韩愈、李观以后，有贯休、黄庭坚、费衮、潘德舆、刘熙载、陈衍、钱振□、夏敬观等；持贬义论的，有苏轼、魏泰、严羽、元好问、王□运等。他和贾岛都以苦吟著称，又多苦语。苏轼称之“郊寒岛瘦”（《祭柳子玉文》），后来论者便以孟郊、贾岛并称为苦吟诗人代表，元好问甚至嘲笑他是“诗囚”（《论诗三十首》）。今传本《孟东野诗集》10卷，出自北宋宋敏求所编刊,黄丕烈所藏北宋蜀本,已不可见。陆心源所藏汲古阁影宋精本，今归日本。通行本有汲古阁本，闵刻朱墨本。《四部丛刊》影印杭州叶氏藏明弘治本。1959年人民文学出版社刊印华忱之校订《孟东野诗集》，末附孟郊年谱、遗事辑录。注释有陈延杰《孟东野诗注》，夏敬观选注《孟郊诗》。事迹可参考韩愈《贞曜先生墓志铭》、新、旧《唐书》本传、夏敬观《孟东野先生年谱》、华忱之《唐孟郊年谱》。　　
<br>
<br>
<br>--------------------------------------------------------------------------------
<br>
<br>　　　　　　　　　　　　　　卷三百七十二
<br>
<br>卷372_1 「列女操」孟郊
<br>　　梧桐相待老，鸳鸯会双死。贞女贵徇夫，舍生亦如此。
<br>　　波澜誓不起，妾心井中水。
<br>
<br>卷372_2 「灞上轻薄行」孟郊
<br>　　长安无缓步，况值天景暮。相逢灞浐间，亲戚不相顾。
<br>　　自叹方拙身，忽随轻薄伦。常恐失所避，化为车辙尘。
<br>　　此中生白发，疾走亦未歇。
<br>
<br>卷372_3 「长安羁旅行」孟郊
<br>　　十日一理发，每梳飞旅尘。三旬九过饮，每食唯旧贫。
<br>　　万物皆及时，独余不觉春。失名谁肯访，得意争相亲。
<br>　　直木有恬翼，静流无躁鳞。始知喧竞场，莫处君子身。
<br>　　野策藤竹轻，山蔬薇蕨新。潜歌归去来，事外风景真。
<br>
<br>卷372_4 「长安道」孟郊
<br>　　胡风激秦树，贱子风中泣。家家朱门开，得见不可入。
<br>　　长安十二衢，投树鸟亦急。高阁何人家，笙簧正喧吸。
<br>
<br>卷372_5 「送远吟」孟郊
<br>　　河水昏复晨，河边相送频。离杯有泪饮，别柳无枝春。
<br>　　一笑忽然敛，万愁俄已新。东波与西日，不惜远行人。
<br>
<br>卷372_6 「古薄命妾」孟郊
<br>　　不惜十指弦，为君千万弹。常恐新声至，坐使故声残。
<br>　　弃置今日悲，即是昨日欢。将新变故易，持故为新难。
<br>　　青山有蘼芜，泪叶长不干。空令后代人，采掇幽思攒。
<br>
<br>卷372_7 「古离别（一作对景惜别）」孟郊
<br>　　松山云缭绕，萍路水分离。云去有归日，水分无合时。
<br>　　春芳役双眼，春色柔四支。杨柳织别愁，千条万条丝。
<br>
<br>卷372_8 「杂怨（一作古乐府杂怨）」孟郊
<br>　　忆人莫至悲，至悲空自衰。寄人莫剪衣，剪衣未必归。
<br>　　朝为双蒂花，莫为四散飞。花落还绕树，游子不顾期。
<br>　　夭桃花清晨，游女红粉新。夭桃花薄暮，游女红粉故。
<br>　　树有百年花，人无一定颜。花送人老尽，人悲花自闲。
<br>　　贫女镜不明，寒花日少容。暗蛩有虚织，短线无长缝。
<br>　　浪水不可照，狂夫不可从。浪水多散影，狂夫多异踪。
<br>　　持此一生薄，空成万恨浓。
<br>
<br>卷372_9 「静女吟」孟郊
<br>　　艳女皆妒色，静女独检踪。任礼耻任妆，嫁德不嫁容。
<br>　　君子易求聘，小人难自从。此志谁与谅，琴弦幽韵重。
<br>
<br>卷372_10 「归信吟」孟郊
<br>　　泪墨洒为书，将寄万里亲。书去魂亦去，兀然空一身。
<br>
<br>卷372_11 「山老吟」孟郊
<br>　　不行山下地，唯种山上田。腰斧斫旅松，手瓢汲家泉。
<br>　　讵知文字力，莫记日月迁。蟠木为我身，始得全天年。
<br>
<br>卷372_12 「游子吟（迎母漂上作）」孟郊
<br>　　慈母手中线，游子身上衣。临行密密缝，意恐迟迟归。
<br>　　谁言寸草心，报得三春晖。
<br>
<br>卷372_13 「小隐吟」孟郊
<br>　　我饮不在醉，我欢长寂然。酌溪四五盏，听弹两三弦。
<br>　　炼性静栖白，洗情深寄玄。号怒路傍子，贪败不贪全。
<br>
<br>卷372_14 「苦寒吟」孟郊
<br>　　天寒色青苍，北风叫枯桑。厚冰无裂文，短日有冷光。
<br>　　敲石不得火，壮阴夺正阳。苦调竟何言，冻吟成此章。
<br>
<br>卷372_15 「猛将吟」孟郊
<br>　　拟脍楼兰肉，蓄怒时未扬。秋鼙无退声，夜剑不隐光。
<br>　　虎队手驱出，豹篇心卷藏。古今皆有言，猛将出北方。
<br>
<br>卷372_16 「伤哉行」孟郊
<br>　　众毒蔓贞松，一枝难久荣。岂知黄庭客，仙骨生不成。
<br>　　春色舍芳蕙，秋风绕枯茎。弹琴不成曲，始觉知音倾。
<br>　　馆月改旧照，吊宾写馀情。还舟空江上，波浪送铭旌。
<br>
<br>卷372_17 「怨诗（一作古怨）」孟郊
<br>　　试妾与君泪，两处滴池水。看取芙蓉花，今年为谁死。
<br>
<br>卷372_18 「湘弦怨」孟郊
<br>　　昧者理芳草，蒿兰同一锄。狂飙怒秋林，曲直同一枯。
<br>　　嘉木忌深蠹，哲人悲巧诬。灵均入回流，靳尚为良谟。
<br>　　我愿分众泉，清浊各异渠。我愿分众巢，枭鸾相远居。
<br>　　此志谅难保，此情竟何如。湘弦少知音，孤响空踟蹰。
<br>
<br>卷372_19 「楚竹吟酬卢虔端公见和湘弦怨」孟郊
<br>　　握中有新声，楚竹人未闻。识音者谓谁，清夜吹赠君。
<br>　　昔为潇湘引，曾动潇湘云。一叫凤改听，再惊鹤失群。
<br>　　江花匪秋落，山日当昼曛。众浊响杂沓，孤清思氛氲。
<br>　　欲知怨有形，愿向明月分。一掬灵均泪，千年湘水文。
<br>
<br>卷372_20 「远愁曲」孟郊
<br>　　飘飖何所从，遗冢行未逢。东西不见人，哭向青青松。
<br>　　此地有时尽，此哀无处容。声翻太白云，泪洗蓝田峰。
<br>　　水涉七八曲，山登千万重。愿邀玄夜月，出视白日踪。
<br>
<br>卷372_21 「贫女词寄从叔先辈简」孟郊
<br>　　蚕女非不勤，今年独无春。二月冰雪深，死尽万木身。
<br>　　时令自逆行，造化岂不仁。仰企碧霞仙，高控沧海云。
<br>　　永别劳苦场，飘飖游无垠。
<br>
<br>卷372_22 「边城吟」孟郊
<br>　　西城近日天，俗禀气候偏。行子独自渴，主人仍卖泉。
<br>　　烧烽碧云外，牧马青坡巅。何处鹘突梦，归思寄仰眠。
<br>
<br>卷372_23 「新平歌送许问」孟郊
<br>　　边柳三四尺，暮春离别歌。早回儒士驾，莫饮土番河。
<br>　　谁识匣中宝，楚云章句多。
<br>
<br>卷372_24 「杀气不在边」孟郊
<br>　　杀气不在边，凛然中国秋。道险不在山，平地有摧輈.
<br>　　河南又起兵，清浊俱锁流。岂唯私客艰，拥滞官行舟。
<br>　　况余隔晨昏，去家成阻修。忽然两鬓雪，同是一日愁。
<br>　　独寝夜难晓，起视星汉浮。凉风荡天地，日夕声飕飗.
<br>　　万物无少色，兆人皆老忧。长策苟未立，丈夫诚可羞。
<br>　　灵响复何事，剑鸣思戮雠。
<br>
<br>卷372_25 「结爱（一作古结爱）」孟郊
<br>　　心心复心心，结爱务在深。一度欲离别，千回结衣襟。
<br>　　结妾独守志，结君早归意。始知结衣裳，不如结心肠。
<br>　　坐结行亦结，结尽百年月。
<br>
<br>卷372_26 「弦歌行」孟郊
<br>　　驱傩击鼓吹长笛，瘦鬼染面惟齿白。暗中崒崒拽茅鞭，
<br>　　倮足朱裈行戚戚。相顾笑声冲庭燎，桃弧射矢时独叫。
<br>
<br>卷372_27 「覆巢行」孟郊
<br>　　荒城古木枝多枯，飞禽嗷嗷朝哺雏。枝倾巢覆雏坠地，
<br>　　乌鸢下啄更相呼。阳和发生均孕育，鸟兽有情知不足。
<br>　　枝危巢小风雨多，未容长成已先覆。灵枝珍木满上林，
<br>　　凤巢阿阁重且深。尔今所托非本地，乌鸢何得同尔心。
<br>
<br>卷372_28 「出门行」孟郊
<br>　　长河悠悠去无极，百龄同此可叹息。秋风白露沾人衣，
<br>　　壮心凋落夺颜色。少年出门将诉谁，川无梁兮路无岐。
<br>　　一闻陌上苦寒奏，使我伫立惊且悲。君今得意厌粱肉，
<br>　　岂复念我贫贱时。
<br>　　海风萧萧天雨霜，穷愁独坐夜何长。驱车旧忆太行险，
<br>　　始知游子悲故乡。美人相思隔天阙，长望云端不可越。
<br>　　手持琅玕欲有赠，爱而不见心断绝。南山峨峨白石烂，
<br>　　碧海之波浩漫漫。参辰出没不相待，我欲横天无羽翰。
<br>
<br>卷372_29 「湘妃怨（一作湘灵祠）」孟郊
<br>　　南巡竟不返，二妃怨逾积。万里丧蛾眉，潇湘水空碧。
<br>　　冥冥荒山下，古庙收贞魄。乔木深青春，清光满瑶席。
<br>　　搴芳徒有荐，灵意殊脉脉。玉珮不可亲，徘徊烟波夕。
<br>
<br>卷372_30 「巫山曲」孟郊
<br>　　巴江上峡重复重，阳台碧峭十二峰。荆王猎时逢暮雨，
<br>　　夜卧高丘梦神女。轻红流烟湿艳姿，行云飞去明星稀。
<br>　　目极魂断望不见，猿啼三声泪滴衣。
<br>
<br>卷372_31 「巫山高」孟郊
<br>　　见尽数万里，不闻三声猿。但飞萧萧雨，中有亭亭魂。
<br>　　千载楚王恨，遗文宋玉言。至今晴明天，云结深闺门。
<br>
<br>卷372_32 「楚怨」孟郊
<br>　　秋入楚江水，独照汨罗魂。手把绿荷泣，意愁珠泪翻。
<br>　　九门不可入，一犬吠千门。
<br>
<br>卷372_33 「塘下行」孟郊
<br>　　塘边日欲斜，年少早还家。徒将白羽扇，调妾木兰花。
<br>　　不是城头树，那栖来去鸦。
<br>
<br>卷372_34 「临池曲」孟郊
<br>　　池中春蒲叶如带，紫菱成角莲子大。
<br>　　罗裙蝉鬓倚迎风，双双伯劳飞向东。
<br>
<br>卷372_35 「车遥遥」孟郊
<br>　　路喜到江尽，江上又通舟。舟车两无阻，何处不得游。
<br>　　丈夫四方志，女子安可留。郎自别日言，无令生远愁。
<br>　　旅雁忽叫月，断猿寒啼秋。此夕梦君梦，君在百城楼。
<br>　　寄泪无因波，寄恨无因輈.愿为驭者手，与郎回马头。
<br>
<br>卷372_36 「征妇怨」孟郊
<br>　　良人昨日去，明月又不圆。别时各有泪，零落青楼前。
<br>　　君泪濡罗巾，妾泪满路尘。罗巾长在手，今得随妾身。
<br>　　路尘如得风，得上君车轮。
<br>　　渔阳千里道，近如中门限。中门逾有时，渔阳长在眼。
<br>　　生在绿罗下，不识渔阳道。良人自戍来，夜夜梦中到。
<br>
<br>卷372_37 「空城雀」孟郊
<br>　　一雀入官仓，所食宁损几。只虑往覆频，官仓终害尔。
<br>　　鱼网不在天，鸟罗不张水。饮啄要自然，可以空城里。
<br>
<br>卷372_38 「闲怨（一作闺怨）」孟郊
<br>　　妾恨比斑竹，下盘烦冤根。有笋未出土，中已含泪痕。
<br>
<br>卷372_39 「羽林行」孟郊
<br>　　朔雪寒断指，朔风劲裂冰。胡中射雕者，此日犹不能。
<br>　　翩翩羽林儿，锦臂飞苍鹰。挥鞭快白马，走出黄河凌。
<br>
<br>卷372_40 「古意」孟郊
<br>　　河边织女星，河畔牵牛郎。未得渡清浅，相对遥相望。
<br>
<br>卷372_41 「古别离」孟郊
<br>　　欲别牵郎衣，郎今到何处。不恨归来迟，莫向临邛去。
<br>
<br>卷372_42 「游侠行」孟郊
<br>　　壮士性刚决，火中见石裂。杀人不回头，轻生如暂别。
<br>　　岂知眼有泪，肯白头上发。半生无恩酬，剑闲一百月。
<br>
<br>卷372_43 「黄雀吟」孟郊
<br>　　黄雀舞承尘，倚恃主人仁。主人忽不仁，买弹弹尔身。
<br>　　何不远飞去，蓬蒿正繁新。蒿粒无人争，食之足为珍。
<br>　　莫觑翻车粟，觑翻罪有因。黄雀不知言，赠之徒殷勤。
<br>
<br>卷372_44 「有所思」孟郊
<br>　　桔槔烽火昼不灭，客路迢迢信难越。古镇刀攒万片霜，
<br>　　寒江浪起千堆雪。此时西去定如何，空使南心远凄切。
<br>
<br>卷372_45 「求仙曲」孟郊
<br>　　仙教生为门，仙宗静为根。持心若妄求，服食安足论。
<br>　　铲惑有灵药，饵真成本源。自当出尘网，驭凤登昆仑。
<br>
<br>卷372_46 「婵娟篇」孟郊
<br>　　花婵娟，泛春泉。竹婵娟，笼晓烟。妓婵娟，不长妍。
<br>　　月婵娟，真可怜。夜半姮娥朝太一，人间本自无灵匹。
<br>　　汉宫承宠不多时，飞燕婕妤相妒嫉。
<br>
<br>卷372_47 「南浦篇」孟郊
<br>　　南浦桃花亚水红，水边柳絮由春风。鸟鸣喈喈烟濛濛，
<br>　　自从远送对悲翁。此翁已与少年别，唯忆深山深谷中。
<br>
<br>卷372_48 「清东曲」孟郊
<br>　　樱桃花参差，香雨红霏霏。含笑竞攀折，美人湿罗衣。
<br>　　采采清东曲，明眸艳珪玉。青巾艑上郎，上下看不足。
<br>　　南阳公首词，编入新乐录。
<br>
<br>卷372_49 「望远曲」孟郊
<br>　　朝朝候归信，日日登高台。行人未去植庭梅，
<br>　　别来三见庭花开。庭花开尽复几时，春光骀荡阻佳期。
<br>　　愁来望远烟尘隔，空怜绿鬓风吹白。何当归见远行客。 
<br>
<br>　　　　　　　　　　　　　　卷三百七十三
<br>
<br>卷373_1 「织妇辞」孟郊
<br>　　夫是田中郎，妾是田中女。当年嫁得君，为君秉机杼。
<br>　　筋力日已疲，不息窗下机。如何织纨素，自著蓝缕衣。
<br>　　官家榜村路，更索栽桑树。
<br>
<br>卷373_2 「古意」孟郊
<br>　　荡子守边戍，佳人莫相从。去来年月多，苦愁改形容。
<br>　　上山复下山，踏草成古踪。徒言采蘼芜，十度一不逢。
<br>　　鉴独是明月，识志唯寒松。井桃始开花，一见悲万重。
<br>　　人颜不再春，桃色有再浓。捐气入空房，无憀乍从容。
<br>　　启贴理针线，非独学裁缝。手持未染彩，绣为白芙蓉。
<br>　　芙蓉无染污，将以表心素。欲寄未归人，当春无信去。
<br>　　无信反增愁，愁心缘陇头。愿君如陇水，冰镜水还流。
<br>　　宛宛青丝线，纤纤白玉钩。玉钩不亏缺，青丝无断绝。
<br>　　回还胜双手，解尽心中结。
<br>
<br>卷373_3 「折杨柳」孟郊
<br>　　杨柳多短枝，短枝多别离。赠远屡攀折，柔条安得垂。
<br>　　青春有定节，离别无定时。但恐人别促，不怨来迟迟。
<br>　　莫言短枝条，中有长相思。朱颜与绿杨，并在别离期。
<br>　　楼上春风过，风前杨柳歌。枝疏缘别苦，曲怨为年多。
<br>　　花惊燕地云，叶映楚池波。谁堪别离此，征戍在交河。
<br>
<br>卷373_4 「和丁助教塞上吟」孟郊
<br>　　哭雪复吟雪，广文丁夫子。江南万里寒，曾未及如此。
<br>　　整顿气候谁，言从生灵始。无令恻隐者，哀哀不能已。
<br>
<br>卷373_5 「古怨别」孟郊
<br>　　飒飒秋风生，愁人怨离别。含情两相向，欲语气先咽。
<br>　　心曲千万端，悲来却难说。别后唯所思，天涯共明月。
<br>
<br>卷373_6 「古别曲」孟郊
<br>　　山川古今路，纵横无断绝。来往天地间，人皆有离别。
<br>　　行衣未束带，中肠已先结。不用看镜中，自知生白发。
<br>　　欲陈去留意，声向言前咽。愁结填心胸，茫茫若为说。
<br>　　荒郊烟莽苍，旷野风凄切。处处得相随，人那不如月。
<br>
<br>卷373_7 「戏赠陆大夫十二丈（一作乐府戏赠陆大夫十二丈）」孟郊
<br>　　莲子不可得，荷花生水中。犹胜道傍柳，无事荡春风。
<br>　　渌萍与荷叶，同此一水中。风吹荷叶在，渌萍西复东。
<br>　　莲叶未开时，苦心终日卷。春水徒荡漾，荷花未开展。
<br>
<br>卷373_8 「劝善吟（醉会中赠郭行馀）」孟郊
<br>　　瘦郭有志气，相哀老龙钟。劝我少吟诗，俗窄难尔容。
<br>　　一口百味别，况在醉会中。四座正当喧，片言何由通。
<br>　　顾余昧时调，居止多疏慵。见书眼始开，闻乐耳不聪。
<br>　　视听互相隔，一身且莫同。天疾难自医，诗癖将何攻。
<br>　　见君如见书，语善千万重。自悲咄咄感，变作烦恼翁。
<br>　　烦恼不可欺，古剑涩亦雄。知君方少年，少年怀古风。
<br>　　藏书拄屋脊，不惜与凡聋。我愿拜少年，师之学崇崇。
<br>　　从他笑为矫，矫善亦可宗。
<br>
<br>卷373_9 「望夫石」孟郊
<br>　　望夫石，夫不来兮江水碧。
<br>　　行人悠悠朝与暮，千年万年色如故。
<br>
<br>卷373_10 「寒江吟」孟郊
<br>　　冬至日光白，始知阴气凝。寒江波浪冻，千里无平冰。
<br>　　飞鸟绝高羽，行人皆晏兴。荻洲素浩渺，碕岸澌崚嶒。
<br>　　烟舟忽自阻，风帆不相乘。何况异形体，信任为股肱。
<br>　　涉江莫涉凌，得意须得朋。结交非贤良，谁免生爱憎。
<br>　　冻水有再浪，失飞有载腾。一言纵丑词，万响无善应。
<br>　　取鉴谅不远，江水千万层。何当春风吹，利涉吾道弘。
<br>
<br>卷373_11 「审交」孟郊
<br>　　种树须择地，恶土变木根。结交若失人，中道生谤言。
<br>　　君子芳桂性，春荣冬更繁。小人槿花心，朝在夕不存。
<br>　　莫蹑冬冰坚，中有潜浪翻。唯当金石交，可以贤达论。
<br>
<br>卷373_12 「怨别」孟郊
<br>　　一别一回老，志士白发早。在富易为容，居贫难自好。
<br>　　沉忧损性灵，服药亦枯槁。秋风游子衣，落日行远道。
<br>　　君问去何之，贱身难自保。
<br>
<br>卷373_13 「百忧」孟郊
<br>　　萱草女儿花，不解壮士忧。壮士心是剑，为君射斗牛。
<br>　　朝思除国雠，暮思除国雠。计尽山河画，意穷草木筹。
<br>　　智士日千虑，愚夫唯四愁。何必在波涛，然后惊沉浮。
<br>　　伯伦心不醉，四皓迹难留。出处各有时，众议徒啾啾。
<br>
<br>卷373_14 「路病」孟郊
<br>　　病客无主人，艰哉求卧难。飞光赤道路，内火焦肺肝。
<br>　　欲饮井泉竭，欲医囊用单。稚颜能几日，壮志忽已残。
<br>　　人子不言苦，归书但云安。愁环在我肠，宛转终无端。
<br>
<br>卷373_15 「衰松」孟郊
<br>　　近世交道衰，青松落颜色。人心忌孤直，木性随改易。
<br>　　既摧栖日干，未展擎天力。终是君子材，还思君子识。
<br>
<br>卷373_16 「遣兴」孟郊
<br>　　弦贞五条音，松直百尺心。贞弦含古风，直松凌高岑。
<br>　　浮声与狂葩，胡为欲相侵。
<br>
<br>卷373_17 「退居（一作退老）」孟郊
<br>　　退身何所食，败力不能闲。种稻耕白水，负薪斫青山。
<br>　　众听喜巴唱，独醒愁楚颜。日暮静归时，幽幽扣松关。
<br>
<br>卷373_18 「卧病」孟郊
<br>　　贫病诚可羞，故床无新裘。春色烧肌肤，时餐苦咽喉。
<br>　　倦寝意蒙昧，强言声幽柔。承颜自俯仰，有泪不敢流。
<br>　　默默寸心中，朝愁续莫愁。
<br>
<br>卷373_19 「隐士」孟郊
<br>　　本末一相返，漂浮不还真。山野多馁士，市井无饥人。
<br>　　虎豹忌当道，糜鹿知藏身。奈何贪竞者，日与患害亲。
<br>　　颜貌岁岁改，利心朝朝新。孰知富生祸，取富不取贫。
<br>　　宝玉忌出璞，出璞先为尘。松柏忌出山，出山先为薪。
<br>　　君子隐石壁，道书为我邻。寝兴思其义，澹泊味始真。
<br>　　陶公自放归，尚平去有依。草木择地生，禽鸟顺性飞。
<br>　　青青与冥冥，所保各不违。
<br>
<br>卷373_20 「独愁（一作独怨，一作赠韩愈）」孟郊
<br>　　前日远别离，昨日生白发。欲知万里情，晓卧半床月。
<br>　　常恐百虫鸣，使我芳草歇。
<br>
<br>卷373_21 「春日有感」孟郊
<br>　　雨滴草芽出，一日长一日。风吹柳线垂，一枝连一枝。
<br>　　独有愁人颜，经春如等闲。且持酒满杯，狂歌狂笑来。
<br>
<br>卷373_22 「将见故人」孟郊
<br>　　故人季夏中，及此百馀日。无日不相思，明镜改形色。
<br>　　宁知仲冬时，忽有相逢期。振衣起踯躅，赪鲤跃天池。
<br>
<br>卷373_23 「伤时」孟郊
<br>　　常闻贫贱士之常，嗟尔富者莫相笑。男儿得路即荣名，
<br>　　邂逅失途成不调。古人结交而重义，今人结交而重利。
<br>　　劝人一种种桃李，种亦直须遍天地。一生不爱嘱人事，
<br>　　嘱即直须为生死。我亦不羡季伦富，我亦不笑原宪贫。
<br>　　有财有势即相识，无财无势同路人。因知世事皆如此，
<br>　　却向东溪卧白云。
<br>
<br>卷373_24 「寓言」孟郊
<br>　　谁言碧山曲，不废青松直。谁言浊水泥，不污明月色。
<br>　　我有松月心，俗骋风霜力。贞明既如此，摧折安可得。
<br>
<br>卷373_25 「偶作」孟郊
<br>　　利剑不可近，美人不可亲。利剑近伤手，美人近伤身。
<br>　　道险不在广，十步能摧轮。情爱不在多，一夕能伤神。
<br>
<br>卷373_26 「劝学」孟郊
<br>　　击石乃有火，不击元无烟。人学始知道，不学非自然。
<br>　　万事须己运，他得非我贤。青春须早为，岂能长少年。
<br>
<br>卷373_27 「赠农人」孟郊
<br>　　劝尔勤耕田，盈尔仓中粟。劝尔伐桑株，减尔身上服。
<br>　　清霜一委地，万草色不绿。狂飙一入林，万叶不著木。
<br>　　青春如不耕，何以自结束。
<br>
<br>卷373_28 「长安早春」孟郊
<br>　　旭日朱楼光，东风不惊尘。公子醉未起，美人争探春。
<br>　　探春不为桑，探春不为麦。日日出西园，只望花柳色。
<br>　　乃知田家春，不入五侯宅。
<br>
<br>卷373_29 「罪松」孟郊
<br>　　虽为青松姿，霜风何所宜。二月天下树，绿于青松枝。
<br>　　勿谓贤者喻，勿谓愚者规。伊吕代封爵，夷齐终身饥。
<br>　　彼曲既在斯，我正实在兹。泾流合渭流，清浊各自持。
<br>　　天令设四时，荣衰有常期。荣合随时荣，衰合随时衰。
<br>　　天令既不从，甚不敬天时。松乃不臣木，青青独何为。
<br>
<br>卷373_30 「感兴」孟郊
<br>　　拔心草不死，去根柳亦荣。独有失意人，恍然无力行。
<br>　　昔为连理枝，今为断弦声。连理时所重，断弦今所轻。
<br>　　吾欲进孤舟，三峡水不平。吾欲载车马，太行路峥嵘。
<br>　　万物根一气，如何互相倾。
<br>
<br>卷373_31 「感怀」孟郊
<br>　　秋气悲万物，惊风振长道。登高有所思，寒雨伤百草。
<br>　　平生有亲爱，零落不相保。五情今已伤，安得自能老。
<br>　　晨登洛阳坂，目极天茫茫。群物归大化，六龙颓西荒。
<br>　　豺狼日已多，草木日已霜。饥年无遗粟，众鸟去空场。
<br>　　路傍谁家子，白首离故乡。含酸望松柏，仰面诉穹苍。
<br>　　去去勿复道，苦饥形貌伤。
<br>　　徘徊不能寐，耿耿含酸辛。中夜登高楼，忆我旧星辰。
<br>　　四时互迁移，万物何时春。唯忆首阳路，永谢当时人。
<br>　　长安佳丽地，宫月生蛾眉。阴气凝万里，坐看芳草衰。
<br>　　玉堂有玄鸟，亦以从此辞。伤哉志士叹，故国多迟迟。
<br>　　深宫岂无乐，扰扰复何为。朝见名与利，莫还生是非。
<br>　　姜牙佐周武，世业永巍巍。
<br>　　举才天道亲，首阳谁采薇。去去荒泽远，落日当西归。
<br>　　羲和驻其轮，四海借馀晖。极目何萧索，惊风正离披。
<br>　　鸱鸮鸣高树，众鸟相因依。东方有一士，岁暮常苦饥。
<br>　　主人数相问，脉脉今何为。贫贱亦有乐，且愿掩柴扉。
<br>　　火云流素月，三五何明明。光曜侵白日，贤愚迷至精。
<br>　　四时更变化，天道有亏盈。常恐今已没，须臾还复生。
<br>　　河梁暮相遇，草草不复言。汉家正离乱，王粲别荆蛮。
<br>　　野泽何萧条，悲风振空山。举头是星辰，念我何时还。
<br>　　亲爱久别散，形神各离迁。未为生死诀，长在心目间。
<br>　　有鸟东西来，哀鸣过我前。愿飞浮云外，饮啄见青天。
<br>
<br>卷373_32 「达士」孟郊
<br>　　四时如逝水，百川皆东波。青春去不还，白发镊更多。
<br>　　达人识元化，变愁为高歌。倾产取一醉，富者奈贫何。
<br>　　君看土中宅，富贵无偏颇。
<br>
<br>卷373_33 「暮秋感思」孟郊
<br>　　西风吹垂杨，条条脆如藕。上有噪日蝉，催人成皓首。
<br>　　亦恐旅步难，何独朱颜丑。欲慰一时心，莫如千日酒。
<br>　　优哉遵渚鸿，自得养身旨。不啄太仓粟，不饮方塘水。
<br>　　振羽戛浮云，罝罗任徒尔。
<br>
<br>卷373_34 「古兴」孟郊
<br>　　楚血未干衣，荆虹尚埋辉。痛玉不痛身，抱璞求所归。
<br>
<br>卷373_35 「劝友」孟郊
<br>　　至白涅不缁，至交淡不疑。人生静躁殊，莫厌相箴规。
<br>　　胶漆武可接，金兰文可思。堪嗟无心人，不如松柏枝。
<br>
<br>卷373_36 「夷门雪赠主人（是赠陆长源，陆有答诗）」孟郊
<br>　　夷门贫士空吟雪，夷门豪士皆饮酒。酒声欢闲入雪销，
<br>　　雪声激切悲枯朽。悲欢不同归去来，万里春风动江柳。
<br>
<br>卷373_37 「尧歌（一作舜歌，赏郑氏庄客去妇）」孟郊
<br>　　尔室何不安，尔孝无与齐。一言应对姑，一度为出妻。
<br>　　往辙才晚钟，还辙及晨鸡。往还迹徒新，很戾竟独迷。
<br>　　娥女无礼数，污家如粪泥。父母吞声哭，禽鸟亦为啼。
<br>　　如何天与恶，不得和鸣栖。
<br>　　山色挽心肝，将归尽日看。村肩篮舆子，野坐白发官。
<br>　　莺弄方短短，花明碎攒攒。琉璃堆可掬，琴瑟饶多欢。
<br>　　翠韵仙窈窕，岚漪出无端。养馆洞庭秋，响答虚吹弹。 
<br>
<br>　　　　　　　　　　　　　　卷三百七十四
<br>
<br>卷374_1 「乱离」孟郊
<br>　　天下无义剑，中原多疮痍。哀哀陆大夫，正直神反欺。
<br>　　子路已成血，嵇康今尚嗤。为君每一恸，如剑在四肢。
<br>　　折羽不复飞，逝水不复归。直松摧高柯，弱蔓将何依。
<br>　　朝为春日欢，夕为秋日悲。泪下无尺寸，纷纷天雨丝。
<br>　　积怨成疾疹，积恨成狂痴。怨草岂有边，恨水岂有涯。
<br>　　怨恨驰我心，茫茫日何之。
<br>
<br>卷374_2 「劝酒」孟郊
<br>　　白日无定影，清江无定波。人无百年寿，百年复如何。
<br>　　堂上陈美酒，堂下列清歌。劝君金曲卮，勿谓朱颜酡。
<br>　　松柏岁岁茂，丘陵日日多。君看终南山，千古青峨峨。
<br>
<br>卷374_3 「去妇」孟郊
<br>　　君心匣中镜，一破不复全。妾心藕中丝，虽断犹牵连。
<br>　　安知御轮士，今日翻回辕。一女事一夫，安可再移天。
<br>　　君听去鹤言，哀哀七丝弦。
<br>
<br>卷374_4 「君子勿郁郁士有谤毁者作诗以赠之」孟郊
<br>　　君子勿郁郁，听我青蝇歌。人间少平地，森耸山岳多。
<br>　　折輈不在道，覆舟不在河。须知一尺水，日夜增高波。
<br>　　叔孙毁仲尼，臧仓掩孟轲。兰艾不同香，自然难为和。
<br>　　良玉烧不热，直竹文不颇。自古皆如此，其如道在何。
<br>　　日往复不见，秋堂暮仍学。玄发不知白，晓入寒铜觉。
<br>　　为林未离树，有玉犹在璞。谁把碧梧枝，刻作云门乐。
<br>
<br>卷374_5 「闻砧」孟郊
<br>　　杜鹃声不哀，断猿啼不切。月下谁家砧，一声肠一绝。
<br>　　杵声不为客，客闻发自白。杵声不为衣，欲令游子归。
<br>
<br>卷374_6 「游子」孟郊
<br>　　萱草生堂阶，游子行天涯。慈亲倚堂门，不见萱草花。
<br>
<br>卷374_7 「自叹」孟郊
<br>　　愁与发相形，一愁白数茎。有发能几多，禁愁日日生。
<br>　　古若不置兵，天下无战争。古若不置名，道路无欹倾。
<br>　　太行耸巍峨，是天产不平。黄河奔浊浪，是天生不清。
<br>　　四蹄日日多，双轮日日成。二物不在天，安能免营营。
<br>
<br>卷374_8 「求友」孟郊
<br>　　北风临大海，坚冰临河面。下有大波澜，对之无由见。
<br>　　求友须在良，得良终相善。求友若非良，非良中道变。
<br>　　欲知求友心，先把黄金炼。
<br>
<br>卷374_9 「投所知」孟郊
<br>　　苦心知苦节，不容一毛发。炼金索坚贞，洗玉求明洁。
<br>　　自惭所业微，功用如鸠拙。何殊嫫母颜，对彼寒塘月。
<br>　　君存古人心，道出古人辙。尽美固可扬，片善亦不遏。
<br>　　朝向公卿说，暮向公卿说。谁谓黄钟管，化为君子舌。
<br>　　一说清嶰竹，二说变嶰谷。三说四说时，寒花拆寒木。
<br>　　晔晔家道路，灿灿我衣服。岂直辉友朋，亦用慰骨肉。
<br>　　一暖荷匹素，一饱荷升粟。而况大恩恩，此身报得足。
<br>　　且将食檗劳，酬之作金刀。
<br>
<br>卷374_10 「病客吟」孟郊
<br>　　主人夜呻吟，皆入妻子心。客子昼呻吟，徒为虫鸟音。
<br>　　妻子手中病，愁思不复深。僮仆手中病，忧危独难任。
<br>　　丈夫久漂泊，神气自然沉。况于滞疾中，何人免嘘eS.
<br>　　大海亦有涯，高山亦有岑。沉忧独无极，尘泪互盈襟。
<br>
<br>卷374_11 「感怀」孟郊
<br>　　孟冬阴气交，两河正屯兵。烟尘相驰突，烽火日夜惊。
<br>　　太行险阻高，挽粟输连营。奈何操弧者，不使枭巢倾。
<br>　　犹闻汉北儿，怙乱谋纵横。擅摇干戈柄，呼叫豺狼声。
<br>　　白日临尔躯，胡为丧丹诚。岂无感激士，以致天下平。
<br>　　登高望寒原，黄云郁峥嵘。坐驰悲风暮，叹息空沾缨。
<br>
<br>卷374_12 「离思」孟郊
<br>　　不寐亦不语，片月秋稍举。孤鸿忆霜群，独鹤叫云侣。
<br>　　怨彼浮花心，飘飘无定所。高张系繂帆，远过梅根渚。
<br>　　回织别离字，机声有酸楚。
<br>
<br>卷374_13 「结交」孟郊
<br>　　铸镜须青铜，青铜易磨拭。结交远小人，小人难姑息。
<br>　　铸镜图鉴微，结交图相依。凡铜不可照，小人多是非。
<br>
<br>卷374_14 「伤春」孟郊
<br>　　两河春草海水清，十年征战城郭腥。乱兵杀儿将女去，
<br>　　二月三月花冥冥。千里无人旋风起，莺啼燕语荒城里。
<br>　　春色不拣墓傍株，红颜皓色逐春去。春去春来那得知，
<br>　　今人看花古人墓，令人惆怅山头路。
<br>
<br>卷374_15 「择友」孟郊
<br>　　兽中有人性，形异遭人隔。人中有兽心，几人能真识。
<br>　　古人形似兽，皆有大圣德。今人表似人，兽心安可测。
<br>　　虽笑未必和，虽哭未必戚。面结口头交，肚里生荆棘。
<br>　　好人常直道，不顺世间逆。恶人巧谄多，非义苟且得。
<br>　　若是效真人，坚心如铁石。不谄亦不欺，不奢复不溺。
<br>　　面无吝色容，心无诈忧惕。君子大道人，朝夕恒的的。
<br>
<br>卷374_16 「夜忧」孟郊
<br>　　岂独科斗死，所嗟文字捐。蒿蔓转骄弄，菱荇减婵娟。
<br>　　未遂摆鳞志，空思吹浪旋。何当再霖雨，洗濯生华鲜。
<br>
<br>卷374_17 「惜苦」孟郊
<br>　　于鹄值谏议，以球不能官。焦蒙值舍人，以杯不得完。
<br>　　可惜大雅旨，意此小团栾。名回不敢辨，心转实是难。
<br>　　不惜为君转，转非君子观。转之复转之，强转谁能欢。
<br>　　哀哉虚转言，不可穷波澜。
<br>
<br>卷374_18 「寒地百姓吟（为郑相其年居河南畿内百姓大蒙矜恤）」孟郊
<br>　　无火炙地眠，半夜皆立号。冷箭何处来，棘针风骚劳。
<br>　　霜吹破四壁，苦痛不可逃。高堂搥钟饮，到晓闻烹炮。
<br>　　寒者愿为蛾，烧死彼华膏。华膏隔仙罗，虚绕千万遭。
<br>　　到头落地死，踏地为游遨。游遨者是谁，君子为郁陶。
<br>
<br>卷374_19 「出东门」孟郊
<br>　　饿马骨亦耸，独驱出东门。少年一日程，衰叟十日奔。
<br>　　寒景不我为，疾走落平原。眇默荒草行，恐惧夜魄翻。
<br>　　一生自组织，千首大雅言。道路如抽蚕，宛转羁肠繁。
<br>
<br>卷374_20 「教坊歌儿」孟郊
<br>　　十岁小小儿，能歌得朝天。六十孤老人，能诗独临川。
<br>　　去年西京寺，众伶集讲筵。能嘶竹枝词，供养绳床禅。
<br>　　能诗不如歌，怅望三百篇。
<br>
<br>卷374_21 「访疾」孟郊
<br>　　冷气入疮痛，夜来痛如何。疮从公怒生，岂以私恨多。
<br>　　公怒亦非道，怒消乃天和。古有焕辉句，嵇康闲婆娑。
<br>　　请君吟啸之，正气庶不讹。
<br>
<br>卷374_22 「酒德」孟郊
<br>　　酒是古明镜，辗开小人心。醉见异举止，醉闻异声音。
<br>　　酒功如此多，酒屈亦以深。罪人免罪酒，如此可为箴。
<br>
<br>卷374_23 「冬日」孟郊
<br>　　老人行人事，百一不及周。冻马四蹄吃，陟卓难自收。
<br>　　短景仄飞过，午光不上头。少壮日与辉，衰老日与愁。
<br>　　日愁疑在日，岁箭迸如雠。万事有何味，一生虚自囚。
<br>　　不知文字利，到死空遨游。
<br>
<br>卷374_24 「饥雪吟」孟郊
<br>　　饥乌夜相啄，疮声互悲鸣。冰肠一直刀，天杀无曲情。
<br>　　大雪压梧桐，折柴堕峥嵘。安知鸾凤巢，不与枭鸢倾。
<br>　　下有幸灾儿，拾遗多新争。但求彼失所，但夸此经营。
<br>　　君子亦拾遗，拾遗非拾名。将补鸾凤巢，免与枭鸢并。
<br>　　因为饥雪吟，至晓竟不平。
<br>
<br>卷374_25 「偷诗」孟郊
<br>　　饿犬齰枯骨，自吃馋饥涎。今文与古文，各各称可怜。
<br>　　亦如婴儿食，饧桃口旋旋。唯有一点味，岂见逃景延。
<br>　　绳床独坐翁，默览有所传。终当罢文字，别著逍遥篇。
<br>　　从来文字净，君子不以贤。
<br>
<br>卷374_26 「晚雪吟」孟郊
<br>　　贫富喜雪晴，出门意皆饶。镜海见纤悉，冰天步飘飖.
<br>　　一一仙子行，家家尘声销。小儿击玉指，大耋歌圣朝。
<br>　　睿气流不尽，瑞仙何夐寥。始知望幸色，终疑异礼招。
<br>　　市井亦清洁，闾阎耸岧峣.苍生愿东顾，翠华仍西遥。
<br>　　天念岂薄厚，宸衷多忧焦。忧焦致太平，以兹时比尧。
<br>　　古耳有未通，新词有潜韶。甘为酒伶摈，坐耻歌女娇。
<br>　　选音不易言，裁正逢今朝。今朝前古文，律异同一调。
<br>　　愿于尧琯中，奏尽郁抑谣。
<br>
<br>卷374_27 「自惜」孟郊
<br>　　倾尽眼中力，抄诗过与人。自悲风雅老，恐被巴竹嗔。
<br>　　零落雪文字，分明镜精神。坐甘冰抱晚，永谢酒怀春。
<br>　　徒有言言旧，惭无默默新。始惊儒教误，渐与佛乘亲。
<br>
<br>卷374_28 「老恨」孟郊
<br>　　无子抄文字，老吟多飘零。有时吐向床，枕席不解听。
<br>　　斗蚁甚微细，病闻亦清泠。小大不自识，自然天性灵。
<br>
<br>卷374_29 「湖州取解述情」孟郊
<br>　　霅水徒清深，照影不照心。白鹤未轻举，众鸟争浮沉。
<br>　　因兹挂帆去，遂作归山吟。
<br>
<br>卷374_30 「落第」孟郊
<br>　　晓月难为光，愁人难为肠。谁言春物荣，独见叶上霜。
<br>　　雕鹗失势病，鹪鹩假翼翔。弃置复弃置，情如刀剑伤。
<br>
<br>卷374_31 「咏怀（一作咏情，一作感寓）」孟郊
<br>　　浊水心易倾，明波兴初发。思逢海底人，乞取蚌中月。
<br>　　此兴若未谐，此心终不歇。
<br>
<br>卷374_32 「病起言怀」孟郊
<br>　　强行寻溪水，洗却残病姿。花景晼晚尽，麦风清泠吹。
<br>　　交道贱来见，世情贫去知。高闲思楚逸，澹泊厌齐儿。
<br>　　终伴碧山侣，结言青桂枝。
<br>
<br>卷374_33 「秋夕贫居述怀」孟郊
<br>　　卧冷无远梦，听秋酸别情。高枝低枝风，千叶万叶声。
<br>　　浅井不供饮，瘦田长废耕。今交非古交，贫语闻皆轻。
<br>
<br>卷374_34 「夜感自遣（一作失志夜坐思归楚江，又作苦学吟）」孟郊
<br>　　夜学晓未休，苦吟神鬼愁。如何不自闲，心与身为雠。
<br>　　死辱片时痛，生辱长年羞。清桂无直枝，碧江思旧游。
<br>
<br>卷374_35 「再下第」孟郊
<br>　　一夕九起嗟，梦短不到家。两度长安陌，空将泪见花。
<br>
<br>卷374_36 「下第东归留别长安知己」孟郊
<br>　　共照日月影，独为愁思人。岂知鶗鴂鸣，瑶草不得春。
<br>　　一片两片云，千里万里身。云归嵩之阳，身寄江之滨。
<br>　　弃置复何道，楚情吟白蘋.
<br>
<br>卷374_37 「失意归吴因寄东台刘复侍御」孟郊
<br>　　自念西上身，忽随东归风。长安日下影，又落江湖中。
<br>　　离娄岂不明，子野岂不聪。至宝非眼别，至音非耳通。
<br>　　因缄俗外词，仰寄高天鸿。
<br>
<br>卷374_38 「下第东南行」孟郊
<br>　　越风东南清，楚日潇湘明。试逐伯鸾去，还作灵均行。
<br>　　江蓠伴我泣，海月投人惊。失意容貌改，畏途性命轻。
<br>　　时闻丧侣猿，一叫千愁并。
<br>
<br>卷374_39 「叹命」孟郊
<br>　　三十年来命，唯藏一卦中。题诗还问易，问易蒙复蒙。
<br>　　本望文字达，今因文字穷。影孤别离月，衣破道路风。
<br>　　归去不自息，耕耘成楚农。
<br>
<br>卷374_40 「远游」孟郊
<br>　　慈乌不远飞，孝子念先归。而我独何事，四时心有违。
<br>　　江海恋空积，波涛信来稀。长为路傍食，著尽家中衣。
<br>　　别剑不割物，离人难作威。远行少僮仆，驱使无是非。
<br>　　为性玩好尽，积愁心绪微。始知时节驶，夏日非长辉。
<br>
<br>卷374_41 「商州客舍」孟郊
<br>　　商山风雪壮，游子衣裳单。四望失道路，百忧攒肺肝。
<br>　　日短觉易老，夜长知至寒。泪流潇湘弦，调苦屈宋弹。
<br>　　识声今所易，识意古所难。声意今讵辨，高明鉴其端。
<br>
<br>卷374_42 「长安旅情」孟郊
<br>　　尽说青云路，有足皆可至。我马亦四蹄，出门似无地。
<br>　　玉京十二楼，峨峨倚青翠。下有千朱门，何门荐孤士。
<br>
<br>卷374_43 「长安羁旅」孟郊
<br>　　听乐别离中，声声入幽肠。晓泪滴楚瑟，夜魄绕吴乡。
<br>　　几回羁旅情，梦觉残烛光。
<br>
<br>卷374_44 「渭上思归」孟郊
<br>　　独访千里信，回临千里河。家在吴楚乡，泪寄东南波。
<br>
<br>卷374_45 「登科后」孟郊
<br>　　昔日龌龊不足夸，今朝放荡思无涯。
<br>　　春风得意马蹄疾，一日看尽长安花。
<br>
<br>卷374_46 「初于洛中选」孟郊
<br>　　尘土日易没，驱驰力无馀。青云不我与，白首方选书。
<br>　　宦途事非远，拙者取自疏。终然恋皇邑，誓以结吾庐。
<br>　　帝城富高门，京路绕胜居。碧水走龙蛇，蜿蜒绕庭除。
<br>　　寻常异方客，过此亦踟蹰。
<br>
<br>卷374_47 「乙酉岁舍弟扶侍归兴义庄居后独止舍待替人」孟郊
<br>　　谁言旧居止，主人忽成客。僮仆强与言，相惧终脉脉。
<br>　　出亦何所求，入亦何所索。饮食迷精粗，衣裳失宽窄。
<br>　　回风卷闲簟，新月生空壁。士有百役身，官无一姓宅。
<br>　　丈夫耻自饰，衰须从飒白。兰交早已谢，榆景徒相迫。
<br>　　惟予心中镜，不语光历历。
<br>
<br>卷374_48 「西斋养病夜怀多感因呈上从叔子云」孟郊
<br>　　远客夜衣薄，厌眠待鸡鸣。一床空月色，四壁秋蛩声。
<br>　　守淡遗众俗，养疴念馀生。方全君子拙，耻学小人明。
<br>　　蚊蚋亦有时，羽毛各有成。如何骐骥迹，踡跼未能行。
<br>　　西北有平路，运来无相轻。 
<br>
<br>　　　　　　　　　　　　　　卷三百七十五
<br>
<br>卷375_1 「秋怀」孟郊
<br>　　孤骨夜难卧，吟虫相唧唧。老泣无涕洟，秋露为滴沥。
<br>　　去壮暂如翦，来衰纷似织。触绪无新心，丛悲有馀忆。
<br>　　讵忍逐南帆，江山践往昔。
<br>　　秋月颜色冰，老客志气单。冷露滴梦破，峭风梳骨寒。
<br>　　席上印病文，肠中转愁盘。疑怀无所凭，虚听多无端。
<br>　　梧桐枯峥嵘，声响如哀弹。
<br>　　一尺月透户，仡栗如剑飞。老骨坐亦惊，病力所尚微。
<br>　　虫苦贪剪色，鸟危巢焚辉。孀娥理故丝，孤哭抽余思。
<br>　　浮年不可追，衰步多夕归。
<br>　　秋至老更贫，破屋无门扉。一片月落床，四壁风入衣。
<br>　　疏梦不复远，弱心良易归。商葩将去绿，缭绕争馀辉。
<br>　　野步踏事少，病谋向物违。幽幽草根虫，生意与我微。
<br>　　竹风相戛语，幽闺暗中闻。鬼神满衰听，恍惚难自分。
<br>　　商叶堕干雨，秋衣卧单云。病骨可剸物，酸呻亦成文。
<br>　　瘦攒如此枯，壮落随西曛。褭褭一线命，徒言系絪缊。
<br>　　老骨惧秋月，秋月刀剑棱。纤辉不可干，冷魂坐自凝。
<br>　　羁雌巢空镜，仙飙荡浮冰。惊步恐自翻，病大不敢凌。
<br>　　单床寤皎皎，瘦卧心兢兢。洗河不见水，透浊为清澄。
<br>　　诗壮昔空说，诗衰今何凭。
<br>　　老病多异虑，朝夕非一心。商虫哭衰运，繁响不可寻。
<br>　　秋草瘦如发，贞芳缀疏金。晚鲜讵几时，驰景还易阴。
<br>　　弱习徒自耻，莫知欲何任。露才一见谗，潜智早已深。
<br>　　防深不防露，此意古所箴。
<br>　　岁暮景气干，秋风兵甲声。织织劳无衣，喓喓徒自鸣。
<br>　　商声耸中夜，蹇支废前行。青发如秋园，一剪不复生。
<br>　　少年如饿花，瞥见不复明。君子山岳定，小人丝毫争。
<br>　　多争多无寿，天道戒其盈。
<br>　　冷露多瘁索，枯风晓吹嘘。秋深月清苦，虫老声粗疏。
<br>　　赪珠枝累累，芳金蔓舒舒。草木亦趣时，寒荣似春馀。
<br>　　悲彼零落生，与我心何如。
<br>　　老人朝夕异，生死每日中。坐随一啜安，卧与万景空。
<br>　　视短不到门，听涩讵逐风。还如刻削形，免有纤悉聪。
<br>　　浪浪谢初始，皎皎幸归终。孤隔文章友，亲密蒿莱翁。
<br>　　岁绿闵以黄，秋节迸又穷。四时既相迫，万虑自然丛。
<br>　　南逸浩淼际，北贫硗确中。曩怀沉遥江，衰思结秋嵩。
<br>　　锄食难满腹，叶衣多丑躬。尘缕不自整，古吟将谁通。
<br>　　幽竹啸鬼神，楚铁生虬龙。志士多异感，运郁由邪衷。
<br>　　常思书破衣，至死教初童。习乐莫习声，习声多顽聋。
<br>　　明明胸中言，愿写为高崇。
<br>　　幽苦日日甚，老力步步微。常恐暂下床，至门不复归。
<br>　　饥者重一食，寒者重一衣。泛广岂无涘，恣行亦有随。
<br>　　语中失次第，身外生疮痍。桂蠹既潜朽，桂花损贞姿。
<br>　　詈言一失香，千古闻臭词。将死始前悔，前悔不可追。
<br>　　哀哉轻薄行，终日与驷驰。
<br>　　流运闪欲尽，枯折皆相号。棘枝风哭酸，桐叶霜颜高。
<br>　　老虫干铁鸣，惊兽孤玉咆。商气洗声瘦，晚阴驱景劳。
<br>　　集耳不可遏，噎神不可逃。蹇行散馀郁，幽坐谁与曹。
<br>　　抽壮无一线，剪怀盈千刀。清诗既名脁，金菊亦姓陶。
<br>　　收拾昔所弃，咨嗟今比毛。幽幽岁晏言，零落不可操。
<br>　　霜气入病骨，老人身生冰。衰毛暗相刺，冷痛不可胜。
<br>　　鷕鷕伸至明，强强揽所凭。瘦坐形欲折，腹饥心将崩。
<br>　　劝药左右愚，言语如见憎。耸耳噎神开，始知功用能。
<br>　　日中视馀疮，暗隙闻绳蝇。彼嗅一何酷，此味半点凝。
<br>　　潜毒尔无厌，馀生我堪矜。冻飞幸不远，冬令反心惩。
<br>　　出没各有时，寒热苦相凌。仰谢调运翁，请命愿有征。
<br>　　黄河倒上天，众水有却来。人心不及水，一直去不回。
<br>　　一直亦有巧，不肯至蓬莱。一直不知疲，唯闻至省台。
<br>　　忍古不失古，失古志易摧。失古剑亦折，失古琴亦哀。
<br>　　夫子失古泪，当时落漼漼.诗老失古心，至今寒皑皑。
<br>　　古骨无浊肉，古衣如藓苔。劝君勉忍古，忍古销尘埃。
<br>　　詈言不见血，杀人何纷纷。声如穷家犬，吠窦何誾誾.
<br>　　詈痛幽鬼哭，詈侵黄金贫。言词岂用多，憔悴在一闻。
<br>　　古詈舌不死，至今书云云。今人咏古书，善恶宜自分。
<br>　　秦火不爇舌，秦火空爇文。所以詈更生，至今横絪缊。
<br>
<br>卷375_2 「靖安寄居」孟郊
<br>　　寄静不寄华，爱兹嵽嵲居。渴饮浊清泉，饥食无名蔬。
<br>　　败菜不敢火，补衣亦写书。古云俭成德，今乃实起予。
<br>　　戆叟戆不足，贤人贤有馀。役生皆促促，心竟谁舒舒。
<br>　　万马踏风衢，众尘随奔车。高宾尽不见，大道夜方虚。
<br>　　卧有洞庭梦，坐无长安储。英髦空骇耳，烟火独微如。
<br>　　厚念恐伤性，薄田忆亲锄。承世不出力，冬竹肯抽菹。
<br>　　外物莫相诱，约心誓从初。碧芳既似水，日日咏归欤。
<br>
<br>卷375_3 「雪」孟郊
<br>　　忽然太行雪，昨夜飞入来。崚嶒堕庭中，严白何皑皑。
<br>　　奴婢晓开户，四肢冻徘徊。咽言词不成，告诉情状摧。
<br>　　官给未入门，家人尽以灰。意劝莫笑雪，笑雪贫为灾。
<br>　　将暖此残疾，典卖争致杯。教令再举手，夸曜馀生才。
<br>　　强起吐巧词，委曲多新裁。为尔作非夫，忍耻轰暍雷。
<br>　　书之与君子，庶免生嫌猜。
<br>
<br>卷375_4 「春愁」孟郊
<br>　　春物与愁客，遇时各有违。故花辞新枝，新泪落故衣。
<br>　　日暮两寂寞，飘然亦同归。
<br>
<br>卷375_5 「懊恼」孟郊
<br>　　恶诗皆得官，好诗空抱山。抱山冷殑殑，终日悲颜颜。
<br>　　好诗更相嫉，剑戟生牙关。前贤死已久，犹在咀嚼间。
<br>　　以我残杪身，清峭养高闲。求闲未得闲，众诮瞋bF々。
<br>
<br>卷375_6 「游城南韩氏庄」孟郊
<br>　　初疑潇湘水，锁在朱门中。时见水底月，动摇池上风。
<br>　　清气润竹林，白光连虚空。浪簇霄汉羽，岸芳金碧丛。
<br>　　何言数亩间，环泛路不穷。愿逐神仙侣，飘然汗漫通。
<br>
<br>卷375_7 「与二三友秋宵会话清上人院」孟郊
<br>　　何处山不幽，此中情又别。一僧敲一磬，七子吟秋月。
<br>　　激石泉韵清，寄枝风啸咽。泠然诸境静，顿觉浮累灭。
<br>　　扣寂兼探真，通宵讵能辍。
<br>　　好鸟无杂栖，华堂有嘉携。琴樽互倾奏，歌赋相和谐。
<br>　　但嘉鱼水合，莫令云雨乖。一为鹍鸡弹，再鼓壮士怀。
<br>　　初景待谁晓，新春逐君来。愿言良友会，高驾不知回。
<br>
<br>卷375_8 「招文士饮」孟郊
<br>　　曹刘不免死，谁敢负年华。文士莫辞酒，诗人命属花。
<br>　　退之如放逐，李白自矜夸。万古忽将似，一朝同叹嗟。
<br>　　何言天道正，独使地形斜。南士愁多病，北人悲去家。
<br>　　梅芳已流管，柳色未藏鸦。相劝罢吟雪，相从愁饮霞。
<br>　　醒时不可过，愁海浩无涯。
<br>
<br>卷375_9 「陪侍御叔游城南山墅」孟郊
<br>　　夜坐拥肿亭，昼登崔巍岑。日窥万峰首，月见双泉心。
<br>　　松气清耳目，竹氛碧衣襟。伫想琅玕字，数听枯槁吟。
<br>
<br>卷375_10 「登华岩寺楼望终南山赠林校书兄弟」孟郊
<br>　　地脊亚为崖，耸出冥冥中。楼根插迥云，殿翼翔危空。
<br>　　前山胎元气，灵异生不穷。势吞万象高，秀夺五岳雄。
<br>　　一望俗虑醒，再登仙愿崇。青莲三居士，昼景真赏同。
<br>
<br>卷375_11 「游终南山」孟郊
<br>　　南山塞天地，日月石上生。高峰夜留景，深谷昼未明。
<br>　　山中人自正，路险心亦平。长风驱松柏，声拂万壑清。
<br>　　到此悔读书，朝朝近浮名。
<br>
<br>卷375_12 「游终南龙池寺」孟郊
<br>　　飞鸟不到处，僧房终南巅。龙在水长碧，雨开山更鲜。
<br>　　步出白日上，坐依清溪边。地寒松桂短，石险道路偏。
<br>　　晚磬送归客，数声落遥天。
<br>
<br>卷375_13 「南阳公请东樱桃亭子春宴」孟郊
<br>　　万木皆未秀，一林先含春。此地独何力，我公布深仁。
<br>　　霜叶日舒卷，风枝远埃尘。初英濯紫霞，飞雨流清津。
<br>　　赏异出嚣杂，折芳积欢忻。文心兹焉重，俗尚安能珍。
<br>　　碧玉妆粉比，飞琼秾艳均。鸳鸯七十二，花态并相新。
<br>　　常恐遗秀志，迨兹广宴陈。芳菲争胜引，歌咏竟良辰。
<br>　　方知戏马会，永谢登龙宾。
<br>
<br>卷375_14 「游华山云台观」孟郊
<br>　　华岳独灵异，草木恒新鲜。山尽五色石，水无一色泉。
<br>　　仙酒不醉人，仙芝皆延年。夜闻明星馆，时韵女萝弦。
<br>　　敬兹不能寐，焚柏吟道篇。
<br>
<br>卷375_15 「喜与长文上人宿李秀才小山池亭」孟郊
<br>　　灯尽语不尽，主人庭砌幽。柳枝星影曙，兰叶露华浮。
<br>　　块岭笑群岫，片池轻众流。更闻清净子，逸唱颇难俦。
<br>
<br>卷375_16 「邀花伴（自注，时在朔方）」孟郊
<br>　　边地春不足，十里见一花。及时须遨游，日暮饶风沙。
<br>
<br>卷375_17 「石淙（一作五淙十首）」孟郊
<br>　　岩谷不自胜，水木幽奇多。朔风入空曲，泾流无大波。
<br>　　迢递径难尽，参差势相罗。雪霜有时洗，尘土无由和。
<br>　　洁冷诚未厌，晚步将如何。
<br>　　出曲水未断，入山深更重。泠泠若仙语，皎皎多异容。
<br>　　万响不相杂，四时皆有浓。日月互分照，云霞各生峰。
<br>　　久迷向方理，逮兹耸前踪。
<br>　　荒策每恣远，戆步难自回。已抱苔藓疾，尚凌潺湲隈。
<br>　　驿骥苦衔勒，笼禽恨摧颓。实力苟未足，浮夸信悠哉。
<br>　　顾惟非时用，静言还自咍。
<br>　　朔水刀剑利，秋石琼瑶鲜。鱼龙气不腥，潭洞状更妍。
<br>　　磴雪入呀谷，掬星洒遥天。声忙不及韵，势疾多断涟。
<br>　　输去虽有恨，躁气一何颠。蜿蜒相缠掣，荦确亦回旋。
<br>　　黑草濯铁发，白苔浮冰钱。具生此云遥，非德不可甄。
<br>　　何况被犀士，制之空以权。始知静刚猛，文教从来先。
<br>　　空谷耸视听，幽湍泽心灵。疾流脱鳞甲，叠岸冲风霆。
<br>　　丹巘堕环景，霁波灼虚形。淙淙豗厚轴，棱棱攒高冥。
<br>　　弱栈跨旋碧，危梯倚凝青。飘飘鹤骨仙，飞动鳌背庭。
<br>　　常闻夸大言，下顾皆细萍。
<br>　　百尺明镜流，千曲寒星飞。为君洗故物，有色如新衣。
<br>　　不饮泥土污，但饮雪霜饥。石棱玉纤纤，草色琼霏霏。
<br>　　谷磑有馀力，溪舂亦多机。从来一智萌，能使众利归。
<br>　　因之山水中，喧然论是非。
<br>　　入深得奇趣，升险为良跻。搜胜有闻见，逃俗无踪蹊。
<br>　　穴流恣回转，窍景忘东西。戆兽鲜猜惧，罗人巧罝罤.
<br>　　幽驰异处所，忍虑多端倪。虚获我何饱，实归彼非迷。
<br>　　斯文浪云洁，此旨谁得齐。
<br>　　屑珠泻潺湲，裂玉何威瑰。若调千瑟弦，未果一曲谐。
<br>　　古骇毛发栗，险惊视听乖。二老皆劲骨，风趋缘欹崖。
<br>　　地远有馀美，我游采弃怀。乘时幸勤鉴，前恨多幽霾。
<br>　　弱力谢刚健，蹇策贵安排。始知随事静，何必当夕斋。
<br>　　昔浮南渡飙，今攀朔山景。物色多瘦削，吟笑还孤永。
<br>　　日月冻有棱，雪霜空无影。玉喷不生冰，瑶涡旋成井。
<br>　　潜角时耸光，隐鳞乍漂冏。再吟获新胜，返步失前省。
<br>　　惬怀虽已多，惕虑未能整。颓阳落何处，升魄衔疏岭。
<br>　　圣朝搜岩谷，此地多遗玩。怠惰成远游，顽疏恣灵观。
<br>　　劲飙刷幽视，怒水慑馀懦。曾是结芳诚，远兹勉流倦。
<br>　　冰条耸危虑，霜翠莹遐眄。物诱信多端，荒寻谅难遍。
<br>　　去矣朔之隅，翛然楚之甸。
<br>
<br>卷375_18 「游韦七洞庭别业」孟郊
<br>　　洞庭如潇湘，叠翠荡浮碧。松桂无赤日，风物饶清激。
<br>　　逍遥展幽韵，参差逗良觌。道胜不知疲，冥搜自无斁。
<br>　　旷然青霞抱，永矣白云适。崆峒非凡乡，蓬瀛在仙籍。
<br>　　无言从远尚，还思君子识。波涛漱古岸，铿锵辨奇石。
<br>　　灵响非外求，殊音自中积。人皆走烦浊，君能致虚寂。
<br>　　何以祛扰扰，叩调清淅淅。既惧豪华损，誓从诗书益。
<br>　　一举独往姿，再摇飞遁迹。山深有变异，意惬无惊惕。
<br>　　采翠夺日月，照耀迷昼夕。松斋何用扫，萝院自然涤。
<br>　　业峻谢烦芜，文高追古昔。暂遥朱门恋，终立青史绩。
<br>　　物表易淹留，人间重离析。难随洞庭酌，且醉横塘席。
<br>
<br>卷375_19 「越中山水」孟郊
<br>　　日觉耳目胜，我来山水州。蓬瀛若仿佛，田野如泛浮。
<br>　　碧嶂几千绕，清泉万馀流。莫穷合沓步，孰尽派别游。
<br>　　越水净难污，越天阴易收。气鲜无隐物，目视远更周。
<br>　　举俗媚葱蒨，连冬撷芳柔。菱湖有馀翠，茗圃无荒畴。
<br>　　赏异忽已远，探奇诚淹留。永言终南色，去矣销人忧。
<br>
<br>卷375_20 「春集越州皇甫秀才山亭」孟郊
<br>　　嘉宾在何处，置亭春山巅。顾余寂寞者，谬厕芳菲筵。
<br>　　视听日澄澈，声光坐连绵。晴湖泻峰嶂，翠浪多萍藓。
<br>　　何以逞高志，为君吟秋天。
<br>
<br>卷375_21 「和皇甫判官游琅琊溪」孟郊
<br>　　山中琉璃境，物外琅琊溪。房廊逐岩壑，道路随高低。
<br>　　碧濑漱白石，翠烟含青蜺.客来暂游践，意欲忘簪珪。
<br>　　树杪灯火夕，云端钟梵齐。时同虽可仰，迹异难相携。
<br>　　唯当清宵梦，仿佛愿攀跻。 
<br>
<br>　　　　　　　　　　　　　　卷三百七十六
<br>
<br>卷376_1 「汝州南潭陪陆中丞公宴」孟郊
<br>　　一雨百泉涨，南潭夜来深。分明碧沙底，写出青天心。
<br>　　远客洞庭至，因兹涤烦襟。既登飞云舫，愿奏清风琴。
<br>　　高岸立旗戟，潜蛟失浮沉。威棱护斯浸，魍魉逃所侵。
<br>　　山态变初霁，水声流新音。耳目极眺听，潺湲与嶔岑。
<br>　　谁言柳太守，空有白蘋吟。
<br>
<br>卷376_2 「汝州陆中丞席喜张从事至同赋十韵」孟郊
<br>　　汝水无浊波，汝山饶奇石。大贤为此郡，佳士来如积。
<br>　　有客乘白驹，奉义惬所适。清风荡华馆，雅瑟泛瑶席。
<br>　　芳醑静无喧，金尊光有涤。纵情孰虑损，听论自招益。
<br>　　愿折若木枝，却彼曜灵夕。贵贱一相接，忧悰忽转易。
<br>　　会合勿言轻，别离古来惜。请君驻征车，良遇难再觌。
<br>
<br>卷376_3 「夜集汝州郡斋听陆僧辩弹琴」孟郊
<br>　　康乐宠词客，清宵意无穷。征文北山外，借月南楼中。
<br>　　千里愁并尽，一樽欢暂同。胡为戛楚琴，淅沥起寒风。
<br>
<br>卷376_4 「同年春燕」孟郊
<br>　　少年三十士，嘉会良在兹。高歌摇春风，醉舞摧花枝。
<br>　　意荡晼晚景，喜凝芳菲时。马迹攒騕褭，乐声韵参差。
<br>　　视听改旧趣，物象含新姿。红雨花上滴，绿烟柳际垂。
<br>　　淹中讲精义，南皮献清词。前贤与今人，千载为一期。
<br>　　明鉴有皎洁，澄玉无磷缁。永与沙泥别，各整云汉仪。
<br>　　盛气自中积，英名日四驰。塞鸿绝俦匹，海月难等夷。
<br>　　郁抑忽已尽，亲朋乐无涯。幽蘅发空曲，芳杜绵所思。
<br>　　浮迹自聚散，壮心谁别离。愿保金石志，无令有夺移。
<br>
<br>卷376_5 「罗氏花下奉招陈侍御」孟郊
<br>　　眼在枝上春，落地成埃尘。不是风流者，谁为攀折人。
<br>　　宁辞波浪阔，莫道往来频。拾紫岂宜晚，掇芳须及晨。
<br>　　劳收贾生泪，强起屈平身。花下本无俗，酒中别有神。
<br>　　游蜂不饮故，戏蝶亦争新。万物尽如此，过时非所珍。
<br>
<br>卷376_6 「游石龙涡（四壁千仞，散泉如雨）」孟郊
<br>　　石龙不见形，石雨如散星。山下晴皎皎，山中阴泠泠。
<br>　　水飞林木杪，珠缀莓苔屏。畜异物皆别，当晨景欲暝。
<br>　　泉芳春气碧，松月寒色青。险力此独壮，猛兽亦不停。
<br>　　日暮且回去，浮心恨未宁。
<br>
<br>卷376_7 「浮石亭」孟郊
<br>　　曾是风雨力，崔巍漂来时。落星夜皎洁，近榜朝逶迤。
<br>　　翠潋递明灭，清潈泻欹危。况逢蓬岛仙，会合良在兹。
<br>
<br>卷376_8 「看花」孟郊
<br>　　家家有芍药，不妨至温柔。温柔一同女，红笑笑不休。
<br>　　月娥双双下，楚艳枝枝浮。洞里逢仙人，绰约青宵游。
<br>　　芍药谁为婿，人人不敢来。唯应待诗老，日日殷勤开。
<br>　　玉立无气力，春凝且裴徊。将何谢青春，痛饮一百杯。
<br>　　芍药吹欲尽，无奈晓风何。馀花欲谁待，唯待谏郎过。
<br>　　谏郎不事俗，黄金买高歌。高歌夜更清，花意晚更多。
<br>　　饮之不见底，醉倒深红波。红波荡谏心，谏心终无它。
<br>　　独游终难醉，挈榼徒经过。问花不解语，劝得酒无多。
<br>　　三年此村落，春色入心悲。料得一孀妇，经时独泪垂。
<br>
<br>卷376_9 「济源春」孟郊
<br>　　太行横偃脊，百里芳崔巍。济滨花异颜，枋口云如裁。
<br>　　新画彩色湿，上界光影来。深红缕草木，浅碧珩溯洄。
<br>　　千家门前饮，一道传禊杯。玉鳞吞金钩，仙璇琉璃开。
<br>　　朴童茂言语，善俗无惊猜。狂吹寝恒宴，晓清梦先回。
<br>　　治生鲜惰夫，积学多深材。再游讵癫戆，一洗惊尘埃。
<br>
<br>卷376_10 「济源寒食」孟郊
<br>　　风巢袅袅春鸦鸦，无子老人仰面嗟。
<br>　　柳弓苇箭觑不见，高红远绿劳相遮。
<br>　　女婵童子黄短短，耳中闻人惜春晚。
<br>　　逃蜂匿蝶踏地来，抛却斋糜一瓷碗。
<br>　　一日踏春一百回，朝朝没脚走芳埃。
<br>　　饥童饿马扫花喂，向晚饮溪三两杯。
<br>　　莓苔井上空相忆，辘轳索断无消息。
<br>　　酒人皆倚春发绿，病叟独藏秋发白。
<br>　　长安落花飞上天，南风引至三殿前。
<br>　　可怜春物亦朝谒，唯我孤吟渭水边。
<br>　　枋口花间掣手归，嵩阳为我留红晖。
<br>　　可怜踯躅千万尺，柱地柱天疑欲飞。
<br>　　蜜蜂为主各磨牙，咬尽村中万木花。
<br>　　君家瓮瓮今应满，五色冬笼甚可夸。
<br>
<br>卷376_11 「游枋口」孟郊
<br>　　一步复一步，出行千里幽。为取山水意，故作寂寞游。
<br>　　太行青巅高，枋口碧照浮。明明无底镜，泛泛忘机鸥。
<br>　　老逸不自限，病狂不可周。恣闲饶淡薄，怠玩多淹留。
<br>　　芳物竞晼晚，绿梢挂新柔。和友莺相绕，言语亦以稠。
<br>　　始知万类然，静躁难相求。
<br>　　耸我残病骨，健如一仙人。镜中照千里，镜浪洞百神。
<br>　　此神日月华，不作寻常春。三十夜皆明，四时昼恒新。
<br>　　鸟声尽依依，兽心亦忻忻。澄幽出所怪，闪异坐微絪.
<br>　　可来复可来，此地灵相亲。
<br>
<br>卷376_12 「与王二十一员外涯游枋口柳溪」孟郊
<br>　　万株古柳根，拏此磷磷溪。野榜多屈曲，仙浔无端倪。
<br>　　春桃散红烟，寒竹含晚凄。晓听忽以异，芳树安能齐。
<br>　　共疑落镜中，坐泛红景低。水意酒易醒，浪情事非迷。
<br>　　小儒峭章句，大贤嘉提携。潜窦韵灵瑟，翠崖鸣玉珪。
<br>　　主人稷卨翁，德茂芝朮畦。凿出幽隐端，气象皆升跻。
<br>　　曾是清乐抱，逮兹几省溪。宴位席兰草，滥觞惊凫鹥.
<br>　　灵味荐鲂瓣，金花屑橙齑。江调摆衰俗，洛风远尘泥。
<br>　　徒言奏狂狷，讵敢忘筌蹄。
<br>
<br>卷376_13 「与王二十一员外涯游昭成寺」孟郊
<br>　　洛友寂寂约，省骑霏霏尘。游僧步晚磬，话茗含芳春。
<br>　　瑶策冰入手，粉壁画莹神。赪廓芙蓉霁，碧殿琉璃匀。
<br>　　玄讲岛岳尽，渊咏文字新。屡笑寒竹宴，况接青云宾。
<br>　　顾惭馀眷下，衰瘵婴残身。
<br>
<br>卷376_14 「嵩少」孟郊
<br>　　沙弥舞袈裟，走向踯躅飞。闲步亦惺惺，芳援相依依。
<br>　　噎塞春咽喉，蜂蝶事光辉。群嬉且已晚，孤引将何归。
<br>　　流艳去不息，朝英亦疏微。
<br>
<br>卷376_15 「旅次洛城东水亭」孟郊
<br>　　水竹色相洗，碧花动轩楹。自然逍遥风，荡涤浮竞情。
<br>　　霜落叶声燥，景寒人语清。我来招隐亭，衣上尘暂轻。
<br>
<br>卷376_16 「洛桥晚望」孟郊
<br>　　天津桥下冰初结，洛阳陌上人行绝。
<br>　　榆柳萧疏楼阁闲，月明直见嵩山雪。
<br>
<br>卷376_17 「北郭贫居」孟郊
<br>　　进乏广莫力，退为蒙笼居。三年失意归，四向相识疏。
<br>　　地僻草木壮，荒条扶我庐。夜贫灯烛绝，明月照吾书。
<br>　　欲识贞静操，秋蝉饮清虚。
<br>
<br>卷376_18 「题陆鸿渐上饶新开山舍」孟郊
<br>　　惊彼武陵状，移归此岩边。开亭拟贮云，凿石先得泉。
<br>　　啸竹引清吹，吟花成新篇。乃知高洁情，摆落区中缘。
<br>
<br>卷376_19 「题韦承总吴王故城下幽居（韦生，相门子孙）」孟郊
<br>　　才饱身自贵，巷荒门岂贫。韦生堪继相，孟子愿依邻。
<br>　　夜思琴语切，昼情茶味新。霜枝留过鹊，风竹扫蒙尘。
<br>　　郢唱一声发，吴花千片春。对君何所得，归去觉情真。
<br>
<br>卷376_20 「苏州昆山惠聚寺僧房」孟郊
<br>　　昨日到上方，片云挂石床。锡杖莓苔青，袈裟松柏香。
<br>　　晴磬无短韵，古灯含永光。有时乞鹤归，还访逍遥场。
<br>
<br>卷376_21 「题从叔述灵岩山壁」孟郊
<br>　　换却世上心，独起山中情。露衣凉且鲜，云策高复轻。
<br>　　喜见夏日来，变为松景清。每将逍遥听，不厌飕飗声。
<br>　　远念尘末宗，未疏俗间名。桂枝妄举手，萍路空劳生。
<br>　　仰谢开净弦，相招时一鸣。
<br>
<br>卷376_22 「题林校书花严寺书窗」孟郊
<br>　　隐咏不夸俗，问禅徒净居。翻将白云字，寄向青莲书。
<br>　　拟古投松坐，就明开纸疏。昭昭南山景，独与心相如。
<br>
<br>卷376_23 「蓝溪元居士草堂」孟郊
<br>　　市井不容义，义归山谷中。夫君宅松桂，招我栖蒙笼。
<br>　　人朴情虑肃，境闲视听空。清溪宛转水，修竹徘徊风。
<br>　　木倦采樵子，土劳稼穑翁。读书业虽异，敦本志亦同。
<br>　　蓝岸青漠漠，蓝峰碧崇崇。日昏各命酒，寒蛩鸣蕙丛。
<br>
<br>卷376_24 「新卜清罗幽居奉献陆大夫」孟郊
<br>　　黔娄住何处，仁邑无馁寒。岂悟旧羁旅，变为新闲安。
<br>　　二倾有馀食，三农行可观。笼禽得高巢，辙鲋还层澜。
<br>　　翳翳桑柘墟，纷纷田里欢。兵戈忽消散，耦耕非艰难。
<br>　　嘉木偶良酌，芳阴庇清弹。力农唯一事，趣世徒万端。
<br>　　静觉本相厚，动为末所残。此外有馀暇，锄荒出幽兰。
<br>
<br>卷376_25 「题韦少保静恭宅藏书洞」孟郊
<br>　　高意合天制，自然状无穷。仙华凝四时，玉藓生数峰。
<br>　　书秘漆文字，匣藏金蛟龙。闲为气候肃，开作云雨浓。
<br>　　洞隐谅非久，岩梦诚必通。将缀文士集，贯就真珠丛。
<br>
<br>卷376_26 「生生亭」孟郊
<br>　　滩闹不妨语，跨溪仍置亭。置亭嵽嵲头，开窗纳遥青。
<br>　　遥青新画出，三十六扇屏。褭褭立平地，棱棱浮高冥。
<br>　　一日数开扉，仙闪目不停。徒夸远方岫，曷若中峰灵。
<br>　　拔意千馀丈，浩言永堪铭。浩言无愧同，愧同忍丑醒。
<br>　　致之未有力，力在君子听。
<br>
<br>卷376_27 「寒溪」孟郊
<br>　　霜洗水色尽，寒溪见纤鳞。幸临虚空镜，照此残悴身。
<br>　　潜滑不自隐，露底莹更新。豁如君子怀，曾是危陷人。
<br>　　始明浅俗心，夜结朝已津。净漱一掬碧，远消千虑尘。
<br>　　始知泥步泉，莫与山源邻。
<br>　　洛阳岸边道，孟氏庄前溪。舟行素冰折，声作青瑶嘶。
<br>　　绿水结绿玉，白波生白珪。明明宝镜中，物物天照齐。
<br>　　仄步下危曲，攀枯闻孀啼。霜芬稍消歇，凝景微茫齐。
<br>　　痴坐直视听，戆行失踪蹊。岸童劚棘劳，语言多悲凄。
<br>　　晓饮一杯酒，踏雪过清溪。波澜冻为刀，剸割凫与鹥.
<br>　　宿羽皆翦弃，血声沉沙泥。独立欲何语，默念心酸嘶。
<br>　　冻血莫作春，作春生不齐。冻血莫作花，作花发孀啼。
<br>　　幽幽棘针村，冻死难耕犁。
<br>　　篙工磓玉星，一路随迸萤。朔冻哀彻底，獠馋咏潜鯹.
<br>　　冰齿相磨啮，风音酸铎铃。清悲不可逃，洗出纤悉听。
<br>　　碧潋卷已尽，彩缕飞飘零。下蹑滑不定，上栖折难停。
<br>　　哮嘐呷喢冤，仰诉何时宁。
<br>　　一曲一直水，白龙何鳞鳞。冻飙杂碎号，齑音坑谷辛。
<br>　　柧椾吃无力，飞走更相仁。猛弓一折弦，馀喘争来宾。
<br>　　大严此之立，小杀不复陈。皎皎何皎皎，氤氲复氤氲。
<br>　　瑞晴刷日月，高碧开星辰。独立两脚雪，孤吟千虑新。
<br>　　天欃徒昭昭，箕舌虚龂龂。尧圣不听汝，孔微亦有臣。
<br>　　谏书竟成章，古义终难陈。
<br>　　因冻死得食，杀风仍不休。以兵为仁义，仁义生刀头。
<br>　　刀头仁义腥，君子不可求。波澜抽剑冰，相劈如仇雠。
<br>　　尖雪入鱼心，鱼心明愀愀。怳如罔两说，似诉割切由。
<br>　　谁使异方气，入此中土流。翦尽一月春，闭为百谷幽。
<br>　　仰怀新霁光，下照疑忧愁。
<br>　　溪老哭甚寒，涕泗冰珊珊。飞死走死形，雪裂纷心肝。
<br>　　剑刃冻不割，弓弦强难弹。常闻君子武，不食天杀残。
<br>　　劚玉掩骼胔，吊琼哀阑干。
<br>　　溪风摆馀冻，溪景衔明春。玉消花滴滴，虬解光鳞鳞。
<br>　　悬步下清曲，消期濯芳津。千里冰裂处，一勺暖亦仁。
<br>　　凝精互相洗，漪涟竞将新。忽如剑疮尽，初起百战身。
<br>
<br>卷376_28 「立德新居」孟郊
<br>　　立德何亭亭，西南耸高隅。阳崖泄春意，井圃留冬芜。
<br>　　胜引即纡道，幽行岂通衢。碧峰远相揖，清思谁言孤。
<br>　　寺秩虽贵家，浊醪良可哺。
<br>　　耸城架霄汉，洁宅涵絪缊。开门洛北岸，时锁嵩阳云。
<br>　　夜高星辰大，昼长天地分。厚韵属疏语，薄名谢嚣闻。
<br>　　兹焉有殊隔，永矣难及群。
<br>　　宾秩已觉厚，私储常恐多。清贫聊自尔，素责将如何。
<br>　　俭教先勉力，修襟无馀佗。良栖一枝木，灵巢片叶荷。
<br>　　仰笑鹍鹏辈，委身拂天波。
<br>　　疏门不掩水，洛色寒更高。晓碧流视听，夕清濯衣袍。
<br>　　为於仁义得，未觉登陟劳。远岸雪难莫，劲枝风易号。
<br>　　霜禽各啸侣，吾亦爱吾曹。
<br>　　崎岖有悬步，委曲饶荒寻。远树足良木，疏巢无争禽。
<br>　　素魄衔夕岸，绿水生晓浔。空旷伊洛视，仿佛潇湘心。
<br>　　何必尚远异，忧劳满行襟。
<br>　　悬途多仄足，崎圃无修畦。芳兰与宿艾，手撷心不迷。
<br>　　品子懒读书，辕驹难服犁。虚食日相投，夸肠讵能低。
<br>　　耻从新学游，愿将古农齐。
<br>　　都城多耸秀，爱此高县居。伊雒绕街巷，鸳鸯飞阎闾。
<br>　　翠景何的砾，霜飔飘空虚。突出万家表，独治二亩蔬。
<br>　　一旬一手版，十日九手锄。
<br>　　手锄手自勖，激劝亦已饶。畏彼梨栗儿，空资玩弄骄。
<br>　　夜景卧难尽，昼光坐易消。治旧得新义，耕荒生嘉苗。
<br>　　锄治苟惬适，心形俱逍遥。
<br>　　玉蹄裂鸣水，金绶忽照门。拂拭贫士席，拜候丞相辕。
<br>　　德疏未为高，礼至方觉尊。岂唯耀兹日，可以荣远孙。
<br>　　如何一阳朝，独荷众瑞繁。
<br>　　东南富水木，寂寥蔽光辉。此地足文字，及时隘骖騑.
<br>　　仄雪踏为平，涩行变如飞。令畦生气色，嘉绿新霏微。
<br>　　天意资厚养，贤人肯相违。 
<br>
<br>　　　　　　　　　　　　　　卷三百七十七
<br>
<br>卷377_1 「西上经灵宝观（观即尹真人旧宅）」孟郊
<br>　　道士无白发，语音灵泉清。青松多寿色，白石恒夜明。
<br>　　放步霁霞起，振衣华风生。真文秘中顶，宝气浮四楹。
<br>　　一片古关路，万里今人行。上仙不可见，驱策徒西征。
<br>
<br>卷377_2 「泛黄河」孟郊
<br>　　谁开昆仑源，流出混沌河。积雨飞作风，惊龙喷为波。
<br>　　湘瑟飕飗弦，越宾呜咽歌。有恨不可洗，虚此来经过。
<br>
<br>卷377_3 「往河阳宿峡陵，寄李侍御」孟郊
<br>　　暮天寒风悲屑屑，啼鸟绕树泉水噎。行路解鞍投古陵，
<br>　　苍苍隔山见微月。鸮鸣犬吠霜烟昏，开囊拂巾对盘飧。
<br>　　人生穷达感知己，明日投君申片言。
<br>
<br>卷377_4 「鸦路溪行，呈陆中丞」孟郊
<br>　　鸦路不可越，三十六渡溪。有物饮碧水，高林挂青蜺.
<br>　　历览道更险，驱使迹频暌。视听易常主，心魂互相迷。
<br>　　浪石忽摇动，沙堤信难跻。危峰紫霄外，古木浮云齐。
<br>　　出阻望汝郡，大贤多招携。疲马恋旧秣，羁禽思故栖。
<br>　　应怜泣楚玉，弃置如尘泥。
<br>
<br>卷377_5 「独宿岘首忆长安故人」孟郊
<br>　　月迥无隐物，况复大江秋。江城与沙村，人语风飕飗.
<br>　　岘亭当此时，故人不同游。故人在长安，亦可将梦求。
<br>
<br>卷377_6 「自商行谒复州卢使君虔」孟郊
<br>　　一身绕千山，远作行路人。未遂东吴归，暂出西京尘。
<br>　　仲宣荆州客，今余竟陵宾。往迹虽不同，托意皆有因。
<br>　　商岭莓苔滑，石坂上下频。江汉沙泥洁，永日光景新。
<br>　　独泪起残夜，孤吟望初晨。驱驰竟何事，章句依深仁。
<br>
<br>卷377_7 「梦泽中行」孟郊
<br>　　楚山争蔽亏，日月无全辉。楚路饶回惑，旅人有迷归。
<br>　　骐骥思北首，鹧鸪愿南飞。我怀京洛游，未厌风尘衣。
<br>
<br>卷377_8 「京山行」孟郊
<br>　　众虻聚病马，流血不得行。后路起夜色，前山闻虎声。
<br>　　此时游子心，百尺风中旌。
<br>
<br>卷377_9 「旅次湘沅有怀灵均」孟郊
<br>　　分拙多感激，久游遵长途。经过湘水源，怀古方踟蹰。
<br>　　旧称楚灵均，此处殒忠躯。侧聆故老言，遂得旌贤愚。
<br>　　名参君子场，行为小人儒。骚文衒贞亮，体物情崎岖。
<br>　　三黜有愠色，即非贤哲模。五十爵高秩，谬膺从大夫。
<br>　　胸襟积忧愁，容鬓复凋枯。死为不吊鬼，生作猜谤徒。
<br>　　吟泽洁其身，忠节宁见输。怀沙灭其性，孝行焉能俱。
<br>　　且闻善称君，一何善自殊。且闻过称己，一何过不渝。
<br>　　悠哉风土人，角黍投川隅。相传历千祀，哀悼延八区。
<br>　　如今圣明朝，养育无羁孤。君臣逸雍熙，德化盈纷敷。
<br>　　巾车徇前侣，白日犹昆吾。寄君臣子心，戒此真良图。
<br>
<br>卷377_10 「过彭泽」孟郊
<br>　　扬帆过彭泽，舟人讶叹息。不见种柳人，霜风空寂历。
<br>
<br>卷377_11 「过分水岭（一作东岭）」孟郊
<br>　　山壮马力短，马行石齿中。十步九举辔，回环失西东。
<br>　　溪水变为雨，悬崖阴濛濛。客衣飘飖秋，葛花零落风。
<br>　　白日舍我没，征途忽然穷。
<br>
<br>卷377_12 「分水岭别夜示从弟寂（一作示于孟叔）」孟郊
<br>　　南中少平地，山水重叠生。别泉万馀曲，迷舟独难行。
<br>　　四际乱峰合，一眺千虑并。潺湲冬夏冷，光彩昼夜明。
<br>　　赏心难久胜，离肠忽自惊。古木摇霁色，高风动秋声。
<br>　　饮尔一樽酒，慰我百忧轻。嘉期何处定，此晨堪寄情。
<br>
<br>卷377_13 「连州吟」孟郊
<br>　　春风朝夕起，吹绿日日深。试为连州吟，泪下不可禁。
<br>　　连山何连连，连天碧岑岑。哀猿哭花死，子规裂客心。
<br>　　兰芷结新佩，潇湘遗旧音。怨声能翦弦，坐抚零落琴。
<br>　　羽翼不自有，相追力难任。唯凭方寸灵，独夜万里寻。
<br>　　方寻魂飘飖，南梦山岖嶔。仿佛惊魍魉，悉窣闻枫林。
<br>　　正直被放者，鬼魅无所侵。贤人多安排，俗士多虚钦。
<br>　　孤怀吐明月，众毁铄黄金。愿君保玄曜，壮志无自沉。
<br>　　朝亦连州吟，暮亦连州吟。连州果有信，一纸万里心。
<br>　　开缄白云断，明月堕衣襟。南风嘶舜琯，苦竹动猿音。
<br>　　万里愁一色，潇湘雨淫淫。两剑忽相触，双蛟恣浮沉。
<br>　　斗水正回斡，倒流安可禁。空愁江海信，惊浪隔相寻。
<br>
<br>卷377_14 「旅行」孟郊
<br>　　楚水结冰薄，楚云为雨微。野梅参差发，旅榜逍遥归。
<br>
<br>卷377_15 「上河阳李大夫」孟郊
<br>　　上将秉神略，至兵无猛威。三军当严冬，一抚胜重衣。
<br>　　霜剑夺众景，夜星失长辉。苍鹰独立时，恶鸟不敢飞。
<br>　　武牢锁天关，河桥纽地机。大将奚以安，守此称者稀。
<br>　　贫士少颜色，贵门多轻肥。试登山岳高，方见草木微。
<br>　　山岳恩既广，草木心皆归。
<br>
<br>卷377_16 「投赠张端公（一作赠裴枢端公）」孟郊
<br>　　君子量不极，胸吞百川流。嫉邪霜气直，问俗春辞柔。
<br>　　日户昼辉静，月杯夜景幽。咏惊芙蓉发，笑激风飚秋。
<br>　　鸾步独无侣，鹤音仍寡俦。幸沾分寸顾，散此千万忧。
<br>
<br>卷377_17 「赠苏州韦郎中使君」孟郊
<br>　　谢客吟一声，霜落群听清。文含元气柔，鼓动万物轻。
<br>　　嘉木依性植，曲枝亦不生。尘埃徐庾词，金玉曹刘名。
<br>　　章句作雅正，江山益鲜明。萍蘋一浪草，菰蒲片池荣。
<br>　　曾是康乐咏，如今搴其英。顾惟菲薄质，亦愿将此并。
<br>
<br>卷377_18 「上张徐州」孟郊
<br>　　为水不入海，安得浮天波。为木不在山，安得横日柯。
<br>　　再来君子傍，始觉精义多。大德唯一施，众情自偏颇。
<br>　　至乐无宫徵，至声遗讴歌。愿鼓空桑弦，永使万物和。
<br>　　顾己诚拙讷，干名已蹉跎。献词惟在口，所欲无馀佗。
<br>　　乍作支泉石，乍作翳松萝。一不改方圆，破质为琢磨。
<br>　　贱子本如此，大贤心若何。岂是无异途，异途难经过。
<br>
<br>卷377_19 「上包祭酒」孟郊
<br>　　岳岳冠盖彦，英英文字雄。琼音独听时，尘韵固不同。
<br>　　春云生纸上，秋涛起胸中。时吟五君咏，再举七子风。
<br>　　何幸松桂侣，见知勤苦功。愿将黄鹤翅，一借飞云空。
<br>
<br>卷377_20 「赠别崔纯亮」孟郊
<br>　　食荠肠亦苦，强歌声无欢。出门即有碍，谁谓天地宽。
<br>　　有碍非遐方，长安大道傍。小人智虑险，平地生太行。
<br>　　镜破不改光，兰死不改香。始知君子心，交久道益彰。
<br>　　君心与我怀，离别俱回遑。譬如浸蘖泉，流苦已日长。
<br>　　忍泣目易衰，忍忧形易伤。项籍岂不壮，贾生岂不良。
<br>　　当其失意时，涕泗各沾裳。古人劝加餐，此餐难自强。
<br>　　一饭九祝噎，一嗟十断肠。况是儿女怨，怨气凌彼苍。
<br>　　彼苍若有知，白日下清霜。今朝始惊叹，碧落空茫茫。
<br>
<br>卷377_21 「赠文应上人（一作赠高僧）」孟郊
<br>　　栖迟青山巅，高静身所便。不践有命草，但饮无声泉。
<br>　　斋性空转寂，学情深更专。经文开贝叶，衣制垂秋莲。
<br>　　厌此俗人群，暂来还却旋。
<br>
<br>卷377_22 「严河南」孟郊
<br>　　赤令风骨峭，语言清霜寒。不必用雄威，见者毛发攒。
<br>　　我有赤令心，未得赤令官。终朝衡门下，忍志将筑弹。
<br>　　君从西省郎，正有东洛观。洛民萧条久，威恩悯抚难。
<br>　　苦竹声啸雪，夜斋闻千竿。诗人偶寄耳，听苦心多端。
<br>　　多端落杯酒，酒中方得欢。隐士多饮酒，此言信难刊。
<br>　　取次令坊沽，举止务在宽。何必红烛娇，始言清宴阑。
<br>　　丈夫莫矜庄，矜庄不中看。
<br>
<br>卷377_23 「赠李观（观初登第）」孟郊
<br>　　谁言形影亲，灯灭影去身。谁言鱼水欢，水竭鱼枯鳞。
<br>　　昔为同恨客，今为独笑人。舍予在泥辙，飘迹上云津。
<br>　　卧木易成蠹，弃花难再春。何言对芳景，愁望极萧晨。
<br>　　埋剑谁识气，匣弦日生尘。愿君语高风，为余问苍旻.
<br>
<br>卷377_24 「吴安西馆赠从弟楚客」孟郊
<br>　　蒙笼杨柳馆，中有南风生。风生今为谁，湘客多远情。
<br>　　孤枕楚水梦，独帆楚江程。觉来残恨深，尚与归路并。
<br>　　玉匣五弦在，请君时一鸣。
<br>
<br>卷377_25 「赠章仇将军」孟郊
<br>　　将军不夸剑，才气为英雄。五岳拽力内，百川倾意中。
<br>　　本立谁敢拔，飞文自难穷。前时天地翻，已有扶正功。
<br>
<br>卷377_26 「赠道月上人」孟郊
<br>　　僧貌净无点，僧衣宁缀华。寻常昼日行，不使身影斜。
<br>　　饭术煮松柏，坐山敷云霞。欲知禅隐高，缉薜为袈裟。
<br>
<br>卷377_27 「抒情因上郎中二十二叔监察十五叔兼呈李益端公柳缜评事」孟郊
<br>　　方凭指下弦，写出心中言。寸草贱子命，高山主人恩。
<br>　　游边风沙意，梦楚波涛魂。一日引别袂，九回沾泪痕。
<br>　　自悲何以然，在礼阙晨昏。名利时转甚，是非宵亦喧。
<br>　　浮情少定主，百虑随世翻。举此胸臆恨，幸从贤哲论。
<br>　　明明三飞鸾，照物如朝暾。
<br>
<br>卷377_28 「赠城郭道士」孟郊
<br>　　望里失却山，听中遗却泉。松枝休策云，药囊翻贮钱。
<br>　　曾依青桂邻，学得白雪弦。别来意未回，世上为隐仙。
<br>
<br>卷377_29 「桐庐山中赠李明府」孟郊
<br>　　静境无浊氛，清雨零碧云。千山不隐响，一叶动亦闻。
<br>　　即此佳志士，精微谁相群。欲识楚章句，袖中兰茝薰。
<br>
<br>卷377_30 「献汉南樊尚书」孟郊
<br>　　天下昔崩乱，大君识贤臣。众木尽摇落，始见竹色真。
<br>　　兵势走山岳，阳光潜埃尘。心开玄女符，面缚清波人。
<br>　　异俗既从化，浇风亦归淳。自公理斯郡，寒谷皆变春。
<br>　　旗影卷赤电，剑锋匣青鳞。如何嵩高气，作镇楚水滨。
<br>　　云镜忽开霁，孤光射无垠。乃知寻常鉴，照影不照神。
<br>
<br>卷377_31 「赠转运陆中丞」孟郊
<br>　　掌运职既大，摧邪名更雄。鹏飞簸曲云，鹗怒生直风。
<br>　　投彼霜雪令，翦除荆棘丛。楚仓倾向西，吴米发自东。
<br>　　帆影咽河口，车声聋关中。尧知才策高，人喜道路通。
<br>　　皆经内史力，继得酂侯功。莱子真为少，相如未免穷。
<br>　　衣花野菡萏，书叶山梧桐。不是宗匠心，谁怜久栖蓬。
<br>
<br>卷377_32 「赠万年陆郎中」孟郊
<br>　　天子忧剧县，寄深华省郎。纷纷风响珮，蛰蛰剑开霜。
<br>　　旧事笑堆案，新声唯雅章。谁言百里才，终作横天梁。
<br>　　江鸿耻承眷，云津未能翔。徘徊尘俗中，短毳无辉光。
<br>
<br>卷377_33 「擢第后东归书怀，献座主吕侍御」孟郊
<br>　　昔岁辞亲泪，今为恋主泣。去住情难并，别离景易戢。
<br>　　夭矫大空鳞，曾为小泉蛰。幽意独沉时，震雷忽相及。
<br>　　神行既不宰，直致非所执。至运本遗功，轻生各自立。
<br>　　大君思此化，良佐自然集。宝镜无私光，时文有新习。
<br>　　慈亲诫志就，贱子归情急。擢第谢灵台，牵衣出皇邑。
<br>　　行襟海日曙，逸抱江风入。蒹葭得波浪，芙蓉红岸湿。
<br>　　云寺势动摇，山钟韵嘘吸。旧游期再践，悬水得重挹。
<br>　　松萝虽可居，青紫终当拾。
<br>
<br>卷377_34 「古意赠梁肃补阙」孟郊
<br>　　曲木忌日影，谗人畏贤明。自然照烛间，不受邪佞轻。
<br>　　不有百炼火，孰知寸金精。金铅正同炉，愿分精与粗。
<br>
<br>卷377_35 「赠黔府王中丞楚」孟郊
<br>　　旧说天下山，半在黔中青。又闻天下泉，半落黔中鸣。
<br>　　山水千万绕，中有君子行。儒风一以扇，污俗心皆平。
<br>　　我愿中国春，化从异方生。昔为阴草毒，今为阳华英。
<br>　　嘉实缀绿蔓，凉湍泻清声。逍遥物景胜，视听空旷并。
<br>　　困骥犹在辕，沉珠尚隐精。路遐莫及眄，泥污日已盈。
<br>　　岁晏将何从，落叶甘自轻。
<br>
<br>卷377_36 「上达奚舍人」孟郊
<br>　　北山少日月，草木苦风霜。贫士在重坎，食梅有酸肠。
<br>　　万俗皆走圆，一身犹学方。常恐众毁至，春叶成秋黄。
<br>　　大贤秉高鉴，公烛无私光。暗室晓未及，幽行涕空行。
<br>
<br>卷377_37 「赠主人」孟郊
<br>　　斗水泻大海，不如泻枯池。分明贤达交，岂顾豪华儿。
<br>　　海有不足流，豪有不足资。枯鳞易为水，贫士易为施。
<br>　　幸睹君子席，会将幽贱期。侧闻清风议，饫如黄金卮。
<br>　　此道与日月，同光无尽时。
<br>
<br>卷377_38 「赠建业契公」孟郊
<br>　　师住青山寺，清华常绕身。虽然到城郭，衣上不栖尘。
<br>
<br>卷377_39 「献襄阳于大夫」孟郊
<br>　　襄阳青山郭，汉江白铜堤。谢公领兹郡，山水无尘泥。
<br>　　铁马万霜雪，绛旗千虹霓。风漪参差泛，石板重叠跻。
<br>　　旧泪不复堕，新欢居然齐。还耕竟原野，归老相扶携。
<br>　　物色增暧暧，寒芳更萋萋。渊清有遐略，高躅无近蹊。
<br>　　即此富苍翠，自然引翔栖。曩游常抱忆，夙好今尚暌。
<br>　　愿言从逸辔，暇日凌清溪。
<br>
<br>卷377_40 「赠郑夫子鲂」孟郊
<br>　　天地入胸臆，吁嗟生风雷。文章得其微，物象由我裁。
<br>　　宋玉逞大句，李白飞狂才。苟非圣贤心，孰与造化该。
<br>　　勉矣郑夫子，骊珠今始胎。
<br>
<br>卷377_41 「大隐坊。崔从事郧以直隳职」孟郊
<br>　　古人留清风，千载遥赠君。破松见贞心，裂竹见直文。
<br>　　残月色不改，高贤德常新。家怀诗书富，宅抱草木贫。
<br>　　安得一蹄泉，来化千尺鳞。含意永不语，钓璜幽水滨。
<br>
<br>卷377_42 「大隐坊。章仇将军良弃功守贫（一作赠章仇兵马使）」孟郊
<br>　　饮君江海心，讵能辨浅深。挹君山岳德，谁能齐嶔岑。
<br>　　东海精为月，西岳气凝金。进则万景昼，退则群物阴。
<br>　　我欲荐此言，天门峻沉沉。风飚亦感激，为我飕飗吟。
<br>
<br>卷377_43 「大隐坊。赵记室俶在职无事」孟郊
<br>　　卑静身后老，高动物先摧。方圆水任器，刚劲木成灰。
<br>　　大道母群物，达人腹众才。时吟尧舜篇，心向无为开。
<br>　　彼隐山万曲，我隐酒一杯。公庭何所有，日日清风来。
<br>
<br>卷377_44 「赠韩郎中愈」孟郊
<br>　　何以定交契，赠君高山石。何以保贞坚，赠君青松色。
<br>　　贫居过此外，无可相彩饰。闻君硕鼠诗，吟之泪空滴。
<br>　　硕鼠既穿墉，又啮机上丝。穿墉有闲土，啮丝无馀衣。
<br>　　朝吟枯桑柘，暮泣空杼机。岂是无巧妙，丝断将何施。
<br>　　众人尚肥华，志士多饥羸。愿君保此节，天意当察微。
<br>　　前日远别离，今日生白发。欲知万里情，晓卧半床月。
<br>　　常恐百虫秋，使我芳草歇。
<br>
<br>卷377_45 「戏赠无本」孟郊
<br>　　长安秋声干，木叶相号悲。瘦僧卧冰凌，嘲咏含金痍。
<br>　　金痍非战痕，峭病方在兹。诗骨耸东野，诗涛涌退之。
<br>　　有时踉跄行，人惊鹤阿师。可惜李杜死，不见此狂痴。
<br>　　燕僧耸听词，袈裟喜新翻。北岳厌利杀，玄功生微言。
<br>　　天高亦可飞，海广亦可源。文章杳无底，劚掘谁能根。
<br>　　梦灵仿佛到，对我方与论。拾月鲸口边，何人免为吞。
<br>　　燕僧摆造化，万有随手奔。补缀杂霞衣，笑傲诸贵门。
<br>　　将明文在身，亦尔道所存。朔雪凝别句，朔风飘征魂。
<br>　　再期嵩少游，一访蓬萝村。春草步步绿，春山日日暄。
<br>　　遥莺相应吟，晚听恐不繁。相思塞心胸，高逸难攀援。 
<br>
<br>　　　　　　　　　　　　　　卷三百七十八
<br>
<br>卷378_1 「寄张籍」孟郊
<br>　　夜镜不照物，朝光何时升。黯然秋思来，走入志士膺。
<br>　　志士惜时逝，一宵三四兴。清汉徒自朗，浊河终无澄。
<br>　　旧爱忽已远，新愁坐相凌。君其隐壮怀，我亦逃名称。
<br>　　古人贵从晦，君子忌党朋。倾败生所竞，保全归懵懵。
<br>　　浮云何当来，潜虬会飞腾。
<br>
<br>卷378_2 「忆周秀才、素上人，时闻各在一方」孟郊
<br>　　东西分我情，魂梦安能定。野客云作心，高僧月为性。
<br>　　浮云自高闲，明月常空净。衣敝得古风，居山无俗病。
<br>　　吟听碧云语，手把青松柄。羡尔欲寄书，飞禽杳难倩。
<br>
<br>卷378_3 「舟中喜遇从叔简别后寄上时从叔初擢第归江南郊不从行」孟郊
<br>　　一意两片云，暂合还却分。南云乘庆归，北云与谁群。
<br>　　寄声千里风，相唤闻不闻。
<br>
<br>卷378_4 「怀南岳隐士」孟郊
<br>　　见说祝融峰，擎天势似腾。藏千寻布水，出十八高僧。
<br>　　古路无人迹，新霞吐石棱。终居将尔叟，一一共余登。
<br>　　千峰映碧湘，真叟此中藏。饭不煮石吃，眉应似发长。
<br>　　枫杞榰酒瓮，鹤虱落琴床。强效忘机者，斯人尚未忘。
<br>
<br>卷378_5 「春夜忆萧子真」孟郊
<br>　　半夜不成寐，灯尽又无月。独向阶前立，子规啼不歇。
<br>　　况我有金兰，忽尔为胡越。争得明镜中，久长无白发。
<br>
<br>卷378_6 「寄院中诸公」孟郊
<br>　　奕奕秋水傍，駸駸绿云蹄。月仙有高曜，灵凤无卑栖。
<br>　　翠色绕云谷，碧华凝月溪。竹林递历览，云寺行攀跻。
<br>　　冠豸犹屈蠖，匣龙期剸犀。千山惊月晓，百里闻霜鼙。
<br>　　戎府多秀异，谢公期相携。因之仰群彦，养拙固难齐。
<br>
<br>卷378_7 「寄洺州李大夫」孟郊
<br>　　自从蓟师反，中国事纷纷。儒道一失所，贤人多在军。
<br>　　鸟巢忧迸射，鹿耳骇惊闻。剑折唯恐匣，弓贪不让勋。
<br>　　方知省事将，动必谢前群。鹳阵常先罢，鱼符最晚分。
<br>　　步闲洺水曲，笑激太行云。诗叟未相识，竹儿争见君。
<br>　　殷勤越谈说，记尽古风文。
<br>
<br>卷378_8 「寄卢虔使君」孟郊
<br>　　霜露再相换，游人犹未归。岁新月改色，客久线断衣。
<br>　　有鹤冰在翅，竟久力难飞。千家旧素沼，昨日生绿辉。
<br>　　春色若可借，为君步芳菲。
<br>
<br>卷378_9 「寄崔纯亮」孟郊
<br>　　百川有馀水，大海无满波。器量各相悬，贤愚不同科。
<br>　　群辩有姿语，众欢无行歌。唯馀洛阳子，郁郁恨常多。
<br>　　时读过秦篇，为君涕滂沱。
<br>
<br>卷378_10 「汴州离乱后忆韩愈、李翱」孟郊
<br>　　会合一时哭，别离三断肠。残花不待风，春尽各飞扬。
<br>　　欢去收不得，悲来难自防。孤门清馆夜，独卧明月床。
<br>　　忠直血白刃，道路声苍黄。食恩三千士，一旦为豺狼。
<br>　　海岛士皆直，夷门士非良。人心既不类，天道亦反常。
<br>　　自杀与彼杀，未知何者臧。
<br>
<br>卷378_11 「寄张籍」孟郊
<br>　　未见天子面，不如双盲人。贾生对文帝，终日犹悲辛。
<br>　　夫子亦如盲，所以空泣麟。有时独斋心，仿佛梦称臣。
<br>　　梦中称臣言，觉后真埃尘。东京有眼富不如，
<br>　　西京无眼贫西京。无眼犹有耳隔墙，时闻天子车辚辚。
<br>　　辚辚车声辗冰玉，南郊坛上礼百神。西明寺后穷瞎张太祝，
<br>　　纵尔有眼谁尔珍。天子咫尺不得见，不如闭眼且养真。
<br>
<br>卷378_12 「寄义兴小女子」孟郊
<br>　　江南庄宅浅，所固唯疏篱。小女未解行，酒弟老更痴。
<br>　　家中多吴语，教尔遥可知。山怪夜动门，水妖时弄池。
<br>　　所忧痴酒肠，不解委曲辞。渔妾性崛强，耕童手皴厘。
<br>　　想兹为襁褓，如鸟拾柴枝。我咏元鲁山，胸臆流甘滋。
<br>　　终当学自乳，起坐常相随。
<br>
<br>卷378_13 「忆江南弟」孟郊
<br>　　白首眼垂血，望尔唯梦中。筋力强起时，魂魄犹在东。
<br>　　眼光寄明星，起来东望空。望空不见人，江海波无穷。
<br>　　衰老无气力，呼叫不成风。孑然忆忆言，落地何由通。
<br>　　常师共被教，竟作生离翁。生离不可诉，上天何曾聪。
<br>　　未忍对松柏，自鞭残朽躬。自鞭亦何益，知教非所崇。
<br>　　努力拄杖来，馀活与尔同。不然死后耻，遗死亦有终。
<br>
<br>卷378_14 「宿空侄院寄澹公」孟郊
<br>　　夜坐冷竹声，二三高人语。灯窗看律钞，小师别为侣。
<br>　　雪檐晴滴滴，茗碗华举举。磬音多风飚，声韵闻江楚。
<br>　　官街不相隔，诗思空愁予。明日策杖归，去住两延伫。
<br>
<br>卷378_15 「寄陕府邓给事」孟郊
<br>　　陕城临大道，馆宇屹几鲜。候谒随芳语，铿词芬蜀笺。
<br>　　从来镜目下，见尽道心前。自谓古诗量，异将新学偏。
<br>　　戆人年六十，每月请三千。不敢等闲用，愿为长寿钱。
<br>　　非关亦洁尔，将以救羸然。孤省痴皎皎，默吟写绵绵。
<br>　　病书凭昼日，驿信寄宵鞭。疾诉将何谕，肆鳞今倒悬。
<br>　　尘鲤见枯浪，土鬣思干泉。感感无绪荡，愁愁作□边。
<br>　　贞元文祭酒，比谨学韦玄。满坐风无杂，当朝雅独全。
<br>　　见知嘱徐孺，赏句类陶渊。一顾生鸿羽，再言将鹤翩。
<br>　　宣扬隘车马，君子凑骈阗。曾是此同眷，至今应赐怜。
<br>　　磨墨零落泪，楷字贡仁贤。
<br>
<br>卷378_16 「送谏议十六叔至孝义渡后奉寄」孟郊
<br>　　晓渡明镜中，霞衣相飘飖.浪凫惊亦双，蓬客将谁僚。
<br>　　别饮孤易醒，离忧壮难销。文清虽无敌，儒贵不敢骄。
<br>　　江吏捧紫泥，海旗剪红蕉。分明太守礼，跨蹑毗陵桥。
<br>　　伊洛去未回，遐瞩空寂寥。
<br>
<br>卷378_17 「至孝义渡寄郑军事唐二十五」孟郊
<br>　　咫尺不得见，心中空嗟嗟。官街泥水深，下脚道路斜。
<br>　　嵩少玉峻峻，伊雒碧华华。岸亭当四迥，诗老独一家。
<br>　　洧叟何所如，郑石唯有些。何当来说事，为君开流霞。
<br>
<br>卷378_18 「答友人」孟郊
<br>　　白日照清水，浅深无隐姿。君子业高文，怀抱多正思。
<br>　　砥行碧山石，结交青松枝。碧山无转易，青松难倾移。
<br>　　落落出俗韵，琅琅大雅词。自非随氏掌，明月安能持。
<br>　　千里不可倒，一返无近期。如何非意中，良觌忽在兹。
<br>　　道语必疏淡，儒风易凌迟。愿存坚贞节，勿为霜霰欺。
<br>
<br>卷378_19 「酬友人见寄新文」孟郊
<br>　　为客栖未定，况当玄月中。繁云翳碧霄，落雪和清风。
<br>　　郊陌绝行人，原隰多飞蓬。耕牛返村巷，野鸟依房栊。
<br>　　我无饥冻忧，身托莲花宫。安闲赖禅伯，复得疏尘蒙。
<br>　　览君郢曲文，词彩何冲融。讴吟不能已，顿觉形神空。
<br>
<br>卷378_20 「答韩愈、李观别，因献张徐州」孟郊
<br>　　富别愁在颜，贫别愁销骨。懒磨旧铜镜，畏见新白发。
<br>　　古树春无花，子规啼有血。离弦不堪听，一听四五绝。
<br>　　世途非一险，俗虑有千结。有客步大方，驱车独迷辙。
<br>　　故人韩与李，逸翰双皎洁。哀我摧折归，赠词纵横设。
<br>　　徐方国东枢，元戎天下杰。祢生投刺游，王粲吟诗谒。
<br>　　高情无遗照，朗抱开晓月。有土不埋冤，有仇皆为雪。
<br>　　愿为直草木，永向君地列。愿为古琴瑟，永向君听发。
<br>　　欲识丈夫心，曾将孤剑说。
<br>
<br>卷378_21 「答昼上人止谗作」孟郊
<br>　　烈烈鸑鷟吟，铿铿琅玕音。枭摧明月啸，鹤起清风心。
<br>　　渭水不可浑，泾流徒相侵。俗侣唱桃叶，隐士鸣桂琴。
<br>　　子野真遗却，浮浅藏渊深。
<br>
<br>卷378_22 「答姚怤见寄」孟郊
<br>　　日月不同光，昼夜各有宜。贤哲不苟合，出处亦待时。
<br>　　而我独迷见，意求异士知。如将舞鹤管，误向惊凫吹。
<br>　　大雅难具陈，正声易漂沦。君有丈夫泪，泣人不泣身。
<br>　　行吟楚山玉，义泪沾衣巾。
<br>
<br>卷378_23 「答郭郎中」孟郊
<br>　　松柏死不变，千年色青青。志士贫更坚，守道无异营。
<br>　　每弹潇湘瑟，独抱风波声。中有失意吟，知者泪满缨。
<br>　　何以报知者，永存坚与贞。
<br>
<br>卷378_24 「答卢虔故园见寄」孟郊
<br>　　访旧无一人，独归清雒春。花闻哭声死，水见别容新。
<br>　　乱后故乡宅，多为行路尘。因悲楚左右，谤玉不知珉。
<br>
<br>卷378_25 「汝坟蒙从弟楚材见赠，时郊将入秦，楚材适楚」孟郊
<br>　　朝为主人心，暮为行客吟。汝水忽凄咽，汝风流苦音。
<br>　　北阙秦门高，南路楚石深。分泪洒白日，离肠绕青岑。
<br>　　何以寄远怀，黄鹤能相寻。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
