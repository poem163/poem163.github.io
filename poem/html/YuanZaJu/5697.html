<HTML>
<HEAD>
<TITLE>高明戏曲选（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SanQu/">散曲杂剧</a> <font color=4C4C4C>&gt;&gt; </font><a href="../../html/YuanZaJu/">杂剧选集</a> <FONT color=#BCB6A0>&gt;&gt;</font> 高明戏曲选（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>高明戏曲选（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:杂剧选集&nbsp;&nbsp;阅读次数:<script language=javascript src="../../hits.php?articleid=5697"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'高明戏曲选（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[高明戏曲选（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 高明（约1307-约1371），元代戏曲作家。字则诚，自号菜根道人。南戏《琵琶记》是高明的代表作。高明的诗文集,有《柔克斋集》20卷,已佚。近人冒广生曾辑其诗49首,词1首，刊于《永嘉诗人祠堂丛刻》中。
<br>
<br>
<br>第一出 副末开场
<br>
<br>【水调歌头】〔副末上〕秋灯明翠幕，夜案览芸编。今来古往，其间故事几多般。少甚佳人才子，也有神仙幽怪，琐碎不堪观。正是不关风化体，纵好也徒然。论传奇，乐人易，动人难。知音君子，这般另作眼儿看。休论插科打诨，也不寻宫数调，只看子孝共妻贤。正是：骅骝方独步，万马敢争先。〔问内科〕且问后房子弟，今日敷演谁家故事？那本传奇？〔内应科〕三不从琵琶记。〔末〕原来是这本传奇。待小子略道几句家门，便见戏文大意。
<br>　
<br>【沁园春】赵女姿容，蔡邕文业，两月夫妻。奈朝廷黄榜，遍招贤士；高堂严命，强赴春闱。一举鳌头，再婚牛氏，利绾名牵竟不归。饥荒岁，双亲俱丧，此际实堪悲。堪悲赵女支持，剪下香云送舅姑。把麻裙包土，筑成坟墓；琵琶写怨，径往京畿。孝矣伯喈，贤哉牛氏，书馆相逢最惨凄。重庐墓，一夫二妇，旌表门闾。
<br>　
<br>极富极贵牛丞相。施仁施义张广才。
<br>　
<br>有贞有烈赵贞女。全忠全孝蔡伯喈。
<br>
<br>
<br>--------------------------------------------------------------------------------
<br>
<br>第二出 高堂称寿
<br>
<br>【瑞鹤仙】〔生上〕十载亲灯火，论高才绝学，休夸斑马。风云太平日，正骅骝欲骋，鱼龙将化。沉吟一和，怎离却双亲膝下？且尽心甘旨，功名富贵，付之天也。〔鹧鸪天〕宋玉多才未足称，子云识字浪传名。奎光已透三千丈，风力行看九万程。经世手，济时英，玉堂金马岂难登？要将莱彩欢亲意，且戴儒冠尽子情。蔡邕沉酣六籍，贯串百家。自礼乐名物，以及诗赋词章，皆能穷其妙；由阴阳星历，以至声音书数，靡不得其精。抱经济之奇才，当文明之盛世。幼而学，壮而行，虽望青云之万里；入则孝，出则弟，怎离白发之双亲？到不如尽菽水之欢，甘齑盐之分。正是：行孝于己，责报于天。自家新娶妻房，才方两月。却是陈留郡人，赵氏五娘。仪容俊雅，也休夸桃李之姿；德性幽闲，尽可寄蘋蘩之托。正是：夫妻和顺，父母康宁。《诗》中有云：“为此春酒，以介眉寿。”今喜双亲既寿而康，对此春光，就花下酌杯酒，与双亲称寿，多少是好。昨已嘱付五娘子安排，不免催促则个。娘子，酒席完备了未？请爹妈出来。
<br>　
<br>【宝鼎现】〔旦内应科。外蔡公，净蔡婆上。外〕小门深巷，春到芳草，人闲清昼。〔净〕人老去星星非故，春又来年年依旧。〔旦赵五娘上〕最喜今朝春酒熟，满目花开如绣。〔合〕愿岁岁年年人在，花下常斟春酒。〔外〕孩儿，你请我两个出来做什么？〔生跪科〕告爹妈得知：人生百岁，光阴几何？幸喜爹妈年满八旬，孩儿一则以喜，一则以惧；当此青春光景，闲居无事，聊具一杯蔬酒，与爹妈称庆则个。〔净笑介〕阿老有得吃。〔外〕阿婆，这是子孝双亲乐，家和万事成。
<br>　
<br>【锦堂月】〔生进酒科。生〕帘幕风柔，庭帏昼永，朝来峭寒轻透。亲在高堂，一喜又还一忧。惟愿取百岁椿萱，长似他三春花柳。〔合〕酌春酒，看取花下高歌，共祝眉寿。
<br>　
<br>【前腔】〔旦〕辐辏，获配鸾俦。深惭燕尔，持杯自觉娇羞。怕难主蘋蘩，不堪侍奉箕帚。惟愿取偕老夫妻，长侍奉暮年姑舅。〔合前〕
<br>　
<br>【前腔】〔外〕还愁，白发蒙头，红英满眼，心惊去年时候。只恐时光，催人去也难留。孩儿，惟愿取黄卷青灯，及早换金章紫绶。〔合前〕
<br>　
<br>【前腔】〔净〕还忧，松竹门幽，桑榆暮景，明年知他健否安否？叹兰玉萧条，一朵桂花难茂。媳妇，惟愿取连理芳年，得早遂孙枝荣秀。〔合前〕
<br>　
<br>【醉翁子】〔生〕回首，叹瞬息乌飞兔走。喜爹妈双全，谢天相佑。〔旦〕不谬，更清淡安闲，乐事如今谁更有。〔合〕相庆处，但酌酒高歌，共祝眉寿。〔外〕孩儿，你今日为我两个庆寿，这便是你的孝心。人生须要忠孝两全，方是个丈夫。我才想将起来，今年是大比之年，昨日郡中有吏来辟召，你可上京取应，倘得脱白挂绿，济世安民，这才是忠孝两全。〔生〕爹妈高年在堂，无人侍奉，孩儿岂敢远离。实难从命。
<br>　
<br>【前腔换头】〔外〕卑陋，论做人要光前耀后。劝我儿青云万里，早当驰骤。〔净〕听剖，真乐在田园，何必区区公与侯。〔合前〕
<br>　
<br>【侥侥令】〔生、旦〕春花明彩袖，春酒泛金瓯。但愿岁岁年年人长在，父母共夫妻相劝酬。
<br>　
<br>【前腔】〔外、净〕夫妻好厮守，父母愿长久。坐对两山排闼青来好，看将一水护田畴，绿绕流。
<br>　
<br>【十二时】山青水绿还依旧，叹人生青春难又，惟有快活是良谋。
<br>　
<br>逢时对景且高歌，须信人生能几何？
<br>　
<br>万两黄金未为贵，一家安乐值钱多。
<br>
<br>
<br>--------------------------------------------------------------------------------
<br>
<br>第三出 牛氏规奴
<br>
<br>〔末老院子上〕风送炉香归别院，日移花影上闲庭。昼长人静无他事，惟有莺啼三两声。小子不是别人，却是牛太师府里一个院子。若论俺太师的富贵，真个：只有天在上，更无山与齐；举头红日近，回首白云低。怎见得富贵？他势压中朝，资倾上苑。白日映沙堤，青霜凝画戟。门外车轮流水，城中甲第连天。琼楼酬月十二层，锦障藏春五十里。香散绮罗，写不尽园林景致；影摇珠翠，描不就庭院风光。好耍子的油碧车轻金犊肥，没寻处的流苏帐暖春鸡报。画堂内持觞劝酒，走动的是紫绶金貂；绣屏前品竹弹丝，摆列的是朱唇粉面。玳瑁筵前爇宝香，真个是朝朝寒食；琉璃影里烧银烛，果然是夜夜元宵。这般样福地洞天，可知有仙姝玉女。休夸富贵的牛太师，且说贤德的小娘子。真个好一位小娘子呵！看他仪容娇媚，一个没包弹的俊脸，似一片美玉无瑕；体态幽闲，半点难勾引的芳心，如几层清水彻底。珠翠丛中长大，倒堪雅淡梳妆；绮罗队里生来，却厌繁华气象。怪听笙歌声韵，惟贪针指工夫。爱此清幽，镇白日何曾离绣阁；笑人游冶，傍青春那肯出香闺。开遍海棠花，也不问夜来多少；飞残杨柳絮，竟不道春去如何。要知他半点贞心，惟有穿琐窗的皓月；能回他一双娇眼，除非翻翠幌的清风。决非慕司马的文君，肯学选伯鸾的德耀。更羡他知书知礼，是一个不趋跄的秀才；若论他有德有行，好一位戴冠儿的君子。多应是相门相种，可惜不做厮儿；少什么王子王孙，争要求为佳配。呀！理会得么？他是玉皇殿前掌书仙，一点尘心谪九天。莫怪兰香熏透骨，霞衣曾惹御炉烟。呀！好怪么！只见府堂中老姥姥和惜春姐两个，笑哈哈舞将出来。我且躲在一边，看他来此做什么。〔净老姥姥，丑惜春上〕
<br>　
<br>【雁儿落】〔净〕庭院重重，怎不怨苦？要寻个男儿，又无门路。〔丑〕甚年能够和一丈夫，一处里双双雁儿舞。〔相见科。末〕来，我且问你两个，往常间不曾恁的快活，今日如何这般快活？〔丑〕院公，你那得知我吃小姐苦哩！并不许半步胡踹，又不要我说男儿那边厢去。咳，苦也！你不要男儿，我须要哩。他也道我和他相似，笑也不许我笑一笑。今日天可怜见，吃我千方百计去说动他，只限我半个时辰去后花园闲耍一遭。你道我如何不快活？〔净〕院公，便是我，也千不合万不合，前生不曾种得福田，爹娘把我送在府堂中做个丫头。到今年纪老了，不曾得一日眉头舒展。今日天可怜见，老相公入朝，我才得偷身来此闲耍一遭。你道我如何不快活？〔末〕元来恁的，可知道你二人快活也。〔净〕院公，你伏侍老相公，却是公的又撞着公的；我与惜春伏侍小姐，却是雌的又撞着雌的。〔末〕呀，老姥姥，你怎的说这话。惜春年纪小，也怪他伤春不得。你年纪这般老大，也说这般伤春的话，成什么样子！〔净〕哱息！老畜生，倒吃你识破了。却不道秋茄晚结，菊花晚发。我虽然老便老，似京枣，外面皱，里头好。你不闻东村有个李太婆，年纪七八十岁，头光挞挞的，也只要嫁人。人问道婆婆你这的老了，又要去嫁人怎的，那婆婆做四句诗应得好。〔末〕如何说？〔净〕道是人生七十古来稀，不去嫁人待何时。下了头髻床上睡，枕头上架两个大擂捶。〔末〕你有些欠尊重。〔丑〕休闲话，今日能够得来此花园游嬉，也不容易。又撞着院公在此，咱每三个何不做个耍子。〔末〕也说得是，还是做什么耍子好？〔净〕院公，和你踢气球耍子。〔末〕不好。〔净〕怎的不好？〔西江月〕〔末〕白打从来逞艺，官场自小驰名。如今年老脚踜蹭，圆社无心驰骋。空使绣襦汗湿，漫教罗袜生尘。兀的是少年子弟俏门庭。老姥姥，不似你宝妆行径。〔丑〕院公踢气球不好，便和你斗百草耍子。〔末〕也不好。〔丑〕怎的不好？〔末〕香径里攀残柳眼，雕栏畔折损花容。又无巧艺动王公，枉费工夫何用？惊起娇莺语燕，打开浪蝶狂蜂。若还寻得个并头红，惜春姐，早把你芳心引动。〔净丑〕院公，你道两样都不好，如今打秋千耍子好么？〔末〕这个却好。你听我说：玉体轻流香汗，绣裙荡漾明霞。纤纤玉手彩绳拿，真个堪描堪画。本是北方戎戏，移来上苑豪家。女娘撩乱隔墙花，好似半仙戏耍。〔净丑〕恁地便打秋千，只是没有架子。〔末〕这花园中那里得他？一来老相公不喜；二来小娘子不好。纵有也倒坏了，〔丑〕院公，没奈何我每三个在这里厮轮做个秋千架，一人打，两人抬。〔末〕如此也好，谁人先打。〔净丑〕我两人抬，院公先打起。〔做架科，末〕你两人不要跌了我。〔净丑〕院公你放心，只管上去打。〔末打科〕
<br>　
<br>【窣地锦裆】〔末〕花红柳绿草芊芊，正值春光艳阳天。我和你不来此处打秋千，为人一生也徒然。〔放跌科，末〕你两个跌得我好，如今轮该老姥姥打。〔净〕你两个也不要跌了我。〔末〕老姥姥放心，不妨事，只管打。〔净打科〕
<br>　
<br>【前腔】〔净〕春光明媚景色鲜，游遍花坞听杜鹃。那更上苑柳如绵，我和你不打秋千枉少年。〔放跌科，净〕你两个骗得我好，如今轮该惜春打。〔丑〕你两人也不要跌了我。〔净〕惜春放心，只管打便罢。〔丑打科〕
<br>　
<br>【前腔】〔丑〕奴是人间快活仙，吃了饱饭爱去眠。莫教小姐来撞见，那时高高吊起打三千。〔放跌科。贴牛氏上〕莫信直中直，须防仁不仁。是耍得好呵！〔末、净走下，丑做不知，云〕你两个骗得我好，如今我打了，又该院公打。〔贴扯丑耳科〕贱人，恁的为人不尊重，只要闲嬉并闲哄。〔丑惊科〕小姐，教人怎不去闲哄，你看那秋千架尚兀自走动哩。〔贴〕贱人，我只教你在此闲玩片时，谁许你如此。〔丑〕小姐，奴家心里忧闷，只得在此消遣则个。〔贴〕贱人，你心中忧闷怎的？〔丑〕小姐，奴家名唤做惜春。见这春去了，便自伤春起来，教人如何不闷？〔贴〕贱人，有甚伤春处？〔丑〕小姐，我早晨里只听疏辣辣寒风吹散了一帘柳絮；饷午间只见淅零零细雨，打坏了满树梨花。一霎时转几对黄鹂，猛可地叫数声杜宇。奴家见此春去，如何不闷？〔贴〕春光自去，有什么闷来？我和你去习学女工便了。〔丑〕咳，苦也！这般天气，谁不去闲嬉？小姐却教惜春去习女工，兀的不是闷杀惜春么？〔贴〕妇人家谁许你闲嬉？不习女工，有甚勾当？你却不学那不出闺门的。〔丑〕小姐，你有盈箱罗绮，满头珠翠，少什么子，却这般自苦？〔贴〕贱人！好怪么？做女工是你本分的事，问有和没有做什么？〔丑〕恁地惜春拜辞小姐去也。〔贴〕你拜辞我那里去？〔丑〕小姐，我去伏侍别人，与他传消递息，随趁也得些快活。〔贴〕咳，贱人伏侍我，我有甚亏了你？〔丑〕小姐，我伏侍着你时节，见男儿也不许我抬头看一看。前日艳阳天气，花红柳绿，猫儿也动心，你也不动一动。如今暮春时候，鸟啼花落，狗儿也伤情，你也不伤一伤。惜春其实难和小姐过活。〔贴〕呀！这贱人，你是颠是狂，说这般话，我就去对老相公说，好生施行你。〔丑跪科〕小姐，可怜见惜春心里闷，因此这般说。〔贴〕贱人！我饶你这遭，你看么？
<br>　
<br>【祝英台近】〔贴〕绿成阴，红似雨，春事已无有。〔丑〕闻说西郊，车马尚驰骤。〔贴〕怎如柳絮帘栊，梨花庭院。〔合〕好天气清明时候。〔玉楼春〕〔丑〕清明时节单衣试，争奈昼长人静重门闭。〔贴〕我芳心不解乱萦牵，羞睹游丝与飞絮。〔丑〕小姐，我在绣窗欲待拈针指，忽听莺燕双双语。〔贴〕贱人，无情何事管多情？任取春光自来去。〔丑〕小姐，你有什么法儿，教惜春休闷哩？〔贴〕你且听我说：
<br>　
<br>【祝英台序】〔贴〕把几分春，三月景，分付与东流。〔丑〕小姐，如今鸟啼花落，你须烦恼些么？〔贴〕啼老杜鹃，飞尽红英，端不为春闲愁。〔丑〕你不闲愁，也还去赏玩么？〔贴〕休休，妇人家不出闺门，怎去寻花穿柳？〔丑〕小姐你不去赏玩，只怕消瘦了你。〔贴〕我花貌谁肯因春消瘦？
<br>　
<br>【前腔换头】〔丑〕春昼，只见燕成双，蝶引队，莺语似求友。〔贴〕呀！贱人，你是人，却说那虫蚁做什么？〔丑〕那更柳外画轮，花底雕鞍，都是少年闲游。〔贴〕这贱人，你是妇人家，说那男儿的事做什么？〔丑〕难守，绣房中清冷无人，我待寻一个佳偶。〔贴〕呀！你倒思量丈夫起来。〔丑〕这般说，我终身休配鸾俦。
<br>　
<br>【前腔换头】〔贴〕惜春，知否？我为何不卷珠帘，独坐爱清幽？〔丑〕清幽，清幽，怎奈人愁！〔贴〕纵有千斛闷怀，百种春愁，难上我的眉头。〔丑〕小姐，只怕你不常恁的。〔贴〕休忧，任他春色年年，我的芳心依旧。〔丑〕只怕风流年少的哄动你。〔贴〕这文君可不担阁了相如琴奏。
<br>　
<br>【前腔换头】〔丑〕今后，方信你彻底澄清，我好没来由。〔贴〕惜春，你怎的不收敛了心？〔丑〕想象暮云，分付东风，情到不堪回首。〔贴〕你怎的不学着我？〔丑〕姐姐听剖：你是蕊宫琼苑神仙，不比尘凡相诱。〔贴〕恁地自随我习女工便了。〔丑〕我谨随侍娘行，拈针挑绣。〔丑〕姐姐，你听那子规却是啼得好哩。
<br>　
<br>休听枝上子规啼，闷在停针不语时。
<br>　
<br>窗外日光弹指过，席前花影坐间移。
<br>
<br>
<br>--------------------------------------------------------------------------------
<br>
<br>第四出 蔡公逼试
<br>
<br>【一剪梅】〔生上〕浪暖桃香欲化鱼，期逼春闱，诏赴春闱。郡中空有辟贤书，心恋亲闱，难舍亲闱。世间好物不坚牢，彩云易散琉璃碎。蔡邕本欲甘守清贫，力行孝道。谁知朝廷黄榜招贤，郡中把我名字保申上司去了；一壁厢已有吏来辟召，自家力以亲老为辞。这吏人虽则去，只怕明日又来，我只得力辞便了。正是：人爵不如天爵贵，功名争似孝名高。
<br>　
<br>【宜春令】虽然读万卷书，论功名非吾意儿。只愁亲老，梦魂不到春闱里。便教我做到九棘三槐，怎撇得萱花椿树。天那！我这衷肠，一点孝心对谁语？
<br>　
<br>【前腔】〔末张太公上〕相邻并相依倚，往常间有事，来相报知。〔生〕来的却是张太公呵。〔相见科，末〕秀才，试期逼矣，早办行装前途去。〔生〕公公，我双亲年老，不去。〔末〕呀！秀才，子虽念亲老孤单，亲须望孩儿荣贵。你趁此青春不去，更待何日？〔生〕公公言极有理，争奈父母无人奉侍，如何去得？〔末〕你既不肯去呵，且看老员外和老安人出来如何说；我想起来，也只是教你去的分晓。道犹未了，老员外来也。〔外上〕
<br>　
<br>【前腔】时光短，雪鬓催，守清贫不图甚的。有儿聪慧，但得他为官，吾心足矣。〔外末相见科。外〕孩儿，天子诏招取贤良，秀才每都求科试。你快赴春闱，急急整着行李。〔末〕老安人也出来了。〔净上〕
<br>　
<br>【前腔】娘年老，八十余，眼儿昏又聋着两耳。又没个七男八婿，只有一个孩儿，要他供甘旨。方才得六十日夫妻，老贼强逼他争名夺利。天那，细思之，怎不教老娘呕气。〔相见科，净〕孩儿。我不合娶个媳妇与你，方才得两个月，你浑身便瘦了一半。若再过三年，怕不成一个枯髅。〔末〕呀，老安人，你要他夫妻不谐呵。〔外〕孩儿，如今黄榜招贤，试期已逼；郡中既然辟召你，你的学问可知，如何不去赴选？〔生〕告爹爹得知，孩儿非不要去。争奈爹妈年老，家中无人侍奉。〔末〕老员外和老安人，不可不作成秀才去走一遭。〔净〕咳，太公你岂不知道，我家中又没有七子八婿，只有一个孩儿，如何去得？〔外〕呀！你怎说这话，如今去赴选的，家中都有七子八婿么？〔净〕料贼，你如今眼又昏，耳又聋，又走动不得。你教他去后，倘有些个差池，兀教谁来看顾？你真个没饭吃便饿死你，没衣穿便冻死你，你知道么？〔外〕你妇人家理会得什么！孩儿若做得官时，也改换我门闾，如何不教他去？〔生〕爹爹说得自是，只是孩儿难去。
<br>　
<br>【绣带儿】〔生〕亲年老光阴有几？行孝正当今日。〔末〕秀才此行，必定脱白挂绿。〔生〕终不然为着一领蓝袍，却落后五彩斑衣。思之，此行荣贵虽可拟，怕亲老等不得荣贵。〔外〕孩儿，春闱里纷纷的都是大儒，难道是没爹娘的方去求试？
<br>　
<br>【前腔换头】〔末〕秀才，你休疑，男儿汉凌云志气，何必苦恁淹滞。秀才，你此回不去呵，可不干费了十载青灯，枉捱过半世黄齑？须知，此行是亲志，你休固拒。秀才，那些个养亲之志。〔净〕我百年事只有此儿，老贼！难道是庭前森森丹桂。
<br>　
<br>【太师引】〔外〕他意儿我也难提起，这其间就里我自知。〔末〕老员外知他为着什么？〔外〕他恋着被窝中恩爱，舍不得离海角天涯。〔生〕孩儿岂有此心。〔外〕你是个读书之人，我说一个比方与你听：涂山四日离大禹，你今毕姻已曾两月，直恁的舍不得分离。〔末笑科〕呀！秀才，你敢是如此么？〔生〕太公，卑人怎敢？〔末〕秀才，你贪鸳侣守着凤帏，只怕误了你鹏程鹗荐消息。
<br>　
<br>【前腔】〔净〕太公，他意儿只要供甘旨，又何曾贪欢恋妻。自古道曾参纯孝，何曾去应举及第？功名富贵天付与，天若与不求而至。〔生〕娘言是，望爹行听取。〔外〕呀，娘言的是，父言的非呵。你敢是恋新婚，逆亲言么？〔生跪天科〕天那！蔡邕若是恋着新婚，不肯去呵，天须鉴蔡邕不孝的情罪。〔外怒介〕畜生，我教你去赴选，也只是要改换门闾，光显祖宗，你却七推八阻，有许多说话。〔生〕爹爹，孩儿岂敢推阻，争奈爹妈年老，无人侍奉。万一有些差池，一来人道孩儿不孝，撇了爹娘，去取功名；二来人道爹爹所见不达，止有一子，教他远离，孩儿以此不敢从命。〔外〕不从我命，也由你；你且说如何唤做孝？〔净〕老贼，你年纪八十余岁，也不识做孝？披麻带索便唤做孝。〔外〕咦，你晓得什么！〔生〕告爹爹：凡为人子者，冬温夏凊，昏定晨省，问其燠寒，搔其疴痒，出入则扶持之，问所欲则敬进之。所以父母在，不远游；出不易方，复不过时。古人的孝，也只是如此。〔外〕孩儿，你说的都是小节，不曾说着大孝。〔净〕老贼，你又不曾死，只管教他做大孝，越出去赴选不得。〔末〕咦，这话有些不祥。〔外〕孩儿，你听我说：夫孝始于事亲，中于事君，终于立身。身体发肤，受之父母，不敢毁伤，孝之始也。立身行道，扬名后世，以显父母，孝之终也。是以家贫亲老，不为禄仕，所以为不孝。你若是做得官时节，也显得父母好处，兀的不是大孝是什么？〔生〕爹爹说得极是。但孩儿此去，知道做得官否？若还不中时节，既不能够事亲，又不能够事君，却不两下担阁了。〔末〕秀才所见差矣。老汉尝闻古人云：幼而学，壮而行；怀宝迷邦，谓之不仁。孔席不暇暖，墨突不待黔，伊尹负鼎俎于汤，百里奚五羊皮自鬻，也只要顺时行道，济世安民。自古道：学成文武艺，货与帝王家。秀才，你这般才学，如何不去做官？〔净〕太公，你都有好言劝我孩儿去赴选。我有个故事说与你听。〔末〕老汉愿闻。〔净〕在先东村李员外有个孩儿，也读两行书。他爹爹每日闹吵，只是教孩儿去求官，孩儿吃不过爹爹闹吵，去到长安，那里无人抬举。他遂流落去街上乞食，见个平章宰相，他疾忙在地上拜着，叫声抬举他。那宰相道：我与你做个养济院大使，去管你爹娘。这孩儿自思道：做个养济院大使，如何管得自己的父母。比及他回家，不想他父母无人供养，流落在养济院里居住。他父母见孩儿回来，说道我教孩儿去得是，今日我孩儿做个头目，众人也不敢欺负我。你如今劝我孩儿去赴选，千万叫他做个养济院头目回来，众人也不敢欺负我。〔末笑科〕老安人你说这乞丐事，尽教我听了半日。〔外〕孩儿，你趁早收拾行李起程。〔生〕爹爹，孩儿去则不妨，只是爹妈年老，教谁看管。〔末〕秀才不必忧虑。自古道千钱买邻，八百买舍。老汉既忝在邻居，你但放心前去，若是宅上有些小欠缺，老汉自当应承。〔生〕如此，多谢公公！凡事仗托周济。此行若获寸进，决不敢忘恩。卑人没奈何，只得收拾行李便去。
<br>　
<br>【三学士】〔生〕谢得公公意甚美，凡事仗托扶持。假饶一举登科日，难道是双亲未老时。只恐锦衣归故里，怕双亲不见儿。
<br>　
<br>【前腔】〔外〕萱室椿庭衰老矣，指望你改换门闾。孩儿，你道是无人供养我，若是你做得官来时节呵，三牲五鼎供朝夕，须胜似啜菽并饮水。你若锦衣归故里，我便死呵，一灵儿终是喜。
<br>　
<br>【前腔】〔末〕托在邻家相依倚，自当效些区区。秀才，你为甚十年窗下无人问？只图个一举成名天下知。你若不锦衣归故里，谁知你读万卷书？
<br>　
<br>【前腔】〔净〕一旦分离掌上珠，我这老景凭谁？苦，忍将父母饥寒死，博得孩儿名利归。你纵然锦衣归故里，补不得你名行亏。
<br>　
<br>急办行装赴试闱，父亲严命怎生违？
<br>　
<br>一举首登龙虎榜，十年身到凤凰池。
<br>
<br>
<br>--------------------------------------------------------------------------------
<br>
<br>第五出 南浦嘱别
<br>
<br>【谒金门】〔旦上〕春梦断，临镜绿云撩乱。闻道才郎游上苑，又添离别叹。〔生上〕苦被爹行逼遣，脉脉此情何限。〔合〕骨肉一朝成拆散，可怜难舍拚。〔旦〕官人，云情雨意，虽可抛两月之夫妻；雪鬓霜鬟，竟不念八旬之父母。功名之念一起，甘旨之心顿忘，是何道理？〔生〕娘子，膝下远离，岂无眷恋之意？奈堂上力勉，不听分剖之词。咳，教卑人如何是好？〔旦〕官人，我猜着你了：
<br>　
<br>【忒忒令】〔旦〕你读书思量做状元，我只怕你学疏才浅。〔生〕娘子那见我学疏才浅？〔旦〕官人，只是《孝经》、《曲礼》，你早忘了一段。〔生〕咳，我几曾忘了？〔旦〕却不道夏凊与冬温，昏须定，晨须省，亲在游怎远？
<br>　
<br>【前腔】〔生〕我哭哀哀推辞了万千，〔旦〕那张太公如何？〔生〕他闹吵吵抵死来相劝。〔旦〕官人，你不去时也须由你。〔生〕将我深罪，不由人分辩。〔旦〕罪你甚的？〔生〕他道我恋新婚，逆亲言，贪妻爱，不肯去赴选。
<br>　
<br>【沈醉东风】〔旦〕你爹行见得好偏，只一子不留在身畔。官人，公婆如今在那里？〔生〕在堂上。〔旦〕既在堂上，我和你去说。〔生〕娘子，你怎的又不去了？〔旦〕罢罢罢，我和你去说时节呵，他又道我不贤，要将伊迷恋。苦！这其间教人怎不悲怨？〔合〕为爹泪涟，为娘泪涟，何曾为着夫妻上挂牵。
<br>　
<br>【前腔】〔生〕做孩儿节孝怎全，做爹行不从几谏。〔旦〕官人，你为人子的，不当恁的埋冤他。〔生〕非是我要埋冤，只愁他影只形单，我出去有谁看管。〔合〕为爹泪涟，为娘泪涟，何曾为着夫妻上挂牵。〔生〕呀，爹妈来了，娘子你且揾了眼泪。
<br>　
<br>【腊梅花】〔外、净上〕孩儿出去在今日中，爹爹妈妈来相送。但愿鱼化龙，青云得路，桂枝高折步蟾宫。〔外〕孩儿，你行李收拾了未？〔生〕行李收拾已了。〔外〕收拾既了，如何不去？〔净〕老贼，他若出去了，家中别无第二人，止有一个媳妇，如何不分付几句。〔生〕孩儿没别事，只待张太公来，把爹妈拜托与他，教他早晚应承，孩儿庶可放心前去。〔旦〕呀，张太公早来。〔末上〕仗剑对樽酒，耻为游子颜；所志在功名，离别何足叹。〔生〕太公，卑人如今出去，家中并无亲人。爹妈年老，只有一个媳妇，却是女流，凡事全赖公公相与扶持；家中倘有些小欠缺，亦望公公周济。昨日已蒙亲许，今日特此拜恳。卑人倘有寸进，自当效结草衔环之报，决不敢忘恩。〔末〕秀才，受人之托，必当终人之事。况一言既出，驷马难追。昨日已许秀才，去后决不相误。〔生〕如此，多谢公公。〔外〕孩儿，既蒙张太公金诺，必不食言，你可放心早去。〔生〕孩儿就此拜辞爹妈便去。
<br>　
<br>【园林好】〔生〕儿今去，爹妈休得要意悬。儿今去今年便还，但愿得双亲康健。〔合〕须有日拜堂前。
<br>　
<br>【前腔】〔外〕我孩儿不须挂牵，爹只望孩儿贵显。若得你名登高选，〔合〕须早把信音传。
<br>　
<br>【江儿水】〔净〕膝下娇儿去，堂前老母单，临行密密缝针线。眼巴巴望着关山远，冷清清倚定门儿盼，〔生〕母亲，且自宽怀消遣。〔净〕教我如何消遣？〔合〕要解愁烦，须是频寄音书回转。
<br>　
<br>【前腔】〔旦〕妾的衷肠事，有万千。〔生〕娘子，你有什么事，当说与我知道。〔旦〕说来又恐添萦绊。〔生〕娘子，有甚萦绊？〔旦〕六十日夫妻恩情断，八十岁父母教谁看管。〔生〕娘子你这般说，莫不怨着我么？〔旦〕教我如何不怨！〔合前〕
<br>　
<br>【五供养】〔末〕贫穷老汉，托在邻家，事体相关。秀才，此行虽勉强，不必恁留连。〔生〕卑人去后，只虑父母独自在堂，难度岁月。〔末〕秀才放心，你爹娘早晚间吾当陪伴。〔生悲介，末〕丈夫非无泪，不洒别离间。〔合〕骨肉分离，寸肠割断。〔生跪告介〕
<br>　
<br>【前腔】公公可怜，俺爹娘望你周全。〔末扶起介，生〕此身还贵显，自当效衔环。〔旦挽生，背唱〕有孩儿也枉然，你爹娘倒教别人看管。此际情何限，偷把泪珠弹。〔合前〕
<br>　
<br>【玉交枝】〔外〕别离休叹，我心中非不痛酸。孩儿，非爹苦要轻拆散，也只是图你荣显。〔净〕孩儿，蟾宫桂枝须早攀，北堂萱草时光短。〔合〕又未知何日再圆？又未知何日再圆？
<br>　
<br>【前腔】〔生〕双亲衰倦，娘子，你扶持看他老年。饥时劝他加餐饭，寒时频与衣穿。〔旦〕官人，我做媳妇事舅姑，不待你言。你做孩儿离父母，何日返？〔合前〕
<br>　
<br>【川拨棹】〔外〕孩儿，归休晚，莫教人凝望眼。〔生〕但有日回到家园，怕回来双亲老年。〔合〕怎教人心放宽？不由人不珠泪涟。
<br>　
<br>【前腔】〔旦〕官人，我的埋冤怎尽言？〔生〕你埋冤我如何？〔旦〕我的一身难上难。〔生〕娘子，你宁可将我来埋冤，莫将我爹娘冷眼看。〔合前〕
<br>　
<br>【余文】〔合〕生离远别何足叹，但愿得你名登高选，衣锦还乡，教人作话传。
<br>　
<br>此行勉强赴春闱，专望明年衣锦归。
<br>　
<br>世上万般哀苦事，无过远别共生离。
<br>　
<br>〔外、净、末下。旦〕官人，你如何割舍得便去了？〔生〕咳，卑人如何舍得？
<br>　
<br>【尾犯引】〔旦〕懊恨别离轻，悲岂断弦，愁非分镜。只虑高堂，风烛不定。〔生〕肠已断，欲离未忍，泪难收，无言自零。〔合〕空留恋，天涯海角，只在须臾顷。
<br>　
<br>【尾犯序】〔旦〕无限别离情，两月夫妻，一旦孤另。官人，你此去经年，望迢迢玉京思省。〔生〕娘子，莫不是虑着山遥水远么？〔旦〕奴不虑山遥水远。〔生〕莫不是虑着衾寒枕冷么？〔旦〕奴不虑衾寒枕冷；奴只虑公婆没主一旦冷清清。
<br>　
<br>【前腔换头】〔生〕我何曾想着那功名？〔旦〕官人，你不想着功名，如今又去怎的？〔生〕欲尽子情，难拒亲命。娘子，年老爹娘，望伊家看承。毕竟，你休怨朝云暮雨，且为我冬温夏凊。思量起，如何教我割舍得眼睁睁。
<br>　
<br>【前腔】〔旦〕官人，你襦衣才换青，快着归鞭，早办回程。十里红楼，休恋着娉婷。叮咛，不念我芙蓉帐冷，也思亲桑榆暮景。咳，我频嘱付，知他记否？空自语惺惺。
<br>　
<br>【前腔】〔生〕娘子，你宽心须待等，我肯恋花柳，甘为萍梗？只怕万里关山，那更音信难凭。须听，我没奈何分情破爱，谁下得亏心短行？从今后，相思两处，一样泪盈盈。〔旦〕官人此去，千万早早回程。〔生〕卑人有父母在堂，岂敢久恋他乡？〔旦〕须是早寄个音信回来。〔生〕音信不妨，只怕关山阻隔。〔拜别介〕
<br>　
<br>【鹧鸪天】〔生〕万里关山万里愁。〔旦〕一般心事一般忧。〔生〕桑榆暮景应难保，客馆风光怎久留？〔生下。旦〕他那里，谩凝眸，正是马行十步九回头。归家只恐伤亲意，阁泪汪汪不敢流。
<br>　
<br>才斟别酒泪先流，郎上孤舟妾倚楼。
<br>　
<br>片帆渐远皆回首，一种相思两处愁。
<br>
<br>
<br>--------------------------------------------------------------------------------
<br>
<br>第六出 丞相教女
<br>
<br>〔末院子上〕珠幌斜连云母帐，玉钩半卷水晶帘。轻烟袅袅归香阁，月影腾腾转画檐。小子不是别人，是牛太师府中一个院子。这几日老相公久留省中，未曾回府，府里几个使女每，镇日在后花园闲耍；今日知道老相公回来，都不见了。小子不免洒扫书馆，伺候老相公回来。呀，好怪么！只见一个婆子走入来做什么？〔净媒婆上〕
<br>　
<br>【字字双】我做媒婆甚妖娆，谈笑。说开说合口如刀，波俏。合婚问卜若都好，有钞。只怕假做庚贴被人告，吃拷。〔末〕你来这里做什么？〔净〕老媳妇特来与张尚书的舍人做媒。〔末〕咳，我这小娘子的媒怕难做。〔净〕如何难做？〔末〕老相公不肯轻许。〔净〕院公，我这头亲事你老相公必然许我。〔末〕呀，且慢着，又有一个婆子来了。〔丑媒婆上〕
<br>　
<br>【前腔】我做媒婆甚艰辛，寻趁。有个新郎要求亲，最紧。咱每只得便忙奔，讨信。〔净〕你这老乞婆来这里怎的？〔丑〕真个是路上更有早行人，心闷。〔末〕你这婆子也来这里做什么？〔丑〕告勾管哥得知，老媳妇特来与枢密的舍人求亲。〔末〕我方才正对那婆子说了，这媒怕难做。〔丑〕如何难做？〔末〕我老相公要拣择得仔细。〔丑〕院公你休管，我说这桩亲事，必定成也。〔净〕呀，我是张媒婆，几年在府前住，今日这媒，倒吃你老乞婆做去了。〔丑〕呀，老乞婆，偏你会做媒？但是门当户对的便好了。终不然你在府前住，定要你做媒，你与乞儿做媒，也嫁了他？〔末〕你休闹！老相公回来了，你每且躲开一边立地。〔外牛太师上〕
<br>　
<br>【齐天乐】凤凰池上归来，环珮衮袖，御香犹在。棨戟门前，平沙堤上，何事车填马隘？星霜鬓改，怕玉铉无功，赤舄非材。回首庭前，凄凉丹桂好伤怀。下官这几日久留省府，不曾回家。左右，方才什么人，在我厅前喧闹。〔末〕有事不敢不报，无事不敢乱传。适间有两个婆子来老相公处求亲。〔外〕着他进来，你这两个婆子做什么？〔净〕奴家是张尚书府里差来求亲。〔丑〕奴家是李枢密府里差来做媒。〔外〕不拣什么人家，但是有才学，做得天下状元的，方可嫁他。若是其余，不许问亲。〔净〕告相公得知，我的新郎，术人算他命，道他今年定做状元。〔丑〕告相公得知，他的新郎命不好，只有奴家这个新郎，人算他命，今科必定得中状元。〔净丑相打介。外〕呀，这两个婆子到我跟前无礼。左右，不拣有什么庚帖，都与我扯破；把那两个吊起，各打十八。〔末扯打介。外〕急把媒婆打离厅。〔末〕除非状元方可问姻亲。〔净〕甘吃打十七八下黄荆杖。〔丑〕那些个成与不成吃百瓶。〔末、净、丑下。外〕光阴似箭催人老，日月如梭趱少年。自家没了夫人，只有一个女儿，如今不觉长成，未曾问亲。只一件，我的女孩儿性格温柔，是事实会，若将他嫁个膏梁子弟，怕坏了他；只将他嫁个读书君子，成就他做个贤妇，多少是好。我这几日不在家，适听得那使唤的，每日都在后花园中闲耍，这是我的女孩儿不拘束他。古人云：“欲治其国，先齐其家。”不免唤出女孩儿和老姥姥、惜春过来，好生训诲他一番。〔贴带净丑上〕
<br>　
<br>【花心动】幽阁深沉，问佳人：为何懒添眉黛？绣线日长，图史春闲，谁解屡傍妆台？绛罗深护奇葩小，不许蜂迷蝶猜。〔净丑〕笑琐窗，多少玉人无赖。〔外〕孩儿，妇人之德，不出闺门。你如今长成了，方才有媒婆来与你议亲，今日是我的孩儿，异日做他人的媳妇。我这几日不在家，你却放老姥姥、惜春每都到后花园中闲耍，不习女工，是何道理？我想起来，都是你不拘束他。倘或做出歹事来，可不把你名儿污了？〔贴〕谢得爹爹教道，孩儿从今自拘束他。〔外怒介〕老姥姥你年纪大矣，你做管家婆，倒哄着女使每闲耍，是何所为！〔净〕不干老身事，都是惜春小丫头。〔丑〕不干惜春事，都是老姥姥。〔外〕这两个贱人尚自相推，都拿下打。〔贴跪禀介〕爹爹息怒。〔外〕你且起来。
<br>　
<br>【惜奴娇】孩儿，你杏脸桃腮，当有松筠节操，蕙兰襟怀。闺中言语，不出阃阈之外。老姥姥，不教我孩儿伊之罪。惜春，这风情今休再。〔合〕记再来，但把不出闺门的语言相戒。
<br>　
<br>【前腔换头】〔贴〕堪哀，萱室先摧。叹妇仪姆教，未曾谙解。蒙爹严训，从今怎敢不改！老姥姥，早晚望伊家将奴诲。惜春，改前非休违背。〔合前〕
<br>　
<br>【黑麻序】〔净〕看待，父母心，婚姻事须要早谐。劝相公，早毕儿女之债。〔外〕休呆，如何女子前，胡将口乱开。〔合〕记今来，但把不出闺门的语言相戒。
<br>　
<br>【前腔】〔丑〕轻凂，我受寂寞担烦恼，教我怎捱？细思之，怎不教人珠泪盈腮？〔贴〕宁耐，温衣并美食，何须苦挂怀？〔合前〕
<br>　
<br>妇人不可出闺门，多谢严君教育恩。
<br>　
<br>休道成人不自在，须知自在不成人。
<br>
<br>
<br>--------------------------------------------------------------------------------
<br>
<br>第七出 才俊登程
<br>
<br>【满庭芳】〔生、末、净、丑上。生〕飞絮沾衣，残花随马，轻寒轻暖芳辰。江山风物，偏动别离人。回首高堂渐远，叹当时恩爱轻分。伤情处，数声杜宇，客泪满衣襟。
<br>　
<br>【前腔换头】〔末〕萋萋芳草色，故园人望，目断王孙。谩憔悴邮亭，谁与温存？〔净丑〕闻道洛阳近也，还又隔几座城闉。〔合〕浇愁闷，解鞍沽酒，同醉杏花村。〔浣溪沙〕〔生〕千里莺啼绿映红，〔丑〕水村山郭酒旗风，〔净〕行人如在画图中。〔末〕不暖不寒天气好，或来或往旅人逢，〔合〕此时谁不叹西东。〔相见介。净〕动问老兄尊姓？〔生〕小子姓蔡。〔净〕贵表？〔生〕伯喈。〔丑〕动问老兄尊姓？〔末〕小子姓李。〔丑〕贵表？〔末〕群玉。〔生〕动问老兄尊姓？〔净〕小子姓落。〔生〕贵表？〔净〕得嬉。〔末〕动问老兄尊姓？〔丑〕小子姓常。〔末〕贵表？〔丑〕白将。〔净〕久闻列位高名，今日幸会，都是往长安赴选。〔笑介〕年兄年弟，休得抛撇。既然如此，且在此歇息片时，讲些学识，说些志气何如？〔众〕正合愚意。〔丑〕敢问蔡兄，学识如何？〔生〕小子坐则读，行则吟，穷年屹屹苦搜寻。文章惊世无敌手，尽是当年惜寸阴。〔丑〕有意思，有意思。〔净〕敢问李兄，学识如何？〔末〕小子不将穷达付前缘，常把勤劳契上天。人事尽时天理见，才高岂得困林泉？〔净〕自然，自然。〔生〕敢问落兄，学识如何？〔净〕小子读书费力，每在萤窗讲习。常念青春不再，那更白日可惜。熟读孝经曲礼，博览诗书周易。春秋诸子百家，篇篇义理绎。前日行到学中，夫子潜自叫屈。〔末〕呀，圣人如何叫屈？〔净〕道是可惜这个秀才，眼中一字不识。〔末〕你却说一场春梦。〔生〕敢问常兄，学识如何？〔丑〕小子言不妄发，写字极有方法。先将好墨磨浓，次把纯毫蘸着。推开净几明窗，展舒锦笺绣札。不问真草隶篆，写出都是法帖。大字粗如庭柱，小字细似头发。王羲之拜我为师，欧阳询见我唬杀。〔笑介〕早间写个八字，忘了一撇一捺。〔末〕又道是一笔走龙蛇。〔净〕闲话休讲。如今天色将晚，不免起程，趱行几步。
<br>　
<br>【八声甘州歌】〔生〕衷肠闷损，叹路途千里，日日思亲。青梅如豆，难寄陇头音信。高堂已添双鬓雪，客路空瞻一片云。〔合〕途中味，客里身，争如流水蘸柴门？休回音，欲断魂，数声啼鸟不堪闻。
<br>　
<br>【前腔】〔末〕风光正暮春，便纵然劳役，何必愁闷？绿阴红雨，征袍上染惹芳尘。云梯月殿图贵显，水宿风餐莫厌贫。〔合〕乘桃浪，跃锦鳞，一声雷动过龙门。荣归去，绿绶新，休教妻嫂笑苏秦。
<br>　
<br>【前腔】〔净〕谁家近水滨，见画桥烟柳，朱门隐隐。秋千影里，墙头上露出红粉。他无情笑语声渐杳，却不道恼杀多情墙外人。〔合〕思乡远，愁路贫，肯如十度谒侯门？行看取，朝紫宸，凤池鳌禁听丝纶。
<br>　
<br>【前腔】〔丑〕遥瞻雾霭纷，想洛阳宫阙，行行将近。途程劳倦，欲待共饮芳樽。垂杨瘦马莫暂停，只见古树昏鸦栖渐尽。〔合〕天将暝，日已曛，一声残角断樵门。寻宿处，行步紧，前村灯火已黄昏。
<br>　
<br>【余文】向人家，忙投奔，解鞍沽酒共论文；今夜雨打梨花深闭门。
<br>　
<br>江山风物自伤情，南北东西为利名。
<br>　
<br>路上有花并有酒，一程分作两程行。
<br>
<br>
<br>--------------------------------------------------------------------------------
<br>
<br>第八出 文场选士
<br>
<br>〔末上〕礼闱新榜动长安，九陌人人走马看。一日声名遍天下，满城桃李属春官。自家不是别人，却是礼部一个祗候的便是。今岁乃大比之年，朝廷委命试官，已在贡院之内；各省中式举人，俱列棘闱之前。如今试官将次升堂，小人只得在此听候。正是：一封才下兴贤诏，四海都无遗弃才。道犹未了，试官大人早到。〔净试官上〕
<br>　
<br>【生查子】承恩拜试官，声价重丘山。左右，那来科举的，只问有文才，何必拘乡贯？〔末〕那有文才的，如何发落他？〔净〕取他居上第，做个清要官。〔末〕那没文才的，如何发落他？〔净〕纵有父兄势，也教空手还。〔末〕好公道老爷。〔净〕左右，今年却是大比之年，我为国荐贤，但是各省府县赴试的秀才，都唤入来。〔末〕领钧旨。〔生上〕
<br>　
<br>【赏宫花】槐花正黄，赴科场举子忙。太学拉朋友，一齐整行装。〔合〕五百英雄都在此，不知谁做状元郎？
<br>　
<br>【前腔】〔丑上〕天地玄黄，略记得三两行。才学无些子，只是赌命强。〔合前〕〔末叫开门。生〕贡院门已开，列位尊兄依次而进。〔净〕左右，这些秀才，每人给与卷子一本，蜡烛一条，各分东西廊下，伺候题目。〔末〕领钧旨。〔相见介净〕你每众秀才听着：朝廷制度，开科取士，须有定期。立意命题，任从时好。下官是个风流试官，不比往年的试官，往年第一场考文；第二场考论；第三场考策。我今年第一场做对；第二场猜谜；第三场唱曲。若是做得对好，猜得谜着，唱得曲好，就取他头名状元。插金花，饮御酒，游街儿耍子；若是对得不好，猜得不着，唱得不好，就将他黑墨搽脸，乱棒打出去。〔生丑〕学生领命。〔净〕东廊下秀才蔡邕过来领题。〔生〕有。〔净〕我出天文门一个对与你对。〔生〕愿闻。〔净〕星飞天放弹。〔生〕日出海抛球。〔净〕妙哉，妙哉，且站一边。西廊下秀才落得嬉过来领题。〔丑〕快些。〔净〕毛诗三百首。〔丑〕还有十一篇。〔净〕不好，不好，且站一边。蔡邕过来，我出天下八个省名的谜儿与你猜。〔生〕愿闻。〔净〕一声霹雳震天开，两个肩头不得闲。去买纸来作裱褙，欠人钱债未曾还。〔生〕第一句是京东京西，第二句是江东江西，第三句是湖东湖西，第四句是浙东浙西。〔净〕妙哉，妙哉。且站一边，落得嬉过来，我出山上四样树名的谜儿与你猜。〔丑〕快些。〔净〕雨中妆点望中黄，独立深山分外长。庙廊之材应见取，家家织就绮罗裳。〔丑〕第一句是柏树，第二句是槐树，第三句是枫树，第四句是柳树。〔净〕不是，不是，且站一边。蔡邕过来，我唱一只曲儿，你末后凑一句，要押得韵着。〔生〕愿闻高音。
<br>　
<br>【北江儿水】〔净〕长安富贵真罕有，食味皆山兽，熊掌紫驼峰，四座馨香透。你押下韵。〔生〕奉与试官来下酒。〔净笑介〕妙哉，妙哉，三场都好。这是个真秀才，且在东廊下伺候。落得嬉过来，我再唱一只曲儿，你末后也凑一句，要押得韵着。〔丑〕快唱。
<br>　
<br>【前腔】〔净〕看你腹中何所有，一袋腌臜臭。若还放出来，见者都奔走。你押下韵。〔丑〕把与试官来下酒。〔净〕不济，不济。将他黑墨搽脸，乱棒打出去。〔丑〕不须打，正是薄命刘生终下第，厚颜季子且回家。〔下，净〕蔡秀才，今科中式举人虽多，只有你才学高迈，文字老成，俺就复奏圣上，将你取为第一甲头名状元，冠带游街赴宴。左右，取冠带过来。〔末取上〕正是袍笏赐进士，铁钺赠将军。〔净〕蔡状元换了冠带，今就随我入朝谢恩。〔换冠带介〕
<br>　
<br>【懒画眉】〔生〕君恩喜见上头时，今日方显男儿志。布袍脱下换罗衣，腰间横系黄金带，骏马雕鞍真是美。
<br>　
<br>【前腔】〔净〕状元，你读书万卷非容易，喜得登科擢上第。功名分定岂误期，那更三千礼乐无敌手，五百英雄尽让伊。
<br>　
<br>【前腔】〔末〕人生当用显门闾，荫子封妻荣自己。马前喝道状元归，雁塔挥毫题姓字，一举成名天下知。
<br>　
<br>一举鳌头独占魁，谁知平地一声雷。
<br>　
<br>明朝跨马春风里，尽是皇都得意回。
<br>
<br>
<br>--------------------------------------------------------------------------------
<br>
<br>第九出 临妆感叹
<br>
<br>【破齐阵引】〔旦上〕翠减祥鸾罗幌，香销宝鸭金炉。楚馆云闲，秦楼月冷，动是离人愁思。目断天涯云山远，亲在高堂雪鬓疏，缘何书也无？〔古风〕明明匣中镜，盈盈晓来妆。忆昔事君子，鸡鸣下君床。临镜理笄总，随君问高堂。一旦远别离，镜匣掩青光。流尘暗绮疏，青苔生洞房。零落金钗钿，惨淡罗衣裳。伤哉惟悴容，无复蕙兰芳。有怀凄以楚，有路阻且长。妾身岂叹此，所忧在姑嫜。念彼猿猱远，眷此桑榆光。愿言尽妇道，游子不可忘。勿弹绿绮琴，弦绝令人伤。勿听白头吟，哀音断人肠。人事多错迕，羞彼双鸳鸯。奴家自嫁与蔡伯喈，才方两月。指望与他同事双亲，偕老百年。谁知公公严命，强他赴选。自从去后，竟无消息。把公婆抛撇在家，教奴家独自应承。奴家一来要成丈夫之名，二来要尽为妇之道，尽心竭力，朝夕奉养。正是：天涯海角有穷时，只有此情无尽处。
<br>　
<br>【风云会四朝元】春闱催赴，同心带绾初。叹阳关声断，送别南浦。早已成间阻。谩罗襟泪渍，谩罗襟泪渍，和那宝瑟尘埋，锦被羞铺。寂寞琼窗，萧条朱户，空把流年度。嗏，瞑子里自寻思，妾意君情，一旦如朝露。君行万里途，妾心万般苦。君还念妾，迢迢远远也须回顾。
<br>　
<br>【前腔】朱颜非故，绿云懒去梳。奈画眉人远，傅粉郎去，镜鸾羞自舞。把归期暗数，把归期暗数，只见雁杳鱼沈，凤只鸾孤。绿遍汀洲，又生芳杜，空自思前事。嗏，日近帝王都，芳草斜阳，教我望断长安路。君身岂荡子，妾非荡子妇。其间就里，千千万万有谁堪诉？
<br>　
<br>【前腔】轻移莲步，堂前问舅姑。怕食缺须进，衣绽须补，要行时须与扶。奈西山暮景，奈西山暮景，教我倩着谁人，传语我的儿夫。你身上青云，只怕亲归黄土，我临别也曾多嘱付。嗏，那些个意孜孜，只怕十里红楼，贪恋着他人豪富。丈夫，你虽然是忘了奴，也须念父母。苦，无人说与，这凄凄冷冷怎生辜负？
<br>　
<br>【前腔】文场选士，纷纷都是才俊徒。少什么镜分鸾凤，都要榜登龙虎，偏是他将奴误。也不索气蛊，也不索气蛊，既受托了蘋蘩，有甚推辞？索性做个孝妇贤妻，也落得名标青史，今日呵，不枉受了些闲凄楚。嗏，俺这里自支吾，休得污了他的名儿，左右与他相回护。丈夫，你便做腰金衣紫，须记得荆钗与裙布。苦，一场愁绪，堆堆积积宋玉难赋。
<br>　
<br>回首高堂日已斜，游人何事在天涯？
<br>　
<br>红颜胜人多薄命，莫怨春风当自嗟。
<br>
<br>
<br>--------------------------------------------------------------------------------
<br>
<br>第十出 杏园春宴
<br>
<br>〔末首领官上〕朝为田舍郎，暮登天子堂。将相本无种，男儿当自强。自家不是别人，却是河南府一个首领官。往年状元及第，赴宴游街，但是鞍马、酒席供设、祗应等件，都是府尹提调。今年蔡伯喈做状元，循例赴宴，府尹却委着当职提调。昨日已公付太仆寺掌鞍马的令史，并洛阳县管排设的驿丞，专听俺这里鸣鼓三声，都要到此聚会听点。〔擂鼓介〕掌鞍马的在那里？〔丑令史上〕有问即对，无问不答。相公有何钧旨？〔末〕鞍马备办了未曾？〔丑〕告相公得知，俺这里在先有一万匹好马。〔末〕怎见得好马？〔丑〕但见耳批双竹，鬃散五花。展开凤臆龙鬐，昂起豹头虎额。响笃笃翠蹄削玉，点滴滴赤汗流珠。隅目青荧夹镜悬，肉鬃碨礧连钱动。一跃时尾捎云汉，横蓦过玄圃崆峒；一霎时走遍神州，直赶上流星掣电。九方皋管教他称赏，千金价不枉了追求。〔末〕有甚颜色的？〔丑〕布汗、论圣、虎刺、合里、乌赭、哑儿爷、屈良、苏卢、枣骝、栗色、燕色、兔黄、真白、玉面、银鬃、绣膊、青花。正是五花散作云满身，万里方看汗流血。〔末〕有什么好名儿？〔丑〕飞龙、赤兔、騕褭、骅骝、紫燕、骕骦、啮膝、逾晖、骐麟、山子、白羲、绝尘、浮云、赤电、绝群、逸骠、騄骊、龙子、驎驹、腾霜骢、皎雪骢、凝露骢、照影骢、悬光骢、决波騟、飞霞骠、发电赤、流金弧、翔麟紫、奔虹赤、照夜白、一丈乌、九花虬、望云骓、忽雷驳、卷毛騧、狮子花、玉逍遥、红叱拨、紫叱拨、金叱拨。正是：青海月氐生下，大宛越腅将来。〔末〕有什么好厩？〔丑〕飞龙、祥麟、吉良、龙媒、驺駼、駃騠、鹓鸾、出群、天花、凤苑、奔星、内驹、左飞、右飞、左坊、右坊、东南内、西南内。正是：尽印三花飞凤字，中藏万匹好龙媒。〔末〕却怎的打扮？〔丑〕锦鞯灿烂披云，银镫荧煌曜日，香罗帕深覆金鞍，紫游缰牵动玉勒。玛瑙妆就辔头、珊瑚做成鞍子。正是：红缨紫鞚珊瑚鞭，玉鞍锦笼黄金勒。〔末〕如今选多少在这里？〔丑〕告相公：如今无了。〔末〕如何无了？〔丑〕元有一万匹马，却有一千三百个漏蹄，二千七百个抹靥，三千八百个熟瘸，二千二百个慈眼。那更鞍桥又破损，坐褥又倾欹。抽辔尽是麻绳，鞭子无非荆杖。饿老鸱全然拉塔，雁翅板一发雕零。鞍辔既不周全，牵鞚何曾完备，此般物件，其实不中。〔末〕休胡说？若还不完备时节，我禀过府尹大人，好生打你。〔丑〕相公可怜见，容小人一壁厢自理会。〔末〕鞍马若完备时节，可牵在午门外厢，等候状元谢恩出来乘坐。〔丑〕理会得，只教他春风得意马蹄疾，一日看遍长安花。〔下末〕管排设的在那里？〔净驿丞上〕厅上一呼，阶下百诺。相公有何钧旨？〔末〕排设完备了未曾？〔净〕告相公，俺拣上等排设俟候点视。〔末〕怎见得上等排设？〔净〕但见珠帘高卷，绣幕低垂。珊瑚席逼逻得精神，玳瑁筵安排得奇巧。金炉内慢腾腾烧瑞瑙，玉瓶中娇滴滴插奇花。四围环绕画屏山，满座重铺锦褥子。金盘犀箸光错落，掩映龙凤珍羞；银海琼舟影荡摇，翻动葡萄玉液。洒扫得干干净净，并无半点尘埃；铺陈得整整齐齐，另是一般气象。正是：移将金谷繁华景，妆点琼林锦绣仙。〔末〕安排既齐整，你每且退去，待等状元游街了赴宴。〔净〕领钧旨。正是：琼林胜处风光好，别是人间一洞天。〔下。众〕远远望见一簇人马闹吵，想是状元来了。〔末下，生净丑骑马上〕
<br>　
<br>【窣地锦裆】嫦娥剪就绿云衣，折得蟾宫第一枝。宫花斜插帽檐低，一举成名天下知。
<br>　
<br>【哭岐婆】洛阳富贵，花如锦绮。红楼数里，无非娇媚。春风得意马蹄疾，天街赏遍方归去。〔生净先下〕〔丑坠马介〕救命救命！爹爹、奶奶、伯伯、叔叔、哥哥、嫂嫂、孩儿媳妇，都来救命。〔末骑马上〕
<br>　
<br>【水底鱼儿】朝省尚书，昨日蒙圣旨：道状元及第，教咱去陪宴席。〔丑叫〕踏坏了人了！〔末〕越着鞭越退，遣人心下疑。〔丑〕救命！救命！〔末〕转头回望，叫我的还是谁？汉子你是谁？〔丑〕我是坠马的状元。〔末扶介〕快起来。〔丑〕尊官是谁？〔末〕我是中书省陪宴官，不知足下为甚坠马？
<br>　
<br>【北叨叨令】〔丑〕闹吵吵街市上游人乱，〔末〕你马惊了呵？〔丑〕恶头口抵死要回身转。〔末〕怎的不牵过一边？〔丑〕我战兢兢只怕缰绳断，〔末〕为甚不打他？〔丑〕怯书生早已神魂散。〔末〕你不害事么？〔丑呻吟介〕险些跌折了腿也么哥，险些舂破了头也么哥，我好似小秦王三跳涧。〔末〕这马如今那里去了？〔丑〕问他那里去了。伤人乎？不问马。〔末〕咳，你兀自文绉绉的。我且就这里人家借一个马与你骑。〔丑〕休静办，若借马与我骑，便索死。〔末〕呀，怎的便死？〔丑〕你不闻孔夫子说道：有马者，借人乘之，今亡矣夫！〔夫〕一口胡柴。呀，远远望见一簇人马来，有马就借一匹与你骑。〔丑〕不须得，不须得。〔生净骑马上〕
<br>　
<br>【窣地锦裆】荷衣新染御香归，引领群仙下翠微。杏园惟有后题诗，此是男儿得志时。〔丑〕状元，你每列位骑马游街，且是好。只不要似我骑马，舂破了头，跌折了脚。〔生〕足下原来坠马呵。〔丑〕可知哩。〔末〕不是下官搭救时节，险些送了一条性命。〔净〕如此更赖足下之力。〔生〕请整顿同行。〔丑〕你们三位自去赴宴，我到太平坊下李郎中家去便来。〔众〕你去做什么？〔丑〕我去医攧扑伤损疮。〔众〕休要推故，我去借一个马与你骑了同去。〔丑〕小子告退，你三位自去。〔末〕朝廷事例，如何不去赴宴？〔丑〕赴宴也好，只是骑马不得。这等你三位骑马前去，我随后提着胡床来。〔末〕成什么模样？〔丑〕这个不妨，却有两说：路上人问你，便说道是使唤的伴当；若是筵席之中，却说是打伴当的人。〔末〕好穷对副。
<br>　
<br>【哭岐婆】〔众〕玉鞭袅袅，如龙骄骑。黄旗影里，笙歌鼎沸。如今端的是男儿，行看锦衣归故里。〔末〕这里便是杏园，请列位驻马。〔丑〕左右，马都牵到僻处去，倘或人道四位官员，如何有三个马，不象模样。〔末〕好高见识。如今请列位照依年例，留下佳作。〔净〕蔡兄先请。〔生〕五百名中第一仙，花如罗绮柳如烟。绿袍乍着君恩重，黄榜初开御墨鲜。礼乐三千传紫禁，风云九万上青天。时人谩说登科早，未许嫦娥爱少年。〔净〕妙，妙！紫金阙无极无上圣。〔末〕这里不是玉皇阁，休要诵他的宝号。如今却轮当足下。〔净〕我也有四句：迟日江山丽，春风花草香。〔末〕且住，使不得，这是古诗。〔净〕呀，我前日三场，也都是别人的文章，尚自中了。如何一首别人的诗，倒使不得起来？〔末〕休道是七步成章。〔净〕咳，你道我真个不会作诗呵，我且将就做一首与列位看看：赴选何曾入棘闱，此身未拟着荷衣。三场尽是倩人做，一字全然匪我为。自笑持杯饕恋酒，却愁把笔怎题诗。有人问我求佳作，〔众〕如何答他？〔净〕问我先生便得知。〔末〕又道是当仁不让于师。〔丑〕仓官不识串字，中中。〔末〕且休夸口，如今又轮当足下。〔丑〕有有，列位做律诗，都把那赴试的事为题，恐是熟套。小子如今另立一题。〔末〕你把什么为题？〔丑〕便把小子方才坠马为题，胡做古风一篇，以纪其事如何？〔众〕尤妙，尤妙。〔丑〕君不见去年骑马张状元，跌了左腿不相联？又不见前年跨马李试官，跌了窟臀没半边？世上三般拚命事，行船走马打秋千。小子今年大拚命，也来随趁跨金鞍。跨金鞍，灾怎躲？叵耐畜生侮弄我。大叫三声不肯行，连撺两撺不是耍。便把缰绳紧紧拿，纵有长鞭怎敢打？须臾之间掉下来，一似狂风吹片瓦。昨日行过枢密院，三个军人来唱喏。小子慌忙走将归，〔末〕却如何？〔丑〕怕他请我教战马。〔末〕又说梦话。诸公请依位而坐，左右看酒。〔杂承直上〕色动玉壶无表里，光摇金盏有精神。告相公，酒在此。〔众把酒介〕
<br>　
<br>【五供养】〔末〕文章过晁董，对丹墀已膺天宠。〔合〕赴琼林新宴，颤宫花缓引黄金鞚。
<br>　
<br>【前腔】〔净丑〕九重天上声名重，紫泥封已传丹凤。〔合〕便催归玉简侍宸旒，他日归来金莲送。
<br>　
<br>【山花子】〔末〕玳筵开处游人拥，争看五百名英雄。〔生〕喜鳌头一战有功，荷君恩奏捷词锋。〔合〕太平时车书已同，干戈尽戢文教崇，人间此时鱼化龙。留取琼林，胜景无穷。
<br>　
<br>【前腔】〔净〕三千礼乐如泉涌，一笔扫万丈长虹。〔丑〕看奎光飞躔紫宫，光耀万玉班中。〔合前〕
<br>　
<br>【前腔换头】〔生〕青云路通，一举能高中，三千水击飞冲。〔净〕又何必扶桑挂弓？也强如剑倚崆峒。〔合前〕
<br>　
<br>【前腔换头】〔丑〕恩深九重，丝络八珍送，无非翠釜驼峰。〔末〕看吾皇待贤恁隆，不枉了十年窗下把书来攻。〔合前〕
<br>　
<br>【大和佛】〔生〕宝篆沉烟香喷浓，〔众〕浓熏绮罗丛。琼舟银海翻动酒鳞红，一饮尽教空。〔生悲介〕持杯自觉心先痛，纵有香醪欲饮难下我喉咙。他寂寞高堂淑水谁供奉？俺这里传杯喧哄。〔众〕状元，你休得要对此欢娱意忡忡。
<br>　
<br>【舞霓裳】愿取群贤尽贞忠，尽贞忠。管取云台画形容，画形容。时清莫报君恩重，惟有一封书上劝东封，更撰个河清德颂。乾坤正，看玉柱擎天又何用？【红绣鞋】〔合〕猛拚沉醉东风，东风。倩人扶上玉骢，玉骢。归去路，望画桥东。花影乱，日朦胧。沸笙歌，引纱笼。
<br>　
<br>【意不尽】〔合〕今宵添上繁华梦，明早遥听清禁钟，皇恩谢了，鹓行豹尾陪侍从。
<br>　
<br>名传金榜换蓝袍，酒醉琼林志气豪。
<br>　
<br>世上万般皆下品，思量惟有读书高。
<br>
<br>
<br>--------------------------------------------------------------------------------
<br>
<br>第十一出 蔡母嗟儿
<br>
<br>【忆秦娥先】〔旦上〕长吁气，自怜薄命相遭际。相遭际，暮年姑舅，薄情夫婿。〔清平乐〕夫妻才两月，一旦成分别。没主公婆甘旨缺，几度思量悲咽。家贫先自艰难，那堪不遇丰年。恁的千辛万苦，苍天也不相怜。奴家自从儿夫去后，遭此饥荒；况兼公婆年老，朝不保夕。教奴家独自如何应奉？婆婆日夜埋怨着公公，当初不合教孩儿出去。公公又不伏气，只管和婆婆闲争。外人不理会得，只道是媳妇不会看承，以致公婆日夜闹吵。且待公婆出来，再三劝解则个。
<br>　
<br>【忆秦娥后】〔外上〕孩儿一去无消息，双亲老景难存济。〔净扯外耳介〕难存济，不思前日，强教孩儿出去。〔旦劝介。净〕老贼！你抵死教孩儿出去赴选，今日没有饭吃，他便做得状元，济你甚事？若是孩儿在家，也会区处，终不到得恁的狼狈。如今冻得你好，饿得你好。老贼，你死了休。〔外〕老乞婆！你埋怨我则甚？我是神仙，知道今日恁的饥荒苦。这般年时，谁家不忍饥受饿，谁似你这般埋怨我？休，休，我死，我死。今日饥荒也是死，被你埋怨不过也索死。〔欲死，旦扯住介。净〕老贼，你便死也消不得我这场呕气。〔旦〕公公、婆婆且息怒，听奴家一言分剖。当初公公教孩儿出去时节，不道今日恁的饥荒，婆婆难埋怨公公。今日婆婆见这般饥荒，孩儿又不在眼前，心下焦躁，公公也休怪婆婆埋怨。请自宽心，如今奴家把些钗梳首饰之类，典些粮米，以充公婆一时口食。宁可饿死奴家，决不将公婆落后。〔净〕媳妇你说得好，我只是恨这老贼。
<br>　
<br>【金索挂梧桐】区区一个儿，两口相依倚。没事为着功名，不要他供甘旨。你教他做官，要改换门闾。只怕他做得官时你做鬼。老贼！你图他三牲五鼎供朝夕，今日里要一口粥汤却教谁与你？相连累，我孩儿因你做不得好名儒。〔合〕空争着闲是闲非，空争着闲是闲非，只落得双垂泪。
<br>　
<br>【前腔】〔外〕养子教读书，指望他身荣贵。黄榜招贤，谁不去求科试？老乞婆，我说个比方与你听：譬如范杞良，差去筑城池，他的娘亲埋怨谁？〔净〕老贼，你倒好比方，他是奉官差哩。〔外〕合生合死皆由命，少什么孙子森森也忍饥。〔净〕老贼，你固自口硬，再过几时，饿得你口嗅屎哩。〔外〕休聒絮，毕竟是咱每两口受孤恓。〔合前〕
<br>　
<br>【前腔】〔旦〕婆婆，孩儿虽暂离，须有日回家里。〔净〕媳妇，我岂不知孩儿自有一日回家，只是眼下受饿难过。〔旦〕婆婆，奴有些钗梳，解当充粮米。〔净〕老贼，我若没有这般孝顺的媳妇会摆布，可不把我的肝肠也饿断了？〔外〕老乞婆，这是时年如此，你苦死埋怨我怎的？〔旦〕公公婆婆恁的闲争呵，教旁人道媳妇每，有甚差池，致使公婆争斗起。婆婆，他心中爱子指望功名就；公公，他眼下无儿，因此埋怨你。难逃避，兀的不是从天降下这灾危。〔合前〕
<br>　
<br>【刘泼帽】〔外〕天那，我每不久须倾弃，叹当初是我不是。不如我死了无他虑。〔合〕一度里思量，一度里肝肠碎。
<br>　
<br>【前腔】〔净〕有儿却遣他出去，教媳妇怎生区处？媳妇，可怜误你芳年纪。〔合前〕
<br>　
<br>【前腔】〔旦〕公公、婆婆，媳妇便是亲儿女，劳役事本分当为，但愿公婆从此相和美。〔合前〕
<br>　
<br>形衰力倦怎支吾？口食身衣只问奴。
<br>　
<br>莫道是非终日有，果然不听自然无。
<br>
<br>
<br>--------------------------------------------------------------------------------
<br>
<br>第十二出 奉旨招婿
<br>
<br>〔末上〕缥缈纱窗映雾烟，深沉华屋锁婵娟。屏间孔雀人难中，幕里红丝谁敢牵。自家是牛太师府中一个院子，这几日听得府中喧传，太师要招女婿。况我这个小娘子，不比别的小娘子，一来是丞相之女，二来他才貌兼全，必须有文章、有官职、有福分的，方可中选。且在此俟候，相公出来，便知端的。〔外牛太师上〕
<br>　
<br>【似娘儿】华发渐星星，怜爱女欲遂姻盟，蟾宫桂子才堪称。红楼此日，红丝待选，须教红叶传情。左右那里？〔末〕厅上一呼，阶下百诺。不知老相公有何钧旨？〔外〕自古道男子生而愿为之有室，女子生而愿为之有家。我老夫人倾弃多年，只有一个小姐，美貌娉婷，昨日见官里问我道：“你的女孩儿曾嫁人未。”我回言道：“未曾嫁人。”官里道：“既不曾嫁人，如今新状元蔡邕，好人物，好才学，朕与你主婚，你可招他为婿，你意如何？”俺奉着圣旨，就谢了恩。你每道此事如何？〔末〕复相公：男大须婚，女大须嫁。小姐是瑶台阆苑神仙，状元是天禄石渠贵客；况且玉音主盟，金口说合；若做了百年夫妇，不枉了一对姻缘。这是：佳人才子两堪夸，天付姻缘事不差。试看月轮还有意，定知丹桂近仙娃。〔外笑介〕你言正合我意。你就去唤府前官媒婆来，同去蔡状元处说亲。〔末〕领钧旨。〔唤介，丑媒婆拿秤斧上〕
<br>　
<br>【醉太平】我做聪俊的媒婆，两脚疾走如梭。生得不矮又不矬，人人都来请我。我更要金多银多，绫罗段匹多，方肯做。又且张家李家夸谈我。〔末〕夸谈你甚的？〔丑〕道我每须胜是别媒婆。媒婆媒婆，两脚奔波。一斗好酒，一只肥鹅。送到家里，我和老公笑呵呵。〔末〕婆子休闲说，且去见老相公。〔外〕婆子，你手里拿着什么东西？〔丑〕这是斧头。〔外〕要他何用？〔丑〕这是媒婆的招牌。〔外〕如何将他做招牌？〔丑〕告相公得知，《毛诗》有云：“析薪如之何？匪斧弗克。娶妻如之何？匪媒弗得。”以此将他为招牌。〔末〕休在班门弄斧。〔外〕媒婆，你要秤何用？〔丑〕相公，这唤作量人秤，最是要紧的。大凡做媒时节，先把新妇新郎秤得一般，方才与他说亲。久后夫妻也和顺；若是轻重了，夫妻到底相嫌。〔外〕休闲说，媒婆，我昨日奉圣旨，教我将小姐招赘蔡状元为婿，你如今去他跟前说知。若得成就了这头亲事，我多多赏你。〔丑〕这个有甚难处？一来奉当今圣旨，二来托相公威名，三来小姐才貌兼全，是人知道。蔡状元有何不可？〔末〕这话极说得是。〔外〕媒婆，你近前来听我说。
<br>　
<br>【琐窗郎】吾家一女娉婷，不曾许与公卿。昨承圣旨，招选书生。媒婆，你和他说：不须用白璧黄金为聘。〔合〕说道姻缘前世已曾定，今日里共欢庆。
<br>　
<br>【前腔】〔丑〕住东京极有名声，相公，论媒婆非自逞。今朝事体，管取完成。怕有一轻一重，全凭这条官秤。〔合前〕
<br>　
<br>【前腔】〔末〕虽然他高占魁名，得相招多少荣。荣依绣幕，选中雀屏。媒婆，此一去他必从命。〔合前〕
<br>　
<br>为传芳信仗良媒，管取门楣得俊才。
<br>　
<br>百年夫妇今朝合，一段姻缘天上来。
<br>
<br>
<br>--------------------------------------------------------------------------------
<br>
<br>第十三出 官媒议婚
<br>
<br>【高阳台】〔生上〕梦绕亲闱，愁深旅邸，那堪音信辽绝。凄楚情怀，怕逢凄楚时节。重门半掩黄昏雨，奈寸肠此际千结。守寒窗，一点孤灯，照人明灭。
<br>　
<br>【前腔换头】当时轻散轻别。叹玉箫声杳，庾楼明月。一段愁烦，翻成两下悲咽。枕边万点思亲泪，伴漏声到晓方彻。锁愁眉，慵临青镜，顿添华发。〔木兰花〕鳌头可羡，须知富贵非吾愿。雁足难凭，没个音书寄子情。田园将芜，不知松菊犹存否？光景无多，怎奈椿萱老去何？自家为父母所强，来此赴选。谁知逗遛在此，竟不能归！今又复拜皇恩，除为议郎。虽则任居清要，争奈父母年老，安敢久留？天那！知我的父母安否如何？知我的妻室侍奉如何？欲待上表辞官，又未知圣意如何？苦！好似和针吞却线，刺人肠肚系人心。〔末丑上〕
<br>　
<br>【胜葫芦】〔末〕特奉皇恩赐结婚，来此把信音传。〔丑〕若是仙郎，肯与谐姻眷，一场好事，管取今朝便团圆。〔生〕儿家门户重重闭，春色缘何得入来。未审何人到此？〔末、丑〕小人是牛太师府里一个院子，老媳妇是媒婆，我两人奉天子之洪恩，领太师之严命，特与状元谐一佳偶。〔生〕元来如此，不索多心。且听我说：
<br>　
<br>【高阳台】宦海沉身，京尘迷目，名缰利锁难脱。目断家山，空劳魂梦飞越。〔丑〕状元，是好一个小姐。〔生〕闲聒，闲藤野蔓休缠也，俺自有正兔丝，亲瓜葛。是谁人，无端调引，谩劳饶舌。
<br>　
<br>【前腔换头】〔末〕阀阅，紫阁名公，黄扉元宰，三槐位里排列。金屋婵娟，妖娆那更贞洁。〔丑〕秦楼此日招凤侣，遣妾每特来执伐。望君家，殷勤肯首，早谐结发。
<br>　
<br>【前腔换头】〔生〕非别，千里关山，一家骨肉，教我怎生抛撇？妻室青春，那更亲鬓垂雪。〔丑〕状元，老丞相见你这般青春年少，才肯把小姐嫁与你，你不必推故。〔生〕差迭，须知少年自有人爱了，谩劳你嫦娥提挈。满皇都，豪家无数，岂必卑末？
<br>　
<br>【前腔换头】〔末〕不达，相府寻亲，侯门纳礼，兀自拒他不屑。绣幕奇葩，春光正当十八。〔丑〕休撇，知君是个折桂手，留此花待君攀折。况亲奉丹墀诏旨，非我自相撺掇。
<br>　
<br>【前腔换头】〔生〕心热，自小攻书，从来知礼，忍使行亏名缺。父母俱存，娶而不告须难说。悲咽，门楣相府，虽要选，奈扊扅佳人，实难存活。〔丑〕状元，小姐生得十分美貌，你休错过了。〔生〕纵然有花容月貌，怎如我自家骨血。
<br>　
<br>【前腔换头】〔末〕迂阔，他势压朝班，威倾京国，你却与他相别。只怕他转日回天，那时须有个决裂。〔丑〕虚设，夜静水寒鱼不饵，笑满船空载明月。下丝纶，不愁无处，笑伊村杀。
<br>　
<br>【余文】〔生〕明朝有事朝金阙，归家奉亲心下悦。〔末〕状元，只怕圣旨不从空自说。〔生〕不须多说，你若果奉圣旨来，我明日上表辞官，一就辞婚便了。
<br>　
<br>君王诏旨不相从，明日应须奏九重。
<br>　
<br>有缘千里能相会，无缘对面不相逢。
<br>
<br>
<br>--------------------------------------------------------------------------------
<br>
<br>第十四出 激怒当朝
<br>
<br>【出队子】〔外牛太师上〕朝夕萦挂，只为孩儿多用心。不知月老事何因，为甚冰人没信音？颙望多时，情绪转深。目断青鸾瞻碧雾，情深红叶看金沟。自家昨遣院子和官媒去蔡状元处说亲，尚未回音。且待他来，便知端的。
<br>　
<br>【前腔】〔末、丑上〕乔才堪笑，故阻佯推不肯从。岂无佳婿近乘龙？有甚福缘能跨凤？料想书生，只是命穷。〔相见介。外〕媒婆，你回来了。事体若何？〔丑〕复相公得知：他千不肯，万不肯，只是不肯不肯。〔末〕你且住休，待人小复知相公。蔡状元道：他家中有垂白之父母，年少之妻房。明日要上表辞官家去，实难从命。
<br>　
<br>【双鸂鶒】〔外〕听伊说教人怒起。汉朝中惟吾独贵，我有女，偏无贵戚豪家求配！奉圣旨，使我招状元为婿。媒婆，不知他回话，有何言语？
<br>　
<br>【前腔】〔丑〕媒婆告相公知：恨那人作怪跷蹊。千不肯，万推辞。〔外〕我奉圣旨，招他为婿，你曾把这话对他说么？〔丑〕这话头不惹些儿，道始得及第，纵有花容月貌休提。他骂相公，骂小姐。〔外〕他骂小姐什么？〔丑〕道脚长尺二。〔末〕这般说谎没巴臂。〔跪介〕
<br>　
<br>【前腔】恩官且听咨启：蔡状元闻说皱眉。忠和孝，恩和义。念父母八十年余，况已娶了妻室，再婚重娶非礼。待早朝，上表文，要辞官家去，请相公别选一佳婿。
<br>　
<br>【前腔】〔外〕他元来要奏丹墀，敢和我厮挺相持。细思之，可奈他将人轻觑。我就写表奏与吾皇知，与他官拜清要地，务要来我处为门楣。
<br>　
<br>【意不尽】〔众〕这读书辈，没道理，不思量违背了圣旨。只教他辞官辞婚俱未得。〔外〕自古道杀人可恕，情理难容。我的声名，谁不钦敬？多少贵戚豪家，求为吾婿而不可得。叵耐一书生颠倒不肯，反要辞官家去。且由他。左右，你和官媒婆再去蔡状元处说。看他如何？我如今先去奏知官里，只教不准他上表便了。
<br>　
<br>枉把封章奏九重，不如及早便相从。
<br>　
<br>羁縻鸾凤青丝网，牢络鸳鸯碧玉笼。
<br>
<br>
<br>--------------------------------------------------------------------------------
<br>
<br>第十五出 金闺愁配
<br>
<br>【剔银灯】〔贴上〕忒过分爹行所为，但索强全不顾人议。背飞鸟硬求来谐比翼，隔墙花强攀做连理。姻缘，还是怎的？天那，我待对爹爹说呵，婚姻事女孩儿家怎提？姻缘、姻缘，事非偶然。好笑我爹爹定要将奴家招赘蔡状元为婿，那状元不肯，俺这里也索罢了。谁想爹爹苦不放过。天那，他既不肯，便做了夫妻，到底也不和顺。奴家待将此事对爹爹说，只是此事不是女孩儿每说的话。好闷呵！〔净魆地上探介〕惭愧、惭愧，今日也能够得小姐闷心。小姐，你想着什么？〔贴〕我不想着什么。〔净〕你既不想着什么，为何手托香腮，在此忧闷？我且问你：你往常间件件不烦恼，事事不动情，我想起来你都是佯诈，今日莫不是对景伤情么？〔贴〕老姥姥，你说那里话？我为爹爹做事不停当，以此忧闷。〔净〕老相公做甚事不停当？〔贴〕我爹爹要将奴家嫁与蔡状元，使官媒婆去说，状元不肯从命。他既然不肯，俺这里也索罢了。如今爹爹苦不放过他，又叫媒婆去说。老姥姥，你怎生与我对爹爹说一声也好。〔净〕小姐，这是你爹爹的主意，如何肯听我每说？
<br>　
<br>【桂枝香】书生愚见，忒不通变，不肯坦腹东床，谩自去哀求金殿。想他每就里，想他每就里，将人轻贱。小姐，非爹胡缠，怕被人传：〔贴〕呀，怕人传什么？〔净〕道你是相府公侯女，不能够嫁状元。
<br>　
<br>【前腔】〔贴〕百年姻眷，须教情愿。他那里抵死推辞，俺这里不索留恋。想他每就里，想他每就里，有些牵绊。〔净〕有甚牵绊？〔贴〕怕恩多成怨。满皇都，少什么公侯子，何须去嫁状元？
<br>　
<br>【大迓鼓】〔净〕非干是你爹意坚，只怕春花秋月，误你芳年。况兼他才貌真堪羡，又是五百名中第一仙。故把嫦娥，付与少年。
<br>　
<br>【前腔】〔贴〕姻缘虽在天，若非人意，到底埋怨。料想赤绳不曾绾，多应他无玉种蓝田。休把嫦娥，强与少年。
<br>　
<br>匹配本自然，何须苦相缠？
<br>　
<br>眼前虽成就，到底也埋怨。
<br>
<br>
<br>--------------------------------------------------------------------------------
<br>
<br>第十六出 丹陛陈情
<br>
<br>【北点绛唇】〔末上〕夜色将阑，晨光欲散。把珠帘卷，移步丹墀，摆列着金龙案。
<br>　
<br>【北混江龙】官居宫苑，谩道是天威咫尺近龙颜。每日间亲随车驾，只听鸣鞭。去螭头上拜跪，随着豹尾盘旋。朝朝宿卫，早早随班。做不得卿相当朝一品贵，先随着朝臣待漏五更寒。空嗟叹，山寺日高僧未起，算来名利不如闲。自家是汉朝一个小黄门。往来紫禁，侍奉丹墀。领百官之奏章，传一人之命令。正是：主德无瑕因宦习，天颜有喜近臣知。如今天色渐明，正是早朝时分，官里升殿，怕有百官奏事，只得在此祗候。〔内问〕怎见得早朝时分？〔末〕但见银河清浅，珠斗斑斓。数声角吹落残星，三通鼓报传清曙。银箭铜壶，点点滴滴，尚有九门寒漏；琼楼玉宇，声声隐隐，已闻万井晨钟。瞳瞳曚々，苍茫红日映楼台；拂拂霏霏，葱菁瑞烟浮禁苑。袅袅巍巍，千寻玉掌，几点瀼瀼露未晞；澄澄湛湛，万里璇空，一片团团月初坠。三唱天鸡，咿咿喔喔，共传紫陌更阑；百转流莺，间间关关，报道上林春晓。午门外碌碌剌剌，车儿碾得尘飞；六宫里呕呕哑哑，乐声奏如鼎沸。只见那建章宫、甘泉宫、未央宫、长杨宫、五柞宫、长秋宫、长信宫、长乐宫，重重叠叠，万万千千，尽开了玉关金锁；又见那昭阳殿、金华殿、长生殿、披香殿、金銮殿、麒麟殿、太极殿、白虎殿，隐隐约约，三三两两，俱卷上绣箔珠帘。半空中忽听得一声轰轰烈烈，如雷如霆，震耳的鸣梢响，合殿里只闻得一阵氤氤氲氲，非烟非雾，扑鼻的御炉香。缥缥缈缈，红云里雉尾扇遮着赭黄袍；深深沉沉，丹陛间龙鳞座覆着彤芝盖。左列着森森严严，前前后后的羽林军、旗门军、控鹤军、神策军、虎贲军，花迎剑佩星初落；右列着济济锵锵，高高下下的金吾卫、龙虎卫、拱日卫、千牛卫、骠骑卫，柳拂旌旗露未干。金间玉、玉间金、闪闪烁烁、灿灿烂烂的神仙仪从；紫映绯、绯映紫、行行列列、整整齐齐的文武官僚。螭头陛下，立着一对妖妖娆娆，花容月貌，绣鸾袍、鸳鸯靴的奉引昭容；豹尾班中，摆着一对端端正正，铜肝铁胆，白象简、獬豸冠的纠弹御史。拜的拜，跪的跪，那一个敢挨挨拶拶纵喧哗？升的升，下的下，那一个不钦钦敬敬依礼法？但愿得常瞻仙仗，圣德日新日新日日新；与群臣共拜天颜，圣寿万岁万岁万万岁。从来不信叔孙礼，今日方知天子尊。道犹未了，一个奏事官人早到。
<br>　
<br>【点绛唇】〔生上〕月淡星稀，建章宫里，千门晓。御炉烟袅，隐隐鸣梢杳。忽忆年时，问寝高堂早。鸡鸣了，闷萦怀抱，此际愁多少。不寝听金钥，因风想玉珂。明朝有封事，数问夜如何？自家为父母在堂，故上表辞官回去侍奉。如今天色已明，这是午门外厢，不免进入去咱。〔末〕奏事官搢芴三舞蹈。
<br>　
<br>【神仗儿】〔生〕扬尘舞蹈，扬尘舞蹈，遥瞻天表，见龙鳞日耀，咫尺重瞳高照。遥拜着赭黄袍，遥拜着赭黄袍。
<br>　
<br>【滴漏子】臣邕的，臣邕的，荷蒙圣朝。臣邕的，臣邕的，拜还紫诰。〔末〕状元，你莫不是嫌官小么？〔生〕念邕非嫌官小，奈家乡万里遥，双亲又老。干〖FJF〗渎〖FJJ〗天威，万乞恕饶。〔末〕状元，吾乃黄门，职掌奏章。有何文表，就此批宣。〔生跪介〕
<br>　
<br>【入破第一】议郎臣蔡邕启：今日蒙恩旨，除臣为议郎之职，重蒙赐婚牛氏。干凟天威，臣谨诚惶诚恐，稽首顿首：伏念微臣，初来有志，诵诗书，力学躬耕修己，不复贪荣利。事父母，乐田里，初心愿如此而已。不想州司，谬取臣邕充试。到京畿，岂料蒙恩，叨居上第。
<br>　
<br>【破第二】重蒙圣恩，婚赐牛公女。臣草茅疏贱，如何当此隆遇？况臣亲老，一从别后，光阴又几。庐舍田园，荒芜久矣。〔末〕老亲在堂，必自有人侍奉，状元不必忧虑。
<br>　
<br>【衮第三】〔生〕但臣亲老鬓发白，筋力皆癯瘁。形只影单，无兄弟，谁奉侍？况隔千山万水，生死存亡，虽有音书难寄。最可悲，他甘旨不供，我食禄有愧。〔末〕圣上作主，太师联姻。状元，这也是奇遇。
<br>　
<br>【歇拍】〔生〕不告父母，怎谐匹配？臣又听得，家乡里，遭水旱，遇荒饥。多想臣亲，必做沟渠之鬼，未可知。怎不教臣，悲伤泪垂？〔哭介。末〕状元，此非哭泣之处，不得惊动天听。
<br>　
<br>【中衮第五】〔生〕臣享厚禄，挂朱紫，出入承明地。惟念二亲寒无衣，饥无食，丧沟渠。忆昔先朝，朱买臣，守会稽，司马相如，持节锦归。
<br>　
<br>【煞尾】他遭遇圣时，皆得回乡里。臣何故，别父母，远乡闾，没音书，此心违？伏望陛下，特悯微臣之志。遣臣归，得侍双亲，隆恩无比！
<br>　
<br>【出破】若还念臣有微能，乡郡望安置。庶使臣，忠心孝意得全美。臣无任瞻天仰圣，激切屏营之至！〔末〕状元元来如此。吾当与状元转达天听，可在午门外厢俟候圣旨。正是：眼望旌捷旗，耳听好消息。〔下，生起介〕
<br>　
<br>【神仗儿】扬尘舞蹈，扬尘舞蹈，见祥云缥缈，想黄门已到。料应重瞳看了，多应是，念我私情乌鸟。颙望断九重霄，颙望断九重霄。黄门已将我奏章传达，未知圣意允否？不免乘闲祷告天地一番。
<br>　
<br>【滴漏子】天怜念，天怜念，蔡邕拜祷：双亲的，双亲的，死生未保。天那，可怜恩深难报。一封奏九重，知他听否？爹娘呵，俺和你会合分离，都在这遭。黄门去了多时，怎的不见回报？想必是官里准了。天那，若能够回家侍奉父母，蔡邕何须做官？〔末奉诏同二昭容上〕
<br>　
<br>【前腔】今日里，今日里，议郎进表。传达上，传达上，圣目看了。〔生〕圣目看了如何说？〔末〕道太师昨日先奏，把乘龙女婿招，多少是好！〔生〕黄门大人，你莫不是哄我？〔末〕见有玉音，传降听剖。圣旨已到，跪听宣读。皇帝诏曰：孝道虽大，终于事君；王事多艰，岂遑报父！朕以凉德，嗣缵丕基。眷兹警动之风，未遂雍熙之化。爰招俊髦，以辅不逮。兹尔才学，允惬舆情。是用擢居议论之司，以求绳纠之益。尔当恪守乃职，勿有固辞。其所议婚姻事，可曲从师相之请，以成桃夭之花。钦予是命，裕汝乃心。谢恩。〔生〕黄门大人，烦你与我再去奏知官里，我情愿不做官。〔末〕咳，这状元好不晓事，圣旨谁敢违背？〔生〕黄门大人，你不去时节，待我自去拜还圣旨如何？〔末〕呀，这状元好怪么，这所在你如何去得！〔生哭介〕
<br>　
<br>【啄木儿】我亲衰老，妻幼娇，万里关山音信杳。他那里举目凄凄，俺这里回首迢迢。他那里望得眼穿儿不到，俺这里哭得泪干亲难保。闪杀人一封丹凤诏。
<br>　
<br>【前腔】〔末〕状元，你何须虑，不用焦，人世上离多欢会少。大丈夫当万里封侯，肯守着故园空老？毕竟事君事亲一般道，人生怎全忠和孝？却不见母死王陵归汉朝。
<br>　
<br>【三段子】〔生〕这怀怎剖？望丹墀天高听高。这苦怎逃？望白云山遥路遥。〔末〕状元，你做官与亲添荣耀，高堂管取加封号，与他改换门闾，偏不是好？
<br>　
<br>【归朝欢】〔生〕冤家的，冤家的，苦苦见招，俺媳妇埋冤怎了？饥荒岁，饥荒岁，怕他怎熬？俺爹娘怕不做沟渠中饿殍？〔末〕状元，譬如四方战争多征调，从军远戍沙场草，也只是为国忘家怎惮劳？
<br>　
<br>家乡万里信难通，争奈君王不肯从？
<br>　
<br>情到不堪回首处，一齐分付与东风。
<br>
<br>
<br>--------------------------------------------------------------------------------
<br>
<br>第十七出 义仓赈济
<br>
<br>【普贤歌】〔丑上〕身充里正实难当，杂泛差徭日夜忙。官司点义仓，并无些子粮，拼一顿拖翻吃大棒。我做都官管百姓，另是一般行径。破靴破帽破衣掌，打扮须要厮称。到官府百般下情，下乡村十分豪兴。讨官粮大大做个官升，卖私盐轻轻弄条乔秤。点催首放富差贫，保解户欺软怕硬。猛拼打强放泼，毕竟是个毕竟。谁知天不由人，万事皆从前定。骗得五两十两，到使五锭十锭。田园尽都典卖，并无些子余剩。叵耐厅前首领，嫌恨司房乔令。把我千样凌辱，将我万般督并。动不动去了破帽，打得我黄肿成病。几番要自缢投河，不要了这条性命。今番又点义仓，并无粮米抵应。若还把我拖翻，便叫高台明镜。小人也不是都官，也不是里正，休将屈棒错打了平民。〔内问〕你是谁？〔丑〕我是搬戏的副净。〔内〕休道出本来面目。〔丑〕苦！往常间把义仓谷子偷将家去，养老婆孩儿了。今日上司官点义仓放谷，赈济贫民，仓中没有一些，那里讨还他？没奈何我待把家私并老婆儿子都卖了，也赔不起。不免去与李社长商量则个，转弯抹角，兀的便是李社长家里。李社长，李社长。〔净〕谁叫老爷？〔丑〕咦，你惯要做大，且出来。
<br>　
<br>【前腔】〔净上〕身充社长管官仓，老小一家都在仓里养。〔丑〕好好，你一家老小都在仓里养。事发时节，如何摆布？〔净〕事发尽不妨，里正先吃棒。〔丑〕尊兄，饶得你过么？〔净〕先打了都官，方才打社长。老夫年傍八旬，家中只有三人。因充社长勾当，谁知也不安宁。又要告官书题粉壁，又要劝民栽种翻耕，又要管淘河砌磡，又要办木桶麻绳。若有人家嫁娶，须索请我去做宾。人人称我年高伏众，个个叫我社长官人。若得一纸状子，强似厅上县丞。原告许我银子三锭五锭，被告送我猪脚十斤廿斤。若还得了两家财物，只得蒙眬写个回文。每日去干得泄水功德，竟不知自家家里祸因。大的孩儿不孝不义，小的媳妇逼扌勒离分。单单只有第三个孩儿本分，常常抢去了老夫的头巾。激得我老夫性发，只得唱个陶真。〔丑〕呀，陶真怎的唱？〔净〕〔净〕呀，到被你听见了。也罢，我唱你打和。〔丑〕使得。〔净〕孝顺还生孝顺子。〔丑〕打打咳莲花落。〔净〕〔净〕点点滴滴不差移。〔丑〕打打咳莲花落。不信但看檐前水。〔丑〕打打咳莲花落。〔净〕忤逆还生忤逆儿。〔丑〕打打咳莲花落。〔净〕住休。〔丑〕你若不叫住，我直唱到天明。〔净〕里正，你叫我出来，有甚事说？〔丑〕社长哥，今日官司给散义仓，仓中又无稻子，如何是好？我和你不免合赔些子。〔净〕呀，仓中稻子都是你搬去吃了，怎的叫我和你合赔？小畜生到不亏了你。上司来时，干我甚事。我自回去抱子弄孙嬉他娘。正是：闭门不管窗前月，一任梅花自主张。〔下丑〕苦！李社长又去了，上司官又来了。如何是好？呀，喝道声渐渐近了，只得迎接则个。〔外放粮官、末皂隶上〕
<br>　
<br>【前腔】〔外〕亲承朝命赈饥荒，〔末〕跃马扬鞭到此方。〔丑〕里正接老爷。〔末〕起去，疾忙开义仓，支与百姓粮。从实支收休要谎。〔外〕里正将支收簿来看。〔丑〕簿在此。〔外读介〕元管二十九石，新收三十六石，除支一十九石，见在四十六石。左右开仓，呀，这仓里那有四十六石？〔丑〕有有，相公。〔外〕左右与他取了甘结，一面着他唤饥民来支粮。〔丑〕一心忙似箭，两脚走如飞。〔下外〕左右，这厮说谎，仓里那得这些稻子？〔末〕相公且由他。若是不足数，只要他赔偿便了。〔外〕也说得是。〔丑瞎子上〕
<br>　
<br>【吴小四】肚又饥，眼又昏，家私没半分，子哭儿啼不可闻。闻知相公来济民，请些官粮去救贫。〔作错跪介〕相公可怜见。〔末〕相公在这里。〔外〕老的姓甚名谁？家里有几口？〔丑〕小的姓丘名乙己，家住上大树，有三千七十口。〔外〕胡说，那里有许多口？〔丑〕告相公得知：上大人，丘乙己，化三千，七十士。〔末〕一口胡柴。〔外〕你实有几口？〔丑〕小的夫妻两口，孩儿两口。〔外〕支粮与他。〔末〕支四口粮了。〔丑〕多谢相公。正是：一日不识羞，三日不忍饿。〔下。净聋子上〕
<br>　
<br>【前腔】叹连朝，饥怎忍？家中有五六人。前日老婆典了裙，今日媳妇又典裤，恰好遇官司来济贫。相公可怜见。〔外〕老的姓甚名谁？家里有几口？〔净作聋，外复问介。净〕小的姓大，名比丘僧。住在只树给孤独园，有一千二百五十口。〔外〕胡说，那里有许多口？〔净〕告相公得知：《弥陀经》中道：只树给孤独园，与大比丘僧一千二百五十人俱。〔末〕佛口蛇心。〔外〕你实有几口？〔净〕小的有两个媳妇，三个孩儿，和我共六口。〔外〕支粮与他。〔末〕支六口粮了。〔净〕多谢相公。正是：今日得君提掇起，免教人在污泥中。〔下。旦上〕
<br>　
<br>【捣练子】嗟命薄，叹年艰，含羞忍泪向人前，犹恐公婆悬望眼。路逢险处难回避，事到头来不自由。奴家少长闺门，岂识途路。今日见官司放粮济贫，只得去请些稻子，以救公婆之命。〔外〕妇人，你姓甚名谁？来此怎的？〔旦〕告相公：奴家姓赵，名五娘。公公蔡崇简。因儿夫出外，特来请些粮米，以救公婆之命。〔外〕你丈夫那里去了，使你妇人家来请粮？
<br>　
<br>【普天乐】〔旦〕儿夫一向留都下。〔外〕你家里还有谁？〔旦〕只有年老爹和妈。〔外〕有弟兄么？〔旦〕弟和兄更没一个。〔外〕既没有弟兄，谁看承你的爹妈？〔旦〕看承尽是奴家。〔外〕这般说起来，你好苦呵！妇人家不出闺门，你何不使个男子汉来请粮。〔旦作悲介〕历尽苦，谁怜我？相公，怎说得不出闺门的清平话？〔外〕你家里有几口？〔旦〕只有三口。〔外〕左右支粮与他。〔末〕没粮了。〔旦哭〕若无粮，我也不敢回家。〔外〕怎的不敢回家？〔旦〕相公，岂忍见公婆受馁。天那，叹奴家命薄，直恁折挫。〔外〕左右，这仓中稻子没了。一来凑原数不起，二来这妇人说得好苦，你去拿那里正来，要这厮赔偿。〔末〕领钧旨。假饶走上焰摩天，脚下腾云须赶上。〔旦〕望相公可怜见，主张些粮米，与奴家救济公婆之命。〔外〕我自有分晓。〔末押丑上介〕似瓮中捉鳖，手到拿来。〔外〕里正，这仓中稻子凑原数不起，尽是你自偷了，你好好招伏。〔丑〕相公，小人招不得。自古道东量西折，难教小人赔偿。〔外〕畜生，尖斛量入，平斛量出，如何会折了许多。左右，拿下打四十。〔丑〕相公不要打，小人情愿招了。〔读招介〕招状人姓猫，名狸，见年三十有余。身上并无疾病，只有白带不除。今与短状招伏，因为官粮久亏。说到义仓情弊，中间无甚跷蹊。稻熟排门收敛，敛了各自将归。并无仓廪盛贮，那有帐目收支？纵然有得些小，胡乱寄在民居。官司差人点视，便籴些谷支持。上下得钱便罢，不问仓实仓虚。假饶清官廉吏，被我影射片时。东家借得十扛，西家借得五箕。但见仓中有谷，其间就里怎知？年年把当常事，番番一似耍嬉。不道今年荒旱，不道今年民饥。不因分俵赈济，如何会泄天机？假饶奏到三十三天，我里正无甚罪过。〔末〕为甚的？〔丑〕只是点粮诈钱的做马做驴，招状执结是实，伏乞相公指挥。〔外〕左右押这厮去，就要赔偿。〔末押丑下〕正是：惧法朝朝乐，欺公日日忧。〔末押丑上〕假饶人心似铁，怎逃官法如炉？告相公，里正赔偿的稻子有了。〔外〕支与那妇人去。〔旦〕多谢相公。〔末与旦，丑觊觎科〕由你半路去，我好歹与你夺了便罢。〔旦〕谢得恩官为主维。〔丑〕只教中路有灾危。〔外〕当权若不行方便，如入宝山空手回。〔外末丑下，旦〕一斟一酌，莫非前定。今日奴家去请粮，谁知道里正作弊，仓中没了。若不得相公督并，里正赔偿，奴家如何得这些谷回家救济二亲？正是饥时得一口，强似饱时得一斗。〔欲下，丑上拦住介〕恩人相见，分外眼明。仇人相见，分外眼睁。我也会见你过来呵。你快把稻子还我，万事全休。〔旦〕呀！相公与奴家的稻子，如何还你。〔丑〕咳，方才不是你只管告不休，相公如何要我赔偿这稻子？是我卖老小卖家私的，你如何拿去？〔抢介，旦〕里正官人，你要用强，可怜奴家艰辛。〔丑〕可怜你甚的！
<br>　
<br>【锁南枝】〔旦〕儿夫去，竟不还，公婆两人都老年。自从昨日到如今，不能够一餐饭。〔丑〕你公婆没饭吃，也不干我事。〔旦〕奴请粮，他在家悬望眼。念我年老公婆，做方便。〔拜丑介。丑〕不要拜，不要拜。这般时年，我做不得方便，你将稻子还我便罢。
<br>　
<br>【前腔换头】〔旦〕乡官可怜见，这些稻子呵，是我公婆命所关。若是必须将去，宁可脱下衣裳，就问乡官换。〔作脱衣介。丑〕不要不要，你身上也寒冷。〔旦〕宁使奴，身上寒。只要与公婆，救残喘。〔丑〕娘子罢罢。你说起这话，都是孝心，我不忍问。你取了，莫怪莫怪，你去罢。〔旦〕如此多谢。〔丑虚下躲介，旦〕谢天谢地，且喜里正去了，不免趱行几步。〔丑上推旦夺下介〕
<br>　
<br>【前腔】〔旦〕夺将去，真可怜，公婆望奴不见还。纵然他不埋冤，道我做媳妇的有何干？他忍饥，添我夫罪愆。教我怎见得我夫面？千死万死，终久是死。不如早死为强，此间有一口古井，不免投入死休。〔欲投井介〕
<br>　
<br>【前腔换头】将身赴井泉，思量左右难。我丈夫当年分散，叮咛嘱付爹娘，教我与他相看管。苦，我死却，他形影单。夫婿与公婆，可不两埋怨？
<br>　
<br>【前腔】〔外上〕媳妇去，不见还，教人在家凝望眼。〔跌倒，旦扶介，外〕呀，你在这里闲行，教我望得肝肠断。〔旦〕公公，奴请粮，为你供午餐。又谁知被人骗。〔外〕媳妇却怎么说？〔旦〕公公，奴家请得些稻子，到半途之中，却被里正夺去了。〔外哭〕天那，元来如此。
<br>　
<br>【前腔换头】思量我命乖蹇，不由人不珠泪涟。料想终须饿死，不如早赴黄泉，免把你厮牵绊。媳妇，婆老年，不久延。你须是，好看管。呀，元来这里有一口古井，不免投入死休。
<br>　
<br>【前腔】〔旦〕公公，你若身倾弃，我苦怎言？公还死了婆怎免？你两人一旦身亡，教我独自如何展？公公，你吃苦辛，其实难过遣。我痛伤悲，只得强相劝。
<br>　
<br>【前腔换头】〔外〕媳妇，你衣衫尽解典，囊箧已罄然。纵使目前存活，到底日久日深，你与我难相恋。苦，衣食缺，你行孝难。活冤家，不如早拆散。〔欲投井，旦救介，末挑谷上〕
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
