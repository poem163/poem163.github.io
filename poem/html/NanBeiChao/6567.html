<HTML>
<HEAD>
<TITLE>陈诗 卷01-03 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangQian/">唐前诗选</a> <font color=4C4C4C>&gt;&gt; </font><a href="../../html/NanBeiChao/">南北朝选</a> <FONT color=#BCB6A0>&gt;&gt;</font> 陈诗 卷01-03</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>陈诗 卷01-03</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-13&nbsp;&nbsp;文章类别:南北朝选&nbsp;&nbsp;阅读次数:<script language=javascript src="../../hits.php?articleid=6567"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'陈诗 卷01-03')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[陈诗 卷01-03]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷一】
<br>
<br>　　☆沈炯
<br>
<br>　　〈炯。字初明。一作礼明。吴兴吴康人。仕梁为王国常侍、尚书左民侍郎、尚书左丞。出补吴令。为侯景将宋子仙所获。子仙败。归王僧辩。元帝徵为给事黄门侍郎。江陵陷。入西魏。绍泰中。归国。除司农卿。迁御史中丞。陈受禅。加通直散骑常侍。文帝即位。解中丞。加明威将军。天嘉二年。遣归收兵吴中。卒。年五十九。有前集七卷。後集十三卷。〉
<br>
<br>　　【长安少年行】
<br>
<br>　　长安好少年。骢马铁连钱。陈王装脑勒。晋後铸金鞭。步摇如飞燕。宝剑似舒莲。去来新市侧。遨游大道边。道边一老翁。颜鬓如衰蓬。自言居汉世。少小见豪雄。五侯俱拜爵。七贵各论功。建章通北阙。复道度南宫。太後居长乐。天子出回中。玉辇迎飞燕。金山赏邓通。一朝复一日。忽见朝市空。扶桑无复海。昆山倒向东。少年何假问。龄值福终。子孙冥灭尽。乡闾复不同。泪尽眼方暗。髀伤耳自聋。杖策寻遗老。歌啸咏悲翁。遭随各有遇。非敢访童蒙。
<br>
<br>　　【独酌谣】
<br>
<br>　　独酌谣。独酌独长谣。智者不我顾。愚夫余未要。不愚复不智。谁当余见招。所以成独酌。一酌倾一瓢。生涯本漫漫。神理暂超超。再酌矜许史。三酌傲松乔。频烦四五酌。不觉凌丹霄。倏尔厌五鼎。俄然贱九韶。鼓殇无异葬。夷跖可同朝。龙蠖非不屈。鹏但逍遥。寄语号呶侣。无乃太尘嚣。
<br>
<br>　　【从驾送军诗】
<br>
<br>　　惟尧称乃武。轩後号神兵。吊民资智勇。治乱属师贞。我群膺宝业。历驾视前英。蒲海方无浪。夷山未有平。星光下结旆。剑气上舒精。云开万里彻。日丽晨川明。抚鼓山灵应。诏跸水祗惊。
<br>
<br>　　【望郢州城诗】
<br>
<br>　　魂兮何处返。非死复非仙。坐柯如昨日。石合未淹年。历阳顿成浦。东海果为田。空忆扶风咏。谁见岘山传。世变才良改。时移民物迁。悲哉孙骠骑。悠悠哭彼天。
<br>
<br>　　【长安还至方山怆然自伤诗】
<br>
<br>　　秦军坑赵卒。遂有一人生。虽还旧乡里。危心曾未平。淮源比桐柏。方山似削成。犹疑屯虏骑。尚畏值胡兵。空村馀拱木。废邑有颓城。旧识既已尽。新知皆异名。百年三万日。处处此伤情。
<br>
<br>　　【离合诗赠江藻】
<br>
<br>　　开门枕芳野。井上发红桃。林中藤茑秀。木末风云高。屋室何寥廓。至士隐蓬蒿。故知人外赏。文酒易陶陶。友朋足谐晤。又此盛诗骚。朗月同携手。良景共含毫。栾巴有妙术。言是神仙曹。百年肆偃仰。一理讵相劳。
<br>
<br>　　【建除诗】
<br>
<br>　　建章连凤阙。蔼蔼入云烟。除庭发槐柳。冠剑似神仙。满衢飞玉大。夹道跃金鞭。平明尘雾合。薄暮风云骞。定交太学里。射策云台边。执事一朝谬。朝市忽崩迁。破家徒犭旬国。力弱不扶颠。危机空履虎。击恶岂如。成师凿门去。败绩裹尸旋。收魂不入斗。抱景问穹玄。开颜何所说。空忆平生前。闭门穷巷里静扫咏归田。
<br>
<br>　　【六府诗】
<br>
<br>　　水广南山暗。杖策出蓬门。火炬村前发。林烟树下昏。金花散黄蕊。蕙草杂芳荪。木兰露渐落。山芝风屡翻。土高行已冒。抱瓮忆中园。谷城定若近。当终黄石言。
<br>
<br>　　【八音诗】
<br>
<br>　　金屋贮阿娇。楼阁起迢迢。石头足年少。大道跨河桥。丝桐无缓节。罗绮自飘飘。竹烟生薄晚。花色乱春朝。匏瓜讵无匹。神女嫁苏韶。土地多妍冶。乡里足尘嚣。革年未相识。声论动风飙。木桃堪底用。寄以答琼瑶。
<br>
<br>　　【六甲诗】
<br>
<br>　　甲拆开众果。万物具敷荣。乙飞上危幕。雀乳出空城。丙魏旧勋业。申韩事刑名。丁翼陈诗罢。公绥作赋成。戊巢花已秀。满塘草自生。已乃忘怀客。荣乐尚关情。庚庚闻鸟啭。肃肃望凫征。辛酸多悯恻。寂寞少逢迎。壬蒸怀太古。覆妙伫无名。癸巳空施位。讵以召幽贞。
<br>
<br>　　【十二属诗】
<br>
<br>　　鼠迹生尘案。牛羊暮下来。虎啸坐空谷。兔月向窗开。龙隰远青翠。蛇柳近徘徊。马兰方远摘。羊负始春栽。猴栗羞芳果。鸡跖引清杯。狗其怀物外。猪蠡悠哉。
<br>
<br>　　【从游天中寺应令诗】
<br>
<br>　　福界新开划。名僧共下筵。杨枝生拱树。锡杖咒飞泉。石座应朝讲。山龛拟夜禅。当非舍卫国。卖地取金钱。
<br>
<br>　　【同庾中庶肩吾周处士弘让游明庆寺诗】
<br>
<br>　　鹫岭三层塔。庵园一讲堂。驯乌逐饭磬。狎兽绕禅床。レ菊山无酒。燃松夜有香。幸得同高胜。於此莹心王。
<br>
<br>　　【名都一何绮诗】
<br>
<br>　　〖《诗纪》云。陆士衡拟古《诗》云：名都一何绮。城阙郁盘桓。〗
<br>
<br>　　名都一何绮。春日吐光辉。高楼云母扇。复殿琉璃扉。昭仪同辇出。高安连骑归。欲知天子贵。千门应紫微。
<br>
<br>　　【为我弹鸣琴诗】
<br>
<br>　　为我弹鸣琴。琴鸣伤我襟。半死无人见。入灶始知音。空为贞女引。谁达楚妃心。雍门何假说。落泪自淫淫。
<br>
<br>　　【赋得边马有归心诗】
<br>
<br>　　〖《诗纪》云。王瓒诗。朔风动秋草。边马有归心。〗
<br>
<br>　　穷秋边马肥。向塞甚思归。连镳渡蒲海。束舌下金微。已鱼丽阵。将摧鹤翼围。弥忆长楸道。金鞭背落晖。
<br>
<br>　　【咏老马诗】
<br>
<br>　　昔日从戎阵。流汗几东西。一日驰千里。三丈拔深泥。渡水频伤骨。翻霜屡损蹄。勿言年齿暮。寻途尚不迷。
<br>
<br>　　【和蔡黄门口字咏绝句诗】
<br>
<br>　　嚣嚣宫阁路。灵灵谷口闾。谁知名器品。语哩各崎岖。
<br>
<br>　　【谣】〖幽庭赋系此谣。〗
<br>
<br>　　故年花落今复新。新年一故成故人。那得长绳系白日。年年月月但如春。
<br>
<br>　　☆阴铿
<br>
<br>　　〈铿。字子坚。武威人。仕梁为湘东王法曹行参军。陈天嘉中为始兴王中录事参军。累迁晋陵太守、员外散骑常侍。顷之。卒。有集三卷。〉
<br>
<br>　　【新成安乐宫】
<br>
<br>　　〖《诗纪》云。历代吟谱曰：铿赋新成安乐宫。援笔便就。〗
<br>
<br>　　新宫实壮哉。云里望楼台。迢递翔仰。连翩贺燕来。重阎寒雾宿。丹井夏莲开。砌石披新锦。梁花画早梅。欲知安乐盛。歌管杂尘埃。
<br>
<br>　　【班婕妤怨】
<br>
<br>　　柏梁新宠盛。长信昔恩倾。谁谓诗书巧。翻为歌舞轻。花月分窗进。苔草共阶生。接泪衫前满。单瞑梦里惊。可惜逢秋扇。何用合欢名。
<br>
<br>　　【蜀道难】
<br>
<br>　　王尊奉汉朝。灵关不惮遥。高岷长有雪。阴栈屡经烧。轮摧九折路。骑阻七星桥。蜀道难如此。功名讵可要。
<br>
<br>　　【和登百花亭怀荆楚诗】
<br>
<br>　　江陵一柱观。浔阳千里潮。风烟望似接。川路恨成遥。落花轻未下。飞丝断易飘。藤长还依格。荷生不避桥。阳台可忆处。唯有暮将朝。
<br>
<br>　　【奉送始兴王诗】
<br>
<br>　　良守别承明。枉道暂逢迎。去帆收锦纟乍。归骑指兰城。纷纟连山暗。潺派水清。桂晚花方白。莲秋叶始轻。背飞伤客念。临歧悯圣情。分风不得远。何由送上征。
<br>
<br>　　【广陵岸送北使诗】
<br>
<br>　　行人引去节。送客舣归舻。即是观涛处。仍为郊赠衢。汀洲浪已息。邗江路不纡。亭嘶背枥马。樯啭向风乌。海上春云杂。天际晚帆孤。离舟对零雨。别渚望飞凫。定知能下泪。非但一杨朱。
<br>
<br>　　【江津送刘光禄不及诗】
<br>
<br>　　依然临送渚。长望倚河津。鼓声随听绝。帆势与云邻。泊处空馀鸟。离亭已散人。林寒正下叶。钓晚欲收纶。如何相背远。江汉与城。
<br>
<br>　　【和傅郎岁暮还湘州诗】
<br>
<br>　　苍茫岁欲晚。辛苦客方行。大江静犹浪。扁舟独且征。棠枯绛叶尽。芦冻白花轻。戍人寒不望。沙禽迥未惊。湘波各深浅。空轸念归情。
<br>
<br>　　【渡青草湖诗】
<br>
<br>　　洞庭春溜满。平湖锦帆张。沅水桃花色。湘流杜若香。穴去茅山近。江连巫峡长。带天澄迥碧。映日动浮光。行舟逗远树。度鸟息危樯。滔滔不可测。一苇讵能航。
<br>
<br>　　【渡岸桥诗】
<br>
<br>　　画桥长且曲。傍险复凭流。写虹晴尚饮。图星昼不收。跨波连断岸。接路上危楼。栏高荷不及。池清影自浮。何必横南渡。方复似牵牛。
<br>
<br>　　【游始兴道馆诗】
<br>
<br>　　紫台高不极。清千仞馀。坛边逢药铫。洞里阅仙书。庭舞经乘鹤。池游被控鱼。稍昏蕙叶敛。欲暝槿花疏。徒教斧柯烂。会自不凌虚。
<br>
<br>　　【开善寺诗】
<br>
<br>　　鹫岭春光遍。王城野望通。登临情不极。萧散趣无穷。莺随入户树。花逐下山风。栋里归云白。窗外落晖红。古石何年卧。枯树几春空。淹留惜未及。幽桂在芳丛。
<br>
<br>　　【罢故章县诗】
<br>
<br>　　秩满三秋暮。舟虚一水滨。漫漫遵归道。凄凄对别津。晨风下散叶。歧路起飞尘。长岑旧知远。莱芜本自贫。被里恒容吏。正朝不系民。惟当有一犊。留持赠後人。
<br>
<br>　　【闲居对雨诗】
<br>
<br>　　四溟飞旦雨。三径绝来游。震位雷声发。离宫电影浮。山云遥似带。庭叶近成舟。茅檐下乱滴。石窦引环流。寄言一高士。如何麦不收。
<br>
<br>　　【又】
<br>
<br>　　藻降灵祗。聪明谅在斯。触石朝云起。从星夜月离。八川奔巨壑。万顷溢澄陂。绿野含膏润。青山带濯枝。嘉禾方合颖。秀麦已分歧。寄语纷纶学。持笔讵必知。
<br>
<br>　　【行经古墓诗】
<br>
<br>　　偃松将古墓。年代理当深。表柱应堪烛。碑书欲有金。迥坟由路毁。荒隧受田侵。霏霏野雾合。昏昏陇日沈。悬剑今何在。风杨空自吟。
<br>
<br>　　【和樊晋陵伤妾诗】
<br>
<br>　　画梁朝日尽。芳树落花辞。忽以千金笑。长作九泉悲。镜前尘剧粉。机上网多丝。户馀双入燕。床有一空帷。名香不可得。何见返魂时。
<br>
<br>　　【和侯司空登楼望乡诗】
<br>
<br>　　怀土临霞观。思归想石门。瞻云望鸟道。对柳忆家园。寒田获里静。野日烧中昏。信美今何益。伤心自有源。
<br>
<br>　　【登武昌岸望诗】
<br>
<br>　　游人试历览。旧迹已丘墟。巴水萦非字。楚山断类书。荒城高仞落。古柳细条疏。烟芜遂若此。当不为能居。
<br>
<br>　　【晚出新亭诗】
<br>
<br>　　大江一浩荡。离悲足几重。潮落犹如盖。云不作峰。远戍唯闻鼓。寒山但见松。九十方称半。归途讵有踪。
<br>
<br>　　【晚泊五洲诗】
<br>
<br>　　客行逢日暮。结缆晚洲中。戍楼因甚险。村路入江穷。水随云度黑。山带日归红。遥怜一柱观。欲轻千里风。
<br>
<br>　　【赋咏得神仙诗】
<br>
<br>　　罗浮银是殿。瀛洲玉作堂。朝游云暂起。夕饵菊恒香。聊持履成燕。戏以石为羊。洪与松子。乘羽就周王。
<br>
<br>　　【游巴陵空寺诗】
<br>
<br>　　日宫朝绝磬。月殿夕无扉。网交双树叶。轮断七灯辉。香尽奁犹馥。幡尘画渐微。借问将保见。风气动天衣
<br>
<br>　　【秋闺怨诗】
<br>
<br>　　独眠虽已惯。秋来只自愁。火笼恒爰脚。行障镇床头。眉含黛俱敛。啼将粉共流。谁能无别恨。唯守一空楼。
<br>
<br>　　【南征闺怨诗】
<br>
<br>　　湘水旧言深。征客理难寻。独愁无处道。长悲不自禁。逢人憎解佩。从来懒听音。唯当有夜鹊。南飞似妾心。
<br>
<br>　　【侯司空宅咏妓诗】〖《诗纪》云。刘删同赋。〗
<br>
<br>　　佳人遍绮席。妙曲动弦。楼似阳台上。池如洛水边。莺啼歌扇後。花落舞衫前。翠柳将斜日。俱照晚妆鲜。
<br>
<br>　　【经丰城剑池诗】
<br>
<br>　　清池自湛澹。神剑久迁移。无复连星气。空馀似月池。夹筱深渌。含风结细漪。唯有莲花萼。还想匣中雌。
<br>
<br>　　【西游咸阳中诗】
<br>
<br>　　〖《诗纪》云。阮籍咏怀《诗》曰：西游咸阳中。赵李相经过。〗
<br>
<br>　　上林春色满。咸阳游侠多。城斗疑连汉。桥星象跨河。影里看飞毂。尘前听远珂。还家何意晚。无处不经过。
<br>
<br>　　【观钓诗】
<br>
<br>　　澄江息晚浪。钓侣轻舟。丝垂遥溅水。饵下暗通流。歌声时断续。戢影乍横浮。寄言濯缨者。沧浪终滞游。
<br>
<br>　　【咏石诗】
<br>
<br>　　天汉支机罢。仙岭博棋馀。零陵旧是燕。昆池本学鱼。云移莲势出。苔锦纹疏。还当谷城下。别自解兵书。
<br>
<br>　　【侍宴赋得夹池竹诗】
<br>
<br>　　夹池一丛竹。垂翠不惊寒。叶酝宜城酒。皮裁薛县冠。湘川染别泪。衡岭拂仙坛。欲见葳蕤色。当来菟苑看。
<br>
<br>　　【雪里梅花诗】
<br>
<br>　　春近寒虽转。梅舒雪尚飘。从风还共落。昭日不俱销。叶开随足影。花多助重条。今来渐异昨。向晚判胜朝。
<br>
<br>　　【五洲夜发诗】
<br>
<br>　　夜江雾里阔。新月迥中明。溜船惟识火。惊凫但听声。劳者时歌榜。愁人数问更。
<br>
<br>　　【咏鹤】
<br>
<br>　　依池屡独舞。对影或孤鸣。乍动轩墀步。时转入琴声。
<br>
<br>　　☆陆山才
<br>
<br>　　〈山才。字孔章。吴郡人。历散骑常侍。迁西阳、武昌二郡太守。天康元年卒。年五十八。〉
<br>
<br>　　【刻吴阊门诗】
<br>
<br>　　〖南史曰：张彪为东阳州刺史。征剡。遣沈泰等助谢岐居守。泰反与岐迎陈文帝入城。彪因其未定。逾城而入。陈文帝遂走。彪复城守。沈泰复说陈文帝遣章昭达领兵购之。彪被劫杀。彪友吴中陆山才嗟泰等翻背。刻吴阊门为诗一绝云。〗
<br>
<br>　　田横感义士。韩王报主臣。若为留意气。持寄禹川人。
<br>
<br>
<br>
<br>
<br>
<br>
<br>
<br>
<br>
<br>【卷二】
<br>
<br>　　☆周弘正
<br>
<br>　　〈弘正。字思行。汝南安成人。仕梁历太学博士、国子博士、黄门侍郎、太常卿、都官尚书。陈受禅。授太子詹事。迁侍中、国子祭酒。进尚书右仆射。太建六年卒。年七十九。有《周易》义疏十六卷、孝经私记二卷、《庄子》内篇讲疏八卷、集二十卷。〉
<br>
<br>　　【答林法师诗】
<br>
<br>　　客行七十岁。岁暮远徂征。寒云结不解。陇水冻无声。君看日近远。为忖长安城。
<br>
<br>　　【学中早起听讲诗】
<br>
<br>　　诘朝参下座。闲步出重闱。北堂月稍隐。南枝鹤已飞。早霜垂霭霭。初雾上霏霏。严唱虽罢柝。高门尚掩扉。既伤年绪促。复嗟心事违。平生爱山海。宿昔特精微。未解轻身去。唯应下第归。
<br>
<br>　　【还草堂寻处士弟诗】
<br>
<br>　　四时易荏苒。百龄倏将半。故老多零落。山僧尽凋散。宿树倒为查。旧水侵成岸。幽寻属令弟。依然归旧馆。感物自多伤。况乃春莺乱。
<br>
<br>　　【入武关诗】
<br>
<br>　　武关设地险。游客好回。将军天上落。童子弃来。挥汗成云雨。车马尘埃。鸡鸣不可信。未晓莫先开。
<br>
<br>　　【和庾肩吾入道馆诗】
<br>
<br>　　石桥有旧路。灵室俨众仙。菊潭溜馀水。丹灶起残烟。桃花经作实。海水屡成田。逆愁归旧里。追问斧柯年。
<br>
<br>　　【看新婚诗】
<br>
<br>　　莫愁年十五。来聘子都家。婿颜如美玉。妇色胜桃花。带啼疑暮雨。含笑似朝霞。暂却轻纨扉。倾城判不赊。
<br>
<br>　　【名都一何绮诗】
<br>
<br>　　名都宫观绮。金璧藻华。吹台望鹊。舞殿接披香。绣毂游丹水。凋辇出平阳。陆离徒照眼。何解忧人伤。
<br>
<br>　　【咏石鲸应诏诗】
<br>
<br>　　石鲸何壮丽。独在天池阴。骞鳍类横海。半出似浮深。吞航本无日。吐浪亦难寻，圣帝游灵沼。能怀跃藻心。
<br>
<br>　　【咏老败斗鸡诗】
<br>
<br>　　少壮摧雄敌。眄视生猜忌。一随年月衰。摧颓落毛驶。闲观春光满。东郊草色异。无复先鸣力。空馀擅场意。
<br>
<br>　　【陇头送征客诗】
<br>
<br>　　朝霜侵汉草。流沙度陇飞。一闻流水曲。行住两沾衣。
<br>
<br>　　【咏歌人偏得日照诗】
<br>
<br>　　斜光入丹扇。的的最分明。欲持照凋ㄆ。仍作绕梁声。
<br>
<br>　　【咏班竹掩团扇诗】
<br>
<br>　　齐纨将楚竹。从来本相远。将申湘女悲。宜并班姬怨。
<br>
<br>　　【於长安咏雁诗】
<br>
<br>　　南思洞庭水。北想雁门关。稻粱俱可恋。飞去复飞还。
<br>
<br>　　【赠韦Ａ６６诗】
<br>
<br>　　德星犹未动。真车讵肯来。
<br>
<br>　　☆周弘让
<br>
<br>　　〈弘让。弘正弟。隐居茅山。晚仕侯景。为中书侍郎。获讥于世。承圣初为国子祭酒。陈天嘉中。领太常卿。〉
<br>
<br>　　【留赠山中隐士诗】
<br>
<br>　　行行访名岳。处处必留连。遂至一岩里。灌木上参天。忽见茅茨屋。暧暧有人烟。一士开门出。一士呼我前。相看不道姓。焉知隐与仙。
<br>
<br>　　【春夜醮五岳图文诗】
<br>
<br>　　夜静琼筵谧。月出杏坛明。香烟百和吐。灯色九微清。五岳移龙驾。十洲回凤笙。目想灵人格。心属羽衣轻。蕙肴荐神享。桂醑达遥诚。熙然聊自得。挹酒念浮生。
<br>
<br>　　【赋得长笛吐清气诗】
<br>
<br>　　〖《诗纪》云。魏文帝善哉行。悲弦激清声。长笛吐清气。〗
<br>
<br>　　商声传後出。龙吟郁前吐。情断山阳舍。气咽平阳坞。胡骑争北归。偏知别乡苦。羁旅情易伤。零泪如交雨。
<br>
<br>　　【立秋诗】
<br>
<br>　　兹辰戒流火。商飙早已惊。云天改夏色。木叶动秋声。
<br>
<br>　　☆周弘直
<br>
<br>　　〈弘直。字思方。弘让弟。仕梁历太学博士、湘东王记室、长沙内史、零陵太守。陈天嘉中。累迁太常卿、光禄大夫。〉
<br>
<br>　　【赋得荆轲诗】
<br>
<br>　　荆卿欲报燕。衔恩弃百年。市中倾别酒。水上击离弦。匕首光凌日。长虹气烛天。留言与宋意。悲歌非自怜。
<br>
<br>　　☆陆
<br>
<br>　　〈。字润玉。瑜从父兄。举秀才。对策高第。授衡阳王文学。太建初。迁长沙王友。太子徵为管记。除中舍人。八年卒。年三十七。有集十卷。〉
<br>
<br>　　【赋得杂言咏栗诗】
<br>
<br>　　货见珍於有汉。木取贵於隆周。英肇萌於朱夏。实方落於素秋。委玉盘。杂椒糈。将象席。糅珍羞。
<br>
<br>　　☆顾野王
<br>
<br>　　〈野王。字希冯。吴郡吴人。仕梁历太学博士、记室参军、谘议参军。陈天嘉初。补撰史学士。宣帝时。迁国子博士。兼东宫管记。除太子率更令。迁黄门侍郎、光禄卿。太建十三年卒。年六十三。有玉篇三十卷、集十九卷。〉
<br>
<br>　　【罗敷行】
<br>
<br>　　东隅丽春日。南陌采桑时。楼中结梳罢。提筐候早期。风轻莺韵缓。露重落花迟。五马光长陌。千骑络青丝。使君徒遣信。贱妾畏蚕饥。
<br>
<br>　　【芳树】
<br>
<br>　　上林通建章。杂树遍林芳。日影桃蹊色。风吹梅迳香。幽山桂叶落。驰道柳条长。折荣疑路远。用表莫相忘。
<br>
<br>　　【有所思】
<br>
<br>　　贱妾有所思。良人久征戍。笳鸣塞城表。花开落芳树。白登澄月色。黄龙起烟雾。还闻雉子斑。非复长征赋。
<br>
<br>　　【陇头水】
<br>
<br>　　陇底望秦川。迢递隔风烟。肃条落野树。幽咽响流泉。瀚海波难息。交河冰未坚。宁知盖山水。逐节赴危弦。
<br>
<br>　　【长安道】
<br>
<br>　　凤楼临广路。仙掌入烟霞。章台京兆马。逸陌富平车。东门疏广饯。北阙董贤家。渭桥纵观罢。安能访狭斜。
<br>
<br>　　【阳春歌】
<br>
<br>　　春草正芳菲。重楼启曙扉。银鞍侠客至。柘弹宛童归。池前竹叶满。井上桃花飞。蓟门寒未歇。为断流黄机。
<br>
<br>　　【艳歌行三首】
<br>
<br>　　夕台行雨度。朝梁照日辉。东城采桑返。南市数钱归。长歌挑碧玉。罢尘笑洛妃。欲知欢未尽。栖乌已夜飞。
<br>
<br>　　齐倡赵女尽妖妍。珠帘玉砌并神仙。莫笑人来最落後。能使君恩得度前。岂知洛渚罗尘步。讵减天河秋夕渡。妖姿巧笑能倾城。那思他人不憎妒。莲花藻井推芰荷。采菱妙曲胜阳阿。
<br>
<br>　　燕姬妍。赵女丽。出入王宫公主第。倚鸣瑟。歌未央。调弦八九弄。度曲两三章。唯欣春日永。讵愁秋夜长。歌未央。倚鸣瑟。轻风飘落蕊。乳燕巢兰室。结罗帷。玩朝日。窗开翠幔卷。收罢金星出。争攀四照花。竞戏三条术。
<br>
<br>　　【饯友之绥安诗】
<br>
<br>　　谷风扬暖律。扶旭开馀霭。兰芽被平皋。冰澌泮微濑。悟彼芳岁新。惬此赏心会。丝竹邯郸倡。朋游邺中盖。贡橘伟含滋。仙鲻妙飞。がテ眺广岳。浩氵羔穷溟海。众宾悦礼遇。远俗怀仙爱。操输本非工。无讥比曹郐。
<br>
<br>　　☆徐伯阳
<br>
<br>　　〈伯阳。字隐忍。东海人。梁大同中为侯官令。陈天嘉中为侯安都记室参军。累迁镇右新安王府谘议参军。太建十三年卒。年六十六。〉
<br>
<br>　　【日出东南隅行】
<br>
<br>　　朱城璧日启朱扉。青楼含照本晖晖。远映陌上春桑叶。斜入秦家缃绮衣。罗敷妆粉能佳丽。镜前新梳倭堕髻。圆笼袅袅挂青丝。铁钩冉冉胜丹桂。蚕饥日晚暂生愁。忽逢使君南陌头。五马停珂遣借问。双脸含娇特好羞。妾婿府中轻小吏。即今来往专城里。欲识东方千骑归。蔼蔼日暮红尘起。
<br>
<br>　　【游钟山开善寺诗】
<br>
<br>　　聊追邺城友。ε步出兰宫。法侣殊人世。天花异俗中。鸟声不测处。松吟未觉风。此时超爱网。还复洗尘蒙。
<br>
<br>　　☆张正见
<br>
<br>　　〈正见。字见赜。清河东武城人。仕梁历邵陵王国左常侍、通直散骑侍郎、彭泽令。陈受禅。除镇东鄱阳王墨曹。历宜都王限外记室、撰史著士。带寻阳郡丞。累迁尚书度支部郎、通直散骑侍郎。太建中卒。年四十九。有集十四卷。〉
<br>
<br>　　【乐府】
<br>
<br>　　【钓竿篇】
<br>
<br>　　结宇长江侧。垂钓广川浔。竹竿横翡翠。桂髓掷黄金。人来水鸟没。楫度岸花沈。莲摇见鱼近。纶尽觉潭深。渭水终须卜。沧浪徒自吟。空嗟芳饵下。独见有贪心。
<br>
<br>　　【度关山】
<br>
<br>　　关山度晓月。剑客远从征。云中出迥阵。天外落奇兵。轮摧偃去节。树倒碍悬旌。沙扬折坂暗。云积榆溪明。马倦时衔草。人疲屡看城。寒陇胡笳涩。空林汉鼓鸣。还听呜咽水。并切断肠声。
<br>
<br>　　【晨鸡高树鸣】
<br>
<br>　　〖《诗纪》云。阮籍咏怀《诗》曰：晨鸡鸣高树。命驾起旋归。然则此非乐府也。〗
<br>
<br>　　晨鸡振翮鸣。出迥擅奇声。蜀郡随金马。天津应玉衡。摧冠验远石。系火出连营。争栖斜揭暮。解翼横飞度。试饮淮南药。翻上仙都树。枝低且候潮。叶浅还承露。承露触严霜。叶浅伺朝阳。猜群怯宝剑。勇战出花场。当损黄金距。谁论白玉。长鸣逢晋帝。恃气遇周王。流名说鲁国。分影入陈仓。不复愁苻朗。犹能感孟尝。
<br>
<br>　　【采桑】
<br>
<br>　　春楼曙鸟惊。蚕妾候初晴。迎风金珥落。向日玉钗明。徙顾移笼影。攀钩动钏声。叶高知手弱。枝软觉身轻。人多羞借问。年少怯逢迎。恐疑夫婿远。聊复答专城。
<br>
<br>　　【艳歌行】
<br>
<br>　　城隅上朝日。斜晖照杏梁。并卷茱萸帐。争移翡翠床。萦环聊向牖。拂镜且调妆。裁金作小靥。散麝起微黄。二八秦楼妇。三十侍中郎。执戟超丹地。丰貂入建章。未安文史阁。独结少年场。弯弧贯叶影。学剑动星芒。翠盖飞城曲。金鞍横道傍。调鹰向新市。弹雀往睢阳。行行稍有极。暮暮归兰房。前瞻富罗绮。左顾足鸳鸯。莲舒千叶气。灯吐百枝光。满酌胡姬酒。多烧荀令香。不学幽闺妾。生离怨采桑。
<br>
<br>　　【从军行】
<br>
<br>　　胡兵屯蓟北。汉将起山西。故人轻百战。聊欲定三齐。风前喷画角。云上舞飞梯。雁塞秋声远。龙沙云路迷。燕然自可勒。函谷讵须泥。
<br>
<br>　　【三妇艳诗】
<br>
<br>　　大妇织残丝。中妇妒蛾眉。小妇独无事。歌罢咏新诗。上客何须起。为待绝缨时。
<br>
<br>　　【置酒高殿上】
<br>
<br>　　〖《诗纪》云。曹子建箜篌引曰：置酒高殿上。亲友从我游。〗
<br>
<br>　　陈王开甲第。粉壁丽椒涂。高窗侍玉女。飞闼敞金铺。名香散绮幕。石砚凋金炉。清醪称玉馈。浮蚁擅苍梧。邹严恒接武。申白日相趋。容与升阶玉。差池曳履珠。千金一巧笑。百万两鬟姝。赵姬未鼓瑟。齐客罢吹竽。歌喧桃与李。琴挑凤将雏。魏君惭举白。晋主愧投壶。风云更代序。人事有荣枯。长卿病消渴。壁立还成都。
<br>
<br>　　【门有车马客行】
<br>
<br>　　飞观霞光启。重门平旦开。北阙高箱过。东方连骑来。红尘扬翠毂。赭汗染龙媒。桃花夹迳聚。流水傍池回。投鞭聊静电。捐轸暂停雷。非关万里客。自有六奇才。琴和朝雉操。酒泛夜光杯。舞袖飘金谷。歌声绕凤台。良时不可再。驺驭郁相催。安知太行道。失路车轮摧。
<br>
<br>　　【白头吟】
<br>
<br>　　平生怀直道。松桂比真风。语默妍媸际。沈浮毁誉中。谗新恩易尽。情去宠难终。弹珠金市侧。抵玉舂山东。含香老颜驷。执戟异扬雄。惆怅崔亭伯。幽忧冯敬通。王嫱没胡塞。班女弃深宫。春苔封履迹。秋叶夺妆红。颜如花落槿。鬓似雪飘逢。此时积长叹。伤年谁复同。
<br>
<br>　　【怨诗】〖《诗纪》云。集作情诗。〗
<br>
<br>　　新丰妖冶地。游侠竞娇奢。池台间罗绮。桃李杂烟霞。盖影分连骑。衣香合并车。艳粉惊飞蝶。红妆映落花。舞衫飘冶袖。歌扇掩团纱。玉床珠帐卷。金楼镜月斜。还疑箫史凤。不及季伦家。
<br>
<br>　　【应龙篇】
<br>
<br>　　应龙未起时。乃在渊底藏。非云足不蹈。举则冲天翔。譬彼野兰草。幽居常独香。清风播四远。万里望芬芳。隐居可颐志。自见焉得彰。
<br>
<br>　　【轻薄篇】
<br>
<br>　　洛阳美年少。朝日正开霞。细蹀连钱马。傍趋苜蓿花。扬鞭还却望。春色满东家。井桃映水落。门柳杂风斜。绵蛮弄清绮。蛱蝶绕承华。欲往飞廉馆。遥驻季伦车。石榴传马脑。兰肴奠象牙。聊持自娱乐。未是斗豪奢。莫嫌龙驭晚。扶桑复浴亚。
<br>
<br>　　【帝王所居篇】〖乐府不载。见文苑英华。〗
<br>
<br>　　崤函惟帝宅。宛雒壮皇居。紫微临复道。丹水亘通渠。沈沈飞雨殿。蔼蔼承明卢。两宫分概日。双阙并凌虚。休气充青琐。荣光入绮疏。霞明仁寿镜。日照陵云书。鸣鸾背鹊。诏跸幸储胥。长杨飞玉辇。御宿徙金舆。柳叶飘缇骑。槐花影属车。薄暮归平乐。歌钟满玉除。
<br>
<br>　　【朱鹭】
<br>
<br>　　金堤有朱鹭。刷羽望沧瀛。周诗振雅曲。汉鼓发奇声。时将赤雁并。乍逐彩鸾行。别有翻潮处。异色不相惊。
<br>
<br>　　【上之回】
<br>
<br>　　林光称避暑。回中乃吉行。龙媒蹑影驶。玉辇御云轻。风乌绕鹊。彩照昆明。欲知钟箭远。遥听宝鸡声。
<br>
<br>　　【战城南】
<br>
<br>　　蓟北驰胡骑。城南接短兵。云屯两阵合。剑聚七星明。旗交无复影。角愤有馀声。战罢披军策。还嗟李少卿。
<br>
<br>　　【君马黄二首】
<br>
<br>　　幽并重骑射。征马正盘桓。风去嘶声远。冰坚度足寒。出关聊变色。上坂屡停鞍。即今随御史。非复在楼兰。
<br>
<br>　　五色乘马黄。追风时灭没。血汗染龙花。胡鞍抱秋月。唯腾渥洼水。不饮长城窟。讵待燕昭王。千金市骏骨。
<br>
<br>　　【芳树】
<br>
<br>　　奇树舒春苑。流芳入绮钱。合欢分四照。同心影万年。香浮佳气里。叶映彩云前。欲识扬雄赋。金玉满甘泉。
<br>
<br>　　【有所思】
<br>
<br>　　深闺久离别。积怨转生愁。徒思裂帛雁。空上望归楼。看花忆塞草。对月想边秋。相思日日度。泪脸年年流。
<br>
<br>　　【雉子斑】
<br>
<br>　　陈仓雉未飞。敛翮依芳甸。朱冠色尚浅。锦臆毛初变。ず麦且专场。排花聊勇战。唯当渡弱水。不怯如皋箭。
<br>
<br>　　【临高台】
<br>
<br>　　层台迩清汉。出迥驾重棼。飞栋临黄鹤。高窗度白云。风前朱幌色。霞处绮疏分。此中多怨曲。地远讵能闻。
<br>
<br>　　【陇头水二首】
<br>
<br>　　陇头鸣四注。征人逐贰师。羌笛含流咽。胡笳杂水悲。湍高飞转驶。涧浅荡还迟。前旌去不见。上路杳无期。
<br>
<br>　　陇头流水急。流急行难渡。远入隗嚣营。傍侵酒泉路。心交赐宝刀。小妇成纨。欲知别家久。戎衣今已故。
<br>
<br>　　【折杨柳】
<br>
<br>　　杨柳半垂空。袅袅上春中。枝疏董泽箭。叶碎楚臣弓。色映长河水。花飞高树风。莫言限宫掖。不闭长杨宫。
<br>
<br>　　【关山月】
<br>
<br>　　岩间度月华。流彩映山斜。晕逐连城璧。轮随出塞车。唐遥合影。秦桂远分花。欲验盈虚理。方知道路赊。
<br>
<br>　　【洛阳道】
<br>
<br>　　曾城启旦扉。上路落春晖。柳影缘沟合。槐花夹岸飞。苏合弹珠罢。黄间负翳归。红尘暮不息。相看连骑稀。
<br>
<br>　　【梅花落】
<br>
<br>　　芳树映雪野。发早觉寒侵。落远香风急。飞多花迳深。周人叹初В。魏帝指前林。边城少灌木。折此自悲吟。
<br>
<br>　　【紫骝马】
<br>
<br>　　将军入大宛。善马出从戎。影绝乾河上。声流水窟中。似鹿犹依草。如龙欲向空。须还十万里。试为一追风。
<br>
<br>　　【雨雪曲】
<br>
<br>　　胡关辛苦地。雪路远漫漫。含冰踏马足。杂雨冻旗竿。沙漠飞恒暗。天山积转寒。无因辞日逐。团扇掩齐纨。
<br>
<br>　　【刘生】
<br>
<br>　　刘生绝名价。豪侠恣游陪。金门四姓聚。绣毂五香来。尘飞玛瑙勒。酒映砗磲杯。别有追游夜。秋窗向月开。
<br>
<br>　　【公无渡河】
<br>
<br>　　金堤分锦缆。白马渡莲舟。风严歌响绝。浪涌榜人愁。棹折桃花水。
<br>
<br>　　风横竹箭流。何言沈璧处。千载偶阳侯。
<br>
<br>　　【对酒】
<br>
<br>　　当歌对玉酒。匡坐酌金。竹叶三清泛。蒲萄百味开。风移兰气入。月逐桂香来。独有刘将阮。忘情寄羽杯。
<br>
<br>　　【铜雀台】〖一曰铜雀妓。〗
<br>
<br>　　凄凉铜雀晚。摇落墓田通。云惨当歌日。松吟欲舞风。人疏瑶席冷。曲罢む帷空。
<br>
<br>　　可惜年将泪。俱尽望陵中。
<br>
<br>　　【长安有狭斜行】
<br>
<br>　　少年重游侠。长安有狭斜。路窄时容马。枝高易度车。檐高同落照。巷小共飞花。相逢夹绣毂。借问是谁家。
<br>
<br>　　【饮马长城窟行】
<br>
<br>　　秋草朔风惊。饮马出长城。群惊还怯饮。地险更宜行。伤冰敛冻足。畏冷急寒声。无因度吴坂。方复入羌城。
<br>
<br>　　【泛舟横大江】
<br>
<br>　　〖《诗纪》云。魏文帝饮马长城窟行曰：泛舟横大江。讨彼犯荆虏。〗
<br>
<br>　　大江修且阔。扬ぎ度回矶。波中画涌。帆上锦花飞。舟移历浦月。翟举湿春衣。王孙定若远。讵待送将归。
<br>
<br>　　【煌煌京洛行】
<br>
<br>　　千门俨西汉。万户擅东京。凌云霞上起。鹊月中生。风尘暮不息。萧夜恒鸣。唯当卖药处。不入长安城。
<br>
<br>　　【明君词】〖《诗纪》云。集作王明君。〗
<br>
<br>　　寒树暗胡尘。霜楼明汉月。泪染上春衣。忧变华年发。
<br>
<br>　　【神仙篇】〖以下杂言。〗
<br>
<br>　　瀛洲分渤。阆苑隔虹霓。欲识三山路。须寻千仞溪。石梁云外立。蓬丘雾里迷。年深毁丹灶。学久弃青泥。葛水留还杖。天衢鸣去鸡。六龙骧首起云阁。万里一别何寥廓。玄都府内驾青牛。紫盖山中乘白鹤。浔阳杏花终难朽。武陵桃花未曾落。已见玉女笑投壶。复睹仙童欣六博。同甘玉文枣。俱饮流霞药。鸾歌凤舞集天台。金阙银宫相向开。西王已令青鸟去。东海还驭赤虬来。魏武还车逢汉女。荆王因梦识阳台。凤盖随云聊蔽日。霓裳杂雨复乘雷。神岳吹笙遥谢手。当知福地有神才。
<br>
<br>　　【又】〖《诗纪》云。见文苑英华。乐府作沈约。题云乐未央。〗
<br>
<br>　　亿舜日。万尧年。咏湛露。歌采莲。愿杂百和气。宛转金炉前。
<br>
<br>　　【前有一樽酒行】
<br>
<br>　　前有一樽酒。主人行寿。今日合来。坐者当令。皆富且寿。欲令主人三万岁。终岁不知老。为吏当高迁。贾市得万倍。桑蚕当大得。主人宜子孙。
<br>
<br>　　【采桑】
<br>
<br>　　倡狂不胜愁。结束下清楼。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【卷三】
<br>
<br>　　☆张正见
<br>
<br>　　【诗】
<br>
<br>　　【御幸乐游苑侍宴诗】〖以下五言。〗
<br>
<br>　　大君临四表。荣光普八埏。区中文化洽。海外武功宣。凤下书丹篆。龟符著绿编。昆明不习战。云梦岂游畋。轨文通万国。旌节靖三边。高秋藐姑射。睿想属汾川。两宫明合璧。双阙带非烟。扬銮出城观。诏跸指郊坜。禁苑回雕辇。离宫建翠旃。流水奔雷毂。追风赴电鞭。画熊飘析羽。金埒响胶弦。鸣玉升文砌。称觞溢绮筵。兽舞依钟石。鸾歌应管弦。霞明黄鹄路。风爽白云天。潦收荷盖折。露重菊花鲜。上林宾早雁。长杨唱晚蝉。小臣惭艺业。击壤慕怀铅。康衢飞驶羽。大海滴微涓。咏歌还集木。舞蹈遂临泉。愿荐南山寿。明明奉万年。
<br>
<br>　　【重阳殿成金石会竟上诗】
<br>
<br>　　周王兴路寝。汉後成甘泉。共知崇壮丽。迢与云连。抗殿疏龙首。峻陛激天泉。东西跨函谷。左右瞩伊Ａ６７。百常飞观竦。三休复道悬。拱乌遥造日。扌举虬远架烟。云栋疑飞雨。风窗似望仙。玉女临芳镜。金映彩椽。梅梁横发蕊。藻井倒披莲。云光开御宿。佳气属祈年。霜雁排空断。寒花映日鲜。负凭霄极。台司列象躔。登台喧大厦。御气响钧天。北斗承三献。南风入五弦。鸾歌鹊右。兽舞射熊前。翔军仰不逮。燕雀徒联翩。
<br>
<br>　　【征虏亭送新安王应令诗】
<br>
<br>　　凤吹临南浦。神驾饯东平。亭回漳水乘。旆转洛滨笙。地冻班轮响。风严羽盖轻。烧田云色暗。古树雪花明。歧路一回首。流襟动睿情。
<br>
<br>　　【从籍田应衡阳王教作诗】〖五章〗
<br>
<br>　　帝京惟赤县。神居应紫微。涂山万国仰。沧海百川归。东郊事平秩。仲月祀灵威。含光开早扇。阊阖启朝扉。
<br>
<br>　　洛城钟漏息。灵台云雾卷。森森虎戟前。蔼蔼銮转。属车游绛阙。风乌度丹。帐殿幸金舆。旌门拥玉辇。
<br>
<br>　　玉辇带非烟。金舆映绿川。雨师清远路。风伯静遥天。分渠通沃野。激水入公田。草发青坛外。花飞苍玉前。
<br>
<br>　　苍玉临璧。青坛躬帝籍。冒橛乃三推。齐衡均百辟。兰场俨芝驾。桂圃芳瑶席。山禽韵管弦。野兽和钟石。
<br>
<br>　　钟石既相和。江海复无波。梁客簪裾盛。陈王文雅多。修途参弱骀。乔木间轻萝。幸承滥吹末。击壤自为歌。
<br>
<br>　　【从永阳王游虎丘山诗】
<br>
<br>　　沧波壮郁岛。洛邑镇崇芒。未若兹山丽。擅水乡。地灵侔少室。涂艰象太行。重严В虎据。九曲峻羊肠。溜深涧无底。风幽谷自凉。宝沈馀玉气。剑隐绝星光。白云多异影。丹桂有香。远看银台竦。洞塔耀山庄。瑞草生金地。天花照石梁。
<br>
<br>　　【陪衡阳王游耆寺诗】
<br>
<br>　　甘棠听讼罢。福宇试登临。兔苍移飞盖。王城列玳簪。阶荒犹累玉。地古尚填金。龙桥丹桂偃。鹫岭白云深。秋窗被旅葛。夏户响山禽。清风吹麦陇。细雨濯梅林。
<br>
<br>　　【湓城诗】
<br>
<br>　　匡山暧远壑。灌垒属中流。城花飞照水。江月上明楼。
<br>
<br>　　【与钱玄智泛舟诗】
<br>
<br>　　高门事休沐。朝野恣逢迎。还乘金谷水。俱望洛阳城。舟移津女渡。楫动渭桥横。风高雁已落。雨霁水还清。叶尽桐门净。花秋菊岸明。欲奏江南曲。聊习棹歌行。
<br>
<br>　　【游匡山简寂馆诗】
<br>
<br>　　三梁间本绝。千仞路犹通。即此神山内。银榜映仙宫。镜似临峰月。流如饮涧虹。幽桂无斜影。深松有劲风。惟当远人望。知在白云中。
<br>
<br>　　【和诸葛览从军游猎诗】
<br>
<br>　　治兵耀武节。纵猎骇畿封。迅骑驰千里。高起百重。腾毙马足。饥鼯落剑锋。云根飞烧火。鸟道绝禽踪。方罗四海俊。聊以习军戎。
<br>
<br>　　【山家闺怨诗】
<br>
<br>　　王孙春好游。云鬓不胜愁。离鸿暂罢曲。别路已经秋。山中桂花晚。勿为俗为留。
<br>
<br>　　【和阳】〖《诗纪》云。一作杨。〗侯送袁金紫葬诗
<br>
<br>　　玄泉开隧道。白日照佳城。一朝嗟此路。千载几伤情。秋气悲松色。凄风咽挽声。归云向谷晚。还柳背山轻。唯当三五夜。垅月暂时明。
<br>
<br>　　【伤韦侍读诗】
<br>
<br>　　怀经传北海。蕴义盛西河。高峰落回照。逝水没惊波。柳下悲风急。山阳秋气多。宿草摧书带。寒松脆女萝。无复华阴市。空馀蒿里歌。
<br>
<br>　　【後湖泛舟诗】
<br>
<br>　　上苑奢行乐。沧池聊薄游。泛荷分兰棹。沈槎触桂舟。残虹收度雨。缺岸上新流。欲知有高趣。长杨送麦秋。
<br>
<br>　　【游龙首城诗】
<br>
<br>　　关外山川阔。城隅尘雾浮。白云凝绝岭。沧波间断洲。四面观长薄。千里眺平丘。河津无桂树。樽酒自淹留。
<br>
<br>　　【别韦谅赋得江湖泛别舟诗】
<br>
<br>　　千里浔阳岸。三翼木兰船。泛青凫後。鸡鸣白鹭前。涵花没浅缆。带叶动深船。不言朝夕水。独自限神仙。
<br>
<br>　　【星名从军诗】
<br>
<br>　　将军定朔边。刁斗出祁连。高柳横遥塞。长榆接远天。井泉含冻竭。烽火照山燃。欲知客心断。危旌万里悬。
<br>
<br>　　【赋得韩信诗】
<br>
<br>　　淮阴总汉兵。燕齐擅远声。沈沙拥急水。拔帜上危城。野有千金报。朝称三杰名。所悲云梦泽。空伤狡兔情。
<br>
<br>　　【行经季子庙诗】
<br>
<br>　　延州高让远。传芳世祀移。地绝遗金路。松悲悬剑枝。野藤侵沸井。山雨湿苔碑。别有观风处。乐奏无人知。
<br>
<br>　　【赋得落落穷巷士诗】
<br>
<br>　　〖《诗纪》云。左思咏史诗。落落穷巷士。抱影守空庐。〗
<br>
<br>　　扬云不邀名。原宪本遗荣。草长三径合。花发四邻明。尘随幽巷静。啸逐远风清。门外无车辙。自可绝公卿。
<br>
<br>　　【赋得日中市朝满诗】
<br>
<br>　　〖《诗纪》云。鲍照结客少年场行。日中市朝满。车马若川流。〗
<br>
<br>　　云阁绮霞生。旗亭丽日明。尘飞三市路。盖入九重城。竹叶当垆满。桃花带绶轻。唯见争名利。安知大隐情。
<br>
<br>　　【赋得题新云诗】
<br>
<br>　　西北春云起。遥临偃盖松。根危才吐叶。气浅未成峰。风前飞未断。日处影疑重。体轻无五色。讵是得从龙。
<br>
<br>　　【赋得白云临酒诗】
<br>
<br>　　白云盖濡水。流彩入渑川。疏叶临嵇竹。轻鳞入郑船。菊泛金枝下。峰断玉山前。一朝开五色。飘飘映十千。
<br>
<br>　　【咏雪应衡阳王教诗】
<br>
<br>　　九冬飘远雪。六出表丰年。雎阳生玉树。云梦起琼田。入窗轻落粉。拂柳驶飞绵。欲动淮南赋。乱下桂花前。
<br>
<br>　　【赋得雪映夜舟诗】
<br>
<br>　　黄云迷鸟路。白雪下凫舟。分沙映冰浦。照鹤聚寒流。樯风吹影落，缆锦杂花浮。船梁若是桂。翻如月照秋。
<br>
<br>　　【薄帷鉴明月诗
<br>
<br>　　〖《诗纪》云。阮籍咏怀诗。薄帷鉴明月。清风吹我衿。〗
<br>
<br>　　长河上桂月。澄彩照高楼。分帘疑碎璧。隔幔似垂钩。窗外光恒满。惧中影暂流。岂及西园夜。长随飞盖游。
<br>
<br>　　【玄圃观春雪诗】
<br>
<br>　　同云遥映岭。瑞雪近浮空。拂鹤伊川上。飘花桂苑中。影丽重轮月。飞随团扇风。还取长歌处。带曲舞春风。
<br>
<br>　　【秋河曙耿耿诗】
<br>
<br>　　〖《诗纪》云。谢诗。秋河曙耿耿。寒渚郁苍苍。〗
<br>
<br>　　耿耿长河曙。滥滥宿云浮。天路横秋水。星衡转夜流。月下娥落。风惊织女秋。德星犹可见。仙槎不复留。
<br>
<br>　　【浦狭村烟度诗】
<br>
<br>　　〖《诗纪》云。梁简文龙丘引。浦狭村烟度。洲长归鸟息。〗
<br>
<br>　　茅兰夹两岸。野燎烛中川。村长合夜影。水狭度浮烟。收光暗鸟弋。分火照渔船。山人不炊桂。樵华幸共然。
<br>
<br>　　【和衡阳王秋夜诗】
<br>
<br>　　睢苑凉风举。章台云气收。萤光连烛动。月影带河流。绿绮朱弦泛。黄花素蚁浮。高轩扬丽藻。即是赋新秋。
<br>
<br>　　【赋得山卦名诗】
<br>
<br>　　蓬莱遁羽客。岩穴转蒙笼。云归仙井暗。雾解石桥通。影带临峰鹤。形随杂雨风。寻师不失路。咸欲驭飞鸿。
<br>
<br>　　【初春赋得池应教诗】
<br>
<br>　　遥天收密雨。高阁映奔曦。雪尽青山路。冰销绿水池。春光落云叶。花影发晴枝。琴樽奉终宴。风月岂云疲。
<br>
<br>　　【赋得垂柳映斜诗】
<br>
<br>　　千仞清溪险。三阳弱柳垂。叶细临湍合。根空带石危。风翻夹浦絮。雨濯倚流枝。不分梅花落。还同横笛吹。
<br>
<br>　　【赋得岸花临水发诗】
<br>
<br>　　〖《诗纪》云。何逊赠诸游旧诗。岸花临水发。江燕绕樯飞。〗
<br>
<br>　　奇树满春洲。落蕊映江浮。影间莲花石。光涵濯锦流。漾色随桃水。飘香入桂舟。别有仙潭菊。含芳独向秋。
<br>
<br>　　【赋得风生翠竹里应教诗】
<br>
<br>　　金风起燕观。翠竹夹梁池。翻花疑凤下。水似龙移。带露依深叶。飘寒入劲枝。聊因万籁响。讵待伶伦吹。
<br>
<br>　　【赋得山中翠竹诗】
<br>
<br>　　修竹映岩垂。来风异夹池。复涧茂高节。重林隐劲枝。云生龙未上。花落凤将移。莫言栖ㄍ谷。伶伦不复吹。
<br>
<br>　　【赋得梅林轻雨应教诗】
<br>
<br>　　梅树耿长虹。芳林散轻雨。蜀郡随仙去。阳台带云聚。飘花更濯枝。润石还侵柱。讵得零陵燕。随风时共舞。
<br>
<br>　　【赋新题得兰生野径诗】
<br>
<br>　　披襟出兰畹。命酌动幽心。锄罢还开路。歌喧自动琴。华灯共影落。芳杜杂花深。莫言闲迳里。遂不断黄金。
<br>
<br>　　【赋得威凤栖梧诗】〖《诗纪》云。初学《云赋》得栖梧桐威凤。〗
<br>
<br>　　丹山下威凤。来集帝梧中。欲舞春花落。将飞秋叶空。影照龙门水。声入洞庭风。别有将雏曲。翻更合丝桐。
<br>
<br>　　【赋得鱼跃水花生诗】
<br>
<br>　　漾色桃花水。相望濯锦流。跃浦疑珠出。依池似镜浮。凌波衔落蕊。触饵避沈钩。方游莲叶外。讵入武王舟。
<br>
<br>　　【赋新题得寒树晚蝉疏诗】
<br>
<br>　　寒蝉噪杨柳。朔吹犯梧桐。叶迥飞难住。枝残影共空。声疏饮露後。唱绝断弦中。还因摇落处。寂寞尽秋风。
<br>
<br>　　【赋得秋蝉喝】〖《诗纪》云。一作咽。〗柳应衡阳王教诗
<br>
<br>　　秋雁写遥天。园柳集惊蝉。竞噪长枝里。争飞落木前。风高知响急。树近觉声连。长杨流喝尽。讵识蔡邕弦。
<br>
<br>　　【秋日别庾正员诗】
<br>
<br>　　征途愁转旆。连骑惨停镳。朔气凌疏木。江风送上潮。青雀离帆远。朱鸢别路遥。唯有当秋月。夜夜上河桥。
<br>
<br>　　【秋晚还彭泽诗】
<br>
<br>　　游人及丘壑。秋气满平皋。路积康成带。门疏仲蔚蒿。山明云气画。天静鸟飞高。自有东篱菊。还持泛浊醪。
<br>
<br>　　【还彭泽山中早发诗】
<br>
<br>　　摇落山中曙。秋气满林隈。萤光映草头。鸟影出枝来。残暑避日尽。断霞逐风开。空返陶潜县。终无宋玉才。
<br>
<br>　　【雪诗】
<br>
<br>　　九冬飘远雪。六出表丰年。雎阳生玉树。云梦起琼田。
<br>
<br>　　【赋得佳期竟不归诗】〖七言〗
<br>
<br>　　〖《诗纪》云。庾肩吾有所思曰：佳期竟不归。春物坐芳菲。〗
<br>
<br>　　良人万里向河源。娼妇三秋思柳园。路远寄诗空织锦。宵长梦返欲惊魂。飞蛾屡绕帷前烛。衰草还侵阶上玉。衔啼拂镜不成妆。促柱繁弦还乱曲。时分年移竟不归。偏憎寒急夜缝衣。流萤映月明空帐。疏叶从风入断机。自对孤鸾向影绝。终无一雁带书回。
<br>
<br>　　【赋得阶前嫩竹】
<br>
<br>　　翠竹梢云自结丛。轻花嫩┺欲凌空。砌曲横枝屡解箨。阶前疏叶强来风。欲知抱节成龙处。当於山路葛陂中。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
