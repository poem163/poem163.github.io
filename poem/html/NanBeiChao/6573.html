<HTML>
<HEAD>
<TITLE>北周诗 卷04-06 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangQian/">唐前诗选</a> <font color=4C4C4C>&gt;&gt; </font><a href="../../html/NanBeiChao/">南北朝选</a> <FONT color=#BCB6A0>&gt;&gt;</font> 北周诗 卷04-06</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>北周诗 卷04-06</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-13&nbsp;&nbsp;文章类别:南北朝选&nbsp;&nbsp;阅读次数:<script language=javascript src="../../hits.php?articleid=6573"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'北周诗 卷04-06')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[北周诗 卷04-06]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卷四】
<br>
<br>　　☆庾信
<br>
<br>　　【和人日晚景宴昆明池诗】
<br>
<br>　　春馀足光景。赵李旧经过。上林柳腰细。新丰酒径多。小船行钓鲤。新盘待摘荷。兰皋徒税驾。何处有凌波。
<br>
<br>　　【对宴齐使诗】
<br>
<br>　　归轩下宾馆。送盖出河堤。酒正离杯促。歌工别曲凄。林寒木皮厚。沙迥雁飞低。故人傥相访。知余已执。
<br>
<br>　　【聘齐秋晚馆中饮〖文苑误作丞〗酒诗】
<br>
<br>　　欣兹河朔饮。对此洛阳才。残秋欲屏扇。馀菊尚浮杯。涧流鸣二水。日色下三台。无因侍清夜。同此月徘徊。
<br>
<br>　　【奉和浚池初成清晨临泛诗】
<br>
<br>　　千金高堰合。百顷浚源开。翻逢积翠浪。更识昆明灰。猿啸风还急。鸡鸣潮即来。时看青雀舫。遥逐桂舟回。
<br>
<br>　　【和炅法师游昆明池诗二首】
<br>
<br>　　游客重相欢。连镳出上兰。值泉倾盖饮。逢花驻马看。平湖泛玉舳。高堰歇金鞍。半道闻荷气。中流觉水寒。
<br>
<br>　　秋光丽晚天。舸泛中川。密菱障浴鸟。高荷没钓船。碎珠萦断菊。残丝绕折莲。落花催斗酒。栖乌送一弦。
<br>
<br>　　【见游春人诗】
<br>
<br>　　长安有狭斜。金穴盛豪华。连杯劝上马。乱果掷行车。深红莲子艳。细锦凤凰花。那能学吃酒。无处似栾巴。
<br>
<br>　　【别周尚书弘正诗】
<br>
<br>　　扶风石桥北。函谷故关前。此中一分手。相逢知几年。黄鹄一反顾。徘徊应怆然。自知悲不已。徒劳减瑟弦。
<br>
<br>　　【别张洗马枢诗】
<br>
<br>　　别席惨无言。离悲两相顾。君登苏武桥。我见杨朱路。关山负雪行。河水乘冰渡。愿子著朱鸢。知余在玄菟。
<br>
<br>　　【别庾七入蜀诗】
<br>
<br>　　峻岭拂阳乌。长城连蜀都。石铭悬剑壁。沙洲聚阵图。山长半股断。树古半心枯。由来兄弟别。共念一荆株。
<br>
<br>　　【将命使北始渡瓜步江诗】
<br>
<br>　　校尉始辞国。楼船欲渡河。盾轩临碛岸。旌节映江沱。观涛想帷盖。争长忆干戈。虽同燕市泣。犹听赵津歌。
<br>
<br>　　【反命河朔始入武州诗】
<br>
<br>　　轻车初逐李。定远未随班。受诏祈连返。申威疏勒还。飞蓬损腰带。秋鬓落容颜。寄言旧相识。知余生入关。
<br>
<br>　　【冬狩行四韵连句应诏诗】
<br>
<br>　　三川羽檄驰。六郡良家选。观兵细柳城。校猎长杨苑。惊雉逐鹰飞。腾猿看箭转。鸣笳河曲还。犹忆南皮返。
<br>
<br>　　【和王内史从驾狩诗】
<br>
<br>　　冬狩出离宫。还过猎武功。涧横偏碍马。山虚绝响弓。更嬴承落雁。韩卢斗蛰熊。犹开三面网。谁肯一山重。
<br>
<br>　　【入道士馆诗】
<br>
<br>　　金华开八景。玉洞上三危。云袍白鹤度。风管凤凰吹。野衣缝蕙叶。山巾笋皮。何必淮南馆。淹留攀桂枝。
<br>
<br>　　【奉和永丰殿下言志诗十首】
<br>
<br>　　立德齐今古。资仁一毁誉。无机抱瓮汲。有道带经锄。处下唯名惠。能言本姓蘧。未论惊宠辱。安知系惨舒。
<br>
<br>　　王子从边服。临邛惜第如。屋桥拥冠盖。锦水照簪裾。论文报潘岳。咏史答应琚。帐幕参三顾。风流盛七舆。
<br>
<br>　　茫茫实宇宙。与善定冯虚。大夫伤鲁道。君子念殷墟。程卿既开国。安平遂徙居。讵能从小隐。终然游太初。
<br>
<br>　　直城风日美。平陵云雾除。来往金张馆。弦歌许史闾。凤台迎弄玉。河阳送婕妤。五马遥相问。双童来夹车。
<br>
<br>　　托情忻六学。游目爱三馀。覆局能悬记。看碑解暗疏。讵尝游魏冉。冉阝时说范睢。池水朝含墨。流萤夜聚书。
<br>
<br>　　兴云榆荚晚。烧杏花初。氵彪池侵黍稷。谷水播畲。六月蝉鸣稻。千金龙骨渠。含风摇古度。防露动林於。
<br>
<br>　　自怜循短绠。方欲问长沮。茂陵体犹瘠。淮阳疾未祛。翻疑承毒水。忽似遇昌菹。汉阳嗟欲尽。咎繇惧忽诸。
<br>
<br>　　弱龄参顾问。畴昔滥吹嘘。绿槐垂学市。长杨映直庐。连盟翻灭郑。仁义反亡徐。还思建邺水。终忆武昌鱼。
<br>
<br>　　崩堤压故柳。衰社卧塞樗。野鹤能自猎。江鸥解独渔。汉阴逢葆筱。缁林见杖。阮籍长思酒。嵇康懒著书。
<br>
<br>　　披林求木实。拂雪就园蔬。浊醪非鹤髓。兰肴异蟹蛆。野情风月旷。山心人事疏。徒知守瓴甓。空欲报。
<br>
<br>　　【率尔成咏诗】
<br>
<br>　　昔日谢安石。求为淮海人。仿佛新亭岸。犹言洛水滨。南冠今别楚。荆玉遂游秦。倘使如杨仆。宁为关外人。
<br>
<br>　　【慨然成咏诗】
<br>
<br>　　新春光景丽。游子离别情。交让未全死。梧桐唯半生。值热花无气。逢风水不平。实鸡虽有祀。何时能更鸣。
<br>
<br>　　【奉和赐曹〖诗集作曾。〗美人诗】
<br>
<br>　　月光如粉白。秋露似珠圆。络纬无机织。流萤带火寒。何年迎弄玉。今朝得梦兰。讶许能含笑。芙蓉宜熟看。
<br>
<br>　　【和赵王看伎诗】
<br>
<br>　　绿珠歌扇薄。飞燕舞衫长。琴曲随流水。箫声逐凤凰。细缕缠钟格。圆花钉鼓床。悬知曲不误。无事畏周郎。
<br>
<br>　　【奉答赐酒诗】
<br>
<br>　　仙童下赤城。仙酒饷王平。野人相就饮。山鸟一群惊。细雪翻沙下。寒风战鼓鸣。此时逢一醉。应枯反更荣。
<br>
<br>　　【奉答赐酒鹅诗】
<br>
<br>　　云光偏乱眼。风声特噤心。冷猿披雪啸。寒鱼抱冻沈。今朝一壶酒。实是胜千金。负恩无以谢。惟知就行林。
<br>
<br>　　【正旦蒙赵王赉酒诗】
<br>
<br>　　正旦辟恶酒。新年长命杯。柏叶随铭至。椒花逐颂来。流星向宛落。浮蚁对春开。成都已救火。蜀使何时回。
<br>
<br>　　【卫王赠桑落酒奉答诗】
<br>
<br>　　愁人坐狭斜。喜得送流霞。窗催酒熟。停杯待菊花。霜风乱飘叶。寒水细澄沙。高阳今日晚。应有接斜。
<br>
<br>　　【就蒲州使君乞酒诗】
<br>
<br>　　萧瑟风声惨。苍茫雪貌愁。鸟寒栖不定。池凝聚未流。蒲城桑叶落。灞岸菊花秋。愿持河朔饮。分劝东陵侯。
<br>
<br>　　【蒲州刺史中山公许乞酒一车未送诗】
<br>
<br>　　细柳望蒲台。长河始一回。秋桑几过落。春蚁未曾开。莹角非难驭。扌追轮稍可催。只言千日饮。旧逐中山来。
<br>
<br>　　【答王司空饷酒诗】
<br>
<br>　　今日小园中。桃花数树红。开君一壶酒。细酌对春风。未能扶毕卓。犹足舞王戎。仙人一捧露。判不及杯中。
<br>
<br>　　【舟中望月诗】
<br>
<br>　　舟子夜离家。开ぎ望月华。山明疑有雪。岸白不关沙。天汉看珠蚌。星桥视桂花。灰飞重晕阙。落独轮斜。
<br>
<br>　　【望月诗】
<br>
<br>　　夜光流未曙。金波影尚赊。照人非七子。含风异九华。新半壁上。桂满独轮斜。乘舟聊可望。无假逐仙槎。
<br>
<br>　　【对雨诗】
<br>
<br>　　繁云犹暗岭。积雨未开庭。阶含侵角路。镬满溜疏萍。湿杨生细椹。烂草变初萤。徒劳看蚁对。无事祀灵星。
<br>
<br>　　【喜晴诗】
<br>
<br>　　比日思光景。今朝始暂逢。雨住便生热。云晴即作峰。水白澄还浅。花红燥更浓。已欢无石燕。弥欲弃泥龙。
<br>
<br>　　【咏春近馀雪应诏诗】
<br>
<br>　　送寒开小苑。迎春入上林。丝条变柳色。香气动兰心。待花将对酒。留雪拟弹琴。陪游愧并作。空见奉恩深。
<br>
<br>　　【奉和初秋诗】
<br>
<br>　　落星初伏火。秋霜正动钟。北阁连横汉。南宫应凿龙。祥鸾栖竹实。灵蔡上芙蓉。自有南风曲。还来吹九重。
<br>
<br>　　【晚秋诗】
<br>
<br>　　凄清临晚景。疏索望寒阶。湿庭凝坠露。抟风卷落槐。日乞斜还冷。
<br>
<br>　　云峰晚更霾。可怜数行雁。点点远空排。
<br>
<br>　　【和颍川公秋夜诗】
<br>
<br>　　寥空色远。叶黄凄序变。洞浦落遵鸿。长飙送巢燕。千秋流夕景。百籁含宵啭。峻雉聆金柝。曾台切银箭。
<br>
<br>　　【咏画屏风诗二十五首】
<br>
<br>　　侠客重连镳。金鞍被佳条。细尘鄣路起。惊花乱眼飘。酒醺人半醉。汗湿马全骄。归鞍畏日晚。争路上河桥。
<br>
<br>　　浮桥翠盖拥。平旦雍门开。石崇迎客至。山涛载妓来。水纹恒独转。风花直乱回。谁能惜红袖。宁用捧金杯。
<br>
<br>　　停车小苑外。下渚长桥前。涩菱迎拥楫。平荷直盖船。残丝绕折藕。芰叶映低莲。遥望芙蓉影。只言水底燃。
<br>
<br>　　昨夜鸟声春。惊鸣动四邻。今朝梅树下。定有咏花人。流星浮酒泛。粟绕杯唇。何劳一片雨。唤作阳台神。
<br>
<br>　　逍遥游桂苑。寂绝到桃源。狭石分花迳。长桥映水门。管声惊百鸟。人衣香一园。定知欢未足。
<br>
<br>　　横琴坐石根。
<br>
<br>　　三春冠盖聚。八节管弦游。石险松横植。严悬涧竖流。小桥飞断岸。高花出迥楼。定须催十酒。将来宴五侯。
<br>
<br>　　高阁千寻起。长廊四注连。歌声上扇月。舞影入琴弦。涧水才窗外。山花即眼前。但愿长欢乐。从今尽百年。
<br>
<br>　　日晚金槌络。朱轩流水车。宪拂缘堤柳。甍飘夹路花。定迎刘碧玉。将过阴丽华。非是高阳路。莫畏接斜。
<br>
<br>　　徘徊出桂苑。徙倚就花林。下桥先劝酒。石始调琴。蒲低犹抱节。竹短未空心。绝爱猿声近。唯怜花径深。
<br>
<br>　　千寻木兰馆。百尺芙蓉堂。落日低莲井。行云碍芰梁。流水桃花色。春洲杜若香。就阶犹不进。催来上伎床。
<br>
<br>　　捣衣明月下。静夜秋风飘。锦石平砧面。莲房接杵腰。急节迎秋韵。新声入手调。寒衣须及早。将寄霍嫖姚。
<br>
<br>　　出没看楼殿。间关望绮罗。翔禽逐节舞。流水赴弦歌。细管吹竹。新杯卷半荷。南宫冠盖下。日暮风尘多。
<br>
<br>　　玉柙珠帘卷。金钩翠幔悬。荷香薰水殿。阁影入池莲。平沙临浦口。高柳对楼前。上桥还倚望。遥看采菱船。
<br>
<br>　　高阁千寻跨。重檐百丈齐。云度三分近。花飞一倍低。吹箫迎白鹤。照镜舞山鸡。何劳愁日暮。未有夜乌啼。
<br>
<br>　　河流值浅岸。敛辔暂经过。弓衣湿溅水。马足乱横波。半城斜出树。长林直枕河。今朝游侠客。不畏风尘多。
<br>
<br>　　度桥犹徙倚。坐石未倾壶。浅草开长埒。行营绕细厨。沙洲两鹤迥。石路一松孤。自可寻丹灶。何劳忆酒垆。
<br>
<br>　　上林春迳密。浮桥柳路长。龙媒逐细草。鹤氅映垂杨。水似桃花色。山如甲煎香。白石春泉上。谁能待月光。
<br>
<br>　　白石春泉满。黄金新埒开。戚里车先度。兰池马即来。落花承舞席。春衫拭酒杯。行厨半路待。载妓一双回。
<br>
<br>　　将军息边务。校尉罢从戎。池台临戚里。弦管入新丰。浮云随走马。明月逐弯弓。比来多射猎。唯有上林中。
<br>
<br>　　三危上凤翼。九坂度龙鳞。路高山里树。云低马上人。悬岩泉溜响。深谷鸟声春。住马来相问。应知有姓秦。
<br>
<br>　　聊开郁金屋。暂对芙蓉池。水光连岸动。花风合树吹。春杯犹杂泛。细果尚连枝。不畏歌声尽。先看筝柱欹。
<br>
<br>　　洞灵开静室。云气满山斋。古松裁数树。盘根无半埋。爱静鱼争乐。依人鸟入怀。仲春徵隐士。蒲轮上计偕。
<br>
<br>　　今朝好风日。园苑足芳菲。竹动蝉争散。莲摇鱼暂飞。面红新著酒。风晚细吹衣。石多时望。莲船始复归。
<br>
<br>　　金鞍聚碛岸。玉舳泛中流。画先防水。媒龙即负舟。沙城疑海气。石岸似江楼。崩槎时半没。坏舸或空浮。定是汾河上。戈船聊试游。
<br>
<br>　　竟日会春台。芙蓉承酒杯。水流平涧下。山花满谷开。行云数番过。白鹤一双来。水影摇竹。林香动落梅。直上山头路。羊肠能几回。
<br>
<br>　　【镜诗】
<br>
<br>　　玉匣聊开镜。轻灰暂拭尘。光如一片水。影照两边人。月生无有桂。花闻不逐春。试挂淮南竹。堪能见四邻。
<br>
<br>　　【梅花诗】
<br>
<br>　　常年腊月半。已觉梅花阑。不信今春晚。俱来雪里看。树动悬冰落。枝高出手寒。早知觅不见。真悔著衣单。
<br>
<br>　　【咏树诗】
<br>
<br>　　交柯乍百顷。擢本或千寻。枫子留为式。桐孙待作琴。残核移桃种。空花植枣林。幽居对蒙密。蹊径转深沈。
<br>
<br>　　【斗鸡诗】
<br>
<br>　　开轩望平子。骤马看陈王。狸膏熏斗敌。芥粉盖春场。解翅莲花动。猜群锦臆张。
<br>
<br>　　【应令诗】
<br>
<br>　　望别非新馆。开舟即旧湾。浦喧征棹发。亭空送客还。路尘犹向水。征帆独背关。
<br>
<br>　　【杏花诗】
<br>
<br>　　春色方盈野。枝枝绽翠英。依稀英树坞。烂熳开山城。好折待宾客。金盘衬红琼。
<br>
<br>　　【赠周处士诗】
<br>
<br>　　九丹开石室。三径没荒林。仙人翻可见。隐士更难寻。篱下黄花菊。丘中白雪琴。方欣松叶酒。自和游仙吟。
<br>
<br>　　【寻周处士弘让诗】
<br>
<br>　　试逐赤松游。披林对一丘。黎红大谷晚。桂白小山秋。石镜菱花发。桐门琴曲愁。泉飞疑度雨。云积似重楼。王孙若不去。山中定可留。
<br>
<br>　　【集周公处连句诗】
<br>
<br>　　市朝一朝变。兰艾本同焚。故人相借问。平生如所闻。
<br>
<br>　　【寄徐陵诗】
<br>
<br>　　故人倘思我。及此平生时。莫待山阳路。空闻吹笛悲。
<br>
<br>　　【寄王琳诗】
<br>
<br>　　玉关道路远。金陵信使疏。独下千行泪。开君万里书。
<br>
<br>　　【奉和赵王诗】
<br>
<br>　　花迳日相携。花林鸟未栖。比看中郎醉。堪闻乌夜啼。
<br>
<br>　　【和刘仪同臻诗】
<br>
<br>　　南登广陵岸。回首落星城。不言临旧浦。烽火照江明。
<br>
<br>　　【和庾四诗】
<br>
<br>　　离关一长望。别恨几重愁。无妨对春日。怀抱只言秋。
<br>
<br>　　【和侃法师三绝诗】〖《诗纪》云。一作和侃法师别诗。〗
<br>
<br>　　秦关望楚路。灞岸想江潭。几人应落泪。看君马向南。
<br>
<br>　　客游经岁月。羁旅故情多。近学衡阳雁。秋分俱渡河。
<br>
<br>　　回首河堤望。眷眷嗟离绝。谁言旧国人。到在他乡别。
<br>
<br>　　【送周尚书弘正诗】
<br>
<br>　　交河望合浦。玄菟想朱鸢。共此无期别。知应复几年。
<br>
<br>　　离期定已促。别泪转无从。惟愁郭门外。应足数株松。
<br>
<br>　　【重别周尚书诗二首】
<br>
<br>　　阳关万里道。不见一人归。唯有河边雁。秋来南向飞。
<br>
<br>　　河桥两岸绝。横歧数路分。山川遥不见。怀袖远相闻。
<br>
<br>　　【赠别诗】
<br>
<br>　　藏啼留送别。拭泪强相参。谁言畜衫袖。长代手中浛。
<br>
<br>　　【徐报使来止得一相见诗】
<br>
<br>　　一面还千里。相思那得论。更寻终不见。无异桃花源。
<br>
<br>　　【行途赋得四更应诏诗】
<br>
<br>　　四更天欲曙。落月重关下。深谷暗藏人。欹松横碍马。
<br>
<br>　　【和江中贾客诗】
<br>
<br>　　五两开船头。长桥发新浦。悬知岸上人。遥振江中鼓。
<br>
<br>　　【奉和平邺应诏诗】
<br>
<br>　　天策引神兵。风飞扫邺城。陈云千里散。黄河一代清。
<br>
<br>　　【送卫王南征诗】
<br>
<br>　　望水初横阵。移营寇未降。风尘马足起。先暗广陵江。
<br>
<br>　　【仙山诗二首】
<br>
<br>　　金灶新和药。银台旧聚神。相看但莫怯。先师应识人。
<br>
<br>　　石软如香飰。铅销似熟银。蓬莱暂近别。海水遂成尘。
<br>
<br>　　【山斋诗】
<br>
<br>　　石影横临水。山云半绕峰。遥想山中店。悬知春酒浓。
<br>
<br>　　【野步诗】
<br>
<br>　　值泉仍饮马。逢花即举杯。稍看城阙远。转见风云来。
<br>
<br>　　【山中诗】
<br>
<br>　　涧暗泉偏冷。岩深桂绝香。住中能不去。非独淮南王。
<br>
<br>　　【闺怨诗】
<br>
<br>　　明镜圆花发。空房故怨多。几年留织女。还应听渡河。
<br>
<br>　　【和赵王看妓诗】
<br>
<br>　　长思浣纱石。空想捣衣砧。临邛若有便。为说解琴心。
<br>
<br>　　【看舞诗】
<br>
<br>　　鸾回不假学。凤举自相关。到嫌衫袖广。恒长碍举鬟。
<br>
<br>　　【听歌一绝寺】
<br>
<br>　　协律新教罢。河阳始学归。但令闻一曲。馀声三日飞。
<br>
<br>　　【暮秋野兴赋得倾壶酒诗】
<br>
<br>　　刘伶正捉酒。中散欲弹琴。但使逢秋菊。何须就竹林。
<br>
<br>　　【对酒诗】
<br>
<br>　　数杯还已醉。风云不复知。唯有龙吟笛。桓伊能独吹。
<br>
<br>　　【春日极饮诗】
<br>
<br>　　槛前闻鸟啭。园里对花开。就中言不醉。红袖捧金杯。
<br>
<br>　　【春望诗】
<br>
<br>　　春望上春台。春窗四面开。落花何假拂。风吹会并来。
<br>
<br>　　【新月诗】
<br>
<br>　　郑环唯半出。秦钩本独悬。若交临酒影。堪言照弩弦。
<br>
<br>　　【秋日诗】
<br>
<br>　　苍茫望落景。羁旅对穷秋。赖有南园菊。残花足解愁。
<br>
<br>　　【望渭水诗】
<br>
<br>　　树似新亭岸。沙如龙尾湾。犹言吟暝浦。应有落帆还。
<br>
<br>　　【尘镜诗】
<br>
<br>　　明镜如明月。恒常置匣中。何须照两鬓。终是一秋蓬。
<br>
<br>　　【和淮南公听琴闻弦断诗】
<br>
<br>　　嗣宗看月夜。中散对行云。一弦虽独韵。犹足动文君。
<br>
<br>　　【弄琴诗二首】
<br>
<br>　　雉飞催晚别。乌啼惊夜眠。若交新曲变。惟须促一弦。
<br>
<br>　　不见石城乐。惟闻乌噪林。新声逐弦转。应得动春心。
<br>
<br>　　【咏羽扇诗】
<br>
<br>　　摇风碎朝翮。拂汗落毛衣。定似回路。将军垂翅归。
<br>
<br>　　【题结线袋子诗】
<br>
<br>　　交丝结龙凤。镂彩织云霞。一寸同心缕。千年长命花。
<br>
<br>　　【赋得鸾台诗】
<br>
<br>　　九成吹玉。百尺上瑶台。能将秦女去。终是凤凰来。
<br>
<br>　　【赋得集池雁诗】
<br>
<br>　　逢风时迥度。逐侣乍争飞。犹忆方塘水。今秋已复归。
<br>
<br>　　【咏雁诗】
<br>
<br>　　南思洞庭水。北想雁门关。稻粱俱可恋。飞去复飞还。
<br>
<br>　　【忽见槟榔诗】
<br>
<br>　　绿房千子熟。紫穗百花开。莫言行万里。曾经相识来。
<br>
<br>　　【赋得荷诗】
<br>
<br>　　秋衣行欲制。风盖渐应欹。若有千年蔡。须巢但见随。
<br>
<br>　　【移树诗】
<br>
<br>　　酒泉移赤柰。河阳徙石榴。虽言有千树。何处似封侯。
<br>
<br>　　【奉梨诗】
<br>
<br>　　接枝秋转脆。含情落更香。擎置仙人掌。应添瑞露浆。
<br>
<br>　　【伤往诗二首】
<br>
<br>　　见月长垂泪。看花定敛眉。从今一别後。知作几年悲。
<br>
<br>　　镜尘言苦厚。虫丝定几重。还是临窗月。今秋迥照松。
<br>
<br>　　【春日离合诗二首】
<br>
<br>　　秦青初变曲。未有逐琴心。明年花树下。月月来相寻。
<br>
<br>　　田家足闲暇。士友暂流连。三春竹叶酒。一曲鸡弦。
<br>
<br>　　【和回文诗】〖《诗纪》云。和湘东王後园。〗
<br>
<br>　　旱莲生竭镬。嫩菊养秋邻。满池留浴鸟。分桥上戏人。
<br>
<br>　　【问疾封中录诗】
<br>
<br>　　形骸违学宦。狭巷幸为闲。虹回或有雨。云合又含寒。横湖韵鹤下。回溪狭猿还。怀贤为荣卫。和缓惠绮纨。
<br>
<br>　　【示封中录诗二首】〖诗集连为一首。又後四句在冀君句上。〗
<br>
<br>　　贵馆居金谷。关扃隔藁街。冀君见果顾。郊间光景佳。
<br>
<br>　　高阶既激涧。广阁更交柯。葛巾久乖角。菊迳简经过。
<br>
<br>　　【秋夜望单飞雁诗】〖以下七言。〗
<br>
<br>　　失群寒雁声可怜。夜半单飞在月边。无奈人心复有忆。今暝将渠俱不眠。
<br>
<br>　　【代人伤往诗二首】
<br>
<br>　　青田松上一黄鹤。相思树下两鸳鸯。无事交渠更相失。不及从来莫作双。
<br>
<br>　　杂树本唯金谷苑。诸花旧满洛阳城。正是古来歌舞处。今日看时无地行。
<br>
<br>　　☆孟康〈《诗纪》云。《初学记》云隋康孟。然隋无赵王。故列於此。〉
<br>
<br>　　【咏日应赵王教诗】
<br>
<br>　　金乌升晓气。玉槛漾晨曦。先泛扶桑海。返照若华池。洛浦全开镜。衡山半隐规。相欢承爱景。共惜寸阴移。
<br>
<br>　　☆徐谦
<br>
<br>　　【短歌行二首】〖乐府作一首。〗
<br>
<br>　　穷通皆是运。荣辱岂关身。不愿门前客。看时逢故人。意气青云里。爽朗烟霞外。不羡一囊钱。惟重心襟会。
<br>
<br>　　【杂歌谣辞】
<br>
<br>　　【周初童谣】
<br>
<br>　　〖隋《书》曰：周初有童谣。按静帝隋氏甥。既逊位而崩。诸舅强盛。〗
<br>
<br>　　白杨树头金鸡鸣。氐有阿舅无外甥。
<br>
<br>　　【玉浆泉谣】
<br>
<br>　　〖隋《书》曰：豆卢。周武帝时为渭州刺史。有惠政。华夷悦服。大致祥瑞。鸟鼠山俗呼为高武陇。其山绝壁千寻。由来乏水。诸羌苦之。马足所践。忽飞泉涌出。有白乌翔止厅前。乳子而後去。民为之谣。後因号其泉曰玉浆泉。〗
<br>
<br>　　我有丹阳。山出玉浆。济我民夷。神乌来翔。
<br>
<br>　　【蜀中为于仲文语】
<br>
<br>　　〖隋《书》曰：于仲文。字次武。北周时。迁安固太守。有任、杜两家。各失牛。後得一牛。两家俱认。州郡久不能决。仲文令二家各驱牛群至。乃放所认者。遂向任氏群中。又阴使人微伤其牛。任氏嗟惋。杜家自若。仲文於是诃诘杜氏。杜氏服罪而去。始州刺史屈突尚、宇文护之党先坐事下狱。无敢绳者。仲文至郡穷治。遂竟其狱。蜀中为之语曰：〗
<br>
<br>　　明断无双有于公。不避强御有次武。
<br>
<br>　　【时人为裴诹柳虬语】
<br>
<br>　　〖周《书》曰：独孤信镇洛阳。旧京荒废。人物罕极。唯有柳虬在阳城。裴诹在颍川。信等俱徵之。以虬为行台郎中。诹为都督府属。并掌文翰。时人为之语曰：〗
<br>
<br>　　经府裴诹。南省柳虬。
<br>
<br>　　【诸生为吕思礼语】
<br>
<br>　　〖周《书》曰：吕思礼。东平寿张人。性温雅。不杂交游。年十四。受学於徐遵明。长於论难。诸生为之语曰：〗
<br>
<br>　　讲书论易。其锋难敌。
<br>
<br>　　【周地图记引语】
<br>
<br>　　〖周地图记曰：太白山上恒积雪。无草木。半山有横云。如瀑布则澍雨。人常以为候。验之如离毕焉。故语曰：〗
<br>
<br>　　南山瀑布。非朝即暮。
<br>
<br>
<br>
<br>
<br>
<br>
<br>
<br>【卷五】
<br>
<br>　　【郊庙歌辞】
<br>
<br>　　庾信（下并同。）
<br>
<br>　　【周祀圜丘歌十二首】
<br>
<br>　　〖隋书乐志曰：周闵帝受禅。居位日浅。明帝虽革魏氏之乐。而未臻雅正。天和元年。武帝初造山云舞。以备六代。南北郊，雩坛、太庙、禘袷俱用之。六舞者。大夏、大濩、大武、正德、武德、山云也。於是正定雅音。为郊庙乐。宣帝嗣位。皆循用之。〗
<br>
<br>　　【昭夏】〖降神。〗
<br>
<br>　　重阳禋祀。大报天。丙午封坛。肃且圜。孤竹之管。云和弦。神光未下。风肃然。王城七里。通天台。紫微斜照。影徘徊。连珠合璧。重光来。天策暂转。钩陈开。（○庾子山集七。隋书音乐志。《乐府诗集》七。《诗纪》百十九。）
<br>
<br>　　【皇夏】〖皇帝入门。〗
<br>
<br>　　旌回外壝。跸静郊门。千乘按辔。万骑云屯。藉茅无咎。扫地唯尊。揖让展礼。衡璜节步。星汉就列。风云相顾。取法于天。降其永祚。（○同上）
<br>
<br>　　【昭夏】〖俎入。〗
<br>
<br>　　日至大礼。丰牺上辰。牲牢修牧。茧栗毛纯。俎豆斯立。陶匏以陈。大报反命。居阳兆日。六变鼓钟。三和琴瑟。俎奇豆偶。惟诚惟质。（○同上）
<br>
<br>　　【昭夏】〖奠玉帛。〗
<br>
<br>　　员（乐府作圆。）玉已奠。苍币斯陈。瑞形成象。璧气含春。礼从天数。智总圜（隋书作员。乐府作圆。）神。为祈为祀。至敬咸遵。（○同上）
<br>
<br>　　【皇夏】〖皇帝升坛。〗
<br>
<br>　　七里是仰。八陛有凭。就阳之位。如日之升。思虔肃肃。致敬绳绳。祝史陈信。玄象斯格。惟类之典。惟灵之泽。幽显对扬。人神咫尺。（○同上）
<br>
<br>　　【云门舞】〖初献。〗
<br>
<br>　　献以诚。郁以清。山罍举。沈齐倾。惟尚飨。洽皇情。降景福。通神明。（○同上）
<br>
<br>　　【云门舞】〖初献配帝。〗
<br>
<br>　　长丘远历。大电遥源。弓藏高陇。鼎没寒门。人生于祖。物本于天。奠神配德。迄用康年。（○同上）
<br>
<br>　　【登歌】〖初献及献配帝毕。〗
<br>
<br>　　岁之祥。国之阳。苍灵敬。翠云长。象为饰。龙为章。乘长日。坯蛰户。烈云汉。迎风雨。六吕歌。云门舞。省涤濯。奠牲牷。郁金酒。凤凰樽。回天眷。顾中原。（○同上）
<br>
<br>　　【皇夏】〖饮福酒。〗
<br>
<br>　　国命在礼。君命在天。陈诚惟肃。饮福惟虔。洽斯百礼。福以千年。钩陈掩映。天驷徘徊。凋禾饰斝。翠羽承罍。受斯茂祉。从天之来。（○同上）
<br>
<br>　　【雍乐】〖撤奠○本集、《诗纪》作雍夏。〗
<br>
<br>　　礼将毕。乐将阑。回日辔。动天关。翠凤摇。和鸾响。五云飞。三步上。风为驭。雷为车。无辙迹。有烟霞。畅皇情。休灵命。雨留甘。云馀庆。（○同上）
<br>
<br>　　【皇夏】〖就望燎位。〗
<br>
<br>　　六典联事。九司咸则。率由旧章。于焉允塞。掌礼移次。燔柴在焉。烟升玉帛。气敛牲牷。休气馨香。膋芳昭晰。翼翼虔心。明明上彻。（○同上）
<br>
<br>　　【皇夏】〖还便殿。〗
<br>
<br>　　玉帛礼毕。神人事分。严承乃眷。瞻仰回云。辇路千门。王城九轨。式道移候。司方回指。得一惟清。於万斯宁。受兹景命。于天告成。（○同上）
<br>
<br>　　【周祀方泽歌四首】〖方泽舞辞同圜丘。〗
<br>
<br>　　【昭夏】〖降神。〗
<br>
<br>　　报功阴泽。展礼玄郊。平琮镇瑞。方鼎升庖。调歌丝竹。缩酒江茅。声舒钟鼓。器质陶匏。列燿秀华。凝芳都荔。川泽茂祉。丘陵谷卫。云饰山罍。兰浮泛齐。日至之礼。歆兹大祭。（○庾子山集七。隋书音乐志。《初学记》十三作方泽降神歌。《乐府诗集》四。广《文选》十一。《诗纪》百十九。）
<br>
<br>　　【昭夏】〖奠玉帛。〗
<br>
<br>　　曰若厚载。钦明方泽。敢以敬恭。陈之玉帛。德包含养。功藏灵迹。斯箱既千。子孙则百。（○庾子山集七。隋书音乐志。《乐府诗集》七。广《文选》十一。《诗纪》百十九。）
<br>
<br>　　【登歌】〖初献。〗
<br>
<br>　　质明孝敬。求阴顺阳。坛有四陛。琮分八方。牲牷荡涤。萧合馨香。和銮戾止。振鹭来翔。威仪简简。钟鼓喤々。声和孤竹。韵入空桑。封中云气。坎上神光。下元之主。功深盖藏。（○同上）
<br>
<br>　　【皇夏】〖望坎位。〗
<br>
<br>　　司筵撤席。掌礼移次。回顾封坛。恭临坎位。瘗玉埋俎。藏芬敛气。是曰就幽。成斯地意。（○同上）
<br>
<br>　　【周祀五帝歌十二首】
<br>
<br>　　【皇夏】〖奠玉帛。〗
<br>
<br>　　嘉玉惟芳。嘉币惟量。成形惟礼。禀色随方。神班其次。岁礼惟常。威仪抑抑。率由旧章。（○庾子山集七。隋书音乐志。《乐府诗集》四。《诗纪》百十九。）
<br>
<br>　　【皇夏】〖初献。〗
<br>
<br>　　惟令之月。惟嘉之辰。司坛宿设。掌史诚陈。敢用明礼。言功上神。钩陈旦辟。阊阖朝分。旒垂象冕。乐奏山云。将回霆策。暂转天文。五运周环。四时代序。鳞次玉帛。循回樽俎。神其降之。介福斯许。（○同上）
<br>
<br>　　【青帝云门舞】〖以下并初献奏。〗
<br>
<br>　　甲在日。鸟中星。礼东后。奠苍灵。树春旗。命青史。候雁还。东风起。歌木德。舞震宫。泗滨石。龙门桐。孟之月。阳之天。亿斯庆。兆斯年。（○同上）
<br>
<br>　　【配帝舞】
<br>
<br>　　帝出于震。苍德於神。其明在日。其位居春。劳以定国。功以施人。言从配祀。近取诸身。（○同上）
<br>
<br>　　【赤帝云门舞】
<br>
<br>　　招摇指午。对南宫。日月相会。实沈中。离光布政。动温气。纯阳之月。乐炎精。赤雀丹书。飞送迎。朱弦绛鼓。罄虔城。万物含养。各长生。（○同上）
<br>
<br>　　【配帝舞】
<br>
<br>　　以炎为政。以火为官。位司南陆。享配离坛。三和实俎。百味浮兰。神其茂豫。天步艰难。（○同上）
<br>
<br>　　【黄帝云门舞】
<br>
<br>　　三光仪表正。四气风云同。戊已行初历。黄钟始变宫。平琮礼内镇。阴管奏司中。斋坛芝晔晔。清野桂冯冯。夕牢芬六鼎。安歌韵八风。神光乃超忽。嘉气恒葱葱。（○同上）
<br>
<br>　　【配帝舞】
<br>
<br>　　四时咸一德。五气或同论。犹吹凤凰管。尚对梧桐园。器圜居土厚。位总配神尊。始知今奏乐。还用我云门。（○同上）
<br>
<br>　　【白帝云门舞】
<br>
<br>　　肃灵兑景。承配秋坛。云高火落。露白蝉寒。帝律登年。金精行令。瑞兽霜耀。祥禽雪映。司藏肃杀。万空咸宜。厥田上上。收功在斯。（○同上）
<br>
<br>　　【配帝舞】
<br>
<br>　　金行秋令。白帝朱宣。司正五雉。歌庸九川。执文之德。对越彼天。介以福祉。君子万年。（○同上）
<br>
<br>　　【黑帝云门舞】
<br>
<br>　　北辰为政玄坛。北陆之祀员官。宿设玄璜浴兰。坎德阴风御寒。次律将回穷纪。微阳欲动细泉。管犹调於阴竹。声未入於春弦。待归馀於送历。方履庆於斯年。（○同上）
<br>
<br>　　【配帝舞】
<br>
<br>　　地始坼虹始藏。服玄玉居玄堂。沐蕙气浴兰汤。匏器洁水泉香。陟配彼福无疆。君欣欣此乐康。（○同上）
<br>
<br>　　【周宗庙歌十二首】
<br>
<br>　　【皇夏】〖皇帝入庙门〗
<br>
<br>　　肃肃清庙。岩岩寝门。欹器防满。金人戒言。应朄悬鼓。崇牙树羽。阶变升歌。庭纷象舞。闲安象设。缉熙清奠。春鲔初登。新萍先荐。亻爱然入室。俨乎在位。凄怆履之。非寒之谓。（○庾子山集七。隋书音乐志。《乐府诗集》九。广《文选》十一。《诗纪》百十九。）
<br>
<br>　　【昭夏】〖降神〗
<br>
<br>　　永维祖武。潜庆灵长。龙图革命。凤历归昌。功移上墋。德耀中阳。清庙肃肃。猛虡煌煌。曲高大夏。声和盛唐。牲牷荡涤。萧合馨香。和銮戾止。振鹭来翔。永敷万国。是则四方。（○庾子山集七。隋书音乐志。《初学记》十三作太庙晨裸歌辞。《乐府诗集》九。广《文选》十一。《诗纪》百十九。）
<br>
<br>　　【皇夏】〖俎入。皇帝升阶。〗
<br>
<br>　　年祥辨日。上协龟言。奉酎承列。来庭骏奔。雕禾饰斝。翠羽承樽。敬殚如此。恭惟执燔。（○庾子山集七。隋书音乐志。《乐府诗集》九。《诗纪》百十九。）
<br>
<br>　　【皇夏】〖献皇高祖。〗
<br>
<br>　　庆绪千重秀。鸿源万里长。无时犹戢翼。有道故韬光。盛德必有后。仁义终克昌。明星初肇庆。大电久呈祥。（○同上）
<br>
<br>　　【皇夏】〖献皇曾祖德皇帝。〗
<br>
<br>　　克昌光上烈。基圣穆西藩。崇仁高涉渭。积德被居原。帝图张往迹。王业茂前尊。重芬德阳庙。罍庆寿陵园。百灵光祖武。千年福孝孙。（○同上）
<br>
<br>　　【皇夏】〖献皇祖太祖文皇帝。〗
<br>
<br>　　雄图属天造。宏略遇群飞。风云犹听命。龙跃遂乘机。百二当天险。三分拒乐推。函谷风尘散。河阳氛雾晞。济弱沦风起。扶危颓运归。地纽崩还正。天枢落更追。原祠乍超忽。毕陇或绵微。终封三尺剑。长卷一戎衣。（○同上）
<br>
<br>　　【皇夏】〖献文宣帝太后。〗
<br>
<br>　　月灵兴庆。沙祥发源。功参禹迹。德赞龙汀。言容典礼。褕狄徽章。化形温德。令问昭阳。日月不居。岁时晼晚。瑞云缠心。閟官惟远。（○同上）
<br>
<br>　　【皇夏】〖献闵皇帝。〗
<br>
<br>　　龙图基化德。天步属艰难。讴歌还受瑞。揖让乃登坛。升舆芒刺重。入位据关寒。卷舒云泛滥。游扬日浸微。出差了终无反。居桐竟不归。祀夏今惟旧。尊灵谥更追。（○同上）
<br>
<br>　　【皇夏】〖献明皇帝。〗
<br>
<br>　　若水逢降君。穷桑属惟政。不哉驭帝箓。郁矣当天命。方定五云官。先齐八风令。文昌气似珠。太史河如镜。南宫学已开。东观书还聚。文辞金石韵。毫翰风飙竖。清室桂冯冯。齐房芝诩诩。宁思玉管笛。空见灵衣舞。（○同上）
<br>
<br>　　【皇夏】〖献高祖武皇帝。〗
<br>
<br>　　南河吐云气。北斗降星辰。百灵咸仰德。千年一圣人。书成紫微动。律定凤凰驯。六军命西土。甲子陈东邻。戎衣此一定。万里更无尘。烟云同五色。日月并重轮。流沙既四静。蟠木又东臣。凯乐闻朱雁。铙歌见白麟。今为六代祀。还得九疑宾。（○同上）
<br>
<br>　　【皇夏】〖饮福酒。〗
<br>
<br>　　礼殚裸献。乐极休成。长离前掞。宗祀文明。缩酌浮兰。澄罍合畅。磬折礼容。旋回灵贶。受厘撤俎。饮福移樽。惟光惟烈。《文子》文孙。（○同上）
<br>
<br>　　【皇夏】〖还便殿。〗
<br>
<br>　　庭阕四始。筵终三荐。顾步阶墀。徘徊馀奠。六龙矫首。七萃警途。鼓移行漏。风转相乌。翼翼从事。绵绵四时。惟神降嘏。永言保之。（○同上）
<br>
<br>　　【周大祫歌二首】
<br>
<br>　　【昭夏】〖降神。〗
<br>
<br>　　律在夹钟。服居苍衮。杳杳清思。绵绵长远。就祭于合。班神于本。来庭有序。助祭有章。乐舞六代。宾歌二王。和铃以节。鞗革斯锵。齐宫馔玉。郁斝浮金。洞庭钟鼓。龙门瑟琴。其乐已变。惟神是临。（○庾子山集七。《乐府诗集》九。广《文选》十一。《诗纪》百十九。）
<br>
<br>　　【登歌】〖奠玉帛○馀同宗庙时享。〗
<br>
<br>　　神惟显思。不言而令。玉帛之礼。敢陈庄敬。奉如弗胜。荐如受命。交於神明。悫于言行。（○同上）
<br>
<br>　　【燕射歌辞】
<br>
<br>　　【周五声调曲二十四首】
<br>
<br>　　〖序曰：元正飨。会大礼。宾至食举。称觞荐玉。六律既从。八风斯畅。以歌大业。以舞成功。〗
<br>
<br>　　【宫调曲五首】
<br>
<br>　　气离清浊割。元开天地分。三才初辨正。六位始成文。继天爰立长。安民乃树君。其明广如日。其泽厚如云。惟昔我文祖。拨乱拒讴歌。三分未抚运。八百不陵河。礼敷天下信。乐正神人和。风尘行息警。江海欲无波。（○庾子山集七。《乐府诗集》十五。《诗纪》百十九。）
<br>
<br>　　我皇承下武。革命在君临。应图当舜玉。嗣德受尧琴。沈首多推运。阳城有让心。就日先知远。观渊早见深。玄精实委御。苍正乃皆平。履端朝万国。年祥庆百灵。玉帛咸观礼。华戎各在庭。凤响中夷则。天文正玉衡。皇基自天保。万物乃由庚。（○同上）
<br>
<br>　　握衡平地纪。观象正天枢。祺祥钟赤县。灵瑞炳皇都。更受昭华玉。还披兰叶图。金波来白兔。弱木下苍乌。玉斗调元协。金沙富国租。青丘还扰圃。丹穴更巢梧。安乐新成庆。长生百福符。（○同上）
<br>
<br>　　明明九族序。穆穆四门宾。阴陵朝北附。蟠木引东臣。涧途求版筑。溪源取钓纶。多士归贤戚。维城属茂亲。贵位连南斗。高荣据北辰。迎时乃推策。司职且班神。日月之所照。霜露之所均。永从文轨一。长无外户人。（○同上）
<br>
<br>　　郁盘舒栋宇。峥嵘侔大壮。拱木诏林卫。全模徵梓匠。千栌绮翼浮。百栱长虹抗。北去邯郸道。南来偃师望。龙首载文。云楣承武帐。居者非求隘。卑宫岂难尚。壮丽天下观。是以从萧相。（○同上）
<br>
<br>　　【变宫调二首】
<br>
<br>　　帝游光出震。君明擅在离。岩廊惟眷顾。钦若尚无为。龙穴非难附。鸾巢欲可窥。具茨应不远。汾阳宁足随。烝民播植重。沟洫劬劳多。桑林还注雨。积石遂开河。明徵逢永命。平秩值年和。更有薰风曲。方闻晨露歌。（○庾子山集七。《乐府诗集》十五。《诗纪》百十九。）
<br>
<br>　　移风广轩历。崇德盛唐年。成文兴大雅。出豫动钧天。黄钟六律正。阊阖八风宣。孤竹调阳管。空桑节雅弦。舞林鸾更下。歌山凤欲前。闻音能辨俗。听曲乃思贤。感物观治乱。心恒防未然。君子得其道。大平何有焉。（○同上）
<br>
<br>　　【商调曲四首】
<br>
<br>　　君以宫唱。宽大而谟明。臣以商应。闻义则可行。有熊为政。访道于容成。殷汤受命。委任于阿衡。忠其敬事。有罪不逃刑。诵其箴谏。言之无隐情。有刚有断。四方可以宁。既颂既雅。天下乃升平。专精一致。金石为之开。动其两心。妻子恩情乖。苟利社稷。无有不尽怀。昊天降佑。元首唯康哉。（○庾子山集七。《乐府诗集》十五。《诗纪》百十九。）
<br>
<br>　　百川俱会。大海所以深。群材既聚。故能成邓林。猛虎在山。百兽莫敢侵。忠臣处国。天下无异心。昔我文祖。执心且危虑。驱剪豺狼。经营此天步。今我受命。又无敢逸豫。惟尔弼谐。各可知竞惧。（○同上）
<br>
<br>　　礼乐既正。神人所以和。玉帛有序。志欲静干戈。各分符瑞。俱誓裂山河。今日相乐。对酒且当歌。道德以喻。听撞钟之声。神奸不若。观铸鼎之形。丰宫既朝。诸侯於是穆。岐阳或狩。淮夷自此平。
<br>
<br>　　若涉大川。言凭於舟楫。如和鼎实。有寄於盐梅。君臣一体。可以静氛埃。得人则治。何世无奇才。（○同上）
<br>
<br>　　风力是举。而台阶序平。重黎既登。而天地位成。功无与让。铭太常之旌。世不失职。受骍毛之盟。辑瑞班瑞。穆穆於尧门。惟翰惟屏。膴膴於周原。功成而治。定礼乐斯存。复子而明。辟姬旦何言。（○同上）
<br>
<br>　　【角调曲二首】
<br>
<br>　　止戈见於绝辔之野。称伐闻於丹水之征。信义俱存乃先忘食。五材并用谁能去兵。虽圣人之大宝曰位。实天地之大德曰生。泾渭同流清浊异能。琴瑟并御雅郑殊声。扰扰烝人声教不一。茫茫禹迹车轨未并。志在四海而尚恭俭。心包宇宙而无骄盈。言而无文行之不远。义而无立勤则无成。恻隐其心训以慈惠。流宥其过哀矜典刑。（○庾子山集七。《乐府诗集》十五。《诗纪》百十九。）
<br>
<br>　　匡赞之士或从渔钓。云雨之才乍叹幽谷。寻芳者追深径之兰。识韵者探穷山之竹。克明其德贡以三事。树之风声言于九牧。协用五纪风若从事。农用八政甘作其谷。殊风共轨见之周南。异亩同颖闻之康叔。祁寒暑雨是无胥怨。天覆云油滋焉渗漉。幸无谢上古之淳人。庶可以封之於比屋。（○同上）
<br>
<br>　　【徵调曲六首】
<br>
<br>　　乾坤以含养覆载。日月以贞明照临。达人以四海为务。明君以百姓为心。水波澜者源必远。树扶疏者根必深。云雨取施无不洽。廊庙求才多所在。（○庾子山集七。《乐府诗集》十五。《诗纪》百十九。）
<br>
<br>　　淳风布政常无欲。至道防人能变俗。求仁义急於水火。用礼让多于菽粟。屈轶无佞人可指。獬豸无繁刑可触。王道荡荡用无为。天下四人谁不足。（○同上）
<br>
<br>　　圣人千年始一生。黄河千年始一清。摄提以之而从纪。玉烛於是而文明。东南可以补地阙。西北可以正天倾。浮鼋则东海可厉。运锸则南山可平。众仙就朝于瑶水。群帝受享於明庭。怀和则韎任并奏，功烈则钟鼎俱铭。（○同上）
<br>
<br>　　三光以记物成形。四时以裁成正位。雷风大山岳之响。寒暑通阴阳之气。武功则六合攸同。文教则二仪经纬。有道则咸浴其德。好生则各繁其类。白日经天中则移。明月横汉而亏。能亏能缺既无为。虽盈虽满则不危。开信义以为苑囿。立道德以为城池。周监二代所损益。郁郁乎文其可知。庖牺之亲临佃渔。神农之躬秉耕稼。汤则救旱而忧勤。禹则正冠而无暇。草上之风无不偃。君子之甿知可化。将欲比德于三皇。未始追踪于五霸。（○同上）
<br>
<br>　　纤纤不绝林薄成。涓涓不止江河生。事之毫发无谓轻。虑远错防微乃不倾。云官乃垂拱大君。凤历唯钦明元首。类上帝而禋六宗。望山川而朝群后。地镜则山泽俱开。《河图》则鱼龙合负。我之天纲莫不该。阊阖九关天门开。卿相则风云玄感。匡赞则星辰下来。既兴周室之三圣。乃举唐朝之八才。莘臣参谋於左相。大老教政於中台。其宜作则於明哲。故无崇信於奸回。（○同上）
<br>
<br>　　正阳和气万类繁。君王道合天地尊。黎人耕植於义圃。君子翱翔於礼园。落其实者其树。饮其流者怀其源。咎繇为谋不仁远。士会为政群盗奔。克宽则昆虫内向。彰信则殊俗宅心。浮桥有月支抱马。上苑有乌孙学琴。赤玉则南海输赆。白环则西山献琛。无劳凿空於大夏。不待蹶角於蹛林。（○同上）
<br>
<br>　　【羽调曲五首】
<br>
<br>　　树君所以牧人。立法所以静乱。首恶既其南巢。元凶于是北窜。居休气而四塞。在光华而两旦。是以雨施作解。是以风行惟涣。周之文武洪基。光宅天下文思。千载克圣咸熙。七百在我应期。实昊天有成命。惟四方其训之。（○庾子山集七。《乐府诗集》十五。《诗纪》百十九。）
<br>
<br>　　运平后亲之俗。时乱先疏之雄。逾桂林而驱象。济弱水而承鸿。既浮干吕之气。还吹入律之风。钱则都内贯朽。仓则常平粟红。火中乃寒乃暑。年和一风一雨。听钟磬念封疆。闻笙竽思蓄聚。瑶琨筱既从。怪石铅松即序。长乐善马成厩。水衡黄金为府。（○同上）
<br>
<br>　　百川乃宗巨海。众星是仰北辰。九州攸同禹迹。四海合德尧臣。朝阳栖于鸣凤。灵畤牧于般麟。云玉叶而五色。月金波而两轮。凉风迎时北狩。小暑戒节南巡。山无藏於紫玉。地不爱於黄银。虽南征而北怨。实西略而东宾。既永清於四海。终有庆於一人。（○同上）
<br>
<br>　　定律零陵玉管。调钟始平铜尺。龙门之下孤桐。泗水之滨鸣石。河灵于是让珪。山精所以奉璧。涤九川而赋税。乘三危而纳锡。北里之禾六穗。江淮之茅三脊。可以玉检封禅。可以金绳探册。终永保於鸿名。足扬光於载籍。（○同上）
<br>
<br>　　太上之有立德。其次之谓立言。树善滋于务本。除恶穷於塞源。冲深其智则厚。昭明其道乃尊。仁义之财不匮。忠信之礼无繁。动天无有不届。唯时无幽不彻。作德心逸日休。作伪心劳日拙。自非刚克掩义。无所离于剿绝。（○同上）
<br>
<br>
<br>
<br>
<br>
<br>
<br>
<br>
<br>
<br>
<br>
<br>【卷六】
<br>
<br>　　◎释氏
<br>
<br>　　☆释亡名
<br>
<br>　　〈亡名。俗姓宋。名阙。南郡人。事梁元帝。深见礼待。梁亡。远客岷蜀。有集十卷。〉
<br>
<br>　　【五苦诗】
<br>
<br>　　【生苦】
<br>
<br>　　可患身为患。生将忧共生。心神恒独苦。宠辱横相惊。朝光非久照。夜独几时明。终成一聚土。强觅千年名。
<br>
<br>　　【老苦】
<br>
<br>　　少日欣日益。老至苦年侵。红颜既罢艳。白发宁久吟。阶庭唯仰杖。朝府不胜簪。甘肥与妖丽。徒有壮时心。
<br>
<br>　　【病苦】
<br>
<br>　　拔剑平四海。横戈却万夫。一朝床枕上。回转仰人扶。壮色随肌减。呻吟与痛俱。绮罗虽满目。愁眉独向隅。
<br>
<br>　　【死苦】
<br>
<br>　　可惜凌云气。忽随朝露终。长辞白日下。独入黄泉中。池台既已没。坟陇向应空。唯当松柏里。千年恒劲风。
<br>
<br>　　【爱离】
<br>
<br>　　谁忍心中爱。分为别後思。几时相握手。呜噎不能辞。虽言万里隔。犹有望还期。如何九泉下。更无相见时。
<br>
<br>　　【五盛阴诗】
<br>
<br>　　〖《诗纪》云。佛书有五阴譬喻。谓以聚沫喻色。水中泡喻痛。热时＜欠＞喻想。芭蕉喻行。幻喻识言。皆空虚也。〗
<br>
<br>　　先去非长别。後来非久亲。新坟将旧冢。相次似鱼鳞。茂陵谁辨汉。骊山讵识秦。千年与昨日。一种并成尘。定知今世土。还是昔时人。焉能取他骨。复持埋我身。
<br>
<br>　　☆无名法师〈或即是释亡名。〉
<br>
<br>　　【过徐君墓诗】
<br>
<br>　　延陵上国返。枉道访徐公。死生命忽异。欢娱意不同。始往邙山北。聊践平陵东。徒解千金剑。终恨九泉空。日尽荒郊外。烟生松柏中。何言愁寂寞。日暮白杨风。
<br>
<br>　　☆尚法师
<br>
<br>　　【饮马长城窟】
<br>
<br>　　长城征马度。横行且劳群。入冰穿冻水。饮浪聚流文。澄鞍如渍月。照景若流云。别有长松气。自解逐将军。
<br>
<br>　　◎仙道
<br>
<br>　　☆无名氏
<br>
<br>　　【青帝歌】
<br>
<br>　　东望重拜手。苍帝玉皇君。灵风鼓橐签。育物布元春。云龙辔严驾。玉衡拥琼轮。枯萌泛沾及。大惠无不均。万仙歌以道。委曲戒天人。心根迷自固。拱跽戴鸿仁。
<br>
<br>　　【白帝歌】
<br>
<br>　　六甲抱金关。七政守灵坛。流铃掷化火。威剑巨龙蟠。恳彼素灵真。明宪孰敢干。束制妖鬼魔。凛落霄风寒。气既已息。万天俄而安。真俦荷太庇。抵颡相歌让。
<br>
<br>　　【赤帝歌】
<br>
<br>　　太景开玉枢。洞堂启金除。骞林荫瑶砌。丹鸾踏琼株。宝房名曲丽。明神所居。飞游豁云上经大法作飞。）道。引目ツ真都。天日永不息。重烟锁青庐。太上敕印开。帕几罗简书。裨风树玄化。殷辛谅有馀。
<br>
<br>　　【黑帝歌】
<br>
<br>　　无质统有物。渊兮上帝心。不启不发道。蕴妙化机深。恐尔漏未尽。阴想忽侵淫。转轮无涯波。苦道相迷寻。万年常谨约。一旦自湮沉。无冲落鬼境。殃遣不可任。
<br>
<br>　　【黄帝歌】
<br>
<br>　　黄天拱中宸。控驾玉化根。翘机贯亿历。洞朗辟四门。大有混皇真。纟制星宿魂。非帝道不运。有方赖之存。威忿即霜秋。和预为阳春。生成握元纪。仰荷戴无垠。
<br>
<br>　　【金章太守章】〖以制万魔。〗
<br>
<br>　　大魔乘空发。万精骇神庭。托化谣歌章。随变入无名。嚣气何纷纷。秽道当涂生。云中舍朱宫。北帝踊神兵。鼓洋自知道。玄运来相征。上景御飞辔。迅驾检云营。促校北帝录。收执群魔名。豁落张天罗。放威掷流铃。金真辅空洞。玉光焕八冥。金玄守上宫。神虎戮天精。剪灭万妖气。亿亿悉齐平。上承九天信。啸命靡不倾。招真究三洞。慧诵朗自清。八道望玄｛髟｝。七转纬天经。混合第一真。拔度七祖程。消灭五苦根。反魂更受荣。金光曜寂室。神仙自然生。香华散玉宇。烟气彻玉京。帝遣徘徊辇。三元降绿。迅驾腾九玄。朝我玉皇庭。
<br>
<br>　　【步虚辞十首】
<br>
<br>　　稽首礼太上。烧香归虚无。流明随我回。法轮亦三周。玄愿四大兴。灵庆及王侯。七祖生天堂。煌煌曜景敷。啸歌观大漠。天乐适我娱。斋馨无上德。下仙不与俦。妙想明玄觉。诜诜乘虚游。
<br>
<br>　　旋行蹑云纲。乘虚步玄纪。吟咏帝一尊。百关自调理。俯命八海童。仰携高仙子。诸天散香华。然灵风起。宿愿定命根。故致高标拟。欢乐太上前。万劫犹未始。
<br>
<br>　　嵯峨玄都上。十方宗皇一。苕苕天宝台。光明焰流日。炜烨玉林华。茜粲曜珠实。常念餐元精。炼液固形质。金光散紫微。窈窕大乘逸。
<br>
<br>　　俯仰存太上。华景秀丹田。左顾提郁仪。右盼携结。六度冠梵行。道德随日新。宿命积福应。闻经若玉亲。天挺超世才。乐诵希微篇。冲虚太和К。吐纳流霞津。胎息静百关。寥寥究三便。泥丸洞明景。遂成金华仙。魔王教授事。故能朝诸天。皆从斋戒起。累功结宿缘。飞行凌太虚。提携高上人。
<br>
<br>　　控辔适十方。旋憩玄景阿。仰观劫刃台。俯ツ紫云罗。逍遥太上京。相与坐莲华。积学为真人。恬然荣卫和。永享无期寿。万椿奚足多。
<br>
<br>　　大道师玄寂。仙友无英。公子度灵符。太一奉洞章。舍利曜金姿。龙驾来迎。天尊ツ云舆。飘飘乘虚翔。香花若飞雪。纷蔼茂玄梁。头脑礼金阙。携手邀玉京。
<br>
<br>　　骞树圆景园。焕烂七宝林。夭兽三百名。师子巨万寻。飞龙踯躅吟。神凤应节鸣。灵风扇奇华。清香散人衿，自无高仙才。焉能耽此心。
<br>
<br>　　严我九龙驾。乘虚以逍遥。八天如指掌。六合何足辽。众仙诵洞玄。太上唱清谣。香花随风散。玉音成紫霄。五苦一时迸。八难顺经寥。妙哉灵宝圃。兴此大法桥。
<br>
<br>　　天真帝一宫。蔼蔼冠耀灵。流焕法轮网。旋空入无形。虚皇拊云敖。众真诵洞经。高仙凛手赞。弥劫保利贞。
<br>
<br>　　至真无所待。时或辔飞龙。长斋会玄都。鸣玉叩琼钟。十华诸仙集。紫烟结成宫。宝盖罗太上。真人把芙蓉。散花陈我愿。握节徵魔王。法鼓会群仙。灵唱弥不同。无可无不可。思与希微通。
<br>
<br>　　【三徒五苦辞】
<br>
<br>　　三才及万物。倚伏各有龄。终始待劫数。福尽天地倾。往反於五道。苦哉更死生。辗转三徒中。去来与祸并。
<br>
<br>　　大贤慎兹诫。忍性念割情。愚夫不信法。罪痛常自婴。吾念世无己。今故重告明。若欲度斯患。归命太上经。
<br>
<br>　　罪福不由他。谅自发尔声。大贤故闭口。欲绝诸恶缘。灭念归兼至。倚伏待长泯。弘道以安世。终当见正真。
<br>
<br>　　淫嫉为祸首。灭身之至患。含养如此害。岂是道所安。知恶而不革。恐必致夭残。怀毒日斋直。令我发长叹。
<br>
<br>　　宿命有信然。弱丧谓之无。皆欲眼前见。过目即言悠。大贤明道教。惨愍顽夫。依依念子苦。勤勤令我忧。
<br>
<br>　　人命以消尽。亦犹膏中火。四大暂相寓。五物权时假。盛年当勤学。趣求存告我。福尽身神散。冥冥地狱下。上圣畏是故。寻道度斯福。
<br>
<br>　　学仙行为急。奉戒制情心。虚夷正气居。仙圣处相寻。若不信《法言》。胡为栖山林。大贤乐经戒。受之为身宝。就学常苦晚。治身恨不早。比当披幽责。倏年已老。执卷吸尔极。将更死痛恼。吾故及弱龄。弃世以学道。
<br>
<br>　　【碧落空歌】
<br>
<br>　　妙哉元始道。大梵敷真文。上开龙汉劫。焕烂光彩分。三十二天书。五老赤字传。垂慈度生死。郁勃吐祥云。中有长命诀。植芽炼飞仙。开函发玄奥。稽首生精勤。仰思高灵降。乘气归三清。
<br>
<br>　　【魔王歌章】
<br>
<br>　　梵行冠太罗。淳风抗玄纪。无形有常存。观世翻然理。屡践不终劫。探幽度生死。三乘通便路。清虚无尘滓。长夜对一魂。地狱五苦解。剑树不摇条。刀上不伤体。门有浩劫翁。地无夭年子。今日庆斯会。诸天并欢喜。不胜情欣悦。高唱稽首礼。
<br>
<br>　　【第一欲界飞空之音】
<br>
<br>　　人道渺渺仙道莽莽。鬼道乐兮当人生门。天道贵生鬼道贵终。仙道常自吉。鬼道常自凶。
<br>
<br>　　高上清灵爽。悲歌朗太空。唯愿仙道成。不欲人道穷。北都泉曲府。中有万鬼群。但欲遏人。断绝人命门。阿人歌洞章。北摄北罗丰阝。束送妖灵鬼。斩馘六鬼锋。诸天К荡荡。我道日兴隆。
<br>
<br>　　【第二色界魔王之章】
<br>
<br>　　落落高照明□四骞。梵行诸天周回十方。无量大神皆由我身。我有洞章万遍成仙。仙道贵度鬼道相连。天地眇莽秽气氛氛。三界乐兮过之常存。身入我界体入自然。此时乐兮薄由我恩。
<br>
<br>　　龙汉荡荡何能别真。我界难度故作洞文。变化飞空以试尔身。成败懈退度者几人。笑而不度故为歌音。
<br>
<br>　　【第三无色界魔王歌】
<br>
<br>　　三界之上眇眇大罗。上无色根云层峨峨。唯有元始浩劫之象。部制我界统乘玄都。有过我界身入玉虚。我位上王匡御众魔。
<br>
<br>　　空中万变秽气纷葩。保真者少迷惑者多。仙道难固鬼道易邪。人道者心谅不由他。仙道贵实人道贵华。尔不乐仙道。三界那得过。其欲转五道。我当复奈何。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
