<HTML>
<HEAD>
<TITLE>谢灵运全集 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/TangQian/">唐前诗选</a> <font color=4C4C4C>&gt;&gt; </font><a href="../../html/NanBeiChao/">南北朝选</a> <FONT color=#BCB6A0>&gt;&gt;</font> 谢灵运全集</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>谢灵运全集</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:南北朝选&nbsp;&nbsp;阅读次数:<script language=javascript src="../../hits.php?articleid=5627"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'谢灵运全集')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[谢灵运全集]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 谢灵运(385～433)，晋宋间诗人。原籍陈郡阳夏（今河南太康）人。他是谢玄的孙子，袭爵封康乐公，后世习惯称他为谢康乐。谢灵运出生于会稽始宁（今浙江上虞），出生后不久就寄养在钱塘杜家，15岁时回到建康,所以小名曰客儿,后世又称之为谢客。谢氏和王氏同为东晋以来的高门领袖。谢灵运在青年时代接受过良好的文化教育，其才学很早就受到族叔谢混的赏识,和谢瞻、谢晦等从兄弟齐足并驰,成为谢氏族中一时之秀。晋安帝义熙元年(405),谢灵运出仕为琅琊王德文的大司马行参军。次年，豫州刺史刘毅移镇姑孰（今安徽当涂），以谢灵运为记室参军。刘毅与刘裕同属北府兵将领，刘毅名位略次于刘裕，后来势力扩大，渐至对峙抗衡。在二刘对抗的过程中，谢混支持刘毅。义熙八年，谢混为刘裕所杀。九年，刘毅兵败自杀。但刘裕对谢氏家族仍然采取优容拉拢的态度，以谢灵运为太尉参军。义熙十二年，谢灵运又为骠骑将军
<br>刘道怜的谘议参军，转中书侍郎。是年，刘裕北伐后秦，谢灵运奉使至彭城慰劳。两年以后，再次到彭城慰劳刘裕。不久，因为杀死门人，被免官。永初元年(420),刘
<br>裕代晋自立，国号宋，降谢灵运的封爵为康乐侯，又任命他为散骑常侍、太子左卫率。谢灵运的主要创作活动在刘宋时代，主要成就在于山水诗。由他开始，山水诗乃成为中国文学史上的一个流派。。《隋书·经籍志》所录谢灵运著作,除《晋书》而外，尚有《谢灵运集》等14种。但有的恐只是分合繁简之别,有的是谢灵运辑抄前人的诗赋集。《谢灵运集》19卷（梁20卷，录 1卷），北宋以后就已散佚。明代李献吉等从《文选》、《乐府诗集》及类书中辑出谢灵运的作品，由焦□刊刻为《谢康乐集》。张溥《汉魏六朝百三家集》中有《谢康乐集》2卷。严可均的《全上古三代秦汉三国六朝文》、逯钦立的《先秦汉魏晋南北朝诗》，均有辑录。黄节有《谢康乐诗注》。人民文学出版社于1958年曾据清华大学讲义本校订排印。　　　　　　　　　　　　　　　　　　　　　　
<br>
<br>善哉行 陇西行 日出东南隅行 长歌行 苦寒行 苦寒行 豫章行 相逢行 折杨柳行 泰山吟
<br>君子有所思行 悲哉行 会吟行 缓歌行 燕歌行 鞠歌行 顺东西门行 上留田行 三月三日侍宴西池诗 赠从弟弘元诗六首
<br>答中书诗八首 赠从弟弘元时为中军功曹住京诗五首 赠安成诗七首 答谢谘议诗八首 述祖德诗二首 九日从宋公戏马台集送孔令诗 彭城宫中直感岁暮诗 从游京口北固应诏诗 永初三年七月十六日之郡初发都诗 邻里相送至方山诗
<br>过始宁墅诗 富春渚诗 七里濑诗 晚出西射堂诗 登池上楼诗 游南亭诗 游赤石进帆海诗 登江中孤屿诗 登永嘉绿嶂山诗 郡东山望溟海诗
<br>游岭门山诗 石室山诗 登石室饭僧诗 登上戍石鼓山诗 石壁立招提精舍诗 石壁精舍还湖中作诗 登石门最高顶诗 石门新营所住四面高山回溪石濑茂林修竹诗 从斤竹涧越岭溪行诗 过白岸亭诗
<br>石门岩上宿诗 行田登海口盘屿山诗 白石岩下径行田诗 斋中读书诗 读书斋诗 命学士讲书诗 种桑诗 东阳溪中赠答二首 登临海峤初发强中作与从弟惠连见羊何共和之 酬从弟惠连
<br>初去郡 初发石首城 道路忆山中 还旧园作见颜范二中书 入彭蠡湖口 入华子岗是麻源第三谷五言 会吟行 南楼中望所迟客 田南树园激流植援 拟魏太子邺中集诗八首 于南山往北山经湖中瞻眺 庐陵王墓下作
<br>
<br>
<br>--------------------------------------------------------------------------------
<br>
<br>善哉行 
<br>
<br>阳谷跃升。虞渊引落。景曜东隅。晼晚西薄。三春燠敷。九秋萧索。凉来温谢。寒往暑却。居德斯颐。积善嬉谑。阴灌阳丛。凋华堕萼。欢去易惨。悲至难铄。击节当歌。对酒当酌。鄙哉愚人。戚戚怀瘼。善哉达士。滔滔处乐。 
<br>
<br>陇西行 
<br>
<br>昔在老子。至理成篇。柱小倾大。绠短绝泉。鸟之栖游。林檀是闲。韶乐牢膳。岂伊攸便。胡为乖枉。从表方圆。耿耿僚志。慊慊丘园。善歌以咏。言理成篇。 
<br>
<br>日出东南隅行 
<br>
<br>柏梁冠南山。桂宫耀北泉。晨风拂幨幌。朝日照闺轩。美人卧屏席。怀兰秀瑶璠。皎洁秋松气。淑德春景暄。 
<br>
<br>长歌行 
<br>
<br>倐烁夕星流。昱奕朝露团。粲粲乌有停。泫泫岂暂安。徂龄速飞电。颓节骛惊湍。览物起悲绪。顾已识忧端。朽貌改鲜色。悴容变柔颜。变改茍催促。容色乌盘桓。亹亹衰期迫。靡靡壮志阑。既惭臧孙慨。先愧杨子叹。寸阴果有逝。尺素竟无观。幸赊道念戚。且取长歌欢。 
<br>
<br>苦寒行 
<br>
<br>岁岁层冰合。纷纷霰雪落。浮阳减清晖。寒禽叫悲壑。饥爨烟不兴。渴汲水枯涸。 
<br>
<br>苦寒行 
<br>
<br>樵苏无夙饮。凿冰煮朝飡。悲矣采薇唱。苦哉有余酸。 
<br>
<br>豫章行 
<br>
<br>短生旅长世。恒觉白日欹。览镜睨颓容。华颜岂久期。茍无回戈术。坐观落崦嵫。 
<br>
<br>相逢行 
<br>
<br>行行即长道。道长息班草。邂逅赏心人。与我倾怀抱。夷世信难值。忧来伤人。平生不可保。阳华与春渥。阴柯长秋槁。心慨荣去速。情苦忧来早。日华难久居。忧来伤人。谆谆亦至老。亲党近恤庇。昵君不常好。九族悲素霰。三良怨黄鸟。迩朱白即頳。忧来伤人。近缟洁必造。水流理就湿。火炎同归燥。赏契少能谐。断金断可宝。千计莫适从。万端信纷绕。巢林宜择木。结友使心晓。心晓形迹畧。畧迩谁能了。相逢既若旧。忧来伤人。片言代纻缟。 
<br>
<br>折杨柳行 
<br>
<br>骚屑出穴风。挥霍见日雪。飕飕无久摇。皎皎几时洁。未觉泮春冰。已复谢秋节。空对尺素迁。独视寸阴灭。否桑未易系。泰茅难重拔。桑茅迭生运。语默寄前哲。 
<br>
<br>泰山吟 
<br>
<br>岱宗秀维岳。崔崒刺云天。岝崿既崄巘。触石辄芊绵登封瘗崇坛。降禅藏肃然。石闾何晻蔼。明堂秘灵篇。 
<br>
<br>
<br>--------------------------------------------------------------------------------
<br>
<br>君子有所思行 
<br>
<br>总驾越钟陵。还顾望京畿。踯躅周名都。游目倦忘归。市鄽无阨室。世族有高闱。密亲丽华苑。轩甍饰通逵。孰是金张乐。谅由燕赵诗。长夜恣酣饮。穷年弄音徽。盛往速露坠。衰来疾风飞。余生不欢娱。何以竟暮归。寂寥曲肱子。瓢饮疗朝饥。所秉自天性。贫富岂相讥。 
<br>
<br>悲哉行 
<br>
<br>萋萋春草生。王孙游有情。差池燕始飞。夭袅桃始荣。灼灼桃悦色。飞飞燕弄声。檐上云结阴。涧下风吹清。幽树虽改观。终始在初生。松茑欢蔓延。樛葛欣虆萦。眇然游宦子。晤言时未幷。鼻感改朔气。眼伤变节荣。侘傺岂徒然。澶漫绝音形。风来不可托。鸟去岂为听。 
<br>
<br>会吟行 
<br>
<br>六引缓清唱。三调伫繁音。列筵皆静寂。咸共耹会吟。会吟自有初。请从文命敷。敷绩壶冀始。刊木至江汜。列宿炳天文。负海横地理。连峰竞千仞。背流各百里。滮池溉粳稻。轻云暧松杞。两京愧佳丽。三都岂能似。层台指中天。高墉积崇雉。飞燕跃广途。鹢首戏清沚。肆呈窈窕容。路曜娟子。自来弥世代。贤达不可纪。句践善废兴。越叟识行止。范蠡出江湖。梅福入城市。东方就旅逸。梁鸿去桑梓。牵缀书土风。辞殚意未已。 
<br>
<br>缓歌行 
<br>
<br>飞客结灵友。凌空萃丹丘。习习和风起。采采彤云浮。娥皇发湘浦。霄明出河洲。宛宛连螭辔。裔裔振龙旒。 
<br>
<br>燕歌行 
<br>
<br>孟冬初寒节气成。悲风入闺霜依庭。秋蝉噪柳燕辞楹。念君行役怨边城。君何崎岖久徂征。岂无膏沐感鹳鸣。对君不乐泪沾缨。辟窗开幌弄秦筝。调弦促柱多哀声。遥夜明月鉴帷屏。谁知河汉浅且清。展转思服悲明星。 
<br>
<br>鞠歌行 
<br>
<br>德不孤兮必有邻。唱和之契冥相因。譬如虬虎兮来风云。亦如形声影响陈。心欢赏兮岁易沦。隐玉藏彩畴识真。叔牙显。夷吾亲。郢既殁。匠寝斤。览古籍。信伊人。永言知己感良辰。 
<br>
<br>顺东西门行 
<br>
<br>出西门。眺云间。挥斤扶木坠虞泉。信道人。鉴徂川。思乐暂舍誓不旋。闵九九。伤牛山。宿心载违徒昔言。竞落运。务颓年。招命侪好相追牵。酌芳酤。奏繁弦。惜寸阴。情固然。 
<br>
<br>上留田行 
<br>
<br>薄游出彼东道。上留田。薄游出彼东道。上留田。循听一何矗矗。上留田。澄川一何皎皎。上留田。悠哉逷矣征夫。上留田。悠哉逷矣征夫。上留田。两服上阪电游。上留田。舫舟下游飚驱。上留田。此别既久无适。上留田。此别既久无适。上留田。寸心系在万里。上留田。尺素遵此千夕。上留田。秋冬迭相去就。上留田。秋冬迭相去就。上留田。素雪纷纷鹤委。上留田。清风飚飚入袖。上留田。岁云暮矣增忧。上留田。岁云暮矣增忧。上留田。诚知运来讵抑。上留田。熟视年往莫留。上留田。 
<br>
<br>三月三日侍宴西池诗 
<br>
<br>详观记牒。鸿荒莫传。降及云鸟。曰圣则天。虞承唐命。周袭商艰。江之永矣。皇心惟眷。矧乃暮春。时物芳衍。滥觞逶迤。周流兰殿。礼备朝容。乐阕夕宴。 
<br>
<br>赠从弟弘元诗六首 
<br>
<br>一 
<br>
<br>从弟弘元。为骠骑记室参军。义熙十一年十月十日。从镇江陵。赠以此诗。 
<br>
<br>毖彼明泉。馥矣芳荑。扬晔神皋。澄清灵溪。灼灼吾秀。徽美是谐。誉必德昭。志由业栖。 
<br>
<br>二 
<br>
<br>憩凤于林。养龙在泉。舍潜就跃。假云翔天。餁以味变。台以明宣。言辞戚朝。聿来鼎藩。 
<br>
<br>三 
<br>
<br>昔尔同事。谓予偕征。暌合无朕。聚散有情。我端北署。子腾南溟。申非授乖。饮泪凄声。 
<br>
<br>四 
<br>
<br>缅邈荆巫。杳翳江湍。三千既旷。繇役实难。想象微景。延伫音翰。因云往情。感风来叹。 
<br>
<br>五 
<br>
<br>寝处燕说。指辰忌薄。仳离未几。节至采获。静念霜繁。长怀景落。人道分虑。前期靡托。 
<br>
<br>六 
<br>
<br>视听易狎。冲用难本。违真一差。顺性谁卷。颜子悔伤。蘧生化善。心愧虽厚。行迷未远。平生结诚。久要罔转。警掉候风。侧望双反。 
<br>
<br>
<br>--------------------------------------------------------------------------------
<br>
<br>答中书诗八首 
<br>
<br>一 
<br>
<br>悬圃树瑶。昆山挺玉。流采神皋。列秀华岳。休哉美宝。擢颖昌族。灼灼风徽。采采文牍。 
<br>
<br>二 
<br>
<br>伊昔昆弟。敦好闾里。我暨我友。均尚同耻。仰仪前修。绸缪儒史。亦有暇日。啸歌宴喜。 
<br>
<br>三 
<br>
<br>聚散无期。乖仳易端。之子名扬。鄙夫忝官。素质成漆。巾褐惧兰。迁流推薄。云胡不叹。 
<br>
<br>四 
<br>
<br>中予备列。子赞时庸。偕直东署。密勿游从。彼美显价。煌煌逸踪。振迹鼎朝。翰飞云龙。 
<br>
<br>五 
<br>
<br>嗟兹飘转。随流如萍。台岳崇观。僚士惟明。璅璅下路。从公于征。遡江践汉。自徐徂荆。 
<br>
<br>六 
<br>
<br>契阔北京。劬劳西郢。守官末局。年月已永。孰是疲劣。逢此多□。厚颜既积。在志莫省。 
<br>
<br>七 
<br>
<br>凄凄离人。惋乖悼己。企伫好音。倾渴行李。矧乃良朋。贻我琼玘。久要既笃。平生盈耳。申复情言。欣叹起。何用托诚。寄之吾子。 
<br>
<br>八 
<br>
<br>在昔先师。任诚师天。刻意岂高。江海非闲。守道顺性。乐兹丘园。偕友之唱。敬悦在篇。霜露荏苒。日月如捐。相望式遄。言归言旋。 
<br>
<br>赠从弟弘元时为中军功曹住京诗五首 
<br>
<br>一 
<br>
<br>于穆冠族。肇自有姜。峻极诞灵。伊源降祥。贻厥不已。历代流光。迈矣夫子。允迪清芳。 
<br>
<br>二 
<br>
<br>昔闻兰金。载美典经。曾是朋从。契合性情。我违志槩。显藏无成。畴鉴予心。托之吾生。 
<br>
<br>三 
<br>
<br>维翰孔务。明时劳止。我求髦俊。以作僚士。佥曰尔谐。俾蕃是纪。逝将去我。言念北鄙。 
<br>
<br>四 
<br>
<br>契阔羣从。缱绻游娱。历时阅岁。寒暑屡徂。接席密处。同轸修衢。孰云异对。翔集无殊。 
<br>
<br>五 
<br>
<br>子既祗命。饯此离襟。良会难期。朝光易侵。人之执情。景悼心。分手遵渚。倾耳淑音。 
<br>
<br>赠安成诗七首 
<br>
<br>一 
<br>
<br>时文前代。徽猷系从。于迈吾子。诞俊华宗。明发迪吉。因心体聪。微言是赏。斯文以崇。 
<br>
<br>二 
<br>
<br>用舍谁阶。宾名相传。秘丘发轸。千里知贤。抚翼宰朝。翰飞戚蕃。佐道以业。淑问聿宣。 
<br>
<br>三 
<br>
<br>相彼景响。有比形声。始云同宗。终焉友生。棠棣隆亲。頍弁鉴情。缅邈岁月。缱绻平生。 
<br>
<br>四 
<br>
<br>明政敦化。矜恤载怀。用掇良彦。循我人黎。江既永矣。服亦南畿。解袂告离。云往风飞。 
<br>
<br>五 
<br>
<br>挥手未几。钻燧推斥。青春屏辔。素秋系迹。媚彼时渔。恋此分拆。我劳行久。实获予戚。 
<br>
<br>六 
<br>
<br>昔在先道。垂诰亨鲜。亦曰于豹。调和韦弦。清静有默。平正无偏。钦隆令绩。慰沃愿言。 
<br>
<br>七 
<br>
<br>驽不逮骏。莸不间熏。三省朽质。再沾庆云。仰惭蓼萧。俯惕惟尘。将拭旧褐。朅来虚汾。畴咨亮款。敬告在文。 
<br>
<br>答谢谘议诗八首 
<br>
<br>一 
<br>
<br>玉衡迅驾。四节如飞。急景西驰。奔浪赴沂。英华始翫。落叶已稀。惆怅衡皋。心焉有违。 
<br>
<br>二 
<br>
<br>告离甫尔。荏冉回周。怀风感迁。思我良畴。岂其无人。莫与好仇。孰曰晏安。神往形留。 
<br>
<br>三 
<br>
<br>感昔戎行。远暨西垠。僶俛于役。不敢告勤。尔亦同事。契阔江濆。庶同支离。攘臂解纷。 
<br>
<br>四 
<br>
<br>鸣鹄在阴。自幽必显。既曰有声。因风易演。逶迤云阁。司帝之典。蔚彼遗藉。如莹如洗。 
<br>
<br>五 
<br>
<br>齐仲善交。在久弥敬。自我之遘。一遇而定。于穆谢生。以和缮性。有言属耳。有文在咏。 
<br>
<br>六 
<br>
<br>寡弱多幸。逢兹道泰。荷荣西荒。晏然解带。翦削前识。任此天籁。人对遇矣。何惧何害。 
<br>
<br>七 
<br>
<br>掻首北眷。清对未从。瞻云累叹。思□御风。良愿易违。嘉乐难逢。微我无衣。温凉谁同。 
<br>
<br>八 
<br>
<br>古人善身。实畏斯名。缘督何贵。卷耀藏馨。九言之赠。实由未冥。片音或重。玙璠可轻。 
<br>
<br>述祖德诗二首 
<br>
<br>一 
<br>
<br>小序
<br>
<br>太元中。王父龛定淮南。负荷世业。专主隆人。逮贤相徂谢。君子道消。拂衣蕃岳。考卜东山。事同乐生之时。志期范蠡之举。 
<br>
<br>达人贵自我。高情属天云。兼抱济物性。而不缨垢氛。段生藩魏国。展季救鲁民。师。仲连却秦军。临组乍不绁。对珪宁肯分。惠物辞所赏。励志故绝人。苕苕历千载。遥遥播清尘。清尘竟谁嗣。明哲垂经纶。委讲辍道论。改服康世屯。屯难既云康。尊主隆斯民。 
<br>
<br>二 
<br>
<br>中原昔丧乱。丧乱岂解已。崩腾永嘉末。逼迫太元始。河外无反正。江介有圯。万邦咸震慑。横流赖君子。拯溺由道情。龛暴资神理。秦赵欣来苏。燕魏迟文轨。贤相谢世运。远图因事止。高揖七州外。拂衣五湖里。随山疏浚潭。傍岩艺枌梓。遗情舍尘物。贞观丘壑美。 
<br>
<br>九日从宋公戏马台集送孔令诗 
<br>
<br>季秋边朔苦。旅鴈违霜雪。凄凄阳卉腓。皎皎寒潭絜。良辰感圣心。云旗兴暮节。鸣葭戾朱宫。兰巵献时哲。饯宴光有孚。和乐隆所缺。在宥天下理。吹万羣方悦。归客遂海隅。脱冠谢朝列。弭棹薄枉渚。指景待乐阕。河流有急澜。浮骖无缓辙。岂伊川途念。宿心愧将别。彼美丘园道。喟焉伤薄劣。 
<br>
<br>彭城宫中直感岁暮诗 
<br>
<br>草草眷徂物。契契矜岁殚。楚艳起行戚。吴趋绝归欢。修带缓旧裳。素鬓改朱颜。晚暮悲独坐。鸣鶗歇春兰。 
<br>
<br>从游京口北固应诏诗 
<br>
<br>玉玺戒诚信。黄屋示崇高。事为名教用。道以神理超。昔闻汾水游。今见尘外镳。鸣笳发春渚。税銮登山椒。张组眺倒景。列筵瞩归潮。远岩映兰薄。白日丽江皐。原隰荑绿柳。墟囿散红桃。皇心美阳泽。万象咸光昭。顾己枉维絷。抚志惭场苗。工拙各所宜。终所反林巢。曾是萦旧想。览物奏长谣。 
<br>
<br>永初三年七月十六日之郡初发都诗 
<br>
<br>述职期阑暑。理棹变金素。秋岸澄夕阴。火旻团朝露。辛苦谁为情。游子值颓暮。爱似庄念昔。久敬曾存故。如何怀土心。持此谢远度。李牧愧长袖。郄克惭躧步。良时不见遗。丑状不成恶。曰余亦支离。依方早有慕。生幸休明世。亲蒙英达顾。空班赵氏璧。徒乖魏王瓠。从来渐二纪。始得傍归路。将穷山海迹。永绝赏心悟。 
<br>
<br>邻里相送至方山诗 
<br>
<br>祇役出皇邑。相期憩瓯越。解缆及流潮。怀旧不能发。析析就衰林。皎皎明秋月。含情易为盈。遇物难可歇。积痾谢生虑。寡欲罕所阙。资此永幽栖。岂伊年岁别。各勉日新志。音尘慰寂蔑。 
<br>
<br>
<br>--------------------------------------------------------------------------------
<br>
<br>过始宁墅诗 
<br>
<br>束发怀耿介。逐物遂推迁。违志似如昨。二纪及兹年。缁磷谢清旷。疲薾惭贞坚。拙疾相倚薄。还得静者便。剖竹守沧海。枉帆过旧山。山行穷登顿。水涉尽洄沿。岩峭岭稠叠。洲萦渚连绵。白云抱幽石。绿筱媚清涟。葺宇临回江。筑观基曾巅。挥手告乡曲。三载期归旋。且为树枌槚。无令孤愿言。 
<br>
<br>富春渚诗 
<br>
<br>宵济渔浦潭。旦及富春郭。定山缅云雾。赤亭无淹薄。遡流触惊急。临圻阻参错。亮乏伯昏分。险过吕梁壑。洊至宜便习。兼山贵止托。平生协幽期。沦踬困微弱。久露干禄请。始果远游诺。宿心渐申写。万事俱零落。怀抱既昭旷。外物徒龙蠖。 
<br>
<br>七里濑诗 
<br>
<br>羁心积秋晨。晨积展游眺。孤客伤逝湍。徒旅苦奔峭。石浅水潺湲。日落山照曜。荒林纷沃若。哀禽相叫啸。遭物悼迁斥。存期得要妙。既秉上皇心。岂屑末代诮。目覩严子濑。想属任公钓。谁谓古今殊。异代可同调。 
<br>
<br>晚出西射堂诗 
<br>
<br>步出西城门。遥望城西岑。连鄣叠巘崿。青翠杳深沉。晓霜枫叶丹。夕曛岚气阴。节往戚不浅。感来念已深。羁雌恋旧侣。迷鸟怀故林。含情尚劳爱。如何离赏心。抚镜华缁鬓。揽带缓促衿。安排徒空言。幽独赖鸣琴。 
<br>
<br>登池上楼诗 
<br>
<br>潜虬媚幽姿。飞鸿响远音。薄霄愧云浮。栖川怍渊沉。进德智所拙。退耕力不任。狥禄反穷海。卧痾对空林。衾枕昧节候。褰开暂窥临。倾耳聆波澜。举目眺岖嵚。初景革绪风。新阳改故阴。池塘生春草。园柳变鸣禽。祁祁伤豳歌。萋萋感楚吟。索居易永久。离羣难处心。持操岂独古。无闷征在今。 
<br>
<br>游南亭诗 
<br>
<br>时竟夕澄霁。云归日西驰。密林含余清。远峰隐半规。久痗昏垫苦。旅馆眺郊歧。泽兰渐被径。芙蓉始发池。未厌青春好。已观朱明移。戚戚感物叹。星星白发垂。药饵情所止。衰疾忽在斯。逝将候秋水。息景偃旧崖。我志谁与亮。赏心惟良知。 
<br>
<br>游赤石进帆海诗 
<br>
<br>首夏犹清和。芳草亦未歇。水宿淹晨暮。阴霞屡兴没。周览倦瀛壖。况乃陵穷发。川后时安流。天吴静不发。扬帆采石华。挂席拾海月。溟涨无端倪。虚舟有超越。仲连轻齐组。子牟眷魏阙。矜名道不足。适己物可忽。请附任公言。终然谢天伐。 
<br>
<br>登江中孤屿诗 
<br>
<br>江南倦历览。江北旷周旋。怀新道转迥。寻异景不延。乱流趋孤屿。孤屿媚中川。云日相辉映。空水共澄鲜。表灵物莫赏。蕴真谁为传。想象昆山姿。缅邈区中缘。始信安期术。得尽养生年。 
<br>
<br>登永嘉绿嶂山诗 
<br>
<br>裹粮杖轻策。怀迟上幽室。行源径转远。距陆情未毕。澹潋结寒姿。团栾润霜质。涧委水屡迷。林迥岩逾密。眷西谓初月。顾东疑落日。践夕奄昏曙。蔽翳皆周悉。蛊上贵不事。履二美贞吉。幽人常坦步。高尚邈难匹。颐阿竟何端。寂寂寄抱一。恬如既已交。缮性自此出。 
<br>
<br>郡东山望溟海诗 
<br>
<br>开春献初岁。白日出悠悠。荡志将愉乐。瞰海庶忘忧。策马步兰皐。绁控息椒丘。采蕙遵大薄。搴若履长洲。白花皜阳林。紫晔春流。非徒不弭忘。览物情弥遒。萱苏始无慰。寂寞终可求。 
<br>
<br>
<br>--------------------------------------------------------------------------------
<br>
<br>游岭门山诗 
<br>
<br>西京谁修政。龚汲称良吏。君子岂定所。清尘虑不嗣。早莅建德乡。民怀虞芮意。海岸常寥寥。空馆盈清思。协以上冬月。晨游肆所喜。千圻邈不同。万岭状皆异。威摧三山峭。瀄汨两江驶。渔舟岂安流。樵拾谢西芘。人生谁云乐。贵不屈所志。 
<br>
<br>石室山诗 
<br>
<br>清旦索幽异。放舟越垧郊。苺苺兰渚急。藐藐苔岭高。石室冠林陬。飞泉发山椒。虚泛径千载。峥嵘非一朝。乡村绝闻见。樵苏限风霄。微戎无远览。总笄羡升乔。灵域久韬隐。如与心赏交。合欢不容言。摘芳弄寒条。 
<br>
<br>登石室饭僧诗 
<br>
<br>迎旭凌绝嶝。映泫归溆浦。钻燧断山木。掩岸墐石户。结架非丹甍。藉田资宿莽。同游息心客。暧然若可睹。清霄扬浮烟。空林响法鼓。忘怀狎鸥。摄生驯兕虎。望岭眷灵鹫。延心念净土。若乘四等观。永拔三界苦。 
<br>
<br>登上戍石鼓山诗 
<br>
<br>旅人心长久。忧忧自相接。故乡路遥远。川陆不可涉。汩汩莫与娱。发春托登蹑。欢愿既无并。戚虑庶有协。极目睐左阔。回顾眺右狭。日末涧增波。云生岭逾叠。白芷竞新苕。绿苹齐初叶。摘芳芳靡谖。愉乐乐不爕。佳期缅无像。骋望谁云惬。 
<br>
<br>石壁立招提精舍诗 
<br>
<br>四城有顿踬。三世无极已。浮欢昧眼前。沉照贯终始。壮龄缓前期。颓年迫暮齿。挥霍梦幻顷。飘忽风电起。良缘迨未谢。时逝不可俟。敬拟灵鹫山。尚想祗洹轨。绝溜飞庭前。高林映窗里。禅室栖空观。讲宇析妙理。 
<br>
<br>石壁精舍还湖中作诗 
<br>
<br>昏旦变气候。山水含清晖。清晖能娱人。游子憺忘归。出谷日尚早。入舟阳已微。林壑敛暝色。云霞收夕霏。芰荷迭映蔚。蒲稗相因依。披拂趋南径。愉悦偃东扉。虑澹物自轻。意惬理无违。寄言摄生客。试用此道推。 
<br>
<br>登石门最高顶诗 
<br>
<br>晨策寻绝壁。夕息在山栖。疏峰抗高馆。对岭临回溪。长林罗户穴。积石拥阶基。连岩觉路塞。密竹使径迷。来人忘新术。去子惑故蹊。活活夕流驶。噭噭夜猿啼。沉冥岂别理。守道自不携。心契九秋。目翫三春荑。居常以待终。处顺故安排。惜无同怀客。共登青云梯。 
<br>
<br>石门新营所住四面高山回溪石濑茂林修竹诗 
<br>
<br>跻险筑幽居。披云卧石门。苔滑谁能步。葛弱岂可扪。袅袅秋风过。萋萋春草繁。美人游不还。佳期何由敦。芳尘凝瑶席。清醑满金罇。洞庭空波澜。桂枝徒攀翻。结念属霄汉。孤景莫与谖。俯濯石下潭。俯看条上猿。早闻夕飚急。晚见朝日暾。崖倾光难留。林深响易奔。感往虑有复。理来情无存。庶持乘日车。得以慰营魂。匪为众人说。冀与智者论。 
<br>
<br>从斤竹涧越岭溪行诗 
<br>
<br>猿鸣诚知曙。谷幽光未显。岩下云方合。花上露犹泫。逶迤傍隈隩。迢递陟陉岘。过涧既厉急。登栈亦陵缅。川渚屡径复。乘流翫回转。苹萍泛沉深。菰蒲冒清浅。企石挹飞泉。攀林摘叶卷。想见山阿人。薜萝若在眼。握兰勤徒结。折麻心莫展。情用赏为美。事昧竟谁辨。观此遗物虑。一悟得所遣。 
<br>
<br>过白岸亭诗 
<br>
<br>拂衣遵沙垣。缓步入蓬屋。近涧涓密石。远山映疏木。空翠难强名。渔钓易为曲。援萝临青崖。春心自相属。交交止栩黄。呦呦食萍鹿。伤彼人百哀。嘉尔承筐乐。荣悴迭去来。穷通成休慽。未若长疏散。万事恒抱朴。 
<br>
<br>
<br>--------------------------------------------------------------------------------
<br>
<br>石门岩上宿诗 
<br>
<br>朝搴苑中兰。畏彼霜下歇。暝还云际宿。弄此石上月。鸟鸣识夜栖。木落知风发。异音同至听。殊响俱清越。妙物莫为赏。芳醑谁与伐。美人竟不来。阳阿徒晞发。 
<br>
<br>行田登海口盘屿山诗 
<br>
<br>羁苦孰云慰。观海藉朝风。莫辨洪波极。谁知大壑东。依稀采菱歌。彷佛含嚬容。遨游碧沙渚。游衍丹山峯。 
<br>
<br>白石岩下径行田诗 
<br>
<br>小邑居易贫。灾年民无生。知浅惧不周。爱深忧在情。旧业横海外。芜秽积颓龄。饥馑不可久。甘心务经营。千顷带远堤。万里泻长汀。洲流涓浍合。连统塍埒幷。虽非楚宫化。荒阙亦黎萌。虽非郑白渠。每岁望东京。天鉴傥不孤。来兹验微诚。 
<br>
<br>斋中读书诗 
<br>
<br>昔余游京华。未尝废丘壑。矧乃归山川。心迹双寂寞。虚馆绝诤讼。空庭来鸟雀。卧疾丰暇豫。翰墨时间作。怀抱观古今。寝食展戏谑。既笑沮溺苦。又哂子云阁。执戟亦以疲。耕稼岂云乐。万事难并欢。达生幸可托。 
<br>
<br>读书斋诗 
<br>
<br>春事时已歇。池塘旷幽寻。残红被径隧。初绿杂浅深。偃仰倦芳褥。频步忧新阴。谋春不及竟。夏物遽见侵。 
<br>
<br>命学士讲书诗 
<br>
<br>卧病同淮阳。宰邑旷武城。弦歌愧言子。清净谢伏生。古人不可攀。何以报恩荣。时往岁易周。聿来政无成。曾是展予心。招学讲羣经。铄金既云刃。凝土亦能铏。望尔志尚隆。远嗣竹箭声。敢谓荀氏训。且布兰陵情。待罪岂久期。礼乐俟贤明。 
<br>
<br>种桑诗 
<br>
<br>诗人陈条柯。亦有美攘剔。前修为谁故。后事资纺绩。常佩知方诫。愧微富教益。浮阳骛嘉月。艺桑迨闲隙。疏栏发近郛。长行达广埸。旷流始毖泉。湎涂犹跬迹。俾此将长成。慰我海外役。 
<br>
<br>东阳溪中赠答二首 
<br>
<br>一 
<br>
<br>可怜谁家妇。缘流洗素足。明月在云间。迢迢不可得。 
<br>
<br>二 
<br>
<br>可怜谁家郎。缘流乘素舸。但问情若为。月就云中堕。 
<br>
<br>登临海峤初发强中作与从弟惠连见羊何共和之 
<br>
<br>杪秋寻远山，山远行不近。与子别山阿，含酸赴修轸。中流袂就判，欲去情不忍。顾望脰未悁，汀曲舟已隐。隐汀绝望舟，骛棹逐惊流。欲抑一生欢，并奔千里游。日落当栖薄，系缆临江楼。岂惟夕情敛，忆尔共淹留。淹留昔时欢，复增今日叹。兹情已分虑，况乃协悲端。秋泉鸣北涧，哀猿响南峦。戚戚新别心，凄凄久念攒！攒念攻别心，旦发清溪阴。暝投剡中宿，明登天姥岑。 
<br>高高入云霓，还期那可寻？傥遇浮丘公，长绝子徽音。 
<br>
<br>酬从弟惠连 
<br>
<br>寝瘵谢人徒，灭迹入云峯。岩壑寓耳目，欢爱隔音容。永绝赏心望，长怀莫与同。末路值令弟，开颜披心胸。心胸既云披，意得咸在斯。凌涧寻我室，散帙问所知。夕虑晓月流，朝忌曛日驰。 悟对无厌歇，聚散成分离。分离别西川，回景归东山。别时悲已甚，别后情更延。倾想迟嘉音，果枉济江篇。辛勤风波事，款曲洲渚言。洲渚既淹时，风波子行迟，务协华京想，讵存空谷期。傥若果归言，共陶暮暮时。暮春虽未交，仲春善游遨。山桃发红萼，野蕨渐紫苞。鸣嘤已悦豫，幽居犹郁陶。梦寐伫归舟，释我吝与劳。 
<br>
<br>
<br>--------------------------------------------------------------------------------
<br>
<br>初去郡 
<br>
<br>彭薛裁知耻，贡公未遗荣。或可优贪竞，岂足称达生？伊余秉微尚，拙讷谢浮名。庐园当栖岩，卑位代躬耕。 顾己虽自许，心迹犹未并。无庸妨周任，有疾像长卿。毕娶类尚子，薄游似邴生。恭承古人意，促装反柴荆。牵丝及元兴，解龟在景平。负心二十载，于今废将迎。理棹遄还期，遵渚骛修垧。遡溪终水涉，登岭始山行。野旷沙岸净，天高秋月明。憩石挹飞泉，攀林搴落英。战胜臞者肥，止监流归停。即是羲唐化，获我击壤声！ 
<br>
<br>初发石首城 
<br>
<br>白珪尚可磨，斯言易为缁。虽抱中孚爻，犹劳贝锦诗。寸心若不亮，微命察如丝。日月垂光景，成贷遂兼兹。出宿薄京畿，晨装抟鲁飔。重经平生别，再与朋知辞。故山日已远，风波岂还时。苕苕万里帆，茫茫终何之？游当罗浮行，息必庐霍期。越海凌三山，游湘历九嶷。钦圣若旦暮，怀贤亦凄其。皎皎明发心，不为岁寒欺。 
<br>
<br>道路忆山中 
<br>
<br>采菱调易急，江南歌不缓。楚人心昔绝，越客肠今断。断绝虽殊念，俱为归虑款。存乡尔思积，忆山我愤懑。追寻栖息时，偃卧任纵诞。得性非外求，自已为谁纂？不怨秋夕长，常苦夏日短。濯流激浮湍，息阴倚密竿。怀故叵新欢，含悲忘春。凄凄明月吹，恻恻广陵散。殷勤诉危柱，慷慨命促管！ 
<br>
<br>还旧园作见颜范二中书 
<br>
<br>辞满岂多秩，谢病不待年。偶与张邴合，久欲还东山。圣灵昔回眷，微尚不及宣。何意冲飙激，烈火纵炎烟。焚玉发昆峯，余燎遂见迁。投沙理既迫，如邛愿亦愆。长与欢爱别，永绝平生缘。浮舟千仞壑，揔辔万寻巅。流沫不足险，石林岂为艰！闽中安可处，日夜念归旋。事踬两如直，心惬三避贤。托身青云上，栖岩挹飞泉。盛明荡氛昏，贞休康屯邅。殊方咸成贷，微物豫采甄。感深操不固，质弱易版缠。曾是反昔园，语往实款然。曩基即先筑，故池不更穿。果木有旧行，壤石无远延。虽非休憩地，聊取永日闲。卫生自有经，息阴谢所牵。夫子照情素，探怀授往篇。 
<br>
<br>入彭蠡湖口 
<br>
<br>客游倦水宿，风潮难具论。洲岛骤回合，圻岸屡崩奔。乘月听哀狖，浥露馥芳荪。春晚绿野秀，岩高白云屯。千念集日夜，万感盈朝昏。攀崖照石镜，牵叶入松门。三江事多往，九派理空存。露物珍怪，异人秘精魂。金膏灭明光，水碧缀流温。徒作千里曲，弦绝念弥敦。 
<br>
<br>入华子岗是麻源第三谷五言 
<br>
<br>南州实炎德，桂树凌寒山。铜陵映碧润，石磴泻红泉。既枉隐沦客，亦栖肥遯贤。险径无测度，天路非术阡。遂登羣峯首，邈若升云烟。羽人绝髣髴，丹丘徒空筌。图牒复摩灭，碑版谁闻传？莫辩百世后，安知千载前。且申独往意，乘月弄潺湲。恒充俄顷用，岂为古今然！ 
<br>
<br>会吟行 
<br>
<br>六引缓清唱，三调伫繁音。列筵皆静寂，咸共聆会吟。会吟自有初，请从文命敷。敷绩壶冀始，刊木至江汜。列宿炳天文，负海横地理。连峯竞千仞，背流各百里。滮池溉粳稻，轻云暧松杞。两京愧佳丽，三都岂能似？层台指中天，高墉积崇雉。飞燕跃广途，鹢首戏清沚。肆呈窈窕容，路曜便娟子。自来弥年代，贤达不可纪。句践善废兴，越叟识行止。范蠡出江湖，梅福入城市。东方就旅逸，梁鸿去桑梓。牵缀书土风，辞殚意未已。 
<br>
<br>南楼中望所迟客 
<br>
<br>杳杳日西颓，漫漫长路迫。登楼为谁思？临江迟来客。与我别所期，期在三五夕。圆景早已满，佳人犹未适。即事怨睽携，感物方凄戚。孟夏非长夜，晦明如岁隔。瑶华未堪折，兰苕已屡摘。路阻莫赠问，云何慰离析？搔首访行人，引领冀良觌。 
<br>
<br>田南树园激流植援 
<br>
<br>樵隐俱在山，由来事不同。不同非一事，养痾亦园中。中园屏氛杂，清旷招远风。卜室倚北阜，启扉面南江。激涧代汲井，插槿当列墉。羣木既罗户，众山亦对牕。靡迤趋下田，迢递瞰高峯。寡欲不期劳，即事罕人功。唯开蒋生径，永怀求羊踪。赏心不可忘，妙善冀能同。 
<br>
<br>拟魏太子邺中集诗八首 
<br>
<br>魏太子 
<br>
<br>小序
<br>
<br>建安末，余时在邺宫，朝游夕燕，究欢愉之极。天下良辰美景，赏心乐事，四者难并。今昆弟友朋，二三诸彦，共尽之矣。古来此娱，书籍未见，何者？楚襄王时有宋玉、唐景，梁孝王时有邹、枚、严、马，游者美矣，而其主不文；汉武帝徐乐诸才，备应对之能，而雄猜多忌，岂获晤言之适？不诬方将，庶必贤于今日尔。岁月如流，零落将尽，撰文怀人，感往增怆。其辞曰： 
<br>
<br>百川赴巨海，众星环北辰。照灼烂霄汉，遥裔起长津。天地中横溃，家王拯生民。区宇既涤荡，羣英必来臻。忝此钦贤性，由来常怀仁。况值众君子，倾心隆日新。论物靡浮说，析理实敷陈。罗缕岂阙辞？窈窕究天人。澄觞满金罍，连榻设华茵。急弦动飞听，清歌拂梁尘。何言相遇易，此欢信可珍。 
<br>
<br>王粲 
<br>
<br>家本秦川，贵公子孙，遭乱流寓，自伤情多。 
<br>
<br>幽厉昔崩乱，桓灵今板荡。伊洛既燎烟，函崤没无像。整装辞秦川，秣马赴楚壤。沮漳自可美，客心非外奖。常叹诗人言，式微何由往。上宰奉皇灵，侯伯咸宗长。云骑乱汉南，纪郢皆扫荡。排雾属盛明，披云对清朗。庆泰欲重叠，公子特先赏。不谓息肩愿，一旦值明两。并载游邺京，方舟泛河广。绸缪清燕娱，寂寥梁栋响。既作长夜饮，岂顾乘日养！ 
<br>
<br>陈琳 
<br>
<br>袁本初书记之士，故述丧乱事多。 
<br>
<br>皇汉逢屯邅，天下遭氛慝。董氏沦关西，袁家拥河北。单民易周章，窘身就羁勒。岂意事乖己，永怀恋故国。相公实勤王，信能定蝥贼。复覩东都辉，重见汉朝则。余生幸已多，矧乃值明德。爱客不告疲，饮燕遗景刻。夜听极星阑，朝游穷曛黑。哀哇动梁埃，急觞荡幽默。且尽一日娱，莫知古来惑。 
<br>
<br>徐干 
<br>
<br>少无宦情，有箕颍之心事，故仕世多素辞。
<br>
<br>伊昔家临淄，提携弄齐瑟。置酒饮胶东，淹留憩高密。此欢谓可终，外物始难毕。摇荡箕濮情，穷年迫忧栗。末涂幸休明，栖集建薄质。已免负薪苦，仍游椒兰室。清论事究万，美话信非一。行觞奏悲歌，永夜系白日。华屋非蓬居，时髦岂余匹？中饮顾昔心，怅焉若有失。 
<br>
<br>刘桢 
<br>
<br>卓荦偏人，而文最有气，所得颇经奇。 
<br>
<br>贫居晏里闬，少小长东平。河兖当冲要，沦飘薄许京。广川无逆流，招纳厕羣英。北渡黎阳津，南登纪郢城。既览古今事，颇识治乱情。欢友相解达，敷奏究平生。矧荷明哲顾，知深觉命轻。朝游牛羊下，暮坐括揭鸣。终岁非一日，传巵弄新声。辰事既难谐，欢愿如今并。唯羡肃肃翰，缤纷戾高冥。 
<br>
<br>应玚 
<br>
<br>汝颍之士，流离世故，颇有飘薄之叹。 
<br>
<br>嗷嗷云中鴈，举翮自委羽。求凉弱水湄，违寒长沙渚。顾我梁川时，缓步集颍许。一旦逢世难，沦薄恒羁旅。天下昔未定，托身早得所。官度厕一卒，乌林预艰阻。晚节值众贤，会同庇天宇。列坐荫华榱，金樽盈清醑。始奏延露曲，继以阑夕语。调笑辄酬答，嘲谑无惭沮。倾躯无遗虑，在心良已叙。 
<br>
<br>阮瑀 
<br>
<br>管书记之任，有优渥之言。 
<br>
<br>河洲多沙尘，风悲黄云起。金羁相驰逐，联翩何穷已。庆云惠优渥，微薄攀多士。念昔渤海时，南皮戏清沚。今复河曲游，鸣葭泛兰汜。躧步陵丹梯，并坐侍君子。妍谈既愉心，哀弄信睦耳。倾酤系芳醑，酌言岂终始。自从食蓱来，唯见今日美。 
<br>
<br>平原侯植 
<br>
<br>公子不及世事，但美遨游，然颇有忧生之嗟。 
<br>
<br>朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。西顾太行山，北眺邯郸道。平衢修且直，白杨信褭褭。副君命饮宴，欢娱写怀抱。良游匪昼夜，岂云晚与早。众宾悉精妙，清辞洒兰藻。哀音下回鹄，余哇彻清昊。中山不知醉，饮德方觉饱。愿以黄发期，养生念将老。 
<br>
<br>于南山往北山经湖中瞻眺 
<br>
<br>朝旦发阳崖，景落憩阴峯。舍舟眺迥渚，停策倚茂松。侧径既窈窕，环洲亦玲珑。 
<br>俛视乔木杪，仰聆大壑灇。石横水分流，林密蹊绝踪。解作竟何感，升长皆丰容。初篁苞绿箨，新蒲含紫茸。海鸥戏春岸，天鸡弄和风。抚化心无厌，览物眷弥重。不惜去人远，但恨莫与同。孤游非情叹，赏废理谁通？ 
<br>
<br>庐陵王墓下作 
<br>
<br>晓月发云阳，落日次朱方。含凄泛广川，洒泪眺连岗。眷言怀君子，沈痛结中肠。道消结愤懑，运开申悲凉。神期恒若在，德音初不忘。徂谢易永久，松柏森已行。延州协心许，楚老惜兰芳。解剑竟何及，抚坟徒自伤。平生疑若人，通蔽互相妨。理感深情恸，定非识所将。脆促良可哀，夭枉特兼常。一随往化灭，安用空名扬？举声泣已洒，长叹不成章。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
