<HTML>
<HEAD>
<TITLE>全宋词 卷065 辛弃疾（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷065 辛弃疾（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷065 辛弃疾（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6341"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷065 辛弃疾（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷065 辛弃疾（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【辛弃疾】
<br>
<br>摸鱼儿
<br>
<br>（淳熙己亥，自湖北漕移湖南，同官王正之置酒小山亭，为赋）
<br>
<br>更能消、几番风雨。匆匆春又归去。惜春长恨花开早，何况落红无数。春且住。见说道、天涯芳草迷归路。怨春不语。算只有殷勤，画檐蛛网，尽日惹飞絮。
<br>
<br>长门事，准拟佳期又误。蛾眉曾有人妒。千金纵买相如赋，脉脉此情谁诉。君莫舞。君不见、玉环飞燕皆尘土。闲愁最苦。休去倚危楼，斜阳正在，烟柳断肠处。
<br>
<br>摸鱼儿（观潮上叶丞相）
<br>
<br>望飞来、半空鸥鹭。须臾动地鼙鼓。截江组练驱山去，鏖战未收貔虎。朝又暮。诮惯得、吴儿不怕蛟龙怒。风波平步。看红旆惊飞，跳鱼直上，蹙踏浪花舞。
<br>
<br>凭谁问，万里长鲸吞吐。人间儿戏千弩。滔天力倦知何事，白马素车东去。堪恨处。人道是、子胥冤愤终千古。功名自误。谩教得陶朱，五湖西子，一舸弄烟雨。
<br>
<br>沁园春（带湖新居将成）
<br>
<br>三径初成，鹤怨猿惊，稼轩未来。甚云山自许，平生意气，衣冠人笑，抵死尘埃。意倦须还，身闲贵早，岂为莼羹鲈鲙哉。秋江上，看惊弦雁避，骇浪船回。
<br>
<br>东冈更葺茅斋。好都把轩窗临水开。要小舟行钓，先应种柳，疏篱护竹，莫碍观梅。秋菊堪餐，春兰可佩，留待先生手自栽。沈吟久，怕君恩未许，此意徘徊。
<br>
<br>沁园春（送赵江陵东归，再用前韵）
<br>
<br>伫立潇湘，黄鹄高飞，望君不来。被东风吹堕，西江对语，急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。
<br>
<br>锦帆画舫行斋。怅雪浪沾天江影开。记我行南浦，送君折柳，君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。
<br>
<br>水龙吟（为韩南涧尚书甲辰岁寿）
<br>
<br>渡江天马南来，几人真是经纶手。长安父老，新亭风景，可怜依旧。夷甫诸人，神州沈陆，几曾回首。算平戎万里，功名本是，真儒事、君知否。
<br>
<br>况有文章山斗。对桐阴、满庭清昼。当年堕地，而今试看，风云奔走。绿野风烟，平泉草木，东山歌酒。待他年，整顿乾坤事了，为先生寿。
<br>
<br>水龙吟（次年南涧用前韵为仆寿。仆与公生日相去一日，再和以寿南涧）
<br>
<br>玉皇殿阁微凉，看公重试薰风手。高门画戟，桐阴阁道，青青如旧。兰佩空芳，蛾眉谁妒，无言搔首。甚年年却有，呼韩塞上，人争问、公安否。
<br>
<br>金印明年如斗。向中州、锦衣行昼。依然盛事，貂蝉前后，凤麟飞走。富贵浮云，我评轩冕，不如杯酒。待从公，痛饮岁，伴庄椿寿。
<br>
<br>水龙吟（登建康赏心亭）
<br>
<br>楚天千里清秋，水随天去秋无际。遥岑远日，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会、登临意。
<br>
<br>休说鲈鱼堪鲙。尽西风、季鹰归未。求田问舍，怕应羞见，刘郎才气。可惜流年，忧愁风雨，树犹如此。倩何人，唤取盈盈翠袖，□英雄泪。
<br>
<br>满江红（贺王宣子产湖南寇）
<br>
<br>笳鼓归来，举鞭问、何如诸葛。人道是、匆匆五月，渡泸深入。白羽风生貔虎噪，青溪路断猩鼯泣。早红尘、一骑落平冈，捷书急。
<br>
<br>三万卷，龙韬客。浑未得，文章力。把诗书马上，笑驱锋镝。金印明年如斗大，貂蝉却自兜鍪出。待刻公、勋业到□云浯溪石。
<br>
<br>满江红（送汤朝美自便归金坛）
<br>
<br>瘴雨蛮烟，十年梦、尊前休说。春正好、故园桃李，待君花发。儿女灯前和泪拜，鸡豚社里归时节。看依然、舌在齿牙牢，心如铁。
<br>
<br>治国手，封侯骨。腾汗漫，排阊阖。待十分做了，诗书勋业。常日念君归去好，而今却恨中年别。笑江头、明月更多情，今宵缺。
<br>
<br>满江红（送李正之提刑入蜀）
<br>
<br>蜀道登天，一杯送、绣衣行客。还自叹、中年多病，不堪离别。东北看惊诸葛表，西南更草相如檄。把功名、收拾付群侯，如椽笔。
<br>
<br>儿女泪，君休滴。荆楚路，吾能说。要新诗准备，庐江山色。赤壁矶头千古浪，铜鞮陌上三更月。正梅花、万里雪深时，须相忆。
<br>
<br>满江红（中秋寄远）
<br>
<br>快上西楼，怕天放、浮云遮月。但唤取、玉纤横笛，一声吹裂。谁做冰壶浮世界，最怜玉斧修时节。问常娥、孤冷有愁无。应华发。
<br>
<br>云液满，琼杯滑。长袖起，清歌咽。叹十常八九，欲磨还缺。若得长圆如此夜，人情未必看承别。把从前、离恨总成欢，归时说。
<br>
<br>满江红（健康史致道留守席上赋）
<br>
<br>鹏翼垂空，笑人世、苍然无物。还又向、九重深处，玉阶山立。袖里珍奇光五色，他年要补天西北。且归来、谈笑护长江，波澄碧。
<br>
<br>佳丽地，文章伯。金缕唱，红牙拍。看尊前飞下，日边消息。料想宝香黄阁梦，依然画舫青溪笛。待如今、端的约钟山，长相识。
<br>
<br>满江红（赣州席上呈陈季陵太守）
<br>
<br>落日苍茫，风才定、片帆无力。还记得、眉来眼去，水光山色。倦客不知身近远，佳人已卜归消息。便归来、只是赋行云，襄王客。
<br>
<br>些个事，如何得。知有恨，休重忆。但楚天特地，暮云凝碧。过眼不如人意事，十常八九今头白。笑江州、司马太多情，青衫湿。
<br>
<br>满江红（江行和杨济翁韵）
<br>
<br>过眼溪山，怪都似、旧时曾识。是梦里、寻常行遍，江南江北。佳处径须携杖去，能消几两平生屐。笑尘埃、三十九年非，长为客。
<br>
<br>吴楚地，东南拆。英雄事，曹刘敌。被西风吹尽，了无陈迹。楼观才成人已去，旌旗未卷头先白。叹人间、哀乐转相寻，今犹昔。
<br>
<br>满江红（送信守郑舜举郎中赴召）
<br>
<br>湖海平生，算不负、苍髯如戟。闻道是、君王著意，太平长策。此老自当兵十万，长安正在天西北。便凤凰、飞诏下天来，催归急。
<br>
<br>车马路，儿童泣。风雨暗，旌旗湿。看野梅官柳，东风消息。莫向蔗庵追语笑，只今松竹无颜色。问人间、谁管别离愁，杯中物。
<br>
<br>满江红（游南岩和范廓之韵）
<br>
<br>笑拍洪崖，问千丈、翠岩谁削。依旧是、西风白马，北村南郭。似整复斜僧屋乱，欲吞还吐林烟薄。觉人间、万事到秋来，都摇落。
<br>
<br>呼斗酒，同君酌。□小隐，寻幽约。且丁宁休负，北山猿鹤。有鹿从渠求鹿梦，非鱼定未知鱼乐。正仰看、飞鸟却应人，回头错。
<br>
<br>满江红（病中俞山甫教授访别，病起寄之）
<br>
<br>曲几蒲团，方丈里、君来问疾。更夜雨、匆匆别去，一杯南北。万事莫侵闲鬓发，百年正要佳眠食。最难忘、此语重殷勤，千金直。
<br>
<br>西崦路，东岩石。携手处，今陈迹。望重来犹有，旧盟如日。莫信蓬莱风浪隔，垂天自有扶摇力。对梅花、一夜苦相思，无消息。
<br>
<br>水调歌头（盟鸥）
<br>
<br>带湖吾甚爱，千丈翠奁开。先生杖屦无事，一日走千回。凡我同盟鸥鸟，今日既盟之后，来往莫相猜。白鹤在何处，尝试与偕来。
<br>
<br>破青萍，排翠藻，立苍苔。窥鱼笑汝痴计，不解举吾杯。废沼荒丘畴昔。明月清风此夜，人世几欢哀。东岸绿阴少，杨柳更须栽。
<br>
<br>水调歌头（汤坡见和、用韵为谢）
<br>
<br>白日射金阙，虎豹九关开。见君谏疏频上，高论挽天回。千古忠肝义胆，万里蛮烟瘴雨，往事莫惊猜。政恐不免耳，消息日边来。
<br>
<br>笑吾庐，门掩草，径封苔。未应两手无用，要把蟹螯杯。说剑论诗余事，醉舞狂歌欲倒，老子颇堪哀。白发宁有种，一一醒时栽。
<br>
<br>水调歌头（自湖北漕移湖南，总领王、赵守置酒南楼，席上留别）
<br>
<br>折尽武昌柳，挂席上潇湘。二年鱼鸟江上，笑我往来忙。富贵何时休问，离别中年堪恨，憔悴鬓成霜。丝竹陶写耳，急羽且飞觞。
<br>
<br>序兰亭，歌赤壁，绣衣香。使君千骑鼓吹，风采汉侯王。莫把骊驹频唱，可惜南楼佳处，风月已凄凉。在家贫亦好，此语试平章。
<br>
<br>水调歌头（九日游云洞和韩南涧韵）
<br>
<br>今日复何日，黄菊为谁开。渊明漫爱重九，匈次正崔嵬。酒亦关人何事，正自能不尔，谁遣白衣来。醉把西风扇，随处障尘埃。
<br>
<br>为公饮，须一日，三百杯。此山高处东望，云气见蓬莱。翳凤骖鸾公去，落佩倒冠吾事，抱病且登台。归路有明月，人影共徘徊。
<br>
<br>水调歌头（再用韵答李子永）
<br>
<br>君莫赋幽愤，一语试相开。长安车马道上，平地起崔嵬。我愧渊明久矣，独借此翁湔洗，素壁写归来。斜日透虚隙，一线万飞埃。
<br>
<br>断吾生，左持蟹，右持杯。买山自种云树，山下劚烟莱。百炼都成绕指，万事直须称好，人世几舆台。刘郎更堪笑，刚赋看花回。
<br>
<br>水调歌头（和王正之右司吴江观雪见寄）
<br>
<br>造物故豪纵，千里玉鸾飞。等闲更把，万斛琼粉盖颇黎。好卷垂虹千丈，只放冰壶一色，云海路应迷。老子旧游处，回首梦耶非。
<br>
<br>谪仙人，鸥鸟伴，两忘机。掀髯把酒一笑，诗在片帆西。寄语烟波旧侣，闻道莼鲈正美，休制芰荷衣。上界足官府，汗漫与君期。
<br>
<br>水调歌头（舟次扬州和人韵）
<br>
<br>落日塞尘起，胡骑猎清秋。汉家组练十万，列..监耸高楼。谁道投鞭飞渡，忆昔鸣髇血污，风雨佛狸愁。季子正年少，匹马黑貂裘。
<br>
<br>今老矣，搔白首，过扬州。倦游欲去江上，手种橘千头。二客东南名胜，万卷诗书事业，尝试与君谋。莫射南山虎，直觅富民侯。
<br>
<br>水调歌头（和郑舜举蔗庵韵）
<br>
<br>万事到白发，日月几西东。羊肠九折歧路，老我惯经从。竹树前溪风月，鸡酒东家父老，一笑偶相逢。此乐竟谁觉，天外有冥鸿。
<br>
<br>味平生，公与我，定无同。玉堂金马，自有佳处著诗翁。好锁云烟窗户，怕入丹青图画，飞去了无踪。此语更痴绝，真有虎头风。
<br>
<br>水调歌头（寿韩南涧七十）
<br>
<br>上古八千岁，才是一春秋。不应此日，刚把七十寿君侯。看取垂天云翼，九万里风在下，与造物同游。君欲计岁月，当试问庄周。
<br>
<br>醉淋浪，歌窈窕，舞温柔。从今杖屦南涧，白日为君留。闻道钧天帝所，频上玉卮春酒，冠佩拥龙楼。快上星辰去，名姓动金瓯。
<br>
<br>贺新郎（赋水仙）
<br>
<br>云卧衣裳冷。看萧然、风前月下，水边幽影。罗袜尘生凌波去，汤沐烟江万顷。爱一点、娇黄成晕。不记相逢曾解佩，甚多情、为我香成阵。待和泪，收残粉。
<br>
<br>灵均千古怀沙恨。□当时、匆匆忘把，此仙题品。烟雨凄迷僝僽损，翠袂摇摇谁整。谩写入、瑶琴幽愤。弦断招魂无人赋，但金杯的皪银台润。愁酒，又独醒。
<br>
<br>念奴娇（和南涧载酒见过雪楼观雪）
<br>
<br>兔园旧赏，怅遗踪、飞鸟千山都绝。缟带银杯江上路，惟有南枝香别。万事新奇，青山一夜，对我头先白。倚岩千树，玉龙飞上琼阙。
<br>
<br>莫惜雾鬓风鬟，试教骑鹤，去约尊前月。自与诗翁磨冻砚，看扫幽兰新阕。便拟□□人间挥汗，留取层冰洁。此君何事，晚来还易腰折。
<br>
<br>念奴娇（赋白牡丹和范廓之韵）
<br>
<br>对花何似，似吴宫初教，翠围红阵。欲笑还愁羞不语，惟有倾城娇韵。翠盖风流，牙签名字，旧赏那堪省。天香染露，晓来衣润谁整。
<br>
<br>最爱弄玉团酥，就中一朵，曾入扬州咏。华屋金盘人未醒，燕子飞来春尽。最忆当年，沈香亭北，无限春风恨。醉中休问，夜深花睡香冷。
<br>
<br>念奴娇（登建康赏心亭呈史致道留守）
<br>
<br>我来吊古，上危楼、赢得闲愁千斛。虎踞龙蟠何处是，只有兴亡满目。柳外斜阳，水边归鸟，陇上吹乔木。片帆西去，一声谁喷霜竹。
<br>
<br>却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿。江头风怒，朝来波浪翻屋。
<br>
<br>念奴娇（书东流村壁）
<br>
<br>野棠花落，又匆匆、过了清明时节。刬地东风欺客梦，一夜云屏寒怯。曲岸持觞，垂杨系马，此地曾轻别。楼空人去，旧游飞燕能说。
<br>
<br>闻道绮陌东头，行人长见，帘底纤纤月。旧恨春江流未断，新恨云山千叠。料得明朝，尊前重见，镜里花难折。也应惊问，近来多少华发。
<br>
<br>念奴娇（西湖和人韵）
<br>
<br>晚风吹雨，战新荷、声乱明珠苍璧。谁把香奁收宝镜，云锦红涵湖碧。飞鸟翻空，游鱼吹浪，惯趁笙歌席。坐中豪气，看公一饮千石。
<br>
<br>遥想处士风流，鹤随人去，老作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。
<br>
<br>念奴娇（赋雨岩）
<br>
<br>近来何处有吾愁，何处还知吾乐。一点凄凉千古意，独倚西风寥郭。并竹寻泉，和云种树，唤做真闲客，此心闲处，不应长藉邱壑。
<br>
<br>休说往事皆非，而今云是，且把清尊酌。醉里不知谁是我，非月非云非鹤。露冷风高，松梢桂子，醉了还醒却。北窗高卧，莫教啼鸟惊著。
<br>
<br>新荷叶（和赵德庄韵）
<br>
<br>人已归来，杜鹃欲劝谁归。绿树如云，等闲借与莺飞。兔葵燕麦，问刘郎、几度沾衣。翠屏幽梦，觉来水绕山围。有酒重携。小园随意芳菲。往日繁华，而今物是人非。春风半面，记当年、初识崔徽。南云雁少，锦书无个因依。
<br>
<br>新荷叶（再和前韵）
<br>
<br>春色如愁，行云带雨才归。春意长闲，游丝尽日低飞。闲愁几许，更晚风、特地吹衣。小窗人静，棋声似解重围。光景难携。任他鶗鴂芳菲。细数从前，不应诗酒皆非。知音弦断，笑渊明、空抚余徽。停杯对影，待邀明月相依。
<br>
<br>最高楼（醉中有四时歌者，为赋）
<br>
<br>长安道，投老倦游归。七十古来稀。藕花雨湿前湖夜，桂枝风淡小山时。怎消除，须□酒，更吟诗。
<br>
<br>也莫向、竹边孤负雪。也莫向、柳边孤负月。闲过了，总成痴。种花事业无人问，对花情味只天知。笑山中，云出早，鸟归迟。
<br>
<br>最高楼（和杨民瞻席上用前韵赋牡丹）
<br>
<br>西园买，谁载万金归。多病胜游稀。风斜画烛天香夜，凉生翠盖酒酣时。待重寻，居士谱，谪仙诗。
<br>
<br>看黄底、御袍元自贵。看红底、状元新得意。如斗大，只花痴。汉妃翠被娇无奈，吴娃粉阵恨谁知。但纷纷，蜂蝶乱，送春迟。
<br>
<br>洞仙歌（为叶丞相作）
<br>
<br>江头父老，说新来朝野。都道今年太平也。见朱颜绿鬓，玉带金鱼，相公是，旧日中朝司马。
<br>
<br>遥知宣劝处，东阁华灯，别赐仙韶接元夜。问天上、几多春，只似人间，但长见、精神如画。好都取、山河献君王，看父子貂蝉，玉京迎驾。
<br>
<br>洞仙歌（访泉於期师，得周氏泉，为赋）
<br>
<br>飞流万壑，共千岩争秀。孤负平生弄泉手。叹轻衫短帽，几许红尘，还自喜，濯发沧浪依旧。
<br>
<br>人生行乐耳，身后虚名，何似生前一杯酒。便此地、结吾庐，待学渊明，更手种、门前五柳。且归去、父老约重来，问如此青山，定重来否。
<br>
<br>八声甘州（寿建康帅胡长文给事。时方阅拆红梅之舞，且有锡带之宠）
<br>
<br>把江山好处付公来，金陵帝王州。想今年燕子，依然认得，王谢风流。只用平时尊俎，弹压万貔貅。依旧钧天梦，玉殿东头。
<br>
<br>看取黄金横带，是明年准拟，丞相封侯。有红梅新唱，香阵卷温柔。且华堂、通宵一醉，待从今、更数八千秋。公知否，邦人香火，夜半才收。
<br>
<br>声声慢（赋红木犀·余儿时尝入京师禁中凝碧池，因书当时所见）
<br>
<br>开元盛日，天上栽花，月殿桂影重重。十里芬芳，一枝金粟玲珑。管弦凝碧池上，记当时、风月愁侬。翠华远，但江南草木，烟锁深宫。
<br>
<br>只为天姿冷淡，被西风酝酿，彻骨香浓。枉学丹蕉，叶展偷染妖红。道人取次装束，是自家、香底家风。又怕是，为凄凉、长在醉中。
<br>
<br>江神子（和人韵）
<br>
<br>梅梅柳柳斗纤秾。乱山中。为谁容。试著春衫，依旧怯东风。何处踏青人未去，呼女伴，认骄骢。
<br>
<br>儿家门户几重重。记相逢。画桥东。明日重来，风雨暗残红。可惜行云春不管，裙带褪，鬓云松。
<br>
<br>江神子（和陈仁和韵）
<br>
<br>玉箫声远忆骖鸾。几悲欢。带罗宽。且对花前，痛饮莫留残。归去小窗明月在，云一缕，玉千竿。
<br>
<br>吴霜应点鬓云斑。绮窗闲。梦连环。说与东风，归意有无间。芳草姑苏台下路，和泪看，小屏山。
<br>
<br>江神子（博山道中书王氏壁）
<br>
<br>一川松竹任横斜。有人家。被云遮。雪后疏梅，时见两三花。比□桃源溪上路，风景好，不争多。
<br>
<br>旗亭有酒径须赊。晚寒些。怎禁他。醉里匆匆，归骑自随车。白发苍颜吾老矣，只此地，是生涯。
<br>
<br>江神子（和人韵）
<br>
<br>剩云残日弄阴晴。晚山明。小溪横。枝上绵蛮，休作断肠声。但是青山山下路，春到处，总堪行。
<br>
<br>当年彩笔赋芜城。忆平生。若为情。试取灵槎，归路问君平。花底夜深寒色重，须拚却，玉山倾。
<br>
<br>六么令（用陆氏事，送玉山令陆德隆侍亲东归吴中）
<br>
<br>酒群花队，攀得短辕折。谁怜故山归梦，千里莼羹滑。便整松江一棹，点检能言鸭。故人欢接。醉怀双橘，堕地金圆醒时觉。
<br>
<br>长喜刘郎马上，肯听诗书说。谁对叔子风流，直把曹刘压。更看君侯事业，不负平生学。离觞愁怯。送君归后，细写茶经煮香雪。
<br>
<br>六么令（再用前韵）
<br>
<br>倒冠一笑，华发玉簪折。阳关自来凄断，却怪歌声滑。放浪儿童归舍，莫恼比邻鸭。水连山接。看君归兴，如醉中醒、梦中觉。
<br>
<br>江上吴侬问我，一一烦君说。坐客尊酒频空，剩欠真珠压。手把鱼竿未稳，长向沧浪学。问愁谁怯。可堪杨柳，先作东风满城雪。
<br>
<br>满庭芳（和洪丞相景伯韵呈景卢内翰）
<br>
<br>急管哀弦，长歌慢舞，连娟十样宫眉，不堪红紫，风雨晓来稀。惟有杨花飞絮，依旧是、萍满芳池。酴醿在，青虬快剪，插遍古铜彝。
<br>
<br>谁将春色去，鸾胶难觅，弦断朱丝。恨牡丹多病，也费医治。梦里寻春不见，空肠断、怎得春知。休惆怅，一觞一咏，须刻右军碑。
<br>
<br>满庭芳（游豫章东湖再用韵）
<br>
<br>柳外寻春，花边得句，怪公喜气轩眉。《阳春》《白雪》，清唱古今稀。曾是金銮旧客，记凤凰、独绕天池。挥毫罢，天颜有喜，催赐上方彝。|<公在词掖，尝拜尚主宝鼎之赐。>|只今江海上，钧天梦觉，清泪如丝。算除非，痛把酒疗花治。明日五湖佳兴，扁舟去、一笑谁知。溪堂好，且拚一醉，倚杖读韩碑。|<堂记，公所制。>|
<br>
<br>鹧鸪天（鹅湖寺道中）
<br>
<br>一榻清风殿影凉。涓涓流水响回廊。千章云木钩辀叫，十里溪风..罢稏香。
<br>
<br>冲急雨，趁斜阳。山园细路转微茫。倦途却被行人笑，只为林泉有底忙。
<br>
<br>鹧鸪天（代人赋）
<br>
<br>晚日寒鸦一片愁。柳塘新绿却温柔。若教眼底无离恨，不信人间有白头。
<br>
<br>肠已断，泪难收。相思重上小红楼。情知已被山遮断，频倚阑干不自由。
<br>
<br>鹧鸪天（鹅湖归病起作）
<br>
<br>翠竹千寻上薜萝。东湖经雨又增波。只因买得青山好，却恨归来白发多。
<br>
<br>明画烛，洗金荷。主人起舞客齐歌。醉中只恨欢娱少，明日醒时奈病何。
<br>
<br>鹧鸪天（送人）
<br>
<br>唱彻阳关泪未干。功名余事且加餐。浮天水送无穷树，带雨云埋一半山。
<br>
<br>今古恨，几千般。只应离合是悲欢。江头未是风波恶，别有人间行路难。
<br>
<br>鹧鸪天（代人赋）
<br>
<br>扑面征尘去路遥。香篝渐觉水沈销。山无重数周遭碧，花不知名分外娇。
<br>
<br>人历历，马萧萧。旌旗又过小红桥。愁边剩有相思句，摇断吟鞭碧玉梢。
<br>
<br>鹧鸪天（鹅湖归病起作）
<br>
<br>枕簟溪堂冷欲秋。断云依水晚来收。红莲相倚浑如醉，白鸟无言定自愁。
<br>
<br>书咄咄，且休休。一丘一壑也风流。不知筋力衰多少，但觉新来懒上楼。
<br>
<br>丑奴儿（博山道中效李易安体）
<br>
<br>千峰云起，骤雨一霎时价。更远树斜阳，风景怎生图画。青旗卖酒，山那畔、别有人间，只消山水光中，无事过这一夏。午醉醒时，松窗竹户，万千潇洒。野鸟飞来，又是一般闲暇。却怪白鸥，觑着人、欲下未下。旧盟都在，新来莫是，别有说话。
<br>
<br>蝶恋花（送祐之弟）
<br>
<br>衰草残阳三万顷。不逢飘零，天外孤鸿影。几许凄凉须痛饮。行人自向江头醒。
<br>
<br>会少离多看两鬓。万缕千丝，何况新来病。不是离愁难整顿。被他引惹其他恨。
<br>
<br>蝶恋花（和杨济翁韵，首句用丘宗卿书中语）
<br>
<br>点检笙歌多酿酒。蝴蝶西园，暖日明花柳。醉倒东风眠永昼。觉来小院重携手。
<br>
<br>可惜春残风雨又。收拾情怀，长把诗僝僽。杨柳见人离别后。腰肢近日和他瘦。
<br>
<br>蝶恋花（月下醉书两岩石浪）
<br>
<br>九畹芳菲兰佩好。空谷无人，自怨蛾眉巧。宝瑟泠泠千古调。朱丝弦断知音少。
<br>
<br>冉冉年华吾自老。水满汀洲，何处寻芳草。唤起湘累歌未了。石龙舞罢松风晓。
<br>
<br>蝶恋花（席上赠杨济翁侍儿）
<br>
<br>小小华年才月半。罗幕春风，幸自无人见。刚道羞郎低粉面。傍人瞥见回娇盼。
<br>
<br>昨夜西池陪女伴。柳困花慵，见说归来晚。劝客持觞浑未惯。未歌先觉花枝颤。
<br>
<br>定风波（暮春漫兴）
<br>
<br>少日春怀似酒浓。插花走马醉千钟。老去逢春如病酒。唯有。茶瓯香篆小帘栊。
<br>
<br>卷尽残花风未定。休恨。花开元自要春风。试问春归谁得见。飞燕。来时相遇夕阳中。
<br>
<br>临江仙（探梅）
<br>
<br>老去惜花心已懒，爱梅犹绕江村。一枝先破玉溪春。更无花态度，全有雪精神。
<br>
<br>剩向空山餐秀色，为渠著句清新。竹根流水带溪云。醉中浑不记，归路月黄昏。
<br>
<br>临江仙（醉宿崇福寺，寄祐之弟，祐之以仆醉先归）
<br>
<br>莫向空山吹玉笛，壮怀酒醒心惊。四更霜月太寒生。被翻红锦浪，酒满玉壶冰。
<br>
<br>小陆未须临水笑，山林我辈钟情。今宵依旧醉中行。试寻残菊处，中路侯渊明。
<br>
<br>临江仙（再用前韵，送祐之弟归浮梁）
<br>
<br>钟鼎山林都是梦，人间宠辱休惊。只消闲处遇平生。酒杯秋吸露，诗句夜裁冰。
<br>
<br>记取小窗风雨夜，对床灯火多情。问谁千里伴君行。晚山眉样翠，秋水镜般明。
<br>
<br>菩萨蛮
<br>
<br>稼轩日向儿童说。带湖买得新风月。头白早归来。种花花已开。
<br>
<br>功名浑是错。更莫思量着。见说小楼东。好山千万重。
<br>
<br>菩萨蛮（书江西造口壁）
<br>
<br>郁孤台下清江水。中间多少行人泪。东北是长安。可怜无数山。
<br>
<br>青山遮不住。毕竟江流去。江晚正愁予。山深闻鹧鸪。
<br>
<br>菩萨蛮（送祐之弟归浮梁）
<br>
<br>无情最是江头柳。长条折尽还依旧。木叶下平湖。雁来书有无。
<br>
<br>雁无书尚可。妙语凭谁和。风雨断肠时。小山生桂枝。
<br>
<br>菩萨蛮（赏心亭为叶丞相赋）
<br>
<br>青山欲共高人语。联翩万马来无数。烟雨却低回。望来终不来。
<br>
<br>人言头上发。总向愁中白。拍手笑沙鸥。一身都是愁。
<br>
<br>菩萨蛮（坐中赋樱桃）
<br>
<br>香浮乳酪玻璃碗。年年醉里尝新惯。何物比春风。歌唇一点红。
<br>
<br>江湖清梦断。翠笼明光殿。万颗写轻匀。低头愧野人。
<br>
<br>西河（送钱仲耕自江西漕赴婺州）
<br>
<br>西江水。道是西风人泪。无情却解送行人，月明千里。从今日日倚高楼，伤心烟树如荠。
<br>
<br>会君难，别君易。草草不如人意。十年著破绣衣茸，种成桃李。问君可是厌承明，东方鼓只千骑。
<br>
<br>对梅花、更消一醉。有明年、调鼎风味。老病自怜憔悴。过吾庐、定有幽人相问，岁晚渊明归来未。
<br>
<br>木兰花慢（席上呈张仲固帅兴元）
<br>
<br>汉中开汉业，问此地、是耶非。想剑指三秦，君王得意，一战东归。追亡事、今不见，但山川满目泪沾衣。落日胡尘未断，西风塞马空肥。
<br>
<br>一编书是帝王师。小试去征西。更草草离筵，匆匆去路，愁满旌旗。君思我、回首处，正江涵秋影雁初飞。安得车轮四角，不堪带减腰围。
<br>
<br>木兰花慢（滁州送范倅）
<br>
<br>老来情味减，对别酒、怯流年。况屈指中秋，十分好月，不照人圆。无情水、都不管，共西风、只等送归船。秋晚莼鲈江上，夜深儿女灯前。
<br>
<br>征衫。便好去朝天。玉殿正思贤。想夜半承明。留教视草，却遣筹边。长安故人问我，道寻常、泥酒只依然。目断秋霄落雁，醉来时响空弦。
<br>
<br>朝中措
<br>
<br>绿萍池沼絮飞忙。花入蜜脾香。长怪春归何处，谁知个里迷藏。
<br>
<br>残云剩雨，些儿意思，直恁思量。不是莺声惊觉，梦中啼损红妆。
<br>
<br>朝中措（崇福寺道中归寄祐之弟）
<br>
<br>篮舆袅袅破重网。玉笛两红妆。这里都愁酒尽，那边正和诗忙。
<br>
<br>为谁醉倒，为谁归去，都莫思量。白水东边篱落，斜阳欲下牛羊。
<br>
<br>祝英台令（晚春）
<br>
<br>宝钗分，桃叶渡。烟柳暗南浦。怕上层楼，十日九风雨。断肠片片飞红，都无人管，倩谁唤、流莺声住。
<br>
<br>鬓边觑。试把花卜心期，才簪又重数。罗帐灯昏，呜咽梦中语。是他春带愁来，春归何处。却不解、将愁归去。
<br>
<br>乌夜啼（山行约范廓之不至）
<br>
<br>江头醉倒山公。月明中。记得昨宵归路、笑儿童。
<br>
<br>溪欲转。山已断，两三松。一段可怜风月、欠诗翁。
<br>
<br>乌夜啼（廓之见和，复用前韵）
<br>
<br>人言我不如公，酒频中。更把平生湖海、问儿童。千尺蔓。云叶乱。系长松。却笑一身缠绕、似衰翁。
<br>
<br>鹊桥仙（为人庆八十席间戏作）
<br>
<br>朱颜晕酒，方瞳点漆，闲傍松边倚杖。不须更展画图看，自是个、寿星模样。
<br>
<br>今朝盛事，一杯深劝，更把新词齐唱。人间八十最风流，长帖在、儿儿额上。
<br>
<br>太常引（寿南涧）
<br>
<br>君王著意履声间。便令押、紫宸班。今代又尊韩。道吏部、文章泰山。
<br>
<br>一杯千岁，问公何事，早伴赤松闲。功业后来看。似江左、风流谢安。
<br>
<br>昭君怨（豫章寄张定叟）
<br>
<br>长记潇湘秋晚。歌舞橘洲人散。走马月明中。折芙蓉。今日西山南浦。画栋珠帘云雨。风景不争多。奈愁何。
<br>
<br>采桑子（书博山道中壁）
<br>
<br>烟迷露麦荒池柳，洗雨烘晴。洗雨烘晴。一样春风几样青。提壶脱袴催归去，万恨千情。万恨千情。各自无聊各自鸣。
<br>
<br>杏花天（无题）
<br>
<br>病来自是於春懒。但别院、笙歌一片。蛛丝网遍玻璃盏。更问舞裙歌扇。
<br>
<br>有多少、莺愁蝶怨。甚梦里、春归不管。杨花也笑人情浅。故故沾衣扑面。
<br>
<br>踏歌
<br>
<br>攧厥。看精神、压一庞儿劣。更言语、一似春莺滑。一团儿、美满香和雪。
<br>
<br>去也。把春衫、换却同心结。向人道、不怕轻离别。问昨宵、因甚歌声咽。
<br>
<br>秋被梦，春闺月。旧家事、却对何人说。告弟弟莫趁蜂和蝶。有春归花落时节。
<br>
<br>一络索（闺思）
<br>
<br>羞见鉴鸾孤却，倩人梳掠。一春长是为花愁，甚夜夜、东风恶。
<br>
<br>行绕翠帘珠箔。锦笺谁讠乇。玉觞泪满却停觞，怕酒似、郎情薄。
<br>
<br>千秋岁（金陵寿史帅致道时有版筑役）
<br>
<br>塞垣秋草。又报平安好。尊俎上，英雄表。金汤生气象，珠玉霏谭笑。春近也，梅花得似人难老。
<br>
<br>莫惜金尊倒。凤诏看看到。留不住，江东小。从容帷幄去，整顿乾坤了。千百岁，从今尽是中书考。
<br>
<br>感皇恩（滁州为范倅寿）
<br>
<br>春事到清明，十分花柳。唤得笙歌劝君酒。酒如春好，春色年年如旧。青春元不老，君知否。
<br>
<br>席上看君，竹清松瘦。待与青春斗长久。三山归路，明日天香襟袖。更持银盏起，为君寿。
<br>
<br>青玉案（元夕）
<br>
<br>东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。
<br>
<br>蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。
<br>
<br>霜天晓角（旅兴）
<br>
<br>吴头楚尾。一棹人千里。休说旧愁新恨，长亭树、今如此。宦游吾倦矣。玉人留我醉。明日万花寒食，得且住、为佳耳。
<br>
<br>南乡子（舟中记梦）
<br>
<br>攲枕橹声边。贪听咿哑聒醉眠。变作笙歌花底去，依然。翠袖盈盈在眼前。
<br>
<br>别后两眉尖。欲说还休梦已阑。只记埋冤前夜月，相看。不管人愁独自圆。
<br>
<br>阮郎归（耒阳道中）
<br>
<br>山前风雨欲黄昏。山头来去雪。鹧鸪声里数家村。潇湘逢故人。
<br>
<br>挥羽扇，整纶巾。少年鞍马尘。如今憔悴赋招魂。儒冠多误身。
<br>
<br>南歌子
<br>
<br>万万千千恨，前前后后山。傍人道我轿儿宽。不道被他遮得、望伊难。
<br>
<br>今夜江头树，船儿系那边。知他热后甚时眠。万万不成眠后、有谁扇。
<br>
<br>小重山（茉莉）
<br>
<br>倩得薰风染绿衣。国香收不起，透冰肌。略开些子未多时。窗儿外，却早被人知。
<br>
<br>越惜越娇痴。一枝云鬓上，寻人宜。莫将他去比荼縻。分明是，他更的些儿。
<br>
<br>小重山（席上和人韵送李子永提干）
<br>
<br>旋制离歌唱未成。阳关先画出，柳边亭。中年怀抱管弦声。难忘处，风月此时情。
<br>
<br>夜雨共谁听。尽教清梦去，两三程。商量诗价重连城。相如老，汉殿旧知名。
<br>
<br>西江月（渔父词）
<br>
<br>千丈悬崖削翠，一川落日镕金。白鸥来往本无心。选甚风波一任。
<br>
<br>别浦鱼肥堪脍，前村酒美重斟。千年往事已沈沈。闲管兴亡则甚。
<br>
<br>减字木兰花（纪壁间题）
<br>
<br>盈盈泪眼。往日青楼天样远。秋月春花。输与寻常姊妹家。水村山驿。日幕行云无气力。锦字偷裁。立尽西风雁不来。
<br>
<br>清平乐（博山道中即事）
<br>
<br>柳边飞鞚。露湿征衣重。宿鹭惊窥沙影动。应有鱼虾入梦。一川淡月疏星。浣沙人影娉婷。笑背行人归去，门前稚子啼声。
<br>
<br>清平乐
<br>
<br>茅檐低小。溪上青青草。醉里蛮音相媚好。白发谁家翁媪。大儿锄豆溪东。中儿正织鸡笼。最喜小儿亡赖，溪头卧剥莲蓬。
<br>
<br>清平乐（检校山园书所见）
<br>
<br>断崖修竹。竹里藏冰玉。路绕清溪三百曲。香满黄昏雪屋。行人系马疏篱。折残犹有高枝。留得东风数点，只缘娇嫩春迟。
<br>
<br>清平乐（独宿博山王氏庵）
<br>
<br>绕床饥鼠。蝙蝠翻灯舞。屋上松风吹急雨。破纸窗间自语。平生塞北江南。归来华发苍颜。布被秋宵梦觉，眼前万里江山。
<br>
<br>清平乐（检校山园书所见）
<br>
<br>连云松竹。万事从今足。拄杖东家分社肉。白酒床头初熟。西风梨枣山园。儿童偷把长竿。莫遣旁人惊去，老夫静处闲看。
<br>
<br>生查子（山行寄杨民瞻）
<br>
<br>昨宵醉里行，山吐三更月。不见可怜人，一夜头如雪。今宵醉里归，明月关山笛。收拾锦囊诗，要寄扬雄宅。
<br>
<br>生查子（民瞻见和，复用前韵）
<br>
<br>谁倾沧海珠，簸弄千明月。唤取酒边来，软语裁春雪。人间无凤凰，空费穿云笛。醉倒却归来，松菊陶潜宅。
<br>
<br>摸鱼儿（两岩有石状怪甚，取离骚九歌名曰山鬼，因赋摸鱼儿，改名山鬼谣）
<br>
<br>问何年，此山来此，西风落日无语。看君似是羲皇上，直作太初名汝。溪上路。算只有、红尘不到今犹古。一杯谁举。笑我醉呼君，崔嵬未起，山鸟覆杯去。
<br>
<br>须记取。昨夜龙湫风雨。门前石浪掀舞。四更山鬼吹灯啸，惊倒世间儿女。依约处。还问我、清游杖履公良苦。神交心许。待万里携君，鞭笞鸾凤，诵我远游赋。
<br>
<br>声声慢（滁州旅次登楼作和李清宇韵）
<br>
<br>征埃成阵，行客相逢，都道幻出层楼。指点檐牙高处，浪拥云浮。今年太平万里，罢长淮、千骑临秋。凭栏望，有东南佳气，西北神州。
<br>
<br>千古怀嵩人去，应笑我、身在楚尾吴头。看取弓刀，陌上车马如流。从今赏心乐事，剩安排、酒令诗筹。华胥梦，愿年年、人似旧游。
<br>
<br>满江红（题冷泉亭）
<br>
<br>直节堂堂，看夹道、冠缨拱立。渐翠谷、群仙东下，佩环声急。闻道天峰飞堕地，傍湖千丈开青壁。是当年、玉斧削方壶，无人识。
<br>
<br>山木润。琅玕温。秋露下，琼珠滴。向危亭横跨，玉渊澄碧。醉舞且摇鸾凤影，浩歌莫遣鱼龙泣。恨此中、风月本吾家，今为客。
<br>
<br>满江红（再用前韵）
<br>
<br>照影溪梅，怅绝代、幽人独立。更小驻、雍容千骑，羽觞飞急。琴里新声风响佩，笔端醉墨鸦栖壁。是使君、文度旧知名，方相识。
<br>
<br>清可漱，泉长滴。高欲卧，云还湿。快晚风吹赠，满怀空碧。宝马嘶归红旆动，团龙试碾铜瓶泣。怕他年、重到路应迷，桃源客。
<br>
<br>满江红（暮春）
<br>
<br>可恨东君，把春去春来无迹。便过眼、等闲输了，三分之一，昼永暖翻红杏雨，风晴扶起垂杨力。更天涯、芳草最关情，烘残日。
<br>
<br>湘浦岸，南塘驿。恨不尽，愁如积。算年年孤负，对他寒食。便恁归来能几许，风流已自非畴昔。凭画栏、一线数飞鸿，沈空碧。
<br>
<br>满江红（和杨民瞻送祐之弟还侍浮梁）
<br>
<br>尘土西风，便无限、凄凉行色。还记取、明朝应恨，今宵轻别。珠泪争垂华烛暗，雁行中断哀筝切。看扁舟、幸自涩清溪，休催发。
<br>
<br>白首路，长亭仄。千树柳，千丝结。怕行人西去，棹歌声阕。黄卷莫教诗酒污，玉阶不信仙凡隔。但从今、伴我又随君，佳哉月。
<br>
<br>满江红（和范先之雪）
<br>
<br>天上飞琼，毕竟向、人间情薄。还又跨、玉龙归去，万花摇落。云破林梢添远岫，月临屋角分层阁。记少年、骏马走韩卢，掀东郭。
<br>
<br>吟冻雁，嘲饥鹊。人已老，欢犹昨。对琼瑶满地，与君酬酢。最爱霏霏迷远近，却收扰扰还寥廓。待羔儿、酒罢又烹茶，扬州鹤。
<br>
<br>满江红（稼轩居士花下与郑使群恂别醉赋，侍者飞卿奉命书）
<br>
<br>折尽荼蘼，尚留得、一分春色。还记取、青梅如弹，共伊同摘。少日对花昏醉梦，而今醒眼看风月。恨牡丹、笑我倚东风，形如雪。
<br>
<br>人渐远，君休说。榆荚阵，菖蒲叶。算不因风雨，只因鶗鴂。老冉冉兮花共柳，是栖栖者蜂和蝶。也不因、春去有闲愁，因离别。
<br>
<br>满江红（席间和洪舍人兼简司马汉章太监）
<br>
<br>天与文章，看万斛、龙文笔力。闻道是、一时曾赐，千金颜色。欲说又休新意思，强啼偷笑真消息。算人人、合与共乘鸾，銮坡客。
<br>
<br>倾国艳，难再得。还可恨，还堪忆。看书寻旧锦，衫裁新碧。莺蝶一春花里活，可堪风雨飘红白。问谁家、却有燕归梁，香泥湿。
<br>
<br>满江红（送徐换斡衡仲之官三山，时马叔会侍郎帅闽辛弃疾）
<br>
<br>绝代佳人，曾一笑、倾城倾国。休更叹、旧时清镜，而今华发。明日伏波堂上客，老当益壮翁应说。恨苦遭、邓禹笑人来，长寂寂。
<br>
<br>诗酒社，江山笔。松菊径，云烟屐。怕一觞一咏，风流弦绝。我梦横江孤鹤去，觉来却与君相别。记功名、万里要吾身，佳眠食。
<br>
<br>满江红
<br>
<br>敲碎离愁，纱窗外、风摇翠竹。人去后、吹箫声断，倚楼人独。满眼不堪三月暮，举头已觉千山绿。但试将、一纸寄来书，从头读。
<br>
<br>相思字，空盈幅。相思意，何时足。滴罗襟点点，泪珠盈掬。芳草不迷行客路，垂杨只碍离人目。最苦是、立尽月黄昏，栏干曲。
<br>
<br>满江红
<br>
<br>倦客新丰，貂裘敝、征尘满目。弹短铗、青蛇三尺，浩歌谁续。不念英雄江左老，用之可以尊中国。叹诗书、万卷致君人，番沈陆。
<br>
<br>休感叹，年华促。人易老，叹难足。有玉人怜我，为簪黄菊。且置请缨封万户，竟须卖剑酬黄犊。叹当年、寂寞贾长沙，伤时哭。
<br>
<br>满江红（暮春）
<br>
<br>家住江南，又过了、清明寒食。花径里、一番风雨，一番狼藉。流水暗随红粉去，园林渐觉清阴密。算年年、落尽刺桐花，寒无力。
<br>
<br>庭院静，空相忆。无说处，闲愁极。怕流莺乳燕，得知消息。尺素如今何处也，彩云依旧无踪迹。谩教人、羞去上层楼，平芜碧。
<br>
<br>贺新郎
<br>
<br>（不至，飘然东归。既别之明日，余意中殊恋恋，复欲追路。至鹭鹚林，则雪深泥滑，不得前矣。独饮方村，怅然久之，颇恨挽留之不遂也。夜半，投宿泉湖吴氏四望楼，闻邻笛悲甚，为赋贺新郎以见意。又五日，同父书来索词。心所同然者如此，可发千里一笑）
<br>
<br>把酒长亭说。看渊明、风流酷似，卧龙诸葛。何处飞来林间鹊，蹙踏松梢微雪。要破帽、多添华发。剩水残山无态度，被疏梅、料理成风月。两三雁，也萧瑟。
<br>
<br>佳人重约还轻别。怅清江、天寒不渡，水深冰合。路断车轮生四角，此地行人销骨。问谁使、君来愁绝。铸就而今相思错，料当初、费尽人间铁。长夜笛，莫吹裂。
<br>
<br>贺新郎（同父见和，再用前韵）
<br>
<br>老大犹堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵、千钧如发。硬语盘空谁来听，记当时、只有西窗月。重进酒，唤鸣瑟。
<br>
<br>事无两样人心别。问渠侬、神州毕竟，几番离合。汗血盐车无人顾，千里空收骏骨。正目断、关河路绝。我最怜君中宵舞，道男儿、到死心如铁。看试手，补天裂。
<br>
<br>贺新郎（用前韵送杜叔高）
<br>
<br>细把君诗说。怅余音、钧天浩荡，洞庭胶葛。千尺阴崖尘不到，惟有层冰积雪。乍一见、寒生毛发。自昔佳人多薄命，对古来、一片伤心月。金屋冷，夜调瑟。
<br>
<br>去天尺五君家别。看乘空、鱼龙惨淡，风云开合。起望衣冠神州路，白日销残战骨。叹夷甫、诸人清绝。夜半狂歌悲风起，听铮铮、阵马檐间铁。南共北，正分裂。
<br>
<br>贺新郎（听琵琶）
<br>
<br>凤尾龙香拨。自开元、霓裳曲罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没。弦解语，恨难说。
<br>
<br>辽阳驿使音尘绝，琐窗寒、轻拢慢捻，泪珠盈睫。推手含情还却手，一抹梁州哀彻。千古事、云飞烟灭。贺老定场无消息，想沈香亭北繁华歇。弹到此，为呜咽。
<br>
<br>贺新郎
<br>
<br>柳暗清波路。送春归、猛风暴雨，一番新绿。千里潇湘葡萄涨，人解扁舟欲去。又樯燕、留人相语。艇子飞来生尘步，唾花寒、唱我新番句。波似箭，催鸣橹。
<br>
<br>黄陵祠下山无数。听湘娥、泠泠曲罢，为谁情苦。行到东吴春已暮，正江阔、潮平稳渡。望金雀、觚棱翔舞。前度刘郎今重到，问玄都、千树花存否。愁为倩，么弦诉。
<br>
<br>水调歌头（严子文同传安道和盟鸥韵，和以谢之辛弃疾）
<br>
<br>寄我五云字，恰向酒边来。东风过尽归雁，不见客星回。闻道琐窗风月，更著诗翁杖履，合作雪堂猜。岁旱莫留客，霖雨要渠来。
<br>
<br>短檠灯，长剑铗，欲生苔。雕弓挂无用，照影落清杯。多病关心药，小摘亲鉏菜甲，老子正须哀。夜雨北窗竹，更倩野人栽。
<br>
<br>水调歌头（送太守王秉）
<br>
<br>酒罢且勿起，重挽史君须。一身都是和气，别去意何如。我辈情钟休问，父老田头说尹，泪落独怜渠。秋水见毛发，千尺定无鱼。
<br>
<br>望清阙，左黄阁，右紫枢。东风桃李陌上，下马拜除书。屈指吾生余几，多病故人痛饮，此事正愁余。江湖有归雁，能寄草堂无。
<br>
<br>水调歌头
<br>
<br>王漕饯别。司马赋水调歌头，席间次韵。时王公明枢密薨，坐客终夕为兴门户之叹，故前章及之\我饮不须劝，正怕酒尊空。别离亦复何恨，此别恨匆匆。间上貂蝉贵客，花外麒麟高冢，人世竟谁雄。一笑出门去，千里落花风。
<br>
<br>孙刘辈，能使我，不为公。余发种种如是，此事付渠侬。但觉平生湖海，除了醉吟风月，此外百无功。毫发皆帝力，更乞鉴湖东。
<br>
<br>水调歌头（送郑厚卿赴衡州）
<br>
<br>寒食不小住，千骑拥春衫。衡阳石鼓城下，记我旧停骖。襟似潇湘桂岭，带似洞庭春草，紫盖屹东南。文字起骚雅，刀剑化耕蚕。
<br>
<br>看使君，於此事，定不凡。奋髯抵几堂上，尊俎自高谈。莫信君门万里，但使民歌五袴，归诏凤凰衔。君去我谁饮，明月影成三。
<br>
<br>水调歌头（元日投宿博山寺，见者惊叹其老）
<br>
<br>头白齿牙缺，君勿笑衰翁。无穷天地今古，人在四之中。臭腐神奇俱尽，贵贱贤愚等耳，造物也儿童。老佛更堪笑，谈妙说虚空。
<br>
<br>坐堆□，行答飒，立龙钟。有时三盏两盏，淡酒醉蒙鸿。四十九年前事，一百八盘狭路，拄杖倚墙东。老境何所似，只与少年同。
<br>
<br>水调歌头（和德和上南涧韵）
<br>
<br>上界足官府，公是地行仙。青毡剑履旧物，玉立侍天颜。莫怪新来白发，恐是当年柱下，道德五千言。南涧旧活计，猿鹤且相安。
<br>
<br>歌秦缶，宝康瓠，世皆然。不知清庙钟磬，零落有谁编。堪笑行藏用舍，试问山林钟鼎，底事有亏全。再拜荷公赐，双鹤一千年。
<br>
<br>念奴娇（双陆和坐客韵）
<br>
<br>少年握槊，气凭陵、酒圣诗豪余事。缩手旁观初未识，两两三三而已。变化须臾，鸥飞石镜，鹊抵星桥□捣残秋练，玉砧犹想纤指。
<br>
<br>堪笑千古争心，等闲一胜，拚了光阴费。老子忘机浑谩与，鸿鹄飞来天际。武媚宫中，韦娘局上，休把兴亡记。布衣百万，看君一笑沈醉。
<br>
<br>念奴娇（用东坡赤壁韵）
<br>
<br>倘来轩冕，问还是、今古人间何物。旧日重城愁万里，风月而今坚壁。药笼功名，酒垆身世，可惜蒙头雪。浩歌一曲，坐中人物之杰。
<br>
<br>堪叹黄菊凋零，孤标应也有，梅花争发。醉里重揩西望眼，惟有孤鸿明灭。世事从教，浮云来去，枉了冲冠发。故人何在，长歌应伴残月。
<br>
<br>念奴娇（用前韵和丹桂）
<br>
<br>道人元是，道家风、来作烟霞中物。翠幰裁犀遮不定，红透玲珑油壁。借得春工，惹将秋露，薰做江梅雪。我评花谱，便应推此为杰。
<br>
<br>憔悴何处芳枝，十郎手种，看明年花发。坐对空香色界，不怕西风起灭。别驾风流，多情更要，簪满姮娥发。等闲折尽，玉斧重倩修月。
<br>
<br>念奴娇（赠妓善作墨梅）
<br>
<br>江南尽处，堕玉京仙子，绝尘英秀。彩笔风流，偏解写、姑射冰姿清瘦。笑杀春工，细窥天巧，妙绝应难有。丹青图画，一时都愧凡陋。
<br>
<br>还似篱落孤山，嫩寒清晓，只欠香沾袖。淡伫轻盈，谁付与、弄粉调朱纤手。疑是花神，朅来人世，占得佳名久。松篁佳韵，倩君添做三友。
<br>
<br>念奴娇（梅）
<br>
<br>疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。
<br>
<br>尝记宝□寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。
<br>
<br>水龙吟
<br>
<br>（词，为赋水龙吟。芗林侍郎向公告老所居，高宗皇帝御书所赐名也，与盘园相并云）
<br>
<br>断崖千丈孤松，挂冠更在松高处。平生袖手，故应休矣，功名良苦。笑指儿曹，人间醉梦，莫嗔惊妆。问黄金余几，旁人欲说，田园计、君推去。
<br>
<br>叹息芗林旧隐，对先生、竹窗松户。一花一草，一觞一咏，风流杖屦。野马尘埃，扶摇下视，苍然如许。恨当年、九老图中，忘却画、盘园路。
<br>
<br>水龙吟（载学士院有之）
<br>
<br>倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少、凄凉恨。
<br>
<br>拟倩流莺说与，记荣华、易消难整。人间得意，千红百紫，转头春尽。白发怜君，儒冠曾误，平生官冷。算风流未灭，年年醉里，把花枝问。
<br>
<br>
<br>水龙吟（题雨岩。岩类今所画观音补陀，岩中有泉飞出，如风雨声）
<br>
<br>补陀大士虚空，翠岩谁记飞来处。蜂房万点，似穿如碍，玲珑窗户。石髓千年，已垂未落，嶙峋冰柱。有怒涛声远，落花香在，人疑是、桃源路。
<br>
<br>又说春雷鼻息，是卧龙、弯环如许。不然应是，洞庭张乐，湘灵来去。我意长松，倒生阴壑，细吟风雨。竟茫茫未晓，只应白发，是开山祖。
<br>
<br>水龙吟（题瓢泉）
<br>
<br>稼轩何必长贫，放泉檐外琼珠泻。乐天知命，古来谁会，行藏用舍。人不堪忧，一瓢自乐，贤哉回也。料当年曾问，饭蔬饮水，何为是、栖栖者。
<br>
<br>且对浮云山上，莫匆匆、去流山下。苍颜照影，故应流落，轻裘肥马。绕齿冰霜，满怀芳乳，先生饮罢。笑挂瓢风树，一鸣渠碎，问何如哑。
<br>
<br>水龙吟（用些语再题瓢泉，歌以饮客，声韵甚谐，客为之酹）
<br>
<br>听兮清佩琼瑶些。明兮镜秋毫些。君无去此，流昏涨腻，生蓬蒿些。虎豹甘人，渴而饮汝，宁猿猱些。大而流江海，覆舟如芥，君无助、狂涛些。
<br>
<br>路险兮、山高些。愧余独处无聊些。冬槽春盎，归来为我，制松醪些。其外芳芬，团龙片凤，煮云膏些。古人兮既往，嗟余之乐，乐箪瓢些。
<br>
<br>最高楼（归闽中矣）
<br>
<br>相思苦，君与我同心。鱼没雁沈沈。是梦他松后追轩冕，是化为鹤后去山林。对西风，直怅望，到如今。
<br>
<br>待不饮、奈何君有恨。待痛饮、奈何吾有病。君起舞，试重斟。苍梧云外湘妃泪，鼻亭山下鹧鸪吟。早归来，流水外，有知音。
<br>
<br>最高楼（吾拟乞归，犬子以田产未置止我，赋此骂之）
<br>
<br>吾衰矣，须富贵何时。富贵是危机。暂忘设醴抽身去，未曾得米弃官归。穆先生，陶县令，是吾师。
<br>
<br>待葺个、园儿名佚老。更作个、亭儿名亦好。闲饮酒，醉吟诗。千年田换八百主，一人口插几张匙。休休休，更说甚，是和非。
<br>
<br>最高楼（用韵答晋臣敷文）
<br>
<br>花好处，不趁绿衣郎。缟袂立斜阳。面皮儿上因谁白，骨头儿里几多香。尽饶他，心似铁，也须忙。
<br>
<br>甚唤得、雪来白倒雪。更唤得、月来香杀月。谁立马，更窥墙。将军止渴山南畔，相公调鼎殿东厢。忒高才，经济地，战争场。
<br>
<br>最高楼（庆洪景卢内翰庆七十）
<br>
<br>金闺老，眉寿正如川。七十且华筵。乐天诗句香山里，杜陵酒债曲江边。问何如，歌窈窕，舞婵娟。
<br>
<br>更十岁、太公方出将。又十岁、武公才入相。留盛事，看明年。直须腰下添金印，莫教头上欠貂蝉。向人间，长富贵，地行仙。
<br>
<br>瑞鹤仙（寿上饶倅洪莘之，时摄郡事，且将赴漕事）
<br>
<br>黄金堆到斗。怎得似、长年画堂劝酒。蛾眉最明秀。向水沈烟里，两行红袖。笙歌撋就。争说道、明年时候。被姮娥、做了殷勤，仙桂一枝入手。
<br>
<br>知否。风流别驾，近日人呼，文章太守。天长地久。岁岁上、乃翁寿。记从来人道，相门出相，金印累累尽有。但直须，周公拜前，鲁公拜后。
<br>
<br>汉宫春（即事）
<br>
<br>行李溪头，有钓车茶具，曲几团蒲。儿童认得，前度过者篮舆。时时照影，甚此身、遍满江湖。怅野老，行歌不住，定堪与语难呼。
<br>
<br>一自东篱摇落，问渊明岁晚，心赏何如。梅花正自不恶，曾有诗无。知翁止酒，待重教、莲社人沽。空怅望，风流已矣，江山特地愁予。
<br>
<br>沁园春（弄溪赋）
<br>
<br>有酒忘杯，有笔忘诗，弄溪奈何。看纵横斗转，龙蛇起陆，崩腾决去，雪练倾河，袅袅东风，悠悠倒景，摇动云山水又波。还知否，欠菖蒲攒港，绿竹缘坡。
<br>
<br>长松谁剪嵯峨。笑野老来耘山上禾。算只因鱼鸟，天然自乐，非关风月，闲处偏多。芳草春深，佳人日暮，濯发沧浪独浩歌。徘徊久，问人间谁似，老子婆娑。
<br>
<br>沁园春（再到期思卜筑）
<br>
<br>一水西来，千丈晴虹，十里翠屏。喜草堂经岁，重来杜老，斜川好景，不负渊明。老鹤高飞，一枝投宿，长笑蜗牛戴屋行。平章了，待十分佳处，著个茅亭。
<br>
<br>青山意气峥嵘。似为我归来妩媚生。解频教花鸟，前歌后舞，更催云水，暮送朝迎。酒圣诗豪，可能无势，我乃而今驾驭卿。清溪上，被山灵却笑，白发归耕。
<br>
<br>归朝欢（题晋臣敷文积翠岩）
<br>
<br>我笑共工缘底怒。触断峨峨天一柱。补天又笑女娲忙，却将此石投闲处。野烟荒草路。先生柱杖来看汝。倚苍苔，摩挲试问，千古几风雨。
<br>
<br>长被儿童敲火苦。时有牛羊磨角去。霍然千丈翠岩屏，锵然一滴甘泉乳。结亭三四五。曾相暖热携歌舞。细思量，古来寒士，不遇有时遇。
<br>
<br>水龙吟（过南剑双溪楼）
<br>
<br>举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。
<br>
<br>峡束□江对起，过危楼、欲飞还敛。元龙老矣，不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆。
<br>
<br>水龙吟（别傅先之提举，时先之有召命）
<br>
<br>只愁风雨重阳，思君不见令人老。行期定否，征车几两，去程多少。有客书来，长安却早，传闻追诏。问归来何日，君家旧事，直须待、为霖了。
<br>
<br>从此兰生蕙长，吾谁与、玩兹芳草。自怜拙者，功名相避，去如飞鸟。只有良朋，东阡西陌，安排似巧。到如今巧处，依前又拙，把平生笑。
<br>
<br>卜算子（答晋臣，渠有方是闲、真得归二堂）
<br>
<br>百郡怯登车千里输流马。乞得胶胶扰扰身，却笑区区者。野水玉鸣渠，急雨珠跳瓦。一榻清风方是闲，真得归来也。
<br>
<br>江神子（和人韵）
<br>
<br>梨花著雨晚来晴。月胧明。泪纵横。绣阁香浓，深锁凤箫声。未必人知春意思，还独自，绕花行。
<br>
<br>酒兵昨夜压愁城。太狂生。转关情。写尽胸中，块磊未全平。却与平章珠玉价，看醉里，锦囊倾。
<br>
<br>江神子（和陈仁和韵）
<br>
<br>宝钗飞凤鬓鸾。望重欢。水云宽。肠断新来，翠被□香残。待得来时春尽也，梅著子，笋成竿。
<br>
<br>湘筠帘卷泪痕斑。佩声闲。玉垂环。个里温柔，容我老其间。却笑将车三羽箭，何日去，定天山。
<br>
<br>鹧鸪天（鹅湖归病起作）
<br>
<br>著意寻春懒便回。何如信步两三杯。山才好处行还倦，诗未成时雨早催。
<br>
<br>携竹杖，更芒鞋。朱朱粉粉野蒿开。谁家寒食归宁女，笑语柔桑陌上来。
<br>
<br>鹧鸪天（席上再用韵）
<br>
<br>水底明霞十顷光。天教铺锦衬鸳鸯。最怜杨柳如张绪，却笑莲花似六郎。
<br>
<br>方竹簟，小胡床。晚风消得许多凉。背人白鸟都飞去，落日残□更断肠。
<br>
<br>鹧鸪天（败棋赋梅雨）
<br>
<br>漠漠轻阴拨不开。江南细雨熟黄梅。有情无意东边日，已怒重惊忽地雷。
<br>
<br>云柱础，水楼台。罗衣费尽博山灰。当时一识和羹味，便道为霖消息来。
<br>
<br>鹧鸪天（重九席上再赋）
<br>
<br>有甚闲愁可皱眉。老怀无绪自伤悲。百年旋逐花阴转，万事长看鬓发知。
<br>
<br>溪上枕，竹间棋。怕寻酒伴懒吟诗。十分筋力夸强健，只比年时病起时。
<br>
<br>鹧鸪天（石门道中）
<br>
<br>山上飞泉万斛珠。悬崖千丈落□鼯。已通樵迳行还碍，似有人声听却无。
<br>
<br>闲略彴，远浮屠。溪南修竹有茅庐。莫嫌杖屦频来往，此地偏宜著老夫。
<br>
<br>鹧鸪天（送欧阳国瑞入吴中）
<br>
<br>莫避春阴上马迟。春来未有不阴时。人情展转闲中看，客路崎岖倦后知。
<br>
<br>梅似雪，柳如丝。试听别语慰相思。短篷炊饮鲈鱼熟，除却松江枉费诗。
<br>
<br>鹧鸪天（送廓之秋试）
<br>
<br>白苎新袍入嫩凉。春蚕食叶响回廊。禹门已准桃花浪，月殿先收桂子香。
<br>
<br>鹏北海，凤朝阳。又携书剑路茫茫。明年此日青云去，却笑人间举子忙。
<br>
<br>鹧鸪天（用前韵和赵文鼎提举赋雪）
<br>
<br>莫上扁舟向剡溪。浅斟低唱正相宜。从□犬吠千家白，且与梅成一段奇。
<br>
<br>香暖处，酒醒时。画檐玉箸已偷垂。笑君解释春风恨，倩拂蛮笺只费时。
<br>
<br>鹧鸪天（徐仲惠琴不受）
<br>
<br>千丈阴崖百丈溪。孤桐枝上凤偏宜。玉音落落虽难合，横理庚庚定自奇。
<br>
<br>人散后，月明时。试弹幽愤泪空垂。不如却付骚人手，留和南风解愠诗。
<br>
<br>鹧鸪天（代人赋）
<br>
<br>陌上柔条初破芽。东邻蚕种已生些。平冈细草鸣黄犊，斜日寒林点暮鸦。
<br>
<br>山远近，路横斜。青旗沽酒有人家。城中桃李愁风雨，春在溪头野荠花。
<br>
<br>鹧鸪天（游鹅湖醉书家壁）
<br>
<br>春日平原荠菜花。新耕雨后落群鸦。多情白发春无奈，晚日青□酒易赊。
<br>
<br>闲意态，细生涯。牛□西畔有桑麻。青裙编袂谁家女，去趁蚕生看外家。
<br>
<br>鹧鸪天（元谿不见梅）
<br>
<br>千丈清溪百步雷。柴门都向水边开。乱云剩带炊烟去，野水闲将白影来。
<br>
<br>穿窈窕，历崔嵬。东林试问几时栽。动摇意态虽多竹，点缀风流却少梅。
<br>
<br>鹧鸪天（送元济之归豫章）
<br>
<br>攲枕婆娑两鬓霜。起听檐溜碎喧江。那边云筋销啼粉，这里车轮转别肠。
<br>
<br>诗酒社，水云乡。可堪醉墨几淋浪。画图恰似归家梦，千里河山寸许长。
<br>
<br>西江月（夜行黄沙道中）
<br>
<br>明月别枝惊鹊，清风半夜鸣蝉。稻花香里说丰年。听取蛙声一片。
<br>
<br>七八个星天外，两三点雨山前。旧时茅店社林边。路转溪头忽见。
<br>
<br>菩萨蛮
<br>
<br>淡黄弓样鞋儿小。腰肢只怕风吹倒。蓦地管弦催。一团红雪飞。
<br>
<br>曲终娇欲诉。定忆梨园谱。指日按新声。主人朝玉京。
<br>
<br>菩萨蛮（乙巳冬前间举似前作，因和之）
<br>
<br>锦书谁寄相思语。天边数遍飞鸿数。一夜梦千回。梅花入梦来。
<br>
<br>涨痕粉树发。霜冷沙洲日。心事莫惊鸥。人间千万愁。
<br>
<br>菩萨蛮（双韵赋摘阮）
<br>
<br>阮琴斜挂香罗绶。玉纤初试琵琶手。桐叶雨声干。真珠落玉盘。
<br>
<br>朱弦调未惯。笑倩春风伴。莫作别离声。且听双凤鸣。
<br>
<br>朝中措（为人寿）
<br>
<br>年年金蕊艳西风。人与菊花同。霜鬓经春重绿，仙姿不饮长虹。焚香度日尽从容。笑语调儿童。一岁一杯为寿，从今更数千钟。
<br>
<br>鹊桥仙（和范先之送祐之归浮梁）
<br>
<br>小窗风雨，从今便忆，中夜笑谈清软。啼鸦衰柳自无聊，更管得、离人肠断。
<br>
<br>诗书事业，青毡犹在，头上貂蝉会见。莫贪风月卧江湖，道日近、长安路远。
<br>
<br>鹊桥仙（乙酉山行书所见）
<br>
<br>松冈避暑。茅檐避雨。闲去闲来几度。醉扶孤石看飞泉，又却是、前回醒处。
<br>
<br>东家娶妇。西家归女。灯火门前笑语。酿成千顷稻花香，夜夜费、一天风露。
<br>
<br>临江仙（即席和韩南涧韵）
<br>
<br>风雨催春寒食近，平原一片丹青。溪边唤渡柳边行。花飞蝴蝶乱，桑嫩野蚕生。
<br>
<br>绿野先生闲袖手，却寻诗酒功名。未知明日定阴晴。今宵成独醉，却笑众人醒。
<br>
<br>临江仙（为岳母寿）
<br>
<br>住世都无菩萨行，仙家风骨精神。寿如山岳福如云。金花汤沐诰，竹马绮罗群。
<br>
<br>更愿升平添喜事，大家祷祝殷勤。明年此地庆佳辰。一杯千岁酒，重拜太夫人。
<br>
<br>定风波（用药名招婺源马荀仲游雨岩。马善医）
<br>
<br>山路风来草木香。雨余凉意到胡床。泉石膏肓吾已甚。多病。提防风月费遍章。
<br>
<br>孤负寻常山简醉。独自。故应知子草玄忙。湖海早知身汗漫。谁伴。只甘松竹共凄凉。
<br>
<br>定风波（席上送范先之游建康）
<br>
<br>听我尊前醉后歌。人生亡奈别离何。但使情亲千里近，须信。无情对面是山河。
<br>
<br>寄语石头城下水。居士。而今浑不怕风波。借使未如鸥鸟惯。相伴。也应学得老渔蓑。
<br>
<br>定风波（再和前韵药名）
<br>
<br>仄月高寒水石乡。倚空青碧对禅床。白发自怜心似铁。风月。使君子细与平章。
<br>
<br>已判生涯筇竹杖。来往。却惭沙鸟笑人忙。便好剩留黄绢句。谁赋。银钩小草晚天凉。
<br>
<br>定风波（大醉归自葛园，家人有痛饮之戒，故书于壁）
<br>
<br>昨夜山公倒载归。儿童应笑醉如泥。试与扶头浑未醒。休问。梦魂犹在葛家溪。
<br>
<br>千古醉乡来往路。知处。温柔东畔白云西。起向绿窗高处看。题遍。刘伶元自有贤妻。
<br>
<br>定风波（施枢密席上赋）
<br>
<br>春到蓬壶特地晴。神仙队里相公行。翠玉相挨呼小字。须记。笑簪花底是飞琼。
<br>
<br>总是倾城来一处。谁妒。谁携歌舞到园亭。柳妒腰肢花妒艳。听看。流莺直是妒歌声。
<br>
<br>定风波（杜鹃花）
<br>
<br>百紫千红过了春。杜鹃声苦不堪闻。却解啼教春小住。风雨。空山招得海棠魂。
<br>
<br>一似蜀宫当日女。无数。猩猩血染赭罗巾。毕竟花开谁作主。记取。大都花属惜花人。
<br>
<br>浣溪沙（赠子文侍人名笑笑）
<br>
<br>侬是□崎可笑人。不妨开口笑时频。有人一笑坐生春。歌欲颦时还浅笑，醉逢笑处却轻颦。宜颦宜笑越精神。
<br>
<br>浣溪沙（别成上人并送性禅师）
<br>
<br>梅子熟时到几回。桃花开后不须猜。重来松竹意徘徊。惯听禽声浑可谱，饱观鱼阵已能排。晚云挟雨唤归来。
<br>
<br>浣溪沙（种梅菊）
<br>
<br>百世孤芳肯自媒。直须诗句与推排。不然唤近酒边来。自有渊明方有菊，若无和靖即无梅。只今何处向人开。
<br>
<br>浣溪沙（漫兴作）
<br>
<br>未到山前骑马回。风吹雨打已无梅。共谁消遣两三杯。一似旧时春意思，百无是处老形骸。也曾头上带花来。
<br>
<br>杏花天（嘲牡丹）
<br>
<br>牡丹比得谁颜色。似宫中、太真第一。渔阳鼙鼓边风急。人在沈香亭北。
<br>
<br>买栽池馆多何益。莫虚把、千金抛掷。若教解语倾人国。一个西施也得。
<br>
<br>鹊桥仙（赠人）
<br>
<br>风流标格，惺松言语，真个十分奇绝。三分兰菊十分梅，斗合就、一枝风月。
<br>
<br>笙簧未语，星河易转，凉夜厌厌留客。只愁酒尽各西东，更把酒、推辞一霎。
<br>
<br>鹊桥仙（为岳母庆八十）
<br>
<br>八旬庆会，人间盛事，齐劝一杯春酿。胭脂小字点眉间，犹记得、旧时宫样。
<br>
<br>彩衣更著，功名富贵，直过太公以上。大家著意记新词，遇著个、十字便唱。
<br>
<br>鹊桥仙（寿徐伯熙察院）
<br>
<br>豸冠风采，绣衣声价，曾把经纶少试。看看有诏日边来，便入侍、明光殿里。
<br>
<br>东君未老，花明柳媚，且引玉尘沈醉。好将三万六千场，自今日、从头数起。
<br>
<br>鹊桥仙（送粉卿行）
<br>
<br>轿儿排了，担儿装了，杜宇一声催起。从今一步一回头，怎睚得、一千余里。
<br>
<br>旧时行处，旧时歌处，空有燕泥香坠。莫嫌白发不思量，也须有、思量去里。
<br>
<br>虞美人（送赵达夫）
<br>
<br>一杯莫落吾人后。富贵功名寿。胸中书传有余香。看写兰亭小字、记流觞。
<br>
<br>问谁分我渔樵席。江海消闲日。看君天上拜恩浓。却恐画楼无处、著东风。
<br>
<br>虞美人（赵文鼎生日）
<br>
<br>翠屏罗幕遮前后。舞袖翻长寿。紫髯冠佩御炉香。看取明年归奉、万年觞。
<br>
<br>今宵池上蟠桃席。咫尺长安日。宝烟飞焰万花浓。试看中间白鹤、驾仙风。
<br>
<br>虞美人
<br>
<br>夜深困倚屏风后。试请毛延寿。宝钗小立白翻香。旋唱新词犹误、笑持觞。
<br>
<br>四更山月寒侵席。歌舞催时日。问他何处最情浓。却道小梅摇落、不禁风。
<br>
<br>虞美人（赋荼縻）
<br>
<br>群花泣尽朝来露。争奈春归去。不知庭下有荼縻。偷得十分春色、怕春知。
<br>
<br>淡中有味清中贵。飞絮残英避。露华微渗玉肌香。恰似杨妃初试、出兰汤。
<br>
<br>蝶恋花（用前韵送人行）
<br>
<br>意态憨生元自好。学画鸦儿，旧日遍他巧。蜂蝶不禁花引调。西园人去春风少。
<br>
<br>春已无情秋又老。谁管闲愁，千里青青草。今夜倩簪黄菊了。断肠明月霜天晓。
<br>
<br>蝶恋花（戊申元日立春席间作）
<br>
<br>谁向椒盘簪彩胜。整整韶华，争上春风鬓。往日不堪重记省。为花长把新春恨。
<br>
<br>春未来时先借问。晚恨开迟，早又飘零近。今岁花期消息定。只愁风雨无凭准。
<br>
<br>蝶恋花（和赵景明知县韵）
<br>
<br>老去怕寻年少伴。画栋珠帘，风月无人管。公子看花朱碧乱。新词搅断相思怨。
<br>
<br>凉夜愁肠千百转。一雁西风，锦字何时遣。毕竟啼鸟才思短。唤回晓梦天涯远。
<br>
<br>蝶恋花（用赵文鼎提举送李正这提刑韵送赵元英）
<br>
<br>莫向城头听漏点。说与行人，默默情千万。总是离愁无近远。人间儿女空恩怨。
<br>
<br>锦绣心胸冰雪面。旧日诗名，会道空梁燕。倾盖未偿平日愿。一杯早唱阳关劝。
<br>
<br>感皇恩（寿范倅）
<br>
<br>七十古来稀，人人都道。不是阴功怎生到。松姿虽瘦，偏耐云寒霜晓看君双鬓底，青青好。
<br>
<br>楼雪初晴，庭闱嬉笑。一醉何妨玉壶倒。从今康健，不用灵丹仙草。更看一百岁，人难老。
<br>
<br>一枝花（醉中戏作）
<br>
<br>千丈擎天手。万卷悬河口。黄金腰下印，大如斗。更千骑弓刀，挥霍遮前后。百计千方久。似斗草儿童，赢个他家偏有。算枉了、双眉长恁皱。白发空回首。那时闲说向，山中友。看丘陇牛羊，更辨贤愚否。且自栽花柳。怕有人来，但只道、今朝中酒。
<br>
<br>永遇乐（送陈仁和自便东归。陈至上饶之一年，得子甚喜）
<br>
<br>紫陌长安，看花年少，无限歌舞。白发怜君，寻芳较晚，卷地惊风雨。问君知否，鸱夷载酒，不似井瓶身误。细思量，悲欢梦里，觉来总无寻处。
<br>
<br>芒鞋竹杖，天教还了，千古玉溪佳句。落魄东归，风流赢得，掌上明珠去。起看清镜，南冠好在，拂了旧时尘土。向君道，云霄万里，这回稳步。
<br>
<br>御街行（山中问盛复之提干行期）
<br>
<br>山城甲子冥冥雨。门外青泥路。杜鹃只是等闲啼，莫被他催归去。垂杨不语，行人去后，也会风前絮。
<br>
<br>情知梦里寻鹓鹭。玉殿追班处。怕君不饮太愁生，不是苦留君住。白头自笑，年年送客，自唤春江渡。
<br>
<br>御街行（无题）
<br>
<br>阑干四面山无数。供望眼、朝与暮。好风催雨过山来，吹尽一帘烦暑。纱厨如雾，簟纹如水，别有生凉处。
<br>
<br>冰肌不受铅华污。更旎旎、真香聚。临风一曲最妖娇，唱得行人且住。藕花都放，木犀开后，待与剩鸾去。
<br>
<br>生查子（游雨岩）
<br>
<br>溪边照影行，天在清溪底。天上有行云，人在行云里。高歌谁和余，空谷清音起。非鬼亦非仙，一曲桃花水。
<br>
<br>渔家傲
<br>
<br>（城西，直龟山之北。溪水啮山足矣，意伯熙当之耶。伯熙学道有新功，一日语余云：溪上尝得异石，有文隐然，如记姓名，且有"长生"等字。余未之见也。因其生朝，姑摭二事为词以寿之）
<br>
<br>道德文章传几世。到君合上三台位。自是君家门户事。当此际。龟山正抱西江水。
<br>
<br>三万六千排日醉。鬓毛只恁青青地。江里石头争献瑞。分明是。中间有个长生字。
<br>
<br>好事近（元夕立春）
<br>
<br>彩胜斗华灯，平地东风吹却。唤取雪中明月，伴使君行乐。红旗铁马响春冰，老去此情薄。惟有前村梅在，倩一枝随著。
<br>
<br>好事近
<br>
<br>和泪唱阳关，依旧字娇声稳。回首长安何处，怕行人归晚。
<br>
<br>垂杨折尽只啼鸦，把离愁勾引。却笑远山无数，被行云低损。
<br>
<br>行香子
<br>
<br>归去来兮。行乐休迟。命由天、富贵何时。百年光景，七十者稀。奈一番愁，一番病，一番衰。
<br>
<br>名利奔驰。宠辱惊疑。旧家时、都有些儿。而今老矣，识破关机。算不如闲，不如醉，不如痴。
<br>
<br>南歌子（独坐蔗庵）
<br>
<br>玄人参同契，禅依不二门。静看斜日隙中尘。始觉人间何处、不纷纷。
<br>
<br>病笑春先老，闲怜懒是真。百般啼鸟苦撩人。除却提壶此外、不堪闻。
<br>
<br>南歌子
<br>
<br>世事从头减，秋怀彻底清。夜深犹道枕边声。试问清溪底事、不能平。
<br>
<br>月到愁边白，鸡先远处鸣。是中无有利和名。因甚山前未晓、有人行。
<br>
<br>清平乐（寿道夫）
<br>
<br>此身长健。还却功名愿。枉读平生三万卷。满酌金杯听劝。男儿玉带金鱼。能消几许诗书。料得今宵醉也，两行红袖争扶。
<br>
<br>清平乐（寿赵民则提刑，时新除，且素不喜饮）
<br>
<br>诗书万卷。合上明光殿。案上文书看未遍。眉里阴功早见。十分竹瘦松坚。看君自是长年。若解尊前痛饮，精神便是神仙。
<br>
<br>清平乐（题上卢桥）
<br>
<br>清溪奔快。不管青山碍。千里盘盘平世界。更著溪山襟带。古今陵谷茫茫。市朝往往耕桑。此地居然形胜，似曾小小兴亡。
<br>
<br>浪淘沙（送子似）
<br>
<br>金玉旧情怀。风月追陪。扁舟千里兴佳哉。不似子猷行半路，却棹船回。
<br>
<br>来岁菊花开。记我清杯。西风雁过..真山台。把似倩他书不到，好与同来。
<br>
<br>浪淘沙（赋虞美人草）
<br>
<br>不肯过江东。玉帐匆匆。至今草木忆英雄。唱著虞兮当日曲，便舞春风。
<br>
<br>儿女此情同。往事朦胧。湘娥竹上泪痕浓。舜盖重瞳堪痛恨，羽又重瞳。
<br>
<br>虞美人（赋虞美人草）
<br>
<br>当年得意如芳草。日日春风好。拔山力尽忽悲歌。饮罢虞兮从此、奈君何。
<br>
<br>人间不识精诚苦。贪看青青舞。蓦然敛袂却亭亭。怕是曲中犹带、楚歌声。
<br>
<br>新荷叶（赵茂嘉、赵晋臣和韵见约初秋访悠然，再用韵）
<br>
<br>物盛还衰，眼看春叶秋萁。贵贱交情，翟公门外人稀。酒酣耳热，又何须、幽愤裁诗。茂林修竹，小园曲迳疏篱。秋以为期。西风黄菊开时。拄杖敲门，从他颠倒裳衣。去年堪笑，醉题诗、醒后方知。而今东望，心随去鸟先飞。
<br>
<br>生查子（独游西岩）
<br>
<br>青山非不佳，未解留侬住。赤脚踏沧浪，为爱清溪故。朝来山鸟啼，劝上山高处。我意不关渠，自要寻兰去。
<br>
<br>西江月（赋丹桂）
<br>
<br>宫粉厌涂娇额，浓妆要压秋花。西真人醉忆仙家。飞佩丹霞羽化。
<br>
<br>十里芬芳未足，一亭风露先加。杏腮桃脸费铅华。终惯秋蟾影下。
<br>
<br>糖多令
<br>
<br>淑景斗清明。和风拂面轻。小杯盘、同集郊□。著个□儿不肯上，须索要、大家行。
<br>
<br>行步渐轻盈。行行笑语频。凤鞋儿、微褪些根。忽地倚人陪笑道，真个是、脚儿疼。
<br>
<br>王孙信（调陈萃叟）
<br>
<br>有得许多泪。又闲却、许多鸳被。枕头儿、放处都不是。旧家时、怎生睡。
<br>
<br>更也没书来，那堪被、雁儿调戏。道无书、却有书中意。排几个、人人字。
<br>
<br>一剪梅
<br>
<br>记得同烧此夜香。人在回廊。月在回廊。而今独自睚昏黄。行也思量。坐也思量。
<br>
<br>锦字都来三两行。千断人肠。万断人肠。雁儿何处是仙乡。来也恓惶。去也恓惶。
<br>
<br>一剪梅（游蒋山呈叶丞相）
<br>
<br>独立苍茫醉不归。日暮天寒，归去来兮。探梅踏雪几何时。今我来思。杨柳依依。
<br>
<br>白石江头曲岸□。一片闲愁，芳草萋萋。多情山鸟不须啼。桃李无言，下自成蹊。
<br>
<br>玉楼春
<br>
<br>（渠摄郡时事）
<br>
<br>往年茏葱堂前路。路上人夸通判雨。去年拄杖过瓢泉，县吏垂头民笑语。
<br>
<br>学窥圣处文章古。清到穷时风味苦。尊前老泪不成行，明日送君天上去。
<br>
<br>玉楼春
<br>
<br>（客有游山者，忘携具，以词来索酒，用韵以答。时余以病不往）
<br>
<br>山行日日妨风雨。风雨晴时君不去。墙头尘满短辕车，门外人行芳草路。
<br>
<br>南城东野应联句。好记琅玕题字处。也应竹里著行厨，已向瓮头防吏部。
<br>
<br>玉楼春（再和）
<br>
<br>人间反覆成云雨。凫雁江湖来又去。十千一斗饮中仙，一百八盘天上路。
<br>
<br>旧时枫叶吴江句。今日锦囊无著处。看封关外水云侯，剩按山中诗酒部。
<br>
<br>南乡子
<br>
<br>好个主人家。不问因由便去嗏。病得那人妆晃了，巴巴。系上裙儿稳也哪。
<br>
<br>别泪没些些。海誓山盟总是赊。今日新欢须记取，孩儿，更过十年也似他。
<br>
<br>南乡子（无题）
<br>
<br>隔户语春莺。才挂帘儿敛袂行。渐见凌波罗袜步，盈盈。随笑随颦百媚生。
<br>
<br>著意听新声。尽是司空自教成。今夜酒肠还道窄，多情。莫放笼纱蜡炬明。
<br>
<br>忆王孙（集句）
<br>
<br>登山临水送将归。悲莫悲兮生别离。不用登临怨落晖。昔人非。惟有年年秋雁飞。
<br>
<br>柳梢青（赋牡丹）
<br>
<br>姚魏名流。年年揽断，雨恨风愁。解释春光，剩须破费，酒令诗筹。
<br>
<br>玉肌红粉温柔。更染尽、天香未休。今夜簪花，他年第一，玉殿东头。
<br>
<br>惜分飞（春思）
<br>
<br>翡翠楼前芳草路。宝马坠鞭曾驻。最是周郎顾。尊前几度歌声误。
<br>
<br>望断碧云空日暮。流水桃源何处。闻道春归去。更无人管飘红雨。
<br>
<br>六州歌头
<br>
<br>西湖万顷，楼观矗千门。春风路，红堆锦，翠连云。俯层轩。风月都无际。荡空蔼，开绝境，云梦泽，饶八九，不须吞。翡翠明珰，争上金堤去，勃窣蹒姗。看贤王高会，飞盖入云烟。白鹭振振，鼓咽咽。
<br>
<br>记风流远，更休作，嬉游地，等闲看。君不见，韩献子，晋将军，赵孤存。千载传忠献，两定策，纪元勋。孙又子，方谈笑，整乾坤。直使长江如带，依前是、□赵须韩。伴皇家快乐，长在玉津边。只在南园。
<br>
<br>六州歌头
<br>
<br>（属得疾，暴甚，医者莫晓其状。小愈，困卧无聊，戏作以自释）
<br>
<br>晨来问疾，有鹤止庭隅。吾语汝。只三事，太愁予。病难扶。手种青松树。碍梅坞。妨花迳，才数尺。如人立。却须锄。
<br>
<br>其一
<br>
<br>秋水堂前，曲沼明於镜，可烛眉须。被山头急雨，耕垄灌泥涂。谁使吾庐。映氵于渠。
<br>
<br>其二
<br>
<br>叹青山好，檐外竹，遮欲尽，有还无。删竹去，吾乍可，食无鱼。爱扶疏。又欲为山计，千百虑，累吾躯。
<br>
<br>其三
<br>
<br>凡病此。吾过矣。子奚如。口不能言臆对，虽扁鹊、药石难除。有要言妙道，往问北山愚。庶有瘳乎。（事见七发）
<br>
<br>满江红
<br>
<br>（涂堂上，三鼓方醒。国华赋词留别，席上和韵。青涂，端仁堂名也）
<br>
<br>宿酒醒时，算只有、清愁而已。人正在、青涂堂上，月华如洗。纸帐梅花归梦觉，莼羹鲈鲙秋风起。问人生、得意几何时，吾归矣。
<br>
<br>君若问，相思事。料长在，歌声里。这情怀只是，中年如此。明月何妨千里隔，顾君与我何如耳。向尊前、重约几时来，江山美。
<br>
<br>满江红（山居即事）
<br>
<br>几个轻鸥，来点破、一泓澄绿。更何处、一双鸂鴂，故来争浴。细读《离骚》还痛饮，饱看修竹何妨肉。有飞泉、日日供明珠，三千斛。
<br>
<br>春雨满，秧新谷。闲日永，眠黄犊。看云连麦垄，雪堆蚕簇。若要足时今足矣，以为未足何时足。被野老、相扶入东园，枇杷熟。
<br>
<br>永遇乐
<br>
<br>（章因及之）
<br>
<br>投老空山，万松手种，政尔堪叹。何日成阴，吾年有几，似见儿孙晚。古来池馆，云烟草棘，长使后人凄断。想当年、良辰已恨，夜阑酒空人散。
<br>
<br>停云高处，谁知老子，万事不关心眼。梦觉东窗，聊复尔耳，起欲题书简。霎时风怒，倒翻笔砚，天也只教吾懒。又何事，催诗雨急，片云斗暗。
<br>
<br>兰陵王（赋一丘一壑）
<br>
<br>一丘壑。老子风流占却。茅檐上、松月桂云，脉脉石泉逗山脚。寻思前事错。恼杀晨猿夜鹤。终须是、邓禹辈人，锦绣麻霞坐黄阁。
<br>
<br>长歌自深酌。看天阔鸢飞，渊静鱼跃。西风黄菊芗喷薄。怅日暮云合，佳人何处，纫兰结佩带杜若。入江海曾约。遇合。事难托。莫系磬门前，荷蕢人过，仰天大笑冠簪落。待说与穷达，不须疑著。古来贤者，进亦乐，退亦乐。
<br>
<br>蓦山溪（赵昌父赋一丘一壑，格律高古，因效其体）
<br>
<br>饭蔬饮水，客莫嘲吾拙。高处看浮云，一丘壑、中间甚乐。功名妙手，壮也不如人，今老矣，尚何堪，堪钓前溪月。病来止酒，辜负虚鹚杓。岁晚念平生，待都与、邻翁细说。人间万事，先觉者贤乎，深雪里，一枝开，春事梅先觉。
<br>
<br>蓦山溪（停云竹迳初成）
<br>
<br>小桥流水，欲下前溪去。唤取故人来，伴先生、风烟杖屦。行穿窈窕，时历小崎岖，斜带水，半遮山，翠竹栽成路。一尊遐想，剩有渊明趣。山上有停云，看山下、蒙蒙细雨。野花啼鸟，不肯入诗来，还一似，笑翁诗，句没安排处。
<br>
<br>满庭芳（和洪丞相景伯韵）
<br>
<br>倾国无媒，入宫见妒，古来颦损蛾眉。看公如月，光彩众星稀。袖手高山流水，听群蛙、鼓吹荒池。文章手，直须补衮，藻火粲宗彝。
<br>
<br>痴儿。公事了，吴蚕缠绕，自吐余丝。幸一枝粗稳，三径新治。且约湖边风月，功名事、欲使谁知。都休问，英雄千古，荒草没残碑。
<br>
<br>满庭芳（和昌父）
<br>
<br>西崦斜阳，东江流水，物华不为人留。铮然一叶，天下已知秋。屈指人间得意，问谁是、骑鹤扬州。君知我，从来雅意，未老已沧州。
<br>
<br>无穷身外事，百年能几，一醉都休。恨儿曹抵死，谓我心忧。况有溪山杖屦，阮籍辈、须我来游。还堪笑，机心早觉，海上有惊鸥。
<br>
<br>最高楼（客有败棋者，代赋梅）
<br>
<br>花知否，花一似何郎。又似沈东阳。瘦棱棱地天然白，冷清清地许多香。笑东君，还又向，北枝忙。
<br>
<br>著一阵、霎时间底雪。更一个、缺些儿底月。山下路，水边墙。风流怕有人知处，影儿守定竹旁厢。且饶他，桃李趁，少年场。
<br>
<br>最高楼（闻前冈周氏旌表有期）
<br>
<br>君听取，尺布尚堪缝。斗粟也堪舂。人间朋友犹能合，古来兄弟不相容。棣华诗，悲二叔，吊周公。
<br>
<br>长叹息、脊令原上急。重叹息、豆萁煎正泣。形则异，气应同。周家五世将军后，前江千载义居风。看明朝，丹凤诏，紫泥封。
<br>
<br>江神子（送元济之归豫章）
<br>
<br>乱云扰扰水潺潺。笑溪山。几时闲。更觉桃源，人去隔仙凡。万壑千岩楼外雪，琼作树，玉为栏。
<br>
<br>倦游回首且加餐。短篷寒。画图间。见说娇颦，拥髻待君看。二月东湖湖上路，官柳嫩，野梅残。
<br>
<br>木兰花慢（题广文克明菊隐）
<br>
<br>路傍人怪问，此隐者、姓陶不。甚黄菊如云，朝吟暮醉，唤不回头。纵无酒成怅望，只东篱、搔首亦风流。与客朝餐一笑，落英饱便归休。
<br>
<br>古来尧舜有巢由。江海去悠悠。待说与佳人，种成香草，莫怨灵修。我无可无不可，意先生、出处有如丘。闻道问津人过，杀鸡为黍相留。
<br>
<br>木兰花慢（题上饶郡圃翠微楼）
<br>
<br>旧时楼上客，爱把酒、向南山。笑白发如今，天教放浪，来往其间。登楼更谁念我，却回头、西北望层栏。云雨珠帘画栋，笙歌雾鬓云鬟。
<br>
<br>近来堪入画图看。父老愿公欢。甚拄笏悠然，朝来爽气，正尔相关。难忘使君后日，便一花一草报平安。与客携壶且醉，雁飞秋影江寒。
<br>
<br>木兰花慢（中秋饮酒将旦客谓前人诗词有赋待月无送月者，因用天问体赋）
<br>
<br>可怜今夕月，向何处、去悠悠。是别有人间，那边才见，光影东头。是天外空汗漫，但长风、浩浩送中秋。飞镜无根谁系，嫦娥不嫁谁留。
<br>
<br>谓洋海底问无由。恍惚使人愁。怕万里长鲸，纵横触破，玉殿琼楼。虾蟆故堪浴水，问云何、玉兔解沈浮。若道都齐无恙，云何渐渐如钩。
<br>
<br>声声慢（隐括渊明停云诗）
<br>
<br>停云霭霭，八表同昏，尽日时雨蒙蒙。搔首良朋，门前平陆成江。春醪湛湛独抚，限弥襟、闲饮东窗。空延伫，恨舟车南北，欲往何从。
<br>
<br>叹息东园佳树，列初荣枝叶，再竞春风。日月于征，安得促席从容。翩翩何处飞鸟，息庭树、好语和同。当年事，同几人、亲友似翁。
<br>
<br>八声甘州（广事赋以寄之）
<br>
<br>故将军、饮罢夜归来，长亭解雕鞍。恨灞陵醉尉，匆匆未识，桃李无言。射虎山横一骑，裂石响惊弦。落托封侯事，岁晚田间。
<br>
<br>谁向桑麻杜曲，要短衣匹马，移住南山。看风流慷慨，谈笑过残年。汉开边、功名万里，甚当时、健者也曾闲。纱窗外、斜风细雨，一障轻寒。
<br>
<br>水调歌头（方人也实施字）
<br>
<br>相公倦台鼎，要伴赤松游。高牙千里东下，笳鼓万貔貅。试问东山风月，更著中年丝竹，留得谢公不。孺子宅边水，云影自悠悠。
<br>
<br>占古语，方人也，正黑头。穹龟突兀千丈，石打玉溪流。金印沙堤时节，画栋珠帘云雨，一醉早归休。贱子亲再拜，西北有神州。
<br>
<br>水调歌头（壬子被召，端仁相饯席上作）
<br>
<br>长恨复长恨，裁作短歌行。何人为我楚舞，听我楚狂声。余既滋兰九畹，又树蕙之百亩，秋菊更餐英。门外沧浪水，可以濯吾缨。
<br>
<br>一杯酒，问何似，身后名。人间万事，□□常重泰山轻。悲莫悲生离别，乐莫乐新相识，儿女古今情。富贵非吾事，归与白鸥盟。
<br>
<br>水调歌头（将迁新居不成有感戏作。时以病止酒，且遗去歌者。末□及之）
<br>
<br>我亦卜居者，岁晚望三闾。昂昂千里，泛泛不作水中凫。好在书携一束，莫问家徒四壁，往日置锥无。借车载家具，家具少於车。
<br>
<br>舞乌有，歌亡是，饮子虚。二三子者爱我，此外故人疏。幽事欲论谁共，白鹤飞来似可，忽去复何如。众鸟欣有托，吾亦爱吾庐。
<br>
<br>水调歌头（醉吟）
<br>
<br>四坐且勿语，听我醉中吟。池塘春草未歇，高树变鸣禽。鸿雁初飞江上，蟋蟀还来床下，时序百年心。谁要卿料理，山水有清音。
<br>
<br>欢多少，歌长短，酒浅深。而今已不如昔，后定不如今。闲处直须行乐，良夜更教秉烛，高曾惜分阴。白发短如许，黄菊倩谁簪。
<br>
<br>水龙吟（爱李延年歌、淳于髡语合为词，庶几高唐、神女、洛神赋之意云）
<br>
<br>昔时曾有佳人，翩然绝世而独立。未论一顾倾城，再顾又倾人国。宁不知其，倾城倾国，佳人难得。看行云行雨，朝朝暮暮，阳台下、襄王侧。
<br>
<br>堂上更阑烛灭。记主人、留髡送客。合尊促坐，罗襦襟解，微闻芗泽。当此之时，止乎礼义，不淫其色。但□□□□，啜其泣矣，又何嗟及。
<br>
<br>贺新郎（福州游西湖）
<br>
<br>翠浪吞平野。挽天河、谁来照影，卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟、欲下瞿塘马。中有句，浩难写。
<br>
<br>诗人例入西湖社。记风流、重来手种，绿阴成也。陌上游人夸故国，十里水晶台榭。更复道、横空清夜。粉黛中□歌妙曲，问当年、鱼鸟无存者。堂上燕，又长夏。
<br>
<br>贺新郎
<br>
<br>觅句如东野。想钱塘、风流处士，水仙祠下。更隐小孤烟浪里，望断彭郎欲嫁。是一色、空濛难画。谁解胸中吞云梦，试呼来、草赋看司马。须更把，上林写。
<br>
<br>鸡豚旧日渔樵社。问先生、带湖春涨，几时归也。为爱琉璃三万顷。正卧水亭烟榭。对玉塔、微澜深夜。雁鹜如云休报事，被诗逢敌手皆勍者。春草梦，也宜夏。
<br>
<br>贺新郎（别茂嘉十二弟。鹈鴂、杜鹃实两种，见《离骚补注》）
<br>
<br>绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。
<br>
<br>将军百战身名裂向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。
<br>
<br>贺新郎
<br>
<br>（意溪山欲援例者，遂作数语，庶几仿佛渊明思亲友之意云）
<br>
<br>甚矣吾衰矣。怅平生、交游零落，只今余几。白发空垂三千丈，一笑人间万事。问何物、能令公喜。我见青山多妩媚，料青山、见我应如是。情与貌，略相似。
<br>
<br>一尊搔首东窗里。想渊明、停云诗就，此时风味。江左沈酣求名者，岂识浊醪妙理。回首叫、云飞风起。不恨古人吾不见，恨古人、不见吾狂耳。知我者，二三子。
<br>
<br>沁园春（和吴尉子似）
<br>
<br>我见君来，顿觉吾庐，溪山美哉。怅平生肝胆，都成楚越，只今胶漆，谁是陈雷。搔首踟蹰，爱而不见，要得诗来渴望梅。还知否，快清风入手，日看千回。
<br>
<br>直须抖擞尘埃。人怪我柴门今始浚攥踏破苍苔。岂有文章，谩劳车马，待唤青刍白饭来。君非我，任功名意气，莫恁徘徊。
<br>
<br>沁园春（将止酒、戒酒杯使勿近）
<br>
<br>杯汝来前，老子今朝，点检形骸。甚长年抱渴，咽如焦釜，于今喜睡，气似奔雷。汝说刘伶，古今达者，醉后何妨死便埋。浑如此，叹汝於知已，真少恩哉。
<br>
<br>更凭歌舞为媒。算合作平居鸩毒猜。况怨无大小，生於所爱，物无美恶，过则为灾。与汝成言，勿留亟退，吾力犹能肆汝杯。杯再拜，道麾之即去，招则须来。
<br>
<br>沁园春（城中诸公载酒入山，余不得以止酒为解，遂破戒一醉，再用韵）
<br>
<br>杯汝知乎，酒泉罢侯，鸱夷乞骸。更高阳入谒，都称齑臼，杜康初筮，正得云雷。细数从前，不堪余恨，岁月都将麹蘖埋。君诗好，似提壶却劝，沽酒何哉。
<br>
<br>君言病岂无媒。似壁上雕弓蛇暗猜。记醉眠陶令，终全至乐，独醒屈子，未免沈灾。欲听公言，惭非勇者，司马家儿解覆杯。还堪笑，借今宵一醉，为故人来。
<br>
<br>哨遍（秋水观）
<br>
<br>蜗角斗争，左触右蛮，一战连千里。君试思、方寸此心微。总虚空、并包无际。喻此理。何言泰山毫末，从来天地一稊米。嗟大少相形，鸠鹏自乐，之二虫又何知。记跖行仁义孔丘非。更殇乐长年老彭悲。火鼠论寒，冰蚕语热，定谁同异。噫。贵贱随时。连城才换一羊皮。谁与齐万物，庄周吾梦见之。正商略遗遍，翩然顾笑，空堂梦觉题秋水。有客问洪河，百川灌雨，湿流不辨涯涘。於是焉河伯欣然喜。以天下之美尽在己。渺沧溟望洋东视。逡巡向若惊叹，谓我非逢子。大方达观之家，未免长见，犹然笑耳。北堂之水几何其。但清溪一曲而已。
<br>
<br>哨遍（用前韵）
<br>
<br>一壑自专，五柳笑人，晚乃归田里。问谁知、几者动之微。望飞鸿、冥冥天际。论妙理。浊醪正堪长醉。从今自酿躬耕米。嗟美恶难齐，盈虚如代，天耶何必人知。试回头五十九年非。似梦里欢娱觉来悲。夔乃怜蚿，谷亦亡羊，算来何异。嘻。物讳穷时。丰狐文豹罪因皮。富贵非吾愿，皇皇乎欲何之。正万籁都沈，月明中夜，心弥万里清如水。即自觉神游，归来坐对，依稀淮岸江浚。。看一时鱼鸟忘情喜。曾我已忘机更忘己。又何会物我相视。非会濠梁遗意，要是吾非子。但教河伯、休惭海若，大小均为水耳。世间喜愠更何其。笑先生三仕三已。
<br>
<br>念奴娇（赋梅花）
<br>
<br>未须草草，赋梅花，多少骚人词客。总被西湖林处士，不肯分留风月。疏影横斜，暗香浮动，□□春消息。尚余花品，未忝今古人物。
<br>
<br>看取香月堂前，岁寒相对，楚两龚之洁。自与诗家成一种，不系南昌仙籍。怕是当年，香山老子，姓白来江国。谪仙人，字太白、还又名白。
<br>
<br>念奴娇（和赵录国与韵）
<br>
<br>为沽美酒，过溪来、谁道幽人难致。更觉元龙楼百尺，湖海平生豪气。自叹年来，看花索句，老不如人意。东风归路，一川松竹如醉。
<br>
<br>怎得身似庄周，梦中蝴蝶，花底人间世。记取江头三月暮，风雨不为春计。万斛愁来，金貂头上，不抵银瓶贵。无多笑我，此遍聊当宾戏。
<br>
<br>感皇恩（寿铅山陈丞及之）
<br>
<br>富贵不须论，公应自有。且把新词祝公寿。当年仙桂，父子同攀希有。人言金殿上，他年又。
<br>
<br>冠冕在前，周公拜手。同日催班鲁公后。此时人羡，绿鬓朱颜依旧。亲朋来贺喜，休辞酒。
<br>
<br>感皇恩（读庄子闻朱晦庵即世）
<br>
<br>案上数编书，非庄即老。曾说忘言始知道。万言千句，自不能忘堪笑。朝来梅雨霁，青青好。
<br>
<br>一壑一丘，轻衫短帽。白发多时故人少。子云何在，应有玄经□草。江河流日夜，何时了。
<br>
<br>感皇恩（为婶母王氏庆七十）
<br>
<br>七十古来稀，未为稀有。须是荣华更长久。满床靴笏，罗列儿孙新妇。精神浑是个，西王母。
<br>
<br>遥想画堂，两行红袖。妙舞清拥前后。大男小女，逐个出来为寿。一个一百岁，一杯酒。
<br>
<br>南乡子（庆前冈周氏旌表）
<br>
<br>无处著春光。天上飞来诏十行。父老欢呼童稚舞，前江。千载周家孝义乡。
<br>
<br>草木尽芬芳。更觉溪头水也香。我道乌头门侧畔，诸郎。准备他年尽锦堂。
<br>
<br>小重山（三山与客泛西湖）
<br>
<br>绿涨连云翠拂空。十分风月处，著衰翁。垂杨影断岸西东。君恩重，教且种芙蓉。
<br>
<br>十里水晶宫。有时骑马去，笑儿童。殷勤却谢打头风。船儿住，且醉浪花中。
<br>
<br>婆罗门引（别杜叔高。叔高长於楚词）
<br>
<br>落花时节，杜鹃声里送君归。未消文字湘累。只怕蛟龙云雨，后会涉难期。更何人念我，老大伤悲。
<br>
<br>已而已而。算此意、只君知。记取岐亭买酒，云洞题诗。争如不见，才相见、便有别离时。千里月、两地相思。
<br>
<br>婆罗门引（用韵别郭逢道）
<br>
<br>绿阴啼鸟，阳关未彻早催归。歌珠凄断累累。回首海山何处，千里共襟期。叹高山流水，弦断堪悲。
<br>
<br>中心怅而。似风雨、落花知。更拟停云君去，细□陶诗。见君何日，待琼林、宴罢醉归时。人争看、宝马来思。
<br>
<br>婆罗门引（赵晋臣敷文张灯甚盛，索赋。偶忆旧游，未章因及之）
<br>
<br>落星万点，一天宝焰下层霄。人间叠作仙鳌。最爱金莲侧畔，红粉袅花梢。更鸣黾击鼓，喷玉吹箫。
<br>
<br>曲江画桥。记花月、可怜宵。想见闲愁未了，宿酒才消。东风摇荡，似杨柳、十五女儿腰。人共柳、那个无聊。
<br>
<br>行香子（三山作）
<br>
<br>好雨当春。要趁归耕。况而今、已是清明。小窗坐地，侧听檐声。恨夜来风，夜来月，夜来云。
<br>
<br>花絮飘零。莺燕丁宁。怕妨侬、湖上闲行。天心肯后，费甚心情。放霎时阴，霎时雨，霎时晴。
<br>
<br>行香子（山居客至）
<br>
<br>白露园蔬。碧水溪鱼。笑先生、网钓还锄。小窗高卧，风展残书。看北山移，盘谷序，辋川图。
<br>
<br>白饭青刍。赤脚长须。客来时、酒尽重沽。听风听雨，吾爱吾庐。笑本无心，刚自瘦，此君疏。
<br>
<br>行香子（云岩道中）
<br>
<br>云岫如簪。野涨挼蓝。向春阑、绿醒红酣。青裙缟袂，两两三三。把麹生禅，玉版句，一时参。
<br>
<br>拄杖弯环。过眼嵌岩。岸轻乌、白发参参。他年来种，万桂千杉。听小绵蛮，新格磔，旧呢喃。
<br>
<br>粉蝶儿（和赵晋臣敷文赋落花）
<br>
<br>昨日春如，十三女儿学绣。一枝枝、不教花瘦。甚无情，便下得，雨僝风僽。向园林、铺作地衣红绉。
<br>
<br>而今春似，轻薄荡子难久。记前时、送春归后。把春波，都酿作，一江春酎。约清愁、杨柳岸边相候。
<br>
<br>锦帐春（席上和叔高韵）
<br>
<br>春色难留，酒杯常浅。把旧恨、新愁相间。五更风，千里梦，看飞红几片。这般庭院。
<br>
<br>几许风流，几般娇懒。问相见、何如不见。燕飞忙，莺语乱。恨重帘不卷。翠屏平远。
<br>
<br>夜游宫（苦俗客）
<br>
<br>几个相知可喜。才厮见、说山说水。颠倒烂熟只这是。怎奈向，一回说，一回美。
<br>
<br>有个尖新底。说底话、非名即利。说得口干罪过你。且不罪，俺略起，去洗耳。
<br>
<br>浪淘沙（山寺夜半闻钟）
<br>
<br>身世酒杯中。万事皆空。古来三五个英雄。雨打风吹何处是，汉殿秦宫。
<br>
<br>梦入少年丛。歌舞匆匆。老僧夜半误鸣钟。惊志西窗眠不得，卷地西风。
<br>
<br>唐河传（效花间集）
<br>
<br>春水。千里。孤舟浪起。梦携西子。觉来村巷夕阳斜。几家。短墙红杏花。
<br>
<br>晚云做造些儿雨。折花去。岸上谁家女。太狂颠。那岸边。柳绵。被风吹上天。
<br>
<br>西江月（题可卿影像）
<br>
<br>人道偏宜歌舞，天教只入丹青。喧天画鼓要他听。把著花枝不应。
<br>
<br>何处娇魂瘦影，向来软语柔情。有时醉里唤卿卿。却被傍人笑问。
<br>
<br>西江月（以家事付儿曹，示之）
<br>
<br>万事云烟忽过，一身浦柳先衰。而今何事最相宜。宜醉宜游宜睡。
<br>
<br>早趁催科了纳，更量出入收支。乃翁依旧管些儿。管竹管山管水。
<br>
<br>丑奴儿（书博山道中壁）
<br>
<br>少年不识愁滋味，爱上层楼。爱上层楼。为赋新词强说愁。而今识尽愁滋味，欲说还休。欲说还休。却道天凉好个秋。
<br>
<br>破阵子（赠行）
<br>
<br>少日春风满眼，而今秋叶辞柯。便好消磨心下事，莫忆寻常醉后歌。可怜白发多。
<br>
<br>明日扶头颠倒，倩谁伴舞婆娑。我定思君拚瘦损，君不思兮可奈何。天寒将息呵。
<br>
<br>破阵子（硖石道中有怀吴子似县慰）
<br>
<br>宿麦畦中雉驾，柔桑陌上蚕生，骑火须防花月暗，玉唾长携彩笔行。隔墙人笑声。
<br>
<br>莫说弓刀事业，依然诗酒功名。千载图中今古事，万石溪头长短亭。小塘风浪平。
<br>
<br>定风波（三山送卢国华，约上元重来）
<br>
<br>少日犹堪话别离。老来怕作送行诗。极目南云无过雁。君看。梅花也解寄相思。
<br>
<br>无限江山行未了。父老。不须和泪看旌旗。后会丁宁何日□须记。春风十日放灯时。
<br>
<br>定风波（再用韵，时国华置酒，歌舞甚盛）
<br>
<br>莫望中州叹黍离。元和圣德要君诗。老去不堪谁似我。归卧。青山活计费寻思。
<br>
<br>谁筑诗墙高十丈。直上。看君斩将更搴旗。歌舞正浓还有语。记取。须髯不似少年时。
<br>
<br>踏莎行（赋稼轩，集经句）
<br>
<br>进退存亡，行藏用舍。小人请学樊须稼。衡门之下可栖迟，日之夕矣□□下。
<br>
<br>去卫灵公，遭桓司马。东西南北之人也。长沮桀溺耦而耕，丘何为是栖栖者。
<br>
<br>汉宫春（立春日）
<br>
<br>春已归来，看美人头上，袅袅春幡。无端风雨，未肯收尽余寒。年时燕子，料今宵、梦到西园。浑未办、黄柑荐酒，更传青韭堆盘。
<br>
<br>却笑东风从此，便薰梅染柳，更没些闲。闲时又来镜里，转变朱颜。清愁不断，问何人、曾解连环。生怕见、花开花落，朝来塞雁先还。
<br>
<br>归朝欢
<br>
<br>爱。不数日，风雨摧败殆尽。意有感，因效介庵体为赋，且以菖蒲绿名之。丙辰岁三月三日也\山下千林花太俗。山上一枝看不足。春风正在此花边，菖蒲自蘸清溪绿。与花同草木。问谁风雨瓢零速。莫怨歌，夜深岩下，惊动白云宿。
<br>
<br>病怯残年频自卜。老爱遗编难细读。苦无妙手画於菟，人间雕刻真成鹄。梦中人似玉。觉来更忆腰如束。许多愁，问君有酒，何不日丝竹。
<br>
<br>玉蝴蝶（追别杜叔高）
<br>
<br>古道行人来去，香红满树，风雨残花。望断青山，高处都被云遮。客重来、风流觞咏，春已去、光景桑麻。苦无多，一条垂柳，两个啼鸦。
<br>
<br>人家。疏疏翠竹，阴阴绿树，浅浅寒沙。醉兀篮舆，夜来豪饮太狂些。到如今、都齐醒却，只依旧、无奈愁何。试听呵。寒食近也，且住为佳。
<br>
<br>雨中花慢（登新楼有怀昌甫、徐斯远、韩仲止、吴子似、杨民瞻）
<br>
<br>旧雨常来，今□不来，佳人偃蹇谁留。幸山中芋栗，今岁全收。贫贱交情落落，古今吾道悠悠。怪新来却见，文反离骚，诗□秦州。功名只道，无之不乐，那知有更堪忧。怎奈向、儿曹抵死，唤不回头。石卧山前认虎，蚁喧床下闻牛。为谁西望，凭栏一饷，却下层楼。
<br>
<br>临江仙（侍者阿钱将行，赋钱字以赠之）
<br>
<br>一自酒情诗兴懒，舞裙歌扇阑珊。好天良夜月团团。杜陵真好事，留得一钱看。
<br>
<br>岁晚人欺程不识，怎教阿堵留连。杨花榆荚雪漫天。从今花影下，只看绿苔圆。
<br>
<br>临江仙（簪花屡堕戏作）
<br>
<br>鼓子花开春烂漫，荒园无限思量。今朝拄杖过西乡。急呼桃叶渡，为看牡丹忙。
<br>
<br>不管昨宵风雨横，依然红紫成行。白头陪奉少年场。一枝簪不住，推道帽檐长。
<br>
<br>玉楼春
<br>
<br>三三两两谁家女。听取鸣禽枝上语。提壶沽酒已多时，婆饼焦时须早去。
<br>
<br>醉中忘却来时路。借问行人家住处。只寻古庙那边行，更过溪南乌桕树。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
