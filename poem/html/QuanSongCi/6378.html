<HTML>
<HEAD>
<TITLE>全宋词 卷102 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷102</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷102</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6378"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷102')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷102]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【蒋捷】
<br>
<br>贺新郎（秋晓）
<br>
<br>渺渺啼鸦了。互鱼天、寒生峭屿，五湖秋晓。竹几一灯人做梦，嘶马谁行古道。起搔首、窥星多少。月有微黄篱无影，挂牵牛、数朵青花小。秋太淡，添红枣。
<br>
<br>愁痕倚赖西风扫。被西风、翻催鬓鬒，与秋俱老。旧院隔霜帘不卷，金粉屏边醉倒。计无此、中年怀抱。万里江南吹箫恨，恨参差、白雁横天杪。烟未敛，楚山杳。
<br>
<br>贺新郎（约友三月旦饮）
<br>
<br>雁屿晴岚薄。倚层屏、千树高低，粉纤红弱。云隘东风藏不尽，吹艳生香万壑。又散入、汀蘅洲药。扰扰匆匆尘土面，看歌莺、舞燕逢春乐。人共物，知谁错。
<br>
<br>宝钗楼上围帘幕。小婵娟、双调弹筝，半霄鸾鹤。我辈中人无此分，琴思诗情当却。也胜似、愁横眉角。芳景三分才过二，便绿阴、门巷杨花落。沽斗酒，且同酌。
<br>
<br>贺新郎（吴江）
<br>
<br>浪涌孤亭起。是当年、蓬莱顶上，海风飘坠。帝遣江神长守护，八柱蛟龙缠尾。斗吐出、寒烟寒雨。昨夜鲸翻坤轴动，卷雕翚、掷向虚空里。但留得，绛虹住。
<br>
<br>五湖有客扁舟舣。怕群仙、重游到此，翠旌难驻。手拍阑干呼白鹭，为我殷勤寄语。奈鹭也、惊飞沙渚。星月一天云万壑，览茫茫、宇宙知何处。鼓双楫，浩歌去。
<br>
<br>贺新郎
<br>
<br>梦冷黄金屋。叹秦筝、斜鸿阵里，素弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否，似琼台、涌起弹棋局。消瘦影，嫌明烛。
<br>
<br>鸳楼碎泻东西玉。问芳悰、何时再展，翠钗难卜。待把宫眉横云样，描上生绡画幅。怕不是、新来妆束。彩扇红牙今都在，恨无人、解听开元曲。空掩袖，倚寒竹。
<br>
<br>贺新郎（兵后寓吴）
<br>
<br>深阁帘垂绣。记家人、软语灯边，笑涡红透。万叠城头哀怨角，吹落霜花满袖。影厮伴、东奔西走。望断乡关知何处，羡寒鸦、到著黄昏后。一点点，归杨柳。
<br>
<br>相看只有山如旧。叹浮云、本是无心，也成苍狗。明日枯荷包冷饭，又过前头小阜。趁未发、且尝村酒。醉探枵囊毛锥在，问邻翁、要写牛经否。翁不应，但摇手。
<br>
<br>沁园春（为老人书南堂壁）
<br>
<br>老子平生，辛勤几年，始有此庐。也学那陶潜，篱栽些菊，依他杜甫，园种些蔬。除了雕梁，肯容紫燕，谁管门前长者车。怪近日，把一庭明月，却借伊渠。
<br>
<br>鬓边白发纷如。又何苦招宾约客欤。但夏榻宵眠，面风欹枕，冬檐昼短，背日观书。若有人寻，只教僮道，这屋主人今自居。休羡彼，有摇金宝辔，织翠华裾。
<br>
<br>沁园春（次强云卿韵）
<br>
<br>结算平生，风流债负，请一笔句。盖攻性之兵，花围锦阵，毒身之鸩，笑齿歌喉。岂识吾儒，道中乐地，绝胜珠帘十里楼。迷因底，叹晴干不去，待雨淋头。
<br>
<br>休休。著甚来由。硬铁汉从来气食牛。但只有千篇，好诗好曲，都无半点，闲闷闲愁。自古娇波，溺人多矣，试问还能溺我不。高抬眼，看牵丝傀儡，谁弄谁收。
<br>
<br>女冠子（元夕）
<br>
<br>蕙花香也。雪晴池馆如画。春风飞到，宝钗楼上，一片笙箫，琉璃光射。而今灯漫挂。不是暗尘明月，那时元夜。况年来、心懒意怯，羞与蛾儿争耍。
<br>
<br>江城人悄初更打。问繁华谁解，再向天公借。剔残红灺。但梦里隐隐，钿车罗帕。吴笺银粉砑。待把旧家风景，写成闲话。笑绿鬟邻女，倚窗犹唱，夕阳西下。
<br>
<br>女冠子（竞渡）
<br>
<br>电旂飞舞。双双还又争渡。湘漓云外，独醒何在，翠药红蘅，芳菲如故。深衷全未语。不似素车白马，卷潮起怒。但悄然、千载旧迹，时有闲人吊古。
<br>
<br>生平惯受椒兰苦。甚魄沈寒浪，更被馋蛟妒。结琼纫璐。料贝阙隐隐，骑鲸烟雾。楚妃花倚暮。□□琼箫吹了，溯波同步。待月明洲渚，小留旌节，朗吟骚赋。
<br>
<br>大圣乐（陶成之生日）
<br>
<br>笙月凉边，翠翘双舞，寿仙曲破。更听得艳拍流星，慢唱寿词初了，群唱莲歌。主翁楼上披鹤氅，展一笑、微微红透涡。襟怀好，纵炎官驻伞，长是春和。
<br>
<br>千年鼻祖事业，记曾趁雷声飞快梭。但也曾三径，抚松采菊，随分吟哦。富贵云浮，荣华风过，淡处还他滋味多。休辞饮，有碧荷贮酒，深似金荷。
<br>
<br>解连环（岳园牡丹）
<br>
<br>妒花风恶。吹青阴涨却，乱红池阁。驻媚景、别有仙葩，遍琼甃小台，翠油疏箔。旧日天香，记曾绕、玉奴弦萦。自长安路远，腻紫肥黄，但谱东洛。
<br>
<br>天津霁虹似昨。听鹃声度月，春又寥寞。散艳魄、飞入江南，转湖渺山茫，梦境难托。万叠花愁，正困倚、钩阑斜角。待携尊、醉歌醉舞，劝花自乐。
<br>
<br>永遇乐（绿阴）
<br>
<br>清逼池亭，润侵山阁，雪气凝聚。未有蝉前，已无蝶后，花事随逝水。西园支径，今朝重到，半碍醉筇吟袂。除非是、莺身瘦小，暗中引雏穿去。
<br>
<br>梅檐溜滴，风来吹断，放得斜阳一缕。玉子敲枰，香绡落翦，声度深几许。层层离恨，凄迷如此，点破谩烦轻絮。应难认、争春旧馆，倚红杏处。
<br>
<br>花心动（南塘元夕）
<br>
<br>春入南塘，粉梅花、盈盈倚风微笑。虹晕贯帘，星球攒巷，遍地宝光交照。涌金门外楼台影，参差浸、西湖波渺。暮天远，芙蓉万朵，是谁移到。
<br>
<br>鬒鬓双仙未老。陪玳席佳宾，暖香云绕。翠簨叩冰，银管嘘霜，瑞露满钟频釂。醉归深院重歌舞，雕盘转、珍珠红小。凤洲柳，丝丝淡烟弄晓。
<br>
<br>金盏子
<br>
<br>练月萦窗，梦乍醒、黄花翠竹庭馆。心字夜香消，人孤另、双鹣被池羞看。拟待告诉天公，减秋声一半。无情雁。正用恁时飞来，叫云寻伴。
<br>
<br>犹记杏栊暖。银烛下，纤影卸佩款。春涡晕，红豆小，莺衣嫩，珠痕淡印芳汗。自从信误青骊，想笼莺停唤。风刀快，翦尽画檐梧桐，怎翦愁断。
<br>
<br>喜迁莺（暮春）
<br>
<br>游丝纤弱。谩著意绊春，春难凭托。水暖成纹，云晴生影，双燕又窥帘幕。露添牡丹新艳，风摆秋千闲索。对此景，动高歌一曲，何妨行乐。
<br>
<br>行乐。春正好，无奈绿窗，孤负敲棋约。锦幄调笙，银瓶索酒，争奈也曾迷著。自从发凋心倦，常倚钩阑斜角。翠深处，看悠悠几点，杨花飞落。（武进陶氏景元钞本此首注云：右改前词，其前另有一首云："游丝纤弱。谩著意绊春，春难凭托。水暖成纹，云晴生影，芳草渐侵裙幄。露添牡丹新艳，风摆秋千闲索。对此景，动高歌一曲，何妨行乐。）
<br>
<br>行乐。君听取。莺啭绿窗，也似来相约。粉壁题诗，香街走马，争奈鬓丝输却。梦回画长无事，聊倚阑干斜角。翠深处、看悠悠几点，杨花飞落。"
<br>
<br>昼锦堂（荷花）
<br>
<br>染柳烟消，敲菰雨断，历历犹寄斜阳。掩冉玉妃芳袂，拥出灵场。倩他鸳鸯来寄语，驻君舴艋亦何妨。渔榔静，独奏棹歌，邀妃试酌清觞。
<br>
<br>湖上云渐暝，秋浩荡，鲜风支尽蝉粮。赠我非环非佩，万斛生香。半蜗茅屋归吹影，数螺苔石压波光。鸳鸯笑，何似且留双楫，翠隐红藏。
<br>
<br>水龙吟（效稼轩体招落梅之魂）
<br>
<br>醉兮琼瀣浮觞些。招兮遣巫阳些。君毋去此，飓风将起，天微黄些。野马尘埃，污君楚楚，白霓裳些。驾空兮云浪，茫洋东下，流君往、他方些。
<br>
<br>月满兮西厢些。叫云兮、笛凄凉些。归来为我，重倚蛟背，寒鳞苍些。俯视春红，浩然一笑，吐山香些。翠禽兮弄晓，招君未至，我心伤些。
<br>
<br>瑞鹤仙（红叶）
<br>
<br>缟霜霏霁雪。渐翠没凉痕，猩浮寒血。山窗梦凄切。短吟筇犹倚，莺边新樾。花魂未歇。似追惜、芳消艳灭。挽西风、再入柔柯，误染绀云成缬。
<br>
<br>休说。深题锦翰，浅泛琼漪，暗春曾泄。情条万结。依然是，未愁绝。最怜他，南苑空阶堆遍，人隔仙蓬怨别。锁芙蓉、小殿秋深，碎虫诉月。
<br>
<br>瑞鹤仙（乡城见月）
<br>
<br>绀烟迷雁迹。渐断鼓零钟，街喧初息。风檠背寒壁。放冰蜍飞到，丝丝帘隙。琼瑰暗泣。念乡关、霜芜似织。漫将身、化鹤归来，忘却旧游端的。
<br>
<br>欢极。蓬壶蕖浸，花院梨溶，醉连春夕。柯云罢弈。樱桃在，梦难觅。劝清光，乍可幽窗相伴，休照红楼夜笛。怕人间、换谱伊凉，素娥未识。
<br>
<br>瑞鹤仙（寿东轩立冬前一日）
<br>
<br>玉霜生穗也。渺洲云翠痕，雁绳低也。层帘四垂也。锦堂寒早近，开炉时也。香风递也。是东篱、花深处也。料此花、伴我仙翁，未肯放秋归也。
<br>
<br>嬉也。缯波稳舫，镜月危楼，釂琼酡也。笼莺睡也。红妆旋、舞衣也。待纱灯客散，纱窗日上，便是严凝序也。换青毡、小帐围春，又还醉也。
<br>
<br>瑞鹤仙（友人买妾名雪香）
<br>
<br>素肌元是雪。向雪里带香，更添奇绝。梅花太孤洁。问梨花何似，风标难说。长洲漾楫。料鸳边、娇蓉乍折。对珠栊、自翦凉衣，爱把淡罗轻叠。
<br>
<br>清彻。螺心翠靥，龙吻琼涎，总成虚设。微微醉缬。窗灯晕，弄明灭。算银台高处，芳菲仙佩，步遍纤云万叶。觉来时、人在红帱，半廊界月。
<br>
<br>木兰花慢（冰）
<br>
<br>傍池阑倚遍，问山影、是谁偷。但鹭敛琼丝，鸳藏绣羽，碍浴妨浮。寒流。暗冲片响，似犀椎、带月静敲秋。因念凉荷院宇，粉丸曾泛金瓯。
<br>
<br>妆楼。晓涩翠罂油。倦鬓理还休。更有何意绪，怜他半夜，瓶破梅愁。红裯。泪干万点。待穿来、寄与薄情收。只恐东风未转，误人日望归舟。
<br>
<br>木兰花慢（再赋）
<br>
<br>渺琉璃万顷，冷光射、夕阳洲。见败柳漂枝，残芦泛叶，欲去仍留。罗帱。少年梦里，正窥帘、月浸素肌柔。谁念衰翁自老，断髭冻得成虬。
<br>
<br>凝眸。一望绝飞鸥。宇宙正清幽。漫细敲紫砚，轻呵翠管，吟思难抽。飕飕。晚风又起，但时听、碎玉落檐头。多少梅花片脑，醉来误整香篝。
<br>
<br>珍珠帘（寿岳君选）
<br>
<br>书楼四面筠帘卷。微薰起，翠弄悬签丝软。楼上读书仙，对宝狻霏转。绣馆钗行云度影，滟寿觥、盈盈争劝。争劝。奈芸边事切，花中情浅。
<br>
<br>金奏未响昏蜩，早传言放却，舞衫歌扇。柳雨一窝凉，再展开湘卷。万颗蕖心琼珠辊，细滴与、银朱小砚。深院。待月满廊腰，玉笙又远。
<br>
<br>高阳台（芙蓉）
<br>
<br>霞铄帘珠，云蒸篆玉，环楼婉婉飞铃。天上王郎，飙轮此地曾停。秋香不断台隍远，溢万丛、锦艳鲜明。事成尘，鸾凤箫中，空度歌声。
<br>
<br>臞翁一点清寒髓，惯餐英菊屿，饮露兰汀。透屋高红，新营小样花城。霜浓月淡三更梦，梦曼仙、来倚吟屏。共襟期，不是琼姬，不是芳卿。
<br>
<br>高阳台（送翠英）
<br>
<br>燕卷晴丝，蜂黏落絮，天教绾住闲愁。闲里清明，匆匆粉涩红羞。灯摇缥晕茸窗冷，语未阑、娥影分收。好伤情，春也难留，人也难留。
<br>
<br>芳尘满目悠悠。问萦云佩响，还绕谁楼。别酒才斟，从前心事都休。飞莺纵有风吹转，奈旧家、苑已成秋。莫思量，杨柳湾西，且棹吟舟。
<br>
<br>高阳台（闰元宵）
<br>
<br>桥尾星沈，街心尘敛，天公还把春饶。桂月黄昏，金丝柳换星摇。相逢小曲方嫌冷，便暖薰、珠络香飘。却怜他、隔岁芳期，枉费囊绡。
<br>
<br>人情终似娥儿舞，到嚬翻宿粉，怎比初描。认得游踪，花骢不住嘶骄。梅梢一寸残红炬，喜尚堪、移照樱桃。醉醺醺，不记元宵，只道花朝。
<br>
<br>春夏两相期（寿谢令人）
<br>
<br>听深深、谢家庭馆。东风对语双燕。似说朝来，天上婺星光现。金裁花诰紫泥香，绣里藤舆红茵软。散蜡宫辉，行鳞厨品，至今人羡。
<br>
<br>西湖万柳如线。料月仙当此，小停飙辇。付与长年，教见海心波浅。萦云玉佩五侯门，洗雪华桐三春苑。慢拍调莺，急鼓催鸾，翠阴生院。
<br>
<br>念奴娇（寿薛稼堂）
<br>
<br>稼翁居士，有几多抱负，几多声价。玉立绣衣霄汉表，曾览八州风化。进退行藏，此时正要，一著高天下。黄埃扑面，不成也控羸马。
<br>
<br>人道云出无心，才离山后，岂是无心者。自古达官酣富贵，往往遭人描画。只有青门，种瓜闲客，千载传佳话。稼翁一笑，吾今亦爱吾稼。
<br>
<br>绛都春
<br>
<br>春愁怎画。正莺背带雪，酴醿花谢。细雨院深，淡月廊斜重帘挂。归时记约烧灯夜。早拆尽、秋千红架。纵然归近，风光又是，翠阴初夏。
<br>
<br>娅姹。嚬青泫白，恨玉佩罢舞，芳尘凝榭。几拟倩人，付与兰香秋罗帕。知他堕策斜拢马。在底处、垂杨楼下。无言暗拥娇鬟，凤钗溜也。
<br>
<br>声声慢（秋声）
<br>
<br>黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声。
<br>
<br>彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声。诉未了，把一半、分与雁声。
<br>
<br>尾犯（寒夜）
<br>
<br>夜倚读书床，敲碎唾壶，灯晕明灭。多事西风，把齐铃频掣。人共语、温温芋火，雁孤飞、萧萧桧雪。遍阑干外，万顷鱼天，未了予愁绝。
<br>
<br>鸡边长剑舞，念不到、此样豪杰。瘦骨棱棱，但凄其衾铁。是非梦、无痕堪记，似双瞳、缤纷翠缬。浩然心在，我逢著、梅花便说。
<br>
<br>满江红
<br>
<br>一掬乡心，付杳杳、露莎烟苇。来相伴、凄然客影，谢他穷鬼。新绿旧红春又老，少玄老白人生几。况无情、世故荡摩中，凋英伟。
<br>
<br>词场笔，行群蚁。战场胄，藏群虮。问何如清昼，倚藤凭棐。流水青山屋上下，束书壶酒船头尾。任垂涎、斗大印黄金，狂周顗。
<br>
<br>满江红
<br>
<br>秋本无愁，奈客里、秋偏岑寂。身老大、忄欠敲秦缶，懒移陶甓。万误曾因疏处起，一闲且向贫中觅。笑新来、多事是征鸿，声嘹呖。
<br>
<br>双户掩，孤灯剔。书束架，琴悬壁。笑人间无此，小窗幽阗。浪远微听葭叶响，雨残细数梧梢滴。正依稀、梦到故人家，谁横笛。
<br>
<br>探芳信（菊）
<br>
<br>翠吟悄。似有人黄裳，孤伫埃表。渐老侵芳岁，识君恨不早。料应陶令吟魂在，凝此秋香妙。傲霜姿，尚想前身，倚窗余傲。
<br>
<br>回首醉年少。控骏马蓉边，红亸茸帽。淡泊东篱，有谁肯、梦飞到。正襟三诵悠然句，聊遣花微笑。酒休赊，醒眼看花正好。
<br>
<br>梅花引（荆溪阻雪）
<br>
<br>白鸥问我泊孤舟。是身留。是心留。心若留时、何事锁眉头。风拍小帘灯晕舞，对闲影，冷清清，忆旧游。
<br>
<br>旧游旧游今在不。花外楼。柳下舟。梦也梦也，梦不到、寒水空流。漠漠黄云、湿透木绵裘。都道无人愁似我，今夜雪，有梅花，似我愁。
<br>
<br>洞仙歌（对雨思友）
<br>
<br>世间何处，最难忘杯酒。惟是停云想亲友。此时无一盏，千种离愁，西风外，长伴枯荷衰柳。
<br>
<br>去年深夜语，倾倒书□，窗烛心悬小红豆。记得到门时，雨正萧萧，嗟今雨、此情非旧。待与子、相期采黄花，又未卜重阳，果能晴否。
<br>
<br>洞仙歌（柳）
<br>
<br>枝枝叶叶，受东风调弄。便是莺穿也微动。自鹅黄千缕，数到飞绵，闲无事，谁管将春迎送。
<br>
<br>轻柔心性在，教得游人，酒舞花吟恣狂纵。更谁家鸾镜里，贪学纤蛾，移来傍、妆楼新种。总不道、江头锁清愁，正雨渺烟茫，翠阴如梦。
<br>
<br>最高楼（催春）
<br>
<br>新春景，明媚在何时。宜早不宜迟。软尘巷陌青油幰，重帘深院画罗衣。要些儿，晴日照，暖风吹。
<br>
<br>一片片、雪儿休要下。一点点、雨儿休要洒。才恁地，越愆期。悠悠下趁梅花到，匆匆枉带柳花飞。倩黄莺，将我语，报春归。
<br>
<br>祝英台（次韵）
<br>
<br>柳边楼，花下馆。低卷绣帘半。帘外天丝，扰扰似情乱。知他蛾绿纤眉，鹅黄小袖，在何处、闲游闲玩。
<br>
<br>最堪叹。筝面一寸尘深，玉柱网斜雁。谱字红蔫，翦烛记同看。几回传语东风，将愁吹去，怎奈向、东风不管。
<br>
<br>风入松（戏人去妾）
<br>
<br>东风方到旧桃枝。仙梦已云迷。画阑红子摴蒲处，依然是、春昼帘垂。恨杀河东狮子，惊回海底鸥儿。
<br>
<br>寻芳小步莫嫌迟。此去却慵移。断肠不在分襟后，元来在、襟未分时。柳岸犹携素手，兰房早掩朱扉。
<br>
<br>解佩令（春）
<br>
<br>春晴也好。春阴也好。著些儿、春雨越好。春雨如丝，绣出花枝红袅。怎禁他、孟婆合皂。
<br>
<br>梅花风小。杏花风小。海棠风、蓦地寒峭。岁岁春光，被二十四风吹老。楝花风、尔且慢到。
<br>
<br>一翦梅（宿龙游朱氏楼）
<br>
<br>小巧楼台眼界宽。朝卷帘看。暮卷帘看。故乡一望一心酸。云又迷漫。水又迷漫。
<br>
<br>天不教人客梦安。昨夜春寒。今夜春寒。梨花月底两眉攒。敲遍阑干。拍遍阑干。
<br>
<br>一翦梅（舟过吴江）
<br>
<br>一片春愁待酒浇。江上舟摇。楼上帘招。秋娘度与泰娘娇。风又飘飘。雨又萧萧。
<br>
<br>何日归家洗客袍。银字笙调。心字香烧。流光容易把人抛。红了樱桃。绿了芭蕉。
<br>
<br>糖多令（寿东轩）
<br>
<br>秋碧泻晴湾。楼台云影闲。记仙家、元在蓬山。飞到雁峰尘更少，三万顷、玉无边。
<br>
<br>金盏倒垂莲。歌摇香雾鬟。任芙蓉、月转朱阑。天气已凉犹未冷，重九后、小春前。
<br>
<br>柳梢青（有谈旧娼潘氏）
<br>
<br>小饮微吟，残灯断雨，静户幽窗。几度花开，几番花谢，又到昏黄。
<br>
<br>潘娘不是潘郎。料应也、霜黏鬓旁。鹦鹉阑空，鸳鸯壶破，烟渺云茫。
<br>
<br>阮郎归（客中思马迹山）
<br>
<br>雪飞灯背雁声低。寒生红被池。小屏风畔立多时。闲看番马儿。
<br>
<br>新揾泪，旧题诗。一般罗带垂。琼箫夜夜挟愁吹。梅花知不知。
<br>
<br>金蕉叶（秋夜不寐）
<br>
<br>云褰翠幕。满天星碎珠迸索。孤蟾阑外，照我看看过转角。酒醒寒砧正作。待眠来、梦魂怕恶。枕屏那更，画了平沙断雁落。
<br>
<br>如梦令
<br>
<br>夜月溪篁鸾影。晓露岩花鹤顶。半世踏红尘，到底输他村景。村景。村景。樵斧耕蓑渔艇。
<br>
<br>小重山
<br>
<br>晴浦溶溶明断霞。楼台摇影处，是谁家。银红裙裥皱宫纱。风前坐，闲斗郁金芽。
<br>
<br>人散树啼鸦。粉团黏不住，旧繁华。双龙尾上月痕斜。而今照，冷淡白菱花。
<br>
<br>小重山
<br>
<br>曾伴芳卿锵佩环。西风吹梦断，堕人寰。假饶无分入雕阑。
<br>
<br>窥妆镜，也合小溪湾。
<br>
<br>此地有谁怜。斜阳牛卧处，牧童攀。劝花休苦恨天天。从来道，薄命是朱颜。
<br>
<br>白苎
<br>
<br>正春晴，又春冷，云低欲落。琼苞未剖，早是东风作恶。旋安排、一双银蒜镇罗幕。幽壑。水生漪，皱嫩绿、潜鳞初跃。愔愔门巷，桃树红才约略。知甚时，霁华烘破青青萼。忆昨。□□□□，引蝶花边，近来重见，身学垂杨瘦削。问小翠眉山，为谁攒却。斜阳院宇，任蛛丝罥遍，玉筝弦索。户外惟闻，放翦刀声，深在妆阁。料想裁缝，白苎春衫薄。
<br>
<br>蝶恋花（风莲）
<br>
<br>我爱荷花花最软。锦拶云挨，朵朵娇如颤。一阵微风来自远。红低欲蘸凉波浅。
<br>
<br>莫是羊家张静婉。抱月飘烟，舞得腰肢倦。偷把翠罗香被展。无眠却又频翻转。
<br>
<br>虞美人（梳楼）
<br>
<br>丝丝杨柳丝丝雨。春在溟濛处。楼儿忒小不藏愁。几度和云飞去、觅归舟。
<br>
<br>天怜客子乡关远。借与花消遣。海棠红近绿阑干。才卷朱帘却又、晚风寒。
<br>
<br>虞美人（听雨）
<br>
<br>少年听雨歌楼上。红烛昏罗帐。壮年听雨客舟中。江阔云低、断雁叫西风。
<br>
<br>而今听雨僧庐下。鬓已星星也。悲欢离合总无情。一任阶前、点滴到天明。
<br>
<br>南乡子
<br>
<br>泊雁小汀洲。冷淡湔裙水漫秋。裙上唾花无觅处，重游。隔柳惟存月半钩。
<br>
<br>准拟架层楼。望得伊家见始休。还怕粉云天末起，悠悠。化作相思一片愁。
<br>
<br>南乡子（塘门元宵）
<br>
<br>翠幰夜游车。不到山边与水涯。随分纸灯三四盏，邻家。便做元宵好景夸。
<br>
<br>谁解倚梅花。思想灯球坠绛纱。旧说梦华犹未了，堪嗟。才百余年又梦华。
<br>
<br>步蟾宫（木犀）
<br>
<br>绿华翦碎娇云瘦。剩妆点、菊前蓉后。娟娟月也染成香，又何况、纤罗襟袖。
<br>
<br>秋窗一夜西风骤。翠奁锁、琼珠花镂。人间富贵总腥膻，且和露、攀花三嗅。
<br>
<br>步蟾宫（春景）
<br>
<br>玉窗掣锁香云涨。唤绿袖、低敲方响。流苏拂处字微讹，但斜倚、红梅一饷。
<br>
<br>濛濛月在帘衣上。做池馆、春阴模样。春阴模样不如晴，这催雪、曲儿休唱。
<br>
<br>玉楼春（桃花湾马迹）
<br>
<br>秦人占得桃源地。说道花深堪避世。桃花湾内岂无花，吕政马来拦不住。
<br>
<br>明朝与子穿花去。去看霜蹄剜石处。茫茫秦事是耶非，万一问花花解语。
<br>
<br>恋绣衾
<br>
<br>蒨金小袖花下行。过桥亭、倚树听莺。被柳线、低萦鬓，绀云垂、钗凤半横。
<br>
<br>红薇影转晴窗昼，漾兰心、未到绣絣。奈一点、春来恨，在青蛾、弯处又生。
<br>
<br>浪淘沙
<br>
<br>人爱晓妆鲜。我爱妆残。翠钗扶住欲欹鬟。印了夜香无事也，月上凉天。
<br>
<br>新谱学筝难。愁涌蛾弯。一床衾浪未红翻。听得人催佯不睬，去洗珠钿。
<br>
<br>浪淘沙（重九）
<br>
<br>明露浴疏桐。秋满帘栊。掩琴无语意忡忡。掐破东窗窥皓月，早上芙蓉。
<br>
<br>前事渺茫中。烟水孤鸿。一尊重九又成空。不解吹愁吹帽落，恨杀西风。
<br>
<br>燕归梁（凤莲）
<br>
<br>我梦唐宫春昼迟。正舞到、曳裾时。翠云队仗绛霞衣。慢腾腾、手双垂。
<br>
<br>忽然急鼓催将起，似彩凤、乱惊飞。梦回不见万琼妃。见荷花、被风吹。
<br>
<br>步蟾宫（中秋）
<br>
<br>去年云掩冰轮皎。喜今岁、微阴俱扫。乾坤一片玉琉璃，怎算得、清光多少。
<br>
<br>无歌无酒痴顽老。对愁影、翻嫌分晓。天公元不负中秋，我自把、中秋误了。
<br>
<br>南乡子（黄葵）
<br>
<br>冷淡是秋花。更比秋花冷淡些。到处芙蓉供醉赏，从他。自有幽人处士夸。
<br>
<br>寂寞两三葩。昼日无风也带斜。一片西窗残照里，谁家。卷却湘裙薄薄纱。
<br>
<br>行香子（舟宿兰湾）
<br>
<br>红了樱桃。绿了芭蕉。送春归、客尚蓬飘。昨宵谷水，今夜兰皋。奈云溶溶，风淡淡，雨潇潇。
<br>
<br>银字笙调。心字香烧。料芳悰、乍整还凋。待将春恨，都付春潮。过窈娘堤，秋娘渡，泰娘桥。
<br>
<br>纷蝶儿（残春）
<br>
<br>啼鴂声中，春光化成春梦。问东君、仗谁诗送。燕怜晴，莺爱暖，一窗芳哄。奈匆匆、催他柳绵狂纵。
<br>
<br>轻罗扇小，桐花又飞么凤。记寒吟、沁梅霜冻。古今□，人易老，莫闲双鞚。尚堪游、荼蘼粉云香洞。
<br>
<br>翠羽吟
<br>
<br>（响林王君本示予越调小梅花引，俾以飞仙步虚之意为其辞。予谓泛泛言仙，似乎寡味，越调之曲与梅花宜，罗浮梅花，真仙事也。演而成章，名翠羽吟。）
<br>
<br>绀露浓。映素空。楼观峭玲珑。粉冻霁英，冷光摇荡古青松。半规黄昏淡月，梅气山影溟濛。有丽人、步依修竹，萧然态若游龙。
<br>
<br>绡袂微皱水溶溶。仙茎清瀣，净洗斜红。劝我浮香桂酒，环佩暗解，声飞芳霭中。弄春弱柳垂丝，慢按翠舞娇童。醉不知何处，惊翦翦、凄紧霜风。梦醒寻痕访踪。但留残星挂穹。梅花未老，翠羽双吟，一片晓峰。
<br>
<br>贺新郎（乡士以狂得罪，赋此饯行）
<br>
<br>甚矣君狂矣。想胸中、些儿磊块，酒浇不去。据我看来何所似，一似韩家五鬼。又一似、杨家风子。怪鸟啾啾鸣未了，被天公、捉在樊笼里。这一错，铁难铸。
<br>
<br>濯溪雨涨荆溪水。送君归、斩蛟桥外，水光清处。世上恨无楼百尺，装著许多俊气。做弄得、栖栖如此。临别赠言朋友事，有殷勤、六字君听取。节饮食，慎言语。
<br>
<br>贺新郎（弹琵琶者）
<br>
<br>妾有琵琶谱。抱金槽、慢捻轻抛，柳梢莺妒。羽调六么弹遍了，花底灵犀暗度。奈敲断、玉钗纤股。低画屏深朱户掩，卷西风、满地吹尘土。芳事往，蝶空诉。
<br>
<br>天天把妾芳心误。小楼东、隐约谁家，凤箫鼍鼓。泪点染衫双袖翠，修竹凄其又暮。背灯影、萧条情互。捐佩洲前裙步步，渺无边、一片相思苦。春去也，乱红舞。
<br>
<br>贺新郎（题后院画像）
<br>
<br>绿堕云垂领。背琵琶、盈盈袖手，粉闲红靓。依约春游归来倦，又似春眠未醒。滟寒泚、低迷蓉影。莺带松声飞过也，柳窗深、尚记停针听。魂浩荡，孤芳景。
<br>
<br>金钗断股瓶沈井。问苏城、香销卷子，倩谁题咏。灯晕青红残醉在，小院屏昏帐暝。误瞋怪、眉心慵整。人道真真招得下，任千呼万唤无言应。空对此，泪花冷。
<br>
<br>摸鱼儿（寿东轩）
<br>
<br>亸吟鞭、雁峰高处。曾游长寿仙府。年年长见瑶簪会，霞杪盖芝轻度。开绣户。笑万朵香红，剩染秋光素。清箫丽鼓。任滟玉杯深，鸾酣凤醉，犹未洞天暮。
<br>
<br>尘缘误。迷却桃源旧步。飞琼芳梦同赋。朝来闻道仙童宴，翘首翠房玄圃。云又雾。身恍到微茫，认得胎禽舞。遥汀近浦。便一苇渔航，撑烟载雨，归去半寒鹭。
<br>
<br>沁园春（寿岳君举）
<br>
<br>昔裴晋公，生甲辰岁，秉唐相钧。向东都治第，才娱老眼，北门建节，又绊闲身。燠馆花浓，凉台月淡，不记弓刀千骑尘。谁堪羡，羡南塘居士，做散仙人。
<br>
<br>南塘水向晴云。三百树凤洲杨柳春。有绿衣奏曲，金斜小雁，彩衣劝酒，玉跪双麟。前后同年，逸劳异趣，中立翻成雌甲辰。斯言也，是梅花说与，竹里山民。
<br>
<br>喜迁莺（金村阻风）
<br>
<br>风涛如此，被闲鸥诮我，君行良苦。槲叶深湾，芦窠窄港，小憩倦篙慵橹。壮年夜吹笛去，惊得鱼龙嗥舞。怅今老，但篷窗紧掩，荒凉愁愫。
<br>
<br>别浦。云断处。低雁一绳，拦断家山路。佩玉无诗，飞霞乏序，满席快飙谁付。醉中几番重九，今度芳尊孤负。便晴否。怕明朝蝶冷，黄花秋圃。
<br>
<br>喜迁莺
<br>
<br>晴天寥廓。被孤云画出，离愁消索。玉局弹棋，金钗翦烛，芳思可胜摇落。镜妆为慵迟晚，笙曲缘愁差错。倒纤指，□从头细数，年时同乐。
<br>
<br>寂寞。花院悄，昨夜醉眠，梦也难凭托。车角生时，马蹄方后，才始断伊漂泊。闷无半分消遣，春又一番担阁。倚阑久，奈东风忒冷，红绡单薄。
<br>
<br>齐天乐（元夜阅梦华录）
<br>
<br>银蟾飞到觚梭外。娟娟下窥龙尾。电紫鞘轻，云红莨曲，雕玉舆穿灯底。峰缯岫绮。沸一簇人声，道随竿媚。侍女迎銮，燕娇莺姹炫珠翠。
<br>
<br>华胥仙梦未了，被天公澒洞，吹换尘世。淡柳湖山，浓花巷陌，惟说钱塘而已。回头汴水。望当日宸游，万□□□。但有寒芜，夜深青磷起。
<br>
<br>念奴娇（梦有奏方响而舞者）
<br>
<br>夜深清梦，到丛花深处，满襟冰雪。人在琼云方响乐，杳杳冲牙清绝。翠簨翔龙，金枞跃凤，不是蕤宾铁。凄锵仙调，风敲珠树新折。
<br>
<br>中有五色光开，参差帔影，对舞山香彻。雾阁云窗归去也，笑拥灵君旌节。六曲阑干，一声鹦鹉，霍地空花灭。梦回孤馆，秋笳霜外呜咽。
<br>
<br>应天长（次清真韵）
<br>
<br>柳湖载酒，梅墅赊棋，东风袖里寒色。转眼翠笼池阁，含樱荐莺食。匆匆过、春是客。弄细雨、昼阴生寂。似琼花、谪下红裳，再返仙籍。
<br>
<br>无限倚阑愁，梦断云箫，鹃叫度青壁。漫有戏龙盘□，盈盈住花宅。骄骢马、嘶巷陌。户半掩、堕鞭无迹。但追想，白苎裁缝，灯下初识。
<br>
<br>贺新郎（櫽括杜诗）
<br>
<br>绝代幽人独。掩芳姿、深居何处，乱云深谷。自说关中良家子，零落聊依草木。世丧败、谁收骨肉。轻薄儿郎为夫婿，爱新人、窕窈颜如玉。千万事，风前烛。
<br>
<br>鸳鸯一旦成孤宿。最堪怜、新人欢笑，旧人哀哭。侍婢卖珠回来后，相与牵萝补屋。漫采得、柏枝盈掬。日暮山中天寒也，翠绡衣、薄甚肌生粟。空敛袖，倚修竹。
<br>
<br>玉漏迟（寿东轩）
<br>
<br>客窗空翠杪。前生饮惯，长生琼醥。回首红尘，换了□花幰草。隔水神仙洞府，但只有、飞霞能到。谁信道。西风送我，还陪清啸。
<br>
<br>缥渺。柳侧双楼，正绣幕围春，露深烟悄。鱼尾停时，雪上鬓云犹少。醉傍芙蓉自语，愿来此、年年簪帽。青屿小。鹤立淡烟秋晓。
<br>
<br>玉漏迟
<br>
<br>（傅岩隐木如武林，纳浴堂徐氏女子于客楼。其归也，亦贮之所居楼上，而图西湖景于楼壁。）
<br>
<br>翠鸳双穗冷。莺声唤转，春风芳景。花涌□香，此度徐妆偏称。水月仙人院宇，到处有、西湖如镜。烟岫暝。纤葱误指，莲峰篁岭。
<br>
<br>料想小阁初逢，正浪拍红猊，袖飞金饼。楼倚斜晖，暗把佳期重省。万种惺忪笑语，□一点、温柔情性。钗倦整。盈盈背灯娇影。
<br>
<br>高阳台（江阴道中有怀）
<br>
<br>宛转怜香，徘徊顾影，临芳更倚苔身。多谢残英，飞来远远随人。回头却望晴檐下，等几番、小摘微薰。到而今、独袅鞭梢，笑不成春。
<br>
<br>愁吟未了烟林晓，有垂杨夹路，也为轻颦。今夜山窗，还□□绕梨云。行囊不是吴笺少，问倩谁、去写花真。待归时，叶底红肥，细雨如尘。
<br>
<br>探春令
<br>
<br>玉窗蝇字记春寒，满茸丝红处。画翠鸳、双展金蜩翅。未抵我、愁红腻。
<br>
<br>芳心一点天涯去。絮濛濛遮住。旧对花、弹阮纤琼指。为粉靥、空弹泪。
<br>
<br>秋夜雨（秋夜）
<br>
<br>黄云水驿秋笳噎。吹人双鬓如雪。愁多无奈处，谩碎把、寒花轻撧。
<br>
<br>红云转入香心里，夜渐深、人语初歇。此际愁更别。雁落影、西窗斜月。
<br>
<br>秋夜雨（蒋正夫令作春夏冬各一阕，次前韵）
<br>
<br>金衣露湿莺喉噎。春情不解分雪。宝筝弦断尽，但万缕、闲愁难撧。
<br>
<br>长红小白谁亭馆，过禁烟、弹指芳歇。今夜休要别。且醉宿、缃桃花月。
<br>
<br>秋夜雨
<br>
<br>髹车转急风如噎。冰丝松藕新雪。有人凉满袖，怕汗湿、红绡犹撧。
<br>
<br>三更梦断敲荷雨，细听来、疏点还歇。茉莉标致别。占断了、纱厨香月。
<br>
<br>秋夜雨
<br>
<br>红麟不暖瓶笙噎。炉灰一片晴雪。醉无香嗅醒，但手把、新橙闲撧。
<br>
<br>更深冻损梅花也，听画堂、箫鼓方歇。想是天气别。豫借与、春风三月。
<br>
<br>少年游
<br>
<br>梨边风紧雪难晴。千点照溪明。吹絮窗低，唾茸窗小，人隔翠阴行。
<br>
<br>而今白鸟横飞处，烟树渺乡城。两袖春寒，一襟春恨，斜日淡无情。
<br>
<br>少年游
<br>
<br>枫林红透晚烟青。客思满鸥汀。二十年来，无家种竹，犹借竹为名。
<br>
<br>春风未了秋风到，老去万缘轻。只把平生，闲吟闲咏，谱作棹歌声。
<br>
<br>柳梢青（游女）
<br>
<br>学唱新腔。秋千架上，钗股敲双。柳雨花风，翠松裙褶，红腻鞋帮。
<br>
<br>归来门掩银釭。淡月里、疏钟渐撞。娇欲人扶，醉嫌人问，斜倚楼窗。
<br>
<br>霜天晓角
<br>
<br>人影窗纱。是谁来折花。折则从他折去，知折去、向谁家。檐牙。枝最佳。折时高折些。说与折花人道，须插向、鬓边斜。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【陈德武】
<br>
<br>水龙吟（西湖怀古）
<br>
<br>东南第一名州，西湖自古多佳丽。临堤台榭，画船楼阁，游人歌吹。十里荷花，三秋桂子，四山晴翠。使百年南渡，一时豪杰，都忘却、平生志。
<br>
<br>可惜天旋时异。藉何人、雪当年耻。登临形胜，感伤今古，发挥英气。力士推山，天吴移水，作农桑地。借钱塘潮汐，为君洗尽，岳将军泪。
<br>
<br>西江月（漳州丹霞驿）
<br>
<br>山拱罗城四面，柳营横接江东。十年前事影随风。今日宛如春梦。
<br>
<br>天下几多邮驿，人生到处飘蓬。丹霞楼上再相逢。横笛为君三弄。
<br>
<br>望海潮（钱塘怀古）
<br>
<br>珑山西峙，浙江东逝，谁余一箭临冲。凤舞龙飞，地灵人杰，当年树此勋庸。强弩万夫雄。令冯夷退舍，海若潜锋。拥石成堤，百川约束障西东。
<br>
<br>至今人物蕃丰。仰功扬山立，德润川容。乐极西湖，愁多南渡，他都是梦魂空。感古恨无穷。叹表忠无观，古墓谁封。棹..义钱塘，浊醪和泪洒秋风。
<br>
<br>水龙吟
<br>
<br>（十月二十三日阻雨，住长乐兴宁驿馆舍，寂甚。偶见窗外桃花数朵，遂成此调以寓意焉）
<br>
<br>驿楼岁暮萧条，小桃何事迎人笑。无言如诉，命暌王母，信沈青鸟。靥瘦繁霜，脂销零雨，梦寒清晓。自刘郎去后，天台路隔，知孤负、春多少。
<br>
<br>今日玉骢来到。喜相逢、菱花孤照。清幽谁伴，黄花告谢，芙蓉云老。早趁东风，移根换叶，脱身池沼。卜佳期，前度琴心一曲，作相思调。
<br>
<br>沁园春（舟中夜雨）
<br>
<br>冬夜如年，客枕无眠，怎到天明。待数残二十五、寒更点，听余一百八、晓钟声。雨脚敲篷，滩头激缆，总与离人诉不平。遍闻得，我浚深恨海，砌起愁城。
<br>
<br>问君何事牵萦。想最苦人间是别情。念千山万水，沈鱼阻雁，一身两地，..刍燕煎莺。绣枕痕多，锦衾香冷，意有巫山梦不成。怎撇下，这两字相思，万里虚名。
<br>
<br>西江月（冬至）
<br>
<br>时序去如流矢，人生宛似飞蓬。石湾江上又逢冬。且喜一阳初动。
<br>
<br>但见堪舆杳杳，更连山水重重。凄凉云物雨濛濛。惟足睡中归梦。
<br>
<br>望海潮（拱日亭）
<br>
<br>山涯海角，天高地厚，长安举首何妨。万水朝宗，众星环极，平生此志无忘。亭上一翱翔。见烟收雾敛，凤翥龙骧。海色沧凉，金乌拍翅上扶桑。
<br>
<br>遥瞻咫尺清光。物无遐不烛，有隐皆彰。发篰心劳，之官路远，篙师又促归航。不敢久徜徉。抱梧桐绮实，葵藿心肠。假我双翰，一朝飞上五云乡。
<br>
<br>木兰花慢（寄桂林通判叶夷仲）
<br>
<br>自淮阳别后，一回首、又穷年。叹蓬逐旋飙，叶随流水，星散维垣。南来忽闻归兴，岂苍天、故意要储贤。云慢凌司马赋，风偏动季鹰船。
<br>
<br>梅窗夜月见修妍。骏辔忆连钱命画桨溪流，篮舆山郭，囊锦诗篇。休辞岁寒远道，对松篁、莫慰寂寥边。尘榻谁为我下，酒杯惟待君传。
<br>
<br>木兰花慢（再用前韵）
<br>
<br>对江云日暮，又那更、夜如年。见霜满晴空，山衔星斗，月挂城垣。知心故人间阻，几何时、尊酒会多贤。冷落巴山夜雨，凄凉剡水寒船。
<br>
<br>孱容羞睹镜中妍。远水与天连。怪梦有余甜，酒无好味，诗不成篇。刀圭解生毛羽，向晨风、飞傍彩云边。报道东君到也，一枝春信先传。
<br>
<br>木兰花慢（三用前韵）
<br>
<br>一春看又尽，问何日、是归年。望五岭重关，九嶷叠翠，满目藩垣。苍梧几时..义棹，许论文、高议仰英贤。夜立残花影月，朝盼尽柳阴船。
<br>
<br>天台山水世间妍。天姥赤城连。好收拾兰庄，白云深处，咏卜居篇。重寻旧游莺燕，恐无心、待雁夕阳边。声迹今犹密迩，鸾笺莫厌频传。
<br>
<br>望海潮（清明咏怀）
<br>
<br>三分春色，十分官事，令人孤负芳菲。歌燕簧莺，语花舞柳，园林好处谁知。还忆旧游时。对海棠驻马，红药题诗。一别东君，回顾又是隔年期。
<br>
<br>相思远在天涯。镇海填恨臆，山锁愁眉。杜宇能言，鹧鸪有泪，慢劳蝴蝶于飞。景与少年宜。把榆分新火，香透罗衣。风月常存，双鱼报道早来归。
<br>
<br>百字谣（咏惜花春起早）
<br>
<br>惜花心事，不由人、蝴蝶梦魂先觉。刚纳绣鞋行掠鬓，仰见斗横林杪。昨日深红，今朝轻白，颜色殊昏晓。此中滋味，料他尘世知少。
<br>
<br>问二十四番风，寒梅并绛楝，始终俱好。须看未开开又谢，多少落英颠倒。彩缀隋园，鹿游唐苑，哀乐无凭祷。此音谁寄，凭阑犹把琴抱。
<br>
<br>百字谣（咏爱月夜眠迟）
<br>
<br>古今明月，魄生明后，积渐圆还缺。秋解伤神春最好，衾枕几番铺设。十二瑶台，千金一刻，横竹休吹彻。绣帘高揭，戒他莫把灯爇。
<br>
<br>夜久谁共婵娟，掩孤帏睡去，此情尤切。梦驾彩鸾何处觅，飞上玉楼琼阙。舞按霓裳，歌扬红豆，高处风光别。鸟声惊觉，冲冠怒竖吾发。
<br>
<br>百字谣（咏掬水月在手）
<br>
<br>晚临湘浦，忆鲛人、曾许泪珠绡帕。盥掬空明和月待，宫锁水晶深夜。跃璧初圆，浮金不定，敌眼寒光射。水心龙镜，喜来翻不成把。
<br>
<br>最恨对面姮娥，舞霓裳掌上，（下阙）
<br>
<br>望海潮（寄别浔郡鲁教谕子振、李训道宗深·二之一）
<br>
<br>南冠一载，西流万里，离怀孰不伤情。富贵邯郸，雨云巫峡，回头一梦空惊。谁辱又谁荣。问当时道德，今日功名。楚水吴山，向来多少送和迎。
<br>
<br>长安古道长亭。叹马蹄不驻，车辙难停。薇老首阳，芝深商谷，时遥雾拥云平。此意已羞评。但金缄白雪，锦佩青萍。采竹昆仑，有时吹作凤凰鸣。
<br>
<br>望海潮（二之二）
<br>
<br>祖觞东馆，移舟南渡，江天云树离离。盘谷渔樵，舞雩风咏，渴心常望云霓。知与故人齐。念翼残犹铩，足蹶还羁。百折江流，峡猿水鸟助孤凄。
<br>
<br>几回梦绕山西。耐疏篷夜雨，惊枕晨鸡。对无声诗，哦有声画，仪形已见端倪。回首暮云迷。又桐飞金井，燕落乌衣。有意相思，双鳞乘羽莫教迟。
<br>
<br>西江月（题洞箫亭）
<br>
<br>凤舞汉阳月丽，龙吟汉水波飞。行云何事驻天涯。横玉危阑四倚。
<br>
<br>问岳阳三度后，看尘世几番棋。鹤群何处未归来。冷落吴头楚尾。
<br>
<br>西江月（咏雪三调）
<br>
<br>为问云间滕六，天工何事依违。冬前三白不时为。今日驾言春瑞。
<br>
<br>瘦损穷彭泽柳，禁持杀傅岩梅。仁风反掌霁天威。都做一江流水。
<br>
<br>西江月
<br>
<br>疏散履穿东郭，流离马没蓝关。瓜洲谁问卧袁安。孤负新年月半。
<br>
<br>铁瓮成银瓮出，金山做玉山看。无知儿女不知寒。冰箸掌中争看。
<br>
<br>西江月
<br>
<br>压雪江山亦老，迎春草木俱新。雪销春去逐飞轮。谁识静中机运。
<br>
<br>浊浊坝头泥土，攘攘市上风尘。为何不住往来人。都被利名淘尽。
<br>
<br>西江月（咏云）
<br>
<br>有信江头春色，无凭天上浮云。白衣苍狗又何频。岂是随风情性。
<br>
<br>法受三千谪路，翻成万里思亲。瓜洲中道不逢人。谁寄江南春信。
<br>
<br>归朝欢（送前王通判惟善赴召）
<br>
<br>昨夜城头望牛斗。金气横空作龙吼。朝天尺一鹤飞书，尊前夺我龙头友。风流江左后。青毡旧物曾坚守。念侨居、淮阳九载，闲却丝纶手。
<br>
<br>花骢欲系无长柳。玉箸频挥翻短袖。凤凰台近月重圆，紫薇花暖香依旧。功名随分有。论交要在知心友。唱阳关、一杯别酒，先祝斯文寿。
<br>
<br>望海潮（和韵寄别叶睢宁）
<br>
<br>陵山载酒，泗河扬柁，尊前折尽将离。才试牛刀，俄惊凫舄，令人去后多思。休唱别离词。看玉函星铁，骑佩铜丝。丹凤鸣阳，碧梧栖尔最高枝。
<br>
<br>等闲展对声词。对一庭明月，千里邦畿。西润家声，玉堂人物，夜窗梦果心期。才思浩无涯。若深航濂洛，峻驾峨眉。胸抱相思，银筝锦字莫教迟。
<br>
<br>沁园春（送春）
<br>
<br>飞雨一番，杜宇数声，东君又回。对花垂粉泪，舟移洛浦，柳眉颦黛，马走章台。南架海棠，北窗红药，都是当年手自栽。伤离别，想今朝去也，明日重来。
<br>
<br>轩车且莫相催。待细把衷肠诉此怀。这画阑六曲，懒和月倚，朱帘十二，不与风开。青杏园林，朱樱酪酒，争似和羹雪后梅。那时节，好都将心事，分付多才。
<br>
<br>庆春宫（立春）
<br>
<br>风送深冬，雪消残腊，天时人事相催。堂北迎萱，水东问柳，阿谁报道春回。土牛装罢，候葭琯、先飞律灰。宜春宝字，是处人家，罗绮筵开。
<br>
<br>三年客里情怀。千里亲闱，一寸灵台。彩燕金钗，青丝生菜，还思纤手安排。韶光是也，可人的、如今再来。介他眉寿，但原年年，春酒盈杯。
<br>
<br>水调歌头（题杨妃夜宴醉归图。上
<br>
<br>写秦虢二夫人、贵妃抱婴于马上）
<br>
<br>日色隐花萼，清夜宴华清。梁州新曲初就，锦瑟按银筝。中坐太真妃子，列坐亲封秦虢，欢笑尽倾城。百斛金尊倒，一醉玉山倾。
<br>
<br>扶上马，东小玉，右双成。绛纱笼烛高照，宫漏已三更。抱得禄儿归去，酒醒三郎何处，忽听鼓鼙惊。可惜马嵬恨，不得寄丹青。
<br>
<br>水龙吟（次韵寄别叶尹）
<br>
<br>花骢柳外频嘶，使君底事拼人去。圯桥风月，睢陵桃李，几回良遇。我待君来，他催君去，谁留君住。想尊空北海，诗成东阁，这都是、欢娱处。
<br>
<br>宝月才圆又缺，况人生、会难离易。驭风无计，缩地无术，问天无语。枯海为炉，赭山为炭，尽烧愁绪。把一心天地，一家南北，此身堪寄。
<br>
<br>醉春风（三月二十七日出禁谪宁夏安置）
<br>
<br>推枕床羞下。临鸾眉不画。妒深谁复白圭瑕。怕怕怕。飞燕班姬，昭君延寿，孰知淫雅。
<br>
<br>背倚荼蘼架。泪满鲛绡帕白头吟断怨琵琶。罢罢罢。采柏卖珠，牵萝补屋，顺天生化。
<br>
<br>水调歌头（咏惜花春起早）
<br>
<br>好是三春景，都在百花轩。美人眠不成梦，早已绣帘掀。分付海棠睡足，检点牡丹开未，桃李寂无言。叶露联珠络，枝月坠金盆。
<br>
<br>树铃索，高障槛，补篱藩。丁宁莺燕蜂蝶，上下莫争翻。遥想韶光九十，只恐花飞一片，瘦减玉颜温。不惮银瓶冷，汲井沃芳根。
<br>
<br>水调歌头（咏爱月夜眠迟）
<br>
<br>三五嫦娥月，夜色正婵娟。自从窃药归去，天上几千年。试问广寒高处，为甚缺多圆少，此理孰为权。弦望知天定，离合可人怜。
<br>
<br>典宫锦，歌水调，载楼船。谪仙居士何在，月色尚依然。遥想人生百岁，三万六千良夜，能得几时圆。莫遣金盆落，达曙照无眠。
<br>
<br>水调歌头（咏掬水月在手）
<br>
<br>莲衬凌波步，笋浴影娥东。晚妆脂粉犹腻，雪洁弄春溶。恰似玉盘拈指，莫是金环脱腕，宝镜逐华容。好个明珠颗，落在掌窝中。
<br>
<br>可人意，拿不住，握还空。骑鲸便欲深取，恐触卧骊龙。奈玉春纤冻也，那壁团圆何处，有影却无踪。不上广寒殿，便入水晶宫。
<br>
<br>水调歌头（咏弄花香满衣）
<br>
<br>梦足芙蓉曙，步入牡丹丛。试将枝叶枚数，宠紫与娇红。如诉如歌体态，轻暖轻寒天气，春色把人烘。百斛沈檀味，两腋麝兰风。
<br>
<br>春衫透，罗袜沁，暗回中。芳心能有多少，一点束千重。只恐游丝行露，漫惹狂蜂轻蝶，珍重惜仪容。兰蕙修芳佩，苹藻荐公宫。
<br>
<br>惜余春慢（忆海棠）
<br>
<br>不语佳人，多才名友，天遣伴吾幽独。令姿潘岳，太素何郎，争似一丛红玉。谁为织云锦裳，天孙巧处，暗空机轴。别离间、陡觉春风一度，电光惊目。
<br>
<br>因念著、旧日欢娱，清平歌曲。板按玉人横竹。金盆月落，银烛纱笼，一刻千金难赎。微醉欲醒未醒，声声唤起，睡何时足。待移根、与赋归来，敢比渊明松菊。
<br>
<br>浣溪沙（春思）
<br>
<br>庭院深沈绝俗埃。绿苔因雨上层阶。画帘低卷燕归来。月似有情中夜入，花何无语向人开。漫劳飞梦到天台。
<br>
<br>西江月（春暮）
<br>
<br>时序去如流水，功名冷似寒灰。尽教江庾赋多才。一刻千金难买。
<br>
<br>客里月圆月缺，尊前花落花开。春来何处带愁来。春去此愁还在。
<br>
<br>蝶恋花（送春）
<br>
<br>昨夜狂风今日雨。风雨相催，断送春归去。万计千方留不住。春归毕竟归何处。
<br>
<br>好鸟如歌花解舞。花鸟无情，也诉离愁苦。流水落红芳草渡。明年好记归时路。
<br>
<br>浣溪沙（送春）
<br>
<br>月落桐梢杜宇啼。云埋芳树鹧鸪飞。夜阑分作送春诗。山上安山经几载，口中添口又何时。相思一曲诉伊谁。
<br>
<br>木兰花慢（思情）
<br>
<br>自东君别后，对花柳、愈无聊。但旅寓年年，梦添夜夜，饭减朝朝。应怜此情何似，恰梅天、风雨正潇潇。奁玉有谁暖眼，带围漫自松腰。
<br>
<br>深沈庭院好香烧。水远玉人遥。念信阻鸾笺，调空绿绮，字满鲛绡。东君也知人意，几黄昏、天际送兰桡。锦荔堂前载酒，梧桐月下吹箫。
<br>
<br>清平乐（咏月）
<br>
<br>娥眉淡伫。未约心先许。坐待不来来又去。直到碧窗深处。雨云偏妒妖娇。几孤三五良宵。要见残妆新画，多应暮暮朝朝。
<br>
<br>清平乐（咏星）
<br>
<br>天孙自织。经纬天南北。明月楼台高百尺。玉手昔曾亲摘。种榆人去何年。乘槎偶认张骞。报道秋期近也，好将巧思相传。
<br>
<br>清平乐（咏风）
<br>
<br>呼来吸去。毕竟为谁主。软力慢扶花柳舞。禁不住颠狂处。等闲天易凉炎。每教人爱人嫌。最是相思病起，呼儿紧下珠帘。
<br>
<br>清平乐（咏雨）
<br>
<br>丝丝线线。惹起云根燕。万里江山春欲遍。多在梨花庭院。经旬一见通宵。恍如身在蓝桥。记与巫山神女，不禁暮暮朝朝。
<br>
<br>清平乐（咏云）
<br>
<br>随风情性。聚散元无定。雨过黄昏收拾尽。送出月明花影。谁言出岫无心。腾腾飞上巫岑。梦断不知何处，玉人鬓上斜簪。
<br>
<br>清平乐（咏蝉）
<br>
<br>娇声娇语。恰似深闺女。三叠琴心音一缕。趓在绿阴深处。此音宁与人知。此身不与人欺。薄暮背将斜月，噤声飞上高枝。
<br>
<br>清平乐（咏蚊）
<br>
<br>三三两两。夜夜教人想。偷入霜绡斜隙帐。直到珊瑚枕上。玉人梦绕江南。输他一饷肥甘。莫恨我心儿毒，只因你口儿馋。
<br>
<br>清平乐（咏蝶）
<br>
<br>轻姿傅粉。学得偷香俊。百紫千红人未问。先与芳心折损。一生天赋风流。不知节去蜂愁。堪笑庄周老子，将身梦里追游。
<br>
<br>清平乐（咏蛙）
<br>
<br>黄梅雨住。青草池塘暮。轻许天然乐两部。遥想周郎不顾。生憎利口喃喃。凭谁井塞泥缄。最是玉人枕上，几回梦断江南。
<br>
<br>清平乐（咏萤）
<br>
<br>星星散散。绕地无人管。一点寒光虽有烂。飞不到河西畔。画堂花暗银釭。井阑添个双双。欲照相思两字，藉风扶过虚窗。
<br>
<br>清平乐（咏促织）
<br>
<br>啾啾唧唧。夜夜鸣东壁。如诉如歌如涕泣。乱我离怀似织。画堂帘幕沈深。美人睡稳香衾。懒妇知眠到晓，尔虫枉自劳心。
<br>
<br>醉春风（闺情）
<br>
<br>陌上轮蹄满。花间蜂蝶乱。画帘低卷对南山。□□□。轻暖轻寒，乍晴乍雨，风流云散。
<br>
<br>罗袖伤春晚。纨扇惊秋换。谁将白雪污青鬟。懒懒懒。金屋笙歌，茅檐风月，悲欢相伴。
<br>
<br>玉蝴蝶（雨中对紫薇）
<br>
<br>好是春光秋色，天工巧处，都上花枝。更值云情雨态，净沐芳姿。醉相扶、霓裳舞困，眠未得、宫锦淋漓。有谁知。眼空相对，心系相思。
<br>
<br>相思。鲛绡帕上，珠悬红泪，水洗胭脂。寂寞阑干，无言暗忆旧游时。五花骢、载将郎去，双喜鹊、报道郎归。卜佳期。梦回巫峡，春在瑶池。
<br>
<br>千秋岁引（咏前）
<br>
<br>濯锦丰姿，新凉台阁。懊悔巫云太轻薄。琵琶未诉衣衫湿，菱花不照胭脂落。凤凰池，鸯鸯殿，重金钥。
<br>
<br>春色画船何处泊。秋色丹青人难摸。可惜风流总闲却。此情不与人知道，知时只恐人挠著。碧窗前，银灯下，陪孤酌。
<br>
<br>玉蝴蝶（七夕）
<br>
<br>金井梧桐飞报，秋期近也，乌鹊成桥。为问双星何事，长待今宵。别今年、新欢暂展，更五鼓、旧恨重摇。黯魂销。两情脉脉，一水迢迢。
<br>
<br>寂寥。寄言儿女，纵能多巧笑，奚暇相调。暗想离愁，人间天上古来饶。但心坚、天长地久，何意在、雨暮云朝。宝香烧。无缘驾海，有分吹箫。
<br>
<br>木兰花慢（春游）
<br>
<br>值升平海宇，又春色、与俱还。向杨柳楼台，海棠庭院，红药阑干。可人好风良月，都收拾入锦囊间。心事已超尘外，天公分付人间。
<br>
<br>世途陆海拥波澜。回首梦中看。想酒醒罗浮，云空巫峡，饭熟邯郸。从兹破琴煮鹤，猗兰不用对人弹。粗足少游衣食，何妨司马江山。
<br>
<br>水龙吟（和雪后过瓜洲渡韵）
<br>
<br>问津扬子江头，滔滔潮汐东流去。六朝文物，千年陈迹，几更乌兔。天限东南，水流今古，地分吴楚。喜壮游千里，桑孤蓬矢，功名事、儒生语。
<br>
<br>翘首石头城北，簇楼台、远连芳树。雪销天气，澄江如练，碧峰无数。银瓮春回，金山钟晓，梦闲鸥鹭。早归来，尽日风平人静，孤舟横渡。
<br>
<br>望远行
<br>
<br>城头初鼓，天街上、渐渐行人声悄。半窗风月，一枕新凉，睡熟不知天晓。最是家山千里，远劳归梦，待说离情难觉。觉来时，帘外数声啼鸟。
<br>
<br>谁道。为甚新来消瘦，底事恹恹烦恼。不是悲花，非干病酒，有个离肠难扫。怅望江南，天际白云飞处，念我高堂人老。寸草心，朝夕怎宽怀抱。
<br>
<br>满江红
<br>
<br>记得年时，离筵上、把梅花折。还经尽、江南烟雨，淮阳风雪。寒食清明都过了，看看又到端阳节。倚阑干、屈指数流光，经年别。
<br>
<br>心一寸、肠千结。千里梦、三更月。□晓来寒透，不堪愁绝。羞见慈乌啼反哺，厌闻乳燕调新舌。睹禽物、愈觉倍伤情，归心切。
<br>
<br>惜余春慢
<br>
<br>阑葺疏芦，帘编小苇，好个清幽公馆。栽槐夹道，种菊盈轩，景物便堪吟玩。门外一番雨余，嫩绿缘枝，浅清清眼。悄无人，一枕新凉睡觉，燕泥香暖。
<br>
<br>蓦地里、对景伤怀，思量无限。回首故园春远。松期竹待，壑诮林嘲，苦被浮名牵绊。一种思情最长，万叠江山，怎生遮断。向北堂见了，忘忧萱草，此心方满。
<br>
<br>忆秦娥
<br>
<br>疏帘揭。云端仰见娟娟月。娟娟月。不应何恨，照人离别。闭门独睡空愁绝。姮娥梦里低低说。低低说。悲欢离合，阴晴圆缺。
<br>
<br>踏莎行（中秋不见月）
<br>
<br>雾失南楼，云低东阁。枝头不见南飞鹊。姮娥何事太多情，今宵故误年时约。
<br>
<br>天易阴晴，人多哀乐。从来此事难凭度。匆匆又是隔年期，且烧银烛酬高酌。
<br>
<br>一翦梅（九日）
<br>
<br>新酒初香菊半含。月也三三。日也三三。登高已约上崭岩。世事相担。风雨相担。
<br>
<br>头上茱萸颠倒簪。身在河南。心在江南。渊明何日解征骖。俯也何惭。仰也何惭。
<br>
<br>鹧鸪天（咏菊）
<br>
<br>三径芳根自不群。每于霜后播清芬。枝头蛱蝶如羞见，篱外征鸿不可闻。
<br>
<br>情脉脉，思纷纷。绕窗吟咏理余薰。卷帘人在西风里，知是新来瘦几分。
<br>
<br>踏莎行
<br>
<br>声迹随风，浪痕如霰。蓝桥路远无由见。黄昏肠断倚阑时，看看数尽南飞雁。
<br>
<br>日理丝机，宵拈针线。春秋不管莺和燕。欲将心事诉佳期，回文直上金銮殿。
<br>
<br>踏莎行
<br>
<br>梅压宫妆，柳横眉黛。都将留得春光在。弄琴台上忽相逢，吹箫月下曾相待。
<br>
<br>海燕春归，江鸿秋迈。到头总是恩和爱。佳期约在白云间，一团和气春如海。
<br>
<br>
<br>
<br>
<br>
<br>
<br>
<br>
<br>
<br>【刘将孙】
<br>
<br>踏莎行（闲游）
<br>
<br>水际轻烟，沙边微雨。荷花芳草垂杨渡。多情移徙忽成愁，依稀恰是西湖路。
<br>
<br>血染红笺，泪题锦句。西湖岂忆相思苦。只应幽梦解重来，梦中不识从何去。
<br>
<br>阮郎归（舟中作）
<br>
<br>斜阳江路柳青青。传杯那放停。上船不记送人行。南风吹酒醒。
<br>
<br>江曲曲，路萦萦。月明潮水生。送将残梦作浮萍。角声何处城。
<br>
<br>南乡子（重阳效东坡作）
<br>
<br>山色泛秋光。点点东篱菊又黄。岁月欺人如此去，堂堂。一事无成两鬓霜。
<br>
<br>佳节共持觞。无限杯供有限狂。明月明年诗句苦，茫茫。细把茱萸感慨长。
<br>
<br>八声甘州（九日登高）
<br>
<br>不看萸、把酒对名山，无帽厌西风。渺四海故人，一尊今雨，万里长空。宇宙此山此日，今夕几人同。举世谁不醉，独属陶公。
<br>
<br>当日白衣几许，漫凄其寄兴，落日篱东。抚停云六合，借醉托孤踪。□吊古、不须多感，□古人、那得共杯中。拼酩酊，明年此会，谁此从容。
<br>
<br>八声甘州（和人春雪词）
<br>
<br>看东风、天上放梅开，经岁又新成。笑柳眼迷青，桃腮改白，蝶舞尘惊。任是万红千紫，无力与春争。想建章鳷鹊，犹是残霙。
<br>
<br>不比腊前憔悴，拨寒炉榾柮，茶薄烟清。快玉龙战罢，四野迥收兵。望红花、扶桑国里，玉玲珑、□□海天平。晴窗下，疏疏花雨，滴滴春声。
<br>
<br>八声甘州（送春）
<br>
<br>又江南、三月更明朝，便已是南风。拟强驻韶光，狂追柳絮，卧占残红。早向尊前沈醉，莫听五更钟。赢得春工笑，恼杀渠侬。
<br>
<br>只道春风不改，□年来岁去，柳密花浓。但沈腰潘鬓，无复旧时容。春还是、多情多恨，便不教、绿满洛阳宫。只消得，无情风雨，断送匆匆。
<br>
<br>满江红（建安戏用林碧山韵）
<br>
<br>正好花时，忽办得、匆匆来去。道一往无情，却又别颦愁妩。四海云鬟高样髻，长思红袖□分路。怪近来、不怨客毡寒，婵娟误。
<br>
<br>黄花约，终难据。曾未肯，清园住。只昼思夜梦，浅斟低诉。莲子擘开谁在薏，徐娘一笑来何暮。又争知、寂寞白头吟，寒机素。（碧山建人，仕建安，词中云鬟红袖，皆建近景，莲薏徐何，皆建故有名妓，戏存其姓名，知者可一笑也。）
<br>
<br>满江红（和李圆峤话别）
<br>
<br>南浦绿波，只断送、行人行色。虽只是、鹏搏九万，天池春碧。鸾侣凤朋争快睹，鸥盟鹭宿空曾识。到玉堂、天上念西江，今非昔。
<br>
<br>公去也，宁怀别。人感旧，情空切。但岁寒松柏，相期茂悦。好在莫偿尘土债，风流宁可金门客。俯人间、大暑少清风，多炎热。
<br>
<br>满江红
<br>
<br>（五日风雨，萧然独坐，偶检康与之伯可顺庵词，见其中□□□□括金铜仙人辞汉歌，自谓缚虎手，殊不佳。因改此调，虽不能如贺方回诸作，然稍觉平安。长日无所用心，非欲求加昔人也。）
<br>
<br>千里酸风，茂陵客、咸阳古道。宫门夜、马嘶无迹，东关云晓。牵上魏车将汉月，忆君清泪知多少。怅土花、三十六宫墙，秋风袅。
<br>
<br>浥露兰，啼痕绕，画兰桂，雕香早。便天还知道，和天也老。独出携盘谁送客，刘郎陵上烟迷草。悄渭城、已远月荒凉，波声小。
<br>
<br>摸鱼儿（己卯元夕）
<br>
<br>又匆匆、一番元夕，无灯更愁风雨。人间天上无归梦，惟有春来春去。愁不语。漫泪湿香绡，□草人何许。百年胜处。还更有琉璃，春棚月架，万眼蝶罗否。
<br>
<br>风流事，孤负后来儿女。可怜薄命三五。千金无买吴呆处，更说龙飞凤舞。今又古。便剩有才情，无分登楼赋。春醪独抚。也难觅阿瞒，肯容狂客，醉里试歌舞。
<br>
<br>摸鱼儿（甲申客路闻鹃）
<br>
<br>雨萧萧、春寒欲暮。杜鹃声转□□。东风与汝何恩怨，强管人间去住。行且去。漫憔悴十年，愁得身成树。青青故宇。看浩荡灵修，徘徊落日，不乐复何故。
<br>
<br>曾听处。少日京华行路。青灯梦断无语。风林飒飒鸡声乱，摇落壮心如土。今又古。任啼到天明，清血流红雨。人生几许。且赢得刘郎，看花眼惯，懒复赋前度。
<br>
<br>摸鱼儿（用前韵调敬德）
<br>
<br>甚平生、风流谢客，刀头梦送酸楚。不堪又得花间曲，猛忆云英霜杵。闲情赋。谁催就月明，云鬓犀梳吐。才情几许。待遗策重来，吹箫一弄，鸾凤共轻举。
<br>
<br>留春住。买得绿波南浦。黄金□散如土。蔷薇洞口三生路。无奈春光顿阻。新□绪。也待见东邻，花艳墙低处。东风看取。便娇送飞梭，半摧编贝，笑咏尚高古。
<br>
<br>金缕曲（用稼轩韵作）
<br>
<br>我老无能矣。叹人生、得开笑口，一年闲几。去景悠悠如有待，白发已非春事。便一笑、何曾是喜。我本渔樵孟诸野，向举家、尽叹今如是，空自苦，有谁似。
<br>
<br>堆堆独坐文书里。是无能、爱闲爱静，清时有味。出处古今无真是，往往君言有理。看攘臂、后来锋起。汉晋唐虞一杯水，只鲁连、犹未知之耳。况碌碌，共余子。
<br>
<br>江城子（和子昂题水仙花卷）
<br>
<br>云涛白凤贺瑶池。仗葳蕤。路芳菲。十月温汤，赐浴卸罗衣。半点檀心天一笑，琼奴弱，玉环肥。
<br>
<br>风流谁合婿金闺。露将晞。雪争晖。贝阙珠宫，环佩月中归。误杀洛滨狂子建，情脉脉，恨依依。
<br>
<br>江城梅花引（登高）
<br>
<br>明霞回雨霁秋空。笑难逢。步城东。直上翠微，客有可人同。回首向来轻节序，筋力异，心犹在，愧鬓蓬。
<br>
<br>悲年冉冉江滚滚。骑台平，蒋陵冷。天高年晚，山河险，烟雾冥濛。一幅乌纱，闲著傲西风。古往今来只如此，便潦倒，渺乾坤，醉眼中。
<br>
<br>六州歌头（元夕和宜可）
<br>
<br>天涯倦客，如梦说今宵。承平事，车尘涨，马鸣萧。火城朝。狂歌闲嬉笑，平康客，五陵侠，闲相待，沙河路，灞陵桥。万眼琉璃，目眩去闲买，一翦梅烧。数金蛾彩蝶，簇带那人娇。说著魂销。掩鲛绡。
<br>
<br>波翻海，尘换世，铜仙泪，铁心娆。渺何地，跢朱履，解金貂。步宫腰。瑶池惊燕罢，瓶落井，箭离□。灯楼倒，吴儿老，绛都迢。点点梅梢残雪，似东风、吹恨难消。悄山村渔火，风鬓立春宵。绕寒潮。
<br>
<br>水调歌头（败荷）
<br>
<br>摇风犹似旆，倾雨不成盘。西风未禁十日，早作背时看。寂寞六郎秋扇，牵补灵均破屋，风露半襟寒。坐感青年晚，不但翠云残。
<br>
<br>叹此君，深隐映，早阑珊。人间受尽炎热，暑夕几凭阑。待得良宵灏气，正是好天良月，红到绿垂乾。摇落从此始，感慨不能闲。
<br>
<br>沁园春
<br>
<br>（近见旧词，有□□括前后赤壁赋者，殊不佳。长日无所用心，漫填沁园春二阕，不能如公哨遍之变化，又局于韵字，不能效公用陶诗之精整，姑就本语，捃拾排比，粗以自遣云）
<br>
<br>壬戌之秋，七夕既望，苏子泛舟。正赤壁风清，举杯属客，东山月上，遗世乘流。桂棹叩舷，洞箫倚和，何事呜呜怨泣幽。悄危坐，抚苍苍东望，渺渺荆州。
<br>
<br>客云天地蜉蝣。记千里舳舻旗帜浮。叹孟德周郎，英雄安在，武昌夏口，山水相缪。客亦知夫，盈虚如彼，山月江风有尽不。喜更酌，任东方既白，与子遨游。
<br>
<br>沁园春
<br>
<br>十月雪堂，将归临皋，二客从坡。适薄暮得鱼，细鳞巨口，新霜脱叶，月步行歌。有客无肴，有肴无酒，如此风清月白何。归谋妇，得旧藏斗酒，重载婆娑。
<br>
<br>登虬踞虎嵯峨。更凭醉攀翻栖鹘窠。曾岁月几何，江流断岸，山川非昔，夜啸扪萝。孤鹤横江，羽衣入梦，应悟飞鸣昔我过。开户视，但寂寥四顾，万顷烟波。
<br>
<br>沁园春
<br>
<br>（大桥名清江桥，在樟镇十里许，有无闻翁赋沁园春、满庭芳二阕，书避乱所见女子，末有埋冤姐姐，衔恨婆婆语，极俚。后有螺川杨氏和二首，又自序生杨嫁罗，丙子暮春，自涪翁亭下舟行，追骑迫，间逃入山，卒不免于驱掠。行三日，经此桥，睹无闻二词，以为特未见其苦，乃和于壁。复云，观者毋谓弄笔墨非好人家儿女，此词虽俚，谅当近情，而首及权奸误国。又云，便归去、懒东涂西抹，学少年婆。又云，错应谁铸。皆追记往日之事，甚可哀也。因念南北之交，若此何限，心常痛之，适触于目因其调为赋一词，悉叙其意，辞不足而情有余悲矣）
<br>
<br>流水断桥，坏壁春风，一曲韦娘。记宰相开元，弄权疮痏，全家骆谷，追骑仓皇。彩凤随鸦，琼奴失意，可似人间白面郎。知他是，燕南牧马，塞北驱羊。
<br>
<br>啼痕自诉衷肠。尚把笔低徊愧下堂。叹国手无棋，危涂何策，书窗如梦，世路方长。青冢琵琶，穹庐笳拍，未比渠侬泪万行。二十载，竟何时委玉，何地埋香。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
