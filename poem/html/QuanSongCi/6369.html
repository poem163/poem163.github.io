<HTML>
<HEAD>
<TITLE>全宋词 卷093 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷093</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷093</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6369"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷093')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷093]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【家铉翁】
<br>
<br>水调歌头（题旅舍壁）
<br>
<br>瀛台居北界，觌面是重城。老龙蹲踞不动，潭影净无尘。此地高阳胜处，天付仙翁为主，那肯借闲人。暂挂西堂锡，仍同旦过宾。
<br>
<br>六年里，五迁舍，得此邻。儒馆豆笾于粲，弦诵有遗音。甚喜黄冠为侣，更得青衿来伴，应不叹飘零。夜宿东华榻，朝餐泮水芹。
<br>
<br>念奴娇（中秋纪梦）
<br>
<br>神仙何处，人尽道、我州三神之一。为问何年飞到此，拔地倚天无迹。缥缈琼宫，溟茫朱户，不与尘寰隔。翩然鹤下，时传云外消息。
<br>
<br>露冷风清夜阑，梦高人过我，欢如畴昔。道骨仙风谁得似，谈笑云生几席。共踏银虬，迫随绛节，恍遇群仙集。云韶九奏，不类人间金石。
<br>
<br>念奴娇（送陈正言）
<br>
<br>南来数骑，问征尘、正是江头风恶。耿耿孤忠磨下尽，惟有老天知得。短棹浮淮，轻毡渡汉，回首觚棱泣。缄书欲上，惊传天外清跸。
<br>
<br>路人指示荒台，昔汉家使者，曾留行迹。我节君袍雪样明，俯仰都无愧色。送子先归，慈颜未老，三径有余乐。逢人问我，为说肝肠如昨。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【陈著】
<br>
<br>宝鼎现（寿京尹曾留远侍郎渊子）
<br>
<br>玉宸凝眷。要得培□，神皋根本。天赋与、经纶好手，门外红尘谈笑遣。任草色、遍空庭交翠，月往风来自便。但纸帐、时供小憩，长理灯窗公案。五行俱下流光电。笔如神、毫发都见。是则是、霜严雪劲，到底春风生意满。唤得应、雨和晴恰好，旗舞秔艘百万。更社鼠城狐扫影，雁鹜惊人避箭。最是满腹精神，担负处、浑身皆胆。又谁知、条理元在，规模里面。天下事、又何难办。待副苍生愿。渺宇宙、多少关心，留取功名久远。
<br>
<br>真珠帘（寿孙古岩）
<br>
<br>纶巾古貌尘寰表。风流处、别是英雄才调。胸次著乾坤。触景皆诗料。金碧楼台新筑就，傍翠麓、旋添花草。仙棹。更逍遥来访，十洲三岛。
<br>
<br>遮眼富贵人多，算如公有子，人间应少。看膝下功名，共月林清皎（西倅厅堂）。象简绯袍亲侍策，且胜赏、先春独笑
<br>
<br>（二亭名）。都道。馆中书就养，云翘偕老。
<br>
<br>大酺（寿江东运使陆云西集撰）
<br>
<br>把雪冰心，钧韶手，飞上青云时早。红尘难染著，十年前曾坐，凤池鳌岛。晕锦锵环，重金压带，相去能争多少。从容何心问，到如今都领，绣春花草。算耐处光阴，淡中滋味，世人那晓。
<br>
<br>笺天新有稿。要归去、盘礴山阴道。便整顿、随琴霜鹤，带石秋兰，约松乔、倚风清啸。争奈俞音杳。明月棹、又还停了。但珍重、经纶料。时来须做，休管急流人笑。功名尽迟尽好。
<br>
<br>大酺（寿沿江大制使观文马裕斋同知）
<br>
<br>问大江东，长淮上，缘分如何修到。轻裘还熟局，第三番又是，五年春了。菜饭工夫，露香心事，惟靠天公分晓。林泉琴书梦，算飞笺觅去，不知多少。奈雅意难酬，又还留住，口衔新诏。
<br>
<br>都无他嗜好。玉麟静、公事供谈笑。满眼是、风花飘忽，惟有长松，雪霜里、插天苍老。休忆家山好。安乐处、便成蓬岛。正春雨、秧畴饱。边城如画，处处绿杨芳草。青溪不妨寄傲。
<br>
<br>大酺（寿王修斋枢密）
<br>
<br>自有乾坤，扶人极，宗主须还人物。今为何时节，满红尘富贵，絮花飘忽。抵障狂澜，提携正印，一柱天擎突兀。平生分明处，是从容处□，不差毫发。把朝市山林，一般看了，无边风月。
<br>
<br>深衣清到骨。紫枢府、谁信曾簪笏。炊脱粟、黄鸡白酒，补菊栽梅，碧溪绕、竹篱茅屋。无限轻描貌。都说道、诏书催发。想回首、招黄鹄。微微自笑，惟有赤松衣钵。相陪对门石佛。
<br>
<br>沁园春（单景山雪中以学佛自夸，因次韵戏抑之）
<br>
<br>潇洒书斋，香清缕直，灯冷晕圆。忽惊窗鸣瓦，霰如筛下，裁冰翦玉，片似花鲜。深怕妨梅，也愁折竹，才作还休亦偶然。更深也，漫题窗记瑞，诗思绵绵。
<br>
<br>闻君礼佛日千。浪说道繁华不值钱。想鸳衾底下，都将命乞。蒲龛里畔，未必心安。兜率天宫，清凉境界，总是由心不是缘。雪山上，自有人坐了，不到君边。
<br>
<br>沁园春（丁未春补游西湖）
<br>
<br>出禁城西，湖光自别，唤醒两瞳。有画桥几处，通人南北，绿堤十里，分水西东。问柳旗亭，簇山梵所，空翠烟飞半淡浓。偏奇处，看笙歌千舫，泛绮罗宫。
<br>
<br>从容。莫问城中。是则是繁华九市通。奈一番雨过，沾衣泥黑，三竿日上，扑面尘红。那壁喧嚣，这边清丽，咫尺中间敻不同。休归去，便舣舟荷外，梦月眠风。
<br>
<br>沁园春（寿吴竹溪）
<br>
<br>潇洒纶巾，风流野服，红尘外身。向南窗听雨，澜翻墨客，北亭恋月，笔走诗神。倚竹听琴，逢花倒榼，更得放晴游冠春。清闲好，算东洲人物，难得如君。
<br>
<br>华堂瑞气如云。西风到帘帷才一分。喜星桥鹊语，佳传依旧，缑山鹤舞，仙样翻新。箫玉香中，烛花影里，听取捧觞低祝人。千千岁，看功名事业，都在儿孙。
<br>
<br>沁园春（寿六二叔父德光）
<br>
<br>月旦评中，有如公者，更谁与俦。看纷纷仁意，春风和气，堂堂义事，砥柱中流。己重物轻，身穷道泰，却占人间第一筹。回头笑，彼纷纷名利，过影浮沤。
<br>
<br>夷犹。庭户清幽。算此境神仙别一洲。但烧香挂画，呼童扫地，对山揖水，共客登楼。付与儿孙，只将方寸，此外无求百不忧。宜多寿，自今开八帙，到八千秋。
<br>
<br>沁园春（□竹窗纸枕屏）
<br>
<br>小枕屏儿，面儿素净，吾自爱之。向春晴欲晓，低斜半展，夜寒如水，屈曲深围。消得题诗，不须作画，潇洒风流未易涯。人间世，但此身安处，是十分奇。
<br>
<br>笑他富贵家儿。这长物何为著意□。便绮罗六扇，何如玉洁，丹青万状，都是钱痴。假托伊来，遮阑便了，免得惊风侵梦时。何须泥，要物常随我，不物之随。
<br>
<br>沁园春
<br>
<br>运在东南，温厚气钟，吾葺芷翁。羡檠窗学问，迂斋正印，玉堂词翰，玫瑰流风。制胜枢庭，参谋政府，一片平心扶大中。黄扉近，却翻然东顾，归宴方蓬。
<br>
<br>潘舆日奉从容。全胜□貂蝉趋汉宫。如名山镇静，出云相望，大川渟蓄，有水皆宗。吾道胚月军，诸贤命脉，阴受春风和气浓。宜多寿，与瑶圆同庆，绿竹歌公。
<br>
<br>沁园春（寿竹窗兄）
<br>
<br>吾竹窗兄，吾能评者，只将竹看。是丹山佳气，胚月军茂直，嵩溪润脉，滋养清坚。雪虐霜凌，风饕雨恶，撼顿侵欺今几年。元无损，这虚心实节，却自依然。
<br>
<br>人间。输此君贤。可曾向红尘里著鞭。称翩翩侣凤，舞依翡翠，昂昂雏鹤，立倚琅玕。动处非情，静中自韵，全得生来潇洒天。须长在，在月窗窗北，石涧东边。
<br>
<br>沁园春（寿陈菊坡枢密卓）
<br>
<br>吾菊坡兄，细观花□，元来一般。是鄮山佳气，胚月军长茂，鄞江润脉，滋养清妍。移傍云霄，浓沾雨露，曾亚百花头上班。谁知道，待芬香透了，收敛东边。
<br>
<br>笑他红紫纷然。算眼底何曾长久看。这秋芳自韵，不争春艳，霜根难老，偏耐风寒。占得清名，尊为寿客，晚节谁能如此全。千千岁，把黄金正色，照映人间。
<br>
<br>水龙吟（寿江阃姚橘洲学士希得）
<br>
<br>玉麟堂上神仙，算来便合归廊庙。天教且住，堂堂裘带，舒舒旗纛。一笑谈中，遍江淮上，太平花草。待金瓯揭了，黄扉坐处，祗依此、规模好。
<br>
<br>恰似虹流节后，庆生申、佳期还到。乾坤开泰，君臣相遇机缘恁巧。谁信苍生，举头凝望，锋车催召。向芜湖，更有无言桃李，愿春风早。
<br>
<br>水龙吟（寿婺州守赵岩起右撰孟传）
<br>
<br>玉鳌头上蓬莱，十分好处饶松壑。无边风月，阴阴乔木，重重华萼。秋水门庭，淡交簪履，随宜斟酌。向西风回首，双旌缥缈，从天下、招琴鹤。
<br>
<br>是则阳春有脚。被金华、洞天留著。相传好语，新来初见，分明鼓角。田里相安，衤夸襦歌了，却来持橐。称年年，橘绿橙黄时节，与松乔约。
<br>
<br>瑞鹤仙（寿赵德修检讨必普）
<br>
<br>云无心出岫。游戏间、声名掀揭宇宙。红尘事看透。任高官惟有，鹤随诗瘦。溪山如绣。小轩亭、篘新话旧。想时时，梦到家林，但未有归时候。
<br>
<br>知否。分明世界，多少经纶，莫轻回首。平生抱负。金銮殿，有新奏。便相扶君相，从头做去，他又谁能出手。看明年、此日传宣，赐酴醿酒。
<br>
<br>摸鱼儿（随湖南安抚赵德修自长沙回至澛港，值其生日）
<br>
<br>碧油幢、一开藩后，便思量早归去。工夫著紧新城好，风月万家笙鼓。游宴处。要管领春光，补种花无数。何须更驻。只画了潇湘，扁舟径发，挥手谢南楚。
<br>
<br>江帆卸、撑入清溪绿树。家山三两程路。安排小马随猿鹤，勾引诗朋酒侣。潇洒处。是则是初心，只恐难留驻。忙须著句。把泉石烟霞，平章一遍，回首凤纶舞。
<br>
<br>洞仙歌（次韵花蕊夫人）
<br>
<br>冰肌玉骨，自清凉无汗。云影鬅鬙翠山远。颤金莲缓步，手托珠帘，风微透，扇底荷花香满。
<br>
<br>归檐双飞燕，流盼消凝，微带羞红上娇面。又还黄昏近，一片闲情，天涯去、云也遮阑不断。回首处、沈思梦时曾，对十二屏山，怕拈秦阮。
<br>
<br>洞仙歌（次韵苏子瞻）
<br>
<br>冰肌玉骨，自清凉无汗，午梦醒来盼娇满。扇轻拈又放，浅炷兰薰，微笑处、吹著烟丝散乱。
<br>
<br>凉亭还独步，曾是凭阑，携手心盟指云汉。碧云斜阳外，信有如今，音书杳、寸肠千转。漫伫立、无言对荷花，看转眼秋风，翠移红换。
<br>
<br>念奴娇（咏牡丹）
<br>
<br>洛阳地脉，是谁人、缩到海涯天角。绿树成阴芳雾底，得见当年台阁。园杏贵客，海棠姬侍，拥入青油幕。人间那有，风流天上标格。
<br>
<br>如困如懒如羞，夜来应梦入，西瑶仙宅。为你闲风轻过去，□□不教妨却。娇不能行，笑还无语，惟把香狼藉。花花听取，年年无负春约。
<br>
<br>念奴娇（献再一兄成室大任）
<br>
<br>轻衫短旆，几年来、游遍江南江北。扰扰浮生争富贵，金碧楼台满目。厦屋千间，夜床八尺，此理谁能烛。翩然归去，家山是事都足。
<br>
<br>笑指旧隐逍遥，分猿鹤地，云顶栽花竹。乘兴生涯随处好，卜市心□新筑。山色窥帘，杏阴依户，门外从尘俗。朱颜雪鬓，清闲十二分福。
<br>
<br>念奴娇（夏夜流萤照窗）
<br>
<br>暑天向晚，最相宜、一簇凉生新竹。潇洒轩窗还此景，此景真非凡俗。猿鹤相随，烟霞自在，与我交情熟。人生如梦，个中堪把心卜。
<br>
<br>休叹乌兔如飞，功名富贵，有分终须足。不管他非非是是，不管他荣和辱。净几明窗，残编断简，且恁闲劳碌。流萤过去，文章如在吾目。
<br>
<br>念奴娇（寿姚橘州）
<br>
<br>紧头上立，问如何、犹向清溪盘礴。应为春妨须熟局，且借轻裘弹压。野聚晴炊，烟波暖唱，尽出江南北。从容归衮，三年功满棋柝。
<br>
<br>真个福比南山，谁无富贵，无此团圞乐。锦瑟瑶琴清对处，青紫诸郎参错。楚楚孙枝，温温婿玉，帘幕欢声拍。抠衣小子，寿公也趁龟鹤。
<br>
<br>满江红（丁未九月望赏月）
<br>
<br>落枕鸿声，龙山梦、蓦然惊觉。还堪喜、木樨香底，鹊声翻晓。弄雨未成霜意懒，望寒先怯山容老。最难逢、无一点西风，惊乌帽。
<br>
<br>竹叶酒，倾杯小。橙齑鲙，银盆好。称良辰欢宴，及今年少。须信从来黄菊寿，未应便放青霜恼。但看花、日日是重阳，金尊倒。
<br>
<br>满江红（寿庆元西倅·孙元宝）
<br>
<br>越水稽山，清明气、钟为人极。彯缨早、□中学问，从头施设。不受尘来霜壁立，常生意处春流活。与世间、别是一规模，师夔契。
<br>
<br>仙岛上，分风月。苍梧下，怀冰雪。更双亲犹是，朱颜时节。勋业要从青鬓上，乾坤如许丹山折。看凤衔、芝诏下层霄，朝金阙。
<br>
<br>满江红（寿小叔母）
<br>
<br>修茂堂深，芳尘满、沈烟一朵。帘半卷，好风催晓，晴光才破。新润顿教萱草鬯，轻寒未放酴醿过。称鱼轩、容与寿如山，群仙贺。
<br>
<br>琴帏底，声调和。庭阶下，儿孙大。喜新来咿喔，又还添个。总是人生如意处，休将时事关眉锁。趁莺花、时节绮罗筵，年年作。
<br>
<br>烛影摇红（寿元实通判母）
<br>
<br>风月堂中，画屏不动香猊吐。珠翘环拥蕊宫仙，双鬓青如许。相对童颜寿侣。看庭前、绯袍拜舞。十洲三岛，柳探春时，梅欺雪处。
<br>
<br>甲子花周，自从今日重新数。碧瑶杯重翠涛深，笑领飞琼语。此去华筵喜聚。听传宣、云间紫府。万分如意，凤诏便蕃，香轩容与。
<br>
<br>水调歌头（寿颐斋兄安世）
<br>
<br>风骨最魁岸，宇宙更宽平。□人皆道，天上南极寿星精。随意后园花木，满眼家山松竹，尽可适平生。门外底须问，好占菊轩清。
<br>
<br>听乡评，义方训，莫如兄。元方既玉就□，更要季方成。不使尘劳顿挫，他日功名入手，当不负椿庭。不见窦谏议，教子有余荣。
<br>
<br>水调歌头（寿陈菊坡枢密卓）
<br>
<br>身到紫枢府，一蹴凤池间。何妨到头富贵，却自恋家山。多少名缰利锁，尘满霜髯雪鬓，役役不知还。桃李竞春事，坡菊自清闲。
<br>
<br>绿杨边，门径小，似僧关。吟情饮兴相将，二十载优闲。无限功名事业，分付儿孙纵靶，青镜尽朱颜。一语劝公酒，天下达尊三。
<br>
<br>千秋岁（寿从母夫冯）
<br>
<br>燕前莺底。一日春犹在。香雾晓，祥云霁。烟交槐影重，风约花尘卸。当此际。桃源不是人间世。
<br>
<br>彩袖环庭砌。华裾纷柯佩。欢声洽，童颜醉。金丹功已到，绿发生须再。箫鼓沸。飞琼来祝千千岁。
<br>
<br>踏莎行（寿季父吉甫）
<br>
<br>杏苑长春，椿姿耐老。画堂琴幌融融调。生涯分付宁馨儿，西园手种闲花草。
<br>
<br>露浴明河，风浮素颢。桂花著蕊今年早。佳占端的在孙枝，明年寿席唲呕笑。
<br>
<br>鹊桥仙（次韵舅氏竺九成试黜）
<br>
<br>云南钟秀，间生人望。底事未成美况。当知大器大成时，更莫叹、贤关难上。
<br>
<br>前程分定，算来无妄。命达时终不放。且须寄语甲科人，断不下、一筹中榜。
<br>
<br>一翦梅（寿吴景年祀）
<br>
<br>记得儿时识景年。翕忽光阴，二十余年。梅边聚首又三年。结得因缘。五百来年。
<br>
<br>把酒君前欲问年。笑指松椿，当是同年，愿从今后八千年。长似今年。长似今年。
<br>
<br>惜分飞（吴氏馆寄内童氏）
<br>
<br>筑垒愁城书一纸。雁雁儿将不起。好去西风里。到家分付眉颦底。
<br>
<br>落日阑干羞独倚。十里江山万里。容易成憔悴。惟归来是归来是。
<br>
<br>西江月（寿季父吉甫六十）
<br>
<br>宝瑟屏金深处，斑衣箫玉香中。人生二美古难逢。杏苑今朝喜共。
<br>
<br>一霎豆花新雨，半帘梧叶清风。年年此景绿尊同。笑指南山称颂。
<br>
<br>西江月（寿吴景年）
<br>
<br>箫玉和鸣云里，彩衣娱舞风前。好从龟鹤同长年。看取蟠桃结遍。
<br>
<br>事业都随分定，儿孙也靠心传。隐耕窗下腹便便。相去神仙不远。
<br>
<br>西江月（答族侄圭惠扇）
<br>
<br>当此朱炎火日，恨无玉骨冰肌。问来思欲动凉飔。宝箑荷君相遗。
<br>
<br>如铁又添颜甲，报琼难续声诗。愿言长在奉扬时。似恁团圞到底。
<br>
<br>小重山（次韵定海赵簿咏梅）
<br>
<br>松是交朋竹是邻。横枝临水瘦，月黄昏。冲寒香入岭头云。清到底，人共一般清。
<br>
<br>好句更无痕。门前无俗客，不须扃。暂将骚致答花神。从此去，题动玉堂春。
<br>
<br>柳梢青（晚凉到季父处观荷，花心已敛，遂赋比）
<br>
<br>淡淡新妆，盈盈娇态，谁道荷花。料想香肌，不禁畏日，翠盖儿遮。
<br>
<br>我来胜赏高歌。故敛著、芳心为何。莫是伊花，恨余来晚，欲媚晨霞。
<br>
<br>柳梢青（寿吴竹溪内）
<br>
<br>缥缈瑶城。客情春小，本分寒轻。霞佩云裾，步联西母，笑倚飞琼。
<br>
<br>那堪四美都并。喜气与、祥云共生。自在风流，融融箫玉，楚楚兰馨。
<br>
<br>霜天晓角
<br>
<br>（感不已）
<br>
<br>江寒雁咽。短棹还催发。曾是玉堂仙伯，相别处、满蓬雪。此别。那堪说。溯风空泪血。惟有梅花依旧，香不断、夜来月。
<br>
<br>卜算子（次韵舅氏竺九成试黜）
<br>
<br>一自梦卢头，应学乘裴蹇。元是都门向上人，大用何嫌晚。三岁事非遥，三捷功非远。管取微生共此荣，联步云程稳。
<br>
<br>卜算子（寿竹窗兄）
<br>
<br>雨逗一分寒，未放晴光透。绮席春风自十分，畅饮长春酒。花气渐薰帘，佳致归诗手。的是诗中陆地仙，左挹浮丘袖。
<br>
<br>卜算子（嘲二十八兄）
<br>
<br>风急雁声高，露冷蛩吟切。枕剩衾寒不耐烦，长是伤离别。望得眼儿穿，巴得心头热。且喜重阳节又来，黄菊花先发。
<br>
<br>减字木兰花（嘉熙元年七月如浦城。
<br>
<br>二十三年，□永康界赵店宿为喜雨作）
<br>
<br>浮萍踪迹。又作南东□□客。不奈秋阳。一似朱明赫赫光。惊雷叱雨。料是阿香怜逆旅。好个凉天。称我前程步步便。
<br>
<br>减字木兰花（丁未泊丈亭）
<br>
<br>夜帆初上。准拟今朝过越上。及到今朝。却被西风挫一潮。丈亭一处。要得纵观赢得住。行止皆天。谁道人生客路难。
<br>
<br>如梦令（西湖道中）
<br>
<br>家在明山南住。身在明山西路。回首碧云端，自笑不如飞鹜。飞去。飞去。飞入明山深处。
<br>
<br>如梦令（舟泊咸池）
<br>
<br>晚泊江湾平处。楚楚苹花自舞。风翦雨丝轻，江上潮生船去。看取。看取。湿橹不惊鸥鹭。
<br>
<br>捣练子（晓起）
<br>
<br>花影乱，晓窗明。莺弄春笙柳外声。和梦卷帘飞絮入，牡丹无语正盈盈。
<br>
<br>鹧鸪天（和黄虚谷石榴韵）
<br>
<br>看了山中薜荔衣。手将安石种分移。花鲜绚日猩红妒，叶密乘风翠羽飞。新结子，绿垂枝。老来眼底转多宜。牙齿不入甜时样，醋醋何妨荐酒卮。
<br>
<br>念奴娇（代人寿外舅）
<br>
<br>翠云弄晓，芰荷香、微透凉飔帘箔。彩袂蹁跹欢舞处，勾引衔桃双鹤。骤马风前。奔鲸浪里，独有壶天乐。如何不醉，放教杯量宽著。
<br>
<br>消得寿八千春，百分才一，更童颜如渥。听取飞琼含笑道，堪学孩儿书额。舄令骖凫，瑶仙跨凤，喜聚家人醵。心香遥上，也随风过蓬弱。
<br>
<br>摸鱼儿（寿虚谷）
<br>
<br>竹洲西、有人如玉，南柯一觉归早。青山绿水亭轩旧。犹有未荒花草。谁信道。又自爱湖光，买屋三间小。都无长好。但凤跃雄文，蝇书小楷，转老转奇妙。
<br>
<br>人间世，如许年高是少。浮生惟有闲好。回头翻讶磻溪叟，轻把一丝抛了。凉新到。记当日天香，露浴如今老。瑶卮寿晓。称酒到眉间，醺醺醉也，儿女满前笑。
<br>
<br>庆春泽（丙申乡人醵赏凤花）
<br>
<br>翔凤阑干，啼鹃院宇，相逢似梦才醒。谁道无情，飞红舞翠欢迎。青春绿发花前饮，醉自歌、记那时曾。到如今，心事凄凉，怕说芳盟。
<br>
<br>追思艮岳归来后，稳依山护得，雨翮风翎。燕燕莺莺，从他巧舌饶声。翩翩一种天然艳，笑向人、不与春争。羡花花，好岁寒交，有卧云亭。
<br>
<br>庆春泽
<br>
<br>春困时光，风流昨梦，逢花便自醒醒。回首宣和，宫莺掖燕相迎。归来只恋春山好，到上林、枉是亲曾。又谁知，自有蟠松，相与论盟。
<br>
<br>阑干可是妨飞去，怕惊尘涴却，翠羽红翎。舞态亭亭，浑疑暗折韶声。忺人眼处还看破，道凤来、难与真争。醉扶归，但见啼鹃，怨夕阳亭。
<br>
<br>水龙吟（代寿贾秋壑）
<br>
<br>蓬莱风月神仙，却来平地为霖雨。乾坤清了，如今多是，退行一步。寸寸归心，轻轩娱侍，竹溪花圃。奈君王眷眷，苍生恋恋，那肯放、钱塘渡。
<br>
<br>天也知公此意，问升平、要抽身去。把些夏潦，和些秋哨，轻轻缀住。一转移来，元勋力量，他谁堪付。待汾阳、了却中书，别又商量出处。
<br>
<br>真珠帘（代寿秋壑母）
<br>
<br>鱼轩富贵人间少。那堪更、有子雍容廊庙。衮绣当斑衣。转色难心小。手把乾坤重整顿，略□□、微生一笑。分晓。是慈闱心事，如今著到。
<br>
<br>帘幕早是寒生，又橙黄近也，菊花香了。已劝九霞觞，春意浓于酒。玉带金鱼欢舞处，更捷骑、红尘峡□。知否。这花添锦上，年年重九。
<br>
<br>宝鼎现（寿范著林）
<br>
<br>著林仙叟，梦境炊得，才香还觉。回首渺，觚棱何处，云与商量浮计小。矮矮屋、半弓来闲地，也著三花两草。沸眼底、鞭风笠雨，不满茶边一笑。
<br>
<br>寿骨奇耸神清峭。散人装、游戏尘表。帘昼永、长留雅伴，吟唾宽飞潇洒料。最好是、瑟和琴同调，眉里相看耐老。更绿草、孙枝可意，谱得家传较早。
<br>
<br>争指画额儿儿，欢祝处、荷薰吹晓。记兰汤初试，当日风光又到。拚醵饮、任金尊倒。醉把羲娥傲。算万事、都是空花，雪柏霜松镇好。
<br>
<br>宝鼎现（四时怀古春词）
<br>
<br>问今何日，旧也曾尾，东风鹓鹭。回首念，家山桃李，归去来兮闻早赋。梦境里、尽何妨疏散，时趁莺晴信步。是则是、清闲自好，一点心犹怀古。
<br>
<br>记得平世痴儿女。自灯宵、游了三五。还次第、湖边去也，寒食清明炊未住。是处处、是丹青图画，随意狂歌醉舞。奈蓦被、烟花浪手，一掷残阳孤注。
<br>
<br>须信乐极悲来，谁道是、曾歌琼树。夕阳亭遗涴，翻得江涛似许。忍望著、□天津路。最是鹃啼苦。算世事、消把春看，还有落花飞絮。
<br>
<br>真珠帘（寿元春兄八十策）
<br>
<br>如梅在壑清标格。襟怀好、又是融融春拍。鸳梦早惊飞，惯一窗岑寂。谱曲裁诗心自在，任雪月、风花需索。奇特。问生涯却道，浮云如得。
<br>
<br>回首门外黄尘，算何如、稳占溪光山色。八百岁为期，却十分才一。弟自高歌儿自舞，簇小小、榴花筵席。真率。镇无妨欢醉，年年今日。
<br>
<br>真珠帘（四时怀古夏词）
<br>
<br>青云玉树南薰扇。京华地、别是潇湘图展。茉莉芰荷香，拍满笙萧院。雪藕盈盈歌袅处，早已带、秋声凄怨。堪叹。把时光轻靠，冰山一片。
<br>
<br>从古幻境如轮，问铜驼、应是多番曾见。谁把笛吹凉，总是腔新换。水枕风船空入梦，但极目、波流云远。消黯。更华林蝉咽，系人肠断。
<br>
<br>真珠帘（寿内人六十）
<br>
<br>闲居是念随云散。琴帘底、却自平生心满。百二十年期，笑道今才半。一味齑盐清得瘦，婉娩似、梅花香晚。相伴。老霜松宁耐，溪山寒惯。
<br>
<br>探借十日前春，小杯盘、也做寿筵模范。绕膝舞斑衣，有酒从他劝。但任真来浑是处，梦不到、笙歌瑶燕。双健。任旁人播尽，风流眉案。
<br>
<br>金盏子（四时怀古秋词）
<br>
<br>眼底时光，奈老来、如何奈得秋何。黄叶最多情，天分付、凉意一声先做。是处著露莎蛩，也酸吟相和。新雁想，飞到故都徘徊，未忍轻过。
<br>
<br>往事是堪唾。红枣信、烽折尽任他。湖山桂香自好。笙歌舫、沈沈醉也谁拖。可怜瘦月凄凉，把兴亡看破。如今□，但留下满城□，西风悲些。
<br>
<br>玉漏迟（四时怀古冬词）
<br>
<br>故都冬亦好。风光可是，人间曾有。问雪楼台，肉阵不教寒透。妙手搀春弄巧，唤得应、千花如绣。灯市酒。笙歌镇似，元宵时候。
<br>
<br>见说是事都新，但破冻潮声，去来依旧。老梦无情，不到六桥风柳。回首孤山好景，倩人问、梅花安否。应自瘦。雪霜可能僝僽。
<br>
<br>沁园春（次韵弟臣雪中见寄）
<br>
<br>天盖西倾，地轴东翻，两年以来。那关中形势，已归勃勃，江南人马，都是回回。咄咄书空，栖栖问路，岁晚山空风雪催。如何得，与浑家踏遍，雪顶岩隈。
<br>
<br>谁知有客敲推。把世变心烦都说开。道严霜不杀，不成葭苇，冱寒惯耐，方是松梅。万事过前，一场梦里，分付茅柴三两杯。犹痴望，有太平时节，游戏春台。
<br>
<br>沁园春
<br>
<br>旗盖运迁，衣冠事乖，岂非命来。自黄粱枕觉，分明看破，翠蓬舟近，及早抽回。谁料山深，也同鼎沸，步步危机忙里催。愁无奈，过青山万叠，碧水千隈。
<br>
<br>此愁何计能推。算何日天教眉锁开。记六桥花舫，晴边访柳，孤山草酌，雪后评梅。回首西湖，伤心前事，覆水如何收上杯。东风好，问如今吹入，谁处楼台。
<br>
<br>沁园春（次韵刘改之）
<br>
<br>人生功名，在醉梦中，早须掉头。自南宫一券，尘泥偶脱，前程双毂，日月如流。蕙帐真盟，菜羹余味，江上归舟谁得留。谁知道，有邵平瓜圃，何日封侯。
<br>
<br>天天又不人由。奈危世山林也有忧。况青冈不助，晋家风鹤，黑云直卷，吴分星牛。分寸残生，万千魔障，他事如今都罢休。关心处，是离离禾黍，故国宗周。
<br>
<br>沁园春（次韵侄演自遣）
<br>
<br>无价韶华，一笑相酬，青钱似苔。奈东风轻劣，催红雨去，西园次第，放绿阴回。老后时光，眉间心事，恰似怕酸人著梅。须知道，有谁能百岁，日日开怀。
<br>
<br>从教世变轮推。也莫问人间春去来。看渊明归了，有形谁役，少陵酸里，无闷堪排。贫贱何妨，风流自别，不是沈沈浊世杯。层霄上，与大鹏盘礴，下视浮埃。
<br>
<br>沁园春（和元春兄自寿）
<br>
<br>人生几何，如何不自，珍重此生。向蠹残字上，甘心抛掷，蜗尖争处，著意丁宁。箭过时光，剑炊世界，谁带经锄谁笔耕。分明似。满一锅汤沸，无处清□。
<br>
<br>输兄。炼得闲成。□无辱无忧无惧惊。但菜羹粝饭，不求他味，芒鞋竹杖，足畅幽情。八十年来，万千看破，胸次春风秋月明。梅花帐，称困眠醒起，无打门声。
<br>
<br>沁园春（示诸儿）
<br>
<br>信书成痴，捱到如今，无生可谋。奈浑家梦饭，谷难虚贷，长年断肉，菜亦慳搜。风雨潇潇，江山落落，死又还生春复秋。八十岁，是这般多活，堪吊堪羞。
<br>
<br>休休。盍自回头。要铁汉须从穷处求。那袁安闭户，恬然僵卧，少陵任妇，长是贫愁。一等清风，千年佳话，蚁蚋看他金谷楼。是是是，笑出门天阔，一片云浮。
<br>
<br>水龙吟（牡丹有感）
<br>
<br>好花天也多慳，放迟留做残春主。丰肌弱骨，晴娇无奈，新妆相妒。翠幕高张，玉阑低护，怕惊风雨。记年时、多少诗朋酒伴，逢花醉、簪花舞。
<br>
<br>那料无情光景，到如今、水流云去。残枝剩叶，依依如梦，不堪相觑。心事谁知，杜鹃饶舌，自能分诉。日西斜，烟草凄凄，望断洛阳何处。
<br>
<br>水龙吟
<br>
<br>百花开遍园林，又春归也谁为主。深黄浅紫，娇红腻白，他谁能妒。似不胜情，醉归花月，梦回云雨。又丰肌、恰被东风摇动，盈盈底、霓裳舞。
<br>
<br>世事纷纷无据。与杨花、飞来飞去。当年斗大，知他多少，蜂窥蝶觑。金谷春移，玉华人散，此愁难诉。漫寻思，承诏沈香亭上，倚阑干处。
<br>
<br>水龙吟（次韵黄蘧轩虚谷咏凤花）
<br>
<br>杜鹃啼正忙时，半风半雨春慳霁。酴醿未过，樱甜初熟，梅酸微试。一种红芳，九苞真色，舞窗翻砌。自仙樊去后，无人题凤，阑干外、成孤媚。
<br>
<br>谁信阳春妙手，锦云机、新番裁制。东君冷看，如何描摸，天然艳美。浑欲乘风，又如羞日，做双飞艳。伫骖鸾，称得花前弄玉，与吟箫婿。
<br>
<br>瑞鹤仙（寿王之朝）
<br>
<br>对南山翠峭。几百年、银青门第转好。梅花弄春小。向重帘暖处，华筵开早。斑衣簇绕。舞香云、哄堂颂祷。稳生涯、都自心田，自有老天堪靠。应道。
<br>
<br>□□□□，乐事难逢，可轻过了。鲈肥蟹健，桑落酒、酿来妙。称瑶卮争劝，襟怀宽放，一点尘嚣不到。但从今、家庆年年，醉乡里笑。
<br>
<br>洞仙歌（寿卢竹溪）
<br>
<br>清溪带竹，竹外山光抱。新筑浑如图画了。称闲心、管领昨夜天风，吹送□，端的琅音恰到。
<br>
<br>谁知青云上，鸾凤翱翔，曾把功名试多少。到如今梦觉，佩著飞霞，浑家问、玉芝瑶草。试冷看、重门外如何，恁得似，壶中羽衣尘表。
<br>
<br>贺新郎（次韵戴时芳）
<br>
<br>北马飞江过。画图中、花城柳郭，万摧千挫。羌管直惊猿鹤梦，愁得千山翠锁。有多少、风餐雨卧。回首西湖空溅泪，醉沈沈、轻掷金瓯破。平地浪，如何亸。
<br>
<br>君家志气从来大。舞蓝袍、牵丝幕外，肯饶他个。谁料腥埃妨阔步，孤瘦依然故我。待天有情时须可。且占雪溪清绝处，看精神、全是梅花做。嫌暖饱，耐寒饿。
<br>
<br>念奴娇（留范景山处有感）
<br>
<br>晓村深处，记当年、轻被东风吹别。重得相看春雨屋，心事从头细说。深院灯寒，流苏帐暖，曾梦梅花月。如今何在，消凝分付啼鴂。
<br>
<br>亭馆飞入腥烟，残香惟有，数朵酴醿雪。旧燕寻巢来又去，也觉双飞声咽。泛梗生涯，空花世界，且做杯中活。可人兰玉，风光还有时节。
<br>
<br>念奴娇（次韵弟）
<br>
<br>百年光景，算山中、多占人间分数。一片清风梅是主，弹压粗花俗树。小小鱼池，深深莺谷，曲曲香云路。堪诗堪画，是天分付闲处。
<br>
<br>闻要跨鹤西游，家林自好，且何妨留驻。趁取酴醿新煮酒，烧笋煎花为具。万事皆空，千金一刻，底用闲愁苦。无情杜宇，笑他催我归去。
<br>
<br>念奴娇（端午酒边）
<br>
<br>雨帘高卷，见榴花、应怪风流人老。是则年年佳节在，无奈闲心悄悄。巧扇风轻，香罗雪湿，梦里曾看了。如今溪上，欢盟分付年少。
<br>
<br>遍是眉好相宜，呼儿扶著，把菖蒲迎笑。说道浮生饶百岁，能有时光多少。幸自清贫，何妨乐趣，谱入瑶琴调。杯杯酒满，这般滋味谁晓。
<br>
<br>绮罗香（咏柳外闻蝉三章）
<br>
<br>障暑稠阴，梳凉细缕，□□□□□□。露腋玲珑，多少闹中幽趣。断又续、可是无情，□相送、短长亭路。记春风、曾著莺啼，便娇那得袅如许。
<br>
<br>知音人自暗省，凝睇青云影里，黄昏犹伫。一部笙琴，消得翠腰供舞。堪对景、翻入新妆，鬓影低、衬教眉妩。试回头、旧日章台，怕听声咽处。
<br>
<br>绮罗香
<br>
<br>袅入风腔，清含露脉，声在丝丝烟碧。破暑吹凉，天付弄娇双腋。似恋恋、舞翠纤腰，断还续、忍相离拆。最欢时、微雨初晴，夕阳犹湿淡云隔。
<br>
<br>新来多少怆感，心怕无情过马，攀条惊著。梦里妆台，休说听来曾昨。凝伫漫、番节笙音，暗自将、玉阑轻拍。问谁能、唤起陶潜，醉翁同赋却。
<br>
<br>绮罗香
<br>
<br>霁晓楼台，斜阳渡口，凉腋新声初到。占断清阴，随意自成宫调。看取次、颤引薰风，想无奈、露餐清饱。有时如、柔袅琴丝，忽如笙咽转娇妙。
<br>
<br>谁知忧怨极处，轻把宫妆蜕了，飞吟枝杪。耳畔如今，凄感又添多少。愁绪正、萦绕妆台，怎更禁、被他相恼。送残音、立尽黄昏，月明深院悄。
<br>
<br>满江红（次吕居仁韵）
<br>
<br>梦里京华，忽听得、庭花遗曲。到醒来、愁满东风山屋。春事已非空结绮，晓班无分随群玉。想天涯、沦落杜秋娘，攒眉绿。
<br>
<br>谁能顾，荒芜菊。谁能问，平安竹。任时光流转，都成虚辱。无可奈何天地隘，只饶走得溪山足。但逢人、相问麦青青，何时熟。
<br>
<br>烛影摇红（寿族叔父衡之八十铨）
<br>
<br>吾菊山翁，鹤骖来自蓬云界。平铺心地有天知，楚楚生兰□。膝下青衫舞拜。更参差、斑衣戏队。清闲无事，门外从他，惊尘飞隘。
<br>
<br>寿八千年，百分才一朱颜耐。何妨长主翠嵩春，酒约诗盟在。家庆堂前欢会。领霞卮、醺红浅带。是人说道，真吕先生，风流潇洒。（常裹吕公巾。）
<br>
<br>烛影摇红（寿内子）
<br>
<br>潇洒琴帘，月灯归后新谐好。青云香里共清风，消得金花诰。争奈天颠地倒。好光阴、都惊散了。更听人说，七七年时，多多烦恼。
<br>
<br>捱到如今，信知空挂闲怀抱。天于贫处最饶人，颦也翻成笑。牢闭柴门自好。对梅花、杯盘草草。满前儿女，耐后夫妻，齑盐偕老。
<br>
<br>烛影摇红（寿声仲）
<br>
<br>双杏堂深，山明水秀潆洄著。稳铺心事做平生，不买颦眉错。是则苍髯白发。笑微微、朱颜自渥。一团春意，半隐风流，他谁能学。
<br>
<br>六十年华，又从今起新花甲。葵榴初艳芰荷香，争赴开筵约。家庆真堪恣乐。碧瑶杯、须拚满酌。瑟琴声里，弟劝兄酬，儿歌孙拍。
<br>
<br>声声慢（次韵黄子羽咏凤花）
<br>
<br>珍丛凤舞。曾是宣和，春风送归禁幄。翠浅红深，婉娩步空金落。腥尘未飞动处，是先知、早辞华萼。好在□，四并难多少，怨怀无托。
<br>
<br>猛拍阑干谁会，浮世事、悠悠白云黄鹤。有酒当花，休得是今非昨。花犹百年宁耐，算人生、能几欢乐。又匆匆，醉梦里、春去不觉。
<br>
<br>祝英台近（次韵前人咏盘莲）
<br>
<br>小盆池，新压藕，翠盖已擎雨。巧弄红妆，明艳便能许。自怜华发萧萧，风流无分，醉时眼、何妨偷觑。
<br>
<br>黯然伫。回首今是何时，逢花笑还语。梦里西湖，双落泪如缕。斜阳十里烟芜，六桥风浪，有谁掉、采莲舟去。
<br>
<br>江城子（中秋早雨晚晴）
<br>
<br>中秋佳月最端圆。老痴顽。见多番。杯酒相延，今夕不应慳。残雨如何妨乐事，声淅淅，点斑斑。
<br>
<br>天应有意故遮阑。拍人间。等闲看。好处时光，须用著些难。直待黄昏风卷霁，金滟滟，玉团团。
<br>
<br>江城子（重阳酒边）
<br>
<br>人生难满百年心。得分阴。胜千金。吹帽风流，时节又相寻。回首赐萸休说梦，真率具，自山林。
<br>
<br>逢迎一笑且开襟。酒频斟。量犹禁。相劝相期，长健似如今。醉也从他儿女手，争把菊，满头簪。
<br>
<br>江城子（七夕风雨）
<br>
<br>纷纷都说会双星。鹊桥成。凤骖迎。风雨凄凉，何故锁苍冥。儿女空愁谁解意，须道我，试来听。
<br>
<br>人间天上不同情。最无凭。是柔盟。应怪痴人，虚妄做浮生。正值楼台多簇燕，教没兴，不开晴。
<br>
<br>江城子（元宵书怀）
<br>
<br>笼街弹压上元灯。满瑶城。簇珠星。老矣如今，谁记旧来曾。眼底相逢惟有月，空对面，若为情。
<br>
<br>残生消不尽齑茎。瘦棱棱。困腾腾。扶起眉间，杯酒酹寒檠。也为风光陪一笑，心下事，梦中惊。
<br>
<br>江城子（重午书怀）
<br>
<br>年年端午又今朝。鬓萧萧。思摇摇。应是南风，湘浦正波涛。千古独醒魂在否，无处问，有谁招。
<br>
<br>何人帘幕倚兰皋。看飞桡。夺高标。饶把笙歌，供笑醉陶陶。孤坐小窗香一篆，弦绿绮，鼓离骚。
<br>
<br>青玉案（次韵戴时芳）
<br>
<br>钱塘江上潮来去。花落花开六桥路。三竺三茅钟晓暮。当年梦境，如今故国，不忍回头处。
<br>
<br>他谁做得愁如许。平地波涛挟风雨。往事凄凄都有据。月堂笑里，夕亭话后，自是无人悟。
<br>
<br>青玉案
<br>
<br>青山流水迢迢去。总是东风往回路。送得春来春又暮。莺如何诉。燕如何语。只有春知处。
<br>
<br>时光渐渐春如许。何用怜春怕红雨。到处空飞无实据。花开也好，花飞也好，此意须双悟。
<br>
<br>渔家傲（次前人）
<br>
<br>浪麦风微花雾扫。痕沙水浅溪桥小。属玉双双飞杳杳。山宽绕。新晴绣得春分晓。
<br>
<br>独立无言心事渺。曾将宇宙思量了。世变何涯人已老。休烦恼。林泉况味终须好。
<br>
<br>渔家傲
<br>
<br>山弄夕辉眉淡扫。溪分新水支流小。醉梦风光凝望杳。云树绕。杜鹃怨处谁能晓。
<br>
<br>浮世悠悠波渺渺。蜗争何事何时了。天为无情方不老。休苦恼。随缘诗酒清闲好。
<br>
<br>踏莎行（中秋）
<br>
<br>豆雨空晴，桂花风静。碧虚飞上圆明镜。谁能唤起秃翁吟，祗应笑得嫦娥醒。
<br>
<br>可奈良宵，不堪残境。强拚一醉偷光景。夜凉渐搅雪霜心，昏眵犹认山河影。
<br>
<br>卖花声（立春酒边）
<br>
<br>残梦腾腾。好鸟一声呼醒。小窗明、萧萧鬓影。当年头上，惯曾簪幡胜。到如今、有谁怀省。
<br>
<br>东风著面，却自依然相认。哄痴儿、忺声弄景。盘蔬杯酒，强教人欢领。也微酣、带些春兴。
<br>
<br>鹊桥仙（次韵元春兄）
<br>
<br>兄年八十，弟今年几，亦是七旬有九。人生取数已为多，更休问、前程无有。
<br>
<br>家贫是苦，算来又好，见得平生操守。杯茶盏水也风流，莫负了、桂时菊候。
<br>
<br>蝶恋花（次韵黄子羽重午）
<br>
<br>世变无情风挟雨。长夜漫漫，何日开晴午。白发萧疏惊岁序。儿嬉漫说重重午。
<br>
<br>粒啄偷生如抟黍。过计何须，负郭多南亩。曾著宫衣沾雨露。如今掩袂悲湘浦。
<br>
<br>虞美人（次韵人咏菊）
<br>
<br>故园处处都荒雨。寂寞蜗书户。人间春事杏桃花。独有诗人依旧、菊为家。
<br>
<br>老来犹解高叉手。遥上花前寿。华颠无分插花枝。乞取霜根风月、送将归。
<br>
<br>浪淘沙（与前人）
<br>
<br>有约泛溪篷。游画图中。沙鸥引入翠重重。认取抱琴人住处，水浅山浓。一笑两衰翁。莫惜从容。瓮醅灰芋雪泥菘。直到梅花飞过也，桃李春风。
<br>
<br>浪淘沙（留城）
<br>
<br>记得去年时。采菊东篱。眉间一笑捧花枝。说道愿如花不老，交劝双卮。又是菊花期。客况谁知。便无风雨也凄凄。白发夫妻时节酒，堪几参差。
<br>
<br>浪淘沙（立春日卖春困）
<br>
<br>窗影弄晴红。欢笑成丛。一声春困到衰翁。回首太平儿戏事，雨过云空。人世暗尘中。如梦方浓。也须留取自惺忪。试问若教都困了，谁管春风。
<br>
<br>浪淘沙（示吴应奎）
<br>
<br>迟饭甑炊红。青翦蔬丛。鸡声邻里狎田翁。兵后故人能有几，岁晚江空。谁信淡交中。依旧情浓。白头青眼转惺忪。相见莫教轻别去，负月孤风。
<br>
<br>浪淘沙（次韵示弟观）
<br>
<br>春事紫和红。蜂蝶争丛。消磨多少看花翁。不用借他炊黍枕，何梦非空。茅屋菜畦中。村瓮醅浓。醉时啼鸟唤惺忪。不道白头添一岁，舞月歌风。
<br>
<br>浪淘沙
<br>
<br>年事夕阳红。霜满髯丛。摩挲苍藓石婆翁（在京口夹冈）。能见几人曾百岁，一笑书空。
<br>
<br>回首棣华中。消得春浓。平生心事两惺忪。杖屦相从须放密，山月溪风。
<br>
<br>唐多令（九月留城书怀）
<br>
<br>雁阵晓来霜。鸦村夕照黄。满人间、风景凄凉。幸有菊窗堪一醉，争又滞、水云乡。
<br>
<br>沽酒也三行。邀风与较量。便明朝、吹送归航。趁得老盆新熟信，日日是、我重阳。
<br>
<br>唐多令（次前韵范纯甫留饮）
<br>
<br>蟹熟晕橙霜。蛆浮染菊黄。淡交情、都没炎凉。说道白头难会面，留一日、醉中乡。
<br>
<br>世事与轮行。时光逐寸量。任人间、涛海风航。拜了老庞归去也，高著枕、卧南阳。
<br>
<br>唐多令（城归泊湖山）
<br>
<br>倦枕寄渔乡。篷低被怯霜。月窥人、多少思量。自是欲眠眠不稳，禁听得、雁声双。
<br>
<br>和梦早催行。归来梅竹窗。小柴门、分破闲忙。翻笑白云飞不定，谙得静、憩诗床。
<br>
<br>行香子（次韵元春兄）
<br>
<br>吾辈么麽。休叹蹉跎。得闲时、且逐时过。人间名利，都是浮华。但退如进，失如得，少如多。
<br>
<br>谁信生来，从发尖磨。到如今、方见霜涯。算天亦自，无奈吾何。是饥能忍，寒能耐，老能歌。
<br>
<br>恋绣衾（寿内子）
<br>
<br>梅窗归坐几岁寒。老生涯、寂寞自便。最喜得、双双健，与粗茶、淡饭结缘。
<br>
<br>眉前把酒深深劝，这时光、惟有靠天。看许大、痴儿女，且随宜、笑到百年。
<br>
<br>西江月（书怀）
<br>
<br>老去坐来睡重，病多吟得诗慳。有时忽自拍阑干。一点心随天远。
<br>
<br>柳絮飞从何处，莺声啼破空山。春风依旧满人间。不奈双颦闲管。
<br>
<br>西江月（寿王之朝）
<br>
<br>华冑眼青气脉，仙风斑白须眉。儿孙玉雪满庭帏。家庆人间难比。
<br>
<br>浮世事等云过，平生心有天知，举杯相约小看时，岁岁梅花里醉。
<br>
<br>卜算子（寿族弟藻夫妇八十）
<br>
<br>月下百年缘，天上双星样。九秩齐开自是稀，清健那堪两。红叶景翻新，黄菊香宜晚。笑拥眉开祝寿声，满劝鸳鸯盏。
<br>
<br>卜算子（用前韵弟藻次日又设酒）
<br>
<br>喜气满清门，庆集还新样。卜醉筵开意转浓，昨日今朝两。愧我一年多，见汝双欢晚。自觉人生此会稀，有酒宁论盏。
<br>
<br>南乡子（中秋无月）
<br>
<br>流景去难縻。浮世危如拍浪埼。才遇中秋聊对月，佳期。了怕晴明未可涯。
<br>
<br>人月本相依。果是今朝恰背违。孤负楼台多少醉，堪悲。何忍滂沱与毕离。
<br>
<br>宝鼎现（代邑士送韩君美经历）
<br>
<br>望京门外，怕见催发，东风行马。清到底、冰壶满了，欲借留来无计也。祖劝酒、看依依情恋，都在眉尖眼下。任万户、诗旗曲帐，有笔应难描写。
<br>
<br>是则龟组随瓜卸。好规模、分付来者。才泛绿、依红小暇，移讲芹宫时促驾。又指点、秀宁城来脉，疏瀹春流似画。更巧为、溪山著句，留作千年佳话。
<br>
<br>最念一邑酸寒，风雨暗、真几成假。向纛牙交处，还得儒珍旧价。便父母、又如何做，但结心香社。愿阔步、直上云霄，犹□回头奉化。
<br>
<br>沁园春（代人送阎戎）
<br>
<br>莲叶山前，戎帐宏开，轰然最称。羡铺心如水，肯教尘涴，为民乞雨，唤得天应。紫逻□锋，绿林扫影，夜户都开无犬声。三乡里，笑嬉嬉度日，歌舞清平。
<br>
<br>溪头载月舟□，□□帐花旗忍送行。算浮云自在，初无著相，薰风正好，却问归程。折柳依依，憩棠□□，□□□春无尽情。趋朝去，看青冥玉钺，金辔红缨。
<br>
<br>喜迁莺（代邑士送梁宰观赴昆山同知）
<br>
<br>南庐佳号。是自许孔明，经纶才调。对柳鸣琴，凭花制锦，小试一同谈笑。怎知画帘难驻，忽又星舆催召。但谶得、耀碑潭水月，交光相照。
<br>
<br>驿道。春正好。簇帐擎杯，听取殷勤祷。略鲙松鲈，便膺芝凤，陵溯紫清津要。当家得时行志，回首旧封文庙。疏化雨，障狂澜不尽，生生芹藻。
<br>
<br>西江月（送公棠戎）
<br>
<br>钱影何曾过眼，笔头那肯亏心。系门瘦马影沈沈。夜柝不惊春枕。
<br>
<br>一去轻如蕉梦，三乡都是棠阴。等闲换取印黄金。催上云程新任。
<br>
<br>霓裳中序第一（寿王之朝）
<br>
<br>华胄银青气脉，仙风斑白须眉。儿孙玉雪满庭帏。家庆人间难比。
<br>
<br>浮世事等云过，平生心有天知。举杯相约小春时。岁岁梅花里醉。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【赵与钅卸】
<br>
<br>谒金门
<br>
<br>归去去。风急兰舟不住。梦里海棠花下语。醒来无觅处。
<br>
<br>薄幸心情似絮。长是轻分轻聚。待得来时春几许，绿阴三月暮。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王义山】
<br>
<br>千年调（游葛岭归有感）
<br>
<br>胜地独湖山，满堂贮风月。歌舞太平气象，雪回云遏。红鞋朱帽，隔岸唤船，芙蓉万叠。人稀到，这清绝。
<br>
<br>因思旧事，庄敞平泉宅。莫与他人树石，对儿孙说。难全晚节，不如一丘壑。住茅屋三间，任穷达。
<br>
<br>水调歌头（寿湖南胡太初）
<br>
<br>沆瀣金茎露，清洁玉壶冰。分明昨夜，光见南极老人星。山甫秀钟松岳，傅说上符箕尾，造物为时生。一代词科伯，飞上到蓬瀛。
<br>
<br>紫薇天，丹禁地，掌丝纶。盘洲益国。个样人物只三人。辞却翰林风月，故就湖湘霖雨，天下共为春，试看玉堂□，太半秉洪钧。
<br>
<br>临江仙（寿章丞相）
<br>
<br>明日中元生上相，真上相上元生。满城灯火昼三更。台星呈瑞处，一点寿星明。
<br>
<br>和气薰蒸开泰运，湖山万里光荣。愿推天地发生仁。八荒开寿域，一气转洪钧。
<br>
<br>满庭芳（寿余节使）
<br>
<br>线柳迎风，锦棠媚日，十分春色豪奢。青烟宫烛，飞入待臣家。瑞霭深笼画戟，寿星照、曲纛高牙。因知是、崧高华旦，玳宴醉琼花。
<br>
<br>翻鸦。新诏墨，闻枢庭召入，已办宣麻。比汾阳福寿，公更穹华。伫看稠青叠紫，书香蔼、桂子兰芽。鸣珂处，西湖路上，接武筑堤沙。
<br>
<br>水调歌头（乙亥春永嘉归舟）
<br>
<br>宇宙邮亭耳，游子问舟归。滩上滩下，转柁欲速□□迟。安得泛河一叶，寻见江南归处，多只是旬余。此身无地著，惊浪湿征衣。
<br>
<br>独张翰，见风起，早知机。谁把乘舟，偏重良策济明时。夷岛人烟相接，恰在永嘉上浦，猛忆浩然诗。乡闾万余里，失路一相悲。
<br>
<br>贺新郎（乙亥春题雁荡山）
<br>
<br>雅有登山癖。觉老来、尚可跻攀，浪游蹑屐。险怪嶕峣称雁荡，争秀群山第一。更耸出、穹崖千尺。景物深藏长谷里，最上龛，水凿时冲激。硉矹处，钜□石。
<br>
<br>地生天作谁能识。睹江山如故，恨无一时人物。灵运当年为太守，佳处都曾游历。独不见、此山脚迹。风月直须人管领，怎不移、石壁题岩壁。今且著，老夫笔。
<br>
<br>念奴娇（题临湖阁。阁在东阳，向巨
<br>
<br>源所创，洪容斋作记，旧赘漕幕居其下）
<br>
<br>南昌奇观，最东湖、好景重重叠叠。谁瞰湖光新佳阁，横挹翠峰嶻□。十里芙蓉，海神捧出，一镜何明彻。鸢鱼飞跃，活机触处泼泼。
<br>
<br>容斋巨笔如椽，迎来一记，赢得芳名独。猛忆泛莲前日事，诗社杯盘频设。倚看斜阳，檐头燕子，如把兴亡说。谁迎谁送，一川无限风月。
<br>
<br>瑞龙吟（寿京尹曾留远）
<br>
<br>晨光曙。遥见□灼文奎，照天心处。峨眉棱上西飞，北魁南极，腾辉灿丽。
<br>
<br>神皋地。争看碧幢旗戟，蔼然佳气。深深有美堂中，绣帏□幕，笙歌不住。
<br>
<br>知是元戎初度，玉觥频举，云堤烟市。时听笑声，都人相贺相语。人人说是，活佛生今世。襟怀内、严霜莹月，春风秋水。文肃貂蝉贵。南丰学问，文昭节义。若问庄椿岁。堪谁比，清源曾公寿齿。郎君宥府，衮衣荣侍。
<br>
<br>贺新郎（自贺生孙。丙戌西月）
<br>
<br>自笑斟醽醁。作皤然一老，逍遥东湖湖曲。好事爆然来子舍，报道生孙新浴。算天也、从人所欲。万事足虽缘有子，见孙时、万事方为足。诗礼脉，今有续。
<br>
<br>吾家本是山阴族。见生来、风神稍秀，足娱吾目。吾子吾孙同此月，日月才争五六。喜听得、欢声满目。禺鲁聪明天所赋，只无灾无难为多福。且愿汝，书劝读。
<br>
<br>乐语（）
<br>
<br>◎寿崇节致语（隆兴府）
<br>
<br>万年介寿，星辰拱文母之尊；四海蒙恩，雨露宠周臣之宴。颂声交作，协气横流。与天同心，为民立命。以圣子承承继继，九州番臣；奉太后怡怡愉愉，亿载永久。宝册加徽称于汉典，彩衣绚瑞色于舜庭。捧金炉香，胥庆寿崇之旦；□玉卮酒，永延长乐之春。躬禀聪明，性纯爱敬。晋福介王母，三千年之桃晕新红；华封祝圣人，八九叶之蓂开并绿。耳凤韶之雅奏，身鱼藻之深仁。臣等幸囿明时，忻逢盛事。遥瞻禁卫，蔼播衢谣：东极承颜肃紫宸。恩酉农湛露宴群臣。香传禁柳鸣球瑟，影颤宫花蔼缙绅。璀璨神光三殿晓，怡愉和气万年春。明朝又纪流虹瑞，更效封人祝圣人。
<br>
<br>◎对厅致语
<br>
<br>怡愉奉太后，称觞盛长乐之仪；普率皆王臣，会□接镐京之饮。欢浮鱼藻，光射斗牛。恭惟特进大观文大丞相国公四海儒宗，两朝元老。巨川舟楫，旱岁霖雨；不有其功，清时钟鼓，胜事园林，自乐以道。暂游洛社，更筑沙堤。宫使端明相公吟遍玉堂，来寻绿野。听星辰履，久联紫殿之清；依日月光，已觉黄扉之近。宫使阁学尚书为国喉舌，同姓腹心。寄兴西山，虽喜林泉萧散；召还北阙，要推社稷经纶。观使提刑户部曾策驹马因，肯盟鸥鹭。入直天上，尚记青藜；趣起山中，便持紫橐。提刑诏使提刑部洒人寒露，厉古清风。衡岳云开，会见郎官列宿；甘泉地近，即依天子九重。观使提刑判府监丞玉节犹香，幅巾自适。胸中宇宙，素存开济之心；足下风云，直峻清华之武。观使判府刑部老成器局，光霁襟怀。赞白云之司，早培朝望；翔紫霄之表，简在帝心。众位判府郎卿金石舂鸣，琳琅映照。吟万柳阴中之句，香入诏芝；接五花影里之班，望高玉笋。及梓里满前之材俊，皆兰台向上之镃基。我知府、运使、华文、国史、秘监、侍郎，渠观联辉，节麾叠组。不知昼锦为邦家之光、闾里之荣；但喜阳春在天庭之间、湖山之外。嘉与十一郡黎献之众，载歌万亿载慈祥之诗。寿崇方庆于坤闱，既醉共分于天禄。合星垣之宾佐，
<br>偕月乘之儒流。蓉府材能，柳营韬略。客坐联杏坛之秀，男邦蔼花县之英。笾豆肆陈，笙簧迭奏。福介于王母，幸永瞻慈极之尊；河清生圣人，更同效华对之祝。□等敷陈俚词，扬厉休期。
<br>
<br>八叶蓂香夏气清。坤闱有庆佛同生。枫宸称寿云霄迥，苹野沾恩雨露深。祚永万年齐晋福，孝濡九有乐升平。电枢又报祥光绕，虎拜扬休天子明。
<br>
<br>◎唱
<br>
<br>金阙深深，正夏日初长禁柳青。祥烟纷簇，红云一朵，飞度彤庭。千妃随步处，觉薰风、微拂觚棱。天颜喜，向东朝长乐，献九霞觥。
<br>
<br>分明。西昆王母，来从光碧驾飞軿。为言今日，金仙新浴，共庆长生。捧桃上寿，天一笑、赐宴蓬瀛。沸欢声。道明朝前殿，又祝椿龄。
<br>
<br>◎勾问队心
<br>
<br>妾闻舜殿重华，薰风初奏；唐宫兴庆，寿日新逢。远方称赞效微诚，女队蹁跹呈妙舞。腰翻翠柳，步趁金莲。岂无皓齿之歌，可表丹心之祝。相携纤手，共蹑华裀。
<br>
<br>◎唱柘枝令
<br>
<br>西山元是神仙境，瑞气郁森森。彩鸾飞下五云深。急管递繁音。
<br>
<br>碧鬓□斜花欲颤，轻盈莲步移金。柴檀催拍莫沈吟。传入柘枝心。
<br>
<br>◎花心唱
<br>
<br>慈元宫殿五云开。寿献九霞杯。步随王母共徘徊。仙子下瑶台。
<br>
<br>红袖引翻鸾镜媚，婆娑雪□风回。繁弦脆管莫相催。齐唱柘枝来。
<br>
<br>◎四角唱
<br>
<br>风吹仙袂飘飘举，底事下蓬莱。东朝遥祝万年杯。玉液泻金罍。
<br>
<br>天上蟠桃又熟，晕酡颜、红染芳腮。年年摘取献天阶。齐舞柘枝来。
<br>
<br>◎遣队
<br>
<br>铜壶漏转，屡惊花影之移；桂棹风轻，已觉蓬莱之近。覆裀已蹙，雪鼓重催。歌舞既周，好去好去。
<br>
<br>◎勾队
<br>
<br>瞻寿星于南极，瑞启东朝；移仙驭于西山，望倾北阙。式歌且舞，共祝无疆。
<br>
<br>◎吴仙诗
<br>
<br>一曲清歌艳彩鸾。金炉香拥气如兰。西山高与南山接，剩有当时却老丹。
<br>
<br>◎唱
<br>
<br>千年紫极锁烟萝。艳质含羞敛翠蛾。远睇慈元称寿处，不妨连臂，大家重与，楚舞更吴歌。
<br>
<br>◎谌仙诗
<br>
<br>冉冉飞霜缀绮裳。遥知谌母下丹阳。黄金炼就三山药，来采蒲花献寿觞。
<br>
<br>◎唱
<br>
<br>秘传玉诀自灵修。家在仙山最上头。理会有仙茅香馥郁，年年今日，薰风时候，掇取献龙楼。
<br>
<br>◎鹤山诗
<br>
<br>饮马池边号浴仙。仙姿化鹤古今传。金经尤有延年诀，未数庄椿寿八千。
<br>
<br>◎唱
<br>
<br>自在云间白鹤飞。晴川浴罢不胜衣。旋裁五色冰蚕锦，千花覆处，三呼声里，惹得御香归。
<br>
<br>◎龙仙诗
<br>
<br>楚尾吴头风乍薰。沧波深拥小龙君。愿朝帝母龙楼晚，来曳霞裾驾五云。
<br>
<br>◎唱
<br>
<br>闲云潭影日悠悠。暮倚朱帘更少留。龙寿本齐箕与翼，□从今日，一年一度，东极庆千秋。
<br>
<br>◎柏仙诗
<br>
<br>古柏林间小剑仙。云鬟低绾軃轻蝉。愿持天上长生箓，来祝东朝亿万年。
<br>
<br>◎唱
<br>
<br>新吴曾遇许旌阳。宝气横空一剑长。愿祝慈闱长不老，天长地久，有如此柏，万古镇苍苍。
<br>
<br>◎遣队
<br>
<br>花朝日转，睹妙舞之初停；莲步云生，学飞仙之难驻。遥瞻翠阆，已启金扃。待拟重来，不妨好去。
<br>
<br>◎王母祝语
<br>
<br>长乐宫中，永壶天之日月；蓬莱岛上，曳洞府之烟霞。不辞弱水之遥，来祝南山之寿。恭惟体坤至静，与佛同生。德比周任，知文王之所以圣；尊为太后，喜唐帝之孝于亲。和蔼一堂，庆流万宇。昆圃五城宅，幸居至治之朝；云王敦九霞觞，因献长生之箓。恭惟丕丞慈训，克绍洪休。八九叶蓂开，接虹流于华渚；三千年桃熟，侑宴饮于瑶池。薰风迭奏于虞弦，湛露载沾于周泽。臣□喜游化国，适际昌辰。密依天阙之光，好诵仙家之句。
<br>
<br>壶峤天低乐圣时。南薰初试度兰池。影飞霞佩朝金殿，曲奏云和献玉卮。稽首万年尧历永，承颜五色舜衣垂。仙家更有蟠桃在，明日重来谒帝墀。
<br>
<br>◎唱
<br>
<br>龙楼日永，鹤禁风薰，拂晓寿星光现。无限霞裾，欣传帝母，与佛同生华旦。佳气慈闱，看龙颜欢动，玉卮亲劝。捧祝殷勤，对萱草青松，菖蒲翠软。奇香喷，阶前芍药，频繁红深紫浅。
<br>
<br>遥望千官鹭序，晓仗初齐，趋觐慈元宫殿。更喜明朝，虹流佳节，同听嵩山呼万。湛露重重，燕庆两宫，盛事如今亲见。齐祝愿、西昆凝碧，南山增绿，与天齐算。身长好，年年拜舞宫花颤。
<br>
<br>◎勾队
<br>
<br>万岁山前，三呼祝寿；千花海里，一□□□。从来无日不春，况是薰风初夏。蔷薇□□，芍药翻阶。葵欲向阳，榴将喷火。正好共寻奇卉，来献芳筵。对仙李之盘根，今朝一转；庆蟠桃之结实，明日重来。上侑清欢，千花入队。
<br>
<br>◎万年枝诗
<br>
<br>百子池边景最奇。无人识是万年枝。细花密叶青青子，常得披香雨露滋。东风向晚薰风早。禁路飞花沾寿草。年年圣主寿慈闱，先献此花名字好。
<br>
<br>◎唱
<br>
<br>先献此花名字好。密叶长青，翠羽摇仙葆。紫禁风薰惊夏到。花飞细□香堪扫。拂晓宫娃争报道。无限琼妃，缥缈来蓬岛。来向慈闱勤颂祷。万年枝□同难老。
<br>
<br>◎长春花诗
<br>
<br>东风不与世情同。多付春光向此中。叶里尽藏云外绿，枝头剩带日边红。百花能占春多少。何似春颜长自好。清和时候卷红绡，端的长春春不老。
<br>
<br>◎唱
<br>
<br>端的长春春不老。玉颊微红，酒晕精神好。多谢天工相懊恼。花间不问春迟早。
<br>
<br>风外新篁摇翠葆。长乐宫边，绿荫笼驰道。此际称觞非草草。绛仙亲下蓬莱岛。
<br>
<br>◎菖蒲花诗
<br>
<br>昔年有母见花轮。富贵长年不记春。今报紫茸依碧节，献来慈极寿庄椿。汉家天子嵩山路。又见蒲仙相与语。而今帝母两怡愉，莫忘九疑山上侣。
<br>
<br>◎唱
<br>
<br>莫忘九疑山上侣。住在山中，白石清泉处。好与长年沾雨露。灵根下遣蟠虬护。
<br>
<br>青青九节长如许。早晚成花，教见薰风度。十二节添须记取。千年一节从头数。
<br>
<br>◎萱草花诗
<br>
<br>当年子建可诗章。绿叶丹花有晔光。为道宜男仍永世，福齐太姒炽而昌。犹记夏侯曾与赋。灼灼朱华人嘉句。紫微右极是慈闱，岁岁丹霞天近处。
<br>
<br>◎唱
<br>
<br>岁岁丹霞天近处。借问殷勤，何以逢兰杜。碧砌玉阑春不去。清香长逐薰风度。
<br>
<br>况是恩光新雨露。绿叶青青，葱翠长如许。端的萱花仙伴侣。年年今日阶前舞。
<br>
<br>◎石榴花诗
<br>
<br>待阙南风欲上场。阴阴稚绿绕丹墙。石榴已著乾红蕾，无尽春光尽更强。不因博望来西域。安得名花出安石。朝元阁上旧风光，犹是太真亲手植。
<br>
<br>◎唱
<br>
<br>犹是太真亲手植。猩染鲜葩，岁岁如曾拭。绛节青旌光耀日。分明是个神仙匹。
<br>
<br>引领金扉红的的。下有仙妃，纤手轻轻摘。为道朱颜常似得。今朝摘取呈慈极。
<br>
<br>◎栀子花诗
<br>
<br>当年曾记晋华林。望气红黄栀子深。有敕诸官勤守护，花开如玉子如金。此花端的名薝卜。千佛林中清更洁。从知帝母佛同生，移向慈元供寿佛。
<br>
<br>◎唱
<br>
<br>移向慈元供寿佛。压倒群花，端的成清绝。青萼玉包全未拆。薰风微处留香雪。
<br>
<br>未拆香包香已冽。沈水龙涎，不用金炉爇。花露轻轻和玉屑。金仙付与长生诀。
<br>
<br>◎蔷薇花诗
<br>
<br>碎翦红绡间绿丛。风流疑在列仙宫。朝真更欲薰香去，争掷霓衣上宝笼。忽惊锦浪洗春色。又似宫娃逞妆饰。会当一遣移花根，还比蒲桃天上植。
<br>
<br>◎唱
<br>
<br>还比蒲桃天上植。稚柳阴中，蜀锦开如织。万岁藤边娇五色。宜春馆里香寻觅。
<br>
<br>七十二行鲜的的。岁岁如今，早趁薰风摘。金掌露浓堪爱惜。龙涎华润凝光碧。
<br>
<br>◎芍药花诗
<br>
<br>倚竹佳人翠袖长。阿姨天上舞霓裳。娇红凝脸西施醉，青玉阑干说叠香。晚春早夏扬州路。浓妆初试鹅红妒。何如御掖垣中，日日传宣金掌露。
<br>
<br>◎唱
<br>
<br>日日传宣金掌露。当殿芳菲，似约春长驻。微紫深红浑谩与。淡妆偏趁泥金缕。
<br>
<br>拂早薰风花里度。吹送香尘，东殿称觞处。歌罢花仙归洞府。采鸾驾雾来南浦。
<br>
<br>◎宫柳花诗
<br>
<br>御墙侧畔绿垂垂。接夏连春花点衣。好似雪茵胡旋舞，楼台帘幕燕初飞。薰风日永龙墀晓。宫妃簇仗呈千巧。就中妙舞最工奇，戏衮玉球添一笑。
<br>
<br>◎唱
<br>
<br>戏衮玉球添一笑。笑道轻狂，似恁人间少。偏倚龙池依凤沼。随风得得低回绕。
<br>
<br>掠面点衣夸百巧。似雪飞花，点束梁园好。惹住金虬香篆袅。上林不放春光老。
<br>
<br>◎蟠桃花诗
<br>
<br>蕊珠仙子驾红云。来说瑶池□□春。道是当年和露种，三千花实又从新。红云元透西昆路。青鸟衔枝花□□。薰风初动子成初，消息一年传一度。
<br>
<br>◎唱
<br>
<br>消息一年传一度。万岁枝香，总是留春处。曾倚东风娇不语。玉阶霞袂飘飘举。
<br>
<br>蓬莱清浅红云路。结子新成，要荐金盘去。一实三千须记取。东朝宴罢回青羽。
<br>
<br>◎众唱
<br>
<br>十样仙葩天也爱。留住春光，一一娇相赛。万里莺花开世界。园林点检随时采。
<br>
<br>□□□眉仙体态。天与司花，舞彻歌还再。献与千官头上戴。年年万岁声中拜。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
