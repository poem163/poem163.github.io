<HTML>
<HEAD>
<TITLE>全宋词 卷089 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷089</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷089</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6365"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷089')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷089]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【赵崇】
<br>
<br>如梦令
<br>
<br>日日酒围花阵。画阁红楼相近。残月醉归来，长是雨羞云困。低问。低问。独自绣帏睡稳。
<br>
<br>如梦令
<br>
<br>窗外燕娇莺妒。窗下梦魂无据。梦好却频惊，不到彩云深处。无绪。无绪。红重一帘花雨。
<br>
<br>更漏子
<br>
<br>玉搔头，金约臂。娇重不胜残醉。留粉黛，晕胭脂。浅寒生玉肌。
<br>
<br>待归来，浑未准。疑杀那回书信。春又好，思无穷。卷帘花露浓。
<br>
<br>谒金门
<br>
<br>春尚浅。江上柳梢风软。销尽玉梅春不管。冷香和梦远。脉脉绿窗新怨。花胜无心重翦。帘押护香闲不卷。卷帘芳事遍。
<br>
<br>谒金门
<br>
<br>春意泄。香重一枝梅雪。寒透玉壶冰暗结。玉奴情更劣。似语还羞奇绝。妒白怜红时节。酒力未醒双眼缬。一帘风弄月。
<br>
<br>谒金门
<br>
<br>晴意早。帘外数声啼鸟。有约不来春梦杳。琐窗微弄晓。江上残梅未扫。叶底芳桃红小。天远断云尘不到。过春还草草。
<br>
<br>谒金门
<br>
<br>春意薄。江上晚来风恶。帘外海棠花半落。睡深浑未觉。梦想当年行乐。新恨暗添金鹊。写就金笺无处托。去鸿天一角。
<br>
<br>清平乐（怀人）
<br>
<br>莺歌蝶舞。池馆春多处。满架花云留不住。散作一川香雨。相思夜夜情＿。青衫泪满啼红。料想故园桃李，也应怨月愁风。
<br>
<br>清平乐
<br>
<br>妒红欺绿。轻浪潮温玉。鸾袖卷香金□□。娇怯未消寒粟。锦衾初罢承欢。宿妆微褪香弯，醉眼乍松还困，断云犹绕巫山。
<br>
<br>南柯子（小姝）
<br>
<br>丝发风轻掠，酥胸冷不侵。背人小立卸瑶簪。一缕柔情系得、几人心。
<br>
<br>曲槛花方蓓，河桥柳未阴。红羞绿困不能禁。恼乱东风无计、等春深。
<br>
<br>南柯子
<br>
<br>掩笑轻抬袖，慵妆浅画眉。嫩晴帘箔玉梅飞。门外寒轻疏柳、趁黄时。
<br>
<br>绾带香罗结，交钗绿玉枝。看看又误踏青期。倚遍栏干心事、只春知。
<br>
<br>望海潮（泛舟）
<br>
<br>轻云过雨，炎晖初减，楼台片片余霞。曲径通幽，小阑斜护，水天薄暮人家。暝色趣归鸦，竹风交立玉，清透窗纱。断岸涟漪，乱萍芳苇绕烟沙。
<br>
<br>依稀画艇莲娃。掩鲛绡微沁，急桨咿哑。香雾霏微，冷光摇曳，娅红深映低花。天际玉钩斜。矶边菱唱答，惊断鸣蛙。满棹白苹归去，幽兴绕天涯。
<br>
<br>沁园春
<br>
<br>紫陌芳尘，烟缕收寒，雨丝过云。羡交阴桃叶，窗前曲槛，认巢燕子，柳底朱门。回首年时，雾鬟风袖，袅袅娉娉娇上春。逢迎处，仅芳华缱绻，玉佩殷勤。
<br>
<br>谁知此际销魂。漫隐约人前笑语温。记掌中纤细，真成一梦，花时怨忆，应为双文。载酒心情，教眉诗句，空悔风流曾误人。凭谁去，待寄将恨事，两处平分。
<br>
<br>摸鱼儿
<br>
<br>卷珠帘、几番花信。轻寒犹自成阵。一年芳事如朝梦，容易绿深红褪。寒食近。惟自有、断肠垂柳禁春困。琐窗深静。悄叠损缕衣，凝尘暗掩，金斗熨清润。
<br>
<br>章台恨。准拟芳期未稳。旧游细把重忖。鉴鸾钗凤平分久，留取年时心印。谁与问。待试写花笺，密寄教郎认。妒香怜粉。欲写却还羞，轻颦浅叹，字字揽方寸。
<br>
<br>过秦楼（和美成韵）
<br>
<br>隐枕轻潮，拂尘疏雨，幽梦似真还断。莺雏燕婉，依约年时，花下试翻歌扇。憔悴鬓怯春寒，慢掠轻丝，柳风如箭。甚阳台渺邈，行云无准，楚天空远。应唤觉、当日琴心，只今诗思，惆怅客衣尘染。钗留股玉，袜袭钩罗，荏苒腻寒香变。问讯多情，别后笑巧颦娇，对谁长倩。但晚来江上，眼迷心想，越山两点。
<br>
<br>归朝欢
<br>
<br>翠羽低飞帘半揭。宝簟牙床凉似雪。窗虚云母澹无风，隔墙花动黄昏月。玉钗鸾坠发。盈盈白露侵罗袜。记逢迎，鸿惊燕婉，灯影弄明灭。
<br>
<br>蜀雨巫云愁断绝。罗带同心留绾结。交枝红豆雨中看，为君滴尽相思血。染衣香未歇。夜阑天净魂飞越。正锁凝，一庭秋意，烟水浸空阔。
<br>
<br>恋绣衾（梅）
<br>
<br>江烟如雾水满汀。早梅花、偏占浅清。倚翠竹、寒无力，想潇湘、斜日暮云。
<br>
<br>几回梦断阳春面，问百花、犹隔几尘。趁月夜、霜风峭，约彩鸾、同载玉笙。
<br>
<br>蝶恋花
<br>
<br>一翦微寒禁翠袂。花下重开，旧燕添新垒。风旋落红香匝地。海棠枝上鸾飞起。
<br>
<br>薄雾笼春天欲醉。碧草澄波，的的情如水。料想红楼挑锦字。轻云淡月人憔悴。
<br>
<br>菩萨蛮
<br>
<br>桃花相向东风笑。桃花忍放东风老。细草碧如烟。薄寒轻暖天。
<br>
<br>折钗鸾作股。镜里参差舞。破碎玉连环。卷帘春睡残。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【方岳】
<br>
<br>满江红（乙巳生日）
<br>
<br>说与梅花，且莫道、今年无雪。君不见、秋崖鬓底，茎茎骚屑。笔砚只催人老大，湖山不了诗愁绝。问笭箵、何事下矶来，抛云月。
<br>
<br>重省起，西山笏。终负却，东山屐。把草堂借与，鹭眠鸥歇。乌帽久闲苍藓石，青衫今作枯荷叶。笑人间、万事竟如何，从吾拙。
<br>
<br>满江红（九日冶城楼）
<br>
<br>且问黄花，陶令后、几番重九。应解笑、秋崖人老，不堪诗酒。宇宙一舟吾倦矣，山河两戒天知否。倚西风、无奈剑花寒，虬龙吼。
<br>
<br>江欲釂，谈天口。秋何负，持螯手。尽石麟芜没，断烟衰柳。故国山围青玉案，何人印佩黄金斗。倘只消、江左管夷吾，终须有。
<br>
<br>满江红（和程学谕）
<br>
<br>苍石横筇，松风外、自调龟息。浑不记、东皋秋事，西湖春色。底处未嫌吾辈在，此心说与何人得。向海棠、烂醉过清明，酬佳节。
<br>
<br>君莫道，江鲈忆。吾自爱，山泉激。尽月明夜半，杜鹃声急。人事略如春梦过，年光不啻惊弦发。怕醒来、失口问诸公，今何日。
<br>
<br>水调歌头（九日醉中）
<br>
<br>左手紫螯蟹，右手绿螺杯。古今多少遗恨，俯仰已尘埃。不共青山一笑，不与黄花一醉，怀抱向谁开。举酒属吾子，此兴正崔嵬。
<br>
<br>夜何其，秋老矣，盍归来。试问先生归否，茅屋欲生苔。穷则箪瓢陋巷，达则鼎彝清庙，吾意两悠哉。寄语雪溪外，鸥鹭莫惊猜。
<br>
<br>水调歌头（平山堂用东坡韵）
<br>
<br>秋雨一何碧，山色倚晴空。江南江北愁思，分付酒螺红。芦叶蓬舟千重，菰菜莼羹一梦，无语寄归鸿。醉眼渺河洛，遗恨夕阳中。
<br>
<br>苹洲外，山欲暝，敛眉峰。人间俯仰陈迹，叹息两仙翁。
<br>
<br>不见当时杨柳，只是从前烟雨，磨灭几英雄。天地一孤啸，匹马又西风。
<br>
<br>水调歌头（九日多景楼用吴侍郎韵）
<br>
<br>醉我一壶玉，了此十分秋。江涛还此，当日击楫渡中流。问讯重阳烟雨，俯仰人间今古，此意渺沧洲。天地几今夕，举白与君浮。
<br>
<br>旧黄花，新白发，笑重游。满船明月犹在，何日大刀头。谁跨扬州鹤去，已怨故山猿老，借箸欲前筹。莫倚阑干北，天际是神州。
<br>
<br>水调歌头（寿丘提刑）
<br>
<br>甓社有明月，夜半吐光寒。淮南草木飞动，秀出斗牛间。自有秦沙以后，试问少游而下，谁卷入毫端。补衮仲山甫，冰雪照云寰。
<br>
<br>霄汉近，绣衣去，锦衣还。江南且为梅醉，莫道岁将阑。三百六旬欲换，五百岁终才始，日月两循环。酌彼金错落，浇此碧琅玕。
<br>
<br>水调歌头（寿吴尚书）
<br>
<br>明日又重午，搀借玉蒲香。劝君且尽杯酒，听我试平章。时事艰难甚矣，人物眇然如此，骚意满潇湘。醉问屈原子，烟水正微茫。
<br>
<br>溯层峦，浮叠嶂，碧云乡。眼中犹有公在，吾意亦差强。胸次甲兵百万，笔底天人三策，堪补舜衣裳。要及黑头耳，霖雨趁梅黄。
<br>
<br>水调歌头（寿赵文昌）
<br>
<br>剡曲一篷月，乘兴到人间。蓬莱山在何处，鹤骨不禁寒。胸有云门禹穴，笔有禊亭晋帖，风露洗脾肝。秋入紫宸殿，磨玉写琅玕。
<br>
<br>问何如，趋琐闼，系狨鞍。江涛今已如此，可奈寸心丹。我宋与天无极，公寿如春难老，王气自龙蟠。勋业付浯石，留与世人看。
<br>
<br>水调歌头（别庐山题龙湖阁）
<br>
<br>宇宙一杯酒，暝色倚重湖。青山杳杳何处，烟水泻愁予。别岸风涛喷薄，半夜鱼龙悲啸，能撼我诗无。李白醉不醒，唤起问何如。
<br>
<br>是耶非，天莽苍，雪模糊。苍颜白发如此，空复笑今吾。寄语鹭朋鸥侣，好在风飧水宿，底处不烟芜。吾亦从此逝，从我者谁欤。
<br>
<br>沁园春（赋子规）
<br>
<br>尽为春愁，尽劝春归，直恁恨深。况雨急黄昏，寒欺客路，月明夜半，人梦家林。店舍无烟，楚乡寒食，一片花飞那可禁。小凝伫，黯红蔫翠老，江树阴阴。
<br>
<br>汀洲杜若谁寻。想朝鹤怨兮猿夜吟。甚连天芳草，凄迷离恨，拂帘香絮，撩乱深心。汝亦知乎，吾今倦矣，瓮有余春可共斟。归来也，问渊明而后，谁是知音。
<br>
<br>沁园春
<br>
<br>（汪强仲大卿禊饮水西，令妓歌兰亭，皆不能，乃为平仄度此曲，俾歌之）
<br>
<br>岁在永和，癸丑暮春，修禊兰亭。有崇山峻岭，茂林修竹，清流湍激，映带山阴。曲水流觞，群贤毕至，是日风和天气清。亦足以，供一觞一咏，畅叙幽情。
<br>
<br>悲夫一世之人。或放浪形骸遇所欣。虽快然自足，终期于尽，老之将至，后视犹今。随事情迁，所之既倦，俯仰之间迹已陈。兴怀也，将后之览者，有感斯文。
<br>
<br>沁园春（用梁权郡韵饯春）
<br>
<br>莺带春来，鹃唤春归，春总不知。恨杨花多事，杏花无赖，半随残梦，半惹晴丝。立尽碧云，寒江欲暮，怕过清明燕子时。春且住，待新篘熟了，却问行期。
<br>
<br>问春春竟何之。看紫态红情难语离。想芳韶犹剩，牡丹知处，也须些个，付与荼艹縻。唤取聘婷，劝教春醉，不道五更花
<br>
<br>漏迟。愁一饷，笑车轮生角，早已天涯。
<br>
<br>沁园春（寿赵尚书）
<br>
<br>蠢彼鼪鼯，嗟尔何为，敢瞰长淮。遣诗书元帅，又劳指画，神仙寿日，不放襟怀。略已三年，可曾一笑，天岂慳吾老子哉。诸人者，且携将雅颂，留待磨崖。
<br>
<br>我姑酌彼金罍。便小醉、宁辞鹦鹉杯。问今何时也，子其休矣，有如此酒，奚取吾侪。帝曰不然，政须卿辈，作我长城惟汝谐。凝望处，见红尘飞骑，捷羽东来。
<br>
<br>沁园春（和宋知县致苔梅）
<br>
<br>有美人兮，铁石心肠，寄春一枝。喜藓生龙甲，那因雪瘦，月横鹤膝，不受寒欺。云卧空山，梦回孤驿，生怕渠嗔未敢诗。江头路，问销魂几许，索笑何时。
<br>
<br>赋成字字明珠。君莫倚、家风旧解题。叹水曹安在，飘然欲去，逋仙已矣，其与谁归。烟雨愁予，江山老我，毕竟岁寒然后知。微酸在，尽危谯斜倚，残角孤吹。
<br>
<br>沁园春（和赵司户红药）
<br>
<br>把酒问花，茧栗梢头，春今几何。笑身居近侍，阶翻万玉，面丐菩萨，髻拥千螺。一一牙签，英英碧字，占定花间甲乙科。归来也，傍紫薇吟处，揉作阳和。
<br>
<br>祗今花事无多。看几许风烟付与他。待围将翡翠，怕蜂粘粉，织成云锦，遣凤衔梭。谁翦并刀，赠之燕玉，莫负双娥娇溜波。花应道，尽花强人面，底用能歌。
<br>
<br>沁园春（和林教授）
<br>
<br>子盍观夫，商丘之木，有樗不才。纵斧斤脾睨，何妨雪立，风烟傲兀，怎问春回。老子似之，倦游久矣，归晒渔箬羹芋魁。村锄外，闻韭今有子，芥已生台。
<br>
<br>天于我辈悠哉。纵作赋问天天亦猜。且醉无何有，酒徒陶陆，与二三子，诗友陈雷。正尔眠云，阿谁敲月，不是我曹不肯来。君且住，怕口生荆棘，胸有尘埃。
<br>
<br>望江南
<br>
<br>（时赴官淮东，以是日次南徐，泊舟普照寺下，待亲具汤饼。寺中门有扁曰寿丘山，亲意欣然，盖以丘山为岳字云）
<br>
<br>梅欲老，撑月过南徐。家口纵多难减鹤，路程不远易携书。只是废春锄。
<br>
<br>霜满袖，茶灶借僧庐。湖海甚豪今倦矣，丘山虽寿竟如何。一笑荐冰蔬。
<br>
<br>蝶恋花（用韵秋怀）
<br>
<br>雁落寒沙秋恻恻。明月芦花，共是江南客。骑鹤楼高边羽急。柔情不尽淮山碧。
<br>
<br>世路只催双鬓白。菰菜莼羹，正自令人忆。归梦不知江水隔。烟帆飞过平如席。
<br>
<br>蝶恋花
<br>
<br>山抹修眉横绿净。浦溆生寒，立尽梧桐影。香灺未消帘幕静。醉红如洗风吹醒。
<br>
<br>一夜秋声连玉井。梦落孤篷，已尽山阴兴。戍角凄凉清漏永。江南烟雨何堪省。
<br>
<br>蝶恋花
<br>
<br>秋水涵空如镜净。满镜清寒，倒碧摇山影。药户谁抨圆玉静。碧纱人怯黄昏醒。
<br>
<br>丛桂小山寒井井。唤起江南，一叶莼鲈兴。先自新愁愁夜永。不堪宋□重提省。
<br>
<br>木兰花慢（吴尚书宴客涟沧观，即席用韵）
<br>
<br>慨晴江渺渺，乘风下、倚沧浪。问许大乾坤，金焦两点，曾几兴亡。平章古人安在，但青山、烟水共微茫。不道鹭嘲鸥笑，归来鬓已苍苍。
<br>
<br>垂杨。舞尽斜阳。双燕语、尽渠忙。黯柔情不管，花深传漏，羽急飞觞。思量人间如梦，放半分、佯醉半佯狂。明日海棠犹旧，春风未老秋娘。
<br>
<br>如梦令（春思）
<br>
<br>知是谁家燕子。直恁惺松言语。深入绣帘来，无奈落花飞絮。春去。春去。且道干卿何事。
<br>
<br>如梦令（海棠）
<br>
<br>雨洗海棠如雪。又是清明时节。燕子几时来，只了为花愁绝。愁绝。愁绝。枉与春风分说。
<br>
<br>贺新凉（别吴侍郎吴时闲居，数夕前梦枯梅成林，一枝独秀）
<br>
<br>霜日寒如洗。问梅花、经年何事，尚迷烟水。梦著翠霞寻好句，新雪阑干独倚。见竹外、一枝横蕊。已占百花头上了，料诗情、不但江山耳。春已逗，有佳思。
<br>
<br>一香吹动人间世。奈何地、丛篁低碧，巧相亏蔽。尽让春风凡草木，便做云根石底。但留取、微酸滋味。除却林逋无人识，算岁寒、只是天知已。休弄玉，怨迟暮。
<br>
<br>贺新凉（戊戌生日用郑省仓韵）
<br>
<br>问讯江南客。怕秋崖、苔荒诗屋，云侵山屐。留得钓竿西日手，梦落鸥傍鹭侧。倩传语、溪翁将息。四十飞腾斜暮景，笑双篷、一懒无他画。惟饱饭，散轻策。
<br>
<br>世间万事知何极。问乾坤、待谁整顿，岂无豪杰。水驿山村还要我，料理松风竹雪。也不学、草颠诗白。自有春蓑黄犊在，尽诸公、宝马摇金勒。容我辈，醉云液。
<br>
<br>贺新凉（寄两吴尚书）
<br>
<br>雁向愁边落。渺汀洲、孤云细雨，暮天寒角。有美人兮山翠外，谁共霜桥月壑。想朋友、春猿秋鹤。竹屋一灯棋未了，问人间、局面如何著。风雨夜，更商略。
<br>
<br>六州铁铸从头错。笑归来、冰鲈堪鲙，雪螯堪嚼。莫遣孤舟横浦溆，也怕浪狂风恶。且容把、钓纶收却。云外空山知何似，料清寒、只与梅花约。逋老句，底须作。
<br>
<br>贺新凉（戊申生日）
<br>
<br>一笑君知否。笑当年、山阴道士，行歌樵叟。五十到头公老矣，只可鹭朋鸥友。便富贵、何如杯酒。好在归来苍崖底，想月明、不负携锄手。谁共酌，翦霜韭。
<br>
<br>乾坤许大山河旧。几多人、剑倚西风，笔惊南斗。俯仰之间成陈迹，亡是子虚乌有。渺烟草、不堪回首。隔坞筑亭开野迳，尽一筇、两屦山前后。春且为，催花柳。
<br>
<br>贺新凉（己酉生日，用戊申韵。诗自康庐归，犹在道也）
<br>
<br>天意然乎否。待相携、风烟五亩，招邀迂叟。屋上青山花木野，尽可两朋三友。笑老子、只堪棋酒。似恁疏顽何为者，向人前、不解高叉手。宁学圃，种菘韭。
<br>
<br>春猿秋鹤皆依旧。怪吾今，鬓已成丝，胆还如斗。谁与庐山麾之去，尔辈何留之有。黯离绪、暮江搔首。非我督邮犹束带，这一归、更落渊明后。君试问，长亭柳。
<br>
<br>西江月（以两鹤寿老人）
<br>
<br>茅屋何堪翠袖，芝田自有霓裳。一双雪舞碧云乡。富贵人家以上。
<br>
<br>竹外山童敲臼，梅边溪友传觞。青霞道服石炉香。便是寿星模样。
<br>
<br>西江月（和郑省仓韵，因以为寿）
<br>
<br>燕子催将初度，梨花指定清明。春风可是太多情。乐事良辰一并。
<br>
<br>绛老从头甲子，楚骚几度庚寅。晴光不隔凤凰城。花底举头天近。
<br>
<br>西江月
<br>
<br>蔬甲初肥雨润，茶枪小摘春明。野篱是处可诗情。打过下湖船并。
<br>
<br>捷报秋来旁午，贤关早晚同寅。绿杨连骑带春城。不问南山远近。
<br>
<br>一落索（九日）
<br>
<br>瘦得黄花能小。一帘香杳。东篱云冷正愁予，犹幸是、西风少。
<br>
<br>叶下亭皋渺渺。秋何为者。无钱持蟹对黄花，又孤负、重阳地。
<br>
<br>汉宫春（寿王尉）
<br>
<br>云涧之癯，有诗盟未了，鸥泛江湖。一官直为仙耳，不受尘驱。高情逸韵，自兰亭、已后都无。准拟画、剡舟夜雪，与君相对成图。
<br>
<br>半竹苔寒如此，问谁欤来者，鹤伴熏炉。何如贮之天上，风露冰壶。江南春早，想梅花、不肯欺吾。疑便是，孤山之北，水香月影林逋。
<br>
<br>汉宫春（探梅用潇洒江梅韵）
<br>
<br>问讯何郎，怎春风未到，却月横枝。当年东阁诗兴，夫岂吾欺。云寒岁晚，便相逢、已负深欺。烦说与、秋崖归也，留香更待何时。
<br>
<br>家住江南烟雨，想疏花开遍，野竹巴篱。遥怜水边石上，煞欠渠诗。月壶雪瓮，肯相从、舍我其谁。应自笑，生来孤峭，此心却有天知。
<br>
<br>酹江月（梦雪）
<br>
<br>问天何事，雪垂垂欲下，又还晴却。春到梅梢香逗也，尽有心情行乐。剡曲舟回，灞桥诗在，一笑人如昨。此情分付，暮天寒月残角。
<br>
<br>谁道飞梦江南，群山如画，一一琼瑶琢。中有玉田三万顷，云是幼舆丘壑。招我归来，和春醉去，休跨扬州鹤。万花曾约，酒醒当有新作。
<br>
<br>酹江月（八月十四，小集郑子重帅参先
<br>
<br>月楼。是夕无月和朱希真插天翠柳词韵）
<br>
<br>绿尊翠勺，约秋风、一醉小楼先月。谁取宝奁奔帝所，深琐玉华宫阙。老桂香寒，疏桐云重，生怕金蛇掣。那知天柱，一峰别与天接。
<br>
<br>我欲飞佩重游，置之衣袖，照我襟怀雪。玉斧难藏修月手，待做明宵清绝。天地无尘，山河有影，了不遗毫发。举杯相属，唤谁笺与天说。
<br>
<br>酹江月（寿老父）
<br>
<br>幅巾云麓。笑人生瓮等，何时是足。莫道年来无好处，第一秫田新熟。孙息乘鸾，大儿荐鹗，翁已恩袍绿。笑谭戎幕，仅教岳也碌碌。
<br>
<br>是则江南江北，月明飞梦，认得溪桥屋。多少睡乡闲日月，不老柯山棋局。唱个曲儿，吃些酒子，检点茅檐竹。问梅开未，一枝初破寒玉。
<br>
<br>酹江月（戊戍寿老父）
<br>
<br>且拌春醉。问人间、谁是十分如意。道不好来人又道，也有一分好处。管甚长贫，只消长健，切莫眉头聚。尽教江路，梅花依旧留住。
<br>
<br>儿辈虽不如人，有何不可，怎敢嫌迟暮。但喜吾翁躔度转，唤起烟霞深痼。否极而亨，剥余而复，长至迎初度。龟图羲画，直从今日重数。（是年六十四，属有未疾，而生日适冬至也。）
<br>
<br>酹江月（万花园用朱行父韵呈制帅赵端明）
<br>
<br>花风初逗，喜边亭依旧，春闲营柳。烟草隋宫歌舞地，谁遣万红围绣。结酒因缘，装春富贵，也要经纶手。笙箫声里，一江晴绿吹绉。
<br>
<br>是处羽箭如飞，那知鹤府，花压阑干昼。油幕文书谈笑了，余事尽堪茶酒。报答东风，流连西日，绿外沈吟久。与春无负，醉归香满襟袖。
<br>
<br>酹江月（和君用）
<br>
<br>槎牙诗骨，想生来无分，史闱经幄。呵护九关多虎豹，谁道去天一握。奏赋两都，闻韶三月，雁远书难托。一寒如许，蟾枝莫倚高擢。
<br>
<br>空使满壑风烟，半村雪月，孤负梅花约。渺渺愁予初度也，山冱同云垂幕。鹤帐何如，牛衣无恙，麦陇占优渥。不如归去，檐花深夜春酌。
<br>
<br>酹江月（送吴丞入幕）
<br>
<br>祈山底处，为二松千竹，肯题崖壁。雪洒谈犀麾雁鹜，尔辈何烦涉笔。使者知乎，民其劳止，且莫闲耕织。片言金石，唤回春意无极。
<br>
<br>虽则王谢人家，一癯仙泽，面作苍烟色。茶灶笔床将雨屐，吟到梅花消息。贱子何为，老仙如问，莫道头今白。寒蓑几梦，研朱看点《周易》。
<br>
<br>水龙吟（和朱行甫帅机瑞香）
<br>
<br>当年睡里闻香，阿谁唤做花间瑞。巾飘沈水，笼熏古锦，拥青绫被。初日酣晴，柔风逗暖，十分情致。掩窗绡，待得香融酒醒，尽消受、这春思。
<br>
<br>从把万红排比。想较伊、更争些子。诗仙老手，春风妙笔，要题教似。十里扬州，三生杜牧，可曾知此。趁紫唇微绽，芳心半透，与骚人醉。
<br>
<br>水龙吟（和朱行父海棠）
<br>
<br>昼长庭院深深，春柔一枕流霞醉。蒙松欲醒，娇羞还困，锦屏围翠。豆蔻初肥，樱桃微绽，玉阑同倚。记华清浴起，渭流波暖，红涨腻、弃脂水。
<br>
<br>燕子来时天气。尽韶风、与诗为地。芳丛雨歇，露痕日酽，英英仙意。莫恨无香，最怜有韵，天然情致。待问春能几，五更犹是，拌今宵睡。
<br>
<br>满庭芳（擘蟹醉题）
<br>
<br>半壳含黄，双螯擘紫，风流浑是芦花。江头秋老，谁了酒生涯。玉质金相如许，怎消受、明月寒沙。橙香也，不闲左手，除是付诗家。
<br>
<br>草泥，行郭索，横戈曾怒，张翰浮夸。笑鲈鱼虽好，风味争些。醉嚼霜前松雪，江湖梦、不枉归槎。停杯问，余其负腹，是腹负余耶。
<br>
<br>喜迁莺（和余义夫行边闻捷）
<br>
<br>淮山秋晓。问西风几度，雁云蛩草。铁色骢骄，金花袍窄，未觉塞垣寒早。笳鼓声中晴色，一羽不飞边报。君莫道，怎乾坤许大，英雄能少。
<br>
<br>谈笑。鸣镝处，生缚胡雏，烽火传音耗。漠漠寒沙，荒荒残照，正恐不劳深讨。但喜欢迎马首，犹是中原遗老。关何事，待归来细话，一尊倾倒。
<br>
<br>浣溪沙（赵阁学饷蝤蛑酒春螺）
<br>
<br>半壳含潮带靥香。双螯嚼雪迸脐黄。芦花洲渚夜来霜。短棹秋江清到底，长头春瓮醉为乡。风流不枉与诗尝。
<br>
<br>浣溪沙（寿潘宰）
<br>
<br>夜醉渊明把菊图。宿酲扶晓又冰壶。秋香留得伴双凫。并日满浮金凿落，明年初赐玉茱萸。更书欲上有除书。
<br>
<br>齐天乐（和楚客赋芦）
<br>
<br>孤蓬夜傍低丛宿，萧萧雨声悲切。一岸霜痕，半江烟色，愁到沙头枯叶。澹云没灭。黯西风吹老，满汀新雪。天岂无情，离骚点点送归客。
<br>
<br>归去来兮怎得，尽鹭翘鸥倚，乍寒时节。秋晚山川，夕阳浦溆，赢得别肠千结。涛翻浪叠。那得似西来，一筇横绝。搔首江南，雁衔千里月。
<br>
<br>花心动（和楚客忆梅）
<br>
<br>雪带边寒，渺愁予、雪中谁抱奇节。逊在扬州，逋老孤山，芳信顿成消歇。江南茅屋今安在，疏影瘦、祗堪叹息。归来未，沙头立尽，暮天云碧。
<br>
<br>自笑梁园赋客。倚旧日鞍鞯，春风巾帻。问讯横枝，暖热新花，无处访寻诗阁。几年不见冰霜面，知谁共、批风支月。归来也，鸥盟不妨再结。
<br>
<br>风流子（和楚客维扬灯夕）
<br>
<br>小楼帘不卷，花正闹、灯火竞春宵。想旧日何郎，飞金叵罗，三生杜牧，醉董娇饶。香尘路，云松鸾髻髻，月衬马蹄骄。仿佛神仙，刘安鸡犬，分明富贵，子晋笙萧。
<br>
<br>人生行乐耳，君不见、迷楼春绿迢迢。二十四、经行处，旧月今桥。但索笑梅花酒消新雪，纵情诗草，笔卷春潮。俯仰人间陈迹，莫惜金貂。
<br>
<br>瑞鹤仙
<br>
<br>（寿丘提刑岁十二月二十有九日，实维绣衣使者焕章公绂麟盛旦也，岳敢拜手而言曰：月穷于纪，星回于天，盖三百有六旬有六日于是焉极、而岁功成矣。惟天之运，循环无穷，一气推移，不可限量，其殆极而无极欤。分岁而颂椒，守岁而爆竹，人知其为岁之极耳。洪钧转而万象春，瑶历新而三阳泰，不知自吾极而始也。始而又极，极而又始，元功宁有穷已哉。天之生申于此时，意或然也。岳既不能测识，而又旧为场屋士，不能歌词，辄以时文体，按谱而腔之，以致其意）
<br>
<br>一年寒尽也。问秦沙、梅放未也。幽寻者谁也。有何郎佳约，岁云除也。南枝暖也。正同云、商量雪也。喜东皇，一转洪钧，依旧春风中也。
<br>
<br>香也。骚情酿就，书味熏成，这些情也。玉堂深也。莫道年华归也。是循环、三百六旬六日，生意无穷已也。但丁宁，留取微酸，调商鼎也。
<br>
<br>瑞鹤仙（寿宋倅·七月二十三日）
<br>
<br>中元才过节。正宇宙澄清，一天寒碧。凉飙动秋色。算佳辰恰是，下弦当日。天生俊杰。富文才、瑰奇挺特。看匆匆，和气薰城，共庆武夷仙伯。
<br>
<br>难得。钓鳌连六，虎榜登名，新题淡墨。从容莲幕。游花县，无邀隔。纵风流别驾，难淹紫诏，行对天颜咫尺。更堪夸，萱草长春，红衣交列。
<br>
<br>哨遍（问月）
<br>
<br>月亦老乎，劝尔一杯，听说平生事。吾问汝，开辟自何时。有乾坤更应有尔。年几许。鸿荒邈哉遐已。吾今断自唐虞起。医帝曰放勋，甲辰践祚，数至今、宋嘉熙。凡三千五百二十年余。嗟雨僽风僝几盈亏。老兔奔驰，痴蟆吞吐，定应衰矣。噫。月岂无悲。吾观人寿几期颐。炯炯双眸子，明清无过婴儿。但才到中年，昏然欲眊，那堪老矣知何似。试以此推之。吾言有理，不能不自疑耳。恐古时月与今时异。恨则恨今人不千岁。但见今、冰轮如洗。阿谁曾自前古，看到随唐世。几时明洁，几时昏暗，毕竟少晴多雨。须臾月落夜何其。曰先生、置之姑醉。
<br>
<br>哨遍（用韵作月对和程申父国录）
<br>
<br>月曰不然，君亦怎知，天上从前事。吾语汝，月岂有弦时。奈人间井观乃尔。休浪许。历家缪悠而已。谁云魄死生明起。
<br>
<br>又明死魄生，循环晦朔，有老兔、自熙熙。妄相传、月溯日光余。嗟万古谁知了无亏。玉斧修成，银蟾奔去，此言荒矣。噫。世已堪悲。听君歌复解人颐。桂魄何曾死，寒光不减些儿。但与日相望，对如两镜，山河大地无疑似。待既望观之。冰轮渐侧，转斜才一钩耳。论本来不与中秋异。恐天问灵均未知此。又底用、咸池重洗。乾坤一点英气。宁老人间世。飞上天来，摩挲月去，才信有晴无雨。人生圆缺几何其。且徘徊、与君同醉。
<br>
<br>眼儿媚（泊松洲）
<br>
<br>雁带新霜几多愁。和月落沧洲。桂花如计，菊花如许，怎不悲秋。
<br>
<br>江山例合闲人管，也白几分头。去年曾此，今年曾此，烟雨孤舟。
<br>
<br>鹊桥仙（七夕送荷花）
<br>
<br>银河无浪，琼楼不暑。一点柔情如水。肯捐兰佩了渠愁，尽闲却、纤纤机杼。
<br>
<br>波心沁雪，鸥边分雨。翦得荷花能楚。天公煞自解风流，看得我、如何销汝。
<br>
<br>鹊桥仙（辛丑生日小尽月）
<br>
<br>今朝廿九，明朝初一。怎欠秋崖个生日。客中情绪老天知，道这月、不消三十。
<br>
<br>春盘缕翠，春缸摇碧。便泥做、梅花消息。雪边试问是耶非，笑今夕、不知何夕。
<br>
<br>玉楼春（秋思）
<br>
<br>木犀过了诗憔悴。只有黄花开又未。秋风也不管人愁，到处相寻吹短袂。露滴碧觞谁共醉。肠断向来携手地。夜寒笺与月明看，未必月明知此意。
<br>
<br>虞美人（见梅）
<br>
<br>鸥清眠碎晴溪月。几梦寒蓑雪。断桥篱落带人家。枝北枝南初著、两三花。
<br>
<br>曾于春底横孤艇。香似诗能冷。娟娟立玉载归壶。渺渺愁予肯入、楚骚无。
<br>
<br>一翦梅（客中新雪）
<br>
<br>谁翦轻琼做物华。春绕天涯。水绕天涯。园林晓树恁横斜。道是梅花。不是梅花。
<br>
<br>宿鹭联拳倚断槎。昨夜寒些。今夜寒些。孤舟蓑笠钓烟沙。待不思家。怎不思家。
<br>
<br>烛影摇红（立春日柬高内翰）
<br>
<br>辇路融晴，宫云逗晓青旂报。梅边香沁彩鞭寒，初信花风到。笑语谁家帘幕，镂冰丝、红纷绿闹。髻横玉燕，鬓颤琼幡，不能知掉。
<br>
<br>看见春来，麹尘微涨催兰棹。娇黄拂略上柔条，等得莺眠觉。引出千花万草。喜搀先、椒盘竹爆。问谁天上，瑶帖初供，玉堂归儤。
<br>
<br>最高楼（王寅生日）
<br>
<br>溪南北，本自一渔舟。烟雨几盟鸥。白鱼不负鸬鹚杓，青蓑不减肃鸟爽鸟裘。怎无端，贪射策，觅封侯。
<br>
<br>既不似、古人能识字。又不似、今人能识事。空老去，自宜休。帝乡五十六朝暮，人间四十四春秋。问何如，茅一把，橘千头。
<br>
<br>最高楼（寿黄宰七月十六日）
<br>
<br>朝元了，万鹤放班回。携月下天来。初平家看青羊石，滕王阁醉绿螺杯。试鸣琴，花荡漾，玉崔嵬。
<br>
<br>前十日、鹊桥飞宝革空。后一月、兔奁开玉镜。秋色净，夜徘徊。申从五岳三光出，亥将二首六身排。问何其，餐沆瀣，燕蓬莱。
<br>
<br>最高楼（和人投赠）
<br>
<br>秋崖底，云卧欲生苔。无梦到公台。有月锄、晓带乌犍去，与烟蓑、夜钓白鱼来。问谁能，供酒料，办诗材。
<br>
<br>君莫笑、闲忙棋得势。也莫笑、浮湛鱼得计。胸次老，雪崔嵬。付老夫、小小鸬鹚杓，尽诸公、衮衮凤凰台。且容侬，多种竹，剩栽梅。
<br>
<br>行香子（癸卯生日）
<br>
<br>说与樵青。紧闭柴门。道先生检校东屯。阿戎安在，未扫愁痕。且免歌词，休载妓，莫携尊。
<br>
<br>梅自生春。雪立前村。道此杯、酒也须温。无穷身外，付与乾坤。谁共耕山，闲钓水，饱窥园。
<br>
<br>江神子（牡丹）
<br>
<br>窗绡深隐护芳尘。翠眉颦。越精神。几雨几晴，做得这些春。切莫近前轻著语，题品错，怕渠嗔。
<br>
<br>碧壶谁贮玉粼粼。醉香茵。晚风频。吹得酒痕，如洗一番新。只恨谪仙浑懒却，辜负那，倚阑人。
<br>
<br>江神子（发金陵）
<br>
<br>梅花吹梦过溪桥。路迢迢。雪初消。似恁天寒，诗瘦想无聊。听得草堂人有语，能几日，是生朝。
<br>
<br>乱云深处洗山瓢。鬓萧萧。酒红朝。回首六朝，南北黯魂销。纵使钟山青眼在，终不似，侣渔樵。
<br>
<br>水调歌头（庆平交七月十七）
<br>
<br>世不乏季子，藉甚有休声。芝兰挺秀庭砌，广厦万间新。胸次金天爽豁，风骨玉堂清彻，才器更轮囷。劲节九秋干，和气万家春。
<br>
<br>过中元，才两日，是生辰。瓣香西上，都向此夕颂殷勤。自有阴功天佑，合享人间长寿，不独我知君。从此见今日，丹桂伴灵椿。
<br>
<br>瑞鹧鸪
<br>
<br>中元过后恰三朝。因甚庭闱喜气飘。李谪若非当此夕，申生应是在今宵。满斟绿醑歌檀口，慢拍红牙舞柳腰。富贵荣华谁得似，祝公千岁乐逍遥。
<br>
<br>酹江月（寿松山主人七月十九日）
<br>
<br>楚天秋早，过中元捻指，蓂飞四荚。怪得千门佳气满，恰值生申时节。蓬矢当年，椒盘今夕，瑞木金炉热。主人情重，酒红潮上双颊。
<br>
<br>且看戏彩□□，鼎分丹桂，兰玉同班列。更喜萱庭南极老，亲授长生秘诀。养浩颐然，后昌青紫，天报公阴德。年年盛会，祝延椿算千百。
<br>
<br>满庭芳（寿刘参议七月二十日）
<br>
<br>秋入西郊，律调夷则，韩堂风露清凉。洞天昨夜，响动玉玎榼。朱户银镮放钥，长庚梦、应诞星郎。垂弧旦，蓂飞五荚，簪履共称觞。
<br>
<br>未施经济手，暂参雄府，公论声扬。便好趁昌辰，入辅吾皇。况是中兴启运，正当宁、梦想循良。从兹去，万年佐主，福寿总无疆。
<br>
<br>满庭芳（寿通判七月二十二日）
<br>
<br>星昴呈祥，山川钟秀，果然生此真贤。精神莹澈，秋水共长天。况值西风初起，中元过、七日凉先庭院爽，称觞贺客，车马看骈阗。
<br>
<br>开筵。称寿处，红袖歌舞，脆管繁弦。愿公与椿松，对阅天年。纵使平分风月，不容暂、吟醉苕川。龙光近，行看凤诏，促入秉钧权。
<br>
<br>百字谣（寿丘郎七月二十四日）
<br>
<br>河南灵地，信从生俊杰，皆由天佑。见说簪缨称世袭，复是青毡还旧。学海渊源，笔端锋镝，未逊谁居右。使台暂赞，直须黄阁环召。
<br>
<br>欣过初度良辰，中元节过，九日方称寿。好看莱衣□舞处，尽羡一门三秀。名过河东，迭居宰职，复见韦平胄。祝君遐算，南山松柏长茂。
<br>
<br>满江红（壬子生日）
<br>
<br>晓傍苍崖，滴寒露、研朱点易。五十四卦为归姝，惟幽人吉。彼美人兮春上下，如吾徒者山南北。辨一生、坚壁卧烟霞，诗无敌。
<br>
<br>人间世，胶中漆。功名事，刀头蜜。放乾坤醉眼，看朱成碧。曾共梅花相尔汝，尽教雪后无消息。莫怕寒、容易嫁东风，春狼藉。
<br>
<br>水调歌头（癸丑生日）
<br>
<br>老子兴不浅，归矣复言归。不知归又何处，知我者何希。幸有青山一片，付与白云千载，便可乐渔矶。且尽一杯酒，春瓮晓生肥。
<br>
<br>倩梅花，邀涧叟，醉林扉。五年今已如此，莫倚健於飞。日月笼中双鸟，今古人间一马，五十五年非。归去不归去，未了比山薇。
<br>
<br>满庭芳（甲寅生日）
<br>
<br>雨带苍烟，须粘残雪，几年今日秋崖。梅花篱落，不减旧情怀。更觉神仙有分，一条冰、羽客官阶。朝真外，研朱点易，风露滴松钗。
<br>
<br>蓬莱。清浅未，吾将游戏，月坞云齐。已相期汗漫，鹤蜕青鞋。一念人间尘土，为雏孙、留醉茅柴。今而后，村书杂字，尽有老生涯。
<br>
<br>江城子
<br>
<br>几年诗骨雪槎牙。痼烟霞。老生涯。五十八翁，堪喜亦堪嗟。忽忆香山居士语，还失笑，较争些。
<br>
<br>荒寒梅坞月横斜。短篱遮。野人家。枝北枝南，须有两三花。紧闭竹门传语客，那得暇，尽由他。
<br>
<br>
<br>
<br>
<br>
<br>
<br>
<br>
<br>
<br>
<br>【赵孟坚】
<br>
<br>沁园春（过天下第一江山呈何守）
<br>
<br>许大江山，镇临弹压，岂小任哉。从.冢导漾，东倾注海，截然限止，南北天开。试向中流，回观铁瓮，万石层棱攒剑堆。金焦峙，号紫金浮玉，卷雪轰雷。
<br>
<br>君侯文武兼才。天有为生才南国来。□历二十年，筹边给饷，上流襟要，几为安排。今此雄藩，精明笳鼓，又唤金汤气象回。长淮北，望中原非远，更展恢规。
<br>
<br>鹊桥仙（岩桂和韵）
<br>
<br>明金点染，枝头初见，四出如将刀翦。芳心才露一些儿，早已被、西风传遍。
<br>
<br>归来醉也，香凝襟神，疑向广寒宫殿。便须著个胆瓶儿，夜深在、枕屏根畔。
<br>
<br>沁园春（赏春）
<br>
<br>晓上画楼，望里笑惊，春到那家。便从臾闲情，安排醉事，寻芳唤友，行过平沙。最是堪怜，花枝清瘦，欲笑还羞寒尚遮。浓欢赏，待繁英春透，后会犹赊。
<br>
<br>归时月挂檐牙。见花影重重浸宝阶。□铜壶催箭，兽环横钉，浓斟玉醑，芳漱琼芽。步绕曲廊，倦回芳帐，梦遍江南山水涯。谁知我，有墙头桂影，窗上梅花。
<br>
<br>朝中措（客中感春）
<br>
<br>担头看尽百花春。春事只三分。不似莺莺燕燕，相将红杏芳园。
<br>
<br>名缰易绊，征尘难浣，极目销魂。明日清明到也，柳条插向谁门。
<br>
<br>好事近（前题）
<br>
<br>春早峭寒天，客里倦怀尤恶。侍起冷清清地，又孤眠不著。重温卯酒整瓶花，总待自霍索。忽听海棠初卖，买一枝添却。
<br>
<br>感皇恩（初任官所为慈闱寿）
<br>
<br>官小宦游初，清贫如旧。小簇杯盘旋篘酒。虽然微禄，不比他们丰厚。也知惭愧是，皇恩受。
<br>
<br>富贵千般，享之惟寿。心地平时到头有。摩挲铜狄，祝望比他长久。鼎来荣贵待，通闺后。
<br>
<br>感皇恩（次任为慈围寿，是年慈闱六十二岁本命后一年也）
<br>
<br>一百二十年，两番甲子。前番风霜饱谙矣。今番甲子，一似腊尽春至。程程有好在，应惭愧。
<br>
<br>莫道官贫，胜如无底。随分杯筵称家计。从今数去，尚有五十八生朝里。待儿官大，做奢遮会。
<br>
<br>风流子（清涵万象阁）
<br>
<br>望极思悠悠。江如练、籁息浪纹收。看帆卷帆舒，往来征艇，鹭飞鹭立，远近芳洲。逝波不舍山常好，只白少年头。杜若满汀，离骚幽怨，鸱夷去国，烟浪遨游。
<br>
<br>江南知何许，青林晚，山断处、白云浮。怀古慨今，谁人似我闲愁。叹醉生浪迹，鲈乡蟹舍，殢红怨粉，莲棹菱舟。敲遍阑干，默然竟日凝眸。
<br>
<br>花心动
<br>
<br>絮随风不拘管，飞入洞房人不知。画堂绣幕垂朱户，玉炉销尽沈香炷。半褰斗帐曲屏山，尽日梁间双燕语。美人睡起敛翠眉，强临鸾鉴不胜衣。门外秋千一笑发，马上行人肠断归。
<br>
<br>（近日风雅遗音多谱前贤名作，因效颦云）
<br>
<br>庭院深深，正花飞零乱，蝶懒蜂稀。柳絮狂踪，轻入房栊，悄悄可有人知。画堂镇日闲晴昼，金炉冷、绣幕低垂。梁间燕，双双并翅，对舞高低。
<br>
<br>兰幌玉人睡起，情脉脉、无言暗敛双眉。斗帐半褰，六曲屏山，憔悴似不胜衣。一声笑语谁家女，秋千映、红粉墙西。断肠处，行人马上醉归。
<br>
<br>蓦山溪（初改官为慈闱寿）
<br>
<br>几年修绩，总待荣亲老。每羡院南豪，向寿席、花花草草。如今惭愧，微胜十年前，聊尔办，杯盘了，一对慈颜笑。愿亲强健，绿鬓长长好。来岁在琴堂，想凡事、应微热闹。契天交道，只办好心肠，官尽大，尽荣亲，待受金花诰。
<br>
<br>蓦山溪（怨别）
<br>
<br>桃花雨动，测测轻寒小。曲槛面危阑，对东风、伤春怀抱。酒边心事，花下旧闲情，流年度，芳尘杳，懊恼人空老。粉红题字，寄与分明道。消息燕归时，辗柔茵、连天芳草。琐窗孤影，夜卜烛花明，清漏断，月朦胧，挂在梅梢袅。
<br>
<br>
<br>
<br>
<br>
<br>
<br>
<br>
<br>
<br>【许棐】
<br>
<br>谒金门
<br>
<br>微雨后。染得杏腮红透。春色好时人却瘦。镜寒妆不就。柳外一莺啼昼。约略情怀中酒。困起半弯眉印袖。髻松簪玉溜。
<br>
<br>鹧鸪天
<br>
<br>翠凤金鸾绣欲成。沈香亭下款新晴。绿随杨柳阴边去，红踏桃花片上行。莺意绪，蝶心情。一时分付小银筝。归来玉醉花柔困，月滤窗纱约半更。
<br>
<br>柳枝
<br>
<br>冷迫春宵一半床。懒熏香。不如屏里画鸳鸯。永成双。重叠衾罗犹未暖。红烛短。明朝春雨足池塘。落花忙。
<br>
<br>小重山
<br>
<br>正是拈芳采艳时。连朝风雨里，掩朱扉。强排春恨剪新词。词未就，莺唱缕金衣。
<br>
<br>云薄弄晴晖。试穿花迳去，拣双枝。紫香红腻著罗衣。簪不尽，瓶里顿将归。
<br>
<br>满宫春
<br>
<br>懒抟香，慵弄粉。犹带浅酲微困。金鞍何处掠新欢，偷倩燕寻莺问。
<br>
<br>柳供愁，花献恨。衮絮猎红成阵。碧楼能有几番春，又是一番春尽。
<br>
<br>浣溪沙
<br>
<br>欲把香缯暖缬裁。玉箱金锁又慵开。一杯茶罢上春台。方向柳边揉碧缕，又纵花畔并红腮。不知凝待阿谁来。
<br>
<br>更漏子
<br>
<br>泪淹红，腮褪粉。等得玉销花损。羞阮凤，怯筝鸾。指寒无好弹。
<br>
<br>一庭雪。半窗月。又是独眠时节。孤枕怨，小屏愁。天涯梦里游。
<br>
<br>荷叶杯
<br>
<br>鹊踏画檐双噪。书到。和笑拆封看。归程能隔几重山。远约数宵间。
<br>
<br>准备绣轮雕辔。游戏。说与百花知。莫教枝上一红飞。留伴玉东西。
<br>
<br>夜行船
<br>
<br>一辔东风留不住。离歌断、日斜春暮。多事啼莺，妒情飞燕，一路送人归去。
<br>
<br>文君自被琴心误。却惆怅、落花飞絮。锦字机寒，玉炉烟冷，门外乱山无数。
<br>
<br>应天长
<br>
<br>溅紫飘红风又雨。一刻韶芳留不住。燕吞声，莺谇语。待得晴来人已去。
<br>
<br>怯新歌，怜旧舞。冷落艳腔芳谱。要识此时情绪。豆梅酸更苦。
<br>
<br>喜迁莺
<br>
<br>鸠雨细，燕风斜。春悄谢娘家。一重帘外即天涯。何必暮云遮。
<br>
<br>钏金寒，钗玉冷。薄醉欲成还醒。一春梳洗不簪花。孤负几韶华。
<br>
<br>虞美人
<br>
<br>杏花窗底人中酒。花与人相守。帘衣不肯护春寒。一声娇嚏两眉攒。拥衾眠。
<br>
<br>明朝又有秋千约。恐未忺梳掠。倩谁传语画楼风。略吹丝雨湿春红。绊游踪。
<br>
<br>清平乐
<br>
<br>风双鸾偶。天上人间有。檐玉无声花影瘦。夜浅春浓时候。别来几度寒宵。六桥风月迢迢。灯下有谁相伴，一红湿鲛绡。
<br>
<br>山花子
<br>
<br>挼柳揉花旋染衣。丝丝红翠扑春辉。罗绮丛中无此艳，小西施。
<br>
<br>腰细最便围舞帕，袖寒时复罩香□。误点一痕残泪粉，怕人知。
<br>
<br>琴调相思引
<br>
<br>组绣盈箱锦满机。倩谁缝作护花衣。恐花飞去，无复上芳枝。
<br>
<br>已恨远山迷望眼，不须更画远山眉。正无聊赖，雨外一鸠啼。
<br>
<br>画堂春
<br>
<br>一绡香暖看灯衣。领珠襟翠争辉。金球斜亸雪梅枝。著带都宜。
<br>
<br>桃艳妆成醉脸，柳娇移上歌眉。一轮蟾玉堕花西。携手同归。
<br>
<br>相见欢
<br>
<br>绣围春水锦笼山。冶游天。可惜连朝中酒、怯秋千。
<br>
<br>妆楼暖。朱帘卷。燕斜穿。冲落两三花片、镜台边。
<br>
<br>后庭花
<br>
<br>一春不识西湖面。翠羞红倦。雨窗和泪摇湘管。意长笺短。知心惟有雕梁燕。自来相伴。东风不管琵琶怨。落花吹遍。
<br>
<br>三台春曲
<br>
<br>昨夜微风细雨，今朝薄霁轻寒。檐外一声啼鸟，报知花柳平安。
<br>
<br>三台春曲
<br>
<br>春是人间过客，花随春不多时。人比花尤易老，那堪终日相思。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
