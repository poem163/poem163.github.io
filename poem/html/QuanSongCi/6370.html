<HTML>
<HEAD>
<TITLE>全宋词 卷094 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷094</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷094</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6370"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷094')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷094]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【陈人杰】
<br>
<br>沁园春
<br>
<br>（予以为古今词人抱负所有，妍媸长短，虽己自信，亦必当世名钜为之印可，然后人信以传。昔刘叉未有显称，及以雪车、冰柱二篇为韩文公所赏，一日之名，遂埒张孟。予尝得叉遗集，观其余作，多不称是。而流传至今，未就泯灭者，以韩公所赏题品尔。今才士满世，所负当不止叉如，然而奖借后进，竟未有如韩公者。才难，不其然，有亦未易识。诵山谷之诗，不觉喟然。因作思古人一曲。他时傥遇知己，无妨反骚。）
<br>
<br>不恨穷途，所恨吾生，不见古人。似道傍郭泰，品题季伟，舟中谢尚，赏识袁宏。又似元之，与苏和仲，汲引孙丁晁李秦。今安在，但高风凛凛，坟草青青。
<br>
<br>江东无我无卿。政自要胸中分渭泾。叹今人荣贵，只修边幅，斯文寂寞，终欠宗盟。面蹉长江，目迷东野，却笑韩公接后生。知音者，恨黄金难铸，清泪如倾。
<br>
<br>沁园春（天问）
<br>
<br>我梦登天，尽把不平，问之化工。似桂花开日，秋高露冷，梅花开日，岁老霜浓。如此清标，依然香性，长在凄凉索寞中。何为者，只纷纷桃李，占断春风。
<br>
<br>一时列鼎分封。岂猿臂将军无寸功。想世间成败，不关工拙，男儿济否，只系遭逢。天曰果然，事皆偶尔，凿井得铜奴得翁。君归去，但力行好事，休问穷通。
<br>
<br>沁园春（留春）
<br>
<br>春为谁来，谁遣之归，挽之不还。纵小桃秾李，大都寂寞，紫薇红药，未到阑珊。毕竟须归，何妨小驻，容我一尊烟雨间。春无语，只游丝舞蝶，懒上杯盘。
<br>
<br>故园。风物班班。奈声利羁留身未闲。望归鸿影尽，白云万里，啼鹃声切，落日千山。春却笑人，年来何事，要得一归如许难。君知否，百八盘世路，尽在长安。
<br>
<br>沁园春（守岁）
<br>
<br>太岁茫茫，犹有归时，我胡不归。为桂枝关约，十年阙下，梅花梦想，半夜天涯。婪尾三杯，胶牙一标，节物依然心事非。长安市，只喧喧箫鼓，催老男儿。
<br>
<br>篝灯自理征衣。正历乱愁肠千万丝。想椒盘寂寞，空传旧颂，桃符冷落，谁撰新诗。世事干忙，人生寡遂，何限春风抛路歧。身安处，且开眉一笑，何以家为。
<br>
<br>沁园春（问杜鹃）
<br>
<br>为问杜鹃，抵死催归，汝胡不归。似辽东白鹤，尚寻华表，海中玄鸟，犹记乌衣。吴蜀非遥，羽毛自好，合趁东风飞向西。何为者，却身羁荒树，血洒芳枝。
<br>
<br>兴亡常事休悲。算人世荣华都几时。看锦江好在，卧龙已矣，玉山无恙，跃马何之。不解自宽，徒然相劝，我辈行藏君岂知。闽山路，待封侯事了，归去非迟。
<br>
<br>沁园春
<br>
<br>（卢仝有祷云："大岁只游桃李径，春风肯管岁寒枝。"予每三复斯言，以为叹息。偶因庭竹有感，因作此词）
<br>
<br>春事方浓，寂寞此君，谁相品题。到僝桃僽李，鸠边雨急，埋薇瘗药，燕外泥肥。鸟影舒炎，黄埃涨暑，又过绿阴青子时。夫然后，向猷家载酒，诩室题诗。
<br>
<br>风标如此清奇。叹世俗炎凉真可悲。看眼空凡木，云霄直上，心交古干，霜雪相依。弹压溪山，留连风月，红紫纷纷谁似之。人间世，这淡中风味，儿辈争知。
<br>
<br>沁园春
<br>
<br>诗不穷人，人道得诗，胜如得官。有山川草木，纵横纸上，虫鱼鸟兽，飞动毫端。水到渠成，风来帆速，廿四中书考不难。惟诗也，是乾坤清气，造物须慳。
<br>
<br>金张许史浑闲。未必有功名久后看。算南朝将相，到今几姓，西湖名胜，只说孤山。象笏堆床，蝉冠满座，无此新诗传世间。杜陵老，向年时也自，井冻衣寒。
<br>
<br>沁园春
<br>
<br>（予弱冠之年，随牒江东清闱，尝与友人暇日命酒层楼。不惟钟阜、石城之胜，班班在目，而平淮如席，亦横陈樽俎间。既而北历淮山，自齐安溯江泛湖，薄游巴陵，又得登岳阳楼，以尽荆州之伟观，孙刘虎视遗迹依然，山川草木，差强人意。洎回京师，日诣丰乐楼以观西湖。因诵友人"东南妩媚，雌了男儿"之句，叹息者久之。酒酣，大书东壁，以写胸中之勃郁。时嘉熙庚子秋季下浣也）
<br>
<br>记上层楼，与岳阳楼，酾酒赋诗。望长山远水，荆州形胜，夕阳枯木，六代兴衰。扶起仲谋，唤回玄德，笑杀景升豚犬儿。归来也，对西湖叹息，是梦耶非。
<br>
<br>诸君傅粉涂脂。问南北战争都不知。恨孤山霜重，梅凋老叶，平堤雨急，柳泣残丝。玉垒腾烟，珠淮飞浪，万里腥风吹鼓鼙。原夫辈，算事今如此，安用毛锥。
<br>
<br>沁园春（丁酉岁感事）
<br>
<br>谁使神州，百年陆沈，青毡未还。怅晨星残月，北州豪杰，西风斜日，东帝江山。刘表坐谈，深源轻进，机会失之弹指间。伤心事，是年年冰合，在在风寒。
<br>
<br>说和说战都难。算未必江沱堪宴安。叹封侯心在，鱣鲸失水，平戎策就，虎豹当关。渠自无谋，事犹可做，更剔残灯抽剑看，麒麟阁，岂中兴人物，不画儒冠。
<br>
<br>沁园春（吴兴怀古）
<br>
<br>落日都门，买得扁舟，乘兴而东。正苕川半夜，月寒似水，苹洲一路，秋老多风。携妓溪山，寻春岁月，往事黄粱昨梦中。高楼上，问何人怀古，湖海元龙。
<br>
<br>诸君解后相逢。更休问奚奴金错空。向琐窗看镜，鬓无霜白，玉舠挥酒，脸有潮红。莼美鲈肥，橙香蟹壮，风味不如归兴浓。明朝去，有西门一水，直与天通。
<br>
<br>沁园春（同前韵再会君鼎饮，因以为别）
<br>
<br>此去长安，说似交游，我来自东。向蒹葭极浦，吟篷泊雨，梧桐孤店，醉帻攲风。青市生涯，白洲活计，都在水乡鱼稻中。邮亭上，俯清流长啸，惊起虬龙。
<br>
<br>霅山面面迎逢。便回首旧游云水空。有连天秋草，寒烟借碧，满城霜叶，落照争红。六代蜂窠，七贤蝶梦，勾引客愁如酒浓。人间世，只醉乡堪向，休问穷通。
<br>
<br>沁园春（吴门怀古）
<br>
<br>草满姑苏，问讯夫差，今安在哉。望虎丘苍莽，愁随月上，蠡湖浩渺，兴逐潮来。自古男儿，可人心事，惆怅要离招不回。离之后，似舞阳几个，成甚人才。
<br>
<br>西风斜照徘徊。比旧日江南尤可哀。叹茫茫马腹，黄尘如许，纷纷牛背，青眼难开。应物香销，乐天句杳，无限风情成死灰。都休问，向客边解后，只好拈杯。
<br>
<br>沁园春（浙江观澜）
<br>
<br>日薄风狞，万里空江，隐隐有声。旋千旗万棹，一时东指，青山断处，白浪成层。渐近渐高，可惊可喜，欻作雪峰楼外横。教人讶，是蛟斗龙争。
<br>
<br>属镂忠恨腾腾。要句践城台都荡平。奈岸身不动，潮头自落，又如飞剑，斫倒鼍城。若到夜深，更和月看，组练分明十万兵。尤奇特，有稼轩一曲，真野狐精。
<br>
<br>沁园春（赠陈用明）
<br>
<br>把酒西湖，花月三年，不见家山。想荆州座上，消磨岁月，唐风集里，收卷波澜。鹤邑朝帆、鲈乡夕棹，来往孤蒲何处间，应思我，似骑驴杜甫，长在长安。
<br>
<br>相逢依旧开颜。听玉屑霏霏当暑寒。笑髯生如许，尚夸年少，心忙未了，浪说身闲。尘梦无凭，菟裘堪老，付子声名吾欲还。斜阳外，把平生心事，同倚阑干。
<br>
<br>沁园春（送陈起莘归长乐）
<br>
<br>过了梅花，纵有春风，不如早还。正燕泥日暖，草绵别路，莺朝烟淡，柳拂征鞍。黎岭天高，建溪雷吼，归好不知行路难。龟山下，渐青梅初熟，卢橘犹酸。
<br>
<br>名场老我闲关。分岁晚诛茅湖上山。叹龙舒君去，尚留破砚，鱼轩人老，长把连环。镜影霜侵，衣痕尘暗，赢得狂名传世间。君归日，见家林旧作，为报平安。
<br>
<br>沁园春（送高君绍游霅·川）
<br>
<br>斗酒津亭，方送月芗，夫君又行。正夕阳枯木，低回征路，寒烟衰草，迤逦离情。京洛风尘，吴兴山水，等是东西南北人。思君处，只梅花解后，心目开明。
<br>
<br>江湖夜雨青灯。曾说尽百年闲废兴。叹屠龙事业，依然汗漫，歌鱼岁月，政尔峥嵘。但使豫州，堪容玄德，何必区区依景升。需时耳，算不应长是，竖子成名。
<br>
<br>沁园春（送郑通父之吴门谒宋使君）
<br>
<br>塞外江山，如此萧条，可堪别离。纵虹桥烟浪，要君怀古，凤城风雨，奈我相思。玉茧挥诗，金鲸泻酒，件件清狂分付谁。长安市，有几多心事，岁老相期。
<br>
<br>春风渐到梅枝。算我辈荣枯应似之。莫提携剑铗，悲歌一曲，摩挲髀肉，清泪双垂。话到辛酸，居然慷慨，跃马岁年心自知。君行矣，有广平东阁，堪著男儿。
<br>
<br>沁园春（庚子岁自寿）
<br>
<br>未省吾生，石室云林，金门玉堂。但吕公来说，风神清怪，甘公来说，寿禄高强。果若人言，自应年少，曳紫鸣珂游帝乡。何为者，更风尘牢落，岐路回皇。
<br>
<br>替人缝嫁衣裳。奈未遇良媒空自伤。岂平生犹欠，阴功活蚁，从前未卜，吉地眠羊。岁晏何如，时来便做，但恐鬓毛容易霜。今休问，且揆予初度，满引金觞。
<br>
<br>沁园春（辛丑岁自寿）
<br>
<br>五彩云中，群玉峰头，是吾故乡。为瑶池侍宴，偶违酒令，玉皇降敕，谪作诗狂。桧柏风姿，山林气象，未到中年先老苍。西湖路，尽留连光景，傲睨冰霜。
<br>
<br>东窗。翦烛焚香。剩满引梅花进寿觞。梦群仙相庆，烹炮麟凤，十洲同往，骖翳鸾凰。约向人间，尽偿吟债，依旧乘风来帝旁。如今未，且百年管领，橘绿橙黄。
<br>
<br>沁园春（赠人）
<br>
<br>如此男儿，可是疏狂，才大兴浓。看曹瞒事业，雀台夜月，建封气概，燕子春风。叱咤生雷，肝肠似石，才到尊前都不同。人间世，只婵娟一剑，磨尽英雄。
<br>
<br>半生书剑无功。漫赢得闲情如二公。向紫云歌畔，玉舠最满，红桃笑里，金错长空。驰陌三年，牛腰几束，半在兰香巾笥中。君知否，是扬州景物，消得司封。
<br>
<br>沁园春（送宗人景召游姑苏）
<br>
<br>世路如秋，万里萧条，君何所之。想鲈乡烟水，尚堪垂钓，虎丘泉石，尽可题诗。橙弄霜黄，芦飘雪白，何处西风无酒旗。经行地，有会心之事，好吐胸奇。
<br>
<br>一邱封了要离。问世上男儿今有谁。但一尊相属，居然感慨，扁舟独往，可是嵚崎。齐邸歌鱼，扬州跨鹤，风味浅深君自知。匆匆去，算梅边春动，又是归期。
<br>
<br>沁园春（次韵林南金赋愁）
<br>
<br>抚剑悲歌，纵有杜康，可能解忧。为修名不立，此身易老，古心自许，与世多尤。平子诗中，庾生赋里，满目江山无限愁。关情处，是闻鸡半夜，击楫中流。
<br>
<br>淡烟衰草连秋。听鸣鴂声声相应酬。叹霸才重耳，泥涂在楚，雄心元德，岁月依刘。梦落莼边，神游菊外，已分他年专一丘。长安道，且身如王粲，时复登楼。
<br>
<br>沁园春
<br>
<br>（南企又赋无愁。予日："丈夫涉世，非心木石，安得无愁时，顾所愁何如尔。杜子美平生困踬不偶，而叹老羞卑之言少，爱君忧国之意多，可谓知所愁矣。若于著衣吃饭，一一未能忘情，此为不知命者。故用韵以反骚）
<br>
<br>我自无忧，何用攒眉，今忧古忧。叹风寒楚蜀，百年受病，江分南北，千载归尤。洛下铜驼，昭陵石马，物不自愁人替愁。兴亡事，向西风把剑，清泪双流。
<br>
<br>边头。依旧防秋。问诸将君恩酬未酬。怅书生浪说，皇王帝霸，功名已属，韩岳张刘。不许请缨，犹堪草檄，谁肯种瓜归故邱。江中蜃，识平生许事，吐气成楼。
<br>
<br>沁园春（送马正君归东嘉）
<br>
<br>尽典春衣，换酒津亭，送君此行。叹清朝有道，何曾逐客，有司议法，忍及书生。归去来兮，噫其甚矣，见说江涛也不平。君之友，岂都无义士，剖胆相明。
<br>
<br>挑诗行李如冰。正趁得越山桃李春。把从前豪举，著些老气，不应造物，到底无情。雁荡烟霞，凤城风雨，两地相思魂梦清。重来否，算海波未窄，犹可骑鲸。
<br>
<br>沁园春（咏西湖酒楼）
<br>
<br>南北战争，惟有西湖，长如太平。看高楼倚郭，云边矗栋，小亭连苑，波上飞甍。太守风流，游人欢畅，气象迩来都斩新。秋千外，剩钗骈玉燕，酒列金鲸。
<br>
<br>人生。乐事良辰。况莺燕声中长是晴。正风嘶宝马，软红不动，烟分采鹢，澄碧无声。倚柳分题，藉花传令，满眼繁华无限情。谁知道，有种梅处士，贫里看春。
<br>
<br>沁园春
<br>
<br>（同林义倩游惠觉寺，衲子差可与语，因作葛藤语示之）
<br>
<br>万法皆空，空即是空，佛安在哉。有云名妙净，可遮热恼，海名圆觉，堪洗尘埃。翠竹真如，黄花般若，心上种来心上开。教参熟，是菩提无树，明镜非台。
<br>
<br>偷闲来此徘徊。把人世黄粱都唤回。算五陵豪客，百年荣贵，何如衲子，一钵生涯。俯仰溪山，婆娑松桧，两腋清风茶一杯。拿舟去，更扫尘东壁，聊记曾来。
<br>
<br>沁园春（壬寅春寓东林中有感而作）
<br>
<br>懒学冯君，弹铗歌鱼，如今五年。为西湖西子，费人料理，东林东老，特地留连。坐注虫鱼，行吟雌霓，竟负逍遥第一篇。过从少，但赤髭白足，时复谈禅。
<br>
<br>倚门白水平田。看数点青山无尽天。叹春风心事，已成待兔，夕阳时节，又听啼鹃。如此凄凉，若为排遣，不是诗边即酒边。中宵梦，有逋梅吹雪，坡柳摇烟。
<br>
<br>沁园春（赋月潭主人荷花障）
<br>
<br>云锦亭西，记与诗人，拍浮酒船。看洛川妃子，锦衾照水，汉皋游女，玉佩摇烟。秋老芳心，波空艳质，惟见寒霜凋碧圆。争知道，有西湖五月，长在尊前。
<br>
<br>素纨红障相鲜。更澹静一枝真叶仙。向风轩摇动，但无香耳，蓼丛掩映，自是天然。猊背生烟，蜡心吐月，赢得吴娃歌采莲。陈公子，似日休钟爱，兴满吟边。
<br>
<br>沁园春（铙镜游吴中）
<br>
<br>易得仲宣，难得世间，有刘景升。叹男儿未到，鸣珂谒帝，此身那免，弹铗依人。橘自盈洲，莸难共器，一榻相看如越秦。元龙者，独门前有客，胸次无尘。
<br>
<br>君今重莅诗盟。载弄玉飞琼车后行。过鸱夷西子，曾游处所，水云应喜，重见娉婷。张禹堂深，马融帐暖，吟罢不妨丝竹声。松江上，约扁舟棹雪，同看梅春。
<br>
<br>沁园春
<br>
<br>（淳祐壬寅黄钟之月，连日风雨。陈月潭以上浣三日举神霄特吏之祀，登坛焚篆，忽云开晴，作沁园春歌之）
<br>
<br>道骨仙风，自天上来，月潭主人。把玉清宝印，按行川岳，神霄铁尺，鞭叱雷霆。雨部收晴，日君腾照，一寸灵章飞杳冥。幡旗外，觉阴风肃肃，奔走神兵。
<br>
<br>登坛沥酒刑牲。有法馔如山饱万灵。想乖龙惊起，碧潭无底，妖蟆戮尽，珪月长明。行比旌阳，功高李靖，玉府丹台登姓名。平生志，合为霖为雨，大慰苍生。
<br>
<br>沁园春
<br>
<br>（姑苏新邑有善为计然之术者，家用以肥。既而作堂佚老，扁日闲贵，盖取唐人"白衣闲亦贵，何必谒天阶"之句。友人池袭父邀予同赋，因作长短句遗之）
<br>
<br>禁鼓蓬蓬，忙杀公侯，穴城影中。正花前豪士，宿酲未解，松间逋客，清梦才浓。龙尾危机，犀围长物，何必飞书交子公。人间世，只闲之一字，受用无穷。
<br>
<br>主人窗户玲珑。悟富贵荣华回首空。向竹梧侧畔，聚先秦录，兰荪里许，吟晚唐风。琴外鸿归，棋边鹭静，天把一丘荣此翁。孙刘辈，枉百年争战，一昧雌雄。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【牟巘】
<br>
<br>木兰花慢（饯公孙倅）
<br>
<br>山城如斗大，君肯为、两年留。问读易堂前，翛然松竹，留得君不。天边乍传消息，趁春风、归侍翠云裘。留取去思无限，江蓠香满汀洲。
<br>
<br>不妨无蟹有监州。臭味喜相投。怪底事朝来，骊歌催唱，唤起离愁。羡君戏衫脱却，一身轻、无事也无忧。昨夜梦随杖履，道林岳麓同游。
<br>
<br>千秋岁（寿黄倅）
<br>
<br>平分敏手。更觉山城小。聊岸帻，时舒啸。当年湓浦月，偏照香山老。头未白，而今半百才逾九。
<br>
<br>共说东园好。问春余多少。红药晚，金沙早。花须风日耐，人看功名久。催洗盏，对花一笑为君寿。
<br>
<br>鹧鸪天（寿何簿乃尊）
<br>
<br>鸠杖庞眉鹤发仙。诗中有史笔如椽。爱莲自是平生趣，吟到梅花晚更坚。
<br>
<br>珍九鼎，食万钱。谁如有子彩衣鲜。蜀陈旧事君须记，贵盛还当具庆年。
<br>
<br>渔家傲（送张教）
<br>
<br>病枕逢惊晓鼓。那堪送客江头路。莫唱骊驹催客去。风又雨。花飞一片愁千缕。
<br>
<br>折柳凄然无胜语。加餐更把篝衣护。泥滑篮舆须稳度。云飞处。亲闱安问应旁午。
<br>
<br>水调歌头（寿洪云岩）
<br>
<br>表海归来后，眠食喜清安。身轻于鹄，上下山北与山南。何必交梨火枣，自是霜筠雪柏，岁晚越坚完。摩诘本无病，微笑指薄团。
<br>
<br>天有意，留一老，殿诸贤。平生出处何似，试把二苏看。惟有黄门最贵，况是庞眉寿□，九秩阅人间。持此为公寿，即是寿元元。
<br>
<br>念奴娇（寿洪云岩）
<br>
<br>山之天目，蔚岧山尧、第一最佳泉石。见说老龙高卧处，正拥深深寒碧。独閟云扉，人思霖雨，未许无心出。苍崖赤子，而今谁为苏息。
<br>
<br>昨夜凉透西风，玉绳晚淡，喜见归鸿入。十二虚皇凝伫久，飞下陆离宸画。绣卣使名，洪枢衔位，催缀新班立。旂常婀娜，要陪沙路清跸。
<br>
<br>贺新郎（寿洪云岩）
<br>
<br>云拥油幢碧。眷蓬莱、宿缘一纪，竟须公出。上界清高仙地位，耿耿为民还切。此自是、平生愿力。雨后新飙凉如濯，喜湖山、千里皆生色。便乘此，问阊阖。殷勤好与摩铜狄。炯精神、依然未老，鹤标龟息。造物生贤非无意，偏近中元时节。试记取、平园莱国。况有盘洲当家样，酉年秋、拾级升枢极。继盛事，看今日。
<br>
<br>满江红（寿赵枢密）
<br>
<br>七荚新春，问底事、以人为日。记贞观、郑公恰至，名因人得。况是今朝生上相，老天著意尤端的。便唤为、人日岂徒哉，公人杰。
<br>
<br>宇宙要，公扶植。善类要，公收拾。愿我公千岁，长陪丹极。山立扬休人正健，耐寒彩胜篸华发。看年年、天际不曾阴，真奇特。
<br>
<br>水调歌头
<br>
<br>（某官庆辑皇家，祥开赤社。秋乃万物所悦，揆度正中；福者百顺之名，若时并锡。天地其寿，宗祐之休。敬陈乐府之词，仰閟宫之祝）
<br>
<br>叔父茅封贵，先帝棣华亲。平生为善最乐，夙德宛天人。玉叶金枝方茂，瑶沼丹壶如画，光景镇长新。五福一曰寿，万象总皆春。
<br>
<br>正秋分，记初度，绂缠麟。传宣来自绛阙，瑞采蔚轮囷。乐有钧天九奏，尊有仙家九酝，翠釜紫驼珍。笑把南山指，还以祝严宸。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【何梦桂】
<br>
<br>声声慢（寿何思院母夫人）
<br>
<br>人间六月。好是王母瑶池，吹下冰雪。一片清凉，仙界蕊宫珠阙。金猊水沈未冷，看瑶阶、九开蓂荚。尚记得，那年时手种，蟠桃千叶。
<br>
<br>庭下阿儿痴绝。争戏舞、绿袍环玦。笑捧金卮，满砌兰芽初茁。七十古来稀有，且高歌、万事休说。天未老，尚看他、儿辈事业。
<br>
<br>八声甘州（寿徐信甫母夫人七秩）
<br>
<br>对芙蓉峰晓，雪初消、云□霭烟霏。是阿谁寿母，紫鸾笙里，玉液琼枝。元是云翘仙子，珥节度瑶池。手种碧莲子，长记年时。
<br>
<br>此地神仙宫阙，几花封玉诰，金帔霞衣。但寿星堂上，七十古来稀。捧寿觞、莫辞满饮，愿年年、对鹤发蛾眉。年年有，麻姑麟脯，王母玄梨。
<br>
<br>八声甘州
<br>
<br>（送王野塘北归。东鲁王君野塘，以均房招讨经历按吷严陵，至旦再期矣。夹谷按察签事行部，识拔于稠众人中，使下六邑，按问脏状，阅实以闻，自此声誉猎猎如日起。壬午秋，省台檄交至，君奉命以往，阅岁而后归，归则诸公已列剡交荐矣。旍麾载道，凡六七年间，蒙被休泽，而歌颂勋德于祖帐之下，骈肩累迹，不特如老书生一人而已。酌钓濑之泉，磨锦峰之石，固不足以形容伟绩。濡毫染茧，为赋八声甘州，姑记其际遇之私，依恋之情云尔。试使善歌者为我歌之，当使送君短长亭下者，皆为君堕泪也。）
<br>
<br>对千峰未晓，听西风、吹角下谯楼。拥貔貅千骑，旌旗十里，送客芳洲。曾是灯棋月柝，赞画坐清油。折尽长亭柳，莫系行舟。
<br>
<br>忆昔相逢何处，看飞鸿雪迹，休更回头。百年心事，长逐水东流。愿君如游龙万里，我如云、终泊此林丘。相思梦，明年雁到，尚讯南州。
<br>
<br>满庭芳（初夏）
<br>
<br>燕子芹干，龙孙箨老，绿阴深锁林塘。午风庭院，人试薄罗裳。数尽落红飞絮，摘青梅、煮酒初尝。重门静，一帘疏雨，消尽水沈香。
<br>
<br>把当年团扇，恩情犹在，未是相忘。笑衰公鬓发，早已苍苍。说与乘鸾彩女，看世间、多少炎凉。都休怨，百年一梦，且共醉霞觞。
<br>
<br>踏莎行
<br>
<br>夜月楼台，夕阳庭院。都将前事思量遍。当初识面待寻常，争知识后情如线。
<br>
<br>只怕梅梢，参横斗转。催人归去天涯远。断肠当在别离时，未曾说著肠先断。
<br>
<br>摸鱼儿
<br>
<br>记年时、人人何处，长亭曾共尊酒。酒兰归去行人远，折不尽长亭柳。渐白首。待把酒送君，恰又清明后。青条似旧。问江北江南，离愁如我，还更有人否。
<br>
<br>留不住，强把蔬盘氵龠韭。行舟又报潮候。风急岸花飞尽也，一曲啼红满袖。春波皱。青草外，人间此恨年年有。留连握手。叹人世相逢，百年欢笑，能得几回又。
<br>
<br>摸鱼儿
<br>
<br>把人间、古今勋业，一时都付杯酒。青山行遍人华发，老尽门前青柳。试回首。记晓雨征衫，又过年时后。相逢故旧。浪说南楼北，亭花纵好、能似少年否。
<br>
<br>还自笑，应是山林厌韭。忘却儿童迎候。兴来谩学长沙舞，要舞更无长袖。眉休皱。欢笑外，风涛世上时时有。共君握手。且尽日尊前，相拌一醉，醉后明朝又。
<br>
<br>意难忘
<br>
<br>避暑林塘。数元戎小队，一族红妆。旌旗云影动，帘幕水沈香。金缕彻，玉肌凉。慢拍舞轻飏。更一般，轻弦细管，孤竹空桑。
<br>
<br>风姨昨夜痴狂。向华峰吹落，云锦天裳。波神藏不得，散作满池芳。移彩鹢，柳阴傍。拚一醉淋浪。向晚来、歌阑饮散，月在纱窗。
<br>
<br>喜迁莺
<br>
<br>留春不住。又早是清明，杨花飞絮。杜宇声声，黄昏庭院，那更半帘风雨。劝春且休归去。芳草天涯无路。悄无语。倚阑干立尽，落红无数。
<br>
<br>谁诉。长门事，记得当年，曾趁梨园舞。霓羽香消，梁州声歇，昨梦转头今古。金屋玉楼何在，尚有花钿尘土。君不顾。怕伤心，休上危楼高处。
<br>
<br>临江仙（和毅齐见寿）
<br>
<br>十月江南风信早，梅枝早閟先春。田园剩得老来身。浪言陶处士，犹是晋朝臣。
<br>
<br>人道革爻居四九，谁知数在邅迍。明年五十志当伸。低头羞老妇，且结会稽盟。
<br>
<br>满江红
<br>
<br>春色三分，怎禁得、几番风力。又早见、亭台绿水，柳摇金色。满眼春愁无著处，知心惟有幽禽识。望青山、目断夕阳边，孤云隔。
<br>
<br>琴酒我，成三一。湖外舫，山头屐。且莫教春去，乱红堆积。记得年时陪宴赏，重门深处桃花碧。待修书、欲寄楚天遥，无行客。
<br>
<br>忆秦娥
<br>
<br>伤离别。江南雁断音书绝。音书绝。两行珠泪，寸肠千结。伤心长记中秋节。今年还似前年月。前年月。那知今夜，月圆人缺。
<br>
<br>西江月
<br>
<br>犹记春风庭院，柳阴深锁帘帷。东君去后雨丝丝。空认紫骝嘶处。
<br>
<br>梦断箫台无据，十年往事休追。忽然拈起旧来书。依旧长亭双泪。
<br>
<br>小重山
<br>
<br>吹断笙箫春梦寒。倚楼思往事，泪偷弹。别时容易见时难。相看处，惟有玉连环。
<br>
<br>人在万重山。近来应不似，旧时颜。重门深院柳阴间。曾携手，休去倚危阑。
<br>
<br>沁园春（寿夹谷书隐）
<br>
<br>光岳储精，宇宙呈祥，钟英俊材。想春秋夹谷，前生夫子，婆娑南赡，见在如来。龙角标辰，蟾胎焴丙，好是生朝华宴开。笙歌里，看儿童拜舞，春满行台。
<br>
<br>重重好事相催。便对把黄封酌寿罍。更愿公殿上，早纡衮绣，愿公堂下，长戏衣莱。昨夜瑶池，亲逢阿母，欲寄蟠桃桃始栽。三千岁，待开花结子，岁岁衔杯。
<br>
<br>满江红（和王伟翁上巳）
<br>
<br>睡起纱窗，问春信、几番风候。待去做、踏青鞋履，懒拈纤手。尘满翠微低□叶，离愁推去来还又。把菱花、独对泪阑干，羞蓬首。
<br>
<br>回鸾字，空怀袖。金缕曲，无心奏，记碧桃花下，夜参横斗。六幅罗裙香凝处，痕痕都是尊前酒。到如今、肠断怕回头，长门柳。
<br>
<br>沁园春
<br>
<br>（江淮等处行尚书省参加政事高公，以至元二十七年庚寅春提兵繇歙之淳，入长乐境，平诸盗、越两旬肃清，八月朔师还。山人何某谨拜手歌沁园春持献，以尾凯歌之后尘。词曰）
<br>
<br>衮衣绣裳，彤弓卢矢，山西将门。自雪岭蓬婆，夷成坦道，炎州蜓獠，划去连营。吴越儿童，江淮草木，七见元戎识姓名。争知道，这一隅斗大，尚借麾旌。
<br>
<br>西风吹下天声。看万骑貔貅入井陉。彼山棚魍魉，雷霆震击，海濒赤子，天日开明。事业方来，乾坤无尽，千古英雄不偶生。从兹去，看云台翼轸，麟阁丹青。
<br>
<br>水龙吟（和何逢原见寿）
<br>
<br>倚窗闲嗅梅花，霜风入袖寒初透。吾年如此，年年十月，见梅如旧。白发青衫，苍头玄鹤，花前尊酒。问梅花与我，是谁瘦绝，正风雨、年时候。
<br>
<br>不怕参横月落，怕人生、芳盟难又。高楼何处，寒英吹落，玉龙休奏。前日花魁，后来羹鼎，总归岩岫。但逋仙流落，诗香留与，孤山同寿。
<br>
<br>酹江月（和江南惜春）
<br>
<br>三分春色，更消得风雨，几番零落。年少不来春老去，空负省薇阶药。燕子飞忙，杜鹃啼杀，总为谁悲乐。临春结绮，旧家何处楼阁。
<br>
<br>一任年去年来，怅歌阑舞断，尘生帘幕。千古雷塘浑一梦，人世到头俱错。百岁心期，一春光景，付与闲杯酌。青蛇犹在，莫教雷雨飞却。
<br>
<br>酹江月（感旧再和前韵）
<br>
<br>问春何去，乱随风飞堕，杨花篱落。罗袜香囊无觅处，谁有返魂灵药。细柳重门，碧桃深巷，回首曾行乐。玉龙吟断，夜深人在江阁。
<br>
<br>因念璧月琼枝，对玉人何处，绣帘珠幕。一半青铜尘满匣，空抚鸾刀金错。薇露烟销，莲膏花凝，不寐还孤酌。一春心事，总将愁里消却。
<br>
<br>沁园春（和何逢原见寿）
<br>
<br>老去无心，看尽青山，山前暮云。问重来海燕，乌衣安在，乍归辽鹤，华表空存。世路悠悠，风尘渺渺，白发相催乌兔频。浮生事，算天涯海角，谁是闲人。
<br>
<br>几番甲子庚申。看青草年年秋又春。笑武陵源上，桃花未实，昆仑山下，瑶树长新。霓羽飘零，蛾眉萧飒，欲觅神仙隔两尘。草堂在，但休教山鬼，夜半移文。
<br>
<br>摸鱼儿（邵清溪赋，效颦谩作）
<br>
<br>把心期、半生孤负。玉堂元在何处。朱弦弹绝无人听，空操离鸾烈女。遇不遇。休更问、悠悠世事都如许。人生草露。看百岁勋名，青铜宾影，抚剑泪如雨。
<br>
<br>知谁语。落落江空岁暮。人间一梦今古。雷塘十里斜阳外，野草寒鸦无数。身世寓。聊尔耳、江山有恨谁堪付。冰心更芳。都说与梅花，参横月落，一醉且归去。
<br>
<br>洞仙歌（答何君元寿词）
<br>
<br>天涯何处，望苍江渺渺。纵算解飞人不到。笑双丸乌兔，两宾霜蓬，聊尔耳，那是人间三岛。
<br>
<br>黄粱初梦觉，起看孤云，还自长歌自长啸。不记桃源何地，橘渚何年，生涯事、惟有炉烟茶灶。问先生谁友，有白石青松，共成三老。
<br>
<br>喜迁莺（感春）
<br>
<br>东君别后。见说道花枝，也成消瘦。夜雨帘栊，柳边庭院，烦恼有谁撋就。犹记旧看承处，梅子枝头如豆。最苦是，向重门人静，月明时候。
<br>
<br>知否。人不见，纵有音书，争似重携手。旧日沈腰，如今潘鬓，怎奈许多僝僽。极目万山深处，肠断不堪回首。情寸寸，到如今，只在长亭烟柳。
<br>
<br>沁园春（寿毅齐思院五十二岁）
<br>
<br>尚书当年，蓬矢桑弧，初度佳期。是词林老虎，文场威凤，人中祥瑞，天下英奇。太守买臣五十岁，中书坡老五十一岁，五十二年回首非。人间事，且开眉一笑，醉倒金卮。
<br>
<br>阿婆还忆年时。也曾趁鸿胪拜玉墀。念青衬荷叶，嫁衣尚在，青铜菱影，破镜犹遗。半席寒毡，一官俯首，造物还应戏小儿。问天道，看是他谁戏我，我戏他谁。
<br>
<br>八声甘州（伤春）
<br>
<br>倚阑干立尽，看东风、吹度柳绵飞。怕杜鹃啼杀，江南雁杳，游子何之。梦断扬州芍药，落尽簇红丝。歌吹今何在，一曲沾衣。
<br>
<br>往事不堪重省，记柳边深巷，花外幽墀。把菱花独照，脂粉总慵施，怅春归、留春未住，奈春归、不管玉颜衰。伤心事，都将分付，榆砌苔矶。
<br>
<br>八声甘州（再用韵述怀）
<br>
<br>自辽东鹤去，算何人、插得翅能飞。笑平生错铸，儒冠误识，者也焉之。谩道寒蚕冰底，瓮茧解成丝。何许丝千丈，补得龙衣。
<br>
<br>镜里不堪勋业，纵梦中八翼，不到天墀。看墦间富贵，妻妾笑施施。对青山、千年不老，但梅花、头白伴人衰。严陵路，年年潮水，不上渔矶。
<br>
<br>贺新郎（和邵清溪自寿）
<br>
<br>世事浑无定。问人间、翻来覆去，阿谁能忍。海怒惊涛山相拍，选甚鱼龙不任。看今古、英雄销尽。坐对青山闲白日，付长江、流送千年恨。天有意，唯何甚。
<br>
<br>待将洗耳泉边枕。正梅花、霜寒月白，斗回西柄。自寿一觞花前醉，醉亸彩幡金胜。笑儿辈、汾阳中令。倚遍层楼阑干曲，慨乾坤、渺渺青云影。无限事，伤春兴。
<br>
<br>贺新郎（三用韵寄旧宫怨）
<br>
<br>更静钟初定。卷珠帘、人人独立，怨怀难忍。欲拨金猊添沈水，病力厌厌不任。任蝶粉、蜂黄消尽。亭北海棠还开否，纵金钗、犹在成长恨。花似我，瘦应甚。
<br>
<br>凄凉无寐闲衾枕。看夜深、紫垣华盖，低摇杠柄。重拂罗裳蹙金线，尘满双鸳花胜。孤负我、花期春令。不怕镜中羞华发，怕镜中、舞断孤鸾影。天尽处，悠悠兴。
<br>
<br>八声甘州（感兴）
<br>
<br>叹人生聊尔，便晨风、翼倦也回飞。况自骑款段，欲追骐骥，千里安之。种得玄芝瑶草，不染满头丝。一醉梅花下，笑舞青衣。
<br>
<br>说甚封侯万里，待朱门画戟，大第崇墀。人世何时□足，造物任隆施。怪周公、如今不梦，意周公、政自怪吾衰。归来去，夕阳牛陇，夜月鸥矶。
<br>
<br>洞仙歌（和何逢原见寿）
<br>
<br>青衫白发，独倚江楼小。待欲题诗压崔颢。慨凤台今在否，白鹭沙洲，芳草外、剩得闲身江表。
<br>
<br>醉来疑梦里，梦入梅花，歌彻青衣听清窈。起看飞鸿没尽，白鸟玄驹，谁能数、曹瞒袁绍。待明年、七十问何如，笑只是今朝，浣花堂老。
<br>
<br>玉漏迟（和何君元寿梅）
<br>
<br>问春先开未，江南野水，得春初小。独殿群芳，却道花前开早。长苦冰霜压尽，更说甚、风标清窈。些子好。孤香冷艳，有谁知道。
<br>
<br>年年吹落还开，听画角楼头，送他昏晓。何处玉堂，满地苍苔不扫。谁是肝肠铁石，与共说、岁寒怀抱。花未老。无奈酒阑情好。
<br>
<br>蓦山溪（和雪）
<br>
<br>飞仙欲下，水殿严妆早。娇涩怕春知，跨白虬、天门未晓。霓裳零乱，肌骨自清妍，梅檐月，柳桥风，世上红尘杳。重门深闭，忘却山阴道。呼酒嚼琼花，任醉来、玉山倾倒。无言相对，这岁暮心期，茅舍外，玉堂前，处处风流好。
<br>
<br>蓦山溪（再用韵）
<br>
<br>春工未觉，何处琼英早。夜半翦银河，到人间、楼台初晓。霏霏脉脉，不是不多情，金帐暖，玉堂深，却怪音尘杳。天公谪下，暂落红尘道。颜色自还怜，怕轻狂、随风颠倒。冰心谁诉，但吹入梅花，明月地，白云阶，相照天寒好。
<br>
<br>蓦山溪（三用韵）
<br>
<br>蓬蓬窣窣，睡梦惊回早。谁为散天花，遍人间、夜深分晓。虚空幻出，富贵照乾坤，琼万顷，玉千株，莫道壶天杳。平明三尺，拣江南道。只怕不坚牢，被天工、小儿翻倒。凝冰泮水，世态总无恁，明日事，昨朝人，谁丑还谁好。
<br>
<br>沁园春（寿何逢原北堂）
<br>
<br>孔盖霓旌，月佩云裳，人间女仙。问韶光九十，何如今待，明朝最处，好是明年。戏舞称觞，一堂家庆，眼见儿孙曾又玄。奇绝处，看菱花白发，不改朱颜。
<br>
<br>当年。手种红莲。笑几度桑田沧海干。想蟾胎炼就，紫皇灵药，龙髯飞堕，玉女云軿。青鸟重来，红霞俨在，一曲云和犹未闲。羞尘世，把蛾眉蝉鬓，空为谁妍。
<br>
<br>浣溪沙（寄刘总管）
<br>
<br>细柳连营绿荫重。暖风旗影飏蛇龙。画闲吟思入千峰。紫绶金牌人绿发，绣荐丝辔马青骢。会将三箭取侯封。
<br>
<br>浣溪沙（再用韵并简二千户）
<br>
<br>金紫山前山万重。山高云密下苍龙。春来好雨遍三峰。
<br>
<br>芳草郊原眠茧犊，垂杨营垒击花骢。趣归行有紫泥封。
<br>
<br>蝶恋花（即景）
<br>
<br>风信花残吹柳絮。柳外池塘，乳燕时飞度。漠漠轻云山约住。半村烟树鸠呼雨。
<br>
<br>竹院深深深几许。深处人闲，谁识闲中趣。弹彻瑶琴移玉柱。苍苔满地花阴午。
<br>
<br>
<br>
<br>
<br>
<br>
<br>
<br>
<br>
<br>
<br>【谭宣子】
<br>
<br>摸鱼儿（怀云崖陈乘车东甫，时游湘潭）
<br>
<br>掩朱弦、住听金缕。天涯同是羁旅。多情记把香罗袖，残粉半黏荆树。还信否。便忍道、石台暗寂春无主。分明间阻。那睡鸭嘘云，翔鸳溜月，此际更休语。
<br>
<br>人间世，谁识缄愁最苦。轻帆重解烟雨。而今翻笑周郎误。挑剔寒缸寻谱。游倦处。果因甚、亭亭瘦影如前度。无由寄与。待谢却梅花，东风为我，吹梦过淮浦。
<br>
<br>西窗烛（雨霁江行自度）
<br>
<br>春江骤涨，晓陌微干，断云如梦相逐。料应怪我频来去，似千里迢遥，伤心极目。为楚腰、惯舞东风，芳草萋萋衬绿。燕飞独。知是谁家箫声多事，吹咽寻常怨曲。仅教衿袖香泥涴，君不见、扬州三生杜牧。待泪华、暗落铜盘，甚夜西窗剪烛。
<br>
<br>侧犯
<br>
<br>素秋渐爽，倚香曲枕情依旧。怀袖。浸数尺湘漪、簟纹皱。悲欢尽梦里，玉骨从消瘦。空又。思太液芙蓉未央柳。翔凤何在，乐府传孤奏。人病酒。有鸳鸯双字倩谁绣。拜月西楼，几声滴漏。应恐纨洁，已疏郎手。
<br>
<br>春声碎（南浦送别自度腔）
<br>
<br>津馆贮轻寒，脉脉离情如水。东风不管，垂杨无力，总雨颦烟寐。栏干外。怕春燕掠天，疏鼓叠、春声碎。
<br>
<br>刘郎易憔悴。况是恹恹病起。蛮笺漫展，便写就新词，倩谁将寄。当此际。浑似梦峡啼湘，一寸相思千里。
<br>
<br>长相思
<br>
<br>去路遥。归路遥。灯月光中立小桥。魂萦紫玉箫。
<br>
<br>风萧萧。雨萧萧。此夜相思空寂寥。梅花落丽谯。
<br>
<br>长相思
<br>
<br>净亭亭。步盈盈。蝉影明绡傅体轻。水边无限情。
<br>
<br>翠尊倾。翠鬟倾。归去如何睡得成。西风吹酒醒。
<br>
<br>谒金门
<br>
<br>银漏滴。午夜平康巷陌。双掩兽环人语寂。余香无处觅。回首旧游踪迹。绀碧染衣犹湿。一饷沈吟谁会得。月明春店笛。
<br>
<br>谒金门
<br>
<br>人病酒。生怕日高催绣。昨夜新翻花样瘦。旋描双蝶凑。闲凭绣床呵手。却说春愁还又。门外东风吹绽柳。海棠花厮勾。
<br>
<br>浣溪沙（过高邮）
<br>
<br>欲展吴笺咏杜娘。为停楚棹觅秦郎。藕花三十六湖香。珠颗翠檠饶宿泪，玉痕红褪怯晨妆。小桥风月思凄凉。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
