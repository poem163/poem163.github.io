<HTML>
<HEAD>
<TITLE>全宋词 卷119  - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷119 </TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷119 </strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-09&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6395"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷119 ')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷119 ]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【华岳】
<br>
<br>瑞鹧鸪
<br>
<br>挑尽银缸半夜花。拍帘风劲卷龙沙。香传梅福深深意，春在钱塘小小家。
<br>
<br>鸳被半闲才子恨，莺簧初转史君夸。归来醉体娇无力，压尽名园无限花。
<br>
<br>瑞鹧鸪
<br>
<br>华月楼前见玉容。凤钗斜褪鬓云松。梅花体态香凝雪，杨柳腰肢瘦怯风。
<br>
<br>几向白云寻楚□，难凭红叶到吴宫。别来风韵浑如旧，犹恐相逢是梦中。
<br>
<br>满江红
<br>
<br>自古称稀，须信道、人生七十。当七月、庆生佳节，更逢七夕。丹鼎麻姑多两转，蟠桃王母无双实。更竹林、作者茂芝兰，俱无敌。持觞劝，辰拱北。阴功在，头俱黑。况轲亲教子，同声战国。九万鹏程当不二，八千椿寿看逾一。愿从今、屈指再从头，山中日。
<br>
<br>菩萨蛮
<br>
<br>玉纤倒把罗纨扇。屏山半倚羞人见。回首忽相逢。桃花生嫩红。
<br>
<br>见了娇无语。还向屏山去。略略转秋波。客愁无奈何。
<br>
<br>念奴娇
<br>
<br>倚藤临水，照丰姿自笑，天然丘壑。利鞅名缰成底事，空把此身缠缚。李杜文章，良平事业，且束之高阁。浩然归去，暮霞残照零落。
<br>
<br>闻道西北埃尘，东南形胜，次第清河岳。此等功名尘世事，与我初无关约。十里松萝，一蓑烟雨，说甚扬州鹤。倚栏长啸，玉轮飞上天角。
<br>
<br>满江红
<br>
<br>懒取冠儿，只偏带、一枝翠柏。记刺指、封书罗带，尚余残血。愁入柳眉云黛蹙，汗凝桃脸胭脂湿。把玉纤、掩定古词名，猜谁识。瓶已坠，宁无阙。盟已负，难成匹。念当年亭院，画楼东北。烛影烧残蝴蝶梦，縠纹皱起鸳鸯翼。叹如今、憔悴意前欢，重门隔。
<br>
<br>霜天晓角
<br>
<br>裙儿六幅，谁染秋波绿。一搦柳腰两过，樽前粲粲玉。暑气消烦溽。日月飞车轴。线幕黄帘风露。那堪人在天北。
<br>
<br>蝶恋花
<br>
<br>叶底无风池面静。掬水佳人，拍破青铜镜。残月朦胧花弄影，新梳斜插乌云鬓。
<br>
<br>拍索闷怀添酒兴。旋撷园蔬，随分成盘饤。说与翠微休急性，功名富贵皆前定。
<br>
<br>南歌子
<br>
<br>粉絮飘琼树，摇花结玉池。蕊仙滕六逞瑰奇。都把银河细剪、做花飞。
<br>
<br>小院风声急，歌楼酒力微。闷中犹记去年时。呵手牵人相伴、塑狮儿。
<br>
<br>望江南
<br>
<br>罗雾薄、绀绿拥重重。八幅宝香薰锦绣，一床烟浪卷芙蓉。屏翠叠东风。
<br>
<br>云点缀，香汗透玲珑。螺髻松松沾玉润，樱唇浅浅印珠红。人在翠华中。
<br>
<br>霜天晓角
<br>
<br>情刀无断。割尽相思肉。说后说应难尽，除非是、写成轴。贴儿烦付祝。休对傍人读。恐怕那懑知后，和它也泪瀑漱。
<br>
<br>霜天晓角
<br>
<br>蒲帆十幅。飞破秋江绿。天际彩虹千丈，阑干外、泻寒玉。一雨收残溽。云山开画轴。试问故人何处，青楼在画桥北。
<br>
<br>满江红
<br>
<br>庙社如今，谁复问、夏松殷柏。最苦是、二江涂脑，两淮流血。壮士气虹箕斗贯，征夫汗马兜鍪湿。问孙吴、黄石几编书，何曾识。
<br>
<br>青玉锁，黄金阙。车万乘，骓□匹。看长驱万里，直街燕北。禹地悉归龙虎掌，尧夫更展鹍鹏翼。指凌烟、去路复何忧，关山隔。
<br>
<br>渔家傲
<br>
<br>昨夜寿星朝北极。牵牛织女排筵席。闻有谪仙先一夕。方知得。风流倬底人生日。
<br>
<br>慷慨英雄当路识。鹗书已凝循京秩。试问遐龄谁与敌。回■绎。撇头添个长长十。
<br>
<br>水调歌头
<br>
<br>英荚才开六，宝历已当千。人间收尽繁溽，凉意入虞弦。尽道荐衡交剡，更值生申佳节，喜色动闾阎。终夜望银汉，文宿贯台躔。
<br>
<br>定燕秦，封晋魏，信当然。处处红莲开幕，曹掾岂能淹。见说玉堂飞诏，已许金闺通籍，蓬岛伴神仙。来岁寿卮酒，应醉御炉烟。
<br>
<br>水调歌头
<br>
<br>万里楚天阔，一点寿星明。庭语以识歌舞，拍拍□秋声。会过牛郎六夕，圆欠嫦娥一夜，此际是佳辰。□□□□，□□□□赉予说，□神岳，庆生申。□领仓符，□兼漕节握藩旌。但□闽山建水，无地不阳春。今日范滂刘宴，来岁周公伊尹，元化斡洪钧。北阙中书令，南极老人星。
<br>
<br>满江红
<br>
<br>帘拍风颠，云共雨、商量欲雪。愁不寐、兽炉灰冷，寸肠千结。罗带只贪珠泪擤，金钗不整乌云侧。对菱花、空自敛双蛾，伤离别。
<br>
<br>心下事，凭谁说。愁与恨，如山积，被傍人调闻，呢龟成鳖。塞雁来时空怅望，梅花开后无消息。恨薄情、拚却与分飞，还重忆。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【赵希蓬】
<br>
<br>瑞鹧鸪
<br>
<br>强将纸帐醉梅化。千劫应知作热沙。梦逐梨云迷去路，曲随杨柳到伊家。
<br>
<br>客怀暗遣心头恨，醉眼休将口上夸。清晓酒醒人不见，离愁片片逐飞花。
<br>
<br>瑞鹧鸪
<br>
<br>把定离觞不肯斟。闻君未醉尽衷情。丁香空结千般恨，柳线难萦一片心。
<br>
<br>只把文章酬素愿，莫贪歌舞阻归程。凭君试问湘江竹，班是阿谁旧染成。
<br>
<br>瑞鹧鸪
<br>
<br>长亭无路对孤斟。自古离家三日情。慷慨要酬平昔志，猖狂休起少年心。
<br>
<br>兰闺寂寂空回首，松盖亭亭认去程。展转清宵成不寐，巫山有梦几时成。
<br>
<br>瑞鹧鸪
<br>
<br>温柔乡里睹春容。无语闲将脚带松。魂梦阳台迷暮雨，丰姿洛浦挹仙风。
<br>
<br>追陪梅下黄昏路，仿佛槐安富贵宫。旧恨上心空有感，扫除全付一杯中。
<br>
<br>念奴娇
<br>
<br>功名富贵，算到头，怎免委沟填壑。曳钓抱琴秋水畔，肯与微官空缚。五亩苍阴，一丘寒碧，说甚凌烟阁。静观物理，从他荣悴开落。
<br>
<br>任待人谷鸣雏，不须歆艳，免使朝南岳。脩竹长松常与伴，更有寒梅堪约。夜且三更，西风万籁，入耳悲猿鹤。从头洗去，更无一点圭角。
<br>
<br>蝶恋花
<br>
<br>昼永无人深院静。一枕春醒，犹未□临镜。帘卷新蟾光射影。连忙掠起蓬松鬓。
<br>
<br>对景沉吟嗟没兴。薄幸不来，空把杯盘饤。休道妇人多水性。今宵独自言无定。
<br>
<br>南歌子
<br>
<br>玉立亭亭树，水澌小小池。园林遍地幻珍奇。战罢奇鳞无数、满天飞。
<br>
<br>云冻风威惨，天低月色微。红绡暖帐浅斟时。那更樽前清韵、听歌儿。
<br>
<br>霜天晓角
<br>
<br>枕痕如劚。一线红生肉。睡起娇羞无语，远山坐对横轴。烧香频祷祝。偷把简儿读。字在那人何在，泪珠飞下蔌蔌。
<br>
<br>满江红
<br>
<br>干结青铜，根走石、参天古柏。最好是、苍阴不怕，火云如血。雪里直疑神物护，雨余任待霜皮湿。但只愁、涧底老风烟，无人识。
<br>
<br>栋梁用。知难缺。轮囷辈，俱非匹。望长松万丈，徂徕山北，一种刚姿□样劲，共扶大厦翚斯翼。便作舟、归去也何愁，蓬莱隔。
<br>
<br>满江红
<br>
<br>休羡莺花，春富贵、韶光九十。最好是、清秋时候，人间何夕。天上紫云车趣驾，殿中青鸟音传实。正女牛、南极一齐明，光相敌。
<br>
<br>诗在手，堂趋北。染豪处，池翻黑。看回鸾飞诰，宠封新国。福比箕畴兼备五，寿除彭祖千中一。更好将、大衍数重推，来复日。
<br>
<br>满江红
<br>
<br>七叶蓂开，正祈巧、穿针时节。织女不骖王母驾，谪生名阅。鹤算七旬书宝箓，鹊桥千丈飞银阙。更玳筵、银烛照红妆，神仙列。
<br>
<br>歌宛转，莺调舌。番舞袖，风回雪。对寿觞频劝，寿星明洁。今日汉宫千岁药，明年唐殿长生月。问班衣、戏彩是何人，蓝袍客。
<br>
<br>满江红
<br>
<br>缟兔黔乌，送不了、人间昏晓。问底事、红尘野马，浮生扰扰。万古未来千古往，人生得夫知多少。叹荣华、过眼只须臾，如风扫。
<br>
<br>篱下菊，门前柳。身外事，杯中酒。肯教它萧瑟，负持螯手。漠漠江南天万里，白云人望何时到。倚西风、吼彻剑花寒，频搔首。
<br>
<br>菩萨蛮
<br>
<br>何人四座环歌扇。平生有限何曾见。今日忽遭逢，流霞映脸红。
<br>
<br>此恨凭谁语，梦逐巫山去。对景苦奔波，其如愁思何。
<br>
<br>菩萨蛮
<br>
<br>慧刀挥处人头落。虹霓万道冲云脚。灭尽我人心，何劳向外寻。
<br>
<br>白莲生火里，法忍无生死。忍辱两皆空，龟毛兔角同。
<br>
<br>渔家傲
<br>
<br>怪见台星离紫极。果然揆左还虚席。明日人间逢七夕。真难得。生贤特也涓良日。
<br>
<br>饤坐侯鲭人罕识。流璃都把宾筵秩。寿祝乔松谁与敌。珠落绎。樽前一列金钗十。
<br>
<br>水调歌头
<br>
<br>熟见蟠桃几，岁阅大椿千。鞭鸾间出簇拥，仙仗蔼丝弦。落尽纨罗习气，都把诗书酝籍，忧念到闾阎。人物降崧岳，文采焕奎躔。
<br>
<br>搏扶摇，游汗漫，气飘然。珠曹莲区区，州县步难淹。鹗荐交腾当路，凤诏飞来伊夕，称寿萃群仙。事业登黄阁，图绘上凌烟。
<br>
<br>满江红
<br>
<br>劲节刚姿，谁与比、岁寒松柏。几度欲、排云呈腹，叩头流血。杜老爱君□谩苦，贾生流涕衣空湿。为国家、子细计安危，渊然识。
<br>
<br>英雄士，非全阙。东南富，尤难匹。却甘心修好，无心逐北。螳怒空横林影臂，鹰扬不展秋空翼。但只将、南北限藩篱，长江隔。
<br>
<br>满江红
<br>
<br>海阔何人，工剪水、飞花作雪。刚不北、秋高风劲，露凝霜洁。遍地直疑琼玉砌，对人恍在珠玑侧。比寻常、万翠与千红，浑然别。
<br>
<br>梁园内，都休说。蓝关路，堆如积。把行人冻得，头颅如鳖。翡翠帘中杯潋滟，销金帐里姑情息。偶兴来、访戴起山阴，真相忆。
<br>
<br>
<br>
<br>
<br>
<br>
<br>
<br>
<br>
<br>
<br>【程伯春】
<br>
<br>水调歌头（寿边守）
<br>
<br>功名果何物，天欲付英豪。请看襄汉，今日谁驾六灵鳌。阅礼崇诗元帅，大纛高牙临塞，砥柱一洪涛。百辟拱辰极，欢动赭黄袍。
<br>
<br>策无遗，勋益著，德弥高。定知阳报，谢庭兰玉付儿曹。秀发如君独擅，浑似当年幼度，文武素兼韬。岁岁长为寿，霞液荐蟠桃。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【赵良玉】
<br>
<br>满庭芳
<br>
<br>红杏香中，绿杨影里，画桥春水泠泠。深沉院满，风送卖花声。又是清明近也，粉墙畔，时有迁莺。当此际，人传天上，特降玉麒麟。
<br>
<br>风云。今会遇，名邦坐抚，入侍严宸。更儿孙兰玉，都是宁馨。脆管繁弦竞奏，蕙炉袅，沉水烟轻。华筵罢，江城回首，一点寿星明。
<br>
<br>
<br>
<br>
<br>
<br>
<br>
<br> 
<br>
<br>【赵孟谦】
<br>
<br>减字木兰花
<br>
<br>荣魁鹗荐。一举南宫膺妙选。人物规模。楚楚吾家千里驹。彩衣侍酒。更祝二亲无限寿。父子荣迁。俱侍玉皇香案前。
<br>
<br>
<br>
<br>
<br>
<br>
<br>【朱子厚】
<br>
<br>菩萨蛮
<br>
<br>酴醿浴罢温香玉。牡丹睡起歌云绿。弹压属东阳。留春在庆堂。
<br>
<br>简端新组绶。辉映烟岚秀。妙曲倩清妍。祝君无尽年。
<br>
<br>谒金门
<br>
<br>风动竹。清偏一窗梅溽。闻道小乔乘凤玉。仙裳飘雾縠。来嫁吾门公瑾叔。天上人间愿足。浓缭水沈燃宝烛。鬓长相对绿。
<br>
<br>谒金门（用李後主韵二首）
<br>
<br>梅梢腊尽春归了。毕竟春寒少。乱山残烛雪和风。犹胜阴山海上、窖群中。
<br>
<br>年光老去才情在。惟有华风改。醉中幸自不曾愁。谁唱春花秋叶、泪偷流。
<br>
<br>谒金门
<br>
<br>情知是梦无凭了。好梦依然少。单于吹尽五更风。谁见梅花如泪、不言中。
<br>
<br>儿童问我今何在。烟雨楼台改。江山画出古今愁。人与落花何处、水空流。
<br>
<br>谒金门（春晓）
<br>
<br>轻衫倚望春晴稳。雨压青梅损。皱绡池影泛红蔫。看取断云来去、似炉烟。
<br>
<br>悉春来暮仍愁暮。受却寒无数。年来无地买花栽。向道明年信、莫须来。
<br>
<br>谒金门（花品）
<br>
<br>娟娟二入清明了。犹说淮阳早。钱欧陆谱偏花光。红到寿阳、也不说淮阳。
<br>
<br>此花地望元非薄。回首伤流落。洛阳闲岁断春风。怎不当时道是、洛阳红。
<br>
<br>谒金门（李府尹美在）
<br>
<br>待借留、几曾留得，来鸿空怨秋老。至今父老依依恨，犹说李将军好。东门草。早不为东风，遮却长安道。余民如槁。愿金印重来，洪都开府，定复几时到。
<br>
<br>秋江鹭，尤记当年潦倒。沧洲无复华皓。朝饥堕泪荒田雨，洗忆窝蜂败扫。天能报。看凤烛亭亭，玉树宽人抱。风霜善保。但逢驿寄书，无书寄语，要说趋朝早。
<br>
<br>金缕曲（送五峰归九江）
<br>
<br>世事如何说。似举鞍、回头笑问，并州儿葛。手障尘埃黄花路，千里龙沙如雪。著破帽、萧萧余发。行过故人柴桑里，抚长松、老倒山间月。聊共舞，命湘瑟。
<br>
<br>春风五老多年别。看使君、神交意气，依然晚合。袖有玉龙提携去，满眼黄金台骨。说不尽、古人痴绝。我醉看天天看我，听秋凤、史动檐间铁。长啸起，两山裂。
<br>
<br>意难忘（元宵雨）
<br>
<br>角动寒谯。看雨中灯市，雪意潇潇。星球明戏马，歌管杂鸣刁。泥没膝，舞停腰。焰蜡任风销。更可怜、红啼桃槛，绿黯杨桥。
<br>
<br>当年乐事朝朝。曾锦鞍呼妓，金屋藏娇。围香春斗酒，坐月夜吹箫。今老矣，倦歌谣。嫌杀杜家乔。漫三杯、踞炉觅句，断送春宵。
<br>
<br>大酺（春寒）
<br>
<br>任琐窗深、重帘闭，春寒知有人处。常年笑花信，问东风情性，是娇是妒。冰柳成须，吹桃欲削，知更海棠堪否。相将燕归又，看香泥半雪，欲归还误。温低回芳草，依稀寒食，朱门封絮。
<br>
<br>少年惯羁旅。乱山断，欹树唤船渡。正暗想、鸡声落月，梅影孤屏，更梦衾、千重似雾。相如倦游去。掩四壁、凄其春暮。休回首、都门路。几番行晓，个个阿娇深贮。而今断烟细雨。
<br>
<br>谒金门（惜春）
<br>
<br>风又雨。春事自无多许。欲待柳花团作絮。柳花冰未吐。翠袖不禁春误。沈却绿烟红雾。将谓花寒留得住，一晴春又暮。
<br>
<br>临江仙
<br>
<br>过眼纷纷遥集，来归往往□儿。草间塞口绔间啼。提携都不是，何似未生时。
<br>
<br>城上胡笳自怨，楼头画角休吹。谁人不动故乡思。江南秋尚可，塞外草先衰。
<br>
<br>水调歌头（游洞岩，夜大风雨，彭明叔索赋，醉墨颠倒）
<br>
<br>坐久语寂寞，泉响忽翻空。不知龙者为雨，雨者为成龙。看取交流万壑，不数飞来千丈，高屋总淙淙。是事等恶剧，裂石敢争雄。
<br>
<br>敲铿訇，扪滑仄，藉蒙茸。苍浪向来半掩，厚意复谁容。欲说正元旧事，未必玄都千树，得似洞中红。檐语亦颠倒，洗尔不平胸。
<br>
<br>绮寮怨（青山和前韵忆旧时学馆，因复感慨同赋）
<br>
<br>漫道十年前事，闷怀天又阴。何须恨、典了西湖，更笑君、宴罢琼林。闲时数声啼鸟，凄然似、上阳宫女心。记断桥、急管危弦，歌声远，玉树金楼沈。
<br>
<br>看万年枝上禽。徊徨落月，断肠理绝弦琴。魂梦追寻。挥泪赋白头吟。当年未知行乐，无日夜、望乡音。何期至今。绿杨外、芳草庭院深。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【张埴】
<br>
<br>失调名（小轩生日）
<br>
<br>玉宇风清，金茎露爽，五日新秋。正好小轩，相逢初度，七十边头。
<br>
<br>满前白发悠悠。有抱得曾孙弄否。从此长看，星明南极，人醉西楼。
<br>
<br>
<br>
<br>
<br>
<br>【丁无悔】
<br>
<br>满庭芳
<br>
<br>道格天渊，令行海岳，凛然名德尊崇。云烟千里，分付笑谈中。川后波神效职，潮声细、一鉴涵空。风樯便，蛮珠贾舶，累译更遥通。
<br>
<br>雍容。廊庙手，蓍龟先见，日月精忠。自丛机初解，眷渥尤隆。共道奇庞福艾，衮衣到，宁久居东。谯门晓，高牙大纛，辉映醉颜红。
<br>
<br>满庭芳
<br>
<br>偃屋霜清，棱层烟碧，玲珑移在人间。山光林色，常伴主人闲。元有仙风道骨，无心趁、玉简朝班。归来赋，不因五斗，谈笑挂衣冠。
<br>
<br>尤难。谁不羡，商山橘乐，湄水渔竿。引相君王子，助发幽欢。满泛寿觞多祝，南溟共、北海波澜。君知否，庙堂有意，相与问寒岩。
<br>
<br>
<br>
<br>
<br>
<br>
<br>
<br> 
<br>
<br>【杨再可】
<br>
<br>喜迁莺
<br>
<br>腊天初晓，庆五色瑞云，华轩呈绕。紫府真人，丹台仙伯，合降民间荣耀。彩笔素题，篇翰未减，家声词藻。秀眉宇，俊丰标阀阅，声名都好。
<br>
<br>富贵长欢笑。此际锦堂，移下蓬莱岛。妙舞蹁跹，清歌宛转，两行翠娥燕赵。劝饮百千钟酒，岁岁朱颜不老。春近也，看香红又怕，小桃开了。
<br>
<br>
<br>
<br>
<br>
<br>
<br>
<br>
<br>
<br>【刘仲讷】
<br>
<br>水调歌头
<br>
<br>昨夜乘秋兴，长啸驭清风。飘然玉宇虚廊，忽到广寒宫。解后姮娥相见，为问中秋诞节，奇特世难同。底事长庚梦，独占此宵中。
<br>
<br>呼金兔，寻玉策，检前踪。自从盘古有月，便有此山仙翁。公向人间游戏，月在天衢来往，清气每相通。明月既无尽，公寿亦无穷。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【蒋思恭】
<br>
<br>水调歌头（寿张运使）
<br>
<br>紫府制金钥，银汉夜乘槎。老仙暂驻幢节，来佐玉皇家。翠发朱颜好在，肘后有方医国，宝鼎养丹砂。谈笑功名了，身退饭胡麻。
<br>
<br>游物外，聚紫脑，练青芽。星垣寓直有子，曾步八砖花。来岁称觞寿宴，衮绣彩衣交映，重荐枣如瓜。俯首拾瑶草，长啸卧烟霞。
<br>
<br>水调歌头
<br>
<br>风流九霞客，名在五云乡。十年出入华禁，簪橐奉君王。黄伞西清日转，宝月红鸾影里，长近赭袍光。彩笔赓歌处，殿阁有余凉。
<br>
<br>跨秋风，凌宝鼎，笑芝房。人间争识奇贵，妙贴焕名章。莫羡碧幢金印，换取玉堂清琐，翰墨看淋浪。岁岁宫壶酒，雨露带天香。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【张成可】
<br>
<br>洞仙歌
<br>
<br>薰风池阁，八叶蓂初展。紫府当年侍香案。见蟠桃频着子，偷荐瑶觞，贪醉寐，谪向人间未满。
<br>
<br>青禽传近信，催赴仙班，怪我尘缘未能断。爱吴中山色好，抹月批风，蓑共笠，纵有金章不换。待驾鹤遨访访蓬壶，问海水从来，几番增减。
<br>
<br>水龙吟（春寿太守）
<br>
<br>碧霄彩旆垂铃，应南极星躔光灿。巍巍名阀，芳传汉相，貂蝉炳焕。德莹冰壶，量包沧海，神钟岩电。向宝储内阁，英□才华，声猷著膺宸眷。
<br>
<br>荐领名都屏翰，更循良、歌腾畿甸。峻专剧郡，荣登法从，光生尧殿。密勿论思，雍容启沃，才华独冠。愿年年长见，兰芽玉喷，柳梢金嫩。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【张时甫】
<br>
<br>玉楼春（寿平江陈守）
<br>
<br>姑苏台上春光发。菊老寒轻香未歇。人言太守是是龚黄，天为吾君生稷契。
<br>
<br>月良庆会俱良月。万岁千秋同瑞节。明朝仙领趣提鳌，十万人家齐卧辙。
<br>
<br>玉楼春
<br>
<br>蟠桃十月惊春早。春到玉梅枝上小。和羹人物应时生，天上骑鲸生凤沼。万家宝篆祥烟晓。竞祝史君长不老。夜来南极照元台，见说沙堤新筑了。
<br>
<br>
<br>
<br>
<br>
<br>
<br>
<br>
<br>
<br>【李朝卿】
<br>
<br>玉楼春
<br>
<br>谪仙暂下金銮殿。开燕瑶池春未晚。飞琼献舞锦靴寒，弄玉吹箫银字暖。
<br>
<br>寿觞阿母年年劝，犹道碧桃香尚浅。花开更待几东风，应见年华千岁换。
<br>
<br>玉楼春
<br>
<br>炉烟不断腾金兽。香雾入帘波影皱。秋堂锦席艳君仙，不惜绮罗萦舞袖。
<br>
<br>昼弦素管春风手，娇妙如花轻似柳。劝君须尽眼中欢，绿酒十分千秋寿。
<br>
<br>玉楼春
<br>
<br>厌玉为浆麟作□。玉树琼葩长不谢。翠帘绣暖燕归来，宝鸭花香蜂上下。
<br>
<br>沙堤佩马催公驾，月白风清天不夜。重来赫赫照岩廊，不动堂堂凝泰华。
<br>
<br>小重山
<br>
<br>春正浓时月正圆。华堂初燕喜，雨真仙。霞衣相对旧貂蝉。人间少，福寿子孙贤。
<br>
<br>□□佳非烟。花光羞粉艳，敢争妍。笑歌声里捧金舡。深深愿，松柏永同坚。
<br>
<br>鹧鸪天
<br>
<br>万里霜空爽气高。翩翩天雁薄云霄。佳祥已协当年梦，岂但非熊可珥貂。
<br>
<br>金笏带，紫花袍。朱衣双引玉宸朝。百年富贵须平步，仍有功名信史褒。
<br>
<br>西江月
<br>
<br>盛德须知异禀，天教占尽秋光。一轮明月照华堂。荐寿笙歌嘹亮。
<br>
<br>座上簪缨并列，庭前兰玉成行。只应难老胜松篁。五福人间供仰。
<br>
<br>踏莎行
<br>
<br>月挂琼钩，日添绣线。骑花翻浪重帘卷。风传环佩晓珊珊，画堂羯鼓催开燕。
<br>
<br>翠缕香凝，玉膏酒滟。仙翁莫诉玻璃满。凤衔丹诏下云电。千秋长在黄金殿。
<br>
<br>鹧鸪天
<br>
<br>九凤箫低彩雾高。鸾车鹤驭下层霄。天教来辅长生帝，宝殿千秋侍赭袍。
<br>
<br>飞急召，促归朝。沙路稳为马蹄娇。功成并画兰台上，奎画重看御赞褒。
<br>
<br>
<br>
<br>
<br>
<br>
<br>
<br>【谈元范】
<br>
<br>清玉案
<br>
<br>虾须帘上银钩小。筵内轻寒绕。红叶征香侵语笑。金钗珠履，凤箫龟鼓，疑是蓬莱岛。
<br>
<br>萱堂日日春生貌。嫩绿休然鬓边好。赋得修龄应不少。年年长见，画梁双燕，楼外青袍草。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【倪翼周】
<br>
<br>青玉案
<br>
<br>烟浓水淡荷香浅。近翠幕、闻弦管。逸气棱层冲碧汉。绝无风骨，炼成铅鼎，未许童颜换。
<br>
<br>长门深锁文君院。前度蛮笺泪痕满。为问乘槎人不远。只消丹桂，一枝分付，早早随伊愿。
<br>
<br>青玉案
<br>
<br>四时令节惟重九。况此日、逢佳偶。金菊已花杯有酒。瑶池宴罢，一枝斜插，好作渊朋友。
<br>
<br>翠眉淡淡匀宫柳。比似年时更清瘦。双绾带儿新结就。长情恩爱，随家俭约，素与君同寿。
<br>
<br>青玉案
<br>
<br>薰风解尽吾民愠。正蓬渚芳遍。昨夜商周生伊旦。从来仁者，仲尼称寿，更捧金杯劝。
<br>
<br>我有诗词三百卷。等留取、频频献。且看明年秋欲半。紫薇花下，绿槐阴外，天语颁新宴。
<br>
<br>青玉案
<br>
<br>熙春堂下花无数。红紫映、桃溪路。蝶往蜂来知几许。翠筠亭外，绿阳堤畔，时听娇莺语。
<br>
<br>绮筵罗列开樽俎。况总是、神仙侣。竞举笙歌持玉醑。介公眉寿，年年此日，常与花为主。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【段倚】
<br>
<br>醉蓬莱
<br>
<br>正星杓首舍，月律开祥，嗣兴芳序。梦协长庚，诞清朝仪羽。运继姬周，庆流嵩岳，认再生申甫。职尹京华，功宣国计，声猷兼著。
<br>
<br>子建文章，懿侯宗范，叔度襟怀，紫芝眉宇。燕启佳辰，满东风兰雾。脆管繁弦，绣茵檀板，会饭中仙侣。世仰真贤，朝尊大老，长亲尧主。
<br>
<br>
<br>
<br>
<br>
<br>
<br>
<br>【贺及】
<br>
<br>新荷叶
<br>
<br>莲萼飘香，金风乍扇轻凉。郁郁葱葱，瑞烟萦绕华堂。星辰孕秀，良霄梦、吉协熊祥。紫芝眉宇，莹然如峙圭璋。忠孝传芳，集庆门、奕世簪裳。他日岩廊，致君直上虞唐。百千椿算，争期并、鹤老龟长。年年今日，会拚一醉觥觞。
<br>
<br>
<br>
<br>
<br>
<br>
<br>
<br>【傅伯达】
<br>
<br>沁园春
<br>
<br>白帝司权，炎宫回驭，一叶报秋。正银河高泻，金风乍扇，冰轮将满，火伞初收。吴越传芳，斗牛钟秀，间世生贤谁与俦。那堪更负，过人才气，济世谋猷。
<br>
<br>风流花县优游，有善政廉名达郡侯。鹗书朝荐，泥封暮召，荣登桂籍，平步瀛洲。歌驻行云，舞翔回雪，寿酒深倾碧玉瓯。从今愿，愿龄齐鼻祖，名在丹丘。
<br>
<br>
<br>
<br>
<br>
<br>
<br>
<br>
<br>【郑达可】
<br>
<br>满庭芳
<br>
<br>肥绽梅红，嫩翻荷绿，微凉时起青苹。人间福艾，都属老人星。累建高牙大纛，循良治、是处彬彬。棠阴里，丰碑纪德，仁爱浃生民。
<br>
<br>纶巾。风物里，一筇徒倚，傲睨寰瀛。况清朝黄发，尤急谘询。第恐商山芝客，岂容便、蝉蜕功名。他时看，腰横玉带，朱紫列云仍。
<br>
<br>念奴娇
<br>
<br>嫩凉如水，正一天风露，秋容如沐。明日中秋今夜月，千里清辉光足。周室姬公，唐家元轨，来享人间福。老人星瑞，光芒南照檐曲。
<br>
<br>行看裂土分茅，朱颜青鬓，好称腰横玉。便挽银河斟北斗，倾作千钟醽醁。子舍荣华，孙枝赫奕，茂盛同松竹。尊前欢笑，竞将椿算为祝。
<br>
<br>
<br>
<br>
<br>
<br>
<br>
<br>
<br>
<br>【臧余庆】
<br>
<br>南歌子
<br>
<br>橘里风烟好，壶中日月长。松身鹤发自安强。应有老人呈瑞、动光芒。
<br>
<br>酒饮无边酒，香烧不断香。从今乞与醉为乡。更醉百年三万、六千场。
<br>
<br>鹧鸪天
<br>
<br>天与君王管晏才。尚书两曳履声来。今朝望着楼头看，已有台星照斗魁。
<br>
<br>金蹀□，玉崔嵬。天香满袖早朝回。中书尚享无穷考，长揖南风醉寿杯。
<br>
<br>鹧鸪天
<br>
<br>寿菊才开三四葩。秋光着意主人家。清香未许人间识，先借重阳醉紫霞。
<br>
<br>儿绿绶，母金花。斑衣庭下乐无涯。要知他日中书考，细数沙堤堤上沙。
<br>
<br>感皇恩
<br>
<br>消息近春来，东风还又。先代椒盘劝金斗。坐间和气，压尽一番梅柳。掖庭频寓直，君恩厚。
<br>
<br>天佑两宫，南山齐寿。况有仙丹在公手。论功医国，合在药王之右。不妨千岁饮，长生酒。
<br>
<br>感皇恩
<br>
<br>南岳有真仙，人间祥瑞。酒量诗豪世无比。晚年林下，做个清闲活计。诮如千岁鹤，巢云际。
<br>
<br>此日大家，广排筵会。酒劝千钟莫辞醉。昔时彭祖，寿年八百余岁。十分才一分，那里暨。
<br>
<br>感皇恩
<br>
<br>交广出沉香，路遥难致。何况卑人更不易。寿星香帕，我又几曾识置。有般祝寿底，忒忔戏。
<br>
<br>剪下一张，池州表纸。捻得轻圆更滑腻。五双纸捻，管打十个喷嚏□□□□儿，一百岁。
<br>
<br>
<br>
<br>
<br>
<br>
<br>
<br>
<br>
<br>
<br>【胡于】
<br>
<br>鹧鸪天寿
<br>
<br>去日清霜菊满丛。归来高柳絮缠空。长驱万里山收瘴，径度层波海不风。
<br>
<br>阴德遍，岭西东。天教慈母寿无穷。遥知今夕称觞处，衣彩还将衣绣同。
<br>
<br>鹧鸪天寿
<br>
<br>阿母蟠桃下记春。长沙星里寿星明。金花罗纸新裁诏，具叶傍行别绶经。
<br>
<br>同龙子，祝龟龄。天教二老鬓长青。明年今日称觞处，更有孙枝满谢庭。
<br>
<br>鹧鸪天寿
<br>
<br>楚楚吾家千里驹。老人心事正开渠。风流不减庭前玉，爱惜真如掌上珠。
<br>
<br>纡绿绶，荐方壶。老人沉醉弟兄扶。问将何物为儿寿，付与家传万卷书。
<br>
<br>鹧鸪天寿
<br>
<br>袅袅薰风响佩环。广寒仙子跨清鸾。谁教瑞世仪周间，自赋多才继《小山》。
<br>
<br>铃阁静，画堂闲。衮衣象服镇团栾。年年此日称觞处，留待菖薄驻玉颜。
<br>
<br>
<br>
<br>
<br>
<br>
<br>
<br> 
<br>
<br>【中国章】
<br>
<br>鹧鸪天
<br>
<br>载地分符衣绣衣。棠阴处处浙东西。政成已可书银笔，词鹿仍堪付雪儿。
<br>
<br>春未半，日方迟。御沟金袅柳如丝。凤池留得梅花住，欲与先竹荐寿卮。
<br>
<br>
<br>
<br>
<br>
<br>
<br>
<br>
<br>【陈日章】
<br>
<br>鹧鸪天
<br>
<br>内乐清虚息万缘。逍遥真是地行仙。徒他玉带金鱼贵，听我纶巾羽扇便。
<br>
<br>倾九酝，祝长年。休辞潋滟十分舡。来年此日称觞处，定有重孙戏膝前。
<br>
<br>
<br>
<br>
<br>
<br>
<br>
<br>【李景良】
<br>
<br>鹧鸪天
<br>
<br>清晓祥云绕碧天。老人星忽下南躔。庭兰共酌长生酒，持上华堂彩侍前。
<br>
<br>开绮席，舞朱颜。轻红莲叶荐金盘。沉香小院浑先暑，更有杯传数百年。
<br>
<br>
<br>
<br>
<br>
<br>
<br>
<br>
<br>
<br>
<br>【张思济】
<br>
<br>鹧鸪天
<br>
<br>衣润红绡梅欲黄。几年欢意属华堂。红颜阿母逢占虺，班鬓儿童尽举觞。
<br>
<br>麟作脯，玉为浆。从今三万六千场。桑麻休说桑田变，自是经门日月长。
<br>
<br>
<br>
<br>
<br>
<br>
<br>
<br>
<br>【李夫人】
<br>
<br>减字木兰花
<br>
<br>幕天席地。瑞脑香浓笙歌沸。白纻衣轻。鹓鹓发霜髯照座明。
<br>
<br>轻簪小珥。却是人间真富贵。好着丹青。画与人间作寿星。
<br>
<br>蝶恋花
<br>
<br>急鼓疏钟声报晓。楼上今朝，卷起重帘早。环佩珊珊香袅袅。尘埃不到如蓬岛。
<br>
<br>何用珠玑相映照。韵胜形清，自有天然好。莫向尊前辞醉倒。松枝鹤骨偏宜老。
<br>
<br>瑞鹧鸪
<br>
<br>新晴庭院暑风轻。瑞气朝来特地清。霞帔羽衣筠竹杖，萱堂真有寿星明。
<br>
<br>自来忠孝传家世，所以芝兰满户庭。簪笏成行称寿处，老来皆已鬓星星。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【张藻】
<br>
<br>望海潮
<br>
<br>露零金井，尘清玉宇，双蓂呈瑞新秋。佳气郁葱，祥烟缭绕，玉门初诞风流。宾客竞回眸。庆虎头食肉，燕颔封侯。骨相非凡，便宜谈笑上瀛洲。
<br>
<br>青衫莫欢淹留。有儿孙兰玉，不负箕裘。莲幕向来，花城今日，不妨小试良筹。名姓在金瓯。看佩珂鸣玉，促侍宸旒。直待功成名遂，归作赤松游。
<br>
<br>
<br>
<br>
<br>
<br>
<br>
<br>【胡文卿】
<br>
<br>虞美人
<br>
<br>枢庭喜庆生辰到。仙伯离蓬岛。鲁台云物正呈祥。线绣工夫从此、日添长。
<br>
<br>满斟绿醑深深劝。岁岁长相见。蟠桃结子几番红。笑赏清歌声调、叶黄钟。
<br>
<br>虞美人
<br>
<br>香烟绕遍兰堂宴。香鸭珠帘卷。香风转后送韶音。香酝佳筵今日、庆佳辰。
<br>
<br>香山烧尽禽飞放。香袖佳人唱。香醪满满十分斟。香信传时延寿、保千春。
<br>
<br>虞美人
<br>
<br>寿香烟篆金炉细。寿酒邀宾至。寿筵两畔列红妆。寿曲仙音一品、舞霓裳。
<br>
<br>寿星高挂生祥瑞。寿祝长生意。寿杯满劝庆遐龄。寿比南山松柏、永长春。
<br>
<br>虞美人
<br>
<br>香云佳气交盘结。又庆生申节。满堂簪绂奉霞觞。瑞应台躔南极、见光芒。
<br>
<br>心田积累阴功足。来受人天福。从今几度见河清。知傲壶中日月、镇长春。
<br>
<br>虞美人
<br>
<br>昨霄南极星光现。今日开华宴。朱颜翠鬓占春多。且向博山香袅、卷金荷。
<br>
<br>龟游鹤舞千年寿。更酌千钟酒。满庭佳客捧殷勤。此日蒲菊新绿、瓮头春。
<br>
<br>阮郎归
<br>
<br>良辰佳景列华筵。笙歌奏筦弦。位居荣显子孙贤。功名事双全。
<br>
<br>庆祝寿，拜尊前。重重福禄坚。愿如彭祖寿齐年。金杯劝寿仙。
<br>
<br>阮郎归
<br>
<br>谢娘诗礼有家风。吹窗清昼同。笑言偕老与梁鸿。闺门喜气融。
<br>
<br>来月殿，下珠宫。人间春意浓。一尊仙酝祝芳丛。蟠桃千岁红。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【杨道居】
<br>
<br>蝶恋花
<br>
<br>气禀五行天与秀。瑞见枢延，况是黄钟奏。日影量来添午昼。柳梅消息年时候。
<br>
<br>红粉吹香帘幕透。深院笙歌，劝饮金钟酒。乐事赏心千岁有。黑头人做三公有。
<br>
<br>
<br>
<br>
<br>
<br>
<br>
<br>
<br> 
<br>
<br>【史佐尧】
<br>
<br>苏幕遮
<br>
<br>柳垂金，梅褪玉。昴宿呈祥，符应生公族。盖世功名夸九牧。黼衮褒扬，庆阀辉南北。
<br>
<br>赐宫醪，分笃耨。天与长生，谩把仙椿祝。好继平阳腾茂躅。富贵千秋，饮听瑶池曲。
<br>
<br>
<br>
<br>
<br>
<br>
<br>
<br>【徐去非】
<br>
<br>满庭芳
<br>
<br>凤历书元，龟图画泰，瑞蓂两两初开。舞风仙子，飞雪拥春来。平荡人间险秽，端为你没点尘埃。清明世，冰辉太洁，鸥鹭莫惊猜。
<br>
<br>儿孙，同劝寿，桃添西阆，兰绕南陔。看琼玉妆成，万瓦楼台。飘洒风流酥满盏，浑疑醉，月影蓬莱。从今去，诗高未老，点化尽多才。
<br>
<br>锦被堆
<br>
<br>一种两容仪，红共白、交映南枝。紫霞仙指冰翁语，花如醉玉，香同臭雪，别样风姿。
<br>
<br>相守岁寒期。春造化、密与天知。羞将脂粉隈桃李，独先结实，还同戴胜，归宴瑶池。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【贾少卿】
<br>
<br>临江仙
<br>
<br>月寺星轺尘梦断，如今平地仙人。烟霞卷起旧精神。焚香金鸑鷟，书奏玉麒麟。
<br>
<br>闻道枫宸求侍从，看庆命重新。且将风月剩酬身。樽中长有酒，花下不辜春。
<br>
<br>
<br>
<br>
<br>
<br>
<br>
<br>
<br> 
<br>
<br>【陆汉广】
<br>
<br>江城子
<br>
<br>绿莺庭院燕莺啼。绣帘垂。瑞烟霏。一片笙箫，声过彩云低。疑是蕊宫仙子降，翻玉袖，舞瑶姬。
<br>
<br>冰姿玉质自清奇。看孙枝。列班衣。画鼓新歌，喜映两疏眉。袖里蟠桃花露湿，应不惜，醉金卮。
<br>
<br>
<br>
<br>
<br>
<br>
<br>
<br>
<br>
<br>
<br>【王阜民】
<br>
<br>临江仙
<br>
<br>家法从来师静治，赵张高掩前踪。清才八斗继宗风。年年正月尾，桃李满城中。已把长江成九酝，请将太白浮公。更移春槛向房栊。有花虽解语，莫负锦薰笼。
<br>
<br>
<br>
<br>
<br>
<br>
<br>
<br>
<br>
<br>【霍安人】
<br>
<br>感皇恩
<br>
<br>十月小春天，梅飘香细。九叶尧蓂已呈瑞。寿阳仙子，暂降羽衣环珮。林间风味，别人难比。
<br>
<br>齐眉共庆，劝声鼎沸。有子知书继家世。兼金五福，行被君恩宠贲。愿祈龟鹤算，千千岁。
<br>
<br>醉蓬莱
<br>
<br>正朱明时候，院宇清和，庆逢佳节。梦应熊罴，尧蓂翻三叶。罗绮如云，寿杯争劝，竞起歌新阕。瑞气氤氲，祥云缭绕，玉炉频爇。
<br>
<br>溪室封功，几多勋业，首冠今朝，一时英杰。得配侯门，岂不惭疏拙。彩凤和鸣，早膺荣擢。增盛斑衣列。福禄无穷，年过卫武，辉光阀阅。
<br>
<br>满庭芳
<br>
<br>桐叶霜乾，芦花风软，晓来一色新秋。碧光无际，良夜月明楼。瑞应长庚入梦，钟奇秀、特产贤侯。堪夸处，雄姿英发，连箭射双雕。
<br>
<br>回头。思往事，皂囊三进，豪气冲牛。记前回凤诏，空下南洲。冷笑浮云坠甑，鲈鱼美、归老扁舟。祝君寿，青山不尽，绿水自悠悠。
<br>
<br>
<br>
<br>
<br>
<br>
<br>
<br>
<br>
<br>
<br>【希叟】
<br>
<br>瑞鹤仙
<br>
<br>燕堂秋未老。正木犀香散，芙蓉红小。门阑瑞烟绕。望银河月暗，寿星偏照。碧霞道要。有真人、亲传最妙。况桃源旧约，重寻鬓发，胜如年少。
<br>
<br>缥缈。六铢衣降，九转丹成，五云齐到。十洲三岛。神仙路，终须到。对芝兰玉树，宝杯交劝，何惜玉山醉倒。看乘鸾跨鹤，归来洞天未晓。
<br>
<br>
<br>
<br>
<br>
<br>
<br>
<br>
<br>
<br>【沈元实】
<br>
<br>水调歌头
<br>
<br>金关五云里，玉座太微间。凌虚新就燕间，宣唤侍臣班。丹扆坐移前席，禁漏声传高阁，喜气满龙颜。天语眷畴昔，政路稳跻攀。
<br>
<br>酒如渑，香袅穗，寿南山。橙黄橘绿，樽前辉映菊花团。清晓凉风凝露，晴昼秋光满院，岁岁奉君。待看云台画，荣观侈人寰。
<br>
<br>
<br>
<br>
<br>
<br>
<br>
<br>
<br>
<br>
<br>【游子蒙】
<br>
<br>满江红
<br>
<br>春玉苍山，屏星暖、佳辰难得。看柳眼梅金，全似海沂春色。和气欢声俄尔许，祥烟瑞霭今何夕。是风流、儒雅黑头公，悬弧日。
<br>
<br>福不尽，贵无敌。愿岁岁，见华席。捧霞觞称寿，寿如南极。见说蟠桃花正发，柔风暖日瑶池碧。待他年、结子欲成时，留君摘。
<br>
<br>满江红
<br>
<br>雪坞霜林，一夜报、春归消息。看是处、春回柳眼，粉匀梅额。和气已欣回北陆，寿星更喜明南极。问四井、节物奉谁欢，辽东客。
<br>
<br>熊梦旦，非常日。珠履闹，金钗密。指双溪千顷，共斟琼液。不用殷勤千岁祝，姓名已上神仙籍。但时从、王母借蟠桃，躬亲摘。
<br>
<br>
<br>
<br>
<br>
<br>
<br>
<br>
<br>
<br>
<br>【贾逋】
<br>
<br>清平乐
<br>
<br>薰梅染柳。借得东君手。柳色梅香到樽前，摅写才华八斗。当年占梦佳辰。今年乐事尤新。日侍玉皇香案，钧天日月常春。
<br>
<br>
<br>
<br>
<br>
<br>
<br>
<br>
<br> 
<br>
<br>【吴文若】
<br>
<br>蝶恋花
<br>
<br>玉宇生凉秋恰半。月到今宵，分外清光满。兔魄呈祥冰彩烂。广寒仙子生华旦。
<br>
<br>聪慧风流天与擅，淑质冰姿，本是飞琼伴。□领彩衣椿祝劝。蟠桃待熟瑶池宴。
<br>
<br>
<br>
<br>
<br>
<br>
<br>
<br>
<br>【去非】
<br>
<br>满庭芳
<br>
<br>龙角辉春，蛾春惊晓，梦阑金翠屏开。异芬薰室，风送蕊仙来。玉女擎香沐浴，人间世、洗彻凡埃。梅开后，留花酝染，清味俗难猜。
<br>
<br>东君，尤雅爱，传香芳畹，香发庭陔。宁馨满尊前，喜奏瑶台。便好纽为佩玉，瀛洲路、同赏蓬莱。蟠桃宴，从今曼倩，三骋奇材。
<br>
<br>
<br>
<br>
<br>
<br>
<br>
<br>
<br>【潘熊飞】
<br>
<br>南乡子
<br>
<br>十日后重阳。甘菊阶前满意黄。生日无钱留贺客，何妨。尚有儿曹理寿觞。
<br>
<br>双鬓已沧浪。休问金门与玉堂。二仲相期三径在，徜徉。何用功成似子房。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【黄庭佐】
<br>
<br>水调歌头
<br>
<br>露着桂枝晓，霜护菊篱秋。无尘玉宇南极，一点瑞光浮。崧岳精英瑞世，河洛图书寓直，琳馆奉宸游。独袖功名手，谁与复神州。
<br>
<br>带垂金，头尚黑，紫绮裘。年年今日，灵寿扶出富民侯。应为娉婷一笑，烂醉葡萄新熟，明月满西楼。西北雨峰峙，端与寿山侔。
<br>
<br>
<br>
<br>
<br>
<br>
<br>
<br>
<br>
<br>【龚日升】
<br>
<br>柳梢青（范系尉美任）
<br>
<br>二十年前。君家桃李，种满螺川。凛凛英风，真如小范，不数梅仙。
<br>
<br>薰风吹送朝天。指何物、装添去船。千首新诗，一轮明月，两字清廉。
<br>
<br>
<br>
<br>
<br>
<br>
<br>
<br>
<br>【陈若水】
<br>
<br>沁园春（寿游侍郎）
<br>
<br>某恭审某官受天异禀，间世笃生。光辅三朝，伟甚忠清之节；退发一壑，粹然恬淡之风。帝眷耆英，神绥福祉。某不量寸朽，切庇万间。心之所祈，姑寄沁园春之赋；仁者必寿，愿同庄椿岁之多。俯伏露忱，仰祈电盼。
<br>
<br>拂袖归来，懒踏前回，京华欢麈。算宦游虽好，何如生处，急流勇退，赢得闲人。身羡仙翁，萧然野服，笑永东溪溪上亭。头犹黑、甚丰姿鹤瘦，标致梅清。
<br>
<br>今年转觉精神。便次第平头八十人。肯又抛渭钓，似周尚父，且来洛社，作宋耆英。报答明恩，一时分付，贤子贤孙事业新。丹心在，尚瓣香岁岁，遥祝尧龄。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【胡翼龙】
<br>
<br>案清都
<br>
<br>梦雨随春远。征衫薄、短篷犹逗寒浅。裁芳付叶，书愁沁壁，水窗竹院。别来被篝梅润，暗麈积、旧题纨扇。许多时，间了阑干，放得藓痕青满。谁念。杜若还生，苹花又绿，不堪重□。山程水记，茶经砚谱，共谁间展。湖山旧会游偏。不怪得、近番心懒。恰今朝、水落洲平，江上楚帆风转。
<br>
<br>徵招
<br>
<br>苹花又绿江南岸，宾鸿带将寒去。几许落梅愁，渺暗香何处。一春长是雨。剩费却、翠篝沈炷。冷隔帘旌，润销窗纸，有人吟苦。燕垒渍芹香，画堂永、关心去年情绪。愁压曲屏深，更小山无数。溅裙前事误。□□□、□□□□。□朱阑，不了销凝，移损秦筝柱。
<br>
<br>八声甘州
<br>
<br>甚年年、心事占秋多，芳洲乱芜生。正小山已桂，东篱又菊，秋为人清。肠断洞庭叶下，倚西风、谁可寄芳蘅。袅袅愁予处，欲醉还醒。
<br>
<br>为问素娥饮否，自谪仙去后，知与谁明。耿盈盈如此，分影落瑶觥。步高台、夜深人静，有飞仙、同跨海山鲸。归来也，远游歌罢，失却秋声。
<br>
<br>洞仙歌
<br>
<br>半栏花雨。是夜来凭处。梦过溪桥逢柳住。乱莺声残酒醒，正是关情，山枕上、吟就回纹锦句。
<br>
<br>归鸿应别浦。绿涨弥茫，早近湖阴唤船路。览芳菲，歌窈窕，独立落根，剩一掬、间情凄楚。欲待折、微馨寄相思，又生怕相思，带将春去。
<br>
<br>满庭芳
<br>
<br>秋彻檐花，吟苦砚海，日长多费茶烟，怀芳心苦，持此过年年。雨外飞红何许，应流到、采绿洲边。销凝处，别离情绪，正是海棠天。
<br>
<br>吹花题叶事，如今梦里，记得依然。料归来、莺居春后，燕占人先。谁念文园倦客，琴空在、懒向人弹。愁何极，楚天老月，偏是到窗前。
<br>
<br>鹧鸪天
<br>
<br>六曲银屏梦隔云。半分莺影匣生尘。别来可是春愁觉，试著轻衫不贴身。
<br>
<br>风月夜，短长亭。也须闻得子规声。归时莫看花梢上，但看芳洲绿浅深。
<br>
<br>少年游
<br>
<br>晓莺声脆雨花乾。倦枕梦初残。衣渍香留，窗深纸暗，把镜近檐看。断云压损溪桥柳，花迳雪阑斑。深倚屏根，间敲诗字，酒醒倍春寒。
<br>
<br>霓裳中序第一
<br>
<br>江郊雨正歇。燕子飞来人忆别。未了残梅怨结。渺野色波光，春与天接。相思辽阔。怕柳风、吹老吟发。关情处，满汀芳草，遮莫是鶗鴂。
<br>
<br>时节。一饷愁绝。谩料理、新翻几阕。山尊堪共谁设。梦到断桥，飞絮仍雪。岁华休省阅。早霍地、小园花发。已办著、海棠开后，独立半廊月。
<br>
<br>夜飞鹊
<br>
<br>星桥度情处，地久天长。尘世无此忽忙。纤云淡荡凉蟾小，家家瓜果钱唐。愁人独无那，欢紫箫易断，青罢难将。返魂何在，漫空留、荀令余香。
<br>
<br>忍记穿针儿女，篝尘想都暗，垒损衣裳。谁念才情未灭，老来何逊，少日虑郎。柳风荷露，黯销凝、罗扇练囊。更银河曲曲，玉签点点，都是凑凉。
<br>
<br>西江月
<br>
<br>水霁芹香燕觜，林深风暖莺吭。一春心事锦机傍。忘却寻芳模样。
<br>
<br>柳絮池塘书午，梨花院落昏黄。阑干曲曲是回肠。倚到西厢月上。
<br>
<br>踏莎行
<br>
<br>合数冰莲，注情金叶。臂痕犹记嗔时迹。小楼几个月黄昏，荷香柳影都知得。问字灯深，学书窗黑。衣襟诗卷留残墨。想思不抵藕丝长，梦云断处吴山碧。
<br>
<br>南歌子
<br>
<br>山枕莺声晓，羽觞花片飞。昨朝犹道未成归。不记春衫襟上、旧题诗。
<br>
<br>愁眼垂杨见，苦心红烛知。翻成怕见别离时。只寄一声将息、当相思。
<br>
<br>长相思（题甘楼）
<br>
<br>南山钟。北山钟。一声钟声百念空。古今昏晓中。
<br>
<br>望秋风。数秋风。等得秋来等过鸿。灯前书一封。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘子才】
<br>
<br>兰陵王（赋胡伯雨别业）
<br>
<br>此何夕。天水空明一碧。商量赋、如此江山，几个斜阳了今昔。荒台步晚色。沙鸟依稀曾识。啼外，人远未归，江阔晴虹卧千尺。
<br>
<br>残碑藓痕积。记当日清游，夫君题墨。碧瑶仙去苍云隔。飞一镜秋冷，列屏天远，鸡声人语半郊邑。寄情又江国。愁寂。怕闻笛。正怨苦溪猿，飞倦汀翼。阴阴翡迷津驿。慨世事尘化，吾心形役。清吟孤往，渺醉影，夜翠泾。
<br>
<br>玲珑四犯
<br>
<br>几垒云山，隔不断阑干，天外凝眺。秋与愁并，梧迳雨痕先表。娇梦半握芙蓉，奈曲曲、翠屏深窈。问愁根，当年谁种，漠漠淡烟衰草。
<br>
<br>鸳鸯懒拂苹花影，记眉妩、萦情多少。辘轳玉虎牵丝转，听尽秋红晓。算谁念、卧云衣冷，香压金蟾小。写新词、先寄江鸿归去，且教知道。
<br>
<br>声声慢（王日）
<br>
<br>湘云纤玉，楚葛篝香，澡兰帘幕风静。怨抑难招，沈魄当年独醒。莫唱江南古调，念天涯、深情谁省。时暗换，最秦楼惆望，归期无定。曾是榴裙误写，怕照眼枝头，绛绡花并。
<br>
<br>巧篆盘丝，午镜绿窗闹影。香蒲也应细剪，但年年、断云愁冷。迎醉面，看银蟾、飞浴露井。
<br>
<br>贺新郎（忆鹤）
<br>
<br>苍藓黏溪路。帐山君、翛然羽化，梦魂何许。曾约秋云萦客袖，舞傍吟皋砚坞。矫清唳、裂穿云宇。江碧空濛无处问，问孤山、梅底人知否。烟夜永，耿心语。
<br>
<br>瑶华一去成幽阻。倚修篁、抱琴愁绝，天寒日幕。城郭悲歌华表恨，此事销凝千古。有招隐、小山能赋。蕙帐空兮谁夜怨，算课骚、读易俱凄楚。步深窈，堕松露。
<br>
<br>菩萨蛮
<br>
<br>题花曾蘸花心露。当初误结丁香树。往事小蛮窗。新愁桃叶江。
<br>
<br>缓歌留薄醉。急..登人千里。梅瘦月阑干。断云春梦寒。
<br>
<br>解连环
<br>
<br>晚云黏湿。正吴峰惨澹，雨迷烟接。早陡顿、秋事分携，甚连苑暮墙，菊荒苔匝。空阔愁乡，更天外、怨鸿声点。怕吟肩易瘦，料理篝衣，细认香折。银缸半明半灭。念花营柳阵，何日消歇。可是□、凝黯兰成，为情润才松，丽赋多惬。洛浦溟濛，漫伫想、明珰钩袜。告梧桐、夜深略住，梦时一霎。
<br>
<br>
<br>
<br>
<br>
<br>
<br>
<br>
<br>
<br>【萧汉杰】
<br>
<br>卖花声（春雨）
<br>
<br>湿逗晚香残。春浅春寒，洒窗填户著幽兰。惨惨凄凄仍滴滴，做出多般。
<br>
<br>和霰撒珠盘。枕上更阑。芭蕉怨曲带愁弹。绿遍阶前苔一片，晓起谁看。
<br>
<br>菩萨蛮（春雨）
<br>
<br>春愁一段来无影。著人似醉昏难醒。烟雨湿阑干。杏花惊蛰寒。唾壶敲欲破。绝叫凭谁和。今夜欠添衣。那人知不知。
<br>
<br>蝶恋花（春燕和韵）
<br>
<br>一缕春情风里絮。海阔天高，那更云无数。娇颤画梁非为雨。怜伊只合和伊去。欲话因缘愁日暮。细认帘旌，几度来还去。万一这回航可渡。共渠活处寻条路。
<br>
<br>浪淘沙（中秋雨）
<br>
<br>愁似晚天云。醉亦无凭。秋光此夕属何人。贫得今年无月看，留滞江城。夜起候檐声。似雨还晴。旧家谁信此时情。惟有桂香时入梦，勾引诗成。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【罗椅】
<br>
<br>清平乐
<br>
<br>明虹收雨。两桨能吴语。人在江南荷叶浦。采得苹花无数。梦中舞燕栖鸾。起来烟渚风湾。一点愁眉天末，凭谁划却春山。
<br>
<br>入声甘州（孤山寒食）
<br>
<br>甚匆匆岁月，又人家、插柳记清明。正南北高峰，山传笑响，水泛箫声。吹散楼台烟雨，莺语碎春晴。何地无芳草，惟此青青。谁管孤山山下，任种梅竹冷，荐菊泉清。看人情如此，沈醉不须醒。问何时、樊川归去，叹故乡、七十五长亭。君知否，洞云溪竹，笑我飘零。
<br>
<br>柳梢青
<br>
<br>萼绿华身，小桃花扇，安石榴裙。子野闻歌，周郎顾曲，曾恼夫君。悠悠羁旅愁人。似飘零、青天断云。何处销魂，初三夜月，第四桥春。
<br>
<br>更漏子
<br>
<br>晚潮生，凉月细。一抹远山无蒂。收越棹，起吴樯。人间何限忙。石头城，西北角。杳杳天低鹘落。
<br>
<br>浑不似，此波光。清歌催夕阳。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【徐霖】
<br>
<br>长相思
<br>
<br>听莺声。惜莺声。客里鸟声最有情。家山何处青。
<br>
<br>问归程。数归程。行尽长亭又短亭。征衫脱未成。
<br>
<br>
<br>
<br>
<br>
<br>
<br>
<br>
<br>
<br>
<br>【朱埴】
<br>
<br>点绛唇
<br>
<br>绣被鸳鸯，宝香熏透蔷薇水。枕边一纸。明月人千里。宿洒初醒，全不忺梳洗。抬织指。微签玉齿。百色思量起。
<br>
<br>画堂春
<br>
<br>绿窗睡起小妆残。玉钗低堕云鬟。回纹枉寄见伊难。心绪阑珊。
<br>
<br>翠袖两行珠泪，画楼十二阑干。销磨今古霎时间。恨杀青山。
<br>
<br>南乡子
<br>
<br>花柳隔重扃。送过秋千笑语声。檐鹊也嗔人起晚，天晴。孤负东风趁踏青。细细砑红绫。小字相思写不成。心上可人云样远，寒盟。史恐恩情薄似云。
<br>
<br>
<br>
<br>
<br>
<br>
<br>
<br>
<br>
<br>【张绍文】
<br>
<br>酹江月（淮城感兴）
<br>
<br>举杯呼月，问神京何在，淮山隐隐。抚剑频看勋业事，惟有孤忠挺挺。宫阙腥膻，衣冠沦没，天地凭谁整。一枰棋坏，救时著数宜紧。
<br>
<br>虽是幕府文书，玉关烽火，暂送平安信。满地干戈犹未戢，毕竟中原谁定。便欲凌空，飘然直上，拂拭山河影。倚风长啸，夜深霜露凄冷。
<br>
<br>水龙吟（春晚）
<br>
<br>日迟风软花香，因人天气情怀懒。牡丹谢了，酴醿开後，红稀绿暗。慵下妆楼，倦吟鸾镜，粉轻脂淡。叹韶华迤逦，将春归去，沈思处、空肠断。
<br>
<br>长是愁蛾不展。话春心、只凭双燕。良辰美景，可堪虚负，登临心眼。雁杳鱼沈，信音难托，水遥山远。但无言，倚遍阑干十二，对芳天晚。
<br>
<br>壶中天（为兄风云水月主人寿）
<br>
<br>丹台仙伯，记踪迹当年、琼楼金阙。底事来游人世界，为爱风云水月。结屋南园，境随人胜，不是溪山别。今朝初度，碧莲千顷齐发。
<br>
<br>况是鸳侣新偕，凤雏才长，占人间欢悦，且尽壶天终夕醉，听取妙歌千阕。待得西风，鹗书飞上，更复青毡物。功成名遂，赤松还伴高洁。
<br>
<br>沁园春（为叔父云溪主人寿）
<br>
<br>数遍时贤，谁似云溪，未老得闲。自抽身州县，归体旧隐，灰心名利，跳出尘寰。卸却朝衣，笑拈拄杖，日在花阴竹径间。身轻健，任高眼晏起，渴饮饥餐。
<br>
<br>垂弧猛省当年。且约住春风开寿筵。况园亭池馆，新奇佳丽，弟兄子侄，歌笑团栾。绿鬓朱颜，纶巾羽扇，做个人间长寿仙。霞觞举，愿年年今日，长对南山。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【杨缵】
<br>
<br>八六子（牡丹次白云韵）
<br>
<br>怨残红。夜来无赖，雨催春去匆匆。但暗水、新流芳恨，蝶凄蜂惨，千林嫩绿迷空。那知国色还逢。柔弱华清扶倦，轻盈洛浦临风。细认得凝妆，点脂匀粉，露蝉耸翠，蕊金团玉成丛。几许愁随笑解，一声歌转春融。眼朦胧。凭阑干、半醒醉中。
<br>
<br>一枝春（除夕）
<br>
<br>竹爆惊春，竞喧填、夜起千门箫鼓。流苏帐暖，翠鼎缓腾香雾。停杯未举。奈刚要、送年新句。应自有、歌字清圆，未夸上林莺语。
<br>
<br>从他岁穷日暮。纵闲愁、怎减刘郎风度。屠苏办了，迤逦柳欺梅妒。宫壶未晓，早骄马、绣车盈路。还又把、月夜花朝，自今细数。
<br>
<br>被花恼（自度腔）
<br>
<br>疏疏宿雨酿寒轻，帘幕静垂清晓。宝鸭微温瑞烟少。檐声不动，春禽对语，梦怯频惊觉。欹珀枕，倚银床，半窗花影明东照。
<br>
<br>惆怅夜来风，生怕娇香混瑶草。披衣便起，小径回廊，处处多行到。正千红万紫竞芳妍，又还似、年时被花恼。蓦忽地，省得而今双鬓老。
<br>
<br>
<br>
<br>
<br>
<br>
<br>
<br>
<br>
<br>【史铸】
<br>
<br>瑞鹧鸪（咏桃花菊）
<br>
<br>底事秋英色厌黄。喜行春令借红妆。谢天分付千年品，特地搀先九日香。陶令骇观须把酒，崔生瞥见误成章。蜂情蝶思兼迷了，采蕊还如媚景忙。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【林洪】
<br>
<br>恋绣衾
<br>
<br>冰肌生怕雪未禁。翠屏前、短瓶满簪。真个是、疏枝瘦，认花儿、不要浪吟。
<br>
<br>等闲蜂蝶都体惹，暗香来、时借水沈。既得个、厮偎伴，任风霜、尽自放心。
<br>
<br>
<br>
<br>
<br>
<br>
<br>
<br> 
<br>
<br>【吴大有】
<br>
<br>点绛唇（送李琴泉）
<br>
<br>江上旗亭，送君还是逢君处。酒阑呼渡。云压沙鸥暮。漠漠萧萧，香冻梨花雨。添愁绪。断肠柔橹。相逐寒潮去。
<br>
<br>
<br>
<br>
<br>
<br>
<br>
<br>
<br>【金淑柔】
<br>
<br>浪淘沙（丰城道中）
<br>
<br>雨溜和风铃。滴滴丁丁。酿成一枕别离情。可惜当年陶学士，孤负邮亭。边雁带秋声。音信难凭。花须偷数卜归程。料得到家秋正晚，菊满寒城。
<br>
<br>
<br>
<br>
<br>
<br>
<br>
<br>
<br>【毛珝】
<br>
<br>浣溪纱（桂）
<br>
<br>绿玉枝头一粟黄。碧纱帐里梦魂香。晓风和月步新凉。吟倚画栏怀李贺，笑持玉斧恨吴刚。素娥不嫁为谁妆。
<br>
<br>踏莎行（题草窗词卷）
<br>
<br>顾曲多情，寻芳未老。一庭风月知音少。梦随蝶去恨墙高，醉听莺语嫌笼小。红烛呼卢，黄金买笑。弹丝踮踩长安道。彩笺拈起锦囊花，绿窗留得罗裙草。
<br>
<br>
<br>
<br>
<br>
<br>
<br>
<br>【张矩】
<br>
<br>摸鱼儿（重过西湖）
<br>
<br>又吴尘、暗斑吟袖，西湖深处能浣。睛云片片平波影，飞趁棹歌声远。回首唤。仿佛记、春风共载斜阳岸。轻携分短。怅柳密藏桥，烟浓断径，隔水语音换。
<br>
<br>思量偏。前度高阳酒伴。离踪悲事何限。双峰塔露书空颖，情共暮鸦盘转。归兴懒。悄不似、留眠水国莲香畔。灯帘晕满。正蠹帙逢迎，沈煤半冷，风雨闭宵馆。
<br>
<br>应天长（苏堤春晓）
<br>
<br>曙林带暝，睛霭弄霏，莺花未认游客。草色旧迎雕辇，蒙茸暗香陌。秋千架，闲晓索。正露洗、绣鸳痕窄。费人省，隔夜浓欢，酲处先觉。
<br>
<br>重过涌金楼，画舫红旌，催向段桥泊。又怕晚天无准，东风妒芳约。垂杨岸，今胜昨。水院近、占先春酌。恁时候，不道归来，香断灯落。
<br>
<br>应天长（平湖秋月）
<br>
<br>候蛩探暝，书雁寄寒，西风暗剪绡纤。报道凤城催钥，笙歌散无迹。冰轮驾，天纬逼。渐款引、素娥游历。夜妆靓，独展菱花，淡绚秋色。
<br>
<br>人在涌金楼，漏迥绳低，光重袖香滴。笑谏又惊凄鹊，南飞傍林阒。孤山影，波共碧。向此际、隐逋如识。梦仙游，倚遍霓裳，何处闻笛。
<br>
<br>应天长（断桥残雪）
<br>
<br>甃澌冱晓，篙水涨漪，孤山渐卷云簇。又见岸容舒腊，菱花照新沐。横斜树，香未北。倩点缀、数梢疏玉。断肠处，日影轻消，休怨霜竹。
<br>
<br>帘上涌金楼，酒滟酥融，金缕试春曲，最好半残鳷鹊，登临快心目。瑶台梦，春未足。更看取、洒窗填屋。灞桥外，柳下吟鞭，归趁游烛。
<br>
<br>应天长（雷峰夕照）
<br>
<br>磬圆树杪，舟乱柳津，斜阳又满东角。可是暮情堪剪，平分付烟郭。西风影，吹易薄。认满眼、脆红先落。算惟有，塔起金轮，千载如昨。谁信涌金楼，此际凭阑，人共楚天约。准拟换樽陪月，缯空卷尘幕。飞鸿倦，低未泊。斗倒指、数来还错。笑声里，立尽黄昏，刚道秋恶。
<br>
<br>应天长（曲院荷风）
<br>
<br>换桥度舫，添柳护堤，坡仙题欠今续。四面水窗如染，香波酿春麹。田田处，成暗绿。正万羽、背风斜矗。乱鸥去，不信双鸳，午睡犹熟。
<br>
<br>还记涌金楼，共抚雕阑，低度浣沙曲。自与故人轻别，荣枯换凉燠。亭亭影，惊艳目。忍到手、又成轻触。悄无语，独捻花须，心事曾卜。
<br>
<br>应天长（花港观鱼）
<br>
<br>岸容浣锦，波影堕红，纤鳞巧避凫唼。禹浪未成头角，吞舟胆犹怯。湖山外，江海匝。怕自有、暗泉流接。楚天远，尺素无期，枉误停楫。
<br>
<br>四望涌金楼，带草帟烟，缥缈际城堞。渐见暮榔敲月，轻舫乱如叶。濠梁兴，归未惬。记旧伴、袖携留折。指鱼水，总是心期，体怨三叠。
<br>
<br>应天长（南屏晚钟）
<br>
<br>翠屏对晚，鸟榜占堤，钟声又敛春色。几度半空敲月，山南应山北。欢娱地，空浪迹。谩记省、五更闻得。洞天晓，夹柳桥疏，稳纵香勒。前度涌金楼，笑傲东风，鸥鹭半相识。暗数院僧归尽，长虹卧深碧。花间恨，犹记忆。正素手、暗携轻拆。夜深後，不道人来，灯细窗隙。
<br>
<br>应天长（柳浪闻莺）
<br>
<br>翠迷倦舞，红驻老妆，流莺怕与春别。过了禁烟寒食，东风颤钚铁。游人恨，柔带结。更唤醒、羽喉宫舌。画桥远，不认绵蛮，晚棹空歇。
<br>
<br>争似涌金楼，燕燕归来，钩转暮帘揭。对语画梁消息，香泥砌花屑。昆明事，休更说。费梦绕、建章宫阙。晓啼处，稳击金狨，双灯笼月。
<br>
<br>应天长（三潭印月）
<br>
<br>桂轮逼采，菱沼漾金，潜虬暗动鲛室。水路乍疑霜雪，明眸洗春色。年时事，还记忆。对万顷、葑痕龟坼。旧游处，不认三潭，此际曾识。今度涌金楼，素练萦窗，频照庚侯席。自与影娥人约，移舟弄空碧。宵风悄，签漏滴。早未许、睡魂相觅。有时眼，月被云妨，天也拚得。
<br>
<br>应天长（两峰插云）
<br>
<br>暮屏翠冷，秋树赭疏，双峰对起南北。好与霁天相接，浮图现西极。岧峣处，云共碧。漫费尽、少年游屐。故乡近，一望空遥，水断烟隔。
<br>
<br>闲凭涌金楼，潋滟波心，如洗梦淹笔。唤醒睡龙苍角，盘空壮商翼。西湖路，成倦客。待倩写、素缣千尺。便归去，酒底花边，犹自看得。
<br>
<br>梅子黄时雨
<br>
<br>去宿江楼，爱留人夜语，频断灯炷。奈倦情如醉，黑甜清午。谩道迎薰何曾是，簟纺成浪衣成雨。茶瓯注。新期竹院，残梦连渚。
<br>
<br>应误。重帘凄伫。记井刀剪翠，秋扇留句。信那回轻道，而今归否。十二曲阑随意凭，楚天不放斜阳暮。沈吟处。池草暗喧蛙鼓。
<br>
<br>
<br>
<br>
<br>
<br>
<br>
<br>
<br> 
<br>
<br>【吴申】
<br>
<br>七娘子（贺人子晬）
<br>
<br>君家诸子燕山盛。去年两见门弧庆。银蜡烧花，宝香熏烬。晬盘珠玉还相映。
<br>
<br>耳边好语凭君听。此儿不与群儿并。右执金戈，左持金印。功名当似王文正。
<br>
<br>
<br>
<br>
<br>
<br>
<br>
<br>
<br>
<br>【姚勉】
<br>
<br>沁园春（太学补试归涂作）
<br>
<br>锦水双龙，鞭风驾霆，来游璧池。有一龙跃出，精神电烨，一龙战退，鳞甲天飞。一样轩拏，殊途升蛰，造化真同戏小儿。时人眼，总羡他腾踏，笑我卑栖。
<br>
<br>促装且恁西归。信自古功名各有时。但而今莫问，谁强谁弱，只争些时节，来速来迟。无地楼台，有官鼎鼐，命到亨通事事宜。三年里，看龙头独露，雁塔同题。
<br>
<br>贺新郎（京学类申时作）
<br>
<br>剑吼蛟龙怒。问苍天、功名两字，几时分付。生个英雄为世用，须早青云得路。却底事、知音未遇。两度入天飞折翼，谩教人、欲叹儒冠误。竟不晓，是何故。
<br>
<br>休休天也无凭据。有如椽健笔，蟾宫须还高步。若使长材终困踬，社稷谁教扶助。信浅水、留龙不住。万顷洪流通大海，向波涛、阔处兴云务。须信道，这回做。
<br>
<br>贺新郎（京学类中後作）
<br>
<br>长啸山中卧。叹从前、二十年来，因循空过。自是惺惺井了了，奈这五行尚左。遇好事、许多磨挫。浩荡醉乡狂莫检，算傍人、笑得唇焦破。谁信道，只恁么。
<br>
<br>从今牢把江湖柁。要做些勋业，归来则个。不见彭余朱李辈，总是白身人作。震耀得、声名许大。万一老天青眼顾，又何难、印佩黄金颗。时来到，也还我。
<br>
<br>霜天晓角（湖上泛月归）
<br>
<br>秋怀轩豁。痛饮天机发。世界只如掌大，算只有、醉乡阔。烟抹。山态活。雨睛波面滑。艇子慢摇归去，莫搅碎、一湖月。
<br>
<br>沁园春（送友人补太学）
<br>
<br>一部周官，学间渊源，山齐得来。最雄姿直气，不涂脂粉，仙风道骨，不涴尘埃。万里青云，相期阔步，底事向天门折翼回。君知否，这白衣御史，卿相胚胎。
<br>
<br>时人休用惊猜。机会到功名节节催。看蒲质易凋，何如松茂，菊花已老，须是梅开。万事何难，时来得做，且信天工次第排。从今去，愿径游璧水，直上兰台。
<br>
<br>贺新郎（及第作）
<br>
<br>尝不喜旧词所谓'宴罢琼林，醉游花市，此时方显男儿志。'以为男儿之志，岂止在醉游花市而已哉，此说殊未然也，必志於致君泽民而後可，尝欲作数语易之而未暇。癸丑叨忝误恩，方圆前话，以为他日魁天下者之劝，非敢自炫也。夫以天子之所亲擢，苍生之所属望，当如之何而後可以无负之哉。友人潘月崖首求某书之，是其志亦不在彼而在於此矣，故书不敢辞。是年一阳来复之日，姚某书。
<br>
<br>月转宫墙曲。六更残、钥鱼声亮，粉粉袍鹄。黼坐临轩清跸奏，天仗缀行森肃。望五色、云浮黄屋。三策忠嘉亲赐擢，动龙颜、人立班头玉，胪首唱，众心服。
<br>
<br>殿头赐宴宫花簇。写新诗、金笺竞进，绣床争蹙。御渥新沾催进谢，一点恩袍先绿。归袖若、天香芬馥。玉勒金鞯迎夹路，九街人、尽道苍生福。争拥入，状元局。
<br>
<br>沁园春（寿同年陈探花）
<br>
<br>忆昔东坡，秀夺眉山，生丙子年。盖内离子坎，四方中气，宜当此岁，间出英贤。河岳重灵，星辰再孕，来自赤城中洞天。新秋霁，萃一襟爽气，风露澄鲜。玉阶同听胪传。伴宝骊如龙丝袅鞭。正椿庭未老，同跻荣路，萼楼争耀，相照魁躔。即似坡公，金莲夜对，身作玉堂云雾仙。怜同岁，但乞如梦得，分买山钱。
<br>
<br>贺新郎（送杨帅参之任）
<br>
<br>唱彻阳关调。伴行人、梅拂征鞍，晓霜寒峭。金甲雕戈开玉帐，尊俎风流谈笑。看策马、从容江表。自是药阶苔砌客，卷经纶、且泛芙蓉沼。襟量阔，江面小。
<br>
<br>允文事业从容了。要岷峨人物，後先相照。见说君王曾有间，似此人才多少。便咫尺、云霄清要。四世三公毡复旧，况蜀珍、先已登廊庙。但侧耳，听新诏。
<br>
<br>念奴娇（和尹司门与蔡侯咏雪）
<br>
<br>雕裘夜冷，怪地炉煨酒，经时难热。晓起盘风天舞絮，拍手儿童欢悦。客里新吟，天葩翦巧，思与梅争发。使君属和，雪花同是三绝。
<br>
<br>未说赋就梁园，阳春拍调，压倒唐元白。早晚联镳花底去，共看朝霞银阙。朝退归来，清虚堂里，醉洒漓墨。而今且对，聚星堂上宾客。
<br>
<br>沁园春（寿婺州陈可齐九月九日）
<br>
<br>四海中间，第一清流，惟有可齐。看平生践履，真如冰玉，雄文光焰，不涴尘埃。无佑诸贤，纷纷台省，惟有景仁招不来。狂澜倒，独中流砥柱，屹立崔嵬。
<br>
<br>挂冠有请高哉。但清庙正需梁栋材。便撑舟野水，出航巨海，有官鼎鼐，无地楼台。制菊龄高，看萸人健，万顷秋江入寿杯。经纶了，却驭风骑气，阆苑蓬莱。
<br>
<br>满江红（寿邓法，六月八日生）
<br>
<br>仙苑蟠桃，恰则是、而今初熟。王母遣、飞琼捧献，绛金红玉。笑把九霞鸾凤斝，满斟七宝蒲萄醁。为长庚、此日自天来，殷勤祝。
<br>
<br>仙子唱，长生曲。仙客献，长生箓。活千人邓禹，阴功俱足。五鹗即齐公府剡，万羊自有中书禄。更从头、安享八千年，人间福。
<br>
<br>沁园春（寿张府判夫人）
<br>
<br>梅笑东风，只两日间，又新岁华。有玉龟阿母，献三蟠实，蕊宫仙子，飞七香车。春满虾帘，雪晴鸳瓦，窗户非烟笼翠纱。萱堂上，看衣翻戏采，觞捧流霞。
<br>
<br>君家。元是仙家。几度看菖蒲九节花。来剑池丹井，平分风月，一溪流水，犹泛胡麻。寿庆千秋，荣封两国，绿鬓犹深杨柳鸦。长生药，在蓬莱顶上，不必丹砂。
<br>
<br>水调歌头（寿赵宰）
<br>
<br>桃李河阳县，春又到花枝。先庚三日，鳌山晴雪放灯时。金宿争华玉婺，来入仙闺清梦，光动绣湖西。人物东都令，句法晚唐诗。两年春，三种异，十般奇。朝天近也，紫泥催起舄凫飞。总羡童颜绿发，荣绾金鱼玉带，日侍赭黄衣。来岁传柑宴，人在赏花池。
<br>
<br>水调歌头（寿赵倅）
<br>
<br>微雪弄新霁，寒月上初弦。长庚入梦，间生采石锦袍仙。分得天孙云纤，制断麒麟金锁，来自玉皇前。丹井凭泥轼，风月兴无边。
<br>
<br>诏书来，催人观，占春先。柳边花底，细驺辇路骤鸣鞭。荣侍金銮殿上，更向沈香亭北，半醉拂华笺。来岁今朝里，人在八花砖。
<br>
<br>满江红（送郡守美任）
<br>
<br>万里西风，吹送到、五云鸾纸。□催促、文章太守，入朝花底。清节高横秋一片，仁风散作春千里。漾恩波、溶泳锦江中，深如水。
<br>
<br>难卧辙，留行李。但侧听，星辰履。看麒麟案侧，即催荣侍。红药香中翻诏草，紫薇影畔裁诗绮。更宸旒、已自覆公名，金瓯里。
<br>
<br>沁园春（送权倅许张干）
<br>
<br>万里清风，吹送锦帆，入南浦云。看拂天旌旆，攀留不住，迷津舸舰，歌舞相迎。二许家声，三洪地望，今代风流第一人。蜚英早，合词林视草，书阁翻芸。
<br>
<br>飞刍远饷三军。特借作红莲入幕宾。把西山暮雨，暂时收卷，荷山明月，小试平分。苏醒枯鱼，剔除深蠹，个是间有脚春。难淹久，看诏催入侍，香案麒麟。
<br>
<br>水龙吟
<br>
<br>（癸丑五月致政生日在京作）
<br>
<br>芰荷香雨初收，竹风槐日凉清晓。年年祝寿，今年不比，常年时候。教子收功，五云金殿，初承亲诏。早胪传三日，寿称千岁，多应是、如公少。
<br>
<br>遥想寿椿堂上，饮霞觞、捧孙微笑。已见儿荣，更看孙贵，茅分蒲召。上第归来，采衣挂绿，兰阶生耀。九霄中、一点光明，寿星高照。
<br>
<br>沁园春（七月朔寿卢守）
<br>
<br>一叶新凉，又是西风，吹转素商。揽玉壶英气，钟为人物，银河精采，融作文章。司巧天公，搀先七夕，分付天孙云锦裳。骑龙凤，自九霄飞至，万丈光芒。
<br>
<br>早年奏赋长杨。饱挹尽瀛洲风露香。间石渠天禄，借将班马，荷山锦水，暂作龚黄。药省春风，薇垣夜月，合佩仙花侍玉皇。明年里，饮寿椒何处，宣劝持觞。
<br>
<br>沁园春（寿陶守）
<br>
<br>鹤发鸦髫，欢捧霞觞，酌丹井泉。庆湘山峰顶，飞来古佛，剑池洞里，活底神仙。春雨慳时，千金斗粟，民仰使君为食天。公知否，只活人阴德，合寿千年。宝猊香喷沈烟。环艳翠明红拥寿筵。最一般奇特，凤雏新贵，斑衣绿绶，光彩相鲜。帝命师臣，钦哉有子，飞诏看看又月边。黄封酒，到明年今日，中使传宣。
<br>
<br>沁园春（寿王高安，七月二十八日）
<br>
<br>超逸天才，文如三松，诗如卢溪。自白莲赋就，已高声价，梅花句出，远见襟期。玉尘精神，瑶林风韵，雪里神仙小氅衣。缑山夕，已再经旬浃，戏鹤重归。
<br>
<br>花间凫舄轻飞。便一似元规报十奇。最风流膝上，双亲未老，三槐手种，分付佳儿。人想夷吾，帝思王某，钧轴舍人知未迟。长生药，在玉盘麟脯，琼苑蟾芝。
<br>
<br>沁园春（寿杨师参十月生，次日子之官）
<br>
<br>摘玉蕊梅，泛金叶蕉，祝公寿龄。算今年比似，常年更别，翠烟红雾，香霭门屏。凤诏云霄，龙光牛斗，辉射南州孺子亭。看看是，伴元戎小队，花柳郊垌。
<br>
<br>传家有子明经。浑不要黄金遗满籝。向月中传与，一枝仙桂，斓斑衣上，更著袍青。明日瓜期，今朝椿寿，好醉芝兰玉树庭。公知否，老人星一点，映泰阶星。
<br>
<br>贺新郎（送易子炎运干之任）
<br>
<br>冷眼三边处。喜舍人、水滨跃马，上京西路。三国英雄千载矣，开胜依然如故。这勋业、向谁分付。袖里翰林风月手，也何妨、戮力风寒护。谈笑暇，诗吟虏。
<br>
<br>岘山几载无人顾。幸如今、翦除荆棘，扫清飙雾。换得东南新局面，政欠十分著数。算人物、须还羊杜。玉帐筹边机会好，把规模、赶出中原去。天下事，书生做。
<br>
<br>沁园春（寿程丞相）
<br>
<br>崧岳降神，昴宿宣精，挺生伟人。整淳佑乾坤，浸如嘉佑，太平事业，了却端平。扶日中天，拱辰北极，一洒某霖埃雾清。春寰海，听农歌载路，边析沈声。
<br>
<br>旗常万世勋铭。便与国无穷垂令名。似青山流水，涑川贤相，黄花晚节，魏国元臣。五纬芒寒，六符色正，辉映老人南极星。苍生福，开八荒寿域，一气洪钧。
<br>
<br>沁园春（寿贾丞相）
<br>
<br>章武中兴，淮蔡欲平，晋公已生。信天生英杰，正为国计，擎天著柱，要自支撑。万里长江，古称天险，去岁里风涛忽震惊。公谈笑，把云腥霓翳，一日都清。
<br>
<br>归来奠枕于京。有辉焕明堂前一星。称衮衣廊庙，枫宸眷宠，彩衣公府，萱砌春荣。著片公心，辨双明眼，长与群贤扶太平。无它愿，植万年宗社，万古功名。
<br>
<br>沁园春（寿陈中书）
<br>
<br>湖海元龙，逸气飘然，可百尺楼。受文光万丈，星辰绚彩，爽襟一掬，风露澄秋。衔字冰清，班心玉立，海内而今第一流。翻书子，紫薇花浸月，夜揽词头。
<br>
<br>著身已是瀛洲。问更有长生别药不。是生来已带，神仙道骨，毫端自有，富贵封侯。拜赐黄封，承恩青琐，见说香名又覆瓯。从今去，了福公事业，从赤松游。
<br>
<br>沁园春（寿趟倅）
<br>
<br>道骨仙风，海上骑鲸，端是後身。把银河天巧，钟为文采，剑津宝气，融作精神。壶玉储冰，掌金擎露，胸次全无一点尘。年年里，早花朝六日，长庆生申。
<br>
<br>簈篁濯锦江滨。人尽道如公清最真。合沈香亭北，金笺奏曲，恩披兽锦，醉拭龙巾。泥紫颁来，渠黄飞去，自是八花砖上人。从後看，大钧播物，万象皆春。
<br>
<br>沁园春（饯张倅）
<br>
<br>明月扁舟，轻逐江鸥，翩然赋归。任颠风掀舞，涛山浪屋，少顷平定，一碧琉璃。柳絮浮云，有无根蒂，到底不磨真是非。呵呵笑，笑人情似纸，世事如棋。
<br>
<br>宜堂事事皆宜。把杯酒论文更有谁。记风云满席，吟情浩荡，咙蛇满壁，醉墨淋漓。别後相思，有书寄否，春在梅花第一枝。重相见，约柳堤撑舫，竹阁寻诗。
<br>
<br>沁园春（送友人归蜀）
<br>
<br>拂剑整装，光射紫霄，斗牛色寒。大丈夫不作，儿曹离别，何须更唱，三叠阳关锦还乡，油幢佐幕，谁道青天行路难。从今去，听声名焰焰，飞动岷山。
<br>
<br>征途少饮加餐。要做取功名久远看。卷长风吹醒，剑关云气，更须砥柱，三峡惊湍。闻道槐庭，已登安石，此去须弹贡禹冠。明年里，踏梅花有分，相见长安。
<br>
<br>声声慢（和徐同年梅）
<br>
<br>江涵石瘦，雪压桥低，森森万木寒僵。不是争魁，百花谁敢先芳。冰姿皎然玉立，笑儿曹、粉面何郎。调羹鼎，只此花余事。说甚宫妆。
<br>
<br>松竹岁寒三友，恨竹氵于晋士，松涴秦皇。雪魄冰魂，回首世上无香。西湖有人觅句，但知渠、清浅错黄。奇绝处，五更初、横月带霜。
<br>
<br>柳梢青（忆西湖）
<br>
<br>长记西湖，水光山色，浓淡相宜。丰乐楼前，涌金门外，买个船儿。而今又是春时。清梦只、孤山赋诗。绿盖芙蓉，青丝杨柳，好在苏堤。
<br>
<br>贺新郎（忆别）
<br>
<br>薄晚收残暑。叹西风、暗换流年，又还如许。鸦背斜阳初敛影，云淡新凉天宇。人袖手、阑干凝伫。邻笛唤将乡思维动，听秋声、又人梧桐雨。秋到也，尚羁旅。故人只在江南渚。想应嫌、久恋东华，软红尘土。寄远裁衣知念否。新月家家砧杵。魂梦想、鹅黄金数。雁影不来天更远，写书成、欲寄凭谁与。知客恨，两蛩语。
<br>
<br>贺新凉
<br>
<br>窗月梅花白。夜堂深、烛摇红影，绣帘垂额。半醉金钗娇应坐，寒处也留春色。深意在、四弦轻摘。香坞花行听啄木，翠微边、细落仙人屐。星盼转，趁娇拍。
<br>
<br>人间此手真难得。向尊前、相逢有分，底须相识。愁浅恩深千万意，惆怅故人云隔。怕立损、弓鞋红窄。换取明珠知肯否，绿窗深、长共春怜惜。休恼乱，坐中客。妓唤惜善琵琶，程秋干席上作。
<br>
<br>瑞鹤仙
<br>
<br>燕归帘半卷。正漏约琼斗，笙调玉琯。蛾眉画来浅。甚春衫懒试，夜灯慵翦。香温梦暖。诉芳心、芭蕉未展。渺双波、望极江空，二十四桥凭偏。
<br>
<br>葱茜。银屏彩凤，雾帐金蝉，旧家坊院。烟花弄晚。芳草恨，断魂远。对东风无语，绿阴深处，时见飞红数片，算多情、尚有黄鹂，向人睍膻。
<br>
<br>垂杨
<br>
<br>银屏梦觉。渐浅黄嫩绿，一声莺小。细雨轻尘，建章初闭东风悄。依然千树长安道。翠云锁、玉窗深窈。断桥人、空倚斜阳，带旧愁多少。
<br>
<br>还是清明过了。任烟缕露条，碧纤青袅。恨隔天涯，几回惆怅苏堤晓。飞花满地谁为扫。甚薄幸、随波缥缈。纵啼鹃、不唤春归，人自老。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【胡仲弓】
<br>
<br>谒金门
<br>
<br>蛾黛浅。只为晚寒妆懒。润逼镜鸾红雾满。额花留半面。渐次梅花开偏。花外行人已远。欲寄一枝嫌梦短。湿云和恨翦。
<br>
<br>
<br>
<br>
<br>
<br>
<br>
<br> 
<br>
<br>【施岳】
<br>
<br>水龙吟
<br>
<br>翠鳌涌出沧溟，影横栈壁迷烟墅。楼台对起，阑干重凭，山川自古。梁苑平芜，汴堤疏柳，几番晴雨。看天低四远，江空万里，登临处、分吴楚。
<br>
<br>两岸花飞絮舞。度春风、满城箫鼓。英雄暗老，昏潮晓汐，归帆过舻。淮水东流，塞云北渡，夕阳西去。正凄凉望极，中原路杳，月来南浦。
<br>
<br>解语花
<br>
<br>云容冱雪，暮色添寒，楼台共临眺。翠丛深窅。无人处、数蕊弄春犹小。幽姿谩好。遥相望、含情一笑。花解语，因甚无言，心事应难表。
<br>
<br>莫待墙阴暗老。称琴边月夜，笛里霜晓。护香须早。东风度、咫尺画阑琼沼。归来梦绕。歌云坠、依然惊觉。想恁时，小几银屏冷未了。
<br>
<br>曲游春（清明湖上）
<br>
<br>画舸西泠路，占柳阴花影，芳意如织。小楫冲波，度麹尘扇底，粉香帘隙。岸转斜阳隔。又过尽、别船箫笛。傍断桥、翠绕红围，相对半篙晴色。
<br>
<br>顷刻。千山暮碧。向沽酒楼前，犹击金勒。乘月归来，正梨花夜缟，海棠烟幂。院宇明寒食。醉乍醒、一庭春寂。任满身、露湿东风，欲眠未得。
<br>
<br>兰陵王
<br>
<br>柳花白。飞入青烟巷陌。凭高处，愁锁断桥，十里东风正无力。西湖路咫尺。犹阻仙源信息。伤心事，还似去年，中酒恹恹度寒食。
<br>
<br>闲窗掩春寂。但粉指留红，茸唾凝碧。歌尘不散蒙香泽。念鸾孤金镜，雁空瑶瑟。芳时凉夜尽怨忆。梦魂省难觅。鳞鸿，渺踪迹。纵罗帕亲题，锦字谁织。缄情欲寄重城隔。又流水斜照，倦箫残笛。楼台相望，对暮色，恨无极。
<br>
<br>步月（茉莉）
<br>
<br>玉宇薰风，宝阶明月，翠丛万点晴雪。炼霜不就，散广寒霏屑。采珠蓓、绿萼露滋，嗔银艳、小莲冰洁。花痕在，纤指嫩痕，素英重结。
<br>
<br>枝头香未绝。还是过中秋，丹桂时节。醉乡冷境，怕翻成悄歇。玩芳味、春焙旋熏，贮农韵、水沈频爇。堪怜处，输与夜凉睡蝶。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【薛梦桂】
<br>
<br>醉落魄
<br>
<br>单衣乍著。滞寒更傍东风作。珠帘压定银钩索。雨弄新睛，轻旋玉尘落。
<br>
<br>花唇巧借妆红约。娇羞才放三分萼。樽前不用多评泊。春浅春深，都向杏梢觉。
<br>
<br>眼儿媚（绿笺）
<br>
<br>碧筒新展绿蕉芽。黄露洒榴花。蘸烟染就，和云卷起，秋水人家。
<br>
<br>只因一朵芙蓉月，生怕黛帘遮。燕衔不去，雁飞不到，愁满天涯。
<br>
<br>三姝媚
<br>
<br>蔷薇花谢去，更无情、连夜送春风雨。燕子呢喃，似念人憔悴，往来朱户。涨绿烟深，早零落、点池萍絮。暗忆年华，罗帐分钗，又惊春暮。芳草凄迷征路。待去也，还将画轮留住。纵使重来，怕粉容销腻，却羞郎观。细数盟言犹在，怅青楼何处。绾尽垂杨，争似相思寸缕。
<br>
<br>浣溪纱
<br>
<br>柳映疏帘花映林。春光一半几销魂。新诗未了枕先温。燕子说将千万恨，海棠开到二三分。小窗银烛又黄昏。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【潘希白】
<br>
<br>大有（九日）
<br>
<br>戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似、登临时候。一片宋玉情怀，十分卫郎清瘦。
<br>
<br>红萸佩、空对酒。砧杆动微寒，暗欺罗袖。秋已无多，早是败荷衰柳。强整帽檐欹侧，曾经向、天涯搔首。几回忆，故国莼鲈，霜前雁後。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【文及翁】
<br>
<br>贺新郎（西湖）
<br>
<br>一勺西湖水。渡江来、百年歌舞，百年酣醉。回首洛阳花世界，烟渺黍离之地。更不复、新亭堕泪。簇乐红妆摇画艇，问中流、击楫谁人是。千古恨，几时洗。
<br>
<br>余生自负澄清志。更有谁、翻溪未遇，传岩未起。国事如今谁倚仗，衣带一江而已。便都道、江神堪恃。借问孤山林处士，但掉头、笑指梅花蕊。天下事，可知矣。
<br>
<br>
<br>
<br>
<br>
<br>
<br>
<br> 
<br>
<br>【李珏】
<br>
<br>击梧桐（别西湖社友）
<br>
<br>枫叶浓於染。秋正老、江上征衫寒浅。又是秦鸿过，霁烟外，写出离愁几点。年来岁去，朝生暮落，人似吴潮展转。怕听阳关曲，奈短笛唤起，天涯清远。
<br>
<br>双屐行春，扁舟啸晚。忆昔鸥湖莺苑。鹤帐梅花屋，霜月後、记把山扉牢掩。惆怅明朝何处，故人相望，但碧云半敛。定苏堤、重来时候，芳草如翦。
<br>
<br>木兰花慢（寄豫章故人）
<br>
<br>故人知健否，又过了、一番秋。记十载心期，苍苔茅屋，杜若芳洲。天遥梦飞不到，但滔滔、岁月水东流。南浦春波旧别，西山暮雨新愁。
<br>
<br>吴钩。光透黑貂裘。客思晚悠悠。更何处相逢，残更听雁，落日呼鸥。沧江白云无数，约他年、携物上扁舟。鸦阵不知人意，黄昏飞向城头。
<br>
<br>
<br>
<br>
<br>
<br>
<br>
<br>
<br>
<br>【钟过】
<br>
<br>步蟾宫
<br>
<br>东风又送酴醿信。早吹得、愁成潘鬓。花开犹似十年前，人不似、十年前俊。
<br>
<br>水边珠翠香成阵。也消得、燕窥莺认。归来沈醉月朦胧，觉花气、满襟犹润。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【谭方平】
<br>
<br>水调歌头
<br>
<br>富贵在何许，五十已平头。人生得失且笑，体遣两眉愁。管甚轮云世变，管甚风波世态，沙渚且盟鸥。止即尽教止，流即尽教流。
<br>
<br>田可秫，山可簌，又何求。问天只觅穷健，游戏八千秋。好对梅花如粉，细剪烛花如豆，不改旧时游。翠袖更能舞，骑鹤上扬州。
<br>
<br>
<br>
<br>
<br>
<br>
<br>
<br>
<br> 
<br>
<br>【马迁鸾】
<br>
<br>水调歌头（隐括楚词答朱实甫）
<br>
<br>把酒对湘浦，独吊大夫醒。当年皇览初度，饮露更餐英。服以高冠长佩，扈以江蓠薜芷，御气独乘清。谁意椒兰辈，从臾武关盟。
<br>
<br>哭东门，哀郢路，悄无宁。人世纷纷起灭，遗臭与留馨。一笑远游轻举，三叹道长世短，晦朔自秋春。洗眼看物变，朝菌共灵椿。
<br>
<br>齐天乐（和张龙山寿词）
<br>
<br>老夫耄矣，怪新年顿尔，□衰俱现。排闷篇诗，浇愁盏酒，自读离骚自劝。长安日远。怅旧国禾宫，故侯瓜畹。风景不殊，江涛如此世绿浅。莫莫休休□□，□□乾坤毁，幽怀无限。弱羽填波，轻装浮海，其奈沧溟滟。年花婉娩。况六十平头，底须顽健。戏唱高词，作还丹九转。
<br>
<br>沁园春（为洁堂寿）
<br>
<br>杨柳依依，我生之辰，与公共之。叹袅娜章台，歌翻轻吹，飘零灞岸，影弄斜晖。花萼楼深，灵和殿古，人自凄凉柳自垂。相逢处，记吾侬堕地，嘉定明时。
<br>
<br>何须梦得君知。便稳道人生七十稀。笑桓大将军，枝条如此，陶潜处士，门巷归兮。几阵花飞，一池萍碎，又向先生把寿厄。年年好，祝东风万缕，老翠云齐。
<br>
<br>水调歌头（和洁堂韵）
<br>
<br>老子早知退，鸥鹭未盟寒。痴顽窬六望七，宁以寿为欢。风有黍离伤咽，雅有蓼莪憔悴，使我不能餐。更把南陔读，泪落广陵澜。
<br>
<br>踏峨峰，腾华顶，卧王官。青山与汝卒岁，紫茹可登盘。乞得白翁归处，莫学缁郎更误，危梦倚栏干。多谢长生曲，颜面怕人看。
<br>
<br>
<br>
<br>
<br>
<br>
<br>
<br>
<br> 
<br>
<br>【李仁本】
<br>
<br>桂殿秋（题洞霄）
<br>
<br>飞翠盖，走篮舆。乱山千叠为先驱。洞天迎目深且窈，满耳天风吹步虚。
<br>
<br>桂殿秋
<br>
<br>巑兽石，错虬松。黛岚终日下天风。杖藜携我恣遥望，缥缈霓裳飞碧空。
<br>
<br>桂殿秋
<br>
<br>金带重，紫袍宽。到头不似羽衣闲。君王若许供香火，神武门前早挂冠。
<br>
<br>
<br>
<br>
<br>
<br>
<br>
<br>
<br>
<br>【谢枋得】
<br>
<br>沁园春（寒食郓州道中）
<br>
<br>十五年来，逢寒食节，皆在天涯。叹雨濡露润，还思宰柏，风柔日媚，羞看飞花。麦饭纸钱，只鸡斗酒，几误林间噪喜鸦。天笑道，此不由乎我，也不由他。
<br>
<br>鼎中炼熟丹砂。把紫府清都作一家。想前人鹤驭，常游绛阙，浮生蝉蜕，岂恋黄沙。帝命守坟，王令修墓，男子正当如是邪。又何必，待过家上冢，书锦荣华。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【莫起炎】
<br>
<br>满江红
<br>
<br>法在先天，玄妙处、无言可说。其要在、守乎是正，灵台莹彻。太极神居黄谷内，先天炁在玄关穴。寂然不动感而通，凭刚烈。
<br>
<br>运风雷，祈雨雪。役鬼神，驱妖孽。只此是、非咒非符非罡诀。寂定神归元谷府，功成行满仙班列。玩太虚、稳稳驾祥云，朝金阙。
<br>
<br>
<br>
<br>
<br>
<br>
<br>
<br>【徐理】
<br>
<br>瑞鹤仙
<br>
<br>暮霞红映沼。恨柳枝疏瘦，不禁风搅。投林数归鸟。更枯茎敲荻，糁红堆蓼。江寒浪小。雁来多、音书苦少。试看尽，水边红叶，不见有诗流到。
<br>
<br>烦恼。凭阑人去，枕水亭空，路遥天杳。情深恨渺。无计诉与伊道。漏声催，门外霜清风细，月色今宵最好。怎割舍，美景良时，等闲睡了。
<br>
<br>
<br>
<br>
<br>
<br>
<br>
<br>
<br> 
<br>
<br>【吴季子】
<br>
<br>醉蓬莱（寿友人母）
<br>
<br>正淡烟疏雨，梅子黄时，清和天气。阿母当年，暂辍瑶池会。霞帔星冠，霓旌羽纛，下碧霄云际。恰与瞿昙，同时共日，降人间世。
<br>
<br>裼寝开祥，斑衣祝寿，一种灵椿，两枝仙桂。满引玻璃，且向今宵醉。待看阶庭，蓝袍交映，奉板舆游戏。到得蟠桃，熟时归去，已三千岁。
<br>
<br>念奴娇（寿朋友）
<br>
<br>雪罗初试，过赐衣时节，才三四日。记得延陵公子宅，麟角当年新绂。半刺名家，一经奥学，是青云人物。如何华发，蒲轮未聘遗逸。
<br>
<br>问讯怨鹤惊猿，不妨俱隐，且逍遥丈室。有子传家经可教，况有东皋种秫。醉里乾坤，间中日月，便是长生术。瑶池宴後，剩看几度桃实。
<br>
<br>念奴娇（再用韵伤春）
<br>
<br>花落风初定。倚危阑、衷情欲诉，踌躇不忍。把酒问春无语，吹落游尘怎任。待泪雨、红妆蔫尽。不道燕衔春将去，误啼鹃、唤起年年恨。芳草路，人愁甚。
<br>
<br>浮生一梦黄粱枕。且不妨、狂歌醉舞，尘谈挥柄。金谷平泉俱尘土，谁是当年豪胜。但五柳、依然陶令。千古兴亡东流水，望孤鸿、没处残阳影。无限意，伤春兴。
<br>
<br>大江东去（自寿）
<br>
<br>半生习气，被风霜、销尽头颅如许。七十年来都铸错，回首邯郸何处。杜曲桑麻，柴桑松菊，归计成迟暮。一樽自寿，不妨沈醉狂舞。
<br>
<br>休问沧海桑田，看朱颜白发，转次全故。乌兔相催天也老，千古英雄坏土。汾水悲歌，雍江苦调，堕泪真儿女。兴亡一梦，大江依旧东注。
<br>
<br>玉漏迟（自寿）
<br>
<br>青衫华发，对风霜、倚遍危楼孤啸。恶浪平波，看尽世间多少。忘却金闺故步，都付与、野花啼鸟。只自笑。悠悠心事，无人知道。
<br>
<br>扰扰世路红尘，看销尽英雄，青山亦老。宇宙无穷，事业到头谁了。高楼一声书角，把千古、梦中吹觉。天欲晓。起看蕊梅春小。
<br>
<br>玉漏迟（和）
<br>
<br>自怜翠袖，向天寒、独倚孤篁吟啸。半世虚名，孤负白云多少。欲问梅翁旧约，怕误我、沙头鸥鸟。时一笑。行行且止，人间蜀道。休怪岁月无情，叹尘世浮生，闲忙闲老。待趁黑头，万里封侯都了。今古勋名一梦，听未彻、钧天还觉。羌管晓。
<br>
<br>楼角曙星稀小。
<br>
<br>水龙吟（和邵清溪咏梅见寿）
<br>
<br>分知白首天寒，千林摇落寻真隐。天工付与，冰肌雪骨，暗香寒凝。自许贞心，肯教色界，软红尘近。怅绿衣舞断，参横梦觉，依稀旧家犹认。
<br>
<br>不为角声吹落，向花前、为伊悲恨。玉堂茅舍，风流随处，年年孤另。不是人间，肝肠铁石，相逢休问。算知心、只许东风，漏泄一分春信。
<br>
<br>八声甘州（送吕总管）
<br>
<br>恨公来较晚，早归朝、骢马去难留。是朱轮华毂，联珪叠组，家世公俟。今在玉堂深处，借重护偏州。好把青毡拂，奕世勋猷。
<br>
<br>明日东津归路，正梅花霜暖，春上枝头。看连旗列鼓，送客下江楼。对云山、千年不老，向楼前、阅尽几行舟。留名在，严陵滩下，日夜东流。
<br>
<br>传言玉女（寿何逢原母夫人九十一）
<br>
<br>阿母今朝，飞下琼楼金阙。先教玉女，为传言细说。蟠桃手种，尚记此春时节。三千春後，开花初结。
<br>
<br>宴罢瑶池，洗娥眉、已半雪。九旬偷度，笑韶光一映。仙翁日月，算与人间全别。从今一岁，年年三月。
<br>
<br>最高楼（寿南山弟七旬）
<br>
<br>南山老，还记少陵诗。七十古来稀。清池拥出红蕖坠，西风吹上碧梧枝。趁今朝，斟寿酒，记生时。也不羡、鲲鹏飞击水。也不羡、蛟龙行得雨。人世事，总危机。扶床正好看孙戏，舞衫不要笑儿痴。更埙箎，三老子，鬓如丝。
<br>
<br>
<br>
<br>
<br>
<br>
<br>
<br>
<br>
<br>【赵必岊】
<br>
<br>摸鱼子
<br>
<br>倚西风、招鸿送燕，年华今已如客。青奴一饷贪凉梦，昨夜酒红无力。愁似织。听鸣叶寒蝉，话到情无极。舞衣春入。叹带眼偷移，琴心不断，襟袖旧时窄。
<br>
<br>红尘陌。谁寄佳人消息。任他珠网瑶瑟。金钗两鬓霓裳曲，总是浪歌闲拍。长夜笛。且慢析轻匀，留醉酒垆侧。烟青雾白。望残照关河，睛云楼阁，何处是秋色。
<br>
<br>
<br>
<br>
<br>
<br>
<br>
<br>
<br>
<br>【林自然】
<br>
<br>西江月
<br>
<br>二十余年看访道，经游万水千山。明师未遇肯安闲。几度拈香一瓣。
<br>
<br>幸遇至人说破，虚无妙用循环。工夫只在片时间。遍体神光灿烂。
<br>
<br>酹江月（金丹合潮候图）
<br>
<br>凿开混沌，见钱塘南控、长江凝碧。今古词人图此景，谁解推原端的。岁去年来，日庚月申，因甚无差忒。如今说破，要知天地来历。
<br>
<br>道散有一强名，五行颠倒，互列乾坤历。坎水逆流朝丙户，随月盈亏消息。气到中秋，金能生水，倍涌千重雪。神仙妙用，与潮没个差别。赋此酹江月词，默合周天之数，故录潮候於右，以示同志。
<br>
<br>
<br>
<br>
<br>
<br>
<br>
<br>
<br>
<br>【奚洖戈】
<br>
<br>念奴娇（四圣观凉堂）
<br>
<br>踏破秋痕，向虚堂、细问新凉踪迹。野客从来无管领，独鹤自还空碧。红日重开，翠华曾到，应恨湖光窄。游龙别後，两山依旧南北。
<br>
<br>无语野草闲花，似嗔人问。万事今非昔。古木苍烟无限意，只有吟魂知得。歌舞百年，是非一醉，未必西风识。浩歌归去，满船风雨凄恻。
<br>
<br>长相思慢
<br>
<br>日折霜檐，寒欺雾幕，睛枝浅弄开华。惊回绮梦，独拥绫衾，腮痕微印朝霞。倦起心情，念风移霜换，依旧天涯。雁影水云斜。算相思、一点愁赊。
<br>
<br>问橘楚橙吴，旧香犹在，别後襟袖输他。琴心知未许，想钿钗、流落谁家。怕上高楼，归思远、斜阳暮鸦。几多年、江湖浪识，知心只许梅花。
<br>
<br>声声慢
<br>
<br>秋声淅沥，楚棹吴鞭，相逢易老颜色。桐竹鸣骚音韵，水云空觅。炎凉自今自古，信浮生、有谁禁得。漫回首，问黄花还念，故人犹客。
<br>
<br>莫管红香狼藉。兰蕙冷，偏他露知霜识。木落山空心事，对秋明白。征衣暗尘易染，算江湖、随人宽窄。正无据，看寒蟾、飞上暮碧。
<br>
<br>解连环（姑苏怀古）
<br>
<br>霁鬟新掠。正风回浪影，时摇城脚。叹天涯、春草无伦，似凝伫当时，柳颦花弱。步锦珠沈，谩一眸、千年如昨。信龙楼凤阁，无奈都由，笑歌休却。斜阳柳边自落。听幽禽两两，沙际亭泊。道世间、多少闲愁，总输与扁舟，五湖游乐。便买蓑衣，又生怕、鱼龙风恶。把从前、万事对酒，且休问著。
<br>
<br>醉蓬莱（会稽蓬莱阁怀古）
<br>
<br>又扁舟东下，水树青圆，雨榴红薄。燕子愁多，在重重帘幕。杖屟山阴，而今休更问，月尖眉约。双杏盟寒，七香珠堕，歌尘飘泊。
<br>
<br>莫倚危阑，怨深黄竹，一鹤归来，乱峰飞落。笑色凌波，任雾抽烟邈。飘渺生香池冷，湘水外，片云如削。昨夜离人，游仙梦远，天风吹觉。
<br>
<br>永遇乐
<br>
<br>一雁斜阳，乱蛩衰草，天净秋远。独立西风，星星鬓影，疑被蕖霜染。蹇修何处，秋深湘水，隐约数峰青浅。想而今，亭亭皓月，共谁倚阑凄惋。
<br>
<br>瑶箱翠袭，玉奁芸剪，暗里泪花偷溅。一日思量，十年瘦削，春色回眸减。雕鸾好在，文箫重许，罍酒试香庭苑。正销魂，余霞散碧，暮鸦数点。
<br>
<br>宴瑶池（神仙词）
<br>
<br>紫鸾飞舞，又东华宴罢，归步凝碧。缥缈天风吹送睡，冷冷佩声清逸。表童两两，争笑捻、琪花半折。羽衣寒露香披，翠幢珠辂去云疾。
<br>
<br>西真还又传帝敕。霞城检校，问学仙消息。玉府高寒，有不老丹容，自然琼液。人间尘梦，应误认、烟痕雾迹。洞云依约开时，丹华飞素白。
<br>
<br>齐天乐（寿贾秋壑）
<br>
<br>金飙吹净人间暑。连朝弄凉新雨。万宝功成，无人解得，秋入天机深处。闲中自数。几心酌乾坤，手斟霜露。护了山河，共看元影在银兔。
<br>
<br>而今神仙正好，向青空觅个，冲澹襟字。帝念群生，如何便肯，从我乘风归去。夷游洞府。把月杼云机，教他儿女。水逸山明，此情天付与。
<br>
<br>芳草（南屏晚钟）
<br>
<br>笑湖山、纷纷歌舞，花边如梦如薰。响烟惊落日，长桥芳草外，客愁醒。天风送远，向两山、唤醒痴云。犹自有、迷林去鸟，不信黄昏。
<br>
<br>销凝。油车归後，一眉新月，独印湖心。蕊宫相答处，空岩虚谷应，猿语香林。正酣红紫梦，便市朝、有耳谁听。怪玉兔、金乌不换，只换愁人。
<br>
<br>华胥引（中秋紫霞席上）
<br>
<br>澄空无际，一幅轻绡，素秋弄色。翦翦天风，飞飞万里，吹净遥碧。想玉杵芒寒，听佩环无迹。圆缺何心，有心偏向歌席。
<br>
<br>多少情怀，甚年年、共怜今夕。蕊宫珠殿，还吟飘香秀笔。隐约霓裳声度，认紫霞楼笛。独鹤归来，更无清梦成觅。
<br>
<br>
<br>
<br>
<br>
<br>
<br>
<br>
<br>
<br>【赵闻礼】
<br>
<br>玉漏迟
<br>
<br>絮花寒食路。睛丝罥日，绿阴吹雾。客帽欺风，愁满画船烟浦。彩柱秋千散後，恨尘锁、燕帘莺户。从间阻。梦云无准，鬓霜如许。
<br>
<br>夜永绣阁藏娇，记掩扇传歌。剪灯留语。月约星期，细把花须频数。弹指一襟幽恨，谩空倩、啼鹃声诉。深院宇。黄昏杏花微雨。
<br>
<br>法曲献仙音
<br>
<br>花匣么弦，象奁双陆，旧日留欢情意。梦别银屏，恨裁兰烛，香篝夜闲鸳被。料燕子重来地，桐阴琐窗绮。
<br>
<br>倦梳洗。晕芳钿、自羞鸳镜，罗袖冷，烟柳画阑半倚。浅雨压荼コ，指东风、芳事余几。院落黄昏，怕春莺、惊笑憔悴。倩柔红约定，唤取玉箫同醉。
<br>
<br>瑞鹤仙
<br>
<br>客边情味恶。花漏远、春静风鸣凤铎。空梁燕泥落。映柔红微罥，海棠帘箔。愁钟恨角。怕催人、黄昏索寞。拥吟袍、凭暖阑干，醉怯冷香罗薄。
<br>
<br>阿鹊。幽芳月淡，紫曲云昏，有人说著。名缰易缚。归鞭杳，误期约。记金泥卜昼，银屏娱夜，弹指匆匆恨错。为情多、搀尽芳春，带围瘦觉。
<br>
<br>瑞鹤仙（立春）
<br>
<br>冻痕消梦草。又招得春发，旧家池沼。园扉掩寒悄。倩谁将花信，偏传深窈。追游趁早。便裁却、春衫短帽。任残梅、飞满溪桥，和月醉眠清晓。
<br>
<br>年少。青丝纤手，彩胜娇鬟，赋情谁表。南楼信杳。江云重，雁归少。记冲香嘶为，流红回岸，几度绿杨残照。想暗黄、依旧东风，灞陵古道。
<br>
<br>好事近
<br>
<br>人去绿屏闲，逗晓柳丝风急。帘外杏花微雨，罥春红愁湿。单衣催赐麹尘罗，中酒病无力。应是绣床慵困，倚秋千斜立。
<br>
<br>好事近
<br>
<br>小枕梦催闲，飞雨时鸣高屋。挂起西窗人静，听春禽声续。鸭塘溪绿涨轻痕，烟柳媚新绿。谁伴瘦筇尊酒，弄岩泉飞瀑。
<br>
<br>鱼游春水
<br>
<br>青楼临远水。楼上东风飞燕子。玉钩珠箔，密密锁红藏翠。剪胜裁幡春日戏。簇柳簪梅元夜醉。闲忆旧欢，暗弹新泪。罗帕啼痕未洗。愁见同心双凤翅。长安十日轻寒，春衫未试。过尽征鸿知几许，不寄萧娘书一纸。愁肠断也，那人知未。
<br>
<br>千秋岁
<br>
<br>莺啼晴昼，南国春如绣。飞絮眼，凭阑袖。日长花片落，睡起眉山斗。无个事，沈烟一缕腾金兽。
<br>
<br>千里空回首。两地厌厌瘦。春去也，归来否。五更楼外月，双燕门前柳。人不见，秋千院落清明后。
<br>
<br>风入松
<br>
<br>麹尘风雨乱春晴。花重寒轻。珠帘卷上还重下，怕东风、吹散歌声。棋倦杯频昼永，粉香花艳清明。
<br>
<br>十分无处著闲情。来觅娉婷。蔷薇误罥寻春袖，倩柔荑、为补香痕。苦恨啼鹃惊梦，何时翦烛重盟。
<br>
<br>水龙吟（水仙花）
<br>
<br>几年埋玉蓝田，绿云翠水烘春暖。衣薰麝馥，袜罗尘沁，凌波步浅。钿碧搔头，腻黄冰脑，参差难翦。乍声沈素瑟，天风佩冷，蹁跹舞、霓裳遍。
<br>
<br>湘浦盈盈月满。抱相思、夜寒肠断。含香有恨，招魂无路，瑶琴写怨。幽韵凄凉，暮江空渺，数峰清远。粲迎风一笑，持花酹酒，结南枝伴。
<br>
<br>隔浦莲近
<br>
<br>愁红飞眩醉眼。日淡芭蕉卷。帐掩屏香润，杨花扑、春云暖。啼鸟惊梦远。芳心乱。照影收奁晚。
<br>
<br>画眉懒。微醒带困，离情中酒相半。裙腰粉瘦，怕按六么歌板。帘卷层楼探旧燕。肠断。花枝和闷重捻。
<br>
<br>贺新郎
<br>
<br>池馆收新雨。耿幽丛、流光几点，半侵疏户。入夜凉风吹不灭，冷焰微茫暗度。碎影落、仙盘秋露。漏断长门空照泪，袖纱寒、映竹无心顾。孤枕掩，残灯炷。
<br>
<br>练囊不照诗人苦。夜沈沈、拍手相亲，騃儿痴女。栏外扑来罗扇小，谁在风廊笑语。竞戏踏、金钗双股。故苑荒凉悲旧赏，怅寒芜、衰草隋宫路。同磷火。偏秋圃。
<br>
<br>谒金门
<br>
<br>人病酒。生怕日高催绣。昨夜新翻花样瘦。旋描双蝶凑。慵凭绣床呵手。却说新愁还又。门外东风吹绽柳。海棠花厮勾。
<br>
<br>踏莎行
<br>
<br>照眼菱花，剪情菰叶。梦云吹散无踪迹。听郎言语识郎心，当时一点谁消得。
<br>
<br>柳暗花明，萤飞月黑。临窗滴泪研残墨。合欢带上旧题诗，如今化作相思碧。
<br>
<br>
<br>
<br>
<br>
<br>
<br>
<br>
<br>【叶阊】
<br>
<br>摸鱼儿
<br>
<br>倚薰风、画阑亭午。采莲柔舻如语。红裙溅水鸳鸯湿，几度云朝雨暮。游冶处。最好是、小桥芳树寻幽趣。绣帘低护。任凉入霜纨，月侵冰簟，长夏等闲度。
<br>
<br>都如梦，怅望游仙旧侣。遗踪今在何许。愁予渺渺潇湘浦。槛竹空敲朱户。黯无绪。念多情文园，会草长门赋。酒酣自舞。笑满袖缁尘，数茎霜鬓，羞杀照溪鹭。
<br>
<br>
<br>
<br>
<br>
<br>
<br>
<br>
<br>
<br>【杜良臣】
<br>
<br>三姝媚
<br>
<br>花浮深岸树。迎新曦窗影，细触游尘。映叶青梅，记共折南枝，又及尝新。驻屐危亭，烟墅杳、风物撩人。虹外斜阳留晚，莺边落絮催春。
<br>
<br>心事应辜桃叶，但自把新诗，偏写修筠。恨满芳洲，倩晚风吹梦，暗逐江云。慢捻轻拢，幽思切、清音谁闻。谩有鸳鸯结带，双垂绣巾。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
