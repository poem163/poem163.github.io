<HTML>
<HEAD>
<TITLE>全宋词 卷101 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷101</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷101</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6377"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷101')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷101]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【黄公绍】
<br>
<br>潇湘神（端午竞渡棹歌）
<br>
<br>望湖天。望湖天。绿杨深处鼓鼓鼓。好是年年三二月，湖边日日看划船。
<br>
<br>潇湘神
<br>
<br>斗轻桡。斗轻桡。雪中花卷棹声摇。天与玻璃三万顷，尽教看得几吴舠。
<br>
<br>潇湘神
<br>
<br>看龙舟。看龙舟。两堤未斗水悠悠。一片笙歌催闹晚，忽然鼓棹起中流。
<br>
<br>潇湘神
<br>
<br>贺灵灶。贺灵灶。几年翠舞与珠歌。看到日斜犹未足，涌金门外涌金波。
<br>
<br>潇湘神
<br>
<br>马如龙。马如龙。飞过苏堤健斗风。柳下系船青作缆，湖边荐酒碧为筒。
<br>
<br>潇湘神
<br>
<br>绣周张。绣周张。楼台帘幕絮高扬。谁赋珠宫并贝阙，怀王去后去沈湘。
<br>
<br>潇湘神
<br>
<br>棹如飞。棹如飞。水中万鼓起潜螭。最是玉莲堂上好，跃来夺锦看吴儿。
<br>
<br>潇湘神
<br>
<br>建云斿。建云斿。土风到处总相犹。朝了霍山朝岳帝，十分打扮是杭州。
<br>
<br>潇湘神
<br>
<br>踏青青。踏青青。西泠桥畔草连汀。扑得龙船儿一对，画阑倚遍看游人。
<br>
<br>潇湘神
<br>
<br>月明中。月明中。满湖春水望难穷。欲学楚歌歌不得，一场离恨两眉峰。
<br>
<br>满江红（花朝雨作）
<br>
<br>客子光阴，又还是、杏花阡陌。欹枕听、一窗夜雨，怎生禁得。银蜡痕消珠凤小，翠衾香冷文鸳拆。叹人生、时序百年心，萍踪迹。
<br>
<br>声不断，楼头滴。行不住，街头屐。倩新来双燕，探晴消息。可煞东君多著意，柳丝染出西湖色。待牡丹、开处十分春，催寒食。
<br>
<br>念奴娇（月）
<br>
<br>山围宽碧，月十分圆满，十分春暮。匹似涌金门外看，添得绿阴佳树。野阔星垂，天高云敛，不受红尘污。徘徊水影，闲中自有佳处。
<br>
<br>乘兴著我扁舟，山阴夜色，渺渺流光溯。望美人兮天一角，我欲凌风飞去。世事浮沈，人生圆缺，得似烟波趣。兴怀赤壁，大江千古东注。
<br>
<br>望江南（雨）
<br>
<br>思晴好，去上竹山窠。自古常言光霁好，如今却恨雨声多。奈此坐愁何。
<br>
<br>望江南
<br>
<br>思晴好，试卜那朝晴。古木荒村云淰淰，孤灯败壁夜冥冥。不寐听檐声。
<br>
<br>望江南
<br>
<br>思晴好，小驻岂无因。花上半旬春社雨，松间三宿暮山云。转住是愁人。
<br>
<br>望江南
<br>
<br>思晴好，春透海棠枝。刻惜许多过时了，可怜生是我来迟。
<br>
<br>不见软红时。
<br>
<br>望江南
<br>
<br>思晴好，天运几乘除。只为晴多还又雨，谁知雨过是晴初。那得绿阴乎。
<br>
<br>望江南
<br>
<br>思晴好，路滑少人行。早信雨能留得住，仅教尽日自舟横。直等到清明。
<br>
<br>望江南
<br>
<br>思晴好，我欲问花神。刚道社公瞋旧水，一回旧也一回新。不是两般春。
<br>
<br>望江南
<br>
<br>思晴好，松路翠光寒。夜夜竹窠常梦到，天天后土几时干。极目雾漫漫。
<br>
<br>望江南
<br>
<br>思晴好，日影漏些儿。油菜花间蝴蝶舞，刺桐枝上鹁鸠啼。闲坐看春犁。
<br>
<br>望江南
<br>
<br>思晴好，晨起望篱东。毕竟阴晴排日子，大都行止听天公。且住此山中。
<br>
<br>花犯（木芙蓉）
<br>
<br>翠奁空、红鸾蘸影，嫣然弄妆晚。雾鬟低颤。飞嫩藕仙裳，清思无限。象床试锦新翻样，金屏连绣展。最好似、阿环娇困，云酣春帐暖。
<br>
<br>寻思水边赋娟娟，新霜□旧约，西风庭院。肠断处，秋江上、彩云轻散。凭谁向、一筝过雁。细说与、眉心杨柳怨。且趁此、菊花天气，年年寻醉伴。
<br>
<br>喜迁莺（荼蘼）
<br>
<br>乱红飞雨。怅春心一似，腾腾闷暑。密绾柔情，暗传芳意，人在垂杨深宇。晓雪一帘幽梦，半点檀心知否。春不管，想粉香凝泪，翠颦含趣。
<br>
<br>谁念芳径小，新绿戋戋，问讯今何许。玉冷钗头，罗宽带眼，缥缈青鸾难遇。望断碧云深处，倚遍画阑将暮。空惆怅，更江头桃叶，溜横波渡。
<br>
<br>汉宫春（郡圃赏白莲）
<br>
<br>身到瑶池。正□永芙蓉，踮素鸾飞。绿云淡笼波面，鸳影差差。青冥世界，向龙宫、涌出江妃。凝望久，夜凉如水，人间惆怅芳时。
<br>
<br>池上方壶仙伯，是珊珊月佩，绰绰冰肌。重来碧环胜处，笑引琼卮。谁歌白雪，坐中客、赛过玄晖。醉归也，玉绳低转，晓风轻拂荷衣。
<br>
<br>莺啼序（吴江长桥）
<br>
<br>银云卷晴缥渺，卧长龙一带。柳丝蘸、几族柔烟，两市帘栋如画。芳草岸、弯环半玉，鳞鳞曲港双流会。看碧天连水，翻成箭样风快。
<br>
<br>白露横江，一苇万顷，问灵槎何在。空翠湿衣不胜寒，日华金掌沆瀣。甃花平、绿文衬步，琼田涌出神仙界。黛眉修，依约雾鬟，在秋波外。
<br>
<br>阁嘘青蜃，楼啄彩虹，飞盖蹴鳌背。灯火暮，相轮倒影，偷睇别浦，片片归帆，远自天际。舞蛟幽壑，栖鸦古木，有人翦取松江水，忆细鳞巨口鱼堪鲙。波涵笠泽，时见静影浮光，霏阴万貌千态。
<br>
<br>蒹葭深处，应有闲鸥，寄语休见怪。倩洗却、香红尘面，买个扁舟，身世飘萍，名利微芥。阑干拍遍，除东曹掾，与天随子是我辈，仅胸中、著得乾坤大。亭前无限惊涛，总把遥吟，月明满载。
<br>
<br>明月棹孤舟（木樨）
<br>
<br>雁带愁来寒事早。西风把鬓华吹老。猛省中秋，都来几日，先自木樨开了。
<br>
<br>淰淰轻阴天弄晓。平白地、被花相恼。一枕云闲，半窗秋晓，时有阵香吹到。
<br>
<br>踏莎行（同前）
<br>
<br>蟾苑萧疏，云岩芳馥。仙娥寄种来溪曲。晓烟薰上古龙涎，西风展破黄金粟。
<br>
<br>庾领未梅，陶园休菊。天教占取清香独。胆瓶枕畔两三枝，梦回疑在瑶台宿。
<br>
<br>洞仙歌（刘守之任）
<br>
<br>银菟分竹，是君王亲付。州在扶舆最清处。紫云楼、记取天语丁宁，襦绔手，好好为吾摩拊。
<br>
<br>望公如望月，见说郴江，父老多时问来暮。旌旆试初凉，紫马西来，青丝络、秋风满路。早橘井丹成入仙班，有乔木前芳，事须公做。
<br>
<br>喜迁莺（和老人咏梅）
<br>
<br>世情冰尽。算耐久只是，陇头芳信。惆怅人间，几千年□，留得陆郎余韵。朔云解识花意，遮断疏狂蝶粉，岁寒了，狂风传香远，月移影近。
<br>
<br>清润。无点，不曰坚乎，如玉真难尽。除宋广平，与林和靖，肉眼有谁能认。仙丰道骨如许，相对霜髯雪鬓。长健也，好年年管领，春光随分。
<br>
<br>
<br>
<br>
<br>
<br>
<br>
<br>
<br>
<br>
<br>【赵必象】
<br>
<br>绮罗香（和百里春暮游南山）
<br>
<br>办一枝藤，蜡一双屐，纵步翠微深处。无限芳心，付与蜂媒蝶侣。红堆里、杏脸匀妆，翠围外、柳腰娇舞。有吟翁、热恼心肠，肯拈出、美成佳句。
<br>
<br>九十光阴箭过，趁取芳晴追逐，春风杖屦。消得几番，风和雨、春归去。怅莺老、对景多愁，倩燕语、苦留难住。秋千影里送斜阳，梨花深院宇。
<br>
<br>念奴娇（和雪谷九日游星岩）
<br>
<br>一时四美，对重阳、那更无风无雨。尘世难逢开口笑，不饮黄花有语。云谷春生，星岩秋好，引领群仙去。满襟霁月，山中一洗尘雾。
<br>
<br>濂翁旧说犹存，渊明独爱菊，风流千古。拄杖笑谈卿与我，不减晋人风度。破帽欹风，空尊眠月，也有悠然趣。秋容未老，晚香尤有佳处。
<br>
<br>兰陵王（赣上用美成韵）
<br>
<br>画阑直。饾饤千红万碧。无端被，怪雨狂风，僽柳僝花禁春色。寻芳遍楚国。谁识。五陵俊客。流水远，题叶无情，雁足不来杳笺尺。
<br>
<br>浮生等萍踪。才卸却归鞍，坐未温席。匆匆还又京华食。叹聚少离多，漂零因甚，江南逢梅望寄驿。美人兮天北。悲恻。恨成积。怅钗玉尘生，猊金烟寂。绿杨芳草情何极。偏懒拨琵琶，愁听羌笛。梨花院落，黄昏后，珠泪滴。
<br>
<br>风流子（赣上饮归用美成韵）
<br>
<br>旧梦忆钱塘。笙歌里、几度醉斜阳。曾载月一篷，眠杨柳岸，买春深巷，过杏花墙。肠恼断，香鬟盘凤髻，樱口啭莺簧。钗玉分轻，梦孤宵枕，歌纨蠹久，愁对春觞。
<br>
<br>司空曾见惯，相逢处，还又联步西厢。底用十分迷殢，翠阵红行。记鸳荚题情，离怀如诉，鲛绡粉湿、别泪犹香。年少抛人易去，苦也相妨。
<br>
<br>风流子（别赣上故人用美成韵）
<br>
<br>春光才一半，春未老、谁肯放春归。问买春价数，酒边商略，寻春巷陌，鞭影参差。春无尽，春莺调巧舌，春燕垒香泥。好趁春光，爱花惜柳，莫教春去，柳怨花悲。
<br>
<br>春心犹未足，春帏暖，炉薰香透春衣。说与重欢后约，春以为期。记春雁回时，锦笺须寄，春山锁处，珠泪长垂。多少愁风恨雨，惟有春知。
<br>
<br>齐天乐（舟中和花翁韵答自村同年）
<br>
<br>东南半壁乾坤窄，渺人物、消磨尽。官爵网罗，功名钓饵，眼底纷纷蛙井。暮更朝令。扌干格了多少，英雄豪俊。身事悠悠，儒冠误矣文章病。
<br>
<br>休休蕉鹿梦省。早牛衣无恙，鸥盟未冷。相越平吴，终成底用，不似五湖舟稳。浩歌狂饮。休说我命通，待他心肯。浮世南柯，梦邯郸一枕。
<br>
<br>华胥引（舟中万安用美成韵）
<br>
<br>沧浪矶外，小舣兰舟，旋沽竹叶。雨过溪肥，波心荡漾鸥地唼。烟晚欸乃渔歌，和栌声咿轧。要泛五湖，只恐西施羞怯。年少飘零，鬓未霜、底须轻镊。江南归雁，寄来鸳笺细阅。盟言誓语，满鲛绡罗箧。撩弄相思，琴心寸寸三叠。
<br>
<br>意难忘（过庐陵用美成韵）
<br>
<br>魏紫姚黄。属吟翁管领，曾醉春觞。盟寒钗凤股，灰冷宝猊香。前事远，此心凉。去也棹沧浪。把年时、芳情付与，鸳劲交相。
<br>
<br>灯前吊影成双。叹星星丝鬓，老矣潘郎。愁偏欺客枕，样不入时妆。尘面目，铁心肠。归隐又何妨。小滩头、曲竿直钓，谁识严光。
<br>
<br>宴清都（舟中思家用美成韵）
<br>
<br>远远渔村鼓。斜阳外、宝鸿三两飞度。茅檐春小，白云隐几，青山当户。骚翁底事飘蓬，浑忘却、耕徒钓侣。何时寻、斗酒江鲈，悠悠千古坡赋。
<br>
<br>风流种柳渊明，折腰五斗，身为名苦。有秫田贰顷，菊松三迳，不如归去。山灵休勒俗驾，容我卧、草堂深处。问故园、怨鹤啼猿，今无恙否。
<br>
<br>锁窗寒（春暮用美成韵）
<br>
<br>乳燕双飞，黄莺百啭，深深庭户。海棠开遍，零乱一帘红雨。绣帘低、卷起春风，香肩倦倚娇无语。叹玉堂底事。匆匆聚散，又江南旅。
<br>
<br>春暮。人何处。想歌馆睡浓，日高丈五。旧迷未醒，莫负孤眠凤侣。长安道、载酒寻芳，故园桃李还忆否。早归来、整过阑干，花下携春俎。
<br>
<br>隔浦莲（春行用美成韵）
<br>
<br>东风吹长嫩葆。花坞穿青窈。玉管新声，金铃颤响惊青鸟。行乐莫草草。春光闹。鸳浴垂杨沼。
<br>
<br>红娇小。梳宫样、髻云钗凤斜倒。酒边轻别，一枕相思到晓。巫山难梦到。愁觉。一些心事谁表。
<br>
<br>苏幕遮（钱塘避暑忆旧用美成韵）
<br>
<br>远迎风，回避暑。人似荷花，笑隔荷花语。无限情云并意雨。惊散鸳鸯，兰棹波心举。
<br>
<br>约重游，轻别去。断桥风月，梦断飘蓬旅。旧日秋娘犹在否。雁足不来，声断衡阳浦。
<br>
<br>齐天乐（簿厅壁灯）
<br>
<br>红纷绿闹东风透，暖得枳花香也。雪柳捻金，玉梅铺粉，妆点春光无价。鳌蓬如画。簇万顷芙蕖，桂华相射。艳冶逢迎，香尘满路飘兰麝。
<br>
<br>人生行乐聊尔，况良辰美景，好天晴夜。茧帖争先，芋郎卜巧，细说成都旧话。传觞立马。看翠阵珠围，歌朋舞社。酒尽更阑，月在蒲萄架。（时簿厅新作蒲萄架。）
<br>
<br>烛影摇红（县厅壁灯）
<br>
<br>月浸芙蕖，冰壶天地波凝碧。太平歌舞醉东风，花市人如织。桃李一城春色。玉梅娇、闹蛾无力。粉围红阵，灯火楼台，绮罗巷陌。
<br>
<br>乐事还同，遨头引领神仙客。高烧银烛照红妆，香雾穿瑶席。款款檀牙细拍。醉金尊、东方未白。传柑相遗，探茧争先，明年今夕。
<br>
<br>沁园春（归田作）
<br>
<br>看做官来，只似儿时，掷选官图。如琼崖儋岸，浑么便去，翰林给舍，喝采曾除。都一掷间，许多般样，输了还赢赢了输。回头看，这浮云富贵，到底花虚。
<br>
<br>吾生谁毁谁誉。任荆棘丛丛满仕途。叹塞翁失马，祸也福也，蕉间得鹿，真欤梦欤。何怨何尤，自歌自笑，天要吾侪更读书。归去也，向竹松深处，结个茅庐。
<br>
<br>贺新郎（和陈新渌观竞渡韵）
<br>
<br>绣口琅玕腹。美人兮、阳春一曲，华貂难续。唤醒荷花归棹梦，犹忆红尘迷目。只消得、乌飞兔逐。往事已随流水去，眇愁予、郁郁哀时俗。恨千缕，泪一掬。
<br>
<br>不须青史流芳馥。也不须、荣华富贵，尊前频祝。但得山中茅屋在，莫遣鹤悲猿哭。随意种、荼薇蹢躅。莼菜可羹鲈可鲙，听渔舟、晚唱清溪曲。醉又醒，唤芳醁。
<br>
<br>夏日燕黉堂（和竹涧韵寿匝峰使君）
<br>
<br>赤城中。奏鹤笙一曲，玉佩丁东。浦节后七日，宴翠阆琼宫。年年王母来称寿，醉蟠桃、几度东风。簇花间五马，轻裘短帽，雪鬓吟翁。
<br>
<br>魁宿耀三雍。曾归车共载，非虎非熊。急流勇退，渊底卧骊龙。山中不用官三品，垫角巾、人慕林宗。记毫州旧事，画鸱夷子，献与恭公。
<br>
<br>水调歌头（寿梁多竹八十）
<br>
<br>百岁人能几，七十世间稀。何况先生八十，蔗境美如饴。好与七松处士，更与梅花君子，永结岁寒知。菊节先五日，满酌紫霞卮。
<br>
<br>美成词，山谷字，老坡诗。三迳田园如昨，久矣赋归辞。不是商山四皓，便是香山九老，红颊白须眉。九十尚入相，绿竹颂猗猗。
<br>
<br>贺新郎（寿陈新渌）
<br>
<br>寿酒浮萸菊。记年年、重阳嘉节，开尊华屋。绿鬓朱颜春不改，彼美人兮如玉。有锦绣、珠玑满腹户外红尘飞不到，受人间、倒大清闲福。数花甲，才八六。
<br>
<br>十分秋色呈新绿。一簇儿、池馆亭台，左梅右竹。柳下系船花下饮，不减西园金谷。更橘外、安排棋局。独立小桥明月夜，唤莺莺、低唱双飞曲。有子也，万事足。
<br>
<br>贺新郎（生朝新渌用前韵见赠，再依调答之）
<br>
<br>低唱芙蓉菊。有吟翁、坐拥红娇，宴黄金屋。恰则绂麟三日后，灿灿晬盘珠玉。不待梦、燕怀枫腹。自是嫦娥分桂种，伴灵椿、千岁延清福。回笑我，龟藏六。
<br>
<br>归欤老圃鉏春绿。吾菟裘、三迳荒苔，一庭瘦竹。欲隐贫无山可买，聊尔徜徉盘谷。更管甚、云台玉局。系闭柴门传语客，道主人、高枕南窗曲。有酒蟹，此生足。
<br>
<br>贺新郎（用张小山韵贺小山纳妇）
<br>
<br>沙上盟鸥鹭。笑吟翁、梦今不到，草堂深处。金屋重重春睡暖，傍翠偎香步步。已自摘、蟠桃三度。旧日画眉情性在，更君房、妙绝文章语。消受得，乘鸾侣。
<br>
<br>楼中燕燕谁家住。又从新、移根换叶，栽花千树。第一信风春事觉，莫遣绿羞红污。早早做、阑干遮护。天上姻缘千里合，喜乘槎、先入银河路。人似玉，衣金缕。
<br>
<br>满江红（和李自玉蒲节见寄韵）
<br>
<br>如此风涛，又断送、一番蒲节。何处寄、黍筒彩线，龙馋蛟啮。已矣骚魂招不返，兰枯蕙老余香歇。俯仰间、万事总成陈，新愁结。
<br>
<br>梅子雨，荷花月。消几度，头如雪。叹英雄虚老，凄其一吷。回首百年歌舞地，胥涛点点孤臣血。问长江、此恨几时平，茫无说。
<br>
<br>念奴娇（贺陈新渌再娶）
<br>
<br>烧灯过也，倩东风、又翦芙蕖千朵。翠阵珠围依然是，旧日笙歌社火。一曲乘鸾，万钱骑鹤，仙子来蓬岛。金尊满酌，不妨斜戴花帽。
<br>
<br>人生能几欢娱，趁良辰美景，绿娇红小。洞里桃花应笑道，前度刘郎未老。眼雨眉云，情香粉态，恨不相逢早。明年今夕，犀钱玉果分我。
<br>
<br>念奴娇（饯朱沧洲）
<br>
<br>中年怕别，唱阳关未了，情怀先恶。回首西湖十年梦，几夜檐花清酌。人世如萍，客愁似海，吟鬓俱非昨。风涛如许，只应高卧林壑。
<br>
<br>菊松尽可归欤，叹折腰为米，渊明已错。相越平吴，终成底事，一舸五湖差乐。细和陶诗，径寻坡隐，时访峰头鹤。罗浮咫尺，春风寄我梅萼。
<br>
<br>醉落魄（用韵赋九月见梅）
<br>
<br>西园饮歇。倚阑干、玉箫声彻。荷枯菊老秋芳歇。两蕊三花、九月南州雪。
<br>
<br>何郎情思逋仙骨。观桃墙杏成疏阔。醉骑玉凤游银阙。满袖西风、吹动暗香月。
<br>
<br>浣溪沙（寄小黄）
<br>
<br>只为相思怕上楼。离鸾一操恨悠悠。十二翠屏烟篆冷，晓窗秋。
<br>
<br>绣线未拈心已懒，花笺欲寄写还羞。懊恨郎边无个信，暮云愁。
<br>
<br>菩萨蛮（戏菱生）
<br>
<br>红娇翠溜歌喉急。旧弦拨断新腔入。往事水东流。菱花晓带秋。
<br>
<br>帏香双凤集。清泪层绡湿。残萝五更头。酒醒依旧愁。
<br>
<br>朝中措（贺益齐仿嗣娶妇）
<br>
<br>凤凰台上听吹箫。银烛万红摇。要觅琼浆玉饮，隔墙便是蓝桥。
<br>
<br>大儿清彻，小乔初嫁，雨腻云娇。愁怕沈郎销瘦，不堪十万缠腰。
<br>
<br>朝中措（饯梅分韵得疏字）
<br>
<br>冰肌玉骨为谁癯。只为故人疏。憔悴粉销香减，风流不似当初。
<br>
<br>聚能几日，匆匆又散，骑鹤西湖。整整一年相别，到家传语林逋。
<br>
<br>朝中措（戏赠东邻刘生再娶板桥谢女）
<br>
<br>橘肥梅小蜡橙黄。薄薄板桥霜。春透谢娘庭院，雅宜倚玉偎香。
<br>
<br>旧情如纸，新情如海，冷热心肠。谁为移根换叶，桃花自识刘郎。
<br>
<br>鹧鸪天（戏赠黄医）
<br>
<br>湖海相逢尽赏音。囊中粒剂值千金。单传扁鹊卢医术，不用杨高廓玉针。
<br>
<br>三斛火，一壶冰。蓝桥捣熟隔云深。无方可疗相思病，有药难医薄幸心。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【黎廷瑞】
<br>
<br>大江东去（题项羽庙）
<br>
<br>鲍鱼腥断，楚将军、鞭虎驱龙而起。空费咸阳三月火，铸就金刀神器。垓下兵稀，阴陵道隘，月黑云如垒。楚歌哄发，山川都姓刘矣。
<br>
<br>悲泣呼醒虞姬，和伊死别，雪刃飞花髓。霸业休休难不逝，英气乌江流水。古庙颓垣，斜阳老树，遗恨鸦声里。兴亡休问，高陵秋草空翠。
<br>
<br>蝶恋花（元旦）
<br>
<br>密炬瑶霞光颤酒。翠柏红椒，细翦青丝韭。且劝金樽千万寿。年时芳梦休回首。
<br>
<br>小雨轻寒风满袖，下却帘儿，莫遣梅花瘦。万点鹅黄春色透。玉箫吹上江南柳。
<br>
<br>八声甘州（金陵怀古）
<br>
<br>恨巨灵、多事凿长江，消沈几英雄。恨乌江亭长，天机轻泄，说与重瞳。更恨南阳耕叟，撺掇紫髯翁。一弹金陵土，战虎争龙。
<br>
<br>杯酒凤凰台上，对石城流水，钟阜诸峰。问六朝陵阙，何处是遗踪。后庭花、更无留响，渺春潮、残照笛声中。悲欢梦，芜城杨柳，几度春风。
<br>
<br>水龙吟（金陵雪后西望）
<br>
<br>不知玄武湖中，一瓢春水何人借。裁冰翦雨，等闲占断，桃花春社。古阜花城，玉龙盐虎，夕阳图画。是东风吹就，明朝吹散，又还是、东风也。
<br>
<br>回首当时光景，渺秦淮、绿波东下。滔滔江水，依依山色，悠悠物化。璧月琼花，世间消得，几多朝夜。笑乌衣、不管春寒，只管说、兴亡话。
<br>
<br>南乡子（乌衣园）
<br>
<br>醉罢黑瑶池。渺渺春云海峤归。画栋珠帘成昨梦，谁知。百姓人家几度非。
<br>
<br>相对语斜晖。肠断江城柳絮飞。再见玉郎应不认，堪悲。也被缁尘染素衣。
<br>
<br>清平乐（舒州）
<br>
<br>秋怀骚屑。卧听萧萧叶。四壁寒蛩吟不歇。旧恨新愁都说。疏疏雨打栖鸦。月痕犹在窗纱。一夜西风能紧，明朝瘦也黄花。
<br>
<br>浪淘沙（惜别）
<br>
<br>别易见时难。万水千山。参商烟树暮云间。料想凤凰城里梦，夜夜归鞍。
<br>
<br>杨柳上楼闲。倚遍阑干。东风翦翦雨珊珊。落尽桃花无可落，只管春寒。
<br>
<br>浣溪沙（送别）
<br>
<br>一曲离愁浅黛嚬。云帆渺渺下烟津。山长水远客愁新。柳絮低迷千里梦，桃花荡漾一江春。小楼疏雨可怜人。
<br>
<br>祝英台近（闺怨）
<br>
<br>彩云空，香雨霁。一梦千年事。碧幌如烟，却扇试新睡。恁时杨柳阑干，芙蓿池馆，还只似、如今天气。
<br>
<br>远山翠。空相思，淡扫修眉，盈盈照秋水。落日西风，借问雁来未。只愁雁到来时，又无消息，只落得、一番憔悴。
<br>
<br>水调歌头（寄奥屯竹庵察副留金陵约游扬州不果）
<br>
<br>腰缠十万贯，骑鹤上扬州。诗翁那得有此，天地一扁舟。二十四番风信，二十四桥风景，正好及春游。挂席欲东下，烟雨暗层楼。
<br>
<br>紫绮冠，绿玉杖，黑貂裘。沧波万里，浩荡踪迹寄浮鸥。想杀南台御史，笑杀南州孺子，何事此淹留。远思渺无极，日夜大江流。
<br>
<br>满江红（赋竹樽）
<br>
<br>千亩君封，新移就、美泉天禄。形制古，椰樽嫌窄，瓠壶嫌俗。爱酒步兵缘业重，平生所愿何时足。再来生、竟堕此林中，充其腹。
<br>
<br>秋入洞，鉴金筑。春出户，跳珠玉。想宜城九酝，叶光凝绿。驴背夕阳同倒载，醉乡只在筼筜谷。问东坡、何独饮松醪，还思肉。
<br>
<br>糖多令
<br>
<br>（乙未中秋后二日，同范见心、李思宣饮百花洲上，待月鲁公亭。呼月涧禅师不应，放棹东湖，夜色皎然。见心用龙洲少年游韵赋词，因次韵）
<br>
<br>回棹百花洲。迢迢碧玉流。听笛声、何处高楼。如此江山无此客，虽有酒、奈何秋。
<br>
<br>呼月出云头。问渠能饮不。笑人间、元自无愁。可惜月翁呼不出，呼得出、载同游。
<br>
<br>朝中措（送春）
<br>
<br>游丝千万暖风柔。只系得春愁。恨杀啼莺句引，孤他语燕攀留。
<br>
<br>纵然留住，香红吹尽，春也堪羞。去去不堪回首，斜阳一点西楼。
<br>
<br>眼儿媚（寓城思归竹庵留行赋呈）
<br>
<br>暖云挟雨洗香埃。划地峭寒催。燕儿知否，莺儿知否，厮句春回。
<br>
<br>小楼日日重帘卷，应是把人猜。杏花如许，桃花如许，不见归来。
<br>
<br>诉衷情（濡溪悼旧）
<br>
<br>曲屏深院赴幽期。心事梦云知。佩环零乱何处，江上草离离。
<br>
<br>日平西，天似幕，月如眉。依稀还记，两岸杨花，送上船时。
<br>
<br>贺新郎（落星寺）
<br>
<br>帆影斜阳里。与芦花、分风飞过、落星遗此。瓦老苔荒钟鼓陋，斑剥残碑无几。想此处、阅人多矣。天上白榆犹落去，况人间、一瞬浮花蕊。问五老，笑而已。
<br>
<br>仙翁当日曾挥尘。拍阑干、浩歌音响，振鱼龙耳。九十余年无人问，遗韵半江烟水。慨宇宙、风涛如许。安得六丁移此石，去横身、作个中流砥。长唱罢，冥鸿起。
<br>
<br>青玉案（泛大江）
<br>
<br>巨舟双舻鸣鹅鹳。千万顷、玻璃面。宇宙浮萍堪永叹。黄唐开辟，秦隋争战。不把江山换。
<br>
<br>芦花新雪秋撩乱。何处渔舟起孤筦。一片古愁萦不断。平沙矮树，溪烟荒岸。落日西风雁。
<br>
<br>酹江月（题永平监前刘氏小楼）
<br>
<br>远山如簇，对楼前、浓抹淡妆新翠。应是西湖湖上景，移过江南千里。旧日春光，重归杨柳，苒苒黄金缕。市声分付，画桥之外流水。
<br>
<br>最好叠观泥金，危城带粉，文笔双峰倚。烟寺晚钟渔浦笛，都入王维画里。欹枕方床，凭阑往古，世界浮萍耳。湖天风紧，白鸥欲下还起。
<br>
<br>酹江月（呈谭龙山）
<br>
<br>锦袍何处，向旧江、衰草寒芦萧瑟。瀛馆神仙挥玉尘，唤醒诗酒魂魄。走电飞虹，惊涛触石，举目乾坤窄。油然归去，短篷多载风月。
<br>
<br>好在雨外云根，水边石上，鸥鹭盟重结。见说西湖湖上路，香沁梅梢新雪。驾白麒麟，鞭青鸾凤，次第孤山客。吾今西啸，寄诗先与逋仙说。
<br>
<br>一翦梅（菊酒）
<br>
<br>小小黄花尔许愁。楚事悠悠。晋事悠悠。荒芜三径渺中洲。开几番秋。落几番秋。
<br>
<br>不是孤芳万古留。餐亦堪羞。采亦堪羞。离骚赋罢酒新篘。醒也风流。醉也风流。
<br>
<br>水龙吟（九日登城）
<br>
<br>荒城落日西风，满街芳草无行路。楼台羽化，萤飞故苑，蛩吟残础。不减承平，半湖秋月，隔溪烟树。慨江南风景，一朝如许，教人恨、王夷甫。
<br>
<br>对酒强推愁去。酒醒来、愁远如故。青萍三尺，阴符一卷，土花尘蠹。试问黄花，花知余否，沈吟无语。拍阑干，空羡平沙落雁，沧波归鹭。
<br>
<br>清平乐（雨中春怀呈准轩）
<br>
<br>清明寒食。过了空相忆。千里音书无处觅。渺渺乱芜摇碧。苍天雨细风斜。小楼燕子谁家。只道春寒都尽，一分犹在桐花。
<br>
<br>秦楼月（梅花十阕）
<br>
<br>云根屋。东风四壁花如玉。花如玉。水仙伤婉，山矾伤俗。高标懒趁时妆束。一丘一壑便幽独。便幽独。商山四皓，首阳孤竹。
<br>
<br>秦楼月
<br>
<br>罗浮暮。青松林下相逢处。相逢处。缟衣素袂，沈吟无语。行云飞入瑶台路。梦回飘渺香风度。香风度。参横月落，几声翠羽。
<br>
<br>秦楼月
<br>
<br>叶叶里。一枝冷浸铜瓶水。铜瓶水。飞英簇簇，砚屏香几。夜阑雪片敲窗纸。半衾芳梦相料理。相料理。梨花漠漠，江南千里。
<br>
<br>秦楼月
<br>
<br>春脉脉。含章檐下妆宫额。妆宫额。也还点画，村烟茅结。人间天上俱清绝。风流大似东坡客。东坡客。玉堂如玉，雪堂如雪。
<br>
<br>秦楼月
<br>
<br>红苞拆。巡檐一笑风情别。风情别。广平空道，心肠如铁。灞桥更有狂吟客。短鞭破帽貂裘窄。貂裘窄。瘦驴卓耳，一鞍风雪。
<br>
<br>秦楼月
<br>
<br>春来了。孤根矫树花开早。花开早。水村山郭，嫩红清晓。陇头休处鳞鸿杳。一枝欲寄行人少。行人少。大江南岸，北风低草。
<br>
<br>秦楼月
<br>
<br>齐山顶。扫开残雪簪花饮。簪花饮。樽前人唱，暗香疏影。枝南枝北迢迢恨。春风旧梦难重省。难重省。小窗斜月，薄酲残醒。
<br>
<br>秦楼月
<br>
<br>花孤冷。海棠聘与花应肯。花应肯。海棠只是，无香堪恨。香无却有仙风韵。能争几日芳期近。芳期近。东风何事，不留花等。
<br>
<br>秦楼月
<br>
<br>醒人眼。一枝玉雪疏篱晚。疏篱晚。精神旷逸，风姿凝远。幽香零乱无人管。依依春恨天涯满。天涯满。霜城戍角，月楼羌管。
<br>
<br>秦楼月
<br>
<br>幽香歇。玉龙吹彻花如雪。花如雪。小桥流水，不胜愁绝。横梢翦入生绡墨。翠阴青子盈盈结。盈盈结。淡烟微雨，江南三月。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【仇远】
<br>
<br>摸鱼儿（答二隐）
<br>
<br>爱青山、去红尘远，清清谁似巢许。白云窗冷灯花小，夜静对床听雨。愁不语。念锦屋瑶筝，却伴闲云住。莲心尚苦。谩自折兰苕，答书蕉叶，都是断肠句。
<br>
<br>鸥沙外，还笑失群鸳鹭。凄凉烟水深处。碧笺空寄江南弄，鸦墨乱无行数。梅半树。怅未识、佳人日暮情谁与。何时辇路。共系柳游鞯，印苔金屐，湖曲步春去。
<br>
<br>摸鱼儿（柳絮）
<br>
<br>恼晴空、日长无力，风吹不尽愁绪。马头零乱流光转，粟粟巧粘红树。闲意度。似特地、随他燕子穿帘去。徘徊不语。谩仿佛眉尖，留连眼底，芳草正如雾。
<br>
<br>冥濛处。独凭阑干凝伫。翠蛾今在何许。隔花箫鼓春城暮。肠断小窗微雨。休更舞。明日看、池萍始信低飞误。长桥短浦。怅不似危红，苍苔点遍，犹涩马蹄驻。
<br>
<br>诉衷情
<br>
<br>渚莲香贮一房秋。秋叶上人头。年光鬓影偷换，堪叹不堪留。
<br>
<br>人渺渺，事休休。恨悠悠。莼鲈不梦，也□归舟。家住沧洲。
<br>
<br>台城路（寄子发）
<br>
<br>暮云春树江东远，十年软红尘井。雨屋酣歌，月楼醉倚，还倩天风吹醒。青镫耿耿。算除却渊明，谁怜孤影。自卷荷衣，石床高卧翠微冷。
<br>
<br>山空但觉昼永。旧游花柳梦，不忍重省。燕子梁空，鸡儿巷静，休说长安风景。丹台路迥。怎见得玄都，□□芳径。共理瑶笙，凤凰花外听。
<br>
<br>临江仙（柳）
<br>
<br>湘水晓行无酒，楚乡客久思家。空城暗柳老愁芽。燕归才社后，人老尚天涯。
<br>
<br>记得津头轻别，离觞愁听琵琶。东风吹泪落鸥沙。一番新雨重，飞不起杨花。
<br>
<br>糖多令
<br>
<br>凉露湿秋芜。空庭啼蟪蛄。紫苔衣、犹护金铺。疏箔翠眉人不见，流水急，泣鳏鱼。
<br>
<br>恨草倩谁锄。西风吹鬓疏。问刘郎、别后何如。纵有桃花千万树，也不似，旧玄都。
<br>
<br>如梦令
<br>
<br>特特问花消息。结果剩红残白。芍药可人怜，相约荼蘼留客。消得。消得。犹有一分春色。
<br>
<br>如梦令
<br>
<br>听尽西窗风雨。又听东邻砧杵。犹自立危阑，阑外青山无语。何处。何处。一树乱鸦啼暮。
<br>
<br>南歌子
<br>
<br>结屋依苍树，开窗对碧山。西湖不厌久长看。玉勒钿车偏在、六桥间。
<br>
<br>露柳凝朝润，烟花敛暮寒。才经人赏便阑残。谢柳辞花、醉策瘦筇还。
<br>
<br>南歌子
<br>
<br>细细金丝柳，重重青黛山。玉人楼上倚愁看。移得浅颦深恨、上眉间。
<br>
<br>泪湿红绡薄，香凝碧绮寒。多情别去未春残。归趁海棠开后、燕双还。
<br>
<br>点绛唇
<br>
<br>黄帽棕鞋，出门一步为行客。几时寒食。岸岸梨花白。马首山多，雨外青无色。谁禁得。残鹃孤驿。扑地春云黑。
<br>
<br>点绛唇
<br>
<br>千里平阑，水天低处山无数。断城孤树。城外人来去。欲问青鸾，杳杳随烟雾。空怀古。巴山何处。自翦镫听雨。
<br>
<br>蝶恋花
<br>
<br>碧树残鹃啼未歇。昨夜春归，不与行人别。留得绿杨枝上月。晓风吹作晴天雪。
<br>
<br>龟甲屏低红叠叠。火暖萸烟，罗荐鸳鸯热。一插宝簪云妥贴。下阶先拣花枝折。
<br>
<br>蝶恋花
<br>
<br>深院萧萧梧叶雨。知道秋来，不见秋来处。云压小桥人不渡。黄芦苦竹愁如雾。
<br>
<br>四壁秋声谁更赋。人只留春，不解留秋住。秋又欲归天又暮。斜阳红影随鸦去。
<br>
<br>虞美人
<br>
<br>满城风雨消凝处。谁是潘郎句。萧萧杨柳□凋黄。醉渡官桥瘦马、踏轻霜。
<br>
<br>旧时都道游春好。不似秋光小。菊花过了海棠来。定是催归锦字、不须开。
<br>
<br>阮郎归
<br>
<br>教他双燕意循循。隔湖杨柳深。芹香泥滑趁新晴。差池来往频。
<br>
<br>春浪暖，绿无痕。醒人也醉人。断桥日落水云昏。归舟个个轻。
<br>
<br>阮郎归
<br>
<br>桃花坊陌散香红。捎鞭骤玉骢。官河柳带结春风。高楼小燕空。
<br>
<br>山晻霭，草蒙茸。江南春正浓。王孙家在画桥东。相寻无路通。
<br>
<br>渡江云
<br>
<br>流莺啼怨粉，嫩寒著柳，语尚困东风。问荒垣旧藓，烟雨何时，溅泪瘗危红。□愁不尽，对乱花、芳草茸茸。嗟绮尘、漂零无定，绡幕燕巢空。
<br>
<br>匆匆。玉銮声杳，绣屋香消，谩精神入梦。记旧家、定场声价，曾冠深宫。香魂仿佛留环佩，正淡月、春雾朦朦。花影底，长年恨锁云容。
<br>
<br>卜算子
<br>
<br>疏树小花风，别浦残鹃雨。不是王孙忘却归，草没归来路。空积琐窗尘，谁按琼箫谱。暗把金钱卜远人，争敢分明语。
<br>
<br>眼儿媚
<br>
<br>谢家池馆占花中。微雨湿春风。艳红修碧，浓香疏影，浮动帘栊。
<br>
<br>娇蛾聚翠寻春梦，衣上泪痕重。闲窗愁对，金笼鹦鹉，彩带芙蓉。
<br>
<br>眼儿媚
<br>
<br>伤春情味酒频中。困倚小屏风。宝钗斜插，懒来梳洗，懒出帘栊。
<br>
<br>云鬟髟
<br>
<br>委鬌娇无力，此醉不禁重。分明仿佛，未央杨柳，太
<br>
<br>液芙蓉。
<br>
<br>谒金门
<br>
<br>但病酒。愁对清明时候。不为吟诗应也瘦。坐久衣痕皱。
<br>
<br>曾约花间携手。空忆洛阳耆旧。道不相逢还却又。海棠开厮句。
<br>
<br>南乡子
<br>
<br>急雨涨潮头。越树吴城势拍浮。海鹤一声苍竹裂，扁舟。轻载行云压水流。
<br>
<br>独倚最高楼。回首屏山叠叠秋。江上数峰人不见，沙鸥。
<br>
<br>曾识西风独客愁。
<br>
<br>酹江月（梅和彦国）
<br>
<br>探春消息，觉南枝开遍，北枝犹阙。越女娉婷天下白，堪与冰霜争洁。孤影棱棱，暗香楚楚，水月成三绝。行云不动，素波轻浣尘袜。
<br>
<br>回首雪里关山，玉龙吹怨，似替人幽咽。溪上园林应满树，一径莓苔萦折。金马疏篱，玉堂茅舍，终是风光别。寻花欲语，对花却又无说。
<br>
<br>酹江月
<br>
<br>片云凝墨，看荷花才湿，依然无雨。水槛空明人少到，恰恰幽禽相语。曲几横陈，长琴高挂，自奏南风谱。俄闻刀尺，隔窗人翦霜苎。
<br>
<br>因念西子湖边，闹红一舸，曾宿鸳鸯浦。翠羽不传沧岛信，日暮闲情□与。懒拂鸾笺，懒拈象管，秀句同谁赋。孤鸿程杳，夕阳低下平楚。
<br>
<br>玉蝴蝶
<br>
<br>独立软红尘表，远吞翠雾，平挹纹澜。草长西垣，生怕隔断双鬟。树梢明、夕阳未冷，菱叶静、新雨初干。倚阑干。一声鹅管，人影高寒。
<br>
<br>休寻王孙桂隐，白云鸡犬，曾识刘安。羽扇纶巾，不知门外有人闲。袖素手、懒招黄鹄，写碧笺、空寄青鸾。且盘桓。听风听雨，山北山南。
<br>
<br>玉蝴蝶
<br>
<br>野树昏鸦归尽，素烟如练，低罩平芜。断壁飞楼，红翠似有还无。女墙矮、月笼粉雉，娃馆静、尘暗金铺。问清都。广寒仙子，别后何如。
<br>
<br>愁予。十年梦境，浅歌短酒，总是欢娱。寂寞秦郎，不堪离镜照鸾孤。记曲径、共携素手，向闲窗、频捻吟须。怕西湖。
<br>
<br>少年游伴，说著当初。
<br>
<br>金缕曲
<br>
<br>仙骨清无暑。爱兰桡、撑入鸳波，锦云深处。休唱采莲双桨曲，老却鸥朋鹭侣。算只有、青山如故。旧雨初晴新水涨，画桥低、杳霭迷苍渚。头戴笠，日亭午。
<br>
<br>独醒耿耿空怀楚。渺愁予、岸芷江蓠，尚青青否。锦瑟谩弹斑竹恨，难写湘妃怨语。怅谁与、孤芳为主。流水无声云不动，向渔郎、欲觅桃源路。船尾带，落花去。
<br>
<br>霜天晓角
<br>
<br>绮帷高揭。风动流苏结。兴在夜凉多处，兰烬短、半明灭。醉彻。香未绝。紫箫声乍歇。声入碧云堆里，还起舞、桂花月。
<br>
<br>浪淘沙
<br>
<br>芍药小纱窗。唾碧茸长。粉香犹涴旧时妆。玉佩丁东仙步远，好处难忘。
<br>
<br>草草赋高唐。终是荒凉。凉蟾飞入合欢床。争得花阴重邂逅，才不思量。
<br>
<br>烛影摇红（次韵）
<br>
<br>中酒情怀，怨春羞见桃花面。王孙别去草萋萋，十里青如染。不恨梨云梦远。恨只恨、盟深交浅。一般孤闷，两下相思，黄昏依黯。
<br>
<br>楼依斜阳，翠鸾不到音书远。绿窗空对绣鸳鸯，□缕凭谁翦。知在新亭旧院。杜鹃啼、东风意懒。便归来后，也过清明，花飞春减。
<br>
<br>生查子
<br>
<br>飞尘入建章，乐事难重见。白发故宫娃，闲说沈香宴。霓裳秋梦寒，□鞿黏冰片。萤火起庭莎，犹忆轻罗扇。
<br>
<br>醉落魄
<br>
<br>水西云北。锦苞泫露无颜色。夜寒花外眠双鶒。莫唱江南，谁是鹧鸪客。薄情青女司花籍。粉愁红怨啼螀急。月明倦听山阳笛。渺渺征鸿，千里楚天碧。
<br>
<br>江神子
<br>
<br>云阶步影夜凄凉。采丹房。宿芽黄。万粟千萤，风露四阑香。歌断小山枝上月，环佩冷，怯流光。
<br>
<br>年时金屋罩琴床。忆情郎。淡梳妆。笋玉春纤，挼蕊细浮觞。愁夜满城今旧雨，分付菊，自重阳。
<br>
<br>八声甘州
<br>
<br>敛双蛾、冷雨立毡车，离思上青枫。想天阶辞辇，长门分镜，征骑西东。应被婵娟早误，谁遣出深宫。鸾袖不堪绾，前事成空。
<br>
<br>独掩琵琶无语，恨主恩太薄，泪脸弹红。又争如汉月，深夜照帘栊。草青青、年年归梦，算北来、应自有征鸿。还堪笑，玉关何事，不锁春风。
<br>
<br>清平乐
<br>
<br>寒泉如线。莎石绵云软。十里梅花香一片。不记入山深浅。谩留两袖春风。罗浮旧梦成空。独对阑干明月，教人犹忆山中。
<br>
<br>清平乐
<br>
<br>苑秋凉早。石径幽花小。霜絮飞飞风草草。翠碧斓斑驰道。香沟诗叶难寻。依然绿浅红深。倚竹空歌黄鹄，谁招青冢游云。
<br>
<br>塞翁吟
<br>
<br>短绿抽堤草，芳信未许花知。尚留冻梗冰枝。藓石雪消迟。方塘水浅鸳鸯冷，沙际水翼相依。拾翠约，踏青期。终是乐游稀。
<br>
<br>相思。江南远，渔汀渺渺，还又是、梅花谢时。有多少、旧愁新恨，纵罗虬、妙曲风流，怎比红儿。何时再得，画鹢摇春，丰乐楼西。
<br>
<br>塞翁吟
<br>
<br>风柳吹残醉，推枕梦便难寻。小院静，曲屏深。翦不断轻阴。新蚕乍扫鹅毛细，纤手镂叶如针。又负了，赏花心。听高树鸣禽。
<br>
<br>千金。嗟难买，飘红坠粉，怕容易、愁痕暗侵。但惜取、婵娟好在，任千里、杳杳鸿迷，渺渺鱼沈。相如未老，尽把衷肠，分付瑶琴。
<br>
<br>忆旧游
<br>
<br>忆寒烟古驿，淡月孤舟，无限江山。落叶牵离思，到秋来，夜夜梦入长安。故人翦烛清话，风雨半窗寒。甚宦海漂流，客毡寂寞，忍说闲关。
<br>
<br>征衫。赋归去，喜故里西湖，不厌重看。莫待青春晚，趁莺花未老，觅醉寻欢。故园更有松竹，富贵不如闲。却指顾斜阳，长歌李白行路难。
<br>
<br>忆旧游
<br>
<br>对庭芜黯淡，院柳萧疏，还又深秋。正一星镫暗，更一声雁过，一点萤流。合成一片离思，都在小红楼。想扑地阴云，人愁不尽，替与天愁。
<br>
<br>酸风未应□，雨簌簌潇潇，欲下还收。忆绣帏贪睡，任花梢晨影，移上帘钩。被池半卷红浪，衣冷覆熏篝。怎忘得江南，风流庾信空白头。
<br>
<br>小秦王
<br>
<br>眼溜秋潢脸晕霞。宝钗斜压两盘鸦。分明认得萧郎是，佯凭阑干唤卖花。
<br>
<br>小秦王
<br>
<br>水拍长堤没软沙。菰蒲深处钓鱼家。罾头免得黏风絮，船尾依然带落花。
<br>
<br>木兰花令
<br>
<br>月堕觚棱寒鹊起。露拭秋空清似水。西风昨起过江南，红叶黄芜三四里。
<br>
<br>香莼先近幽人齿。断杵偏来征客耳。沧洲无路迷将归，□叠楚山□梦里。
<br>
<br>八拍蛮
<br>
<br>翠袖笼香醒宿酒，银屏汲水沦新茶。几处杜鹃啼暮雨，来禽空老一春花。
<br>
<br>好女儿
<br>
<br>恨结眉峰。两抹青浓。不忄欠人、昨夜曾中酒，甚小蛮绿困，太真红醉，肯嫁东风。
<br>
<br>无奈游丝堕蕊，尽日□逐飞蓬。把西园、斗草芳期阻，怕明朝微雨，庭莎翠滑，湿透莲弓。
<br>
<br>桃园忆故人
<br>
<br>苎萝山下花藏路。只许流莺来去。吹落梨花无数。香雪迷官渡。
<br>
<br>浣纱溪浅人何许。空对碧云凝暮。归去春愁如雾。奈五更风雨。
<br>
<br>忆闷令
<br>
<br>岸柳丝丝青尚浅。渐春归吴苑。缭垣不隔花屏，爱翠深红远。
<br>
<br>瞥地飞来何处燕。小乌衣新翦。想芹短、未出香泥，波面时时点。
<br>
<br>极相思
<br>
<br>云头灰冷，金彝熏透茜罗衫。可人犹带，紫陌青门，珠泪斑斑。
<br>
<br>自恨移根无宿土，红姿减、绿意阑珊。有谁知我，花明眼暗，如雾中看。
<br>
<br>少年游
<br>
<br>钗云垂耳未胜冠。私语别青鸾。露帐银床，海棠睡足，偏称晚来看。
<br>
<br>一年一梦青楼曲，香浅被池寒。却听西风，小窗残雨，红叶满长安。
<br>
<br>燕归来
<br>
<br>三叠曲，四愁诗。心事少人知。西风未老燕迟归。巢冷半干泥。
<br>
<br>流红句，回文字。除燕知，谁能记。一声恰到画楼西。云压小鸿低。
<br>
<br>睡花阴令
<br>
<br>愁云歇雨，净洗一奁秋霁。枝上鹊、欲栖还起。曲阑人独倚。
<br>
<br>持杯酌月，月未醉、笑人先醉。忘醉倚、木犀花睡。满衣花影碎。
<br>
<br>望仙楼
<br>
<br>九仙山晓。雾冥冥、一鹤飞来华表。衔得红云花岛。双蒂仙桃小。
<br>
<br>破罂旋汲香泉，短鑺闲锄春草。愁种愁深多少。头白鸳鸯老。
<br>
<br>眼儿媚
<br>
<br>苔笺醉草调清平。鸦墨湿浮云。霓裳步冷，琼箫声断，旧梦关心。
<br>
<br>小乔不恋周郎老，翠被折秋痕。那堪门外，黄花红叶，细雨更深。
<br>
<br>爱月夜眠迟
<br>
<br>小市收镫，渐柝声隐隐，人语沈沈。月华如水，香街尘冷，阑干琐碎花阴。罗帏不隔婵娟，多情伴人，孤枕最分明。见屏山翠叠，遮断行云。
<br>
<br>因记款曲西厢，趁凌波步影，笑拾遗簪。元宵相次近也，沙河箫鼓，恰是如今。行行舞袖歌裙。归还不管更深。黯无言，新愁旧月，空照黄昏。
<br>
<br>花心动
<br>
<br>醒眼明霞，问染成、晴堤几分秋色。腻困未醒，欲语还羞，掩映雾笼烟幂。艳姿相亚柔枝妥，恁娇倚、西风无力。只疑是、彩云散影，误留仙魄。
<br>
<br>不见芳卿信息。但晓沁嫣红，雨湿轻白。落日光中，窥影横塘，恰似试妆脉脉。芳心空有韶华想，忍拼与、清霜狼籍。雁声里、丹枫伴人泪滴。
<br>
<br>薄幸
<br>
<br>眼波横秀。乍睡起、茸窗倦绣。甚脉脉、阑干凭晓，一握乱丝如柳。最恼人、微雨慳晴，飞红满地春风骤。记帕折香绡，簪敲凉玉，小约清明前后。
<br>
<br>昨梦行云何处，应只在、春城迷酒。对溪桃羞语，海棠贪困，莺声唤醒愁仍旧。劝花休瘦。看钗盟再合，秋千小院同携手。回文锦字，寄与知他信否。
<br>
<br>风流子
<br>
<br>红锦旧同心。西池上、曾与系青禽。记山水写情，秋桐促轸，鸳鸯萦恨，春绣停针。常叹好风妨画扇，明月坠瑶簪。短梦易残，一声长笛，新愁无限，何处孤砧。
<br>
<br>香奁依然在，但鸾镜、孤影渺渺难寻。雨后胭脂，应想粉蚀尘侵。怅去帆渐杳，鱼鳞浪浅，远笺难寄，鸿尾云深。回首高楼，不堪烟雨平林。
<br>
<br>清商怨
<br>
<br>黄花丹叶绀草。染恨西园晓。梦度秦楼，孤鸿云影倒。连环旧约忘了。应记□、绿珠娇小。莫翦回文，玉关人未老。
<br>
<br>台城路
<br>
<br>海棠才试春光小，西风便吹秋去。白石粼粼，丹林点点，装缀东皋南浦。清游顿阻。谩空有园林，可无钟鼓。一曲庭花，隔江谁与问商女。
<br>
<br>离怀浑似梦里，碧云犹冉冉，佳人何处。越岫鸡盟，秦楼燕约，争奈年华已暮。凭高吊古。算只有梅花，伴人凄楚。极目天长，淡霞明断雨。
<br>
<br>醉公子
<br>
<br>晓入蓬莱岛。松下锄瑶草。贪看碧桃花。误游金母家。一酌洼尊露。醉失归来路。不见董双成。隔花闻笛声。
<br>
<br>台城路
<br>
<br>画楼西送斜阳下，不随逝波东去。野旷莎长，山空木短，零落红衣南浦。游云路阻。便魂断苍梧，怨弦谁鼓。空采江蓠，□□□□吊湘女。
<br>
<br>迢迢千里万里。碧天空雁信，传意无处。翠袖闲笼，珠帏怨卧，几度黄昏□暮。相思自古。怅独客三吴，故人三楚。懒话巴山，翦镫同听雨。
<br>
<br>庆春宫
<br>
<br>江影涵空，山光浮水，画楼直倚东城。落叶声稀，归鸿声杳，晚风却递钟声。去天咫尺，只疑是、齐云摘星。阑干凝伫，愁见垂杨，烟絮萦萦。
<br>
<br>官梅冷笑相迎。□怕繁枝，容易凋零。因念□□，吟仙鹤去，断桥谁赋疏清。染云如黛，这雪意、看看做成。有谁知得，庾信闲愁，陶令闲情。
<br>
<br>阳台怨
<br>
<br>月明如白日。遮径花阴密密。未见黄云衬袜来，空伴花阴立。
<br>
<br>疑是碧瑶台，不放彩鸾飞出。隐隐隔花清漏急。一巾红露剩攥黯黯覆庭芜。十二阑干空见月，谁教凉影伴人孤。素被带香铺。
<br>
<br>情荏苒，金屋又笙竽。天际有云难载鹤，墙东无树可啼乌。春梦绕西湖。
<br>
<br>巫山一段云（王氏楼）
<br>
<br>酒力欺愁薄，轻红晕脸微。双鸳谁袖出青闺。划袜步东西。倦蝶栖香懒，雏莺调语低。钗盟惟有烛花知。半醉欲归时。
<br>
<br>忆秦娥
<br>
<br>秋乍觉。露凉顿觉罗衾薄。罗衾薄。黄昏庭院，水风帘幕。阑干待月花时约。愁长梦短浑忘却。浑忘却。南山猿鹤，北枝乌鹊。
<br>
<br>八犯玉交枝（招宝山观月上）
<br>
<br>沧岛云连，绿瀛秋入，暮景欲沈洲屿。无浪无风天地白，听得潮生人语。擎空孤柱。翠倚高阁凭虚，中流苍碧迷烟雾。惟见广寒门外，青无重数。
<br>
<br>遥想贝阙珠宫，琼林玉树。不知还是何处。倩谁问、凌波轻步。谩凝睇、乘鸾秦女。想庭曲、霓裳正舞。莫须长笛吹愁去。怕唤起鱼龙，三更喷作前山雨。
<br>
<br>夜行船
<br>
<br>十二阑干和露倚。银潢淡、玉蟾如洗。万籁无声，纤云不染，目断楚天千里。
<br>
<br>自把黄花闲数蕊。空招隐、湘君山鬼。古剑埋光，孤灯倒影，咄咄树犹如此。
<br>
<br>荐金蕉
<br>
<br>梅边当日江南信。醉语无凭准。斜阳丹叶一帘秋。燕去鸿来，相忆几时休。
<br>
<br>思佳客
<br>
<br>落尽残红雨乍收。新篁静院叫钩辀。柳丝轻拂阑干角，怕引闲愁懒上楼。
<br>
<br>春淡淡，水悠悠。绮窗曾为牡丹留。转头千载真成梦，赢得春风一枕愁。
<br>
<br>思佳客
<br>
<br>日影扶花一万重。秋香阁下又芙蓉。旧时楚楚霓裳曲，移入长杨短柳中。
<br>
<br>文甃碧，朵墙红。金舆苍鼠玉华宫。行人忍听啼乌怨，笛里阑干落叶风。
<br>
<br>蝶恋花
<br>
<br>燕燕楼空帘意静。露叶如啼，红沁胭脂井。浅约深盟期未定。木犀风里鸳鸯径。
<br>
<br>楚岫秦眉相入映。私倚云阑，淡月笼花顶。今夕兰釭空吊影。绣衾罗荐余香冷。
<br>
<br>秋蕊香
<br>
<br>三径归来秋早。门外金铺谁扫。东篱不种闲花草。恼乱西风未了。
<br>
<br>霜华侵鬓渊明老。南山晓。啼红怨绿骎骎少。自采落英黄小。
<br>
<br>解连环
<br>
<br>绮疏人独。记芙蓉院宇，玉箫同宿。尚隐约、屏窄山多，□衾暖浪浮，帐香云扑。步袜蹁然，又何处、秦筝金屋。□柔簪易折，破镜难留，断缕难续。
<br>
<br>斜阳谩穷倦目。甚天寒袖薄，犹倚修竹。待听雨、闲说前期，奈心在江南，人在江北。老却休文，自笑我、腰围如束。莫思量，寻花傍柳，旧时杜曲。
<br>
<br>雪狮儿（梅）
<br>
<br>武林春早，乘兴试问，孤山枝南枝北。见说椒红，初破芳苞犹绿。罗浮梦熟。记曾有、幽禽同宿。依稀似、缟衣楚楚，佳人空谷。
<br>
<br>娇小春意未足。甚娇羞，怕入玉堂金屋。误学宫妆，粉额蜂黄轻扑。江空岁晚，最难是、旧交松竹。忒幽独。笛倚画楼西曲。
<br>
<br>探芳信（和草窗西湖春感词）
<br>
<br>坐清昼。记步幄行春，短亭呼酒。怅湔裙香远，波痕尚依旧。赤阑桥下桃花观，寒勒花枝瘦。转回廊、古瓦生松，暗泉鸣甃。
<br>
<br>山雨夜来骤。便绿涨平堤，云横远岫。细认沙头，还见有落红否。杨花自趁东风去，空白鸳鸯首。劝游人、莫把骄骢系柳。
<br>
<br>琐窗寒
<br>
<br>小袖啼红，残茸唾碧，深愁如织。闲愁不断，冉冉舞丝千尺。倚修筠、袖笼浅寒，望人在水西云北。想绿杨影里，兰舟轻舣，赤阑桥侧。
<br>
<br>游剧归来，恨汗湿酥融，步慳袜窄。兰情蕙盻，付与栖鸾消息。奈无情、风雨做愁，帐镫闪闪春寂寂。梦相思、一枕巫山，更画楼吹笛。
<br>
<br>一寸金
<br>
<br>楼倚寒城，隔岸江山见东越。望远红千尺，游丝起舞，空青一段，斜阳明灭。孤树秋声歇。霜枝袅、尚留病叶。阑干外、带郭人家，蜂房几盘折。
<br>
<br>我独逍遥，乘虚凭远，天风醒毛发。问西窗停烛，谁吟巴雨，连床鼓瑟，谁弹湘月。消得青鸾下，分明是、绛台紫阙。何时约、姑射仙人，试手回翦雪。
<br>
<br>声声慢
<br>
<br>藏莺院静，浮鸭池荒。绿阴不减红芳。高卧虚堂。南风时送微凉。游鞯践香未遍，怪青春、别我堂堂。闲里好，有故书盈箧，新酒盈缸。
<br>
<br>只怕吴霜侵鬓，叹春深铜雀，空老周郎。弱絮沾泥，如今梦冷平康。翻思旧游踪迹，认断云、低度横塘。离恨满，甚月明、偏照小窗。
<br>
<br>越山青
<br>
<br>四月时。五月时。柳絮无风不肯飞。卷帘看燕归。
<br>
<br>雨凄凄。草凄凄。及早关门睡起迟。省人多少诗。
<br>
<br>尾犯（霅·中）
<br>
<br>宝蜡夜笼花，不碍画楼，无限清景。病叶分秋，翦愁桐金井。银汉外、尘飞不到，暮云收、琉璃万顷。弁山横翠，好倩西风，送上江心镜。
<br>
<br>霓裳空楚楚，钧天旧梦难省。最忆婵娟，□钗钿香冷。欲高跨、娇鸾归去，又还愁、乌啼酒醒。独思前事，夜永谁问相如病。
<br>
<br>两同心
<br>
<br>踏青归后，小步西园。翠袖薄、新篁难倚，绿窗润、弱絮轻粘。春风急，暮雨凄然。早听啼鹃。
<br>
<br>忆昔几度湖边。款曲花前。约俊客、同倾凿落，看游女、同上秋千。春无主，落日低烟。芳草年年。
<br>
<br>瑶花慢（雪）
<br>
<br>疏疏密密，漠漠纷纷，乍舞风无力。残砖断础，才转眼、化作方圭圆璧。非花非絮，似骋巧、先投窗隙。立小楼、不见青山，万里鸟飞无迹。
<br>
<br>休邻冻梗冰苔，算飞入园林，都是春色。年华婉娩，谁信道、老却梁园词客。踏青近也，且一白、何消三白。把一白、分与梅花，要点寿阳妆额。
<br>
<br>破阵子
<br>
<br>柳浪六桥春碧，香尘十里花风。好是烂游浓醉后，画□阑干见小红。红明绿暗中。
<br>
<br>旧约涌金门道，纱笼毕竟相逢。只恐入城归路杂，便转头树北云东。侯门深几重。
<br>
<br>凤凰阁
<br>
<br>晴绵欺雪，扑扑红楼锦幄。小蜻蜓载水花泊。犹记横波浅笑，香云深约。甚可怪、匆匆忘却。
<br>
<br>寻芳人老，那得心情问著。雁程不到怨无托。还又月笛幽院，风镫疏箔。谩傍竹、寒笼翠薄。
<br>
<br>归田乐
<br>
<br>略彴横溪曲。映带短莎修竹。傍岸谁家屋。爱水护遥碧，林拥深绿。呼布谷。东里西邻才一簇。
<br>
<br>社鼓初鸣春酒熟。长衫方帽，翁醉扶黄犊。断霞倦鹊，未晚先争宿。门外月明山六六。
<br>
<br>解佩令
<br>
<br>浅莎深苑，流萤暗度。问霜纨、藏在何处。一自西风，乱翦翦、枝头红露。怕因循、彩鸾尘蠹。
<br>
<br>歌台香散，离宫烛暗，谩消凝、凌波微步。最怕黄昏，小楼外、零云残雨。把相思、共青镫诉。
<br>
<br>何满子
<br>
<br>舞褥行云衬步，歌纨片月生怀。歌残舞罢花困软，凝情犹小徘徊。髻滑频扶堕珥，裙低略露弓..奚。
<br>
<br>当日凝香清燕，惯听八拍三台。谢娘荀令都□老，匆匆好梦惊回。闲指青衫旧泪，空连半股鸾钗。
<br>
<br>更漏子
<br>
<br>楝花风，都过了。冷落绿阴池沼。春草草，草离离。离人归未归。
<br>
<br>暗魂消，频梦见。依约旧时庭院。红笑浅，绿颦深。东风不自禁。
<br>
<br>庆清朝
<br>
<br>山束滩声，月移石影，寒江夜色空浮。丹青古壁，风幡横卧东流。小舣载云轻棹，湖痕渐落葑泥稠。津亭外，隔船吹笛，唤起眠鸥。
<br>
<br>非但予愁渺渺，料那人，应自有、一襟愁。霜栖露泊，容易吹白人头。漠漠荻花胜雪，拟寻静岸略移舟。留闲耳，听莺小院，听雨西楼。
<br>
<br>一落索
<br>
<br>尽日西阑凭醉。新寒难睡。袖炉烟冷帐云宽，倩倩倩、先温被。
<br>
<br>空对短屏山水。清清无寐。却思十里小红楼，应不报、平安字。
<br>
<br>琴调相思引
<br>
<br>鸦墨斜行印粉香。倚楼凝望过鸿将。寸心天远，月冷梦浮湘。
<br>
<br>题恨谩留诗叶小，合欢空恋舞衣长。旧愁千斛，深浅倩谁量。
<br>
<br>生查子
<br>
<br>钗头缀玉虫，耿耿东窗晓。京洛少年游，犹恨归来早。寒食正梨花，古道多芳草。今夜试青镫，依旧春花小。
<br>
<br>合欢带（效柳体）
<br>
<br>令巍巍、一段风流。看情性、忒温柔。记是河桥曾识面，两凝情、欲问还羞。沈吟半晌，蝉欹舞鬓，莺涩歌喉。到黄昏饮散，□虽未语，心已相留。
<br>
<br>纱窗低转，红袖同携，随花归去秦楼。酒力难禁花易软，聚眉峰、点点清愁。瞋人笑语，朦胧娇眼，髟委鬌扶头。醒来时、
<br>
<br>月转西厢，隔窗犹听箜篌。
<br>
<br>思佳客
<br>
<br>家住银塘东复东。赤阑桥下笑相逢。春风豆蔻抽新绿，夜雨茱萸湿老红。
<br>
<br>鸥鸟散，水天空。绮窗昨梦已无踪。月昏云淡莎汀小，帘影重重花影中。
<br>
<br>思佳客
<br>
<br>东壁谁家夜捣砧。荆江流滞客偏闻。三三五五潇湘雁，飞尽南云入北云。
<br>
<br>人独自，月黄昏。青镫红蕊落缤纷。野篁谩白秋萧索，无雨无风也闭门。
<br>
<br>思佳客
<br>
<br>霜醉秋花锦覆堤。西风一舸小桥西。闲将窗下红兰梦，写入江南白苎词。
<br>
<br>芳绪断，旧游非。空遗香墨湿乌丝。碧云冉冉无穷恨，只有山阳短笛知。
<br>
<br>满江红
<br>
<br>脂雨东流，觉春去、绿阴如幄。尝记得、桃花碧径，自怜幽独。日暮碧云空冉冉，摘花小袖犹依竹。望江南、草色欲连天，人江北。
<br>
<br>谁共翦，西窗烛。谁共度，西园曲。甚采香情懒，楚骚谁续。海远休寻双燕信，夜长争忍孤鸾宿。夹缃签、曾有旧题诗，镫前读。
<br>
<br>浣溪沙
<br>
<br>鸦墨鸳茸暗小窗。栀花时递淡中香。何须华屋艳红妆。栊月凉筛金琐碎，床琴清写玉丁当。风车闲倚在回廊。
<br>
<br>浣溪沙
<br>
<br>薄薄梳妆细扫眉。鬟鸦双叠岭云低。对人浓笑问归期。荀令老来香已减，谢娘别后梦应迷。一番心事只春知。
<br>
<br>浣溪沙
<br>
<br>红紫妆林绿满池，游丝飞絮两依依。正当谷雨弄晴时。射鸭矮阑苍藓滑，画眉小槛晚花迟。一年弹指又春归。
<br>
<br>浣溪沙
<br>
<br>豆蔻枝头冷蝶飞。荼蘼花里老莺啼。懒留春住听春归。北海芳尊谁共醉，东山游屐近应稀。小窗寒草送春时。
<br>
<br>西江月
<br>
<br>犹记春风庭院，桃花初识刘郎。绿腰传得旧官腔。自向花前学唱。
<br>
<br>锦瑟空寻小袖，翠衾尚带余香。一番拈起一思量。又是桃花月上。
<br>
<br>西江月
<br>
<br>楚塞残星几点，关山明月三年。长亭犹有竹如椽，可惜中郎不见。
<br>
<br>折柳新愁未歇，落梅旧梦谁圆。何人吹向内门前。一片鹧鸪清怨。
<br>
<br>西江月
<br>
<br>漠漠河桥柳外，愔愔门巷镫初。笙歌饮散醉相扶。明月伴人归去。
<br>
<br>娃馆深藏云木，女墙斜掠烟芜。水天空阔见西湖。鹤立夜寒多处。
<br>
<br>西江月
<br>
<br>暗柳荒城叠鼓，小花静院深镫。年年寒食可曾晴。今夜晴犹未稳。
<br>
<br>豆蔻梢头二月，杜鹃枝上三更。春风知得此时情。吹动秋千红影。
<br>
<br>西江月
<br>
<br>小立画桥西畔，仙车蓦送香风。多情问我太匆匆。疑是当年小宋。
<br>
<br>须识蓬山不远，梨云路杳无踪。觉来斜月隔帘栊。不是相逢是梦。
<br>
<br>满庭芳
<br>
<br>寒食无情，阳春如客，晚风落尽繁枝。落红堆径，小槛立移时。乐事不堪再省，吴乡远、愁思依依。谁家燕，斜穿绣幕，轻惹画梁泥。
<br>
<br>还知。人寂寞，殷勤软语，来说差池。怕王孙归去，芳草离离。倚翠屏山梦断，无心听、啼鸟催归。何时向，溪流练带，一舸载鸱夷。
<br>
<br>减字木兰花
<br>
<br>鸡儿画曲。处处筝蓁鸣雨屋。十载重游。柳外啼乌也怨秋。粉楹醉墨。燕去楼空人不识。醉踏花阴。错认人家月下门。
<br>
<br>减字木兰花
<br>
<br>三生杜牧。惯识小红楼上宿。压帽花斜。醉跨门前白鼻騧。归来寻睡。懒拨熏炉温素被。两袖香尘。肯信春风老得人。
<br>
<br>减字木兰花
<br>
<br>一番春暮。恼人更下潇潇雨。花片纷纷。燕子人家都是春。莫留春住。问春归去家何处。春与人期。春未归时人未归。
<br>
<br>木兰花慢
<br>
<br>远钟消断梦，又霜信、到纹窗。有六曲屏山，四垂斗帐，重锦方床。轻寒画眉尚懒，想留连、一线枕痕香。无语因谁悒怏，何心重理丝簧。
<br>
<br>花房。空记旧周郎。指印□鸳鸯。悄不堪□□，暗尘绣陌，淡月幽坊。休凭败红寄远，怕惊波、侵字不成行。坐忆江南信息，断肠蘸甲清觞。
<br>
<br>木兰花慢
<br>
<br>泥凉闲倚竹，奈冉冉、碧云何。爱水槛空明，风疏画扇，雪透香罗。惺松未成楚梦，看玲珑、清影罩平坡。便有一庭秋意，碎蛩声乱寒莎。
<br>
<br>银河。不起纤波。天似水，月明多。算江南再有，贺方回在，空费吟哦。年年自圆自缺，恨紫箫、声断玉人歌。谩对双鸳素被，翠屏十二嵯峨。
<br>
<br>木兰花令
<br>
<br>一声啼鴂无芳草。南浦晴波云渺渺。蠹尘珠网满香车，三十六桥春悄悄。
<br>
<br>垂杨柳舞吹笙道。红粉台空灰蝶小。惜花心性不禁愁，莫放堕香随去鸟。
<br>
<br>菩萨蛮
<br>
<br>翠鸾不隔巫山路。无人肯指行云处。徙倚最高楼。秋波春望愁。
<br>
<br>先来愁似雾。更下丝丝雨。芳径溅香泥。苔花滑马蹄。
<br>
<br>菩萨蛮
<br>
<br>瑶琴欲把相思谱。殷勤难写相思语。人在碧苕滨。相思烟水深。
<br>
<br>鳞波流碎月。荏苒年芳歇。何处寄相思。白苹秋一枝。
<br>
<br>水龙吟
<br>
<br>晓星低射疏棂，殢寒却枕还慵起。炊烟逗屋，隔房人语，镫前行李。霜滑平桥，雾迷衰草，时闻流水。怅雕鞍独拥，清寒满袖，入斜月、空山里。
<br>
<br>谩把鞭梢暗指。酒旗边、柴门又闭。分水点墨，因风欲寄，梅花万里。宝帐春慵，梦中肯信，有人憔悴。待归来、别倚新腔，换却泪毫愁纸。
<br>
<br>早梅芳近
<br>
<br>碧溪湾，疏竹外，正小春天气。绿珠羞涩，半吐椒红可人意。月香传瘦影，露脸凝清泪。笑倡条冶叶，怕冷尚贪睡。马行迟，雪未霁。还忆前村里。青禽啁哳，疑是当时梦初起。旧愁归塞管，远恨潇湘水。望江南，故人家万里。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
