<HTML>
<HEAD>
<TITLE>全宋词 卷099 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷099</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷099</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6375"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷099')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷099]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【王奕】
<br>
<br>摸鱼儿（肯堂欲惠书不果，借萧彦和梅花韵见意）
<br>
<br>问梅花、几人邀咏，平生见外骚楚。相思一夜罗浮远，姑射仙姿何处。情未吐。□□□、雄蜂雌蝶空相遇。岁年孰与。叹皓首相看，冰心独抱，谩作广平赋。
<br>
<br>黄昏暮。半点酸辛谁诉。寿阳眉恨妖妩。南来北使无明眼，细认杏花真谱。私自语。道消息、孤根还有春风主。启明未举。听画角吹残，马头摇梦，人已山阳路。
<br>
<br>水调歌头（舟过桃源，适逢初度，和欧阳楚翁韵）
<br>
<br>吾玄终不白，拗出老扬雄。近日青衿绿发，转盼忽成翁。缩首郑天坠地，极力虞渊取日，直欲入冯宫。迂阔有如此，谁不笑王公。
<br>
<br>十年后，数椽屋，隐琊峰。人叹乾坤许大，醯瓮老山中。于是泛淮航泗，于是沿邹过鲁，千古慕雩风。造物既生我，斯道岂终穷。
<br>
<br>沁园春（和赵莲澳提举遣怀）
<br>
<br>耳目肺肠，不由我乎，更由乎谁。也不必君平，不消詹尹，不卜何疑，不卜何疑。三径归来，一时有见，岂为黄初与义熙。天下事，但行其可，自合乎宜。
<br>
<br>大哉用易乘时。纵乌喙那能食子皮。叹失若塞翁。失为得本，赢如刘毅，赢乃输基。大黠小痴，有余不足，谁必彭殇早与迟。眼前物，纵铜山金屋，一瞑全非。
<br>
<br>南乡子（和谢潜庵蒋山）
<br>
<br>搔首倚薰风。一幅画图尘土中。鹤怨猿惊人去也，潜龙。谁绞香车起蛰松。
<br>
<br>岁月去熙丰。世味人情自淡浓。春去春来墩不竞，匆匆。蜀水吴山血又红。
<br>
<br>霜天晓角（和韩南涧采石蛾眉亭）
<br>
<br>天无四壁。底用量江尺（五代樊若水为太祖量江于此）。徒把乾坤分裂，谁与帝、扶民厄。
<br>
<br>几年樊圃缺。耳风腔转笛（三十年前，江南笛声有哭襄阳调）。此日双蛾空蹙，依然也，暮山碧。
<br>
<br>贺新郎
<br>
<br>（仆过鲁，自葛水买舟，至维扬，又自扬州买舟，至孔林，登泰山，复还淮楚，往复六千里，共赋此词，括尽山川所历之妙，真所谓兹行平生者也）
<br>
<br>有客过东鲁。自葛水、泛舟西下，帆开三楚。万里湖光磨水镜，际五老、落星烟渚。又飞过、二姑门户。彭泽柳青新旧色，望九华、依约池阳路。风雨庙，乌江羽。
<br>
<br>蛾眉牛渚皆如故。问缘何、鲁港汀洲，江声无语。采石书生勋业在，吊锦袍、公子魂何处。流恨下、秦淮商女。多景楼头吟北固，笑平山堂里谁为主。且烂饮，琼花露。
<br>
<br>贺新郎
<br>
<br>醉醒琼花露。买扁舟、邵伯津头，向秦邮去。流水孤村鸦万点，忆少游、回首斜阳树。又访著、山阳酒侣。细剔留城碑藓看，上歌舞、一啸江东主。望凫峄，过邹鲁。
<br>
<br>孔林百拜瞻茔墓。历四阜、少皞之墟，大庭之库。竟涉汶河登泰贷，候清光，夜半开玄圃。迤逦问、东平归路。蚩冢黄花吟笑罢，下新州，醉白楼头赋。复淮楚，寻故步。
<br>
<br>贺新郎
<br>
<br>（舟下匡庐，因惑己未岁侍谢虚舟游山，江空岁晚，物换星移，如之何而不感。遂赋此呈燕五峰。）
<br>
<br>帆卸西湾侧。望康庐、老峰面目，旧曾相识。岁岁滔滔江浪远，回首暮云空碧。今想见、发痕全白。眠鹿矶头茅屋烂，问草堂、谁管真泉石。还更有，青牛迹。
<br>
<br>老峰点首如招客。道十年、玉斗窗间，两成疏觌。赢得老夫谙阅世，不作少年太息。看雨余、依旧青山色。汶上归来重过我，最峰头、新长芝堪摘。分半席、共横笛。
<br>
<br>沁园春（过彭泽发明靖节归来之本心）
<br>
<br>八十日官，浩然归去，知心者希。谓诗有招魂（山谷诗云：欲招千载魂。斯文或宜出此），姑言其概，注其述酒（阳乐间注述酒一篇），亦特其微。不事不儿，惟书甲子，皆是先生杜德机。看时运，与夫荣木（二篇陶诗），始识真归。黄唐邈不可追。慨四十无闻昨已非。故怀彼仙师，策夫名骥，志夫童冠，寤寐交挥。人表何时，谁生过鲁，愿企高风慕浴沂。兹行也，尚庶几短葛，不负公衣仆有和陶短葛。
<br>
<br>八声甘州
<br>
<br>（李太白大雅一赋，发少陵之所未发，惜豪狂诗酒，一死疑之。过采石赋此。千载醉魂，招之不醒，吾不信也。）
<br>
<br>诵公诗、大雅久不闻，吾衰竟谁陈。自晋宋以来，隋唐而下，旁若无人。光焰文章万丈，肯媚永王璘。卓有汾阳老，抱丈人贞。
<br>
<br>不是沈香亭上，谩题飞燕，蹴起靴尘。安得锦袍西下，明月堕江滨。青山冢、知几番风雨，雷霆走精神。因过鲁，携一尊吊古，疑是前身。
<br>
<br>水调歌头（过鲁港丁家洲，乃德祐渡江之地，有感。）
<br>
<br>长江衣带水，历代鼎彝功。服定衣冠礼乐，聊尔就江东。追忆金戈铁马，保以油幢玉垒，烽燧几秋风。更有当头著，全局倚元戎。
<br>
<br>攒万舸，开一棹，散无踪。到了书生死节，蜂蚁愧诸公。上有皇天白日，下有人心青史，未必竟朦胧。停棹抚遗迹，往恨逐冥鸿。
<br>
<br>贺新郎
<br>
<br>（金陵怀古。金陵流峙，依约洛阳，惜中兴柄国者巽，皆入床下，遂使金瓯甑堕，惜哉）
<br>
<br>决眦斜阳里。品江山、洛阳第一，金陵第二。休论六朝兴废梦，且说南浮之始。合就此、衣冠故址。底事轻抛形胜地，把笙歌、恋定西湖水。百年内，苟而已。
<br>
<br>纵然成败由天理。叹石城、潮落潮生，朝昏知几。可笑诸公俱铸错，回首金瓯瞥徙。漫涴了、紫云青史。老媚幽花栖断础，睇故宫、空拊英雄髀。身世蝶，侯王蚁。
<br>
<br>酹江月（和辛稼轩金陵赏心亭）
<br>
<br>英雄老矣，对江山、莫遗泪珠成斛。一箑西风休掩面，白浪黄尘迷目。凤去台空，鹭飞洲冷，几度斜阳木。欲书往事，南山应恨无竹。
<br>
<br>宁是商女当年，后来腔调，拍手铜鞮曲。偃蹇老松虽拗□，犹□一枰残局。乌巷垂杨，雀桥野草，今为谁家绿。赏心何处，浩歌归卧梅屋。
<br>
<br>法曲献仙音（和朱静翁青溪词）
<br>
<br>九曲青溪，千年陈迹，往事不堪依据。老我重来，海干石烂，那复断碑残础。应讶野王当日，三弄罢、乍无语。□□□。高牙大纛船如屋，又少甚笙歌，翠云箫鼓。流恨入寒筝，离合君臣良苦。花落几春□，无此一番风雨。是何人、尚秦淮门馆，柳桥荷浦。
<br>
<br>贺新郎（秦淮观斗舟有感，追和思远楼）
<br>
<br>惆怅秦淮路。慨当年、商女谁家，几多年数。死去方知亡国恨，尚激起、浪花如语，应不危攥又谁省、此时情绪。云盖拥，翠阴午。
<br>
<br>汩罗无复灵均楚。到如今、荃蕙椒兰，尽成禾黍。疑是沽?龙穿王气，遗恨六朝作古。□留与、浮歌载醑。天外长江浑不管，也无春无夏无晴雨。流岁月、滔滔去。
<br>
<br>木兰花慢（和赵莲澳金陵怀古）
<br>
<br>翠微亭上醉，搔短发、舞缤纷。问六朝五姓，王姬帝胄，今有谁存。何似乌衣故垒，尚年年，生长儿孙，今古兴亡无据，好将往史俱焚。
<br>
<br>招魂。何处觅东山，筝泪落清樽。怅石城暗浪，秦淮旧月，东去西奔。休说清谈误国，有清谈，还有斯文。遥睇新亭一笑，漫漫天际江痕。
<br>
<br>南乡子（和辛稼轩多景楼）
<br>
<br>豪杰说中州。及此见题多景楼。曹石当年徒浪耳，悠悠。岁月滔滔江自流。
<br>
<br>风雪老兜鍪。不混关河事不休。浪舞桃花颠又蹶，嬴刘。莫与武陵仙客谋。
<br>
<br>水调歌头（和陆放翁多景楼）
<br>
<br>迢迢.冢水，直泻到东州。不拣秦淮吴楚，明月一家楼，何代非聊非相，底事柴桑老子，偏恁不推刘。半体鹿皮服，千古晋貔貅。
<br>
<br>过东鲁，登北固，感春秋。抵掌嫣然一笑，莫枉少陵愁。说甚萧锅曹石，古矣苏吟米画，黑白满盘收。对水注杯酒，为我向东流。
<br>
<br>八声甘州（题维扬摘星楼）
<br>
<br>问苍天、苍天阒无言，浩歌摘星楼。这茫茫禹踪，南来第一，是古扬州。当日双龙未渡，风月一家秋。中分胡越后，横断江流。
<br>
<br>□百年间春梦，笑槐柯蚁穴。多少王侯。谩平山堂里，棋局几边筹。是谁教；海干仙去，天地付浮沤。书生老，对琼花一笑，白发苍洲。
<br>
<br>临江仙（和元遗山题扬州平山堂）
<br>
<br>二十四桥明月好，暮年方到扬州。鹤飞仙去总成休。襄阳风笛急，何事付悠悠。
<br>
<br>几阕平山堂上酒，夕阳还照边楼。不堪风景事回头。淮南新枣熟，应不说防秋。
<br>
<br>沁园春（题新州醉白楼）
<br>
<br>唐李太白，访贺知章，浩歌此楼。想斗酒百篇，眼花落井，一时豪杰，千古风流。白骨青山，美人黄土，醉魄吟魂安在否。江南客，因来游胜践，稽首前修。
<br>
<br>悠悠。往事俱休，更莫遣兴亡狂白头。也莫论高皇、莫论项羽，谁为黄帝，谁为蚩尤。拶破愁城，吸干酒海，袖拂安梁（二山名无暮秋）。题未了，又笑骑白鹤，飞下扬州。
<br>
<br>婆罗门引（忆叠山翁）
<br>
<br>佳人鬓发，几回涂抹共婵娟。又何止三千。拟待盈盈宝鉴，多少绮罗筵。恨妖□怪事，长夜中天。
<br>
<br>中河影圆。清泪落尊前。舞罢霓裳初服。肯为人妍。□□□□，算惟有、蕊宫天上仙。缑山鹤，亦欲蹁跹。
<br>
<br>贺新郎（题扬州琼花观）
<br>
<br>试问司花女。是何年、培植琼葩，分来何谱。禁苑岂无新雨露，底事刚移不去，偏恋定、鹤城抔土。却怕杏花生眼觑。先廿年、和影无寻处。遗草木，悴风雨。
<br>
<br>看花老我成迟暮。绕阑干、追忆沈吟，欲言难赋。根本已非枝叶异，谁把赝苗裨补。但认得、唐人旧句。明月楼前无水部。扣之梅、梅又全无语。询古柏，过东鲁。
<br>
<br>沁园春（客山阳偕诸公游杜康庄刘伶台醉吟）
<br>
<br>醉面挟风，携杜康酒，酹刘伶台。问漂母矶头，韩侯安在，钵山池下，乔鹊曾回。孝说仲车，忠传祖逖，忠孝如今亦可哀。清河口，但潮生潮落，帆去帆来。
<br>
<br>休獃。且饮三杯。莫枉教、东乌西兔催。更谁可百年，脱身不化，谁能五日，笑口长开。痛饮高歌，胡涂乱抹，快活斗山王秀才。今天下，曰利而已，何以平哉。
<br>
<br>糖多令（登淮安倚天楼）
<br>
<br>直上倚天楼。怀哉古楚州。黄河水、依旧东流。千古兴亡多少事，分付与、白头鸥。
<br>
<br>祖逖与留侯。二公今在不。眉上、莫带星愁。笑拍危阑歌短阕，翁醉矣，且归休。
<br>
<br>沁园春（见王肯堂）
<br>
<br>吾祖文中，曾于夫子，受罔极恩。有宇宙以来，春秋而后，三纲所系，万古常存。列国何时，东吴何地，十哲之中尚有言。况今也、与圣贤邦域，同一乾坤。
<br>
<br>卑飞难傍天阍。但勃窣衔香拜圣门。要水看黄河，山登岱岳，鲁求君子，学究中原。虽有他人，不如同姓，仰止文星出禁垣。又安得，借蒙庄大瓢，酌泗水之源。
<br>
<br>西河（和周美成金陵怀古）
<br>
<br>江左地。兴亡旧恨谁记。腥风不搅洛山云，怒涛怎起。泪眶历落泫新亭，碑趺犹卧江际。
<br>
<br>古今事，天莫倚。废兴元有时系。女墙月色自荒荒，尽平寸垒。舞台歌榭草痕深，青溪弥望烟水。
<br>
<br>马蹄杂遝锦绣市。认乌衣六朝，东巷西里。景物已非人世。但长干铁塔，岿然相对。檐铃嘈囋薰风里。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【蒲寿宬】
<br>
<br>满江红（登楼偶作）
<br>
<br>楼倚虚空，觉人世、不知何处。人缥缈、半檐星斗，一窗风露。潮退沙平凫雁静，夜深月黑鱼龙怒。把清樽、独自笑余生，成何事。
<br>
<br>尘埃外，谈高趣。烟波上，题诗句。这美景良宵，且休虚度。梦觉宦情甜似蜡，老来况味酸如醋。念儿曹、南北几时归，情朝暮。
<br>
<br>贺新郎（赠铁笛）
<br>
<br>铁笛穿花去。问长安、市上生涯，而今何似。破帽青衫尘满面。不识何人共语。且面壁、听风（案此句"听"字上或"风"字下脱一字雨）。惟我虚中元识破，笑人间、日月无停杼。名与利，莫轻许。
<br>
<br>人生穷达皆天铸。试灯前、为问灵龟，劝君休怒。心肯命通元有数，何幸知音记取。季主也、应留得住。百岁光阴弹指过，算伯夷、盗跖俱尘土。心一寸，人千古。
<br>
<br>渔父词（十三首）
<br>
<br>万里长江一钓丝。萧萧蓬鬓任风吹。微雨过，片帆欹。青山浓淡更多奇。
<br>
<br>渔父词
<br>
<br>江渚春风淡荡时。斜阳芳草鹧鸪飞。莼菜滑，白鱼肥。浮家泛宅不曾归。
<br>
<br>渔父词
<br>
<br>烟浦回环几百湾。无人知此橛头船。风露冷，月娟娟。云间一过看飞仙。
<br>
<br>渔父词
<br>
<br>野缆闲移石笋江。旁人争看老眉庞。铺月席，展风窗。飞来何处白鸥双。
<br>
<br>渔父词
<br>
<br>葭荻横披众木东。浪花如雪晚来风。云母幌，水晶宫。莲花一叶白头翁。
<br>
<br>渔父词
<br>
<br>飘忽狂风一霎间。长鱼吹浪势如山。牢系缆，蓼花湾。白鸥沙上伴人闲。
<br>
<br>渔父词
<br>
<br>清晓朦胧古渡头。烟中人语舻声柔。云五色，蜃成楼。鸡鸣日出似罗浮。
<br>
<br>渔父词
<br>
<br>搔首推篷晓色新。雪花飘瞥大江滨。渔父醉，不收缗。白髭红颊玉为人。
<br>
<br>渔父词
<br>
<br>明月愁人夜未央。篷窗如画水浪浪。何处笛，起凄凉。梅花喷作一天霜。
<br>
<br>渔父词
<br>
<br>白首渔郎不解愁。长歌箕踞亦风流。江上事，寄蜉蝣。灵均那更恨悠悠。
<br>
<br>渔父词
<br>
<br>琉璃为地水精天。一叶渔舟浪满颠。风肃肃，露娟娟。家在芦花何处边。
<br>
<br>渔父词
<br>
<br>江上浪花飞洒天。拍阶鞺鞳屋如船。月不夜，水无边。何处笛声人未眠。
<br>
<br>渔父词
<br>
<br>远入茫茫无尽边。渔舟来往似行天。欹枕看，不成眠。谁识人间太乙仙。
<br>
<br>渔父词（书玄真祠壁·二之一）
<br>
<br>白水塘边白鹭飞。龙湫山下鲫鱼肥。欹雨笠，著云衣。玄真不见又空归。
<br>
<br>渔父词（二之二）
<br>
<br>岩下无心云自飞。塘边足雨水初肥。龟曳尾，绿毛衣。荷盘无数尔安归。
<br>
<br>欸乃词（赠渔父刘四）
<br>
<br>白头翁。白头翁。江海为田鱼作粮。相逢只可唤刘四，不受人呼刘四郎。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【汪梦斗】
<br>
<br>摸鱼儿（过东平有感）
<br>
<br>忆旧时、东方□郡，东原尽是佳处。梁都破了寿南渡，几遍狐号鳝舞。君试觑。环一抹荒城，草色今如许。芳华旧地。
<br>
<br>曾一上飞云，歌台酒馆，落日乱鸦度。
<br>
<br>吟情苦。滴尽英雄老泪。凄酸非是儿女。西湖似我西湖否。只怕不如西子。秋欲暮。要一看秋波，又自催归计。休□浪语。待过江说与，高车驷马，今是朝天路。
<br>
<br>踏莎行（贺宗人熙甫赴任）
<br>
<br>选得官归，黄埃满面。难于奏赋明光殿。秋帆落日渡淮来，三杯酒浊凭谁劝。
<br>
<br>旧日佳词，自吟一遍。绿袍不是嫦娥翦。红楼十里古扬州，无人为把珠帘卷。
<br>
<br>南乡子（初入都门漫赋）
<br>
<br>西北有神州。曾倚斜阳江上楼。目断淮南山一抹，何由。载泪东风洒汴流。
<br>
<br>何事却狂游。直驾驴东渡白沟。自古幽燕为绝塞，休愁。未是穷荒天尽头。
<br>
<br>朝中措（客邸有感）
<br>
<br>人言楼观似寥阳。巍倚太清傍。便有二京赋手，也须费力铺张。
<br>
<br>客窗梦断，星稀月澹，一枕凄凉。旧日春风汴水，□□多少垂杨。
<br>
<br>人月圆
<br>
<br>寻常一样窗前月，人只看中秋。年年今夜，争寻诗酒，共上高楼。
<br>
<br>一奁明镜，能圆几度，白了人头。良辰美景，赏心乐事，输少年游。
<br>
<br>金缕曲
<br>
<br>（月夕赋道词，书毕，怆然有感，再赋此）
<br>
<br>满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无余蕴。却不是，诉贫病。
<br>
<br>宫庭花草坦幽径。想夜深、女墙还有，过来蟾影。千古词人伤情处，旧说石城形胜。今又说、断桥风韵。客里婵娟都相似，只後朝、不见潮来信。且喜得，四边静。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【刘埙】
<br>
<br>湘灵瑟（故妓周懿葬桥南）
<br>
<br>酸风泠泠。哀笳吹数声。碎雨冥冥。泣瑶英。花心路，芙蓉城。相思几回魂惊。肠断坟草青。
<br>
<br>醉思仙（黄南山县寄所寓）
<br>
<br>琼楼几间。瑶徽几弹。觅花声绕回阑。悄微闻佩环。
<br>
<br>帘栊昼闲。炉薰昼残。午风摇曳屏山。露裙红一班。
<br>
<br>点绛唇
<br>
<br>风卷游云，梨云梦冷人何处。一溪烟雨。遮断垂杨路。恨入琴心，能写当时语。愁无绪。泪痕红蠹。犹带香如故。
<br>
<br>浣溪沙（道情）
<br>
<br>已断因缘莫更寻。寻时烦恼不如心。从今休听世间音。鸾梦渐随秋水远，鹤情甘伴野云深。隔楼花月自阴阴。
<br>
<br>菩萨蛮（题山馆）
<br>
<br>长亭望断来时路。楼台杳霭迷花雾。山雨隔窗声。思君魂梦惊。
<br>
<br>泪痕侵褥锦。闲却鸳鸯枕。有泪不须垂。金鞍明月归。
<br>
<br>菩萨蛮（和詹天游）
<br>
<br>故园青草依然绿。故宫废址空乔木。狐兔穴岩城。悠悠万感生。
<br>
<br>胡笳吹汉月。北语南人说。红紫闹东风。湖山一梦中。
<br>
<br>谒金门（题建昌城楼）
<br>
<br>云薄薄。人静黄梅院落。细数花期并柳约。新愁沾一握。梦醒从前多错。寄恨画檐灵鹊。明月欲西天寂寞。魂销连晓角。
<br>
<br>谒金门（庆彭教任满）
<br>
<br>花雾暖。红逗海棠开半。毡坐谈经春四换。今朝官正满。好上鳌坡虎观。好近御屏香案。休笑吾侬行色缓。待君来作伴。
<br>
<br>谒金门
<br>
<br>（临汝有歌者稍慧。成淳中，尝与吟朋夜醉其楼。对予唱贺新郎词。至"刘郎正是当年少。更那堪、天教赋与，许多才调"之句，笑谓余曰：古曲名今日恰好使得。予因以此意作小词题壁，明日遂行。后二年再访之，壁间醉墨尚存，而人已他适矣。然旧词多有见之者，姑录于此。）
<br>
<br>眉月小。红烛画楼歌绕。唱到刘郎频笑道。古词今恰好。深夜银屏香袅。明日雕鞍尘杳。一饷春风容易晓。三生思不了。
<br>
<br>谒金门（题吕真人醉桃源像）
<br>
<br>春正媚。闲步武陵源里。千树霞蒸红散绮。一枝高插髻。飞过洞庭烟水。酩酊莫教花坠。铅鼎温温神竭帝。何曾真是醉。
<br>
<br>清平乐（赠教坊乐师）
<br>
<br>铿金戛玉。弹就神仙曲。铁拨鶤弦清更熟。新腔浑胜俗。教坊尽道名师。声华都处俱知。指日内前宣唤，云韶独步丹墀。
<br>
<br>太常引（送丁使君）
<br>
<br>甘棠春色满南丰。春好处、在黉宫。宫柳映墙红。对墙柳、常思耐翁。
<br>
<br>文章太守，词华哲匠，人与易居东。攀恋计无从。判行省、重临旧封。
<br>
<br>柳梢青（哀二歌者，邓元实同赋）
<br>
<br>青鸟西沈，彩鸾北去，月冷河桥。梦事荒凉，垂杨暗老，几度魂销。
<br>
<br>云边音信迢迢。把楚些、凭谁为招。万叠清愁，西风横笛，吹落寒潮。
<br>
<br>恋绣衾（城南净凉亭赋）
<br>
<br>轻风吹雾月满廓。芙蕖香、飘入隔窗。记旧月、闲庭院，擘碎红、蒙幂晓妆。
<br>
<br>如今两鬓秋凄恻，负凌波、万倾凄凉。花若惜、刘郎老，倩藕丝、牵住夕阳。
<br>
<br>临江仙（和陈宪使韵）
<br>
<br>朔雪驱将残腊去，东风放出新晴。绣衣瑞彩照岩城。江天收宿霭，湖水动春声。
<br>
<br>要净狐嗥并鱓舞，未烦鹤怨猿惊。元龙老气正峥嵘。毫端肤寸润，野烧绿痕生。
<br>
<br>洞仙歌（大德壬寅秋送刘春谷学正）
<br>
<br>津亭折柳，正秋光如画。绕路黄花拥朝马。叹市槐景淡，池藻波寒，分明是、三载春风难舍。
<br>
<br>军峰天际碧，云隔空同，无奈相思月明夜。薇药早催人，应占先春，休如我、醉卧水边林下。待来岁、今时庆除书，绣锦映宫花，玉京随驾。
<br>
<br>西湖明月引（用白云翁韵送客游行都）
<br>
<br>江村烟雨暗萧萧。涨寒潮。送春桡。目断京尘，何日听鸾箫。金雀觚棱千里外，指天际，碧云深，魂欲飘。
<br>
<br>薰炉炷愁烟尽销。酒孤斟、谁与招。满怀情思，任吟笺、赋笔难描。惆怅山风、吹梦老秋宵。绿漾湖心波影阔，终待到，借垂杨、月半桥。
<br>
<br>意难忘（咸淳癸酉用清真韵）
<br>
<br>汀柳初黄。送流车出陌，别酒浮觞。乱山迷去路，空阁带余香。人渐远，意凄凉。更暮雨淋浪。悔不办，窄衫细马，两两交相。
<br>
<br>春梁语燕犹双。叹晓窗新月，独照刘郎。寄笺频误约，临镜想慵妆。知几梦，恼愁肠。任更驻何妨。但只怜，绿阴匝匝，过了韶光。
<br>
<br>六么令（云舍赵使君同赋）
<br>
<br>晓来寒角，吹起愁相触。乱云黯淡江渚，疏柳双鸦宿。锦瑟银屏何处，花雾翻香曲。柔红娇绿。魂销往梦，羞向孤梅说幽独。
<br>
<br>燕支曾印素袂，绛艳收残馥。频问讯，道新来闷损纤腰束。多谢芳心倦恋，罗结文鸳蹴。前欢谁卜。云笺封蜡，就寄相思恨盈□。
<br>
<br>满庭芳（春日过城东旧游）
<br>
<br>帘卷疏棂，楼平危堞，几回笋玉凭阑。觅花呼酒，更共理哀弹。暖日柔风好景，行云绕、莺燕翩翩。谁知道，冶游重到，已赋解连环。
<br>
<br>乘云，行处去，花深隔院，应恨春闲。但紫骝嘶度，时望重关。长恨江楼柳老，女郎腰、又负眠三。东城路，一回一感，愁见月儿弯。
<br>
<br>天香（次韵赋牡丹）
<br>
<br>雨秀风明，烟柔雾滑，魏家初试娇紫。翠羽低云，檀心晕粉，独冠洛京新谱。沈香醉墨，曾赋与、昭阳仙侣。尘世几经朝暮，花神岂知今古。
<br>
<br>愁听流莺自语，叹唐宫、草青如许。空有天边皓月，见霓裳舞。更后百年人换，又谁记、今番看花处。流水夕阳，断魂钟鼓。
<br>
<br>烛影摇红（月下牡丹）
<br>
<br>院落黄昏，残霞收尽廉纤雨。天香富贵洛阳城，巧费春工作。自笑平生吟苦。写不尽、此花风度。玉堂银烛，翠幄画阑，万红争妒。
<br>
<br>那更深宵，寒光幻出清都府。嫦娥跨影下人间，来按红鸾舞。连夜杯行休驻。生怕化、彩云飞去。酒阑人静，月淡尘清，晓风轻露。
<br>
<br>长相思（客中景定壬戌秋）
<br>
<br>雾隔平林，风欺败褐，十分秋满黄华。荒庭人静，声惨寒蛩，惊回羁思如麻。庾信多愁，有中宵清梦，迢递还家。楚水绕天涯。黯销魂、几度栖鸦。
<br>
<br>对绿橘黄橙，故园在念，怅望归路犹赊。此情吟不尽，被西风、吹入胡笳。目极黄云，飞渡处、临流自嗟。又斜阳，征鸿影断，夜来空信灯花。
<br>
<br>选冠子（送歌者入闽，用月巢韵）
<br>
<br>暝霭迷红，水天笼晓，帆去野潮声急。离鸾独倚，巧燕双飞，忍向东风飘拆。尘销紫曲阑干，筝雁成声，顿成孤臆。叹舟回人远，钿花芗泽，悄无痕踪。
<br>
<br>憔悴损，俊赏杜郎，多情荀令，欲写别愁无力。闽星南转，江月西沈，空拟梦来今夕。古驿荒村，谁怜腻粉风侵，松蝉云湿。但断魂烟浪，痴看桥西落日。
<br>
<br>惜余春慢（春雨）
<br>
<br>玉勒丝鞭，彩旗红索，总向愁中休了。偏怜景媚，为甚愁浓，都为雨多晴少。桃杏开到梨花，红印香印，绿平幽沼。也无饶、红药殿春，更作薄寒清峭。
<br>
<br>尘梦里、暗换年华，东风能几，又把一番春老。莺花过眼，蚕麦当头，朝日浓阴笼晓。休恨烟林杜鹃，只恨啼鸠，呼云声杳。到如今，暖霭烘晴，满地绿阴芳草。
<br>
<br>买陂塘（与沈润宇、邓元实同赋）
<br>
<br>暮云沈、凄凄花陌，荒苔青润鸳甃。娇红一捻不胜春，苦雨酸雨僝僽。从别后。但暗忆娉婷，几把垂杨蹂。香销韩袖。念莺燕悲吟，凤鸾仙去，空负摘花手。
<br>
<br>铜铺掩，窥见文窗依旧。筝琶尘暗弦绉。欲圆春梦今犹未，怪得西飞太骤。凝伫久。拟待倩、鸿都羽客寻仙偶。青衫湿透。叹玉骨沈埋，芳魂缥缈，何处酹尊酒。
<br>
<br>买陂塘（兵后过旧游）
<br>
<br>倚楼西、西风惊鬓，吹回尘思萧瑟。碧桃花下骖鸾梦，十载雨沈云隔。空自忆。漫红蜡香笺，难写旧凄恻。烟村水国。欲闲却琴心，蠹残箧面，老尽看花客。
<br>
<br>河桥侧。曾试雕鞍玉勒。如今已忘南北。人间纵有垂杨在，欲挽一丝无力。君莫拍。浑不似、年时爱听酒边笛。湘帘巷陌。但斜照断烟，谈萤衰草，零落旧春色。
<br>
<br>贺新郎（催花呈赵云舍）
<br>
<br>办著春游费。奈狂风吹寒，禁定满城花事。天暝云深时度雨。院落秦筝未试。倩谁趱、杏娇桃媚。韶色三停今过一，只淡黄杨柳装愁思。芳径滑，绣窗闭。
<br>
<br>玉炉闷炷香温被。忆去年、匆匆胜赏，梦沈烟水。遥望秋千新彩索，难把旧痕重系。待暖入、香红十里。别拥双鸾迎素月，教明年、不恨今焦..卒..。莺共燕，汝知未。
<br>
<br>贺新郎（答赵清远见寄韵）
<br>
<br>莫笑刘郎老。老刘郎平生，不是山林怀抱。梦里风云翻海岳，觉后狂歌坠帽。叹几度、荒鸡误晓。天际晴云开五色，纵今年、意气犹年少。机事远，有时到。
<br>
<br>凯歌檄笔凭谁道。对村中、一溪流水，半林斜照。赖有可人堪话旧，时共掀髯绝倒。也来问、衮衣茸帽。聊且问天占百岁，看乾坤、此事如何了。肠断处，春城草。
<br>
<br>贺新郎
<br>
<br>醉里江南路。问梅花、经年冷落，几番烟雨。玉骨冰肌终是别，犹带孤山瑞露。想蕴藉、和羹风度。万紫千红嫌妒早，羡仙标、岂比人间侣。聊玩弄，六花舞。
<br>
<br>云寒木落山城暮。忽飘来、暗香万斛，春浮江浦。茅舍竹篱词客老，拟傍东风千树。看好月、亭亭当午。流水村中清浅处，称横斜疏影相容与。时索笑，想应许。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【汪元量】
<br>
<br>满江红（吴江秋夜）
<br>
<br>一个兰舟，双桂桨、顺流东去。但满目、银光万顷，凄其风露。渔火已归鸿雁汊，棹歌更在鸳鸯浦。渐夜深、芦叶冷飕飕，临平路。
<br>
<br>吹铁笛，鸣金鼓。丝玉脍，倾香醑。且浩歌痛饮，藕花深处。秋水长天迷远望，晓风残月空凝伫。问人间、今夕是何年，清如许。
<br>
<br>金人捧露盘（越州越王台）
<br>
<br>越山云，越江水，越王台。个中景、尽可徘徊。凌高放目，使人胸次共崔嵬。黄鹂紫燕报春晚，劝我衔杯。
<br>
<br>古时事，今时泪，前人喜，后人哀。正醉里、歌管成灰。新愁旧恨，一时分付与潮回。鹧鸪啼歇夕阳去，满地风埃。
<br>
<br>琴调相思引（越上赏花）
<br>
<br>晓拂菱花巧画眉。猩罗新翦作春衣。恐春归去，无处看花枝。
<br>
<br>已恨东风成去客，更教飞燕舞些时。惜花人醉，头上插花归。
<br>
<br>长相思（越上寄雪江）
<br>
<br>吴山深。越山深。空谷佳人金玉音。有谁知此心。
<br>
<br>夜沈沈。漏沈沈。闲却梅花一曲琴。月高松竹林。
<br>
<br>传言玉女（钱塘元夕）
<br>
<br>一片风流，今夕与谁同乐。月台花馆，慨尘埃漠漠。豪华荡尽，只有青山如洛。钱塘依旧，潮生潮落。
<br>
<br>万点灯光，羞照舞钿歌箔。玉梅消瘦，恨东皇命薄。昭君泪流，手捻琵琶弦索。离愁聊寄，画楼哀角。
<br>
<br>好事近（浙江楼闻笛）
<br>
<br>独倚浙江楼，满耳怨笳哀笛。犹有梨园声在，念那人天北。海棠憔悴怯春寒，风雨怎禁得。回首华清池畔，渺露芜烟荻。
<br>
<br>洞仙歌（毗陵赵府兵后僧多占作佛屋）
<br>
<br>西园春暮。乱草迷行路。风卷残花堕红雨。念旧巢燕子，飞傍谁家，斜阳外、长笛一声今古。
<br>
<br>繁华流水去。舞歇歌沈，忍见遗钿种香土。渐橘树方生，桑枝才长，都付与、沙门为主。便关防、不放贵游来，又突兀梯空，楚王宫宇。
<br>
<br>莺啼序（重过金陵）
<br>
<br>金陵故都最好，有朱楼迢递。嗟倦客、又此凭高，槛外已少佳致。更落尽梨花，飞尽杨花，春也成憔悴。问青山、三国英雄，六朝奇伟。
<br>
<br>麦甸葵丘，荒台败垒。鹿豕衔枯荠。正朝打孤城，寂寞斜阳影里。听楼头、哀笳怨角，未把酒、愁心先醉。渐夜深，月满秦淮，烟笼寒水。
<br>
<br>凄凄惨惨，冷冷清清，灯火渡头市。慨商女不知兴废。隔江犹唱庭花，余音亹亹。伤心千古，泪痕如洗。乌衣巷口青芜路，认依稀、王谢旧邻里。临春结绮。可怜红粉成灰，萧索白杨风起。
<br>
<br>因思畴昔，铁索千寻，谩沈江底。挥羽扇、障西尘，便好角巾私第。清谈到底成何事。回首新亭，风景今如此。楚囚对泣何时已。叹人间、今古真儿戏。东风岁岁还来，吹入钟山，几重苍翠。
<br>
<br>六州歌头（江都）
<br>
<br>绿芜城上，怀古恨依依。淮山碎。江波逝。昔人非。今人悲。惆怅隋天子。锦帆里。环朱履。丛香绮。展旌旗。荡涟漪。击鼓挝金，拥琼璈玉吹。恣意游嫱。斜日晖晖。乱莺啼。销魂此际。君臣醉。貔貅弊。事如飞。山河坠。烟尘起。风凄凄。雨霏霏。草木皆垂泪。家国弃。意忘归。笙歌地。欢娱地。尽荒畦。惟有当时皓月，依然挂、杨柳青枝。听堤边渔叟，一笛醉中吹。兴废谁知。
<br>
<br>水龙吟（淮河舟中夜闻宫人琴声）
<br>
<br>鼓鞞惊破霓裳，海棠亭北多风雨。歌阑酒罢，玉啼金泣，此行良苦。驼背模糊，马头奁匝，朝朝暮暮。自都门燕别，龙艘锦缆，空载得、春归去。
<br>
<br>目断东南半壁，怅长淮、已非吾土。受降城下，草如霜白，凄凉酸楚。粉阵红围，夜深人静，谁宾谁主。对渔灯一点，羁愁一搦，谱琴中语。
<br>
<br>望江南（幽州九日）
<br>
<br>官舍悄，坐到月西斜。永夜角声悲自语，客心愁破正思家。南北各天涯。
<br>
<br>肠断裂，搔首一长嗟。绮席象床寒玉枕，美人何处醉黄花。和泪捻琵琶。
<br>
<br>卜算子（河南送妓移居河西）
<br>
<br>我向河南来，伊向河西去。客里相逢只片时，无计留伊住。去住总由伊，莫把眉头聚。安得并州快剪刀，割断相思路。
<br>
<br>满江红（和王昭仪韵）
<br>
<br>天上人家，醉王母、蟠桃春色。被午夜、漏声催箭，晓光侵阙。花覆千官鸾阁外，香浮九鼎龙楼侧。恨黑风、吹雨湿霓裳，歌声歇。
<br>
<br>人去后，书应绝。肠断处，心难说。更那堪杜宇，满山啼血。事去空流东汴水，愁来不见西湖月。有谁知、海上泣婵娟，菱花缺。
<br>
<br>满江红（吴山）
<br>
<br>一霎浮云，都掩尽、日无光色。遥望处、浮图对峙，梵王新阙。燕子自飞关北外，杨花闲度楼西侧。慨金鞍、玉勒早朝人，经年歇。
<br>
<br>昭君去，空愁绝。文姬去，难言说。想琵琶哀怨，泪流成血。蝴蝶梦中千种恨，杜鹃声里三更月。最无情、鸿雁自南飞，音书缺。
<br>
<br>一翦梅（怀旧）
<br>
<br>十年愁眼泪巴巴。今日思家。明日思家。一团燕月照窗纱。
<br>
<br>楼上胡笳。塞上胡笳。
<br>
<br>玉人劝我酌流霞。急捻琵琶。缓捻琵琶。一从别后各天涯。欲寄梅花。莫寄梅花。
<br>
<br>惜分飞（歌楼别客）
<br>
<br>燕子留君君欲去。征马频嘶不住。握手空相觑。泪珠成缕。眉峰聚。
<br>
<br>恨入金徽孤凤语。愁得文君更苦。今夜西窗雨。断肠能赋。江南句。
<br>
<br>糖多令（吴江中秋）
<br>
<br>莎草被长洲。吴江拍岸流。忆故家、西北高楼。十载客窗憔悴损，搔短鬓、独悲秋。
<br>
<br>人在塞边头。断鸿书寄不。记当年、一片闲愁。舞罢羽衣尘面，谁伴我、广寒游。
<br>
<br>鹧鸪天
<br>
<br>潋滟湖光绿正肥。苏堤十里柳丝垂。轻便燕子低低舞，小巧莺儿恰恰啼。
<br>
<br>花似锦，酒成池。对花对酒两相宜。水边莫话长安事，且请卿卿吃蛤蜊。
<br>
<br>眼儿媚
<br>
<br>记得年时赏荼蘼。蝴蝶满园飞。一双宝马，两行箫管，月下扶归。
<br>
<br>而今寂寞人何处，脉脉泪沾衣。空房独守，风穿帘子，雨隔窗儿。
<br>
<br>忆王孙（集句数首，甚婉娩，情至可观）
<br>
<br>汉家宫阙动高秋。人自伤心水自流。今日晴明独上楼。恨悠悠。白尽梨园子弟头。
<br>
<br>忆王孙
<br>
<br>吴王此地有楼台。风雨谁知长绿苔。半醉闲吟独自来。小徘徊。惟见江流去不回。
<br>
<br>忆王孙
<br>
<br>长安不见使人愁。物换星移几度秋。一自佳人坠玉楼。莫淹留。远别秦城万里游。
<br>
<br>忆王孙
<br>
<br>阵前金甲受降时。园客争偷御果枝。白发宫娃不解悲。理征衣。一片春帆带雨飞。
<br>
<br>忆王孙
<br>
<br>鹧鸪飞上越王台。烧接黄云惨不开。有客新从赵地回。转堪哀。岩畔古碑空绿苔。
<br>
<br>忆王孙
<br>
<br>离宫别苑草萋萋。对此如何不泪垂。满槛山川漾落晖。昔人非。惟有年年秋雁飞。
<br>
<br>忆王孙
<br>
<br>上阳宫里断肠时。春半如秋意转迷。独坐沙窗刺绣迟。泪沾衣。不见人归见燕归。
<br>
<br>忆王孙
<br>
<br>华清宫树不胜秋。云物凄凉拂曙流。七夕何人望斗牛。一登楼。水远山长步步愁。
<br>
<br>忆王孙
<br>
<br>五陵无树起秋风。千里黄云与断蓬。人物萧条市井空。思无穷。惟有青山似洛中。
<br>
<br>凤鸾双舞
<br>
<br>慈元殿、薰风宝鼎，喷香云飘坠。环立翠羽，双歌丽词，舞腰新束，舞缨新缀。金莲步、轻摇彩凤儿，翩翻作戏。便似月里仙娥谪来，人间天上，一番游戏。
<br>
<br>圣人乐意。任乐部、箭韶声沸。众妃欢也，渐调笑微醉。竞奉霞觞，深深愿、圣母寿如松桂。迢递。更万年千岁。
<br>
<br>瑞鹧鸪
<br>
<br>内家雨宿日辉辉。夹遥桃花张锦机。黄纛软舆抬圣母，红罗凉伞罩贤妃。
<br>
<br>龙舟缥缈摇红影，羯鼓喧哗撼绿漪。阿监柳亭排燕处，美人斗把玉箫吹。
<br>
<br>汉宫春（春苑赏牡丹）
<br>
<br>玉砌雕栏。见吴宫西子，一笑嫣然。舞困人间半亸，艳粉争妍。珠帘尽卷，看人间、金屋神仙。歌队里，霞裾袅娜，百般娇态堪怜。
<br>
<br>别有一枝仙种，更同山并蒂，来奉君筵。猩蜃若教解语，曲谱应传。柘黄独步，昼笼晴，锦幄张天。试剪插，金瓶千朵，醉时细看婵娟。
<br>
<br>瑶花
<br>
<br>天中树木，高耸玲珑，向濯缨亭曲。繁枝缀玉。开朵朵九出。飞琼环簇。唐昌曾见，有玉女、来送春目，更月夜、八仙相聚。素质粲然幽独。
<br>
<br>江淮倦客再游，访后土琼英，树已倾覆，攀条掐干，细嗅来、尚有微微清馥。却疑天上列燕赏，催汝归速。恐后时、重谪人间，剩把铅华妆束。
<br>
<br>莺啼序（宫中新进黄莺）
<br>
<br>檀栾宫墙数仞，敞朱帘绣户。正春暖、飘拂和风，衮入红尘香雾。见丝柳青青，袅娜如学宫腰舞。有黄莺、恰恰飞来，一梭金羽。
<br>
<br>小巧身儿，锦心绣口，圆滑遽如计。避人，渐飞入琼林藏身，桃杏深处。对银屏、珠圆翠陈，隔叶底、恣歌《金缕》。忽群妃，拍手惊飞，奋然高举。
<br>
<br>晓来雨湿，花娜柳垂，误投罗网去。缓缓访、六宫寻问，玉纤争握。放入金笼，眼娇眉妩。身如旅琐，无心求友。烟窗分影光阴里，听蛮声，似怨还如诉。
<br>
<br>青山隔断，红妆满眼，谁怜一掬。幽恨难吐，沉香拂拂。亭北阑干，已得君王顾。但暗忆、西湖美景，雨色晴光，入翠穿红，巧转娇语。莺莺休怨天家，已赠金衣公子。生前号这恩荣，物类将何补。娇黄白奏词臣，为尔翻成，太平乐府。
<br>
<br>失调名（宫人鼓瑟奏霓裳曲）
<br>
<br>绿荷初展。海榴花半吐，绣帘高卷。整顿朱弦，奏霓裳初遍，音清意远。恍然在广寒宫殿，窈窕柔情，绸缪细意，闲愁难剪。
<br>
<br>曲中似哀似怨。似梧桐叶落，秋雨声颤。岂待闻铃，自泪珠如霰。春纤罢按，早心已笑慵歌懒。脉脉凭栏，槐阴转午，轻摇歌扇。
<br>
<br>忆王孙
<br>
<br>神舟稳驾出沉流。明月辉辉命自周。两个先生暗点头。有来由。万劫轮回向此休。
<br>
<br>忆王孙
<br>
<br>修行谁会把心降。赤凤驱将饮碧江。调引婴娇笑舞双。剔银缸。物物头头现晓窗。
<br>
<br>忆王孙
<br>
<br>从初得得便风流。降伏龟蛇住定州。千日丹成永永收。好因由。自在逍遥万事休。
<br>
<br>忆王孙
<br>
<br>心中无事气神和。不觉忻忻言语多。剑用■铜磨更磨。害风哥。割了舌头赶退魔。
<br>
<br>忆王孙
<br>
<br>尘寰财色苦相萦。著爱浮华役此身。好收灵源一点真。绝贪嗔。便是逍遥到岸人。
<br>
<br>忆王孙
<br>
<br>无无无有有无无，悟得无无便不愚。日月年时损壮粗。见元初。万道霞光攒宝珠。
<br>
<br>忆王孙
<br>
<br>茫茫苦海两无边。无限迷鱼戏黑渊。我掷金钩钓有缘。线儿牵。引上神州采玉莲。
<br>
<br>忆秦娥
<br>
<br>笑盈盈。晓妆扫出长眉青。长眉青。双开雉扇，六曲鸳屏。
<br>
<br>少年心在尚多情。酒边银甲弹长筝。弹长筝。碧桃花下，醉到三更。
<br>
<br>忆秦娥
<br>
<br>雪霏霏。蓟门冷落人行稀。人行稀。秦娥渐老，着破宫衣。强将纤指按金徽。未成曲调心先悲。心先悲。更无言语，玉箸双垂。
<br>
<br>忆秦娥
<br>
<br>天沉沉。香罗拭泪行穷阴。行穷阴。左霜右雪，冷气难禁。几回相忆成孤斟。塞边鞞鼓愁人心。愁人心。北鱼南雁，望到而今。
<br>
<br>忆秦娥
<br>
<br>水悠悠。长江望断无归舟。无归舟。欲携斗酒，怕上高楼。当年出塞拥貂裘。更听马上弹箜篌。弹箜篌。万般哀怨，一种离愁。
<br>
<br>忆秦娥
<br>
<br>风声恶。个人蕉萃凭高阁。凭高阁。相思无尽，泪珠偷落。锦书欲寄鸿难托。那堪更听边城角。边城角。又添烦恼，又添萧索。
<br>
<br>忆秦娥
<br>
<br>如何说。人生自古多离别。多离别。年年辜负，海棠时节。娇娇独坐成愁绝。胡笳吹落关山月。关山月。春来秋去，几番圆缺。
<br>
<br>忆秦娥
<br>
<br>马萧萧。燕支山中风飘飘。风飘飘。黄昏寒雨，直是无憀。玉人何处教吹箫。十年不见心如焦。心如焦。彩笺难寄，水远山遥。
<br>
<br>人月圆
<br>
<br>钱塘江上春潮急，风卷锦帆飞。不堪回首，离宫别馆，杨柳依依。
<br>
<br>蓟门听雨，燕台听雪，寒入宫衣。娇鬟慵理，香肌瘦损，红泪双垂。
<br>
<br>太常引（四月初八日庆六十）
<br>
<br>广寒宫殿五云边。看天上、烛金莲。香袅御炉烟。拥彩仗、千官肃然。
<br>
<br>世间王母，月中仙子，花甲一周天。乐指沸华年，更福寿，千年万年。
<br>
<br>婆罗门引（四有八日谢太后庆七十）
<br>
<br>一生富贵，岂知今日有离愁。锦帆风力难收。望断燕山蓟水，万里到幽州。恨病余双眼，冷泪交流。
<br>
<br>行年已休岁，七十又平头。梦破银屏金屋，此意悠悠。几度见青冢，虚名不足留。且把酒、细听箜篌。
<br>
<br>锦瑟清商引
<br>
<br>玉窗夜静月流光。拂鸳弦、先奏清商。天外塞鸿飞呼，群夜渡潇湘。风回处，戛玉铿金，翩翻作新势，声声字字，历历锵锵。忽低颦有恨，此意极凄凉。
<br>
<br>炉香帘栊正清洒，转调促柱成行。机籁杂然鸣素手，击碎琳琅。翠云深梦里昭阳。此心长。回顾穷阴绝漠，片影悠扬。那昭君更苦，香泪湿红裳。
<br>
<br>玉楼春（度宗愍忌长春宫齐醮）
<br>
<br>咸淳十载聪明帝。不见宋家陵寝废。暂离绛阙九重天，飞过黄河千丈水。
<br>
<br>长春宫殿仙璈沸。嘉会今辰为愍忌。小儒百拜酹霞觞，寡妇孤儿流血泪。
<br>
<br>玉楼春（赋双头牡丹）
<br>
<br>帝乡春色浓於雾。谁遣双环堆绣户。金张公子总封侯，姚魏弟兄皆列土。
<br>
<br>碧纱窗下修花谱。交颈鸳鸯娇欲语。绛绡新结转官球，桃李仆奴何足数。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
