<HTML>
<HEAD>
<TITLE>全宋词 卷031 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷031</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷031</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6307"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷031')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷031]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【赵佶】
<br>
<br>声声慢（春）
<br>
<br>宫梅粉淡，岸柳金匀，皇州乍庆春回。凤阙端门，棚山彩建蓬莱。沈沈洞天向晚，宝舆还、花满钧台。轻烟里，算谁将金莲，陆地齐开。
<br>
<br>触处笙歌鼎沸，香鞯趁，雕轮隐隐轻雷。万家帘幕，千步锦绣相挨。银蟾皓月如昼，共乘欢、争忍归来。疏钟断，听行歌、犹在禁街。
<br>
<br>声声慢（梅）
<br>
<br>欺寒冲暖，占早争春，江梅已破南枝。向晚阴凝，偏宜映月临池。天然莹肌秀骨，笑等闲、桃李芳菲。劳梦想，似玉人羞懒，弄粉妆迟。
<br>
<br>长记行歌声断，犹堪恨，无情塞管频吹。寄远丁宁，折赠陇首相思。前村夜来雪里，殢东君、须索饶伊。烂漫也，算百花、犹自未知。
<br>
<br>念奴娇（御制）
<br>
<br>雅怀素态，向闲中、天与风流标格。绿锁窗前湘簟展，终日风清人寂。玉子声干，纹楸色净，星点连还直。跳丸日月，算应局上销得。
<br>
<br>全似落浦斜晖，寒鸦游鹭，乱点沙汀碛。妙算神机，须信道，国手都无勍敌。玳席欢余，芸堂香暖，赢取专良夕。桃源归路，烂柯应笑凡客。
<br>
<br>探春令
<br>
<br>帘旌微动，峭寒天气，龙池冰泮。杏花笑吐香犹浅。又还是、春将半。
<br>
<br>清歌妙舞从头按。等芳时开宴。记去年、对著东风，曾许不负莺花愿。
<br>
<br>聒龙谣
<br>
<br>紫阙苕荛，绀宇邃深，望极绛河清浅。霜月流天，锁穹隆光满。水精宫、金锁龙盘，玳瑁帘、玉钩云卷。动深思，秋籁萧萧，比人世、倍清燕。
<br>
<br>瑶阶回。玉签鸣，渐秘省引水，辘轳声转。鸡人唱晓，促铜壶银箭。拂晨光、宫柳烟微，荡瑞色、御炉香散。从宸游，前后争趋，向金銮殿。
<br>
<br>临江仙（宣和乙巳冬幸亳·州途次）
<br>
<br>过水穿山前去也，吟诗约句千余。淮波寒重雨疏疏。烟笼滩上鹭，人买就船鱼。
<br>
<br>古寺幽房权且住，夜深宿在僧居。梦魂惊起转嗟吁。愁牵心上虑，和泪写回书。
<br>
<br>满庭芳
<br>
<br>芳词来上，因俯同其韵以赐。）
<br>
<br>寰宇清夷，元宵游豫，为开临御端门。暖风摇曳，香气霭轻氛。十万钩陈灿锦，钧台外、罗绮缤纷。欢声里，烛龙衔耀，黼藻太平春。
<br>
<br>灵鳌，擎彩岫，冰轮远驾，初上祥云。照万宇嬉游，一视同仁。更起维垣大第，通宵宴、调燮良臣。从兹庆，都愈赓载，千岁乐昌辰。
<br>
<br>眼儿媚
<br>
<br>玉京曾忆昔繁华。万里帝王家。琼林玉殿，朝喧弦管，暮列笙琶。
<br>
<br>花城人去今萧索，春梦绕胡沙。家山何处，忍听羌笛，吹彻梅花。
<br>
<br>燕山亭
<br>
<br>裁翦冰绡，打叠数重，冷淡燕脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。
<br>
<br>凭寄离恨重重，这双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据。和梦也、有时不做。
<br>
<br>金莲绕凤楼
<br>
<br>绛烛朱笼相随映，驰绣毂、尘清香衬。万金光射龙轩莹。绕端门、瑞雷轻振。
<br>
<br>元宵为开圣景。严敷坐、观灯锡庆。帝家华英（疑误乘春兴）。搴珠帘、望尧瞻舜。
<br>
<br>小重山
<br>
<br>罗绮生香娇上春。金莲开陆海，艳都城。宝舆回望翠峰青。东风鼓，吹下半天星。
<br>
<br>万井贺升平。行歌花满路，月随人。龙楼一点玉灯明。萧韶远，高宴在蓬瀛。
<br>
<br>醉落魄
<br>
<br>（预赏景龙门追悼明节皇后）
<br>
<br>无言哽噎。看灯记得年时节。行行指月行行说。愿月常圆，休要暂时缺。
<br>
<br>今年华市灯罗列。好灯争奈人心别。人前不敢分明说。不忍抬头，羞见旧时月。
<br>
<br>
<br>
<br>
<br>
<br>
<br>
<br>
<br>
<br>
<br>【李纲】
<br>
<br>水龙吟（光武战昆阳）
<br>
<br>汉家炎运中微，坐令闰位余分据。南阳自有，真人膺历，龙翔虎步。初起昆城，旋驱乌合，块然当路。想莽军百万，旌旗千里，应道是、探囊取。
<br>
<br>豁达刘郎大度。对劲敌、安恬无惧。提兵夹击，声喧天坏，雷风借助。虎豹哀嗥，戈铤委地，一时休去。早复收旧物，扫清氛寝，作中兴主。
<br>
<br>念奴娇（汉武巡朔方）
<br>
<br>茂陵仙客，算真是、天与雄才宏略。猎取天骄驰卫霍，如使鹰鹯驱雀。鏖战皋兰，犁庭龙碛，饮至行勋爵。中华疆盛，坐令夷狄衰弱。
<br>
<br>追想当日巡行，勒兵十万骑，横临边朔。亲总貔貅谈笑看，黠虏心惊胆落。寄语单于，两君相见，何苦逃沙漠。英风如在，卓然千古高著。
<br>
<br>喜迁莺（晋师胜淝上）
<br>
<br>长江千里。限南北、雪浪云涛无际。天险难逾，人谋克庄，索虏岂能吞噬。阿坚百万南牧，倏忽长驱吾地。破强敌，在谢公处画，从容颐指。
<br>
<br>奇伟。淝水上，八千戈甲，结阵当蛇豕。鞭弭周旋，旌旗麾动，坐却北军风靡。夜闻数声鸣鹤，尽道王师将至。延晋祚，庇烝民，周雅何曾专美。
<br>
<br>水龙吟（太宗临渭上）
<br>
<br>古来夷狄难驯，射飞择肉天骄子。唐家建国，北边雄盛，无如颉利。万马崩腾，早旗毡帐，远临清渭。向郊原驰突，凭陵仓卒，知战守、难为计。
<br>
<br>须信君王神武。觇虏营、只从七骑。长弓大箭，据鞍诘问，单于非义。戈甲鲜明，旌麾光彩，六军随至。怅敌情震骇，鱼循鼠伏，请坚盟誓。
<br>
<br>念奴娇（宪宗平淮西）
<br>
<br>晚唐姑息，有多少方镇，飞扬跋扈。淮蔡雄藩联四郡，千里公然旅拒。同恶相资，潜伤宰辅，谁敢分明语。娜婀群议，共云旄节应付。
<br>
<br>于穆天子英明，不疑不贰处，登庸裴度。往督全师威令使，擒贼功名归愬。半夜衔枚，满城深雪，忽已亡悬瓠。明堂坐治，中兴高映千古。
<br>
<br>雨霖铃（明皇幸西蜀）
<br>
<br>蛾眉修绿。正君王恩宠，曼舞丝竹。华清赐浴瑶甃，五家会处，花盈山谷。百里遗簪堕珥，尽宝钿珠玉。听突骑、鼙鼓声喧，寂寞霓裳羽衣曲。
<br>
<br>金舆远幸匆匆速。奈六军不发人争目。明眸皓齿难恋，肠断处、绣囊犹馥。剑阁峥嵘，何况铃声，带雨相续。谩留与、千古伤神，尽入生绡幅。
<br>
<br>喜迁莺（真宗幸澶渊）
<br>
<br>边城寒早。恣骄虏、远牧甘泉丰草。铁马嘶风，毡裘凌雪，坐使一方云扰。庙堂折冲无策，欲幸坤维江表。叱群议，赖寇公力挽，亲行天讨。
<br>
<br>缥缈。銮辂动，霓旌龙旆，遥指澶渊道。日照金戈，云随黄伞，径渡大河清晓。六军万姓呼舞，箭发狄酋难保。虏情慑，誓书来，从此年年修好。
<br>
<br>减字木兰花（读《神仙传》）
<br>
<br>茫茫云海。方丈蓬壶何处在。拟泛轻舟。一到金鳌背上游。琼楼珠室。千岁蟠桃初结实。月冷风清。试倩双成吸玉笙。
<br>
<br>减字木兰花
<br>
<br>龟台金母。绀发芳容超敻古。绛节霓旌。青鸟传言若可凭。瑶池罢宴。零落碧桃香片片。八骏西巡。更有何人继后尘。
<br>
<br>永遇乐（秋夜有感）
<br>
<br>秋色方浓，好天凉夜，风雨初霁。缺月如钩，微云半掩，的烁星河碎。爽来轩户，凉生枕簟，夜永悄然无寐。起徘徊，凭栏凝伫，片时万情千意。
<br>
<br>江湖倦客，年来衰病，坐叹岁华空逝。往事成尘，新愁似锁，谁是知心底。五陵萧瑟，中原杳杳，但有满襟清泪。烛兰缸，呼童取酒，且图径醉。
<br>
<br>望江南（池阳道中）
<br>
<br>归去客，迂骑过江乡。茅店鸡声寒逗月，板桥人迹晓凝霜。一望楚天长。春信早，山路野梅香。映水酒帘斜扬日，隔林渔艇静鸣榔。杳杳下残阳。
<br>
<br>水调歌头（同德久诸季小饮，出示所作，即席答之）
<br>
<br>律吕自相召，韶頀不难谐。致君泽物，古来何世不须才。幸可山林高卧，袖手何妨闲处，醇酒醉朋侪。千里故人驾，不怕物情猜。
<br>
<br>秋夜永，更秉烛，且衔杯。五年离索，谁谓谈笑豁幽怀。况我早衰多病，屏迹云山深处，俗客不曾来。此日扫花径，蓬户为君开。
<br>
<br>水调歌头（与李致远、似之、张柔直会饮）
<br>
<br>如意始身退，此事古难谐。中年醉饮，多病闲去正当才。长爱兰亭公子，弋钓溪山娱适，甘旨及朋侪。衰疾卧江海，鸥鸟莫惊猜。
<br>
<br>酒初熟，招我友，共一杯。碧天云卷，高挂明月照人怀。我醉欲眠君去，醉醒君如有意，依旧抱琴来。尚有一壶酒，当复为君开。
<br>
<br>水调歌头（似之、申伯、叔阳皆作，再次前韵）
<br>
<br>物我本虚幻，世事若俳谐。功名富贵，当得须是个般才。幸有山林云水，造物端如有意，分付与吾侪。寄语旧猿鹤，不用苦相猜。
<br>
<br>醉中适，一杯尽，复一杯。坐间有客，超诣言笑可忘怀。况是清风明月，如会幽人高意，千里自飞来。共笑陶彭泽，空对菊花开。
<br>
<br>念奴娇（中秋独坐）
<br>
<br>暮云四卷，淡星河、天影茫茫垂碧。皓月浮空，人尽道，端的清圆如璧。丹桂扶疏，银蟾依约，千古佳今夕。寒光委照，有人独坐秋色。
<br>
<br>怅念老子平生，粗令婚嫁了，超然闲适。误缚簪缨遭世故，空有当时胸臆。苒苒流年，春鸿秋燕，来往终何益。云山深处，这回真是休息。
<br>
<br>感皇恩
<br>
<br>九日菊花迟，茱萸却早。嫩蕊浓香自妍好。一簪华发，只恐西风吹帽。细看还遍插，人忘老。
<br>
<br>千古此时，清欢多少。铁马台空但荒草。旅愁如海，须把金尊销了。暮天秋影碧，云如扫。
<br>
<br>渔家傲（九月将尽，菊花始有开者）
<br>
<br>木落霜清秋色霁。菊苞渐吐金英碎。佳节不随东去水。谁得会。黄花开日重阳至。
<br>
<br>三径旧栽烟水外。故园凝望空流泪。香色向人如有意。挼落蕊。金尊满满从教醉。
<br>
<br>水调歌头（和李似之横山对月）
<br>
<br>秋杪暑方退，清若玉壶冰。高楼对月，天上宫殿不曾扃。散下凄然风露，影照江山如昼，浑觉俗缘轻。弋者欲何慕，鸿羽正冥冥。
<br>
<br>世间法，唯此事，最堪凭。太虚心量，聊假梨枣制颓龄。但使心安身健，静看草根泉际，吟蚓与飞萤。一坐小千劫，无念契无生。
<br>
<br>江城子（新酒初熟）
<br>
<br>老饕嗜酒若鸱夷。拣珠玑。自蒸炊。篘尽云腴，浮蚁在瑶卮。有客相过同一醉，无客至，独中之。
<br>
<br>麹生风味有谁知。豁心脾。展愁眉。玉颊红潮，还似少年时。醉倒不知天地大，浑忘却，是和非。
<br>
<br>江城子（九日与诸季登高）
<br>
<br>客中重九共登高。逼烟霄。见秋毫。云涌群山，山外海翻涛。回首中原何处是，天似幕，碧周遭。
<br>
<br>茱萸蕊绽菊方苞。左倾醪。右持螯。莫把闲愁，空使寸心劳。会取八荒皆我室，随节物，且游遨。
<br>
<br>感皇恩（枕上）
<br>
<br>西阁夜初寒，炉烟轻袅。竹枕紬衾素屏小。片时清梦，又被木鱼惊觉。半窗残月影，天将晓。
<br>
<br>幻境去来，胶胶扰扰。追想平生发孤笑。壮怀消散，尽付败荷衰草。个中还得趣，从他老。
<br>
<br>望江南
<br>
<br>新阁就，向日借清光。广厦生风非我志，小窗容膝正相当。聊此傲羲皇。
<br>
<br>狨尾拂，高挂木绳床。老病维摩谁问疾，散花天女为焚香。恰好细商量。
<br>
<br>望江南
<br>
<br>新酒熟，云液满香篘。溜溜清声归小瓮，温温玉色照瓷瓯。饮兴浩难收。
<br>
<br>嘉客至，一酌散千忧。顾我老方齐物论，与君同作醉乡游。万事总休休。
<br>
<br>望江南
<br>
<br>新雨足，一夜满南塘。禾更稻向成初吐秀，芰荷虽败尚余香。爽气入轩窗。
<br>
<br>澄霁后，远岫更青苍。两部蛙声鸣鼓吹，一天星月浸光铓。秋色陡凄凉。
<br>
<br>望江南
<br>
<br>新月出，清影尚苍茫。学扇欲生青海上，如钩先挂碧霄傍。星斗焕文章。
<br>
<br>林下客，把酒挹孤光。斟酌嫦娥怜我老，故窥书幌照人床。此意自难忘。
<br>
<br>江城子（瀑布）
<br>
<br>琉璃滑处玉花飞。溅珠玑。喷霏微。谁遣银河，一派九天垂。昨夜白虹来涧饮，留不去，许多时。
<br>
<br>幽人独坐石嵚崎。赏清奇。濯涟漪。不怕深沈，潭底有蛟螭。鸿洞但闻金石奏，猿鸟乐，共忘归。
<br>
<br>减字木兰花（荔枝二首）
<br>
<br>华清赐浴。宝甃温泉浇腻玉。笑靥开时。一骑红尘献荔枝。明珠乍剖。自擘轻红香满手。锦袜罗囊。犹瘗当年驿路旁。
<br>
<br>减字木兰花
<br>
<br>仙姝丽绝。被服红绡肤玉雪。火齐堆盘。常得杨妃带笑看。劳生重马。远贡长为千古话。林下甘芳。却准幽人餍饫尝。
<br>
<br>丑奴儿（木犀）
<br>
<br>幽芳不为春光发，直待秋风。直待秋风。香比余花分外浓。步摇金翠人如玉，吹动珑璁。吹动珑璁。恰似瑶台月下逢。
<br>
<br>丑奴儿
<br>
<br>枝头万点妆金蕊，十里清香。十里清香。解引幽人雅思长。玉壶贮水花难老，净几明窗。净几明窗。褪下残英蔌蔌黄。
<br>
<br>江城子
<br>
<br>去年九日在衡阳。满林霜。俯潇湘。回雁峰头，依约雁南翔。遥想茱萸方遍插，唯少我，一枝香。
<br>
<br>今年佳节幸相将。陟层冈。举华觞。地暖风和，犹未菊开黄。此会明年知健否，判酩酊，醉秋光。
<br>
<br>水调歌头（李太白画象）
<br>
<br>太白乃吾祖，逸气薄青云。开元有道，聊复乘兴一来宾。天子呼来方醉，洒面清泉微醒，余吐拭龙巾。词翰不加点，歌阕满宫春。
<br>
<br>笔风雨，心锦绣，极清新。大儿中令，神契兼有坐忘人。不识将军高贵，醉里指污吾足，乃敢尚衣嗔。千载已仙去，图象耸风神。
<br>
<br>水龙吟（次韵任世初送林商叟海道还闽中）
<br>
<br>际天云海无涯，径从一叶舟中渡。天容海色，浪平风稳，何尝有飓。鳞甲千山，笙镛群籁，了无遮护。笑读君佳阕，追寻往事，须信道、忘来去。
<br>
<br>闻说钓鲸公子，为才名、鹗书交举。高怀淡泊，柏台兰省，留连莫住。万里闽山，不从海道，寄声何处。怅七年契阔，无因握手，与开怀语。
<br>
<br>水龙吟（上巳日出郊，呈知宗安抚、张参、观文汪相二首）
<br>
<br>莫春清淑之初，赏心最乐惟修禊。兰亭序饮，泛觞流咏，萧然适意。旧弼宗英，文章贤牧，肯临坰外。向碧山深处，寻花问柳，有佳气、随旌旆。
<br>
<br>寥落幽人寓止。借僧园、缭云萦水。栽花种竹，凿池开径，渊明岂愧。美景良辰，玉颜方老，欲留何计。对残红嫩绿，开怀笑语，且须同醉。
<br>
<br>水调歌头（前题）
<br>
<br>花径不曾扫，蓬户为君开。元戎小队，清晓佳客与同来。我为衰迟多病，且恁浇花艺药，随分葺池台。多谢故人意，迂访白云隈。
<br>
<br>暮春月，修禊事，会兰斋。一觞一咏，何愧当日畅幽怀。况是茂林修竹，映带清流湍激，山色碧崔嵬。勿复叹陈迹，且为醉金杯。
<br>
<br>江城子（再游武夷，至晞真馆，与道士泛月而归）
<br>
<br>武夷山里一溪横。晚风清。断霞明。行至晞真、馆下月华生。仙迹灵踪知几许，霞明。行至晞真、馆下月华生。仙迹灵踪知几许，云缥缈，石峥嵘。
<br>
<br>羽人同载小舟轻。玉壶倾。荐芳馨。酣饮高歌，时作步虚声。一梦游仙非偶尔，回棹远，翠烟凝。
<br>
<br>江城子（池阳泛舟作）
<br>
<br>春来江上打头风。吼层空。卷飞蓬。多少云涛，雪浪暮江中。早是客情多感慨，烟漠漠，雨濛濛。
<br>
<br>梁溪只在太湖东。长儿童。学庞翁。谁信家书，三月不曾通。见说浙河金鼓震，何日到，羡归鸿。
<br>
<br>江城子
<br>
<br>晓来江口转南风。静烟空。整云蓬。满眼高帆，隐映画图中。呕轧数声离岸舻，云暗淡，雪溟濛。
<br>
<br>扁舟归去五湖东。狎樵童。侣渔翁。不管人间，荣辱与穷通。试作五噫歌汉室，从隐遁，作梁鸿。
<br>
<br>望江南（过分水岭）
<br>
<br>征骑远，千里别沙阳。泛碧斋傍凝翠阁，栖云寺里印心堂。回首意茫茫。
<br>
<br>分水岭，烟雨正凄凉。南望瓯闽连海峤，北归吴越过江乡。极目暮云长。
<br>
<br>望江南
<br>
<br>云岭水，南北自分流。触目澜翻飞雪浪，赴溪盘屈转琼钩。呜咽不胜愁。
<br>
<br>归去客，征骑远闽州。路入江南春信未，日行北陆冷光浮。还揽旧貂裘。
<br>
<br>望江南
<br>
<br>日下，蓑笠老江湖。"今蒙恩北归当践斯言，因作渔父四时词以道意，调寄望江南）
<br>
<br>云棹远，南浦绿波春。日暖风和初解冻，饵香竿袅好垂纶。一钓得金鳞。
<br>
<br>风乍起，吹皱碧渊沦。红脍斫来龙更美，白醪酤得旨兼醇。一醉武陵人。
<br>
<br>望江南
<br>
<br>清昼永，幽致夏来多。远岸参差风扬柳，平湖清浅露翻荷。移棹钓烟波。
<br>
<br>凉一霎，飞雨洒轻蓑。满眼生涯千顷浪，放怀乐事一声歌。不醉欲如何。
<br>
<br>望江南
<br>
<br>烟艇稳，浦溆正清秋。风细波平宜进楫，月明江静好沈钩。横笛起汀洲。
<br>
<br>鲈鳜美，新酿蚁醅浮。休问六朝兴废事，白萍红蓼正凝愁。千古一渔舟。
<br>
<br>望江南
<br>
<br>江上雪，独立钓渔翁。箬笠但闻冰散响，蓑衣时振玉花空。图画若为工。
<br>
<br>云水暮，归去远烟中。茅舍竹篱依小屿，缩鳊圆鲫入轻笼。欢笑有儿童。
<br>
<br>六么令（次韵和贺方回金陵怀古，鄱阳席上作）
<br>
<br>长江千里，烟淡水云阔。歌沈玉树，古寺空有疏钟发。六代兴亡如梦，苒苒惊时月。兵戈凌灭。豪华销尽，几见银蟾自圆缺。
<br>
<br>潮落潮生波渺，江树森如发。谁念迁客归来，老大伤名节。纵使岁寒途远，此志应难夺。高楼谁设。倚阑凝望，独立渔翁满江雪。
<br>
<br>喜迁莺（自池阳泛舟）
<br>
<br>江天霜晓。对万顷雪浪，云涛氵弥渺远岫参差，烟树微茫，阅尽往来人老。浅沙别浦极望，满目余霞残照。暮云敛，放一轮明月，窥人怀抱。
<br>
<br>杳杳。千里恨，玉人一别，梦断无音耗。手捻江梅，枝头春信，欲寄算应难到。画船片帆浮碧，更值风高波浩。几时得向尊前，销却许多烦恼。
<br>
<br>喜迁莺（塞上词）
<br>
<br>边城寒早。对漠漠暮秋，霜风烟草。战□长闲，刁斗无声，空使荷戈人老。陇头立马极目，万里长城古道。感怀处，问仲宣云乐，从军多少。
<br>
<br>缥缈云岭外，夕烽一点，塞上传光小。玉帐尊罍，青油谈笑，肯把壮怀销了。画楼数声残角，吹彻梅花霜晓。愿岁岁静烟尘，羌虏常修邻好。
<br>
<br>一翦梅
<br>
<br>数点梅花玉雪娇。烟水篱边，兰袅青梢。横斜疏影月黄昏，谁使天香，暗淡飘飘。
<br>
<br>半醉佳人酒未消。宾髻偏时，插更斜袅。尊前还唱早梅词，琼醑何如，□□□□。
<br>
<br>玉蝴蝶
<br>
<br>万古秣陵江国，舣舟烟岸，千里云林。故垒高楼，凝望远水遥岑。景阳钟、那闻旧响，玉树唱、空有余音。感春心。六朝遗事，萧索难寻。
<br>
<br>甘泉法从弟兄芝玉，顾我情深契阔相思，岂知今日共登临。对尊俎、休辞痛饮，伤志节、须且高吟。柳摇金。断霞轻霭，残照西沈。
<br>
<br>水龙吟（次韵和质夫、子瞻杨花词）
<br>
<br>晚春天气融和，乍惊密雪烟空坠。因风飘荡，千门万户，牵情惹思。青眼初开，翠眉才展，小园长闭。又谁知化作，琼花玉屑，共榆荚、漫天起。
<br>
<br>深院美人慵困，乱云鬟、尽从妆缀。小廊回处，氍毹重叠，轻拈却碎。飞入楼台，舞穿帘幕，总归流水。怅青春又过，年年此恨，满东风泪。
<br>
<br>西江月
<br>
<br>（赠友人家侍儿名莺莺者）
<br>
<br>意态何如涎涎，轻盈只恐飞飞。华堂偏傍主人栖。好与安巢稳戏。
<br>
<br>揽断楼中风月，且看掌上腰支。谪仙词赋少陵诗。万语千言总记。
<br>
<br>苏武令
<br>
<br>塞上风高，渔阳秋早。惆怅翠华音杳。驿使空驰，征鸿归尽，不寄双龙消耗。念白衣、金殿除恩，归黄阁、未成图报。谁信我、致主丹衷，伤时多故，未作救民方召。调鼎为霖，登坛作将，燕然即须平扫。拥精兵十万，横行沙漠，奉迎天表。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【李祁】
<br>
<br>减字木兰花
<br>
<br>梨花院宇。淡月倾云初过雨。一枕轻寒。梦入西瑶小道山。花深人静。帘锁御香清昼永。红药阑干。玉案春风窈窕间。
<br>
<br>点绛唇
<br>
<br>楼下清歌，水流歌断春风暮。梦云烟树。依约江南路。
<br>
<br>碧水黄沙，梦到寻梅处。花无数。问花无语。明月随人去。
<br>
<br>青玉案
<br>
<br>绿琐窗纱明月透。正清梦、莺啼柳。碧井银瓶鸣玉甃。翔鸾妆样，粲花衫绣。分付春风手。
<br>
<br>喜入秋波娇欲溜。脉脉青山两眉秀。玉枕春寒郎知否。归来留取，御香襟袖。同饮酴醿酒。
<br>
<br>鹊桥仙
<br>
<br>春阴淡淡，春波渺渺，帘卷花稍香雾。小舟谁在落梅村，正梦绕、清溪烟雨。
<br>
<br>碧山学士，云房娇小，须要五湖同去。桃花流水鳜鱼肥，恰趁得、江天佳处。
<br>
<br>阮郎归
<br>
<br>校书学士小蓬山。新参玉笋班。买花归去五湖间。浣花龙尾湾。下脱
<br>
<br>南歌子
<br>
<br>袅袅秋风起，萧萧败叶声。岳阳楼上听哀筝。楼下凄凉江月、为谁明。
<br>
<br>雾雨沈云梦，烟波渺洞庭。可怜无处问湘灵。只有无情江水、绕孤城。
<br>
<br>醉桃源
<br>
<br>春风碧水满郎湖。水清梅影疏。渡江桃叶酒家垆。髻鬟云样梳。
<br>
<br>吹玉蕊，饮琼腴。不须红袖扶。少年随意数花须。老来心已无。
<br>
<br>朝中措
<br>
<br>照江梅词，寄任蕴明。蕴明尝许缘檄载侍儿见过，又于汉籍伎有目成者因以为戏）
<br>
<br>郎官湖上探春回。初见照江梅。过尽竹溪流水，无人知道花开。
<br>
<br>佳人何处，江南梦远，殊未归来。唤取小丛教看，隔江烟雨楼台。
<br>
<br>西江月
<br>
<br>拾翠亭前水满，郎官湖上春回。仪龙新碾试琼杯。更觉春江有味。
<br>
<br>拄杖行穿翠筱，吹花醉绕江梅。故园心事老相催。此意陶潜能会。
<br>
<br>西江月
<br>
<br>云观三山清露，长生万鬣青松。琼王敖珠珥下秋空。一笑满天鸾凤。
<br>
<br>雾鬓新梳绀绿，霞衣旧佩柔红。更邀豪俊驭南风。此意平生飞动。
<br>
<br>如梦令
<br>
<br>春水湖塘深处。竹暗沙洲无路。闲伴落花来，却信东风归去。且住。且住。细看两山烟雨。
<br>
<br>如梦令
<br>
<br>不见玉人清晓。长啸一声云杪。碧水满阑塘，竹外一枝风袅。奇妙。奇妙。半夜山空月皎。
<br>
<br>水龙吟（郎官湖）
<br>
<br>碧山横绕清湖，茂林秀麓波光里。南宫老大，西洲漂荡，危亭重倚。雨步云行，饵风饮雾，平生游戏。笑此中空洞，都无一物，有神妙、浩然气。
<br>
<br>扫尽云南梦北，看三江五湖秋水。狂歌两解，清尊一举，超然千里。江汉苍茫，故人何处，山川良是。待白萍露下，青天月上，约骑鲸起。
<br>
<br>浪淘沙
<br>
<br>拍手趁西风。惊起乖龙。青山绿水古今同。唯有一轮山上月，长照江中。
<br>
<br>一点落金钟。浑似虚空。道人不住有云峰。但是人家清酒瓮，行处相逢。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【张纲】
<br>
<br>念奴娇（次韵张仲远，是日醉甚，逃席）
<br>
<br>论思厌久，动莼鲈清兴，轻辞丹极。佩玉腰金归故里，光照湖山秋色。八座仪刑，九重尊宠，才大今词伯。汉家豪俊，一时谁是勍敌。
<br>
<br>三径旧日家声，华堂深稳处，频开瑶席。春在壶中真自有，一境珠宫仙掖。谭尘挥风，罚筹如猬，数困尊前客。故应元放，举杯狂醉轻掷。
<br>
<br>念奴娇（次韵李公显木樨）
<br>
<br>多情宋玉，值西风摇落，悲秋时节。赖有幽芳深解意，的皪枝头争发。欲语含羞，敛容微笑，心事如何说。暗香时度，卷帘留伴霜月。
<br>
<br>谁为赋写仙姿，挥毫落纸，有尊前词客。独倚阑干须信道，消得孤吟愁绝。补阙骚经，拾遗香传，顿许居前列。品题多谢，一枝当为君折。
<br>
<br>青门饮（京师送王敏求归乡）
<br>
<br>疏柳飘零，暮鸦寒集，都门送客，斜阳影里。野色沈沈，翠微隐隐，遥指故乡云外。聚久交情厚，对西风、争忍分袂。饮散宾朋，画船去也，平芜千里。
<br>
<br>因记。小轩无寐。观夜月凭阑，共论深契。绛帐清闲，杏坛优暇，当念宴游同醉。南北烟波远，愿无忘、音书频寄。未知名宦拘人，异日相逢何地。
<br>
<br>蓦山溪（甲辰生日）
<br>
<br>小窗开宴，草草杯盘具。欢喜走儿童，庆生朝、一年一度。
<br>
<br>风光好处，恰是小春时，香泛泛，酒醺醺，一曲歌金缕。
<br>
<br>吾今已醉，解作醒时语。千里念重亲，望家山、云天尽处。深深发愿，只愿早休官，居颜巷，戏莱衣，岁岁长欢聚。
<br>
<br>临江仙（次韵陈少阳重九）
<br>
<br>绿蚁浮觞香泛泛，黄花共荐芳辰。清霜天宇净无尘。登高宜有赋，拈笔戏成文。
<br>
<br>可奈园林摇落尽，悲秋意与谁论。眼中相识几番新。龙山高会处，落帽定何人。
<br>
<br>临江仙（坚生日）
<br>
<br>追想京都全盛日，蓬弧初记生时。朝来朱绂照庭闱。谁知衰谢老，还有宁馨儿。
<br>
<br>休记蓝田生美玉，举杯听取歌词。年方强仕未应迟。高风轻借便，一鹗看横飞。
<br>
<br>满庭芳（生日）
<br>
<br>十月风光，小春时候，宴堂初启朱筵。博山云润，风细袅晴烟。坐有文章公子，争吟唱、诗满花笺。帘帷里，时闻笑语，今日间生贤。
<br>
<br>郎潜。虽未贵，虚名自有，清议推先。更那堪、高堂重庆兼全。占取人间乐事，何必羡、玉带貂蝉。飞觞处，深深更祝，龟鹤永齐年。
<br>
<br>满庭芳（荣国生日）
<br>
<br>风轧云低，寒催腊近，画堂和气先春。玳筵初启，佳会庆生辰。漏转高张宝炬，重帘邃、深炷炉薰。欢声里，清歌闲发，一曲绕梁尘。
<br>
<br>慈闱，春不老，山河象服，恩被丝纶。占人间荣贵，兰玉诜诜。便好金尊尽醉，殷勤劝、须满十分。深深愿，斑衣拜舞，千岁奉灵椿。
<br>
<br>万年欢（荣国生日）
<br>
<br>岁晚寒凝，正蓂舒四叶，梅吐孤芳。庆诞佳辰，开筵盛集萱堂。合坐春回锦绣，卷帘处、花簇笙簧。除乐禁、初许闻韶，应时欢宴何妨。
<br>
<br>人言富贵最好，算有谁能兼，福寿康强。自是仙姿，天教占取恩光。百和重添宝炬，十分劝、频举瑶觞。仍教画、家庆新图，要看兰桂成行。
<br>
<br>浣溪沙（荣国生日四首·四之一）
<br>
<br>罗绮争春拥画堂。翠帷深处按笙簧。宝奁频炷郁沈香。
<br>
<br>海上蟠桃元未老，月中仙桂看余芳。何须龟鹤颂年长。
<br>
<br>浣溪沙（四之二）
<br>
<br>腊日银罂翠管新。潘舆迎腊庆生辰。卷帘花簇锦堂春。
<br>
<br>百和宝薰笼瑞雾，一声珠唱驻行云。流霞深劝莫辞频。
<br>
<br>浣溪沙（四之三）
<br>
<br>象服华年两鬓青。喜逢生日是嘉平。何妨开宴雪初晴。
<br>
<br>酒劝十分金凿落，舞催三叠玉娉婷。满堂欢笑祝椿龄。
<br>
<br>浣溪沙（安人生日·四之四）
<br>
<br>过隙光阴还自催。生朝又送一年来。宴堂深处强追陪。
<br>
<br>眼眩岂堪花里笑，眉攒聊向酒边开。与君同醉莫辞杯。
<br>
<br>点绛唇（荣国生日二首·二之一）
<br>
<br>飞雪初晴，晓来佳气生庭户。宝薰笼雾。帘幕香风度。
<br>
<br>鹤发龟龄，堂上潘舆驻。花深处。缓歌金缕。莫惜杯频举。
<br>
<br>点绛唇（二之二）
<br>
<br>罗幕重重，画堂迎腊和风转。玳筵高展。知是群仙宴。
<br>
<br>银鸭香浮，红袖翻歌扇。金杯劝。深深祝愿。争把蟠桃献。
<br>
<br>江城子（和吕丞送进士赴省）
<br>
<br>宝津楼下柳阴重。画桥东。戏鱼龙。闻喜当时，开宴盛仪容。遥想新年寻故事，扶醉帽，夕阳中。
<br>
<br>可怜衰鬓飒霜丛。借酡红。遣愁浓。梦入长安，惊起送飞鸿。直下青冥休避路，九万里，看抟风。
<br>
<br>绿头鸭（次韵王伯寿）
<br>
<br>敛晴烟。桂花如水轻寒。宴中秋、朋簪来会，满筵绿鬓朱颜。罄尊罍、兴吞海量，妙歌吹、声彻云端。独念衰残，强陪欢笑，恍然感旧觉悲酸。功名志，黄粱晓梦，老去奈何天。休追悔，天应教人，赢取身闲。
<br>
<br>想姮娥、情都如旧，也须知我贪欢。奈潘鬓、霜蓬渐满，况沈腰、革带频宽。月有重圆，人谁长健，一回相见一回难。王夫子，看君风度，何不早弹冠。莫学我，年年对月，扶病江干。
<br>
<br>绿头鸭（次韵陈季明）
<br>
<br>爱家山。坐来心与云闲。念平生、功名有志，暮年多病知难。眷簪缨、未容引去，奈猿鹤、久已催还。松菊关情，莼鲈引兴，昔人高韵照尘寰。细追想，山林钟鼎，从古罕兼全。归来好，皇恩赐可，拂袖欣然。
<br>
<br>望西清、犹叨法从，梦魂宁隔台躔。莳七松、便为小隐，开三径、且乐余年。宾友相过，鸡豚为具，从容聊作饮中仙。君试听，阳春佳阕，今日恰新传。休辞酒，从教醉舞，踏碎花毡。
<br>
<br>感皇恩（休官）
<br>
<br>解组盛明时，角巾东路。家在深村更深处。扫开三径，坐看一川烟雨。故山休笑我，来何暮。
<br>
<br>苦贪富贵，多忧多虑。百岁光阴能几许。醉乡日月，莫问人间寒暑。兴来随短棹，过南浦。
<br>
<br>朝中措（安人生日·三之一）
<br>
<br>年时生日宴高堂。欢笑拥炉香。今日山前停棹，也须随分飞觞。
<br>
<br>东阳太守，携家远去，方溯桐江。把酒祝君长健，相随归老吾乡。
<br>
<br>朝中措
<br>
<br>日也）
<br>
<br>前年初对大明宫。寒律转春风。几度乡关归梦，催成两鬓霜蓬。
<br>
<br>山州岁晚，还逢令节，空记前踪。莫遣酒兵相向，愁城生怕频攻。
<br>
<br>朝中措（腊日·三之三）
<br>
<br>休惊初腊冻全消。旬日是春朝。梅吐芳心半笑，柳含青眼相撩。
<br>
<br>风光如许，那知太守，老去无聊。乘兴方思把笺，归心已逐轻桡。
<br>
<br>凤栖梧（安人生日·五之一）
<br>
<br>五日小春休屈指。花发西轩，早已传春意。应为高堂催燕喜。一枝得得来呈瑞。
<br>
<br>绮席初开云幕邃。兰蕙腾芳，人生蓬壶里。寿酒满斟那惜醉。锦囊行拜恩封贵。
<br>
<br>凤栖梧（五之二）
<br>
<br>雨洗轩庭迎晚照。黄菊才芳，未觉秋光老。怪底烘堂添语笑。姮娥此夜来蓬岛。
<br>
<br>献寿新词谁解道。满眼儿孙，著语皆争巧。潋滟金杯休惜酹。追欢不怕霜天晓。
<br>
<br>凤栖梧（婺州席上·五之三）
<br>
<br>风动飞霙迎晓霁。银海光浮，宴启群仙会。骑省流芳谁可继。尊前看取连枝贵。
<br>
<br>华发衰翁羞晚岁。未报皇恩，尚忝专城寄。酒入愁肠应易醉。已拚一醉酬君意。
<br>
<br>凤栖梧（癸未生日·五之四）
<br>
<br>老去光阴惊掣电。生长元丰，试数今谁健。多谢天公怜岁晚。清时乞得身闲散。
<br>
<br>忆昔生朝叨睿眷。台馈颁恩，内酒当筵劝。今日衰残欢意鲜。举杯目断尧天远。
<br>
<br>凤栖梧（丁宅二侍儿·五之五）
<br>
<br>缓带垂红双侍女。彩凤衔来，秀色生庭户。转蕙光风香暗度。回眸绰约神仙侣。
<br>
<br>寡和清歌声激楚。夜饮厌厌，劝我杯频举。只恐酒阑催暮雨。凭谁约断阳台路。
<br>
<br>好事近（梅柳）
<br>
<br>梅柳约东风，迎腊暗传消息。粉面翠眉偷笑，似欣逢佳客。晚来歌管破余寒，沈烟袅轻碧。老去不禁卮酒，奈尊前春色。
<br>
<br>菩萨蛮（上元）
<br>
<br>重帘卷尽楼台日。华灯万点欢声入。老病莫凭阑。一城星斗寒。
<br>
<br>艳妆翻舞雪。目眩红生缬。不是故无情。羞君双鬓青。
<br>
<br>菩萨蛮
<br>
<br>南山只与溪桥隔。年来厌著寻山屐。卧对曲屏风。淡烟疏雨中。
<br>
<br>功成投老去。拚作林塘主。万事不关心。酒杯红浪生。
<br>
<br>清平乐（上元）
<br>
<br>红莲照晚。花底明人眼。无限游人谁惜倦。只有衰翁心懒。笙歌缓引更筹。更阑客散添愁。香雾半窗幽梦，烟波千里归舟。
<br>
<br>人月圆（壬午生日，时初遇会庆节，至翌日小集）
<br>
<br>封人祝望尧云了，归路蔼欢声。何妨明日，开筵笑语，聊庆初生。
<br>
<br>官闲岁晚身犹健，兰玉更盈庭。持杯为寿，从教夜醉，谁怕参横。
<br>
<br>西江月（壬午生日）
<br>
<br>易老方惊岁晚，难禁又报生朝。从他华发转萧萧。且共尊前一笑。
<br>
<br>为具随宜饤饾，烘堂不用笙箫。只烦欢伯散无聊。醉里追回年少
<br>
<br>惜分飞（次韵丁希闵）
<br>
<br>年少春心花里转。只恐飞花片片。沈醉归深院。妓衣何用令高卷。
<br>
<br>要看梁州初入遍。放出楼中舞燕。有眼何曾见。看来未足重开宴。
<br>
<br>减字木兰花（安人生日）
<br>
<br>思堂醇酎。满酌金杯争献寿。记取年时。头白成双唱旧词。莫言秋晚。五日小春黄菊绽。折一枝来。纶诰金花要并开。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
