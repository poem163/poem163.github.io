<HTML>
<HEAD>
<TITLE>全宋词补辑（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词补辑（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词补辑（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6265"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词补辑（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词补辑（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 比大节
<br>　　据词中“南唐重赋，一旦俱蠲”云云，大节当为宋初人。
<br>　　满庭芳
<br>　　春寿太守
<br>　　玉笋京华，紫荷香润，宴闲密侍西清。碧幢金节，仍尹凤皇城。须信千龄庆遇，丹霄上、重叠恩荣。时多暇。湖山丽景，许酒乐升平。
<br>　　新春。逢诞日，莺花渐好，初过烧灯。想笙歌丛里，醉赏瑶觥。占尽人间福寿，行看取、稳赞机衡。貂蝉映，朱颜绿鬓，沙路马蹄轻。
<br>　　又
<br>　　井络储精，岷江钟秀，挺生名世真贤。充闾佳气，非雾亦非烟。况值小春时候，蓂背下、八荚争妍。馀波在，九华父老，歌颂橎喧阗。
<br>　　三年。书治最，南唐重赋，一旦俱蠲。此恩垂不朽，刻石流传。愿借沧溟为寿，玳筵上、满吸长川。从兹去，鸾坡凤阁，平步稳登仙。 
<br>
<br> 
<br>
<br>寇准
<br>　　准，“全”已见。
<br>　　蝶恋花
<br>　　四十年来身宝贵。游处烟霞，步履如平地。紫府丹台仙籍里，皆知独擅无双美。
<br>　　将相兼荣谁敢比。彩凤徊翔，重浴荀池水。位极人臣功济世，芬芳天下歌桃李。
<br>
<br> 
<br>
<br>庞籍
<br>　　籍原作藉，当即藉。藉字醇之，单州成武人（在今山东境内）。生于宋太宗端拱元年（988）。及进士第。仁宋景祐间，赵元昊反，为陕西体量安抚使，进龙图阁直学士，知延州，俄兼鄜延都总管，经略安抚缘边招讨使。元昊既臣，籍为枢密副使。皇祐三年（1051）十月，入相，五年（1053）七月罢。卒于嘉祐八年（1063）。司马光温国文正司马公文集卷七十首席有墓志铭，宋史卷三百十一有传。
<br>　　渔家傲
<br>　　儒将不须躬甲胄。指挥玉麈风云走。战罢挥毫飞捷奏。倾贺酒。三杯遥献南山寿。
<br>　　草软沙平春日透。萧萧下马长川逗。马上醉中山色秀。光一一。旌矛戈戟山前后。 
<br>
<br> 
<br>
<br>晏殊
<br>　　殊，“全”已见。
<br>　　蝶恋花
<br>　　紫府群仙名籍秘。五色斑龙，暂降人间世。海变沧田都不记。蟋桃一熟三千岁。
<br>　　露滴彩旌云绕秋，谁信壶中，别有笙歌地。门外落花随水逝。相看莫惜尊前醉。
<br>　　诉衷情
<br>　　寿
<br>　　幕天席地斗豪奢。歌妓捧红牙。从他醉醒醒醉，斜插满头花。
<br>　　车载酒，解貂贳。尽繁华。儿孙贤俊，家道荣昌，祝寿无涯。
<br>　　又
<br>　　喧天丝竹韵融融。歌唱画堂中。玲女世间希有，烛影夜摇红。
<br>　　一同笑，饮千钟。兴何穷。功成名遂，富足年康，祝寿如松。 
<br>
<br> 
<br>
<br>沈唐
<br>　　唐字公述。“全”已见。
<br>　　南乡子
<br>　　朝觐俯尧阶。宠拜新恩天上回。欢动边城十万户，民怀。荣见旌旗却再来。
<br>　　清晓敞铃齐。庭下鸣鼍绮宴开。红袖两行频捧劝，金□。利市应销十二钗。 
<br>
<br> 
<br>
<br>周起
<br>　　起字万卿，淄州邹平（今山东境内）人。举进士。通判齐州。累官右正言。真宗东封泰山还，近臣率颂功德，起独上书陈警戒。历知数州府。官至枢密副使。卒年五十九，谥安惠。家藏书至万馀卷。能书，弟超亦能书，皆为世所称。善为文，有文集二十卷。王安石临川先生文集卷八十九有神道碑，宋史卷二百八十八、齐乘卷六有传。又有丽水人周起，绍熙四年（1193）进士。见商务印书馆影印清乾隆刊浙江通志卷一百二十六。味词意，此词作者，当是前人。
<br>　　蝶恋花
<br>　　岳佐星储生佐圣。真道宏才，济世功各盛。久践机衡宣密命。逢时力赞无为政。
<br>　　明主得贤朝野庆。昼按从容，帝宠何人并。早晚紫垣持国柄。民瞻共荷三台正。 
<br>
<br> 
<br>
<br>杨绘
<br>　　绘字元素，绵竹人。生于仁宗天圣五年（1027）。进士上第，通判荆南。以集贤校理为开封推官。请知眉州，徙兴元府。神宗立，召修起居注、知制诰、知谏院。擢翰林学士，为御史中丞。罢为侍读学士，知亳州，历应天府、杭州，再为翰林学士。贬荆南节度副使。元祐初，再知杭州。元祐三年（1088）卒，年六十二。范太史集卷三十九有墓志铭。宋史卷三百二十二有传。绘有时贤本事曲子集，久佚，梁启超、赵万里有辑录。赵称此书为“最古之词话”，见校辑宋金元人词。
<br>　　醉蓬莱
<br>　　夏寿太守
<br>　　对亭台幽雅，水竹清虚，嫩凉轻透。碧沼江蕖，送香风盈袖。白首冯唐，诞辰同庆，上百分仙酎。鳌禁词垣，乌台谏省，昔游俱旧。
<br>　　千里长沙，五年湓浦，近捧丝纶，更藩移守。桂苑馀芳，有孙枝新秀。罗绮雍容，管弦松脆，愿拜延椿寿，岁岁年年，今朝启宴，欢荣良久。 
<br>
<br> 
<br>
<br>苏氏
<br>　　苏氏，世称延安夫人。“全”已见。
<br>　　长寿乐
<br>　　微寒应候。望日远六叶，阶蓂安秀。爱景欲挂扶桑，漏残银箭，杓回瑶斗。庆高闳此际，掌上一颗明珠剖。有令容淑德，归逢佳偶。到如今，昼锦满堂贵胄。
<br>　　荣耀，久步禁，一一金章绿绶。更值棠棣连阴，虎符熊轼，夹河分守。况青云咫尺，朝暮入承明后。看彩衣争献，兰盈玉酎。祝千龄，共指松椿比寿。
<br>　　万年欢
<br>　　日暖霜红，画戟门开，锦筵歌振尘。正是慈闱熙熙，庆诞佳辰。象服鱼轩灿烂，喜高年、福禄长新。承颜处，朱紫相将，更兼华胄诜诜。
<br>　　家声示论王谢，有禁中颇牧，江左机云。雁字鸳行，雍容高步金门。况有子孙侍列，拥阶庭、玉洁兰薰。持芳醑，满瑶觞，竞祝遐寿千春。 
<br>
<br> 
<br>
<br>王观
<br>　　原作“元丰逐客”。直斋书录解题卷二十一谓王观“号王逐客”。宋徐光溥自号录亦云王观自号逐客。观，“全”已见。观被逐编管永州，正为元丰间事。则“元丰逐客”即王观。又，“全”所录王观减字木兰花一首，诗渊亦录，谓“宋元丰逐客”作，亦足以证明“元丰逐客”即王观。
<br>　　减字木兰花
<br>　　寿星明久。寿曲高歌沉醉后。
<br>　　寿烛荣煌。手把金炉蓺寿香。
<br>　　满斟寿酒。我意殷勤来祝寿。
<br>　　同寿如何。寿比南山福更多。
<br>　　又
<br>　　华筵布巧。绿绕红□花枝闹。
<br>　　朵朵风流。好向尊前插满头。
<br>　　此花妖艳。愿得年年长相见。
<br>　　满劝金钟。祝寿如花岁岁红。
<br>　　又
<br>　　天之美禄。会饮思量平生福。
<br>　　一硕刘伶。五斗将来且解酲。
<br>　　百年长醉。三万六千能几日。
<br>　　劝饮瑶觞。祝寿不如岁月长。
<br>　　又
<br>　　红牙初展。象板如云遮娇面。
<br>　　曲按宫商。声遏行云绕画梁。
<br>　　正当衮遍。休唱阳关人肠断。
<br>　　劝饮流霞。祝寿千年转更加。
<br>　　又
<br>　　多愁早老。着甚由来闲烦恼。
<br>　　休管浮名。安乐身康似宝珍。
<br>　　酒逢知已。好向尊前朝日醉。
<br>　　满劝瑶觥。祝寿如山岁岁青。
<br>　　又
<br>　　今晨佳宴。昨夜南极星光现。
<br>　　鹤舞青霁，丹凤呈祥瑞气飘。
<br>　　仙书来诏。绿鬓朱颜长不老。
<br>　　满细香醪。祝寿如云转转高。
<br>　　又
<br>　　角声三品。银漏更残将欲尽。
<br>　　盏遍华筵。玉粒琼瓯散又圆。
<br>　　知君洪量。不用推辞须一上。
<br>　　满劝殷勤。祝寿如同福禄星。
<br>　　又
<br>　　新秋气肃。此日仙翁曾诞育。
<br>　　禀赋应遍。绿□朱颜似少年。
<br>　　阶庭兰玉。行见儿孙俱曳绿。
<br>　　更祝遐龄。愿比庄椿过八千。
<br>　　又
<br>　　百年能几。似数巡环无了日。
<br>　　有限时光。玉兔金乌晓夜忙。
<br>　　幸逢清世。最好排筵斟绿蚁。
<br>　　满捧金蕉。祝寿如松永不凋。
<br>　　又
<br>　　三皇五帝。古代英雄闲争气。
<br>　　勇猛韩彭。十大功劳空有名。
<br>　　休谈人我。大限催煎如何亸。
<br>　　前酌觥舡。祝寿如同海月圆。
<br>　　又
<br>　　春光景媚。花褪残红炎天气。
<br>　　蝉噪高枝。雁叫长空雪乱飞。
<br>　　四时如箭。八节忙忙频改换。
<br>　　满捧金彝。祝寿如同海岳齐。
<br>　　又
<br>　　才鸣□鼓。曲奏仙音如乐府。
<br>　　美似梨园。一派箫韶列玳筵。
<br>　　使人清耳。满尘宾朋皆欢喜。
<br>　　劝饮金荷。祝寿延长福更多。
<br>
<br> 
<br>
<br>苏轼
<br>　　轼字子瞻，号东坡，“全”已见。
<br>　　沁园春
<br>　　情若连环，恨如流水，甚时是休。也不须惊怪，沈郎易瘦，也不须惊怪，潘鬓先愁。总是难禁，许多魔难，奈好事教人不自由。空追想，念前欢杳杳，后会悠悠。
<br>　　凝眸。悔上层楼。谩惹起、新愁压旧愁。向彩笺写遍，相思字了，重重封卷，密寄书邮。料到伊行，时时开看，一看一回和泪收。须知道，□这般病染，两处心头。
<br>　　句
<br>　　十五年前，我是风流帅，花枝缺处留名字。 
<br>
<br> 
<br>
<br>无名氏
<br>　　以所作殢人娇见东坡先生外集，附次于此。
<br>　　殢人娇
<br>　　解了痴绦，泼煞闷火。眉尖上、放闲愁锁。高来不可，低来不可，莫是人间剩我一个。
<br>　　宝贵谩人，功名赚我。且舞个采莲曲破。红裙腰细，醁醅盏大，须占取、名花艳中醉卧。
<br>
<br> 
<br>
<br>无名氏
<br>　　骄兵必败作定风波见东坡先生外集，附次于此。
<br>　　定风波
<br>　　痛饮形骸骑驴。葛巾不整倩人扶。笑指桃源泥样醉。三睡。诗魔长是泣穷途。
<br>　　画手也知仙骨瘦。□□。昆山玉水点银须。天地不能容老。笑傲。一竿风月钓江湖。 
<br>
<br> 
<br>
<br>黄庭坚
<br>　　庭坚，“全”已见。
<br>　　平女摇仙佩
<br>　　宫梅弄粉，御摇金，又喜皇州春早。盛世生贤，真仙应运。当日来从三岛。车马喧清晓。看千钟赐饮，中人传诏。最好是、芝兰并砌，鸣珮腰金，彩衣相照。炉烟袅。高堂半卷珠帘。神仙缥缈。
<br>　　须信槐庭荫美，凤沼波澄，屈指十年三到。九叙重歌，元圭永锡，已把成功来告。四海瞻仪表。庆君臣会集，诗符天保。况自有、仙风道骨，玉函金篆，阴功须报。方知道。八千岁月椿难老。
<br>　　瑶台第一层
<br>　　阆苑归来，因醉上、瑶台第一层。洞天深处，年年不夜，日日长春。万花妆烂锦，散异香，馥郁留人。便乘兴，命玉龙吟笛，彩凤吹笙。
<br>　　身轻。先逢瑞景，众中先识董又成。珮环声丽，舞腰袅袅，浓艳腾腾。翠屏金缕枕，绣被软，梦冷槐清。乐蓬瀛。愿南山同寿，北斗齐龄。 
<br>
<br> 
<br>
<br>晁端礼
<br>　　端礼字次膺，“全”已见。诗渊引端礼词凡四首，其三首已见“全”。
<br>　　永遇乐
<br>　　雪霁千岩，春回万壑，和气如许。今古稽山，风流人物，真是生申处。儿童竹马，欢迎夹道，争为使君歌舞。道当年、蓬莱朵秀，又来作蓬莱主。
<br>　　一编勋业，家传几世，自是赤松仙侣。青琐黄堂，等闲游戏，又问乘槎路。银河耿耿，使星今夜，应与老人星聚。要知他、伙羹消息，早梅初吐。 
<br>
<br> 
<br>
<br>仲殊
<br>　　仲殊姓张氏。“全”已见。
<br>　　满庭芳
<br>　　晓日迎凉，烟华生翠，玉麟香转风轻。细丝钧管，罗绮拥芝庭。竞折蟋桃献寿，雨露罩，春下仙瀛。碧池上，龟游鹤舞，一曲奏长生。
<br>　　当年，嘉庆会，兰江秀气，星昴光灵。奄奕世馀徽，同降元精。此日中吴太守，看看秉、廊庙钧衡。麒麟阁，功名第一，从此入丹青。
<br>　　踏莎行
<br>　　德感元精，岳方孕秀。才明渊智神兼授。飞鸣早应舜韶来，五符千骑难淹久。
<br>　　熊梦开祥，龟文献寿。龙香卷雾摇东斗。南天为现老人暑，一时顶礼抬双神。
<br>　　满庭芳
<br>　　三月迟迟，牡丹时节，算来淑景方融。板舆闲暇，香雾锁花宫。曾侍瑶池宴席，三千女，深浅匀戏。轻含笑，尊前认得，阿母旧慈容。
<br>　　倾心。齐献寿，一进倒断，春在杯中。戏彩衣间作，喜气重重。更有天仙寄语，教皓鹤、双舞云空。人长命，花枝长在，岁又东风。
<br>　　醉蓬莱
<br>　　报一阳初动，二五蓂疏，履长时候。大昴星精，宛分灵储秀。早运钧衡，亟还貂衮，向载歌成后。书展仪形，承华羽翼，恩深惟旧。
<br>　　天眷难留，片帆归去，縠水柯山，故人携手。枕月眠云，老华胥闲昼。夕宴朝欢，况当加庆，献我公眉寿。五福千祥，山长水远，一样樽芳酒。
<br>　　减字木兰花
<br>　　英花万蕊。醒□丹房玄石髓。烟驾来时，一勺仙翁手自随。
<br>　　旋煎松火。始觉醍醐直可可。扶起精神。洞里天闲日月新。
<br>　　又
<br>　　一丘一壑。野□孤云随处乐。篆带纱巾。且与筠庄作主人。
<br>　　高山流水。指下风生千古意。沧海扬尘。小住人间五百春。
<br>　　踏莎行
<br>　　峻岳储灵，仙才命世。一枝便折东堂桂。丹霄岐路出蓬瀛，荀池便是翱翔地。
<br>　　香吐金猊，樽浮绿蚁。笙歌燕喜簪缨贵。松椿愿副况心，盐梅更待和羹味。
<br>　　鬥百花近拍
<br>　　九凤啸歌宛转。鹤舞长生排遍。彩衣朱绂，醉挹绮园彭羡。香在云头，星宫寿纪重新，东斗瑞光昏见。嘉庆留西宴。酒乍醒时，便拥一封归传。雨露旧恩，长沙再膺天眷。还了宫符，前席受取丁宁，功业算来何晚。
<br>　　鹊踏枝
<br>　　几日中元初过复。七叶蓂疏，佳气生晴昼。称庆源深流福厚。天精储粹干星斗。
<br>　　喜入高堂罗燕豆。风弄微凉，帘幕披香绣。暂倩灵龟言永寿。蟋桃花送长生酒。
<br>　　又
<br>　　一霎雕栏疏雨罢。三月十三，曾是寒食夜。尽日暖香熏柏麝。西施醉起留归驾。
<br>　　酒满玻璃花艳冶。莫负春心，快饮千钟罢。春在燕堂帘幕下。年芳不问东君借。
<br>　　醉花阴
<br>　　一双鹤绕蟋桃戏。说人间千岁。昨夜降元精，蓬矢桑弧，又报千家喜。
<br>　　绮罗庭院笙歌沸。拥玳簪珠履。五福一
<br>　　永同欢
<br>　　绣帘卷，沉烟细。燕堂深，玳筵初启。庭下芝兰，劝金卮，有多少雍容和气。
<br>　　柳垂金
<br>　　中春天气禁烟暖。馀七叶，丹蓂未卷。海岳灵辉储庆远。降非熊，运符亨旦。
<br>　　宝雾香凝，非锦筵红荐。永算金尊屡满，酒里千年春烂熳。共朱颜，镇长相见。
<br>　　西江月
<br>　　耐老花间的子，长生海里明珠。南天星象降真符。五福同行同住。
<br>　　秀骨养成犀顶，被人唤作龙驹。传家事业有诗书。富贵功名看取。
<br>　　又
<br>　　乙未河清九曲，神霄瑞降群仙。唯公殊宠最华年。高侍玉皇香案。
<br>　　富贵鹏程九万，康宁鹤算三千。功成拔宅上青天，愿而庭中鸡犬。
<br>　　念奴娇
<br>　　寿吴书监
<br>　　延陵福绪，蔼遗芳馀庆，直至如今。帝锡朋龟曾献策，早揖丹桂华簪。一代荣名，三州遗爱，留入歌吟。归来湖山付得，依旧闲心。
<br>　　延赏报德推封。名迁书监，喜天恩垂临。拜舞龙香还注想，丹阙拖紫垂金。酒满霞觞，期君眉寿，千岁与披衿。年年风月，两行门外桐阴。
<br>　　步蟾宫
<br>　　仙郎心似长江阔。妾意如、波间明月。相随定、一带向东流，共宴乐、无时暂歇。
<br>　　长生只在长欢悦。除此外、总应虚设。笙歌里、身住几何年，十字儿、头边下撇。
<br>　　又
<br>　　笙歌喜庆争催晓。篆烟舞、龙鸾缥缈。香罗上、不尽寿仙人，献一段、长生寿草。一心一意同欢笑。两心事、卒难得了。教传语、天上太白星，剩借取、几千年好。
<br>　　又
<br>　　凤帘舞带花铺绣。水沉暖、祥烟迷昼。凤衔灯照蕊珠筵，韵双琯、钧声已奏。
<br>　　绮罗人劝千秋寿。吉祥满、十分芳酒。愿人间、嘉庆一千年，共南极、东华长久。
<br>　　醉蓬莱
<br>　　过灵香一炷，燕馆清虚，晚窗风细。雨入园林，荡凝烟摇。天上春融，暖移残腊，早信音来至。宫粉龙香，一时捻入，江梅轻蕊。
<br>　　人在瑶山，九仙书府，静与羲皇，澹然相对。锦琴无声，鼓一轩和气。丹枝高枝，旧香芬馥，惹赐袍春翠。再揖文章，声名定与，渊云相继。
<br>　　步蟾宫
<br>　　长庚星驭重来日，结灵秀、东阳清骨。过中秋，两夜月犹圆，五福降、先宫第一。
<br>　　鹤书新自金门出。乍受得、王宫缨绂。更登仙、箓上与长年，倩东斗、真人按笔。
<br>　　醉蓬莱
<br>　　骤西风凄惨，秋昊平分，晚收清昼。素月潜生，倚危墙时候。渐照芳樽，酒中孤影，喜暂时为友。醉学吴儿，狂歌乱拍，蹁跹双袖。
<br>　　堪叹从来，误了词赋，进取才能，桂枝难勾。纵得虚名，与平生相负。缰锁尘埃，愿杯圭组，强剑眉低首。平地神仙，清凉世界，君曾知否。
<br>　　瑞鹧鸪
<br>　　融融十月小春天。翼翼清都降圣贤。大抵龙飞云必动，请观二十七年前。
<br>　　方今龙又当天德，即日云将拥地仙。富
<br>　　醉蓬莱
<br>　　望金华真界，宝婺星垣，瑞符玄动。羽葆莱游，有八鸾环拥。日在龙房，下弦平月，见崧岳生申。天上三奇，人间五福，一齐景宠。
<br>　　骞树七台，紫微金简，授箓延年，大椿腾颂。玉液称觞，引长生歌送。彩雾笼云，舞香花萼，降蕊珠仙众。太史多才，功成异日，鸣箫双凤。 
<br>
<br> 
<br>
<br>毛滂
<br>　　滂，字泽民，“全”已见。
<br>　　沁园春
<br>　　左元仙伯，旧从当日，太一下生。念道尊德贵，体隆貌重，盖天勋业，出世才名。父子一时，君臣千载，侍宴通宵留太清。衣冠盛事，满订象简，隔座云屏。
<br>　　年年此夜寒轻。正在东风□，不夜城。看御杯重劝，宸章屡赐，盛传歌舞，高会簪缨。桃李玉姬，芝兰子舍，尽向三台瞻寿星。从今去，愿千春献祝，午夜观灯。
<br>　　又
<br>　　秀禀元精，灵钟崧岳，命世大贤。自飞英任路，承流百里，郎官星彩，辉映经躔。劲柏凌霜，香梅娇雪，珪月弯弯新上弦。垂弧节庆，麒麟古梦，此夜初圆。
<br>　　罗川。父老欣然。算善政、古来谁与肩。念桃阴浓密，瓜期咫尺，双凫难驻，便欲朝天。争把丹青，绘成芝宇，立作生祠千载传。仍知道，看它时画像，别有凌烟。
<br>
<br> 
<br>
<br>赵鼎臣
<br>　　鼎臣字承之，“全”已见。
<br>　　念奴娇
<br>　　嫦娥伴侣，降人世，天与长生仙箓。五色云开浮瑞霭，中有西真眉目。贤德家风，艳容天赋，占尽人间福。长庚明月，誓同千古相逐。
<br>　　开宴香蔼华堂，金杯休诉，好醉蟋桃熟。子子孙孙同上寿，有更祈眉寿，愿如南山松竹。 
<br>
<br> 
<br>
<br>吴则礼
<br>　　则礼，“全”已见。
<br>　　小重山
<br>　　鹤舞青青雪里松。冰门龟在藻，绿蒙茸。一成不见蕊珠宫。蟋桃熟，犹待几东风。
<br>　　玉酒紫金钟。非烟罗幕暖，宝□浓。赠君春色腊寒中。君留取，长伴脸边红。
<br>　　东风第一枝
<br>　　经国谋猷，补天气力，岳祇来佐兴运。王当华阙春融，共仰相门地峻。清台占象，见璧月、珠星明润。对一百五日风光，二十四番花信。
<br>　　勋共德、继增篆鼎。今共古、问谁比并。广乐初出，层霄寿斝，旋颁紫叶，湘桃浓杏。映彩服、朱颜青鬓。看千岁，桀阁飞楼，燕赏太平光景。
<br>　　绛都春
<br>　　馀寒尚峭。早凤沼冻开，芝田春到。茂对诞期，天与公春向廊庙。元功开物争春妙。传与秾华多少。召还和气，拂开霁色，未妨谈笑。
<br>　　缥缈。五云乱处，种彫胡自熟，蟋桃犹小。雨露在门，光彩充闾乌亦好。宝熏郁雾城西道。天自锡公难老。看公身任安危，二十四考。
<br>　　又
<br>　　韶华渐好。报锦里又是，春风来早。昴宿降萧，崧岳生申符英表。三朝幸望人倾祷。寿与长城俱老。表面油红旆，高牙大纛，一时荣耀。
<br>　　矫矫。甘泉旧德，少年日，翰苑玉堂曾到。润饰帝谟，粉泽皇猷文章妙。主盟经济尊吾道。早晚促归岩庙。愿同海内苍生，伫看凤诏。
<br>　　多丽
<br>　　听新蝉，舜琴初弄清弦。伴薰风、匆匆佳气，钟希世英贤。正芳蓂、更馀九荚，况强仕，犹待三年。笔下烟云，胸中岩壑，玉峰凛凛映人寒。公不见、清潭宝剑，九彩动星躔。浑疑是，风雷变化，落在人间。
<br>　　驻东阳、清谭终日，种成桃李森然。向庭闱、彩衣有庆，更华萼、棠棣相鲜。骥足难留，牛刀暂屈，匪朝伊夕步花砖。自今往、掀天扶地，声迹寄凌烟。它时事，赤松共约，携手骖鸾。
<br>　　点绛唇
<br>　　柏叶春醅，为君亲酌玻璃盏。玉箫牙管。人意如春暖。
<br>　　绿鬓长留，不使韶华晚。春无限。碧桃花畔。笑看蓬莱浅。
<br>　　又
<br>　　何处君家，蟠桃花下瑶池畔。日迟风暖。占得春长远。
<br>　　几见花开，一任年光换。今年见。明年重见。春色如人面。
<br>　　玉楼春
<br>　　今朝何以为公寿。极贵长年公素有。庭阶不长芝兰，少翁又是庭臣右。
<br>　　三能粲粲依魁秀。八柱巍巍蟋地厚。皇家卜册万斯年，年光长转洪钧手。
<br>　　又
<br>　　我公两器兼文武。谈笑岩廊无治古。经颜绿发已官高，赤儿绣裳今仲父。
<br>　　我欲形容无妙识。颂穆清风须吉甫。望公聊比太山云，岁岁年年天下雨。
<br>　　清平乐
<br>　　娟娟月满。冉冉梅花暖。春决初长寒力浅。渐拟芳菲满眼。
<br>　　当时吉梦重重。间生天子三公。付与人间桃李，年年管领春风。
<br>　　又
<br>　　瀛洲春酒。满酌公眉寿。月照沙堤春榜柳。恩暖朝天衮绣。
<br>　　东君着意丁宁。芳酸先许梅英。要就升平滋味，待公来后和羹。
<br>　　又
<br>　　雪馀寒退。惟有青松在。春不加荣寒不悴。用舍如公都耐。
<br>　　流肪磊落龟蛇。会留红日西斜。欲助我公寿骨，蟋桃等见桃花。
<br>　　又
<br>　　晨晖初转。拜舞金銮殿。想见对扬符睿春。天语丁宁见晚。
<br>　　雍容玉笋班聊。功名早上凌烟。金鼎刀圭莫惜，愿随鸡犬升仙。
<br>　　又
<br>　　庆钟华胄。人物朝端秀。朝罢章华骄骤。十万人家举手。
<br>　　后房桃李娟娟。有谁云雨恩偏。看取晚春时候，兰芽玉茁争妍。 
<br>
<br> 
<br>
<br>吴淑虎
<br>　　淑虎，宣和间知清江，见清同治清江县志卷五。
<br>　　西江月
<br>　　门被五王德泽，家承七帝恩光。古今富贵迥无双。多少公卿将相。
<br>　　久蕴腾空气宇，行看平步岩廊。更祈王母寿而康。真个人间天上。 
<br>
<br> 
<br>
<br>吴叔虎
<br>　　据词中“乙未政和年”云云，叔虎，盖北宋徽宗时人。
<br>　　水调歌头
<br>　　寿钱太尉
<br>　　清澈黄河底，乙未政和年。坤珍阐瑞，运符五百间生贤。日暖曲江花柳，鼎沸韶春弦管，尺五是青天。殊宠逢熙载，吉梦送真仙。
<br>　　承盛德，公故国，庆双全。行看旌钺紫泥，丹诏下苕川。多祝多男多寿，长愿长安长乐，剑履玉宸前。蕙炷紫琳馆，丹笔蕊珠篇。 
<br>
<br> 
<br>
<br>张伯寿
<br>　　伯寿，绍兴五年为建昌军判官。见清道光南城县志卷十九。
<br>　　水调歌头
<br>　　天地有英气，盘结在名山。储精孕秀，诞生豪杰向人间。早拾巍科甲第，归作日边仙客，眷注不容间。讲道桥门暇，戏作彩衣欢。
<br>　　振斯文，回巨浸，遏狂澜。玉阶三尺，好攄经济待天颜。把取升平事来，趁取河清桃熟，十载付金銮。草却登封检，双鬓未曾斑。
<br>　　临江仙
<br>　　天上姮娥元不老，人间紫府长春。朱颜鹤髮更清新。观间常自在，水平面月净无尘。
<br>　　有子飘飘麟阁像，有孙庭下诜诜。他年看取递成名。进封加上国，荣拜太夫人。
<br>　　又
<br>　　吴越家声传铁券，当年功指山河。公侯衮衮后来多。休符钟俊杰，气宇禀冲和。
<br>　　磊落胸襟清庙器，鹏程背可天摩。他时帝里笑鸣珂。双椿犹鹤算，二女已鸾坡。
<br>　　又
<br>　　家住清汀去外窟，肯随玉笋同班。竹林风味正相关。独高霜外节，微露管中斑。
<br>　　吏隐丛祠聊寄傲，胸襟半是湖山。此君端可助跻攀。支颐供鹤立，拱膝看鳌翻。
<br>　　又
<br>　　龙首凤池家鼎贵，庆传仙李芬芳。凛然冰雪照闺房。诞弥当此日，佳气满华堂。
<br>　　锦袖新封开大国，诏书急欲征黄。莫辞沉醉九霞觞。蟋桃看子实，地久与天长。
<br>　　又
<br>　　瑞气薰城春色早，光生帘幕飞浮。五陵应是产风流。冰清兼玉润，轩晚一时游。
<br>　　已得长生元妙术，庄椿不数春秋。徐卿一醉百无忧。但知从此去，衮衮出公侯。
<br>　　又
<br>　　爆竹声残天未晓，金炉细爇沉烟。儿孙戏彩映芳鲜。共倾元日酒巴，同祝大椿年。
<br>　　我愿儿孙如我寿，高低富贵随缘。不须厚禄与多田。诗书为世业，清白是家传。
<br>
<br> 
<br>
<br>曹宰
<br>　　据词中“江南佳信”、“神京作镇”云云，作者或为北宋人。
<br>　　喜迁莺
<br>　　冬寿太守
<br>　　岁华将近。得昨夜一枝，江南佳信。建水城中，武夷峰上，恰属老人星分。间世挺生贤哲，贾马文章清俊。推太守，想区区百里，难淹良骏。
<br>　　舆论怀报也，暂把玉山，寄与丹青晕。寿旦方临，祠堂其立，底事古今谁胜。自有养生妙诀，赢得朱颜芳鬓。犹更好，佩金鱼宝带，凌烟优选。
<br>　　又
<br>　　皇都春早，正媚景霁色，融和时候。宿霭初收，祥烟新布，桃李满林惟绣。挺生垩朝哲辅，风采独居人右。世希有，看陈思名族，平阳革裔。
<br>　　眷厚知已久，近辅名藩，符竹频分剖。一节趋
<br>　　朝，神京作镇，高掩昔年贤守。芝检异恩才下，玉笋清班须簉。寿龄远，与湖山同永，松椿同寿。
<br>　　又
<br>　　梅含春信，冒北律严寒，南枝先暖。月上初弦，萱开九叶，嵩岳诞生英俊。冰玉丰姿莹彻，锦绣文章焕烂。人歌赞，是今年内朝卓鲁，他年伊旦。
<br>　　犹羡瓜期近，课春九重，优陟公卿选。列鼎鸣钟，乘轩袭冕，直把功名占断。好是宾僚会宴，争捧觥觞频劝。重重愿，与青青松柏，岁寒难变。
<br>
<br> 
<br>
<br>王子容
<br>　　据词中“洛阳花信”云云，子容或为北宋人。
<br>　　满庭芳
<br>　　寿京尹
<br>　　台衮筹边，京师蒙福，两淮谈笑尘清。正缿筩无讼，桴鼓变衡鸣。阅武分弓角射，催春事、亲劝农耕。何须待，寻花问柳，小队出郊坰。
<br>　　功名。今已就，九重近天，好去辞荣。算人间极贵，何似长生。刺占梅山日月，观二妙，玉纹抨。休辞醉，洛阳花信，香到露华亭。
<br>　　又
<br>　　瑞霭腾空，长庚入梦，挺生名世真贤。荐膺宸眷，移镇日华边。千里民谣载路，薰和气、俱作春妍。须知道，西湖草木，变自肃成权。
<br>　　黄堂。开雅宴，酒浮去液，歌倚湘弦。囗赐金增秩，入侍甘泉。且向露桃花底，拚沉醉，频举觥舡。祈难老，鬓随柳绿，官共早莺迁。
<br>　　又
<br>　　蓬海移春，卿云约月，庆传王母骖鸾。九仙福地，不减玉龟山。况是莱儿乡斧，都衬得、彩舞斓斑。瑶觞举，平反一笑，功行足三十。
<br>　　木天。来瑞节，行封两国，宫锦蝉联。更孙枝满座，兰畹芝田。中诏肩舆上殿，称万寿，椒掖欢颜。黄钟数，从新九九，巧历演长年。 
<br>
<br> 
<br>
<br>叶景山
<br>　　景山感皇恩后，为水调歌头“昭代数人物”一词。后者乃北宋时作品，有可能为景山作，姑系景山于此。
<br>　　感皇恩
<br>　　寿越总管
<br>　　十月小春时，蓂舒六翠。天佑皇家诞贤裔。熊罴协梦，疑是麒麟分瑞。世间无限事，都如意。
<br>　　粉阵香围，香娇玉媚。春酒争持泛琼蚁，笙歌缭绕，同祝我公千岁月。他年陪绿野，拚酣醉。
<br>　　临江仙
<br>　　清晓于门开寿宴，绮罗香袅芳丛。红娇绿软媚光风。绣屏金悲翠，锦帐玉芙蓉。
<br>　　珠履争驰千岁酒，葡萄满泛金钟。人生福寿古难逢。好将家庆事，写入画图中。
<br>　　又
<br>　　杨柳池塘桃李径，华堂寿归初开。香团翠幕舞风回。东山携妓女，北海罄樽罍。
<br>　　玉笋轻敲红象板，金荷潋潋传杯。笙歌缭绕宴春台。华阳闲日日月，绿野醉蓬莱。
<br>　　感皇恩
<br>　　春水满池塘，春风吹柳。春草茸茸媚晴昼。春烟骀荡，春色着人如旧。春光无限好，花时个、候。
<br>　　春院宴开，春屏环绣。春酒争持介眉寿。春衫春暖，春回遏云声透。春年常不老，松筠茂。 
<br>
<br> 
<br>
<br>无名氏
<br>　　词中“陕西义社”云云，此人当为北宋人。
<br>　　水调歌头
<br>　　昭代数人物，谁似我公贤。平生礌礌磊磊，常以义为先。广立湖中义学，盛集陕西义社，良法自家传。阴德有如此，眉寿不须言。
<br>　　圣天子，方右武，复宗文。诗中马上，看君父子共争先。伫听天山三箭，还共秋闱一举，相继凯歌旋。金印大如斗，富贵出长年。
<br>　　又
<br>　　云海漾空阔，风露凛高寒。仙翁鹤驾羽节，缥缈下天端。指虚无征路，时见双凫飞舞，挥斥隘尘寰。吹笛向何处，海上有三山。
<br>　　彩衣新，鱼服丽，映朱颜。蟋桃未熟，千岁容与旦人间。早晚金泥封诏，归侍紫皇香案，踵武列仙玫。玉骨自不老，未用九还丹。 
<br>
<br> 
<br>
<br>李商英
<br>　　据词中“夷夏均欢”云云，商英或为北宋人。
<br>　　醉蓬莱
<br>　　庆朋良相遇，夷夏均欢，福沾绵宇。扶日勋高，更补天力巨。学造渊微，文赓三圣，被褒语。来自丹台，生逢华日，身登仙路。
<br>　　衮绣归来，水晶宫里，燕处超然，去天尺五。绿髮朱颜，照青春如故。一粒刀圭，五更丹灶，与赤松游处。只恐看着蒲轮，趣上沙堤归去。
<br>　　又
<br>　　庆长庚协梦，仙李蟋根，挺生名世。粉省收声，早云霄自致。凤掖鸾坡，荷囊簪笔，久要津历试。红旆班春，碧油开府，出分忧寄。
<br>　　均逸真祠，右弧开宴，宵月光澄，玉炉烟细。漆髮冰眸。揽浮丘仙袂。伫见九重，迂驰三节，诏促还丹陛。槐府凉生，榴樽香泛，年年欢醉。
<br>　　洞仙歌
<br>　　腊残寒峭，渐近新正际。喜溢门阑蔼佳气。遇昌辰，符吉梦，岳渎呈祥瑞。。知是天诞人间奇瑞。
<br>　　文章推晁董，学擅卿云，高揭声猷缙绅里。上瀛洲册府，师表宗藩，华要地，俱是宸衷注意。又何止看看便持荷，更寿为崆峒，广成同岁。
<br>　　又
<br>　　霓旌降节，缥缈蓬瀛里。前是骖鸾在人世。下云衢，沾圣泽，两地疏封，须信道，不减瑶台富贵。
<br>　　兰帏称寿日，朱紫盈门，碧藕蟋桃奉甘旨，更何须，求大药饵服还丹，长不老，鹤骨仙标无比。况壶天日月自延长，看几度人间，百年千岁。
<br>　　胜胜慢
<br>　　笙簧缭绕，书鼓声喧，佳人对舞绣帘前。高卷铺衬，广列华筵。人人献香祝寿，捧流霞，永庆高年。名香爇，睹重重华盖，金兽喷烟。
<br>　　一愿皇恩频降，松柏对龟鹤，彭祖齐肩。二愿子子孙孙，尽贡三元，石崇富贵也休夸，陆地神仙。更三愿，愿年年佳庆，永保团圆。
<br>　　木兰花慢
<br>　　喜琼筵乍启，似王母、宴瑶池。正珠履骈肩，群仙间坐，冰玉交辉。新词更兼旧曲，听歌声、宛转绕屏帏。一缕龙香水麝，满堂如彩云飞。
<br>　　金卮主献宾酬。无算数醉如泥。诮不管山翁，霜髯皓鬓，为插花枝。更阑带花归去，有馀香、冉冉惹人衣。一枕华胥梦觉，恍然身在桃溪。
<br>　　胜胜慢
<br>　　香浮椒柏，暖入酴酥，非烟晓生帘幕。绛阙真仙，来自五云楼阁。青霁路岐游遍，排冠归、水晶城郭。萧散处，有壶中日月，故园猿鹤。
<br>　　好是朱颜难老，嬉游处，湛减少年行乐。正好寻春，莫负燕期莺约。沉沉洞天向晚，按官商、重调音乐。愿岁岁、听新声，笙歌院落。 
<br>
<br> 
<br>
<br>马伯升
<br>　　水调歌头“和气应鼙鼓”一词，乃作者为寿武将而作。词中云“颇牧”、“长城”、“凯歌”、“家声”，而不及中原恢复。词或作于北宋时，作者或为北宋人。
<br>　　水调歌头
<br>　　瑞应杉溪县，光动极星宫。人间盛事此日，岳降自高嵩。庆兆三阳开泰，散作一同和气，无地不春风。眉寿八千岁，今代黑头公。
<br>　　听剑履，上星辰，此行中。况金瓯姓字，当路那已达宸聪。管取凤池新命，来自虎关上阙，明日到花封。王室要师保，叔父勿居东。
<br>　　满江红
<br>　　人品如君，人尽道，士林横绝。那更是、关西流庆，三山英杰。欣遇当年神降日，又逢初度阳生月。把八千馀岁祝君龄，为君说。
<br>　　君自有，封侯骨。君不是，栖鸾客。况如今东阁，正收人物。坦腹素知王逸少，求贤不必商岩说。便明朝、有诏自天来，君王礼。
<br>　　水调歌头
<br>　　和气应鼙鼓，喜色上辕门。貔貅万骑，争相庆主将佳晨。遥望九霄上阙，霭霭庆云澄处，一点将星明。天瑞不虚应，人杰岂虚生。况君家，名将旧，有元勋。上主拊髀，要资颇牧作长城。管取斋坛入拜，会见凯歌归秦，振起旧家声。与国同休语，王府又重盟。 
<br>
<br> 
<br>
<br>陈克
<br>　　克字子高，“全”已见。诗渊引克词五首，见“全”者一首。
<br>　　西江月
<br>　　捣玉扬珠万户，膴眉高髻千峰。佳辰清寿黑头公，老稚扶携欢动。
<br>　　借问优游黄倚，何如强健夔龙。斝舡一棹百分空，浇泼胸中云梦。
<br>　　鹧鸪天
<br>　　风露绢绢玉井莲，霓旌绛节会中元。鬓头未学功名晚，金紫由来称长年。
<br>　　青作穗，酒如泉。蓬莱方丈自飞仙。黄麻敕胜长生箓，早送夔龙向日边。
<br>　　南歌子
<br>　　凤飞醇酎，龙筵喷异香。又还仁还祝延长。正对金风玉露、爽秋光。
<br>　　一种庄椿老，五仙桂芳。当年天产窦家郎。须来春同此、赋高唐。
<br>　　又
<br>　　爱日烘晴昼，轻寒护晓霜。小春庭院绕天香。仙风珊珊来自、五云乡。
<br>　　庭下芝兰秀，壶中日月长。要看髮绿与瞳方。一笑人间千岁、饮淋浪。
<br>
<br> 
<br>
<br>李清照
<br>　　清照，号易安居士，“全”已见。
<br>　　新荷叶
<br>　　薄露初零，长宵共、永昼分停。绕水楼台，高耸万丈蓬瀛。芝兰为寿，相辉映、簪笏盈庭。花柔玉净，捧觞别有娉婷。
<br>　　鹤瘦松青，精神与、秋月争明。德行文章，素驰日下声名。东山高蹈，虽卿相、不足为荣。安石须起，要苏天下苍生。
<br>
<br> 
<br>
<br>莫蒙
<br>　　蒙字养正，“全”已见。
<br>　　寿星明
<br>　　翠樾阴浓，见嵩山洛水，紫薇光聚。鷟雏华飞，黄驹天下，夜擎香露奋身许玉斧，来作明堂一柱。试看人间，谁能具此，神峰眉宇。
<br>　　烟缕摇曳暗雾。想高正簇清歌妍舞。黑蚌生珠，蟋、蟠桃结子，从此几回相遇。去天无尺五，人望城南韦杜，画戟衣翻，门施行马，行看开府。
<br>　　瑞庭花引
<br>　　对画帘卷，正钩挂虾须细锦幄。展凤屏，开朱户。初启宝兽，香飘龙麝，袅袅烟成穗。神仙宴满座，瑞色笼金翠。
<br>　　□□□窈窕，秦娥唱，行云散，梁□坠。花满帽，酒盈樽，长富长贵。唯愿如松似□，永保千秋岁。红日晚笙歌，拥入瑶池醉。
<br>　　江城子
<br>　　博山香暖衬红云。舞飞琼。拜双成。雾鬓风鬟，不改下时青。滟滟金船罗袖劝，齐祝寿，比松椿。
<br>　　照人冰雪自天真。翠绡轻。下蓬瀛。却笑乘鸾，奔月望长生。曾侍瑶池王母宴，犹认得，佩环声。
<br>　　又
<br>　　秋堂风露月初弦。望灵源。隐珠躔。曾许东皇，游戏了尘缘。四海声名收不得，麾玉节，下清关。
<br>　　相逢只说好江山。紫宸班。待公还。压帽黄花，喜映两眉间。袖里春风医国手，应不惜，紫金丹。
<br>
<br> 
<br>
<br>宝月
<br>　　“全”已见。
<br>　　念奴娇
<br>　　寿吴书监
<br>　　延陵福绪，蔼遗芳馀庆，直至如今。帝锡朋龟曾献策，早揖丹桂华簪。一代荣名，三州遗爱，留入歌吟。归来湖山付得，依旧闲心。
<br>　　延赏报德推封。名迁书监，喜天恩重临。拜舞龙香还注想，丹阙拖紫垂金。酒满霞觞，期君眉寿，千岁与披衿。年年风月，两行门外桐阴。 
<br>
<br> 
<br>
<br>龚端
<br>　　端字德庄，新昌（今江西宜丰）人。乾隆新昌县志卷十四有传。传称端为宋哲宗元符三年（1100）进士。官自户曹至立朝，末尝随世俯仰；钦宗靖康元年（1126），除将作监，旋“为河东路奉使参议官，未几，京畿解严，端忧恚成疾，请老，不允，及闻两宫北狩，愤惋而卒”。
<br>　　画堂春
<br>　　正月十六日夜宴幕属因赋
<br>　　云残鳷鹊有无间，烧灯为破春寒。琉璃影里转春盘。十二阑干。
<br>　　翠袖满扶春冻□。玉梅斜倚香鬟。旋载歌曲教新番。且莫留残。
<br>
<br> 
<br>
<br>邓肃
<br>　　肃，“全”已见。
<br>　　菩萨蛮
<br>　　乳羝属国归来早。知君胆大身犹小。一节不须论。功名看致君。
<br>　　镇西楼上酒。父老为君寿。更寿太夫人。年年封诏新。
<br>
<br> 
<br>
<br>曾惇
<br>　　惇字谹父。“全”已见。
<br>　　水龙吟
<br>　　秋寿太守
<br>　　去年看月诗成，援毫曾寄鄞江守。流传乐府，惭非宾客，竹枝杨柳。今岁江楼，载勤歌扇，青蛾应奏。况铃斋初驻，凉生燕寝，有香雾凝清昼。
<br>　　遥想十洲三岛，对冰轮、寒光依旧。主人来自，清都碧落，天香满袖。寄语嫦娥，剩留清照，时为公寿。恐明光诏下，翩然归去，试为霖手。 
<br>
<br> 
<br>
<br>严抑
<br>　　抑字德隅，长兴（今浙江境内）人。建炎二年（1128）进士。见清光绪长兴县志卷二十。尝官权工部侍郎，见影清乾隆刊浙江通志卷一百二十五。
<br>　　洞仙歌
<br>　　云车鹤盖，三岛朝元后。绿意红情在梅柳。想仙风从碧落次，吹得春来甘泉，喜见颜红宇秀。
<br>　　承明厌直，小憩蘋洲，箫鼓行春此时候。华堂深苍耸，天女遥闻，凭细问，应得年长视久。
<br>　　喜苕霅邦人咏恩波，原有酒如渑，与公为寿。
<br>
<br> 
<br>
<br>沈长卿
<br>　　长卿字文伯，号审斋居士，归安人。靖康二年（1127）二月，以太学生上书论时事，慷慨陈辞。登建炎二年（1128）进士。官临安府观察推官、婺州教授、判党州及严州。绍兴十十五年（1155），以得罪秦桧，追两官勒停，编和化州。桧死，复左朝奉郎。三十年（1160），以状官随叶义问使燕，还，卒于保州。宋史翼卷十一有传。
<br>　　鹧鸪天
<br>　　瑞气氤氲入绛纱。水沉香荐碧流霞。疏梅欲破风前蕊，冷菊犹开霜后花。
<br>　　销粉黛，减铅华。药炉经卷好生涯。络滨侍从他年贵，便是蟋桃王母家。
<br>
<br> 
<br>
<br>张浚
<br>　　浚字德远，汉州绵竹（今属四川）人。生于哲宗绍圣四年（1097），徽宗时进士。建炎三年（1129）知枢密院事，力主抗金，为川陕宣抚处置使。绍兴四年（1134）再任枢密。次年为相，重用岳飞、韩世忠。会秦桧力主和议，贬徙永州。绍兴三十一年（1161），金完颜亮攻宋，起废复用。次年封魏国公。隆兴元年（1163），除枢密使，都督江淮军马，主持北伐。以将领不和，北伐失利，复去职。隆兴二年（1164）卒，年六十八。有易解、文集等，不传。朱熹朱子大全卷九十五有行状，扬万里诚斋集卷一百十五有传。宋史传有卷三百六十一。
<br>　　南乡子
<br>　　迟日惠风柔。桃李成阴绿渐稠。把酒樽前逢盛旦，凝眸。十里松湖瑞气浮。
<br>　　功业古难侔。宜在凌烟更上头。已向眉间浮喜气，风流。千岁三分万户侯。
<br>
<br> 
<br>
<br>冯观国
<br>　　观国，邵武（今属福建）人，号无町畦道人。幼警悟，习儒业，既冠游方外。寓居上高宜春（今属江西）。高宗绍兴三十二年（1162）卒。同治上高县志卷九有传。
<br>　　满庭芳
<br>　　嘲风吟月，挥毫染翰，算来都是徒然。十年狂荡，无用买山钱。假使诗高太白，草书还、远胜张颠。又何事、精神费尽，不解作飞仙。
<br>　　如今归也，乌巾短褐，指袖天边。向罗浮山顶，太华峰前。一笑白云万顷，青冥上，鸾鹤翩翩。浑无事，胡麻饭饱，终日弄清泉。
<br>
<br> 
<br>
<br>胡寅
<br>　　寅，“全”已见。
<br>　　水龙吟
<br>　　玉梅冲腊传香，瑞蓂秀荚开三四。莲花沉漏，熊罴占应，洛阳名裔。岁比甘罗，便疏同队，累棋观志。向修文寓直，仙楼侍宴，梁王宝、真难俪。
<br>　　多少襟怀未试，暂超然、壶中游戏。行看献策，归瞻旒藻，常勋斿记。歌畔巫云，舞回邹管，金钗扶醉。有阴功不乞，丹砂十纪，寿祺全畀。
<br>　　鲁訔
<br>　　訔字季钦，海盐人。与兄詧齐名于时。生于哲宗元符元年（1098）。登绍兴五年（1135）进士。初仕为广德军教授、知衢州江山县。绍兴三十二（1162），主管官告院。隆兴二年（1164）拜监察御史。旋兼权太府少卿。除江西转运副使。淳熙三年（1176）卒，年七十七。有诗文集多卷，不传。尝循杜少陵生平行迹，编注杜诗十八卷，元人姚桐寿谓其书“多所补益”。周必大周益国文忠公集中省斋文稿卷三十四有墓雪铭，清乾隆海盐县图经卷十二有传。
<br>　　满庭芳
<br>　　坐啸蓬宫，移旌天府，往来三岛十洲。况瑞霭当年，初下琼楼。自是长生伴侣，那堪更河润神州。人争叹，威名福寿，衮衮压潮头。
<br>　　金瓯。须满泛，天厨禁脔，相酝□□。□□□□日，此会风流。正是湖山春媚，千秋岁、□□民猷。还知道，金瓯未拜，先拜富民侯。
<br>
<br> 
<br>
<br>李弥逊
<br>　　已见“全”。
<br>　　鱼歌子
<br>　　和董端明大野渔父图
<br>　　一叶扁舟漾广津。无心鸥鸟远来人。频蓼岸，静投纶。危坐初无一点尘。
<br>　　又
<br>　　钓艇夷犹一苇横。烟波万顷寄馀生。春雨歇，暮霞明。零乱溪花堕玉英。
<br>　　又
<br>　　撇棹归来起暮凉。乐哉谁复慕轩裳。横短笛，罢鸣榔。红藕花繁作阵香。
<br>　　又
<br>　　木落渔村载酒过。绿波萍藻鳜鱼多。拚醉饮，尽颜酡。不负平生笠与蓑。
<br>　　又
<br>　　玉树琼田莹滑清。短蓬飘洒动吟情。鱼换酒，乐升平。闻道君王日圣明。
<br>　　又
<br>　　卧月眠风乐有馀。蒹葭处处钓重湖。斟鲁酒，脍鲈鱼。一片家风入画图。 
<br>
<br> 
<br>
<br>陆凝之
<br>　　凝之，字永仲。“全”已见。
<br>　　雨中花
<br>　　三百年间，青史几多人物，俱委埃尘。独先生斯世。炼气成神。将无一支丹桂，换他千载青春。岳阳楼上，纱巾羽扇，谁识天人。
<br>　　千山短褐，掬水擎花，为君增祝灵椿。遥想望、吹笙坐殿，奏舞鸾茵。凤驭云帡不散，碧桃紫李长新。愿分馀沥，发霞光里，相继朝真。
<br>　　鲖阳居士
<br>　　鲖阳居士撰有复雅歌词五十卷，陈振孙直斋书录解题卷二十一著录。陈氏已不详其姓名。其书系词话，久佚。赵万里校辑宋金元人词不达意中，辑有十则，者、都为一卷。其中及李清照事。鲖阳，县名，今属河南，当为作者之祖籍。靖康之变，鲖阳沦为金人统治区。作者身居南方，怀念故土，以鲖阳居士自称，当以是故。作者盖南渡初人。
<br>　　满庭芳
<br>　　良月霜清，小春寒浅，瑞庭蓂荚双飞。岭梅香度，初发身南枝。此际高门袭庆，真贤降、金壁生辉。传王嬴海向歆父子，相继大名垂。
<br>　　广寒，山藉在，笔驱造化，夕照虹霓。暂徘徊、莲幕名誉交驰。行继夔龙步武，蓬山静、玉宇春迟。当清夜，神交大一，相对熟青藜。 
<br>
<br> 
<br>
<br>赵士榖
<br>　　士榖，武经大夫。宋太宗第四子商王元份四代孙。见宋史卷二百二十八，宗室世系表十四。
<br>　　醉蓬莱
<br>　　春寿府
<br>　　正春风初雨，梅蕊飘香，雨馀晴昼。箫鼓声中，麝烟喷金兽。幕府宾僚，杜诗韩笔，竞吐奇争秀。共指乔松，同瞻峻岳，祝公眉寿。
<br>　　汉相功勋，陈思文藻，奕世风流，迥居人右。持节分符，屡试经邦手。天府剧烦，雍容谈笑，令闻光前后。君相恩隆，公圭金印，一时亲授。 
<br>
<br> 
<br>
<br>李朴
<br>　　宋诗纪事卷四十九谓李朴，字德邵，广陵人；并引砚笺李朴端砚诗一首。又，嘉泰会稽志卷七有“绍兴中郡幕洛人李朴”之记载。今姑从后者。
<br>　　庆清朝
<br>　　晓庭天离，擎捍肖紫，严瑞气满春彰。勋门旧擎，从来功在江南。二百岁阴德去，今天府享潭潭。遵画一，记得那时，□□□□。
<br>　　且趁东风解冻，向柳梢青处，□□□□。□□听满，此夕何惜醺酣。醉挹寿卿春色，一帘花影转微蟾。千秋岁，愿祝算数，多似彭聃。
<br>
<br> 
<br>
<br>温镗
<br>　　镗字授之，小名道郎，小字寿儿。河南府新安县（今属河南）人。生于宋徽宗大观四年（1110）。绍兴十八年（1148）进士。淳熙三年（1176）以朝奉大夫倅严州。见绍兴十八年同年小录、严州图经卷一。
<br>　　少年游
<br>　　东风先报上林春。枝上晓莺新。凌虹御气，鞭鸾翳凤，来辅玉晨君。
<br>　　稳步丹墀青云路，金鼎侍调羹。南极光中，五云多处，长伴老人星。
<br>　　又
<br>　　谢家庭槛晓无尘。芳宴启良辰。风流妙舞，樱桃清唱，依约驻行云。
<br>　　榴花一盏浓香满，为寿百千春。岁岁年年，共同劝乐，喜庆与时新。
<br>　　又
<br>　　芙蓉花发去年枝。双燕欲归飞。兰堂风软，金炉香暖，新曲动帘帷。
<br>　　家人拜上拮春寿，深间满琼卮。绿鬓朱颜，道家装束。长似少年时。
<br>　　折丹桂
<br>　　秋风秋露清秋节。秋雨过、秋香初发。二仙生值好秋天，气却与、秋霜争烈。
<br>　　秋霄开宴群仙列。秋娘唱、秋云低遏。寿杯双劝祝千秋，镇长对、中秋皓月。
<br>
<br> 
<br>
<br>芮烨
<br>　　烨字国器，一字仲蒙，湖州乌程人。生于徽宗政和四年（1114）。绍兴十八年（1148）进士。与弟煇力学起家。初仕为仁和令。为左从政郎。以得罪秦桧，追一官，武冈军编管。绍兴二十五年（1155），桧死，复元官。除国子正。三十一年（1161），除秘书省正字。为广东提刑。宋孝宗乾道五年（1169）除国子司业，旋升祭酒。乾道七年（1171）卒，年五十八。烨有名于时，陆游、周必大、朱熹皆与之交往。烨有家藏集，周必大周益国文忠公集之平园续稿卷十四有序，宋史艺文志（卷二百八）著录七卷（宋史谓家藏集为其弟所撰，恐误）。不传。（据宋史翼卷十三芮烨传及陆、朱、吕祖谦集）
<br>　　念奴娇
<br>　　化工着意，向柳稍梅萼，偷回春色。蓂叶双飞政天上，一点文星初谪。发藻儒林，当年荣耀，四海声名白。谪仙飞貌，澹然物外踪迹。
<br>　　且与笑傲瀛洲，风流词翰，自是西垣客。异日功成辞富贵，却与赤松游剧。一曲清歌，三千珠履，不愧非潘璧。满斟芳醑，仰称遐寿千百。 
<br>
<br> 
<br>
<br>傅自得
<br>　　自得字安道，福建晋江人。父察，宣和末使金，遇害。生于徽宗政和五年（1115）。尝通判漳州、泉州，知兴化。积官至朝奉大夫。孝宗淳熙十年（1183）卒，年六十八。朱熹朱子大全卷九十八有行状，宋史翼卷十二有传。宋史卷二百八有傅自得至乐斋集四十卷，今不传。又，刘克庄后村先生大全集卷九十九，有傅自得文卷一文，此自得较克庄为晚，乃另一人。
<br>　　蓦山溪
<br>　　早春寿京尹
<br>　　洪钧转处，都在薰陶内。瑞世得奇才，赞化工，协调和气。雄词健笔，谈笑斡千钧，馀闲手，尹王畿，治行称尤异。
<br>　　雍容儒雅，早合登高位。天路踏骅骝，看峨冠，羽仪班缀。东风骀荡，王酒鳞红，春不老，寿难穷，莫惜今朝醉。 
<br>
<br> 
<br>
<br>李鼐
<br>　　鼐字仲镇，“全”已见。鼐为李廌方叔之孙（石湖诗集卷九送李仲镇宰溧阳范成大自注）。廌及东坡之门。韩元吉南涧甲乙稿卷一、范成大石湖诗集八均有李仲镇懒窝诗。鼐于隆兴元年（1163）九月以右宣教郎到溧阳县令任（景定建康志卷二十七溧阳县令题名）。范送鼐诗中，有“相逢已叹十年迟，冷淡贫交又语离”之句，则鼐与韩、范为同时人。“全”原次鼐于胡寅等之前。查寅生于宋哲宗元符元年（1098），征诸鼐之经历与交往，不应长于寅。今改次于此。
<br>　　洞仙歌
<br>　　馀寒未展，帘幕新来燕。杨柳梢头嫩黄染。小溪山缭绕，别是风烟，春澹澹，谁道蓬莱路远。
<br>　　冰姿人不老，长伴春闲，环珮声中度芳宴。宝屏开，烟袅袅，金鸭吹香，欢笑处，烛影花光共暖。便莫惜瑶觞醉如泥，占岁岁东风，舞衣歌扇。
<br>　　渔家傲
<br>　　日借嫩黄初看柳。池塘冰泮鱼透。庭馆匆匆佳气候。□山透。膺时贤佐生天祐。
<br>　　寿者康宁还德厚。功名富贵须长久。从此安排千岁酒。常祝寿。一年一献黄金酎。
<br>　　鹧鸪天
<br>　　种得门阑五福全。常珍初喜庆华筵。王环醉拍春衫舞，今见康强九九年。
<br>　　神爽朗，骨清坚。壶天日月旧因缘。从今把定春风笑，且作人间长寿仙。
<br>　　鹧鸪天
<br>　　珍重高人阎右丞。胸中丘壑富丹青。暂从天下分轺使，来向人间作寿星。
<br>　　凉日挂，暑风轻。一番秋思十分清。细倾鹦鹉休辞劝，烂醉葡菊不用醒。
<br>　　一井金
<br>　　绿阴清昼。两茸茸、梅子黄时候。华堂金兽。香润炉烟透。舞燕回轻袖。歌凤翻新奏。院静人稀，永日迟迟花漏。
<br>　　又
<br>　　一杯为寿。笑捧处、自传纤手钗头。况有瑞草，齐眉偕老，应难比效。鸳鸾镇日于飞，惟愿一百二十岁，永同欢，如鱼似水。
<br>　　风入松
<br>　　翠烟笼日上花梢。花外楼高。海犀不动帘栊静，昼长人懒莺娇。宝篆浓薰沉水，清商低按擅槽。
<br>　　画堂深处燕蟠桃。亲见仙曹。雾鬟不改朱颜好，年年长被春饶。一品疏封它日，十分沉醉今朝。
<br>　　玉蝴蝶
<br>　　望处水寒云绕，倚栏千里，澹荡晴晖。梦燕门阑，和气喜动帘帏。舞茵重、花明彩凤，歌扇小、香暖金猊。漏声迟。洞天秋晓，风露霏霏。
<br>　　嘉时。谪仙高宴，华分玉蜡，艳列文姬。玉树临风，自然老月中枝。酒肠宽，胸容云梦，词源壮、笔勇助溪。且追随。伫看飞诏，稳步沙堤。
<br>　　满庭芳
<br>　　腊雪溶酥，春冰浮玉，素蟾三五才过。晓来庭户，何事五云多。尽道九天麟坠，环珮、袅袅鸣珂。风标爽，胸中嵬磊，豪气挽天河。
<br>　　平生，横槊志，指挥夷虏，平生干戈。看它年功业，还让廉颇。且对江山难老，金樽满、鲸海翻波。歌声转，玉人扶处，拚取醉颜酡。 
<br>
<br> 
<br>
<br>韩元吉
<br>　　元吉字无咎，“全”已见。
<br>　　鹧鸪天
<br>　　雨歇云如隔座屏。薰风摇动一天青。今年五十平头过，又喜清歌洗耳听。
<br>　　浮世事，绝曾经。此生应直斗牛星。且倾田舍黄鸡酒，敢望君家白玉庭。
<br>　　又
<br>　　万古光寒太白精。直宜分作两郎星。不然安得难兄弟，先后尧蓂三荚生。
<br>　　霜月冷，斗杓横。老人今夜已齐明。他年莫作郎星看，两两台躔拱太清。
<br>
<br> 
<br>
<br>张抡
<br>　　抡，字才甫，“全”已见。
<br>　　满庭芳
<br>　　寿杨殿帅
<br>　　威彻冰河，兵严玉帐，济时人在壶天。妙龄谈笑，图画上凌烟。但见勋书鼎鼐，谁知道、名列高仙。风云会，钩陈羽卫，绿鬓影貂蝉。
<br>　　绵绵。流庆远，芝兰秀发，折桂争先。占盛一门，文武更双全。已饵琼英绛雪，灵龟寿、何止千年。年年看，笙歌丛里，金盏倒垂莲。
<br>　　鹧鸪天
<br>　　鹤驭来从玉席前。笑谈勋业照凌烟。心游物外都无碍，春在壶中别有天。
<br>　　香似雾，酒如泉。华堂冰雪映神仙。灵椿不老青松健，花里年年醉管弦。
<br>　　又
<br>　　彩舞萱堂喜气新。年年今日庆生辰。碧凝香雾笼清晓，红入桃花媚小春。
<br>　　须酩酊，莫逡巡。九霞杯冷又重温。壶天自是人难老，长拥笙歌醉洞云。
<br>　　又
<br>　　五福仙娥月殿来。依稀微步彩云随。一从别有瑶池宴，不见蟠桃几度开。
<br>　　歌宛转，舞徘徊。碧梧秋意满池台。年年玉露收残暑，长送新凉入寿杯。
<br>　　又
<br>　　消息枝头梅子黄。两宫恩意酿湖光。长庚自是文章瑞，好伴前星烛万方。
<br>　　金鸭暖，玉杯香。换鹅笔墨醉淋浪。只将名字为公祝，便合千秋佐玉皇。
<br>　　又
<br>　　福善天应锡寿祺。人生七十古来稀。我翁更有椿龄在，馀庆堂前玉树辉。
<br>　　传世业，长孙枝。捧杯欢见老莱衣。一阳渐近门多喜，进禄争迎好事归。
<br>　　画堂春
<br>　　月娥来自广寒宫。步摇环珮丁东。戏鸾双舞驾天风。雪满云空。
<br>　　一剪玉梅花小，九霞琼醴杯浓。凤箫千载莫匆匆。且醉壶中。
<br>　　望仙门
<br>　　玉池波浪碧如鳞。露莲新。新歌一曲翠眉嚬。舞乖茵。
<br>　　满酌兰英酒，须知献寿千春。太平无事荷君恩，齐唱望仙门。
<br>　　又
<br>　　玉京清漏起微凉。好秋光。金杯潋滟酌琼浆。会仙乡。
<br>　　新曲调丝管，新声更飐霓裳。博山炉暖泛浓香。为寿百千长。
<br>　　又
<br>　　紫微枝上露华浓。起秋风。管弦声细出帘栊。象筵中。
<br>　　仙酒斟云液，山歌转绕梁虹。此时佳会庆相逢。欢醉且从容。
<br>
<br> 
<br>
<br>侯寘
<br>　　寘字彦周，“全”已见。
<br>　　水调歌头
<br>　　白鹤到时节，霜信满南州。金盘露重，银潢波浪截天流。岳渎千龄钟秀，赋出人间英气，清照洞庭秋。烈日严霜操，竹简万年留。
<br>　　苏属国，二千秩，若为酬。杜园阴密，未央前席动宸旒。入践紫薇郎省，擢赞绿槐公位，指日凤池游。千顷玉芝熟，准备饭青牛。
<br>
<br> 
<br>
<br>无名氏
<br>　　据诗渊，仍次侯寘后。
<br>　　水调歌头
<br>　　八月秋欲半，后夜月将圆。天潢当日流润，□派落人寰。尘扫长淮千里，威振南蛮八郡，梓里绣衣还。芳毓燕山桂，庆衍谢庭兰。
<br>　　小山阴，长松下，白云间。壶中自有天地，闻早挂逢冠。笑指横空丹壑，闲倚挐云竹杖，佳处日跻攀。山色既无尽，公寿亦如山。 
<br>
<br> 
<br>
<br>赵彦端
<br>　　彦端，“全”已见。
<br>　　水龙吟
<br>　　两山空翠烟霏，几□又入东君□。□□但见，肉红染杏，眉黄着柳。彩燕风轻，宝灯月满，欢连清昼。是香山行处，苏仙座上，春不老，人依旧。
<br>　　闻道新骑白凤，过章台、天香满袖。英姿不向，通明宫殿，人间未有。况是从来，爱留南国，名高北斗。看君恩，却与西湖涨绿，作长生酒。 
<br>
<br> 
<br>
<br>芮煇
<br>　　煇字国瑞。生于宣和三年（1121）。与兄烨同登绍兴十八年（1148）进士。乾道初，提举浙西常平。转江西转运判官。淳熙初提刑浙东，为秘书少监、国子兼祭酒兼国史院编修。以吏部侍郎兼同修国史。累官兵部尚书。宋史翼卷十三有传。
<br>　　菩萨蛮
<br>　　晴云低蘸湖光湿。新凉远带江声入。风景逼中秋。移樽月在楼。
<br>　　蓝田竹手。借竹为君寿。苍翠一年年。长承雨露边。
<br>　　虞美人
<br>　　翠屏罗幕遮前后。舞袖翻长寿。紫髯冠珮御炉香。看取明年归奉、万年觞。
<br>　　今宵池上蟠桃席。咫尺长安日。宝烟飞焰万花浓。试看中间白鹤、驾仙风。
<br>
<br> 
<br>
<br>刘季裴
<br>　　季裴（南宋馆阁录、明弘治刊八闽通志作“裴”，绍兴十八年同年小录作“斐”）字少度，本贯开封，八闽通志称之为福安人，当为南渡后居地。生于宣和五年（1123）。绍兴十八年（1148）进士。季裴治诗赋。乾道四年（1168）除秘书丞，同年十二月为著作佐郎；并兼国史院编修官。五年（1169）三月为监察御史。为起居郎兼太子左庶子。终朝散郎秘阁修撰。季裴乾道间作十论上孝宗，其一论何承天屯田矩画甚详。孝宗欲行两淮屯田事，大见称赏。所著有论孟、周易解、颐斋遗稿。诗渊第二十五册有季裴诗。（见绍兴十八年同年小录、南宋馆阁录卷七卷八、八闽通志卷七十二季裴传。）
<br>　　念奴娇
<br>　　三光五岳，震乾坤英彩，非金非玉。赫赫岩岩真相种，来跨横空仙鹄。十万儿童，和丰堂下，齐把梅山祝。黑头难老，岁寒苍桧修竹。
<br>　　须信自有家传，中庸一卷，是长生真箓。借问河阳公去后，几度桃开桃熟。十九年间，梦回天上，又见棠阴绿。看看促觐，喜传沙路新筑。 
<br>
<br> 
<br>
<br>姜特立
<br>　　特立字邦杰，“全”已见。
<br>　　满庭芳
<br>　　寿曾两府
<br>　　丹染吴枫，青环越岫，镜天霁色凝鲜。华堂珊珮，非务拥神仙。天遣澄清海岳，亲曾授黄石奇编。兴王略，智名俱泯，功业妙难言。
<br>　　翩翩。真迥立，香飘绣衮，色映貂蝉。有清诗千首，美酒如川。长与嫦娥共约，放冰轮，今夕先圆。中秋月，从今屈指，更借一千年。
<br>
<br> 
<br>
<br>徐叔至
<br>　　叔至促拍满路花词与姜特立满庭芳词，皆寿曾两府，皆及秋月，当属同时作。中兴以来绝妙词选卷四有谢懋念奴娇中秋呈徐叔至词。
<br>　　促拍满路花
<br>　　秋上曾两府
<br>　　人间秋正好，天上月才圆。玉霄人不老，对婵娟。五龙护日，一笑着貂蝉。禁殿开金钥，宝炬宫壶，诏催移下钓天。
<br>　　昴奎分秀采，箕翼与长年。华堂歌宛转，舞蹁跹。醉围红袖，妙墨起风烟。回首恩波地，身在江湖，为公一赋新扁。
<br>　　鹧鸪天
<br>　　两两台符映昂躔，南薰披拂寿炉烟。宝图继统千龄会，金铉调元一相贤。
<br>　　兰玉满，庆蝉联。天教世有鲁山川。霞觞更对瑶池佲，共看蟠桃着子年。
<br>
<br> 
<br>
<br>范成大
<br>　　成大，“全”已见。
<br>　　鹧鸪天
<br>　　仗下仪客笔下文。天风驾鹤住仙真。榴花三日迎端午，蕉叶千春纪诞辰。
<br>　　经圀志，立朝身。暂烦高手活吴民。明朝莫遣书丹篆，怕引新符刻玉麟。
<br>　　洞仙歌
<br>　　碧城风物，有湖中天地。长笑羲娥不停轨。记蟠桃枝上，金母嗔尝，回首处，还又三千岁矣。
<br>　　料仙人拊顶，曾授长生，名在云琼赐书里。懒上郁萧台，应厌高寒，飘然下，赤城游戏。且山泽留连作臞仙，不要管蓬莱海中尘起。
<br>　　西江月
<br>　　樱笋园林绿暗，槐榆院落清和，年年高会引笙歌，戏彩人随燕贺。
<br>　　一笑难逢身健，十分休惜颜酡。还将瓜枣送金荷，遍照金章满座。
<br>　　临江仙
<br>　　功行三千宜五福，长生何假金丹。从教沧海又成田。琼枝春不老，璧月夜长妍。
<br>　　上界从来官府满，何妨游戏人间。年年强健到樽前。莫辞杯潋滟，君是饮中仙。
<br>　　鹧鸪天
<br>　　绣户当年瑞气充。紫阳驾鹤下天风。万山秀色浑钟尽，六月炎光一洗空。
<br>　　蕉叶满，彩衣重。刻符持节尽人雄。坐中金母欣馀庆，劝醉周公劝鲁公。
<br>　　满江红
<br>　　天气新晴，寻昨梦，池塘春早。雨过湔裙，水上柳丝风袅。却忆去年今日，桃花人面依前好。怪今年、酒量却添多，银杯小。
<br>　　谁劝我，玉山倒。催细抹，翻新调。渐金狎压锦，喷首云绕。笼柏飞来双翠袖，弓弯内样人间少。为留连、春色伴山翁，都休老。
<br>　　清平乐
<br>　　降嵩储昴，仙驭一尘表。身佩安危人不老。化国风光长好。
<br>　　功名南北天涯，欢声蛮峤胡沙。草木何□□露，小春桃李都花。
<br>　　又
<br>　　何须轻举，上界多官府。身似灵光长镇鲁。俯仰人间今古。
<br>　　雨馀帘卷江流，朱颜流映琼舟。不假岗陵□寿，西山低似西楼。
<br>
<br> 
<br>
<br>□阳
<br>　　诗渊有京汤水龙吟“夜来井络参缠”一词，乃京镗作。又有凉阳汉宫春“看透尘寰”一词，亦京镗作。不知此“□阳”，是否亦为京镗，待考。
<br>　　八声甘州
<br>　　渐纷纷、木叶下亭皋，秋容际寒空。庆屏山南畔，龟游绿藻，鹤舞青松。缥缈非烟非雾，喜色有无中。帘幕金风细，香篆迷濛。
<br>　　好是庭闱称寿，簇舞裙歌板，欢意重重。况芝兰满砌，行见黑头公。看升平、乌栖画戟，更重开、大国荷荣封。人难老，年年醉赏，满院芙蓉。 
<br>
<br> 
<br>
<br>赵彦逾
<br>　　彦逾，字德老，四明人。高宗建炎四年（1300）生。绍兴三十年（1160）进士。仕至工部尚书。晚以资政殿大学士典乡郡。召除提举万寿观兼侍读，进观文殿学士。开禧三年（1207）卒，年七十八。宝庆四明志卷九有传。又，明万历刊万姓统谱卷八十三有赵彦逾传，传称：“知秀州。累迁太府少卿。为政宽恕。后改知镇江府，郡适旱饥，彦逾节浮费发粟振粜，民赖以安。”
<br>　　点绛唇
<br>　　春到皇都，日边已觉风光丽。异人名世。独禀阳和粹。
<br>　　福寿川增，行庆鸳行缀。笙歌重。几多珠翠。拚取今宵醉。
<br>
<br> 
<br>
<br>张孝祥
<br>　　孝祥字安国，“全”已见。
<br>　　南歌子
<br>　　俭德仁诸族，阴功格上清。焚香扫地夜朝真。看取名花浮玉、鉴齐精。
<br>　　宝篆融融满，□流细细倾。双亲俱寿八千龄。却捧紫皇飞诏、上蓬瀛。
<br>
<br> 
<br>
<br>卫时敏
<br>　　时敏字子修，苏之崑山人。生于绍兴二年（1132）。少有大志，读书著文。绍兴中，任泰州海陵县主簿。监潭州南岳庙。授两浙转运司催仲起发物斛官。监行在太平惠民和剂局。淳熙三年（1176），改宣教郎知临安府仁和县，磨勘转通直郎。淳熙七年（1180）卒。卫泾后乐集卷十八有时敏墓志铭。
<br>　　水调歌头
<br>　　骑鲸紫霞客，来作世耆英。襟怀金玉循良。名字古无人。所至民歌遗爱，脱屣归来绿野，笑傲乐天真。不学渭滨老，公子自长生。
<br>　　一杯酒，再三祝，八十春。从今细数庆集，百度似今辰。绿鬓朱颜长好，何事紫芝仙草，兰玉自诜诜。盛事有如此，谁道四难并。
<br>　　今奴娇柔
<br>　　春风桃李，问而寒何似，霜松雪柏。珍重拨烦京兆手，早岁声名霹雳。收卷经论，摆遗荣利，物外多间适。熊经龟咽，真传秘决消息。
<br>　　寿秩初满华严，韶颜转映，绿鬓方瞳碧。况□□云供宴几，静对凫翁鹤客。只恐日边，蒲轮子催动，密侍钧天席。上玉卮尧殿，长生倍注仙籍。
<br>
<br> 
<br>
<br>高伯达
<br>　　南渡初人。参汉宫春“绛阙朝元”一词按语。
<br>　　汉宫春
<br>　　寿张安国舍人
<br>　　绛阙朝元。倦飞鸾控鹤，来寓人间。天都散舒和气，好与春还。蓬瀛罢宴，褪仙裳、欲冠貂蝉。应是念、潇湘胜概，来与蕃宣。
<br>　　宣室向来初见，叹不如、文帝夜半虚前。多情吊沉赋罢，莫负留连。经纶事叶，向朝廷、谁与争先。明岁好，云屏间坐，十分宣劝告金船。
<br>　　千秋岁
<br>　　影摇波动。晓日浮华栋。庆麟绂，征兰梦。绿擎龟叶小，红拂莲腮重。帘幕外，半天仙驭飞鞚。
<br>　　两两骖鸾凤。□窣珠衣纵。香雾散，祥云拥。□传金母信，酒为麻姑送。休惜醉，与群更下蟠桃种。
<br>　　鹧鸪天
<br>　　海上蟠桃月样圆。从头屈指几千年。双成已报春消息，输与萧郎半月前。
<br>　　风露晓，月华鲜。兽炉烟袅水沉烟。骑鸾鹤休归去，留取人间作女仙。
<br>
<br> 
<br>
<br>郝子直
<br>　　子直，南渡初人。参喜迁莺按语。
<br>　　喜迁莺
<br>　　风云际会。自军兴勋业，唯公屈指。中镝红心，骄虏胆丧。中正已回天意。采石扶危鏖战，激励熊罴乘势。震天地，沮金狄百万，元颜诛毙。
<br>　　英卫。摅红气，寰海共欣，雪恨亡胡岁。宸眷褒功，华衮貂蝉，荣拜济时左揆。圣君用贤终始，肯使留侯谦退。后范蠡，愿永佐中兴，庄椿同纪。
<br>　　画堂春
<br>　　华堂当日诞今辰。庆门人降西真。一杯千岁祝遐龄。莫厌频斟。
<br>　　不愿头白还黑，不愿齿落重生。但容艳只如今。寿等松椿。
<br>
<br> 
<br>
<br>何安中
<br>　　安中字得之。见墨庄漫录卷七。南宋初人。据词中“中兴”云云。
<br>　　天香
<br>　　南国蜚声，三鳌孕粹，中兴循吏称首。官在中都，斑参玉笋，妙简帝心应久。长材已试，名字向、金瓯先覆。貂冕冠蝉载服，鸾台风池荣簉。
<br>　　年年桂觞介寿。正江梅、犯寒时候。料想舞僮歌女，翠鬟依旧。富贵人间罕有。任鼎沸笙箫对樽□。稳步堤沙，高攀禁柳。
<br>
<br> 
<br>
<br>徐明仲
<br>　　据词中“宗衬中兴佐”云云，明仲盖南宋初人。
<br>　　水调歌头
<br>　　春寿太守
<br>　　迟日笼晴昼，新火敛馀寒。东君着意，留恋春色在人间。故遣蓬瀛仙侣，来布阳和德泽，造化寄毫端。麾节经行外，喜气满江山。
<br>　　听歌谣，五袴暖，二天宽。汉朝侧席，英隽玺诏促征还。鞭算钱粟腐，刃往剧专刂烦解，启沃动龙颜。已有白麻笔，草制在金銮。
<br>　　又
<br>　　宗社中兴佐，廊庙黑头公。故家乔木，十年风虎会云龙。三镇上流藩翰，千里北门符钥，何许在民功。刀剑还牛犊，饥馑化登丰。
<br>　　政成时，春明媚，目和融。寿觞如海，愿公一酌倒三松。移取活人心手，归作调元勋业，谈笑共平戎。还使十书老，直与古人同。
<br>
<br> 
<br>
<br>陈之贤
<br>　　据词中“中兴人杰”云云，之贤盖南宋初人。
<br>　　满江红
<br>　　人物英雄，更独抱、无双才气。年正壮，文章武略，尽曾留意。破胆欲凭胸内甲，清原宴启舟中誓。笑区区、燕雀不能知，青云志。
<br>　　封侯貌，神人比。社下手，须荣试。况相门出相，君家常事。斗印垂金他日贵，寿杯浮玉今朝醉。看年年、南极倍明时，春明媚。
<br>　　念奴娇
<br>　　炎精昌运，庆天为笃生，中兴人杰。横臆甲兵三百亏，要扫群胡妖孽。抚弱怜贫，排奸击暴，所至人推服。飘飘志气。伟哉一代英特。
<br>　　预信衮衮公侯，名闻英胄，素有阴功积。腾踏从天上去，笑作龙头奇客。相印重封，将符再绾，尽履青毡物。寿杯满泛。年年长醉正月。
<br>
<br> 
<br>
<br>丁求安
<br>　　词中“中兴天子”云云，求安当为高宗、孝宗时人。
<br>　　踏莎行
<br>　　风卷霜浓，寒销冰谢。一年皎月惟今夜。桑弧蓬矢庆门阑，云旌羽盖连车马。
<br>　　命服新翻，恩波如泻。海沂致锦傅声价。晓来和气着梅梢，春随温诏看看下。
<br>　　又
<br>　　紫府延龄，瑶池开宴。人间好事都如愿。风雏喜带桂宫香，东床镇压鸾台彦。
<br>　　酒泛金杯，香飘龙篆。大家齐指把瑶觞献。中兴天子急贤才，相期共入金銮殿。
<br>
<br> 
<br>
<br>赵师律
<br>　　师律，宋太祖次子燕王德昭七代孙。风宋史卷二百十五。
<br>　　念奴娇
<br>　　镜天露洗，荡仁风，满县正开桃李。无讼堂深晴画永，帘卷鹅山浓翠。吏散棠阴，鸟啼花散，箫鼓弦歌地。印封碧藓，笑谈无限清致。
<br>　　佳会正属悬弧，十分蕉叶，共祝千秋岁。道骨仙风元自有，功业人间游戏。名覆金瓯，班联玉笋，行庆风云会。莲舟容与，此时归继仙裔。
<br>　　又
<br>　　暮春寿太守
<br>　　楚天春晚，尽替了，残红点成层碧。蝴蝶蜂儿娇未足，舞破游丝千尺。一夜风高，满天清露，冷浸琼楼彻。遮鸾绕风，使君不是凡骨。
<br>　　游戏偶尔人间，铃斋谈笑，好作龚黄匹。火急功成天上去，却问蓬莱消息。酒泻鹅儿，十分金盏，染就眉间色。满城争看，一封鹗荐飞入。
<br>　　济天乐
<br>　　重阳还近秋光好，银屏翠箔凉透。凤髓炉温，鱼轩瑞庆，天与冰壶清透。多文在手。更赖玉腰肢，唾花衫袖。旧约梅仙，为来人世作珍偶。
<br>　　虚堂帘半卷，化工何限意，妆点时昼。裛真香葵倾劝盏，都把芳心为寿。当歌对酒。愿绿髮朱颜，镇长依旧。宝箓名高，已书千岁久。
<br>
<br> 
<br>
<br>赵师严
<br>　　师严，宋太祖次子燕王德昭七代孙，见宋史卷二百十八宗室世系表四。尝于高宗末、孝宗初添差通判吴兴，见嘉泰吴兴志卷八。
<br>　　蓦山溪
<br>　　春寿太守
<br>　　文章太守，今作湖山主。冰雪照人清，赋仙家、出尘风度。流芳积庆，故自有渊源，家将相，世侯王，勋德藏盟府。
<br>　　政修人治，千里歌来暮。有脚是阳春，鼓和风、遍充寰宇。芝泥封诏，肯为郡人留，苍玉佩，紫金貂，稳上星辰去。 
<br>
<br> 
<br>
<br>无名氏
<br>　　味词意，作者当为南宋人。
<br>　　喜迁莺
<br>　　春寿太守
<br>　　光风转蕙，正中和节过，艳阳春半。暖日瞳昽，瑞烟蓬勃，还是生申华旦。保釐东土三载，分却九重霄旰。政成也，且凝香燕寝，雍容方面。
<br>　　堪羡。德望重，敌国隐然，不假长江险。堂上奇兵，胸中妙画，便是当年韩范。况逢左辖虚位，早晚洪钧须转达。来岁里，看内家敕使，传呼宣劝。 
<br>
<br> 
<br>
<br>辛弃疾
<br>　　弃疾，“全”已见。诗渊录弃疾词十三首，风“全”者十首。
<br>　　蓦山溪
<br>　　画堂帘卷，贺燕双双语。花柳一番春，倚东风、雕红镂翠。草堂风月，还似旧家时，歌扇底，舞茵边，寿斝年年醉。
<br>　　兵符传垒，已莅葵丘戍。两手挽天河，要一洗、蛮烟瘴雨。貂蝉冠冕，应是出兜鍪，餐五鼎，梦三刀，侯印黄金铸。
<br>　　感皇恩
<br>　　露染武夷秋，千蛮耸翠。练色泓澄玉清水。十分冰鉴，未吐玉壶天地。精神先付与，人中瑞。
<br>　　青锁步趋，紫微标致。凤翼看看九十时里。任挥金碗，莫负凉飙佳致。瑶台人度曲，千秋岁。
<br>　　水调歌头
<br>　　簪履竞晴昼，画戟插层霄。红莲幕底风定，香雾不成飘。螺髻梅妆环列，凤管檀糟交泰，回雪无纤腰。觞酒荡寒玉，冰颊醉江潮。
<br>　　颂丰功，祝难老，沸民谣。晓庭梅蕊初绽，定报鼎羹调。龙衮方思勋旧，已覆金瓯名姓，行看紫泥褒。重试补天手，高插侍中貂。
<br>
<br> 
<br>
<br>沈伯文
<br>　　伯文仕履不详。
<br>　　望海潮
<br>　　山连嵩岱，疆分齐鲁，济南自古多奇月。魄堕英星，芒剪瑞□，来参汉主龙飞。仙露浥繁枝。振家声赫奕，金印传龟。一种春风，后园桃李自成蹊。
<br>　　淮堧暂弭旌旗。庆歌浮绿野，人静圜扉。梅破粉痕，柳回星眼，相将紫诏催归。玉勒晓骢嘶。望天墀咫尺，香惹朝衣。最好朱颜绿髮，劝宴凤凰池。
<br>
<br> 
<br>
<br>钱外仁
<br>　　孝宗时有钱端礼，字处和。处仁或为其兄弟辈。又据词中“穹庐”云云，处仁当为南宋人。
<br>　　念奴娇
<br>　　勋门积庆，为皇家此日，重生贤辅。崧岳储神须信道，非特当年申甫。清白传芳，高明驰誉，材更兼文武。黑头年少，风云还会龙虎。
<br>　　天为指日垂弧，张旜持节，不遣穹庐去。中使传宣，颁赐锡赉，清晓欢声旁午。两世光华，一门荣耀，盛事夸今古。祝公千岁，庙堂长佐贤主。
<br>　　醉蓬莱
<br>　　正梧阴碧转，扇浪凉生，渐回秋意。祥绕朱门，有崧灵钟瑞。笔走龙蛇，句雕风月，好客敦高谊。苏小琵琶，绿珠箫管，日添罗绮。
<br>　　邃阁清班，贰车清政，奕叶蝉联，世间谁比。行侍甘泉，趁青春荣贵。尽卷是须，满斟鹦鹉，向画堂沉醉。铜狄摩挲，蓬莱清浅，八千椿岁。
<br>
<br> 
<br>
<br>李焕
<br>　　据词中“西湖”、“天路”云云，作者当为南宋人。查淳熙三山志卷二十九、明弘治刊八闽通志卷五十五，有李焕，字观复，福州长溪人，隆兴元年（1163）进士，迪功郎，平阳尉。又查光绪江西通志卷二十二：李焕，都昌人，嘉定元年（1208）进士。不知孰是？今姑次于此。
<br>　　喜迁莺
<br>　　云蒸雷动。庆瑞岳降真，祥生申甫。元后慈贤，勋臣英烈，百世显光家谱。久许致身忠孝，何止满怀今古。听舆论，是侯王苗裔，神仙俦侣。
<br>　　争睹藩尹盛，刑揩政成，和气横眉宇。北阙莺花，西湖风月，旌骑稳游天路。福海寿山无比，烂醉黄堂歌舞。正荣耀，有华姻宠授，清朝恩数。
<br>　　又
<br>　　风云嘉会，有英杰瑞时，来符平泰。子建才华，平阳勋业，流庆至今犹在。闾史卿来曾记，骨相堂堂庞艾。少年日，已心包云泽，名高嵩岱。
<br>　　超迈人尽道，今代吏师，小试犹淹大。两路登车，三州出牧，游刃了无凝碍。便合进推荷橐，迤逦参陪天縡。愿从此，奉明君真相，优游千载。
<br>
<br> 
<br>
<br>林伯镇
<br>　　伯镇，南渡后人。参凤栖梧按语。
<br>　　喜迁莺
<br>　　百年卿族。更七叶桂籍，蝉联相续。早冠鳌峰，入持魁柄，却商野耕岩筑。搢绅望山瞻斗。勋业铭书金竹。倦陶冶，暂镜湖舒啸，琳宫休足。
<br>　　催促。归秉轴，须与君王，同享无疆福。缓访赤松，莫留绿野，宇县待公恢复。手把命珪堂印，腰束精镠寒流玉。愿岁岁，看和羹梅绽，古阶槐绿。
<br>　　凤栖梧
<br>　　施司谏冬生日
<br>　　破腊星回春可数。天佑中兴，岳降神生再。造膝一言曾寤主，翱翔历遍清华路。
<br>　　盖代功名知自许。倦把州麾，小向琳宫任。早晚诏催归禁署，致身宰相双亲具。
<br>　　南乡子
<br>　　弥诞秩初筵。催舞春协杂管弦。惊破梅梢香喷雪，都缘。王母瑶池会列仙。
<br>　　残腊嫩寒天。恰在正朝两日前。搀借椒花先献寿，新元。重数壬辰第一年。
<br>
<br> 
<br>
<br>王涣
<br>　　周必大周益国文忠公集泛舟游山录乾道丁亥（1167）五月庚子纪事。谓王涣，新宜春丞，从政郎。洪迈夷坚志补卷二十四龙阳王丞条谓王涣字季光，乾道末年为武陵宰。周、洪所称之王涣，当为一人。又，王辟之渑水燕谈录卷四谓仁宗庆历时有王涣，太子宾客致仕。味此词意，作者或是前人。
<br>　　念奴娇
<br>　　水沉香霭，满钱塘千里，秋烟如织。万井欢声瞻宝钱，遥指明星南极。辇路看花，神旗垂彩，名冠金门籍。平阳家世，凌烟都减颜色。
<br>　　须信勋业风流，阳春有脚，到处开桃李。洊拥油幢宸眷重，吴越江南江北。认取疏梅，东君深意，遣调羹消息。凤书飞下，绿槐元自相识。
<br>
<br> 
<br>
<br>陈旉
<br>　　据词，旉或为孝宗时人。又有著农书之陈K，生熙宁九年。疑另是一人。
<br>　　水调歌头
<br>　　明月双溪上，胜景号金华。当年此夕，多少鸾凤杂云霞。共拥飘飖倦伯，来作人间英杰，王谢旧名家。纶綍妙文采，帷幄富忠嘉。
<br>　　圣天子，形梦寐。眷尤加。麒麟烟上早晚，丹陛听宣麻。鼎袖无穷勋业，岁岁薰风日永，萱秀北堂花。潋滟绮筵酒，寿算等到胡沙。
<br>
<br> 
<br>
<br>甄良友
<br>　　词中有“淳熙新政”云云，良友盖为宋孝宗时人。永乐大典卷九千七百六十三湖字韵有朗友岳阳楼过洞庭诗一首。
<br>　　满庭芳
<br>　　杲杲重光，遥山耸翠，九天秋气高明。露团仙掌，初月挂前星。帝念吾君父子，亲传授、光启中兴。生储后，是为三圣，一道以相承。
<br>　　升平。当此际，黄花照座，丹桂充庭。对雨宫喜色，百辟欢声。好是橙黄橘绿，宣猷殿、酒碧香清。重重庆，尧仁舜孝，亲见禹功成。
<br>　　南乡子
<br>　　十月小春天。放榜梅花作状元。会庆礼成三日后，生贤。第一龙飞不偶然。
<br>　　劝酒自弹弦。更首斑衣寿老仙。见说海坛沙张也，明年。此夜休嗔我近前。
<br>　　感皇恩
<br>　　钱参政
<br>　　华表鹤重来，嘉禾合穗。天命真人救斯世。故仙子来佐，中兴之际。这回真是个，风云会。
<br>　　天水庆源，钱塘潮势。主圣臣贤千岁。半钩月小，一剪梅花香细。太平无事也，休辞醉。
<br>　　水调歌头
<br>　　直节傲山雪，偃盖咏松风。天香真色来报，春信月明中。六七日分景纬，五百年间英气，相值产维崧。君子中庸也，天下有胡公。
<br>　　把州麾，将漕计，简渊衷。淳熙新政，往风虎，趁云龙。底用玉卮卜寿，看取天然难老，高竹与长松。更有红梅实，调鼎告成功。
<br>　　菩萨蛮
<br>　　希夷本是儒先祖。云仍来自神仙所。前日一阳生。德星今夜明。
<br>　　灵椿殊未老。仙桂双双好。好是百花魁。年年称寿杯。
<br>　　蝶恋花
<br>　　照水绮霞明木杪。彩翼双栖，未觉桐阴少。正是一年秋色好。世间重睹香山老。
<br>　　祝寿人如群玉绕。满酌金莲，愿永谐歌笑。仙客莫疑来不早。洞中日月天昏晓。
<br>
<br> 
<br>
<br>郑元秀
<br>　　元秀，宋孝宗时人。据词中“于今五十有三年”云云。
<br>　　水调歌头
<br>　　富贵不难致，名节几人全。渡江龙化，于今五十有三年。历数中兴诸老，谁似武夷仙伯，操行老弥坚。吾道方中否，一柱独擎天。
<br>　　江南北，湘左右，惠宣敷。见说韩公城下，米斗只三钱。人愿公归台鼎，我愿公归草隐，九老要齐肩。岁岁祝公寿，风月满梅川。
<br>　　又
<br>　　园林夸富贵，红绿簇枝头。阳和毓秀，气劘屈贾压曹刘。翰墨场中独步，洒落胸中万卷，横截百川流。邈视青云侣，俯首看瀛洲。
<br>　　到如今，萦扃务，尚淹留。庙堂应得好语，早晚觐宸旒。从此立登要路，便可羽仪台阁，指日凤池游。岁岁蟠桃会，椿算八千秋。
<br>
<br> 
<br>
<br>黄人杰
<br>　　人杰，“全”已见。诗渊“人杰”作“仁杰”。宋徐光溥自号录亦作“仁杰”。“人杰”当即“仁杰”。诗渊共收人杰词四十一首，与“全”重者二首。
<br>　　瑞鹤仙
<br>　　飞花闲院落。渐燕觜泥融，蜂须香薄。风光未全恶。有出林青杏，殿春红药。东皇旧约。把馀芳、一时留著。等君侯维岳佳辰，惜景为供春酌。
<br>　　新乐。谁番清韵，非石非金，武城弦索。如闻荐鹗，青云外，有飞削。双凫容与，摩天东上，稳步鸾台凤阁。管平泉，昼锦归时，髮犹未鹤。
<br>　　贺新郎
<br>　　寿刘秘书
<br>　　垛翠云蓬远。日鸟高、炎官直午，暑风微扇。二六尧蓂开秀荚，跨海冰轮满。怪院落，笙箫如剪。太
<br>　　乙然藜天际下，度卯金仙子，生华旦。依日月，近云汉。
<br>　　经时持橐明光殿。问江乡年来有几，只君方见。入座夫人难老甚，炯炯金霞照眼。笑指点，琼舟权劝。愿得调元勋业就，为红泉石磴轻轩冕。归共作，赤。
<br>　　又
<br>　　寿中书舍人
<br>　　突屼金仙屋。素秋深、长空霁雨，万山如浴。惊破元戎呼小队，来看飞泉喷玉。正晚谷，清镜圆熟。还是紫微初度至，对禅关，自奏长生曲。留杖屦，倚松竹。
<br>　　汉中念远眉休蹙。问擎天拄地，个事只今谁独。看领召环回鷁首，笑把江神要束。任碾破，澄波新绿。去了中兴台辅叶，挂貂蝉莫受风埃触。归绿野，种瑶簌。
<br>　　满江红
<br>　　季琯灰融，盛寒里、梅香乍放。元道是酿成和气，间生名将。马革裹尸男子志，虎头食肉通侯相。更胸中、十万拥奇兵，人皆仰。
<br>　　腰金印，垂玉帐。忠胆锐，雄心壮。倚辕门几望，北州驰想。且倒长江为寿酒，却翻银浦千寻浪。算时来、一笑洗胡尘，迎天仗。
<br>　　又
<br>　　老子生朝，萧然坐离骚窟宅。更莫诧、才雄屈宋，诗高刘白。不向凤凰池上住，不逃鹦鹉洲边迹。谩一官、如水过称呼，诸侯客。
<br>　　平生志，水投石。首已皓，心犹赤。算陆沉雄奋，总非人力。广武成名惟孺子，高阳适意须欢伯。睨醉乡、一笑抚青萍，乾坤窄。
<br>　　又
<br>　　老火西流，风露洗、银湾一色。还又近、半秋天气，月将成魄。玉燕来时清梦觉，书麟游处飞仙谪。问东南、一尉着斯人，如何得。
<br>　　君不学，吴门卒。君不问，长安狄。且持杯半揖，楚江鸂鶒。东府西台看历遍，归来绿野盟泉石。却从容、三万六千朝，追元白。
<br>　　又
<br>　　小驻碧油，公两载、重临初度。满全楚，袭人和气，拍天歌舞。波涌荆江流不断，地连巫峡山无数。指此山、此水诵公恩，难忘处。
<br>　　民有恨，来何暮。民有愿，归无遽。各相携卧断，衮衣归路。只恐九重劳梦寐，不容十国私霖雨。看便飞、丹诏日边来，朝天去。
<br>　　醉蓬莱
<br>　　记征鸿归候，梦燕来时，雪清梅瘦。寒日迎长，觉微宽宫漏。翼轸分浑，斗牛呈瑞，间气维钟秀。江左风流，夷吾家世，尘源深厚。
<br>　　况是新闻，日边增秩，诰墨方研，玉符将剖。五马西还，看鸳鸿为偶。我有新词，不论龟鹤，会祝公眉寿。南清长春，西山不老，年华同久。
<br>　　念奴娇
<br>　　菊黄萸紫，近重阳、天气秋光如泼。怀燕占熊，还又应、崧岳生申时节。玉女擎香，金仙持送，锦里欢声彻。照人风度，满怀俱是冰雪。
<br>　　那更千里江城，政成人化，比春生秋杀。双风云间御诏墨，将下十行新札。黄阁亨衢，碧油重幕，稳复清毡物。策勋归去，蟠桃犹许三窃。
<br>　　又
<br>　　山光堂下，恰催花雨过，韶华将半。蝶舞回风莺度曲，暖响笙箫庭院。泥轼仙翁，当时此夕，正梦投怀燕。紫髯黄髮，到今如此清健。
<br>　　岂但风月平分，海沂千里，流得欢声遍。屈宋江山，还助说，莫惜金荷频卷。问寿何如，凤池三到，却放壶天晚。赤松应待，挂冠归伴萧散。
<br>　　玉楼春
<br>　　生申时节书云月。惊怪玉梅开不彻。犯寒那得一枝春，要与邦君供胜绝。
<br>　　可轩有词清切。解送双凫朝降阙。一声声祝一千年，试倩雪儿歌几阕。
<br>　　贺新郎
<br>　　晓色收梅雨。玉衡高、寒杓插午，月生银浦。一片祥光横碧落，幻出新情院宇。拥阆苑、擎香天女。
<br>　　簇引飞仙来瑞世，向鸟衣巷阳，生文度。人物似，古怀祖。
<br>　　履声合上尧阶去。问如何中低回计幕，蜀山深处。金字催还知有日，且听尊前妙语。更领略、双成歌舞。愿借流三峡水，与君侯尽作流霞注。觞百举，寿千数。
<br>　　渔家傲
<br>　　橘绿橙霜落候。小春天气宜睛昼。一片祥横宇宙。仙乐奏。千官共祝南山寿。
<br>　　湛露恩波浓似酒。□堂宴罢嵩呼后。压帽宫花红欲溜。还拜手。瞻天望圣徘徊久。
<br>　　祝英台近
<br>　　绛河清，丹阙晓。云路烛龙照。鹤髮仙翁，笞凤下天眇。莹然璞玉襟怀，层冰风表。镇长住、人间三岛。
<br>　　怎知道。不用九转丹砂，灵椿自难老。骥子麟儿、勋业付渠了。已持红药开时，赤松游处，寿觞对、壶天倾倒。
<br>　　胜胜慢
<br>　　荣喉娇脆，燕体轻盈，争翻妙舞新声。元是君侯生日，爽气澄清。天应人为献寿，春着意、花也留情。恣豪饮，似流觞曲水，前度兰亭。
<br>　　况遇湖山官满，无一事、身心分外安宁。买个归舟，随鸥趁鹭长征。逢时了些事业，还未遇、月钓云耕。世尘外，看西真桃熟，南极星明。
<br>　　临江仙
<br>　　六月炎官收火伞，南薰尽洗烦蒸。十三蓂荚又争青。问知陈仲举，元是此时生。
<br>　　别驾功成清暇日，题舆尚带屏星。黑头非晚至公卿。且倾浮蚁酒，来听祝龟龄。
<br>　　又
<br>　　江上小春来几许，湘桃已破微研。开云今夕降飞仙。花神回暖律，天女炷祥烟。
<br>　　见说士元方展骥，低回共应尘缘。人间更住一千年。却骑丹风去，归到五云边。
<br>　　又
<br>　　秋色三分才过二，江城又近重阳。卒蓂双荚为谁芳。梅仙生此日，神物自呈祥。
<br>　　陶菊半黄萸斗紫，一时来共飞觞。祝君腾踏比奇章。玉枝元不许，眉寿与天长。
<br>　　又
<br>　　解事西风真可意，秋声不到尧蓂。尚馀□荚十分清。知君当此际，清梦应长庚。
<br>　　道骨仙风元不老。天开鹤算龟龄。更看宝带换红鞓。拂衣辞筦库，谈笑取功名。
<br>　　蝶恋花
<br>　　问讯梅花开也未。孕雪含香，春在寒梢尾。试与折来供一醉。寿乡容与生春意。
<br>　　律转黄钟霜小霁。月姊乘鸾，伴我浮尘世。结取年年今日誓。梅花影里看仙桂。
<br>　　贺新郎
<br>　　三月桃花浪。涌荆红、浮光散彩，倚空千丈。杨柳阴中长堤路。一片笙歌暖响。春待晚、气清天亮。闻道君侯生此日，具虎头、飞食封侯相。风度远，襟怀爽。
<br>　　宝杯为我倾家酿。醉乡深，何妨更尽，吸川鲸量。富贵时来应自有，岂在随人俯仰。且共把、眉头开放。但是仙风长不老。又安知、不做东南将。勋业付，云台上。
<br>　　瑞鹧鸪
<br>　　江梅还是嫁东风。夜半春心一点融。知道个人生此日，暗香浮雪荐金钟。
<br>　　阳春一曲无他愿，长愿梅花似玉容。教见夫荣并子贵，与梅同过百年冬。
<br>　　清平乐
<br>　　西风猎猎，秋到双蓂荚。天女擎香开寿□，寿酒浮花蘸甲。
<br>　　眉间一点轻黄。归帆已载斜阳。去矣留中好住，尧天日月偏长。
<br>　　沁园春
<br>　　金虎鸣秋，玉龙嘶月，天气正凉。应梦熊时候，叶丹苔碧，栖鸾亭馆，橘绿橙黄。人在兰台公子上，更身寄风流屈宋卿。登赏处，记含情纾思，曾赋高唐。
<br>　　春明旧家不远。算蝉嫣袭庆，都付仇香。况鹍弦初续，和生角徵，鹗书频下，名厕循良。但得西风吹峡水，尽倒卷波澜添寿觞。功业事，有朱颜领略，未许称量。
<br>　　满江红
<br>　　腊近嘉平，谁教放、梅梢弄雪。更为问、霜前甘泽，应何时节。十荚尧蓂开翠羽，一番潘貌蒸红颊。是武夷、六六洞王中，生贤哲。
<br>　　头未雪，心犹铁。柔不茹，刚难折。个功名怀抱，试看摅发。渌水是间辞地角，绛霄高处朝天阙。管痴儿、事了挂冠归，方华髮。
<br>　　又
<br>　　居士生朝，元来是、湖山胜日。长共荐、霜前篱落，半黄橙橘。酒压浮蛆新旨酽，香浮瑞兽样烟密。更小蛮、清唱入时宜，声飘逸。
<br>　　湖海量，冰霜质。年未老，身犹屈。记平生操履，几曾亏失。季野阳秋虽有自，伯仁崆峒原无物。待着君、添个老人星，人间出。
<br>　　又
<br>　　解语宫商，为谁奏、长生一曲。见说道、宓堂深处，宝香芬馥。月里飞仙云际下，乘鸾来伴凫仙宿。约年年、生日醉冰，簪梅玉。
<br>　　花与貌，争清淑。云共髮，鬥新绿。尽壶觞为寿，苦无他祝。有子有孙真老大，无嗔无妒家和睦。更鸾花、剩着几番封，平生足。
<br>　　贺新郎
<br>　　逗晓晴烟敛。过书云、祥开五日，漏添宫线。葭莞飞灰微度暖，脊着梅梢尚浅。怪深院、笙箫如剪。非雾非烟浮月观，应麟书，吐处豪英产。迟绣斧，启华宴。
<br>　　楚腰舞彻霓裳遍。拥金船，柔纤莹玉，十分争劝。醉入无何休莫问，日下长安非远。况一点、眉黄新见。掩鼻功名须办了，赋归来、却访乔松伴。应未许，王枝汗。
<br>　　又
<br>　　急雨收庚暑。倚云峰、祥光万丈，晓窥临汝。金石台边人语闹，惊怪麟书夜吐。又却是、重生申甫。笔底婆澜翻瀚海，更风流，不减王文度。冰共雪，是标榘。
<br>　　双凫有底人间住。为萍江，一齐洗尽，吏奸民蠹。见说王堂新有诏，趣近尧天尺五。看紫闼黄扉平步。我有新翻长寿曲，愿淮波、衮衮长东注。波未竭，寿无数。
<br>　　鹧鸪天
<br>　　挺挺君家有祖风。任馀庆尚无穷。钓鳌莫问当年事，汗马须收第一功。
<br>　　何日是，梦维熊。麦光摇翠浪花红。一尊敬为祈难老，要作人间矍铄翁。
<br>　　又
<br>　　落落南班间世英。风流人物汉更生。当时良月垂孤处，天女惊香下广庭。
<br>　　鲸作量，兕为觥。尽倾家酿祝修龄。校雠天禄须君辈，藜杖看陪太乙星。
<br>　　又
<br>　　瑞霭朝迷紫极宫。梅香轻度琐窗风。关西都护生时节，来吐芳心献寿钟。
<br>　　头来白频先红。臂强方解挽雕功。银符玉帐轻毡在，稳著功名继乃翁。
<br>　　菩萨蛮
<br>　　小春撋就双桃靥。伴他二六尧蓂荚。红绿若为新。个时生玉人。
<br>　　玉人持酒笑。笑与仙翁道。从此百年中。莺花几度封。
<br>　　虞美人
<br>　　瑶台夜冷清霜泣。听得双成语。有人乘月下云端。吹彻凤箫来此、伴栖鸾。
<br>　　尊前有个新番曲。不唱蟠桃熟。一杯聊驻玉精神。长与雪梅争韵、更争春。
<br>　　又
<br>　　吕城春色知何处。试听流莺语。江头别有小壶天，唤起一番花柳、弄芳妍。
<br>　　主人元是虬髯种。胸次吞云梦。一尊何翅祝长年。看取金枝从此、更联。
<br>　　又
<br>　　菊花不等重阳到。昨夜都开了。问知仙子是生辰。采翠浮金来供、玉壶春。
<br>　　周郎莫计文群寿。头白须相守。从今更数百年期。月底云间同跨、彩鸾归。
<br>　　又
<br>　　蓂飞八叶书云后。此日孙枝秀。爱他风味似吾人。都是笔头能篆、又能文。
<br>　　青青两鬓年方壮。儿女俱成长。要添福寿与荣华。教取一庭兰玉、共成家。
<br>　　又
<br>　　疏梅淡月年年好。景思今年早。迎长时节近佳辰。看取衮衣华髮、尽麒麟。
<br>　　酒中倒卧南山绿。起舞人如玉。风流椿树可怜生。长与柳枝桃叶、共青青。
<br>　　念奴娇
<br>　　寿暨提干
<br>　　挽红留翠，为东皇、那住二分春色。燕舞回风莺度曲，晴昼光生瑶席。天女擎香，长庚入梦，还有飞仙谪。方瞳方颊，玉壶清浸胸臆。
<br>　　休问辟谷延年，介君眉寿，自有阴功□。膝下鹓雏俱擢秀，争奋摩天云翼。白雪声中，黄流影里，且放琼舟侧。醉乡深处，兴来时拊金伏。
<br>
<br> 
<br>
<br>石孝友
<br>　　字次仲，“全”已见。
<br>　　满江红
<br>　　分景亭前，梅红糁、柳金谁粟。芳意闹，烧灯初过，坠萱才六。此日悔康歌别驾，当年神降生嵩岳。看邦人，称寿雾凝香，杯从玉。
<br>　　采石月，光天禄。姑溪水，增川福。炳灵祥曾产，瑞枝奇木。秋露短檠诗礼训，春风小院琵琶曲。愿长眉疏鬓等松椿，年年绿。
<br>　　鹧鸪天
<br>　　贤圣相逢信有因。同年同月下穹庭。紫薇花下丝纶手，采石江边衮绣身。
<br>　　梅破腊，酒浮春。锦绷行弄掌珠新。那人请效封人祝，愿寿尧君与舜臣。
<br>　　南乡子
<br>　　梅雪弄芳馨。饯日迎辰契月蓂。争着琴堂称贺处，娉婷。满捧霞觞璨鲤庭。
<br>　　鹤等更龟龄。八十仙翁醉复醒。好倩洛阳驰誉手，丹青。乞与人间作寿星。
<br>　　满江红
<br>　　帘卷南薰，微雨过，天容似沐。开绮燕，红蕖别馆，绿槐高屋。灵寿杖横龙脊瘦，长年酒酿鹅儿熟。唤飞琼、亲捧紫霞杯，歌新曲。
<br>　　双凤好，温和玉。谈俭幕，嬉莱眼。且功成身退，注名仙箓。莲社焚香冰琢句，兰亭泚笔云翻墨。愿朱颜、长伴赤松游，骑黄鹄。
<br>　　又
<br>　　日转桐阴，正玉燕，飞来夏屋。帘幕映，海留红艳，麝重兰馥。风采传闻瞻瑞节，婉谋曾是回钧轴。卷秦淮、吹入酒杯中，波翻绿。
<br>　　丹诏下，公归速。看日奏，三千牍。想春迷柳院，夜分莲烛。清暑声寒苍玉佩，月娥笔捧长生箓。问瑶池、阿母手栽花，何年熟。
<br>
<br> 
<br>
<br>周云
<br>　　刘过龙洲集卷三有赠乡人周从龙谈命诗。首言“庐陵儒万人，颇亦出青紫”。中言“暮年罕交游，仅识子周子，风流属当行，岂止谈天耳”。则从龙为庐陵人，亦能诗文。查清光绪吉水县志卷三十九周云传，知从龙乃云之字。云以诗古文受知周必大。开禧间，真德秀奉使，辟掌笺表，授行在同知，主管枢密府机宜文字。领兵北归，调荆襄。累有功，擢广西兵马钤辖。
<br>　　满庭芳
<br>　　黄蕊封金，素英缕玉，此花端为君开。五云深处，昨夜见三台。天相勋门庆胄，嫖姚后，重产英材。蝉宫客，胸中万卷，荷橐久徘徊。
<br>　　洞仙歌
<br>　　千崖滴翠。正秋高时候。橙黄橘绿又重九。有蓬壶仙子、赤鲤来游，风云会，施展经纶妙手。
<br>　　去年称寿处，北斗天浆，今夜天浆挹南斗。听笙箫云里奏，月满琼楼，瑶台上，拥出嫦娥观酒。待脚踏层云倒天何，尽倾向霞觞，与君为寿。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
