<HTML>
<HEAD>
<TITLE>全宋词 卷067 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷067</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷067</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6343"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷067')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷067]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【陈三聘】
<br>
<br>满江红（冬至）
<br>
<br>薄日轻云，天气好、相将祈谷。民情喜、颂声洋溢，清风斯穆。饮酒不多元有量，吟诗无数添新轴。对古人、一笑我真愚。君无俗。
<br>
<br>斜川路，经行熟。黄花在，归心足。问渊明去后，有谁能属。神武衣冠惊梦里，江湖渔钓论心曲。但从今、散发更披襟，谁能束。
<br>
<br>满江红
<br>
<br>天岂无情，天若道、有情亦老。功名事、问天因甚，蒙人不了。好伴云烟耕谷口，休将翰墨传江表。算鬓边、能得几春风，惊秋早。
<br>
<br>陶令尹，张京兆。怀舒啸，贪荣耀。尽南柯一梦，漏残钟晓。滕阁暮霞孤鹜举，庾楼明月鸟飞绕。念老来、於此兴无穷，知音少。
<br>
<br>满江红（雨后携家游西湖，荷花盛开）
<br>
<br>绀谷浮空，山拥髻、晚来风急。吹骤雨、藕花千柄，艳妆新浥。窥鉴粉光犹有泪，凌波罗袜何曾湿。讶汉宫、朝罢玉皇归，凝情立。
<br>
<br>尊前恨，歌三叠。身外事，轻飞叶。怅当年空系，誓江孤楫。云色远连平野尽，夕阳偏傍疏林入。看月明、冷浸碧琉璃，君须吸。
<br>
<br>满江红
<br>
<br>斜日镕金，三万顷、棹歌齐举。风不动、采苹双桨，翠鬟相语。月殿欲浮蟾兔魄，海神不放鱼龙舞。到今宵、秋气十分清，无今古。
<br>
<br>君试唤，扁舟侣。来伴我，潇湘渚。共夷犹春浪，笑歌秋浦。霸越独高身退后，尘缨未濯人谁许。叹酒杯、不到子陵台，刘伶土。
<br>
<br>千秋岁（重到桃花坞）
<br>
<br>当年渔隐，路转桃溪汇。流水下，青山外。客行花径曲，月上松门对。撑艇子，雪中蓑笠亲曾载。
<br>
<br>老去谁倾盖。腰瘦频移带。人健否，花仍在。明年春更好，来向花前醉。青鬓改，恁时难拚千金买。
<br>
<br>浣溪沙（烛下海棠）
<br>
<br>酒力先从脸晕生。粉妆新丽笑相迎。晓寒高护彩云轻。不语似愁春力浅，有情应恨烛花明。更於何处觅倾城。
<br>
<br>浣溪沙
<br>
<br>翠幕遮笼锦一丛。尊前初见浅深红。淡云和月影葱茏。醉态只疑春睡里，啼妆愁听雨声中。更烧银烛醉东风。
<br>
<br>浣溪沙（新安驿席上留别）
<br>
<br>不怕春寒更出游。兰桡飞动却惊鸥。烟光佳处辄迟留。屏曲未曾歌醉梦，眉尖空只锁闲愁。从教丝柳绊行舟。
<br>
<br>浣溪沙
<br>
<br>越浦潮来信息通。吴山不见暮云重。人生何事各西东。烟外好花红浅淡，寸余芳草绿葱茏。苦无欢意敌春浓。
<br>
<br>浣溪沙（元夕后三日王文明席上）
<br>
<br>点检尊前花柳丛。於中偏占牡丹风。等闲言语惯迎逢。扇影不摇珠的皪，钗梁斜亸玉玲珑。梦魂长向楚江东。
<br>
<br>浣溪沙
<br>
<br>不跃银鞍与绣鞯。曲筇芒□见衰年。寻幽来立渡头船。碧涧芹羹珍下著，红莲香饭乐归田。不妨尊酒兴悠然。
<br>
<br>浣溪沙
<br>
<br>帘押低垂月影疏。梅枝和雪玉相扶。儿家春信入来无。半坠宝钗慵览镜，任偏罗髻却拈书。琴心谁与问相如。
<br>
<br>朝中措（丙午立春大雪，是岁十二月九日丑时立春）
<br>
<br>朝来和气满西山。拄颊小阑干。柳色野塘幽兴，梅花纸帐轻寒。
<br>
<br>三杯淡酒，玉腴蔬嫩，青楼堆盘。细写池塘诗梦，玉人翦做春幡。
<br>
<br>朝中措
<br>
<br>求田何处是生涯。双鬓已先华。随分夏凉冬暖，赏心秋月春花。
<br>
<br>吾年如此，愁来问酒，困后呼茶。结社竹林诗老，卜邻江上渔家。
<br>
<br>朝中措
<br>
<br>去年曾醉杏花坊。柳色间轻黄。重觅旧时行迹，春风满路梅香。
<br>
<br>平沙岸草，夫差故国，知是吾乡，梦断数声柔舻，只应已过横塘。
<br>
<br>朝中措
<br>
<br>草堂春过一分余。幽事酒醒初。琴调细鸣焦木，矢声不断铜壶。
<br>
<br>关心药里，忘年蓑笠，自著潜夫。雨后长镵东麓，月明短艇西湖。
<br>
<br>朝中措
<br>
<br>秋山横截半湖光。湖渚橘枝黄。纨扇罢摇蟾影，练衣已怯风凉。
<br>
<br>插红裂蟹，银丝鲙鲫，莫负传觞。醉里乾坤广大，人间宠辱兼忘。
<br>
<br>蝶恋花
<br>
<br>阊阖城西山四面。鸭绿鳞鳞，轻拍横塘岸。一阵东风羊角转。
<br>
<br>望中已觉孤帆远。独恨寻芳来较晚。柘老桑稠，农务村村遍。山鸟劝酤官酒贱。炊烟深巷听缲茧。
<br>
<br>南柯子
<br>
<br>别后惊人远，归心怯舻柔。晚天凉思冷於秋。冷浸一溪明月、水弥流。
<br>
<br>醉里狂仍在，吟余趣极幽。夜深何用数更筹。别有好风吹酒、不须求。
<br>
<br>南柯子
<br>
<br>烟树观前浦，风苹听远洲。等闲来上水边楼。怅望天涯、何处有归舟。
<br>
<br>香断灯花夜，歌停扇影秋。欲缄尺素说离愁。不见双鱼、空有大江流。
<br>
<br>南柯子（七夕）
<br>
<br>月傍云头吐，风将雨脚吹。夜深乌鹊向南飞。应是星娥颦恨、入双眉。
<br>
<br>旧怨垂千古，新欢只片时。一年屈指数佳期。到得佳期别了、又相思。
<br>
<br>水调歌头
<br>
<br>玉鉴十分满，清露一年秋。漂流踪迹，谁念楚尾与吴头。此夜刮明尘眼。望极好张诗胆。何处有高楼。浩荡银潢冷。缥缈白云浮。
<br>
<br>笑劳生，难坎止，亦乘流。阑干拍碎，清夜起舞不胜愁。万里关河依旧。一寸功名乌有。清泪滴衣裘。老去心空在，归梦绕苹洲。
<br>
<br>水调歌头（燕山九日作）
<br>
<br>有客念行役，劲气凛於秋。男儿未老，衔命如虏亦风流。决定平戎方略。恢复旧燕封壤，安用割鸿沟。莫献肃霜马，好衣白狐裘。
<br>
<br>我何人，怀壮节，但凝愁。平生未逢知已、哙伍实堪羞。金马文章何在，玉鼎勋庸何有，一笑等云浮。拚断好风月，羯鼓打梁州。
<br>
<br>西江月
<br>
<br>诗眼曾逢花面，画图还识春娇。当年风格太娇饶。粉腻酥柔更好。
<br>
<br>酒晕不温香脸，玉慵犹怯轻绡。春风别后又秋高。再见只应人老。
<br>
<br>西江月
<br>
<br>春事已浓多日，游人偏盛今年。梨花寒食雨余天。鸭绿含风浪浅。
<br>
<br>翠袖半黏飞粉，罗衣尚怯轻寒。不辞归路委香钿。门外东风如箭。
<br>
<br>鹊桥仙（七夕）
<br>
<br>银潢仙仗，离多会少，朝暮世情休妒。夜深风露洒然秋，又莫是、轻分泪雨。
<br>
<br>云收雾散，漏残更尽，遥想双星情绪。凭谁批敕诉天公，待留住、今宵休去。
<br>
<br>宜男草
<br>
<br>摇落丹枫素秋后。舞长亭、尚余衰柳。别梦回、忆得霜柑分我，应自有、浓香噀手。
<br>
<br>宿酲谁解三杯酒。晓山横、望中衔斗。人去也、纵得相逢似旧，问当日、红颜在否。
<br>
<br>宜男草
<br>
<br>绿水黏天净无浪。转东风、□纹微涨。个中趣、莫遣人知，容我日日、扁舟独往。
<br>
<br>平生书癖已均恙。解名缰、更逃羁网。春近也、梅柳频看，枝上玉蕊、金丝暗长。
<br>
<br>秦楼月
<br>
<br>云衣薄。春晴自有东风掠。东风掠。度听枝上，几声干鹊。曲屏心事新题却。离愁何用堆眉角。堆眉角。今朝莫是，打头风恶。
<br>
<br>秦楼月
<br>
<br>花前狭。翠茵围坐花阴合。花阴合。闲情不似，一双狂蝶。春沟何处寻红叶。春寒料想罗衣怯。罗衣怯。午醺醒未，翠衾重叠。
<br>
<br>秦楼月
<br>
<br>光风薄。杨花欲谢春应觉。春应觉。一庭红杏，粉花吹落。冶游无复飞红索。凭高独上湖边阁。湖边阁。黄昏独倚，画阑西角。
<br>
<br>秦楼月
<br>
<br>青楼缺。楼心人待黄昏月。黄昏月。入帘无奈，柳绵吹雪。谁人弄笛声呜咽。伤春未解丁香结。丁香结。鳞鸿何处，路遥江阔。
<br>
<br>秦楼月
<br>
<br>春膏集。新雷忽起龙蛇蛰。龙蛇蛰。柳塘风快，水流声急。伤心有泪凭谁浥。尊前容易青衫湿。青衫湿。渡头人去，野船鸥立。
<br>
<br>念奴娇
<br>
<br>浮云吹尽，卷长空、千顷都凝寒碧。兔杵无声风露冷，天在怜人寂。故遣姮娥，驾蟾飞上，玉宇元同色。天津何事，此时偏界南北。
<br>
<br>不但对影三人，我歌君和，我舞君须拍。涤洗胸中愁万斛，莫问今宵何夕。老矣休论。著鞭安用，一笑真狂客。夜深归去，烂然溪上阡陌。
<br>
<br>念奴娇
<br>
<br>晴风丽日，算东君、坼遍梅心桃萼。独有名花开殿后，一笑嫣然如昨。黄袂层肤，霞冠高拥，多态春才觉。雨巾风帽，故人来趁花约。
<br>
<br>好是罗绮添春，香风环坐，半醉金钗落。老去心情难似旧，手捻花枝为乐。麝馥萦愁，妆花凝恨，莫惜金荷酌。酒阑花睡，梦魂重到京洛。
<br>
<br>念奴娇
<br>
<br>水空高下，望沈沈一色，浑然苍碧。天籁不鸣凉有露，金气横秋寂寂。玉宇琼楼，望中何处，月到天中极。御风归去，不愁衣袂无力。
<br>
<br>此夜飘泊孤篷，短歌谁和，自笑狂踪迹。咫尺蓝桥仙路远，窅窅云英消息。疏影婆娑，恍然身世，我是尊前客。一声凄怨，倚楼谁弄长笛。
<br>
<br>念奴娇
<br>
<br>余霞飞绮，望长天、顷刻云容凝碧。今夕江皋风力软，明日波心头白。客舸东流，语离深夜，遣我新愁积。春融花丽，定知天相行色。
<br>
<br>别后一纸乡书，故人相问，好趁秋鸿翼。空有佳人千点泪，锦字机中曾织。利锁名缰，古今同是，谁失知谁得。来朝愁望，旧楼何处西北。
<br>
<br>念奴娇（和徐尉游石湖）
<br>
<br>扁舟此计，问当年、谁与寻盟鸥鸟。许国勋名彝鼎在，风月不妨吟笑。碧草台边，红云溪上，寿杖扶诗老。水浮天处，未应俗驾曾到。
<br>
<br>盛事埒美知章，鉴湖君赐，宸翰今题号。指点飞烟轻霭外，有路直通仙岛。蓑笠渔船，琴书客坐，清夜尊罍倒。未须归去，片蟾初上林表。
<br>
<br>惜分飞
<br>
<br>莫唱骊驹容首聚。花径重来微步。从此朝天去。故山怨鹤栖猿侣。
<br>
<br>试卜西园春在否。无奈濛濛细雨。明日长亭路。断魂芳草人何处。
<br>
<br>梦玉人引
<br>
<br>别来何处，酒醒后，梦难觅。晚日溪亭，清晓便挂帆席。满载离愁，指去程，还作江南行客。目断层城，数迢迢山驿。素巾空染，泪痕斑、应是暗中滴。记得轻分，玉箫犹自凄咽。昨夜东风，梅柳惊春色。料伊也、没心情，过却好天良夕。
<br>
<br>梦玉人引
<br>
<br>倚阑干久，人不见，暮云碧。芳草池塘，春梦暗惊诗客。昨夜溪梅，向空山、雪里轻匀颜色。好赠行人，折枝南枝北。雨巾风帽，昔追游、谁念旧踪迹。料得疏篱，暗香时度风息。淡月微云，有何人消得。便归去、踏溪桥，慰我经年思忆。
<br>
<br>如梦令
<br>
<br>红紫不将春住。风定更飘无数。溪涨绿含风，短艇晚横沙渡。归去。归去。肯念西池鸳鹭。
<br>
<br>如梦令
<br>
<br>珍重故人相许。来向水亭幽处。文字间金钗，消尽晚天微暑。无雨。无雨。不比寻常端午。
<br>
<br>菩萨蛮
<br>
<br>筇枝探得梅开了。青鞋渐踏江头草。日日作东风。海棠相次红。
<br>
<br>离多良会少。此计应须早。莫待作行人。却将愁送春。
<br>
<br>菩萨蛮（元夕立春）
<br>
<br>春城办得红蕖了。红蕖未点春先到。新月入新年。方才今夜圆。
<br>
<br>云屏谁为隔。肠断金钗客。好语写春幡。都教席上看。
<br>
<br>菩萨蛮
<br>
<br>杨花满院飞红索。春光不似人情薄。楼阁断霞明。梨花开晚晴。
<br>
<br>玉虬香散后。扶困三杯酒。不是听思归。归心思此时。
<br>
<br>临江仙
<br>
<br>夜饮只愁更漏促，留连笑□蔷薇。歌声缭绕彻帘帏。坐中清泪落，梁上暗尘飞。
<br>
<br>重觑舞腰惊束素，不应更褪罗衣。别来容易见来稀。次公狂已甚，不醉亦忘归。
<br>
<br>临江仙
<br>
<br>白首故人重会面，论交尔汝忘形。从今心迹喜双清。飞鸿追往事，为蝶笑余生。
<br>
<br>琥珀杯浓春正好，此怀端为君倾。旧时猿鹤敢寒盟。鸠居从拙计，鹏翼任高程。
<br>
<br>减字木兰花
<br>
<br>凝云不动。玉海无声千丈冻。来倚阑干。襟袖凭虚彻骨寒。归心易折。后夜月明应恨别。罨画图边。著我披蓑上钓船。
<br>
<br>减字木兰花
<br>
<br>东篱黄菊。细捻香枝人事熟。少缓芳尊。且醉侬家麹米春。老人斋戒。底事新来移角带。归梦相关。明月松江万顷宽。
<br>
<br>减字木兰花
<br>
<br>盈盈袅袅。欲问卿卿还好好。无奈娇何。摺摺湘裙薄薄罗。尊前顾曲。舞作回风花拍促。压尽时流。棋里输伊一百筹。
<br>
<br>减字木兰花
<br>
<br>先生困熟。万卷书中聊讠乇宿。似怯清寒。更爇都梁向博山。
<br>
<br>游仙梦杳。啼鸟声中春又晓。未著乌纱。独坐溪亭数落花。
<br>
<br>减字木兰花
<br>
<br>殷勤举白。昨夜东风犹有雪。莫恨春迟。曾见梅花第一枝。阴晴未决。早晚清明新火活。梦绕秦楼，欲趁归潮上客舟。
<br>
<br>鹧鸪天
<br>
<br>酒晕从教上脸丹。春愁何事点眉山。都将别后深深意，且向尊前细细看。
<br>
<br>多少恨，说应难。粉巾空染泪斓斑。炉猊筝雁长闲却，明月楼心夜正寒。
<br>
<br>鹧鸪天
<br>
<br>指剥春葱去采苹。衣丝秋藕不沾尘。眼波明处偏宜笑，眉黛愁来也解颦。
<br>
<br>巫峡路，忆行云。几番曾梦曲江春。相逢细把银□照，犹恐今宵梦似真。
<br>
<br>鹧鸪天
<br>
<br>昨夜东风怒不成。晓来犹自扫残英。半酸梅子连枝重，无力杨花到地轻。
<br>
<br>情易感，涕先零。玉虬香冷更凄清。事如芳草绵绵远，恨比浮云冉冉生。
<br>
<br>鹧鸪天（雪梅）
<br>
<br>翦碎霜绡巧作团。玉纤特地破朝寒。疏花好向钗横见，瘦影难敲月堕看。
<br>
<br>将旧恨，入眉弯。不须多样楼金幡。当时千点东风泪，怪见妆成粉未干。
<br>
<br>好事近
<br>
<br>我欲御天风，飞上广寒宫阙。撼动一轮秋桂，照人间愁绝。归来须著酒消磨，玉面点红缬。起舞为君狂醉，更何须邀月。
<br>
<br>好事近
<br>
<br>枝上几多春，数点不融香雪。纵有笔头千字，也难夸清绝。艳桃秾李敢争妍，清怨笛中咽。试策短筇溪上，看影浮波月。
<br>
<br>卜算子
<br>
<br>雪后竹枝风，醉梦风吹醒。瘦立寒阶满地春，淡月梅花影。门外辘轳寒，晓汲喧金井。长笛何人更倚楼，玉指风前冷。
<br>
<br>卜算子
<br>
<br>涧下水声寒，壑底松风静。时有清香度竹来，步月寻疏影。往事属东风，试问花应省。曾是花前把酒人，别梦溪堂冷。
<br>
<br>三登乐
<br>
<br>南北相逢，重借问、古今齐楚。烛花红、夜阑共语。怅六朝兴废，但倚空高树。目断帝乡，梦迷雁浦。
<br>
<br>故人疏、梅驿断，音书有数。塞鸿归、过来又去。正春浓，依旧作、天涯行旅。伤心望极，淡烟细雨。
<br>
<br>三登乐
<br>
<br>注望晓山，晴色丽、晨餐应饱。般纹平、涨天渺渺。倚藤枝、撑艇子，昔游曾到。江山自古，水云转好。
<br>
<br>怅年来、心纵在，盟寒鸥鸟。故人中、黑头渐少。问几时、寻旧约，石矶重扫。一竿钓月，鬓霜任老。
<br>
<br>三登乐
<br>
<br>久蛰群虬，犹未肆、新雷初启。鼓东风、雨膏为洗。望横塘、越溪路，石湖烟水。西接洞庭，下连甫里。
<br>
<br>忆当年、归计早，扁舟从此。祖清风、相门有几。圃堂高、应解笑，纷纷蜗蚁。锦囊雪月，更看醉里。
<br>
<br>三登乐
<br>
<br>一品归来，强健日、小园幽圃。扁舟兴、恐天未许。想当年、持汉节。众齐咻楚。丹忠此日，盛名千古。
<br>
<br>掞词章、师海内，纬文经武。莫寒盟、故山旧侣。到鲈乡、还又是，秋风斜雨。鸣刀鲙雪，未应便去。
<br>
<br>浪淘沙
<br>
<br>风雨晚春天。芳兴慵慳。浅红稠绿园间。独有梨花三四朵，留住春寒。
<br>
<br>年少跃金鞍。咫尺关山。倦飞如我已知还。洒向东风千点泪，衣上重看。
<br>
<br>虞美人（寄人觅梅）
<br>
<br>融融睡觉东风息。行到溪亭侧。一枝梅玉似人人。索笑依然消瘦、不禁春。
<br>
<br>相逢试问情多少。应怪山翁老。翠罗高护结花邻。一任余芳争学、捧心颦。
<br>
<br>虞美人
<br>
<br>天公意向人情满。灯月教同看。中秋虽是十分明，不比今宵处处、有华灯。
<br>
<br>艳桃秾李歌阑后。更醉青楼酒。不妨饮尽玉东西。横笛声中春色、要君知。
<br>
<br>虞美人
<br>
<br>飞琼晓压梅枝重。酒面羊羔冻。谁将缟带逐车翻。明月秦楼昨夜、不胜寒。
<br>
<br>何须卷起重帘幕。愁怕春罗薄。玉杯持劝醉厌厌。无奈有人笼袖、出香尖。
<br>
<br>虞美人（红木犀）
<br>
<br>乾红翦碎烦纤玉。相并黄金粟。汉宫素面说明妃。马上秋风应解、著燕支。
<br>
<br>黄昏小树堪愁绝。不比梅花月。满天风露透肌凉。插取双枝归去、是谁香。
<br>
<br>醉落魄（元夕）
<br>
<br>东风寒绝。江城待得花枝发。欲知此夜碧天阔（下缺）。
<br>
<br>
<br>
<br>
<br>
<br>
<br>
<br>【石孝友】
<br>
<br>水调歌头（送张左司）
<br>
<br>君恩九鼎重，臣命一毫轻。出身事主，刚甚须作不平鸣。老却西山薇蕨，闲损南窗松菊，羞死汉公卿。豺狼敢横道，草木要知名。
<br>
<br>秋已素，人又去，若为情。长沙何在，风送呜咽暮潮声。举棹却寻归路，挥尘莫谈时事，得酒且频倾。一片古时月，千里伴君行。
<br>
<br>宝鼎现（上元上江西刘枢密）
<br>
<br>雪梅清瘦，月桂圆冷，天街新霁。想帝辇、三朝薄暮，催促烛龙开扇雉。正拜舞、捧玉卮为寿，花满香铺凤髓。罄禹穴、胥涛万顷，春入南山声里。
<br>
<br>鼎轴元老诗书帅。体宸衷、双奉亲意。勤色养、行春惜花，夜欢宴、瑶池衣彩戏。鼓淑气、遍湖山千里。惊破慳红涩翠。笑那个痴儿无赖。
<br>
<br>打得金鱼坠地。休念太守当年，曾手把青藜照字。对珠帘云栋，收拾太平歌舞辍。庆母爱、小宽王事。余沥□肠，看不日、归步沙堤，又赞重华孝治。
<br>
<br>眼儿媚
<br>
<br>何须著粉更施朱。元不在妆梳。寻常结束，珊珊环佩，短短裙襦。
<br>
<br>花羞柳妒空撩乱，冰雪做肌肤。而今便好，小名弄玉，小字琼奴。
<br>
<br>眼儿媚
<br>
<br>愁云淡淡雨潇潇。暮暮复朝朝。别来应是，眉峰翠减，腕玉香销。
<br>
<br>小轩独坐相思处，情绪好无聊。一丛萱草，几竿修竹，数叶芭蕉。
<br>
<br>临江仙
<br>
<br>一霎狂云惊雨过，月华恰到帘帷。槛前叠石翠参差。洞房相见处，灯火乍凉时。
<br>
<br>睡玉眠花愁夜短，匆匆共惜佳期。风梧不动酒醒迟。好同蝴蝶梦，飞上凤皇枝。
<br>
<br>临江仙
<br>
<br>醉袖吟鞭行色里，帽檐低处风斜。晚山一半被云遮。残阳明远水，古木集栖鸦。
<br>
<br>暮去朝来缘底事，不如早早还家。曲屏间深幌小窗纱。翠沾眉上柳，红□脸边花。
<br>
<br>临江仙
<br>
<br>买笑当歌何处好，小楼四面江山。玉梅枝上卸余寒。雨随春到急，风向晚来颠。
<br>
<br>任自腰围都瘦损，肯教欢意阑珊。引杯相属莫留残。花如人竞好，人与月争圆。
<br>
<br>临江仙
<br>
<br>枕上莺声初破睡，峭寒轻透帘帏。起来惆怅有谁知。雨狂风转急，揉损好花枝。
<br>
<br>薄幸别来春又老，等闲误却佳期。斜阳影里立多时。远山何事□，相对蹙修眉。
<br>
<br>临江仙
<br>
<br>常记梦云楼上住，残灯影里迟留。依稀绿惨更红羞。露痕双脸泪，山样两眉愁。
<br>
<br>数片轻帆天际去，云涛烟浪悠悠。今宵独宿古江头。水腥鱼菜市，风碎荻花洲。
<br>
<br>鹧鸪天
<br>
<br>收拾眉尖眼尾情。当筵相见便相亲。偷传翡翠歌中意，暗合鸳鸯梦里身。
<br>
<br>云态度，月精神。月流云散两无情。觉来一枕凄凉恨，不敢分明说向人。
<br>
<br>鹧鸪天
<br>
<br>收拾眉尖眼尾情。夜来真个梦倾城。鸳鸯有底情难尽，蝴蝶无端梦易惊。
<br>
<br>愁一掬，月三更。绣帏应好睡轻盈。知他莫有相怜分，展转寻思直到明。
<br>
<br>鹧鸪天
<br>
<br>别后应怜信息疏。西风几度到庭梧。夜来纵有鸳鸯梦，春去空余蛱蝶图。
<br>
<br>烟树远，塞鸿孤。垂垂天影带平芜。凭谁写此相思曲，寄与冯川郑小奴
<br>
<br>鹧鸪天
<br>
<br>家在东湖湖上头。别来风月为谁留。落霞孤鹜齐飞处，南浦西山相对愁。
<br>
<br>真了了，好休休。莫教辜负菊花秋。浮云富贵何须羡，画饼声名肯浪求。
<br>
<br>鹧鸪天
<br>
<br>花漏声干月隐墙。琯灰迎晓透新阳。物情渐逐云容好，欢意偏随日脚长。
<br>
<br>山作鼎，玉为浆。寿杯丛处艳梅妆。醉乡路接华胥国，应梦朝天侍赭黄。
<br>
<br>鹧鸪天
<br>
<br>玉烛调元黍律均。迎长嘉节属芳辰。云如惜雨钩牵雪，梅不禁风漏泄春。
<br>
<br>天意好，物华新。偷闲赢取酒边身。太平朝野都无事，且与莺花作主人。
<br>
<br>鹧鸪天
<br>
<br>一夜冰澌满玉壶。五更喜气动洪炉。门前桃李知麟集，庭下芝兰看鲤趋。
<br>
<br>泉脉动，草心苏。日长添得绣工夫。试询补衮弥缝手，真个曾添一线无。
<br>
<br>鹧鸪天
<br>
<br>一别音尘两杳然。不堪虚度菊花天。惊秋远雁横斜字，噪晚哀蝉断续弦。
<br>
<br>好将息，恶姻缘。凉宵如水复如年。梦魂不怕风波险，飞过江西阿那边。
<br>
<br>鹧鸪天
<br>
<br>屏幛重重翠幕遮。兰膏烟暖篆香斜。相思树上双栖翼，连理枝头并蒂花。
<br>
<br>□凤髻。亸乌纱。云慵雨困兴无涯。个中赢取平生事，兔走乌飞一任他。
<br>
<br>卜算子
<br>
<br>人自蕊宫来，微步香云拥。小试樽前白雪歌，叶叶秋声动。一翦艳波横，两点愁山重。收拾眉尖眼尾情，作个鸳鸯梦。
<br>
<br>卜算子
<br>
<br>见也如何暮。别也如何遽。别也应难见也难，后会难凭据。去也如何去。住也如何住。住也应难去也难，此际难分付。
<br>
<br>卜算子
<br>
<br>折得月中枝，坐惜青春老。及至归来能几时，又踏关山道。满眼秋光好。相见应须早。若趁重阳不到家，只怕黄花笑。
<br>
<br>卜算子
<br>
<br>（孟抚干岁寒三友屏风）
<br>
<br>冷蕊□红香，瘦节攒苍玉。更著堂堂十八翁，取友三人足。惜此岁寒姿，移向屏山曲。纸帐熏炉结胜缘，故伴仙郎宿。
<br>
<br>鹧鸪天（旅中中秋）
<br>
<br>露叶披残露颗传。明星著地月流天。不辞独赏穷今夜，应为相逢忆去年。
<br>
<br>辜窈窕，负婵娟。谁知两处照孤眠。姮娥不怕离人怨，有甚心情独自圆。
<br>
<br>鹧鸪天（冬至上李漕）
<br>
<br>万里羁孤困一箪。平头四十误儒冠。舜弦广播薰风暖，邹律潜消黍谷寒。
<br>
<br>楼谩倚，剑休弹。看君行复上金銮。凤池波里求余润，蚖肆泥中岂久蟠。
<br>
<br>渔家傲
<br>
<br>（送李惠言、徐元集赴试南宫）
<br>
<br>射虎将军搴绣帽，西园公子南山豹。共跨龙媒衔凤沼。风色好。宫花御柳迎人笑。
<br>
<br>剑履醒醒天日表。集英殿下春来早。双鹗盘空擎百鸟。归来了。蓝袍锦水光相照。
<br>
<br>渔家傲
<br>
<br>夜半潮声来枕上。击残梦破惊魂荡。见说钱塘雄气象。披衣望。碧波堆里排银浪。
<br>
<br>月影徘徊天滉漾。金戈铁马森相向。洗尽尘根磨业障。增豪放。从公笔力诗词壮。
<br>
<br>洞仙歌
<br>
<br>芙蓉院宇，露下秋容瘦。龟鹤仙人献长寿。问蓬山别后，几度春归，归去晚，开得蟠桃厮勾。
<br>
<br>人间游戏好，鲸背风高，那更相将凤雏九。事苹蘩，工翰墨，才德兼全，人总道、古今稀有。尽从他、乌兔促年结，看绿鬓朱颜，镇长依旧。
<br>
<br>念奴娇
<br>
<br>（上洪帅王予道生辰正月十六日，用东坡韵）
<br>
<br>半千宝运，瑞清朝、诞育人间英物。暖律吹灰春到也，迟日光腾东壁。婺女双溪，沈郎八咏，辉映皆冰雪。储精毓秀，几年一个人杰。
<br>
<br>须信和气随人，粉梅欺黛柳，娇春争发。翠幕重重称寿处，莲炬蕙烟明灭。鼎席犹虚，九重频念此，衮衣华发。明年今夜，凤池应醉花月。
<br>
<br>念奴娇
<br>
<br>闷红颦翠，惜流年、忍对艳阳时节。白玉楼成人去后，两地音尘都绝。鸾鉴分飞，梦云零乱，欢意今衰飒。墨痕红淡，忆曾题遍红叶。
<br>
<br>须信后约难凭，臂啮鬟剪，也只成虚说。满眼凄凉无限事，付与丁香愁结。欲语情酸，临岐步懒，怅望兰舟发。出门谁伴，泪昏一片孤月。
<br>
<br>念奴娇
<br>
<br>平湖阁上，正残虹挂雨，微云擎月。万顷琉璃秋向冷，忍便翠销红歇。北海樽罍，西园游宴，兴逸湖山发。飞尘不到，坐移蓬岛珠阙。
<br>
<br>莫厌笑口频开，少年行乐事，转头胡越。公子多情真爱客，敢惮深杯百罚。太一舟轻，芙蓉城锁，醉指神仙窟。乘风归去，尽教吹乱华发。
<br>
<br>念奴娇
<br>
<br>平湖阁上，正雌霓将卷，雄风初发。醉倚危栏吟眺处，月正蓬莱溟渤。蓬叶香浮，桂华光放，翻动蛟黾窟。踏轮谁信，宓妃会借尘袜。
<br>
<br>人世景物堪悲。等闲都换了，朱颜云发。遥想广寒秋到早，闲著几多空阔。太白诗魂，玉川风腋，自有飞仙骨。嫦娥为伴，夜深同驾霜月。
<br>
<br>念奴娇（上德安王文甫生辰）
<br>
<br>麦秋天气，正玉杓斡暑，熏弦鸣律。浴佛生朝初过也，还数佳辰三日。筮水呈祥，梦态叶庆，宝运符千一。太平朝野，异人端为时出。
<br>
<br>须信家世蝉联，乃翁遗范在，子孙逢吉。雾隐巢云聊寄傲，行矣飞英腾实。瀑布泉清，炉峰气秀，光映霞觞溢。萱堂争看，彩衣红堕双橘。
<br>
<br>醉落魄
<br>
<br>友莺梦蝶。寻花问柳深相结。教春去后群芳歇。零落朋游，辜负好时节。
<br>
<br>眼边愁绪多于发。迢迢一水通吴越。旧欢新恨都休说。坐暖残红，沈醉碧天阔。
<br>
<br>醉落魄
<br>
<br>鸾孤凤支。而今怎忍轻抛掷。知他别后谁怜惜。一味凄惶，辜负我思忆。
<br>
<br>云山万叠烟波急。短书频寄征鸿翼。相逢后会知何日。去也奴哥，千万好将息。
<br>
<br>醉落魄
<br>
<br>空庭草积。吹花风去春无迹。锁鸾深处应相忆。红染罗巾，颦损眉山碧。
<br>
<br>曲屏尘暗双鸂鶒。醉衾不暖炉烟湿。一帘暝色人孤寂。梦里灯残，心上雨声滴。
<br>
<br>醉落魄
<br>
<br>红娇翠弱。怨人珠泪频偷落。归期莫负青笺约。雨断云销，总是初情薄。
<br>
<br>夜深秋气生帘幕。半衾依旧空闲却。故人何处孤舟泊。两岸秋声，一夜风涛恶。
<br>
<br>丑奴儿
<br>
<br>（次韵何文成灯下镜中桃花）
<br>
<br>菱花镜里桃花笑，清影团团。月淡风寒。深夜移灯许细观。武陵溪上当时事，何处飞鸾。泪纸惊澜。飘尽红英不忍看。
<br>
<br>西江月
<br>
<br>歌彻秋娘金缕，醉扳织女云车。而今谁复荐相如。拔剑茫然四顾。
<br>
<br>好景凭诗断送，闲愁著酒消除。镜中丝发莫惊呼。春满珠帘绣户。
<br>
<br>西江月
<br>
<br>脉脉无端心事，厌厌不奈春酲。越罗衫薄峭寒轻。试问几番花信。
<br>
<br>万点风头柳絮，数声柳外啼莺。斜阳还傍小窗明。门掩黄昏人静。
<br>
<br>鹧鸪天（庆徐元寿生子）
<br>
<br>六十仙翁抱桂栽。果符吉梦诞英才。上天与降麒麟种。明月还生蚌蛤胎。
<br>
<br>华阁启，玳筵开。快呼玉手捧金罍。要知远地无功客，曾到高门作贺来。
<br>
<br>踏莎行
<br>
<br>沈水销红，屏山掩素。锁窗醉枕惊眠处。芰荷香里散秋风，芭蕉上鸣秋雨。
<br>
<br>飞阁愁登，倚阑凝伫。孤鸿影没江天暮。行云懒寄好音来，断云暗逐斜阳去。
<br>
<br>望海潮
<br>
<br>离情冰泮，归心云扰，黯然凝伫江皋。柳色摇金，梅香弄粉，依稀满眼春娇。常记极游遨。更与持玉斗，因解金貂。郎去瞿塘，妾家巫峡水迢迢。
<br>
<br>别来暗减风标。奈碧云暗断，翠被香消。春草生池，芳尘凝榭，凄凉月夕花朝。千里梦魂劳。但乌啼渡口，猿响山椒。拟把无穷幽恨，万叠写霜绡。
<br>
<br>虞美人
<br>
<br>醉寻芳草城头路。底事频凝伫。丽谯直下小层楼。鸳瓦重重匀砌、几重愁。
<br>
<br>睡红颦翠春风面。咫尺无由见。从教笑语落檐楹。图得香闺依约、认郎声。
<br>
<br>虞美人
<br>
<br>月娥弄影当窗照。疑是巫山晓。芙蓉帐里睡魂惊。浅拂轻匀犹恐、已天明。
<br>
<br>
<br>高楼未放梅花弄。却就鸳衾拥。舞腰纤瘦不禁春。恣意任郎撩乱、一梳云。
<br>
<br>水龙吟
<br>
<br>旧游曾记当年，凤城雨露开晴昼。端门发钥，御炉烟暗，宫花影覆。帝念民劳。俾乘轺传，暂临牛斗。散阳和四照，春光万井，来小试、调元手。
<br>
<br>职业才华竞秀。汉廷臣、无出其右。九重眷倚，频虚槐鼎，争迎衮绣。爽气西山，绿波南浦，酿成芳酒。趁锋车未到，霞觞共祝，百千长寿。
<br>
<br>长相思
<br>
<br>你又痴。我又迷。到此痴迷两为谁。问天天怎知。
<br>
<br>长相思，极相思。愿得因缘未尽时。今生重共伊。
<br>
<br>长相思
<br>
<br>红依稀。绿依稀。寒勒花梢开较迟。蝶魂空自迷。
<br>
<br>怕人疑。使人疑。人道闲愁想未知。歌眉因甚低。
<br>
<br>长相思
<br>
<br>蝶团飞。莺乱啼。陌上花开人未归。碧台歌舞稀。
<br>
<br>月入扉。风满帷。坐到黄昏人静时。清愁君不知。
<br>
<br>长相思
<br>
<br>树槎牙。冰交加。冷艳疏疏瘦影斜。几枝梅放花。
<br>
<br>天一涯。语三叉。已是情多怨物华。那堪更忆家。
<br>
<br>品令
<br>
<br>困无力。几度偎人，翠颦红湿。低低问、几时么，道不远、三五日。
<br>
<br>你也自家宁耐，我也自家将息。蓦然地、烦恼一个病，教一个、怎知得。
<br>
<br>点绛唇
<br>
<br>霁景澄秋，晚风吹尽朝来雨。夕阳烟树。万里山光暮。一带长川，自在流今古。人何处。月波横素。冷浸蒹葭浦。
<br>
<br>点绛唇
<br>
<br>缓解罗裳，十分鸳履低腰素。冰香微度。一罅殷红露。风折芳莲，影落盆池去。多羞处。怕人偷觑。粉面频回顾。
<br>
<br>点绛唇
<br>
<br>著意栽银，砌成叶叶莲花舫。醉霞摇荡。恰似凌波样。自笑平生，鲸吸洪波量。孤心赏。不如深幌。一揉酬千想。
<br>
<br>点绛唇
<br>
<br>杨柳腰肢，春来尚怯铢衣重。眼波偷送。笑把花枝弄。雨帐云屏，一枕高唐梦。春情动。人娇纵。困亸钗横凤。
<br>
<br>点绛唇
<br>
<br>醉倚危樯，望中归思生天际。山腰渚尾。几簇渔樵市。帆落西风，一段芦花水。八千里。锦书欲寄。新雁曾来未。
<br>
<br>点绛唇
<br>
<br>日薄风迟，柳眠无力花枝妥。燕楼空锁。好梦谁惊破。寒食清明，又等闲都过。愁无那。泪珠频堕。洒尽相思颗。
<br>
<br>玉楼春
<br>
<br>小桃破尽风前萼。草草年华闲过却。十分清瘦有谁知，一点相思无处著。
<br>
<br>书凭雁字应难託。花与泪珠相对落。万红千翠尽春光，若比此情犹自薄。
<br>
<br>玉楼春
<br>
<br>春生泽国芳菲早。楼外墙阴闻语笑。东君著意到西园，点破施朱浑未了。
<br>
<br>楚云暮合吴天杳。天色沈沈云扰扰。洞门深闭月输孤，不见当时张好好。
<br>
<br>玉楼春
<br>
<br>风光淡沲云容粹。点染园林添况味。花间照夜簇红纱，柳外踏青摇彩旆。
<br>
<br>芳时不分空憔悴。抖擞愁怀赊乐事。罗衫一任涴尘泥，拚了通宵排日醉。
<br>
<br>玉楼春
<br>
<br>扁舟破浪鸣双橹。岁晚客心分万绪。香红漠漠落梅村，愁碧萋萋芳草渡。
<br>
<br>汉皋佩失诚相误。楚峡云归无觅处。一天明月缺还圆，千里伴人来又去。
<br>
<br>玉楼春
<br>
<br>井花暖处新阳动。节物撩人添倥偬。寒齑冰齿晕轻澌，败絮粟肌慳短梦。
<br>
<br>文章彻了成何用。闷拨炉灰窥饭瓮。寻思已得到春时，预把五穷连夜送。
<br>
<br>玉楼春
<br>
<br>（冬日上江西漕鲁大卿）
<br>
<br>汉皇受禅新尧统。沼跃潜鱼仪舞凤。五云色备观台书，万世功成贤相用。
<br>
<br>江湖襟带蛮荆控。摩抚民劳输土贡。愿倾石尉望尘心，来献鲁侯难老颂。
<br>
<br>玉楼春
<br>
<br>一阳不受群阴壅。残历行间冬破仲。云低吹白腊寒浓，梅小绽红春意重。
<br>
<br>湖山千里勤飞控。淑气冲融披水冻。笑携雨露洒民心，暗聚精神交帝梦。
<br>
<br>玉楼春
<br>
<br>黄钟应律扶炎统。舜日迎长佳节用。娟娟芳意著花梢，盎盎暖香浮酒瓮。
<br>
<br>寿觞唤取纤纤捧。雨歇珠帘云绕栋。兴来且伴橘中仙，归去却联池上凤。
<br>
<br>玉楼春
<br>
<br>台门瑞霭光阳动。人语鼓声沈汹汹。观风堂迥暗香飘，卷雨楼前寒翠拥。
<br>
<br>锋车促入承天宠。丹诏衔来须彩凤。五丝宫线日边长，看补岩廊龙衮缝。
<br>
<br>西地锦
<br>
<br>回望玉楼金阙。正水遮山隔。风儿又起，雨儿又煞，好愁人天色。
<br>
<br>两岸荻花枫叶。争舞红吹白。中秋过也，重阳近也，作天涯行客。
<br>
<br>朝中措
<br>
<br>乱山叠叠水泠泠。南北短长亭。客路如天杳杳，归心能地宁宁。
<br>
<br>春光荏苒花期，冷落酒伴飘零。鬓影黄边半白，烧痕黑处重青。
<br>
<br>阮郎归
<br>
<br>烛花吹尽篆烟青。长波拍枕鸣。西风吹断雁鸿声。离人梦暗惊。
<br>
<br>乡思动，旅愁生。谁知此夜情。乱山重叠拥孤城。空江月自明。
<br>
<br>满江红
<br>
<br>雁阵惊寒，故唤起、离愁万斛。因追念、镜鸾易破，凤弦难续。诗句已凭红叶去，梦魂未断黄粱熟。叹浪萍、风梗又天涯，成幽独。
<br>
<br>归来引，相思曲。尘满把，泪盈掬。对长天远水，落霞孤鹜。立尽西风无好意，遥山也学双眉蹙。恨草根、不逐鬓根摧，秋更绿。
<br>
<br>浪淘沙
<br>
<br>好恨这风儿。催俺分离。船儿吹得去如飞。因甚眉儿吹不展，叵耐风儿。
<br>
<br>不是这船儿。载起相思。船儿若念我孤栖。载取人人篷底睡，感谢风儿。
<br>
<br>胜胜慢
<br>
<br>花前月下，好景良辰，厮守日许多时。正美之间，何事便有轻离。无端珠泪暗簌，染征衫、点点红滋。最苦是、□殷勤密约，做造相思。
<br>
<br>咿哑橹声离岸，魂断处，高城隐隐天涯。万水千山，一去定失花期。东君斗来无赖，散春红、点破梅枝。病成也，到而今、著个甚医。
<br>
<br>忆秦娥
<br>
<br>秦楼月。秦娥本是秦宫客。秦宫客梦云风韵，借仙标格。
<br>
<br>相从无计不如休，如今去也空相忆。空相忆。尊前欢笑，梦中寻觅。
<br>
<br>菩萨蛮
<br>
<br>酒浓花艳秋波滑。舞余腰素花枝活。相见又还休。不禁归去愁。
<br>
<br>醉衾成独拥。月冷知霜重。早是梦难成。梅花肠断声。
<br>
<br>菩萨蛮
<br>
<br>雪香白尽江南陇。暖风绿到池塘梦。叠影上檐明。夜潮春水生。
<br>
<br>踏青何处去。杨柳桥边路。不见浣花人。汀洲空白苹。
<br>
<br>菩萨蛮
<br>
<br>花销玉瘦斜平薄。舞衣宽尽腰如削。困甚不胜娇。乌云横鬓翘。
<br>
<br>双蛾颦浅黛。鸾镜愁空对。罗袖晚香寒。泪珠和粉弹。
<br>
<br>惜奴娇
<br>
<br>我已多情，更撞著、多情底你。把一心、十分向你。尽他们，劣心肠、偏有你。共你。风了人、只为个你。
<br>
<br>宿世冤家，百忙里、方知你。没前程、阿谁似你。坏却才名，到如今、都因你。是你。我也没、星儿恨你。
<br>
<br>惜奴娇
<br>
<br>合下相逢，算鬼病、须沾惹。闲深里、做场话霸。负我看承，枉驰我、许多时价。冤家。你教我、如何割舍。
<br>
<br>苦苦孜孜，独自个、空嗟呀。使心肠、捉他不下。你试思量。亮从前、说风话。冤家。休直待，教人咒骂。
<br>
<br>江城子
<br>
<br>青青杨柳水边桥。水迢迢。柳摇摇。缓引离觞，频驻木兰桡。我是行人君是客，俱有恨，总无聊。
<br>
<br>冰澌波暖数琼瑶。舞晴飚。拂春潮。一片别魂，销尽遣谁招。不似严阳山上雪，魂易尽，雪难销。
<br>
<br>江城子
<br>
<br>相逢执手也踟蹰。立斯须。话区区。借问来时，曾见那人无。忍泪啼痕香不减，虽少别，忍轻辜。
<br>
<br>霜风摇落岁将徂。景凋疏。恨萦纡。过尽行云，我在与谁居。一掬归心飞不去，层浪叠，片蟾孤。
<br>
<br>如梦令
<br>
<br>照水粉梅开尽。春残峭寒犹甚。秋气著人衣，斗帐玉儿生晕。那更。那更。帘外月斜风横。
<br>
<br>如梦令
<br>
<br>风猎乱香如扫。又是粉梅开了。庭户锁残寒，梦断池塘春草。情悄。情悄。帘外数声啼鸟。
<br>
<br>如梦令
<br>
<br>折寄陇头春信。香浅绿柔红嫩。插向鬓云边，添得几多风韵。但问。但问。管与玉容相称。
<br>
<br>亭前柳
<br>
<br>有件伡遮，算好事、大家都知。被新家矍索后，没别底，似别底也难为。
<br>
<br>识尽千千并万万，那得恁、海底猴儿。这百十钱，一个泼性命，不分付、待分付与谁。
<br>
<br>好事近
<br>
<br>幸自得人情，只是有些脾鳖。引杀俺时直甚，损我儿阴德。情知守定没干休。干休冤俺急。今夜这回除是，有翅儿飞得。
<br>
<br>夜行船
<br>
<br>昨日特承传诲。欲相见、奈何无计。这场烦恼捻著嚎，晓夜价、求天祝地。
<br>
<br>教俺两下不存济。你莫却、信人调戏。若还真个肯收心，厮守著、快活一世。
<br>
<br>夜行船
<br>
<br>漏永迢迢清夜。露华浓、洞房寒乍。愁人早是不成眠，奈无端、月窥窗罅。
<br>
<br>心心念念都缘那。被相思、闷损人也。冤家你若不知人，这欢娱、自今权罢。
<br>
<br>茶瓶儿
<br>
<br>相对盈盈一水。多声价、开中得字。刚能见也还抛弃。负了万红千翠。
<br>
<br>留无计。来无计。□□□成何况味。而今若没些儿事。却枉了、做人一世。
<br>
<br>西江月
<br>
<br>拽尽风流露布，筑成烦恼根基。早知恁地浅情时。枉了教人恁地。
<br>
<br>惜你十分撋就，把人一味禁持。这回断了更相思。比似人间没你。
<br>
<br>望海潮（元日上都运鲁大卿）
<br>
<br>云龙双辅，匣龙双起，当年楚尾吴头。借月命卿，占星分使，来宽俗瘵君忧。绣指屈儒流。□暂辍北阙，小度南州。协奏熏风，霈为霖雨岁登秋。
<br>
<br>春工点缀芳柔。正梅凝笑脸，柳弄青眸。柏叶荐觞，椒花载颂，休辞秉烛嬉游。乃眷在宸旒。更德标银管。名覆金瓯。共看朝天路稳，归拜富民侯。
<br>
<br>清平乐（送同舍周智隆）
<br>
<br>恼花风雨。断送春将暮。底死留春春不住。那更送春归去。今朝且赋归与。明年春满皇都。共泛桃花锦浪，与君同醉西湖。
<br>
<br>清平乐
<br>
<br>天涯重九。独对黄花酒。醉捻黄花和泪嗅。忆得去年携手。去年同醉流霞。醉中折尽黄花。还是黄花时候，去年人在天涯。
<br>
<br>清平乐
<br>
<br>见时怜惜。不见时思忆。花柳光阴都瞬息。□把光阴虚掷。才郎妾貌相当。有些似欠商量。看你忔憎模样，更须著我心肠。
<br>
<br>清平乐
<br>
<br>醉红宿翠。髻亸乌云坠。管是夜来不得睡。那更今朝早起。春风满揉腰肢。阶前小立多时。恰恨一番雨过，想应湿透鞋儿。
<br>
<br>清平乐
<br>
<br>山明水嫩。潇洒桐庐郡。极目风烟无限景。说也如何得尽。自怜俗状尘容。几年断梗飘蓬。借使严陵知道，只应笑问东风。
<br>
<br>清平乐
<br>
<br>霁光摇目。春入郊原绿。残雪压枝堆烂玉。时闻枝间蔌蔌。瘦藤细履平沙。醉中一任斜。落日数声啼乌，香风满路梅花。
<br>
<br>一剪梅（送晁驹父）
<br>
<br>萍水相逢无定居。同在他乡，又问征途。离歌声里客心孤。花尽园林，水满江湖。
<br>
<br>烟树微茫带岸蒲。何处长沙，何处洪都。要知安稳到家无。千里征鸿，一纸来书。
<br>
<br>浣溪沙
<br>
<br>宿醉离愁慢髻鬟。韩偓。
<br>
<br>绿残红豆忆前欢。叔原。
<br>
<br>锦江春水寄书难。叔原。
<br>
<br>红袖时笼金鸭暖，少游。
<br>
<br>小楼吹彻玉笙寒。李璟。
<br>
<br>为谁和泪倚阑干。中行。
<br>
<br>浣溪沙
<br>
<br>柳岸梅溪春又生。风枝斜里雪枝横。空牵归兴惹离情。灰尽寸心犹自热，泪承双睫不能晴。梦云楼隔豫章城。
<br>
<br>浣溪沙
<br>
<br>迎客西来送客行。堆堆历历短长亭。□人残酒不能醒。烟染暮山浮紫翠，霜凋秋叶复丹青。凭谁图写入银屏。
<br>
<br>浣溪沙
<br>
<br>几曲屏山数幅波。雁声斜带夕阳过。卸帆聊醉菊花坡。旅枕梦魂归路远，秋江风紧夜寒多。薄情还解忆人么。
<br>
<br>谒金门
<br>
<br>归不去。归去又还春暮。洞里小桃音信阻。几番风更雨。相伴竹筇芒履。穿尽松溪花坞。早是行人贪道路。声声闻杜字。
<br>
<br>谒金门
<br>
<br>云树直。雨歇半空犹湿。山影插尖高几尺。依依衔落日。远岸双飞溪鸟。一水无情自碧。飒飒白苹风正急。断肠人独立。
<br>
<br>谒金门
<br>
<br>春睡重。睡起烟销鸾凤。著雨柳绵吹易动。风帘花影弄。过雁空劳目送。纵有音书何用。有意相思无意共。不如休做梦。
<br>
<br>谒金门
<br>
<br>风又雨。断送残春归去。人面桃花在何处。绿阴空满路。立马垂杨官渡。一寸柔肠缕。回首碧云迷洞府。杜鹃啼日暮。
<br>
<br>谒金门
<br>
<br>山雨绝。山重冷如冰雪。窗外芭蕉三两叶。影排窗上月。醉枕惊回蝴蝶。好梦无人共说。心事悠悠芳草歇。不眠听鼠啮。
<br>
<br>水调歌头
<br>
<br>（上清江李中生辰）
<br>
<br>清霜洗空阔，黍管吹秋灰。七蓂余翠，半月流素影徘徊。天遣蟠根仙李，世折一枝丹桂，积庆到云来。风骨峭冰玉，谈辩屑琼瑰。
<br>
<br>黄阁老，金闺彦，谪仙才。小分铜竹，遍洒雨露楚江隈。好把萧滩玉笥，变作嘉肴芳酒，为寿莫停杯。飞诏下霄汉，调鼎待盐梅。
<br>
<br>水调歌头（赵倅生辰）
<br>
<br>萧滩韵环佩，玉笥灿玲珑。仙源积庆，当日占梦兆维熊。学业肯先歆向，文焰已高白贺，飞步更蟾宫。秀色溢眉宇，雄辩倒心胸。
<br>
<br>作儿戏，为亲寿，捧霞钟。彩衣摇曳，光映怀橘堕双红。正好产分风月，且伴能言桃李，鲸吸海涛洪。行赴紫泥诏，归拜黑头公。
<br>
<br>水调歌头
<br>
<br>男儿四方志，岂久困泥沙。束书匣剑，依旧旅食在京华。蹭蹬青云未遂，奔走红尘何计，敛袂且还家。草木渐黄落，风月正清嘉。
<br>
<br>友猿鹤，宅丘壑，乐生涯。几时雷雨，轰磕平地起龙蛇。尺可鞭夷狄，寸舌可盂社稷，无路踏云车。今古万千事，洒泪向黄花。
<br>
<br>水调歌头
<br>
<br>美人在何许，相望正悠悠。云我雾窗，遥想宛在海中洲。空对残云冷雨，何限重山叠水，一梦到无由。遗怨写红叶，薄幸记青楼。
<br>
<br>金乌掷，玉蟾缺，物华休。凤梧眢井，一夜风露各惊秋。唯有远山无赖，淡扫一眉绿，特地向人愁。敛袂且归去，回首谩迟留。
<br>
<br>水调歌头
<br>
<br>高情邈云汉，长揖谢君侯。脱遗轩冕，簸弄泉石下清幽。心契匡庐猿鹤，泪染固陵松柏，一衲且蒙头。风月感平发，魂梦绕神州。
<br>
<br>漾一叶，横孤管，去来休。琵琶亭畔，正是枫叶荻花秋。占检诗囊酒碗，抬贴舞裀歌扇，收尽两眉愁。回望碧云合，相伴赤松游。
<br>
<br>杏花天
<br>
<br>（借朱希真韵送司马德远）
<br>
<br>把杯莫唱阳关曲。行客去、居人恨□。屏山似展江如簇。
<br>
<br>不见尊前醉玉。
<br>
<br>鹃啼处、怨声裂竹。问后夜、兰舟那宿。帛书早系征鸿足。肠断弦孤怎续。
<br>
<br>南歌子
<br>
<br>蚁酒浮明月，鲸波泛落星。春花秋叶几飘零。只有庐山君眼、向人青。
<br>
<br>明日非今日，长亭更短亭。不辞一饮尽双瓶。争奈秋风江口、酒初醒。
<br>
<br>南歌子
<br>
<br>草色裙腰展，冰容水镜开。又还春事破寒来。一夜东风吹绽、后园梅。
<br>
<br>糯瓮□香酿，熏炉续麝煤。休惊节物暗相催。赢取大家沈醉、探春杯。
<br>
<br>南歌子
<br>
<br>凤髻斜分翠，鸳鞋小砑红。东君著意绮罗丛。最好一枝特地、怨春风。
<br>
<br>懊恨无情语，娇羞忍笑容。相看疑是梦魂中。怕逐飞云归去、断行踪。
<br>
<br>南歌子
<br>
<br>畴昔飞鸾侣，而今断雁行。西风岭外下斜阳。无赖一钩新月、挂人肠。
<br>
<br>双泪沾襟袖，孤灯封客床。枕余衾剩只残香。别得娇痴不睡、也思量。
<br>
<br>南歌子
<br>
<br>春浅梅红小，山寒岚翠薄。斜风吹雨入帘幕。梦觉南楼呜咽、数声角。
<br>
<br>歌酒工夫懒，别离情绪恶。舞衫宽尽不堪著。若比那回相见、更消削。
<br>
<br>南歌子
<br>
<br>乱絮飘晴雪，残花绣地衣。西园歌舞骤然稀。只有多情蝴蝶、作团飞。
<br>
<br>旧事深琴怨，新愁减带围。倚楼凝望更依依。怕见一天风雨、卷春归。
<br>
<br>武陵春
<br>
<br>走去走来三百里，五日以为期。六日归时已是疑。应是望归时。
<br>
<br>鞭个马儿归去也，心急马行迟。不免相烦喜鹊儿。先报那人知。
<br>
<br>好事近
<br>
<br>微雨洒芳尘，酝造可人春色。闻道梦云楼外，正小桃花发。殷勤留取最繁枝，樽前待闲折。准拟乱红深处，化一双蝴蝶。
<br>
<br>减字木兰花（赠何藻）
<br>
<br>新荷小小。比目鱼儿翻翠藻。小小新荷。点破清光景趣多。青青半卷。一寸芳心浑未展。待得圆时。簟定鸳鸯一对儿。
<br>
<br>减字木兰花
<br>
<br>空阶雨过。细草摇摇光入座。斜日多情。恋恋幽窗故故明。沈吟无语。立遍梧桐庭下树。病叶先秋。零乱风前片段愁。
<br>
<br>减字木兰花
<br>
<br>角声催晓。斗帐美人初梦觉。黛浅妆残。清瘦花枝不奈寒。匆匆睡起。冷落余香栖翠被。何处阳台。雨散云收犹未来。
<br>
<br>柳梢青
<br>
<br>云髻盘鸦。眉山远翠，脸晕微霞。燕子泥香，鹅儿酒暖，曾见来那。
<br>
<br>秋光已著黄花。又恰恨、尊前见他。越样风流，恼人情意，真个冤家。
<br>
<br>乌夜啼
<br>
<br>潇湘雨打船篷。别离中。愁见拍天沧水、搅天风。
<br>
<br>留不住。终须去。莫匆匆。后夜一尊何处、与谁同。
<br>
<br>愁倚阑（又名春光好）
<br>
<br>人好远，路能长。奈思量。更放晚来些小雨，做新凉。衰草低衬斜阳。斜阳外、水冷云黄。借使有肠须断尽，况无肠。
<br>
<br>愁倚阑
<br>
<br>淮水阔，楚山长。恨难量。不道愁离人独夜，更天凉。佳节虚过重阳。更篱下、拆尽疏黄。看取清溪三百曲，是回肠。
<br>
<br>满庭芳（上张紫微）
<br>
<br>笔走龙蛇，词倾河汉，妙年德艺双成。帝庭敷奏，亲擢冠群英。龙首其谁不取，便直饶、勋业峥嵘。偏他甚，泼天来大，一个好声名。
<br>
<br>忆曾。瞻拜处，当年汝水，今日湓城。叹白首青衫，又造宾闳。谨贽诗文一卷，仗仙风、吹到蓬瀛。依归地，熏香摘艳，作个老门生。
<br>
<br>满庭芳（次范倅忆洛阳梅）
<br>
<br>兰畹霜浓，柳溪冰咽，春光先到江梅。瘦枝疏萼，特地破寒开。钩引天涯旧恨，双眉锁、九曲肠回。空销黯，故园何在，风月浸长淮。
<br>
<br>当年，吟赏处，醉山颓倒，飞屑成堆。怎奈向而今，雨误云乖。万里难凭驿使，那堪对、别馆离杯。谁知道，洛阳诗老，还有梦魂来。
<br>
<br>满庭芳
<br>
<br>瘦颊凝酥，残妆弄酒，相逢一笑东风。并肩携手，羞落可怜红。疑是回心院里，埋醉首、吐作芳丛。无端处，雄蜂雌蝶，相美两情通。
<br>
<br>一从。攀折后，汉皋佩失，铜雀春空。想桃叶桃根，此恨能同。多谢金銮旧客，收拾在、芸阁签中。还知否，窃香传粉，输与蠹书虫。
<br>
<br>满庭芳（寄别）
<br>
<br>修竹蓝，梅山耸翠，小小佳处西安。从来闻说，今日远来看。便好求田问舍，耳溪涧、目饱林峦。争知道，尘缘未了，无计与盘桓。
<br>
<br>小蛮。应念处，弦孤么凤，镜掩孤鸾。愁再见多情，素日闲闲。早晚扁舟两桨，惊翠枕、云巘风湍。从前去，殷勤细数，细数万重滩。
<br>
<br>更漏子
<br>
<br>亸吟鞭，□醉帽。行尽关山古道。霜满地，水平田。雁儿声在天。
<br>
<br>北沙门，南浦岸。望得眼穿肠断。桐树巷，梦云楼。玉儿应也愁。
<br>
<br>更漏子
<br>
<br>烛销红，窗送白。冷落一衾寒色。鸡唤起，马驰行。月昏衣上明。
<br>
<br>酒香唇，妆印臂。竟夜人人共睡。魂蝶乱，梦鸾孤。知他睡稳无。
<br>
<br>木兰花（送赵判官）
<br>
<br>阳关声里催行色。马惜离群人惜别。人怀风月记衔杯，迎步溪山供散策。
<br>
<br>阴飚断渡江吹白。晴壑吞云天放碧。悬知诗兴满归途，三四野梅开的砾。
<br>
<br>木兰花
<br>
<br>寻春误入桃源洞。草草幽欢聊与共。牢笼风月此时情，做造溪山今夜梦。
<br>
<br>柳蹊未放金丝弄。梅径已经香雪冻。春愁离恨重於山，不信马儿驰得动。
<br>
<br>踏莎行
<br>
<br>钗凤摇金，髻螺分翠。铢衣稳束宫腰细。绿柔红小不禁风，海棠无力贪春睡。
<br>
<br>剪水精神，怯春情意。霓裳一曲当时事。五陵年少本多情，为何特地添憔悴。
<br>
<br>行香子
<br>
<br>你也娇痴。我也狂迷。望今生、永不分离。如何别后，三换梅枝。是好相知，不相见，只相思。
<br>
<br>良辰美景，赏心乐事，□□□负我辜伊。凤弦再续，鸾鉴重窥。且等些时，说些子，做些儿。
<br>
<br>画堂春
<br>
<br>寒蛩切切响空帷。断肠风叶霜枝。凤楼何处雁书迟。空数归期。
<br>
<br>□□沈腰春瘦，却成宋玉秋悲。又还辜负菊花时。没个人知。
<br>
<br>摊破浣溪沙
<br>
<br>落日秋风岭上村。全稀过雁少行人。正是悲伤愁绝处，更黄昏。
<br>
<br>漠漠野烟生碧树、漫漫衰草际黄云。借使昔人行到此，也销魂。
<br>
<br>燕归梁
<br>
<br>楼外春风桃李阴。记一笑千金。翠眉山敛眼波侵。情滴滴、怨深深。
<br>
<br>当初见了，而今别后，算此恨难禁。与其向后两关心。又何似、□而今。
<br>
<br>望江南
<br>
<br>山又水，云巘带风湾。断雁飞时天拍水，乱鸦啼处日衔山。疑在画图间。
<br>
<br>人渐远，游子损朱颜。别泪空沾双袖湿，春心不放两眉闲。此去几时还。
<br>
<br>青玉案
<br>
<br>征鸿过尽秋容谢。卷离恨、还东下。剪剪霜风落平野。溪山掩映，水烟摇曳，几簇渔樵舍。
<br>
<br>芙蓉城里人如画。春伴春游夜转夜。别后知他如何也。心随云乱，眼随天断，泪逐长江泻。
<br>
<br>蝶恋花
<br>
<br>别后相思无限忆。欲说相思，要见终无计。拟写相思持送似。如何尽得相思意。
<br>
<br>眼底相思心里事。纵把相思，写尽凭谁寄。多少相思都做泪。一齐泪损相思字。
<br>
<br>蝶恋花
<br>
<br>寒卸园林春已透。红著溪梅，绿染前堤柳。见个人人今感旧。引杯相属蒲塘酒。
<br>
<br>金缕歌中眉黛皱。多少闲愁，借与伤春瘦。明日马啼浮野秀。柳颦梅惨空回首。
<br>
<br>蝶恋花
<br>
<br>薄幸人人留不住。杨柳花时，还是成虚度。一枕梦回春又去。海棠吹落胭脂雨。
<br>
<br>金鸭未销香篆吐。断尽柔肠，看取沈烟缕。独上危楼凝望处。西山暝色连南浦。
<br>
<br>蓦山溪
<br>
<br>莺莺燕燕。摇荡春光懒。时节近清明，雨初晴、娇云弄暖。醉红湿翠，春意酿成愁，花似染。草如剪。已是春强半。小鬟微盼。分付多情管。痴騃不知愁，想怕晚、贪春未惯。主人好事，应许玳筵开，歌眉敛。舞腰软。怎向轻分散。
<br>
<br>蓦山溪
<br>
<br>小花静院。有个人人现。缥缈更娉婷，算不数、歌朋舞伴。鸣珂曲里，常记偶相逢，无语恨，有情愁，绿嫩红妆浅。别来谁念。人面关山远。凝睇倚危楼，眼波长、眉峰不展。一年心事，到此向谁论，书雁杳，梦云深，寂寞江天晚。
<br>
<br>蓦山溪
<br>
<br>醉魂初醒。强起寻芳径。一似楚云归，诮没个、鳞书羽信。疏狂踪迹，虚度可怜春，阴还闷。晴还困。赢得无端病。菱花宝镜。拆破双鸾影。别袖忍频看，生怕见、啼红醉粉。而今憔悴，瘦立对东风，红成阵，绿成阴，况是春将尽。
<br>
<br>千秋岁
<br>
<br>春工领略。占破群花萼。对流景，伤沦落。踏青心缕懒，病酒情怀恶。无奈处，东风故故吹帘幕。
<br>
<br>腕玉宽金约。一去音容邈。鱼与雁，应难讠乇。从前多少事，不忍思量著。心撩乱，斜阳影在栏干角。
<br>
<br>传言玉女
<br>
<br>雪压梅梢，金袅柳丝轻敛。锦宫春早，乍风和日暖。华国翠路，九陌绮罗香满。连空灯火，满城弦管。
<br>
<br>月射西楼，更交光照夜宴。万人拥路，指鳌山共看。花旗翠帽，到处朱高卷。归时常是，漏残银箭。
<br>
<br>满江红
<br>
<br>分景亭前，梅红糁、柳金谁粟。芳意闹，烧灯初过，坠萱才六。此日悔康歌别驾，当年神降生崧岳。看邦人，称寿雾凝香，杯丛玉。
<br>
<br>采石月，光天禄。姑溪水，增川福。炳灵祥曾产，瑞枝奇木。秋露短檠诗礼训，春风小院琵琶曲。愿长眉疏鬓等松椿，年年绿。
<br>
<br>鹧鸪天
<br>
<br>贤圣相逢信有因。同年同月下穹庭。紫薇花下丝纶手，采石江边衮绣身。
<br>
<br>梅破腊，酒浮春。锦绷行弄掌珠新。那人请效封人祝，愿寿尧君与舜臣。
<br>
<br>南乡子
<br>
<br>梅雪弄芳馨。饯日迎辰契月蓂。争着琴堂称贺处，娉婷。满捧霞觞璨鲤庭。
<br>
<br>鹤等更龟龄。八十仙翁醉复醒。好倩洛阳驰誉手，丹青。乞与人间作寿星。
<br>
<br>满江红
<br>
<br>帘卷南薰，微雨过、天容似沐。开绮燕，红蕖别馆，绿槐高屋。灵寿杖横龙脊瘦，长年酒酿鹅儿熟。唤飞琼、亲捧紫霞杯，歌新曲。
<br>
<br>双凤好，温和玉。谈俭幕，嬉莱眼。且功成身退，注名仙箓。莲社焚香冰琢句，兰亭泚笔云翻墨。愿朱颜、长伴赤松游，骑黄鹄。
<br>
<br>满江红
<br>
<br>日转桐阴，正玉燕、飞来夏屋。帘幕映，海留红艳，麝重兰馥。风采传闻瞻瑞节，婉谋曾是回钧轴。卷秦淮、吹入酒杯中，波翻绿。
<br>
<br>丹诏下，公归速。看日奏，三千牍。想春迷柳院，夜分莲烛。清暑声寒苍玉佩，月娥笑捧长生箓。问瑶池、阿母手栽花，何年熟。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
