<HTML>
<HEAD>
<TITLE>全宋词 卷066 辛弃疾（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷066 辛弃疾（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷066 辛弃疾（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6342"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷066 辛弃疾（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷066 辛弃疾（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 南歌子（新开池，戏作）
<br>
<br>散发披襟处，浮瓜沈李杯。涓涓流水细侵阶。凿个池儿，唤个月儿来。
<br>
<br>画栋频摇动，红葵尽倒开。斗匀红粉照香腮。有个人人，把做镜儿猜。
<br>
<br>品令（族姑庆八十，来索俳语）
<br>
<br>更休说。便是个、住世观音菩萨。甚今年、容貌八十岁，见底道、才十八。
<br>
<br>莫献寿星香烛。莫祝灵龟椿鹤。只消得、把笔轻轻去，十字上、添一撇。
<br>
<br>武陵春
<br>
<br>桃李风前多妩媚，杨柳更温柔。唤取笙歌烂熳游。且莫管闲愁。
<br>
<br>好趁春晴连夜赏，雨便一春休。草草杯盘不要收。才晓便扶头。
<br>
<br>鹧鸪天（离豫章别司马汉章大监）
<br>
<br>聚散匆匆不偶然。二年遍历楚山川。但将痛饮酬风月，莫放离歌入管弦。
<br>
<br>萦绿带，点青钱。东湖春水碧连天。明朝放我东归去，后夜相思月满船。
<br>
<br>鹧鸪天（席上吴子似诸友见和再用韵答之）
<br>
<br>翰墨诸君久擅场。胸中书传许多香。苦无丝竹衔杯乐，却看龙蛇落笔忙。
<br>
<br>闲意思，老风光。酒徒今有几高阳。黄花不怯秋风冷，只怕诗人两鬓霜。
<br>
<br>鹧鸪天（和昌父）
<br>
<br>万事纷纷一笑中。渊明把菊对秋风。细看爽气今犹在，惟有南山一似翁。
<br>
<br>情味好，语言工。三贤高会古来同。谁知止酒停云老，独立斜阳数过鸿。
<br>
<br>鹧鸪天
<br>
<br>点尽苍苔色欲空。竹篱茅舍要诗翁。花余歌舞欢娱外，诗在经营惨淡中。
<br>
<br>听软语，笑衰容。一枝斜坠翠鬟松。浅颦轻笑谁堪醉，看取萧然林下风。
<br>
<br>鹧鸪天（用韵赋梅。三山梅开时，犹有青叶盛，予时病齿）
<br>
<br>病绕梅花酒不空。齿牙牢在莫欺翁。恨无飞雪青松畔，却放疏花翠叶中。
<br>
<br>冰作骨，玉为容。当年宫额鬓云松。直须烂醉烧银烛，横笛难堪一再风。
<br>
<br>鹧鸪天（黄沙道中）
<br>
<br>句里春风正剪裁。溪山一片画图开。轻鸥自趁虚船去，荒犬还迎野妇回。
<br>
<br>松菊竹，翠成堆。要擎残雪斗疏梅。乱鸦毕竟无才思，时把琼瑶蹴下来。
<br>
<br>鹧鸪天
<br>
<br>石壁云积渐高。溪声绕屋几周遭。自从一两花零乱，却爱微风草动摇。
<br>
<br>呼玉友，荐溪毛。殷勤野老苦相邀。杖藜忽避行人去，认是翁来却过桥。
<br>
<br>鹧鸪天
<br>
<br>自古高人最可嗟。只因疏懒取名多。居山一似庚桑楚，种树真成郭橐驼。
<br>
<br>云子饭，水晶瓜。林间携客更烹茶。君归休矣吾忙甚，要看蜂儿趁晚衙。
<br>
<br>鹧鸪天（寻菊花无有，戏作）
<br>
<br>掩鼻人间臭腐场。古来惟有酒偏香。自从归住云烟畔，直到而今歌舞忙。
<br>
<br>呼老伴，共秋光。黄花何事避重阳。要知烂熳开时节，直待西风一夜霜。
<br>
<br>鹧鸪天（和吴子似山行韵）
<br>
<br>谁共春光管日华。朱朱纷纷野蒿花。闲愁投老无多子，酒病而今较减些。
<br>
<br>山远近，路横斜。正无聊处管弦哗。去年醉处犹能记，细数溪边第几家。
<br>
<br>鹧鸪天（祝良显家牡丹一本百朵）
<br>
<br>占断雕栏只一株。春风费尽几工夫。天香夜染衣犹湿，国色朝酣酒未苏。
<br>
<br>娇欲语，巧相扶。不妨老斡自扶疏。恰如翠幕高堂上，来看红衫百子图。
<br>
<br>鹧鸪天（赋牡丹，主人以谤花索赋解嘲）
<br>
<br>翠盖牙签几百株。杨家姊妹夜游初。五花结队香如雾，一朵倾城醉未苏。
<br>
<br>闲小立，困相扶。夜来风雨有情无。愁红惨绿今宵看，却似吴宫教阵图。
<br>
<br>鹧鸪天（再赋）
<br>
<br>浓紫深红一画图。中间更著玉盘盂。先裁翡翠装成盖，更点胭脂染透酥。
<br>
<br>香潋滟，锦模糊。主人长得醉工夫。莫携弄玉栏边去，羞得花枝一朵无。
<br>
<br>鹧鸪天（不寐）
<br>
<br>老病那堪岁月侵。霎时光景值千金。一生不负溪山债，百药难治书史淫。
<br>
<br>随巧拙，任浮沈。人无同处面如心。不妨旧事从头记，要写行藏入笑林。
<br>
<br>鹧鸪天（戏题村舍）
<br>
<br>鸡鸭成群晚不收。桑麻长过屋山头。有何不可吾方羡，要底都无饮便休。
<br>
<br>新柳树，旧沙洲。去年溪打那边流。自言此地生儿女，不嫁金家即聘周。
<br>
<br>鹧鸪天（博山寺作）
<br>
<br>不向长安路上行。却教山寺厌逢迎。味无味处求吾乐，材不材间过此生。
<br>
<br>宁作我，岂其卿。人间走遍却归耕。一松一竹真朋友，山鸟山花好弟兄。
<br>
<br>鹧鸪天（寄叶仲洽）
<br>
<br>是处移花是处开。古今兴废几池台。背人翠羽偷鱼去，抱蕊黄须趁蝶来。
<br>
<br>掀老瓮，拨新醅。客来且尽两三杯。日高盘馔供何晚，市远鱼鲑买未回。
<br>
<br>浣溪沙（黄沙岭）
<br>
<br>寸步人间百尺楼。孤城春水一沙鸥。天风吹树几时休。突兀趁人山石狠，朦胧避路野花羞。人家平水庙东头。
<br>
<br>浣溪沙（泉湖道中赴闽宪，别诸君）
<br>
<br>细听春山杜宇啼。一声声是送行诗。朝来白鸟背人飞。对郑子真岩石卧，趁陶元亮菊花期。而今堪诵北山移。
<br>
<br>浣溪沙（种松竹未成）
<br>
<br>草木於人也作疏。秋来咫尺共荣枯。空山晚翠孰华余。孤竹君穷犹抱节，赤松子嫩已生须。主人相爱肯留无。
<br>
<br>浣溪沙（偶作）
<br>
<br>艳杏夭桃两行排。莫携歌舞去相催。次第未堪供醉眼，去年栽。
<br>
<br>春意才从梅里过，人情都向柳边来。咫尺东家还又有，海棠开。
<br>
<br>浣溪沙（与客赏山茶，一朵忽堕地，戏作）
<br>
<br>酒面低迷翠被重。黄昏院落月朦胧。堕髻啼妆孙寿醉，泥秦宫。
<br>
<br>试问花留春几日，略无人管雨和风。瞥向绿珠楼下见，坠残红。
<br>
<br>浣溪沙（赋清虚）
<br>
<br>疆欲加餐竟未佳。只宜长伴病僧斋。心似风吹香篆过，也无灰。
<br>
<br>山上朝来云出岫，随风一去未曾回。次第前村行雨了，合归来。
<br>
<br>浣溪沙
<br>
<br>新葺茅檐次第成。青山恰对小窗横。去年曾共燕经营。病怯杯盘甘止酒，老依香火苦翻经。夜来依旧管弦声。
<br>
<br>浣溪沙（偕叔高、子似宿山寺戏作）
<br>
<br>花向今朝粉面匀。柳因何事翠眉颦。东风吹雨细於尘。自笑好山如好色，只今怀树更怀人。闲愁闲恨一番新。
<br>
<br>浣溪沙（赵景山席上用偶赋溪台和韵）
<br>
<br>台倚崩崖玉灭瘢。青山却作捧心颦。远林烟火几家村。引入沧浪鱼得计，展成寥阔鹤能言。几时高处见层轩。
<br>
<br>浣溪沙
<br>
<br>总把平生入醉乡。大都三万六千场。今古悠悠多少事，莫思量。
<br>
<br>微有寒些春雨好，更无寻处野花香。年去年来还又笑，燕飞忙。
<br>
<br>浣溪沙（常山道中）
<br>
<br>北陇田高踏水频。西溪禾早已尝新。隔墙沽酒□纤鳞。忽有微凉何处雨，更无留影霎时云。卖瓜声过竹边村。
<br>
<br>新荷叶（上巳日，吴子似谓古今无此词，索赋）
<br>
<br>曲水流觞，赏心乐事良辰。兰蕙光风，转头天气还新。明眸皓齿，看江头、有女如云。折花归去，绮罗陌上芳尘。能几多春。试听啼鸟殷勤。览物兴怀，向来哀乐纷纷。且题醉墨，似兰亭、列序时人。后之览者，又将有感斯文。
<br>
<br>生查子
<br>
<br>漫天春雪来，才抵梅花半。最爱雪边人，楚些裁成乱。雪儿偏解歌，只要金杯满。谁道雪天寒，翠袖阑干暖。
<br>
<br>生查子
<br>
<br>去年燕子来，帘幕深深处。香径得泥归，都把琴书污。今年燕子来，谁听呢喃语。不见卷帘人，一阵黄昏雨。
<br>
<br>昭君怨
<br>
<br>人面不如花面。花到开时重见。独倚小阑干。许多山。落叶西风时候。人共青山都瘦。说道梦阳台。几曾来。
<br>
<br>乌夜啼
<br>
<br>晚花露叶风条。燕飞高。行过长廊西畔、小红桥。
<br>
<br>歌再起，人再舞，酒才消。更把一杯重劝、摘樱桃。
<br>
<br>朝中措（九日小集，世长将赴省）
<br>
<br>年年团扇怨秋风。愁绝宝杯空。山下卧龙丰度、台前戏马英雄。
<br>
<br>而今休矣，花残人似，人老花同。莫怪东篱韵减，只今丹桂香浓。
<br>
<br>朝中措
<br>
<br>夜深残月过山房。睡觉北窗凉。起绕中庭独步，一天星斗文章。
<br>
<br>朝来客话，山林钟鼎，那处难忘。君向沙头细问，白鸥知我行藏。
<br>
<br>河渎神（女诫效花间体）
<br>
<br>芳草绿萋萋。断肠绝浦相思。山头人望翠云旗。蕙香佳酒君归。
<br>
<br>惆怅画檐双燕舞。东风吹散灵雨。香火冷残箫鼓。斜阳门外今古。
<br>
<br>太常引（建康中秋为吕叔潜赋）
<br>
<br>一轮秋影转金波。飞镜又重磨。把酒问姮娥。被白发、欺人奈何。
<br>
<br>乘风好去，长空万里，直下看山河。斫去桂婆娑。人道是、清光更多。
<br>
<br>清平乐（谢叔良惠木犀）
<br>
<br>少年痛饮。忆向吴江醒。明月团圆高树影。十里蔷薇水冷。大都一点宫黄。人间直恁芳芬。怕是九天风露，染教世界都香。
<br>
<br>清平乐
<br>
<br>东园向晓。阵阵西风好。唤起仙人金小小。翠羽玲珑装了。一枝枕畔开时。罗帏翠幕低垂。恁地十分遮护，打窗早有蜂儿。
<br>
<br>清平乐
<br>
<br>春宵睡重。梦里还相送。枕畔起寻双玉凤。半日才知是梦。一从卖翠人还。又无音信经年。却把泪来做水，流也流到伊边。
<br>
<br>菩萨蛮
<br>
<br>旌旗依旧长亭路。尊前试点莺花数。何处捧心颦。人间别样春。
<br>
<br>功名君自许。少日闻鸡舞。诗句到梅花。春风十万家。（时籍中有放自便者。）
<br>
<br>菩萨蛮（赠周国辅侍人）
<br>
<br>画楼影蘸清溪水。歌声响彻行云里。帘幕燕双双。绿杨低映窗。
<br>
<br>曲中特地误。要试周郎顾。醉里客魂消。春风大小乔。
<br>
<br>菩萨蛮（赠张医道服为别，且令餽河豚）
<br>
<br>万金不换囊中术。上医元自能医国。软语到更阑。綈袍范叔寒。
<br>
<br>江头杨柳路。马踏春风去。快趁两三杯。河豚欲上来。
<br>
<br>菩萨蛮（晋臣张菩提叶灯，席上赋）
<br>
<br>看灯元是菩提叶。依然曾说菩提法。法似一灯明。须叟千万灯。
<br>
<br>灯边花更满。谁把空花散。说与病维摩。而今天女歌。
<br>
<br>（赵茂中扶病携歌者来。）
<br>
<br>菩萨蛮（题云岩）
<br>
<br>游人占却岩中屋。白云只向檐头宿。谁解探玲珑。青山十里空。
<br>
<br>松篁通一径。噤嘇山花冷。今古几千年。西乡小有天。
<br>
<br>菩萨蛮（昼眠秋水）
<br>
<br>葛巾自向沧浪濯。朝来洒酒那堪著。高树莫鸣蝉。晚凉秋水眠。
<br>
<br>竹床能几尺。上有华胥国。山上咽飞泉。梦中琴断弦。
<br>
<br>柳梢青
<br>
<br>（八难之辞）
<br>
<br>莫炼丹难。黄河可塞，金可成难。休辟谷难。吸风饮露，长忍饥难。
<br>
<br>劝君莫远游难。何处有、西王母难。休采药难。人沈下土，我上天难。
<br>
<br>贺新郎
<br>
<br>（梁、曰齐泽、曰严濑，为四图，属予赋词。予谓蜀君平之高，扬子云所谓虽隋和何以加诸者，班孟坚独取子云所称述为王贡诸传序引，不敢以其姓名列诸传，尊之也。故予谓和之当并图君平像，置之四图之间，庶几严氏之高节者备焉。作乳燕飞词使歌之）
<br>
<br>濮上看垂钓。更风流、羊裘泽畔，精神孤矫。楚汉黄金公卿印，比著渔竿谁小。但过眼、才堪一笑。惠子焉知濠梁乐，望桐江、千丈高台好。烟雨外，几鱼鸟。
<br>
<br>古来如许高人少。细平章、两翁似与，巢由同调。已被尧知方洗耳，毕竟尘污人了。要名字、人间如扫。我爱蜀庄沈冥者，解门前、不使徵书到。君为我，画三老。
<br>
<br>贺新郎（题赵兼善东山园小鲁亭）
<br>
<br>下马东山路。恍临风、周情孔思，悠然千古。寂寞东家丘何在，缥缈危亭小鲁。试重上、岩岩高处。更忆公归西悲日，正蒙蒙、陌上多零雨。嗟费却，几章句。
<br>
<br>谢安雅志还成趣。记风流、中年怀抱长携歌舞。政尔良难君臣事，晚听秦筝声苦。快满眼、松篁千亩。把似渠垂功名泪，算何如、且作溪山主。双白鸟，又飞去。
<br>
<br>贺新郎（和徐斯远下第谢诸公载酒相访韵）
<br>
<br>逸气轩眉宇。似王良、轻车熟路，骅骝欲舞。我觉君非池中物，咫尺蛟龙云雨。时与命、犹须天付。兰佩芳菲无人问，叹灵均、欲向重华诉。空壹郁，共谁语。
<br>
<br>儿曹不料扬雄赋。怪当年、甘泉误说，青葱玉树。风引船回沧溟阔，目断三山伊阻。但笑指、吾庐何许。门外苍官千百辈，尽堂堂、八尺须髯古。谁载酒，带湖去。
<br>
<br>贺新郎（题传岩叟悠然阁）
<br>
<br>路入门前柳。到君家、悠然细说，渊明重九。岁晚凄其无诸葛，惟有黄花入手。更风雨、东篱依旧。斗顿南山高如许，是先生、拄杖归来后。山不记，何年有。
<br>
<br>是中不减康庐秀。倩西风、为君唤起，翁能来否。鸟倦飞还平林去，云肯无心出岫。剩准备、新诗几首。欲辨忘言当年意，慨遥遥、我去羲农久。天下事，可无酒。
<br>
<br>贺新郎（题君用山园）
<br>
<br>曾与东山约。为倏鱼、从容分得，清泉一勺。堪笑高人读书处，多少松窗竹阁。甚长被、游人占却。万卷何言达时用，士方穷、早与人同乐。新种得，几花药。
<br>
<br>山头怪石蹲秋鹗。俯人间、尘埃野马，孤撑高攫。拄杖危亭扶未到，已觉云生两脚。更换却、朝来毛发。此地千年曾物化，莫呼猿、且自多招鹤。吾亦有，一丘壑。
<br>
<br>贺新郎（用韵题赵晋臣敷文积翠岩、余欲令筑陂於其前）
<br>
<br>拄杖重来约。对东风、洞庭张乐，满空箫勺。巨海拨犀头角出，来向此山高阁。尚两两、三三前却。老我伤怀登临际。问何方、可以平哀乐。唯酒是，万金药。
<br>
<br>劝君且作横空鹗。便休论、人间腥腐，纷纷乌攫。九万里风斯在下，翻覆云头雨脚。更直上、昆仑濯发。好卧长虹陂十里，是谁言、听取双黄鹤。推翠影，浸云壑。
<br>
<br>贺新郎（韩仲止判院山中见访，席上用前韵）
<br>
<br>听我三章约。有谈功、谈名者舞，谈经深酌。作赋相如亲涤器，识字子云投阁。算枉把、精神费却。此曾不如公荣者，莫呼来、政尔妨人乐。医俗士，苦无药。
<br>
<br>当年众鸟看孤鹗。意飘然、横空直把，曹吞刘攫。老我山中谁来伴，须信穷愁有脚。似剪尽、还生僧发。自断此生天休问，倩何人、说与乘轩鹤。吾有志，在沟壑。
<br>
<br>贺新郎
<br>
<br>高阁临江渚。访层城、空余旧迹。黯然怀古。画栋珠帘当日事，不见朝云暮雨。但遗意、西山南浦。天宇修眉浮新绿，映悠悠、潭影长如故。空有恨，奈何许。
<br>
<br>王郎健笔夸翘楚。到如今、落霞孤鹜，竞传佳句。物换星移知几度，梦想珠歌翠舞。为徙倚、兰干凝伫。目断平芜苍波晚，快江风、一瞬澄襟暑。谁共饮，有诗侣。
<br>
<br>水龙吟
<br>
<br>老来曾识渊明，梦中一见参差是。觉来幽恨，停觞不御，欲歌还止。白发西风，折要五斗，不应堪此。问北窗高卧，东篱自醉，应别有、归来意。
<br>
<br>须信此翁未死。到如今、凛然生气。吾侪心事，古今长在，高山流水。富贵他年，直饶未免，也应无味。甚东山何事，当时也道，为苍生起。
<br>
<br>水龙吟（用瓢泉韵戏陈仁和兼简诸葛元亮，且督和词）
<br>
<br>被公惊倒瓢泉，倒流三峡词源泻。长安纸贵，流传一字，千金争舍。割内怀归，先生自笑，又何廉也（渠坐事失官）。但衔杯莫问，人间岂有，如孺子、长贫者。
<br>
<br>谁识稼轩心事，似风乎、舞霉之下。回头落日，苍茫万里，尘埃野马。更想隆中，卧龙千尺，高吟才罢。倩何人与问，雷鸣瓦釜，甚黄钟哑。
<br>
<br>水调歌头（题张晋英提举玉峰楼）
<br>
<br>木末翠楼出，诗眼巧安排。天公一夜，削出四面玉崔嵬。畴昔此山安在，应为先生见挽，万马一时来。白鸟飞不尽，却带夕阳回。
<br>
<br>劝公饮，左手蟹，右手杯。人间万事变灭，今古几池台。君看庄生达者，犹对山林皋壤，哀乐未忘怀。我老尚能赋，风月试追陪。
<br>
<br>水调歌头（题永丰杨少游提点一枝堂）
<br>
<br>万事几时足，日月自西东。无穷宇宙，人是一粟太仓中。一葛一裘经岁，一钵一瓶终日，老子旧家风。更著一杯酒，梦觉大槐宫。
<br>
<br>记当年，哧腐鼠，叹冥鸿。衣冠神武门外，惊倒几儿童。休说须弥芥子，看取鹍鹏斥鷃，小大若为同。君欲论齐物，须访一枝翁。
<br>
<br>水调歌头（题子似..真山经德堂，堂，陆象山所名也）
<br>
<br>唤起子陆子，经德问何如。万钟於我何有，不负古人书。闻道千章松桂，剩有四时柯叶，霜雪岁寒余。此是..真山境，还似象山无。
<br>
<br>耕也馁，学也禄，孔之徒。青衫毕竟升斗，此意正关渠。天地清宁高下，日月东西寒暑，何用著工夫。两字君勿惜，借我榜吾庐。
<br>
<br>水调歌头（题晋臣真得归、方是闲二堂）
<br>
<br>十里深窈窕，万瓦碧参差。青山屋上，流水屋下绿横溪。真得归来笑语，方是闲中风月，剩费酒边诗。点检歌舞了，琴罢更围棋。
<br>
<br>王家竹，陶家柳，谢家池。知君勋业未了，不是枕流时。莫向痴儿说梦，且作山人索价，颇怪鹤书迟。一事定嗔我，已办北山移。
<br>
<br>水调歌头（席上为叶仲洽赋）
<br>
<br>高马勿捶面，千里事难量。长鱼变化云雨，无使寸鳞伤。一壑一丘吾事，一斗一石皆醉，风月几千场。须作猬毛磔，笔作剑锋长。
<br>
<br>我怜君，痴绝似，顾长康。纶巾羽扇颠倒，又似竹林狂。解道澄江如练，准备停云堂上，千首买秋光。怨调为谁赋，一斛贮槟榔。
<br>
<br>水调歌头
<br>
<br>（秋水之约。八月十四日，余卧病博山寺中，因用韵为谢，兼简子似）
<br>
<br>我志在寥阔，畴昔梦登天。摩挲素月，人世俯仰已千年。有客骖麟并凤，云遇青山赤壁，相约上高寒。酌酒援北斗，我亦虱其间。
<br>
<br>少歌曰，神甚放，形则眠。鸿鹄一再高举，天地睹方圆。欲重歌兮梦觉，推枕惘然独念，人事义亏全。有美人可语，秋水隔娟娟。
<br>
<br>念奴娇（晋臣十月望生日，自赋词，属余和韵）
<br>
<br>看公风骨，似长松磊落，多生奇节。世上儿曹都蓄缩，冻芋旁堆秋瓞。结屋溪头，境随人胜，不是江山别。紫云如阵，妙歌争唱新阕。
<br>
<br>尊酒一笑相逢，与公臭味，菊茂兰须悦。天上四时调玉烛，万事宜询黄发。看取东归，周家叔父，手把元龟说。祝公长似，十分今夜明月。
<br>
<br>念奴娇（重九席上）
<br>
<br>龙山何处，记当年高会，重阳佳节。谁与老兵供一笑，落帽参军华发。莫倚忘怀，西风也曾，点检尊前客。凄凉今古，眼中三两飞蝶。
<br>
<br>须信采菊东篱，高情千载，只有陶彭泽。爱说琴中如得趣，弦上何劳声切。试把空杯，翁还肯道，何必杯中物。临风一笑，请翁同醉今夕。
<br>
<br>念奴娇（用韵答傅先之）
<br>
<br>君诗好处，似邹鲁儒家，还有奇节。下笔如神强压韵，遗恨都无毫发。炙手炎来，掉头冷去，无限长安客。丁宁黄菊，未消勾引蜂蝶。
<br>
<br>天上绛阙清都，听君归去，我自癯山泽。人道君才刚百炼，美玉都成泥切。我爱风流，醉中颠倒，丘壑胸中物。一杯相属，莫孤风月今夕。
<br>
<br>新荷叶（徐思上巳乃子似生朝，因为改定）
<br>
<br>曲水流觞，赏心乐事良辰。今几千年，风流禊事如新。明眸皓齿，看江头、有风流禊事如新。明眸皓齿，看江头、有女如云。折花归去，绮罗陌上芳尘。
<br>
<br>丝竹纷纷。杨花飞鸟衔巾。争似群贤，茂林修竹兰亭。一觞一咏，亦足以畅叙幽情。清欢未了，不如留住青春。
<br>
<br>新荷叶（再题傅岩叟悠然阁）
<br>
<br>种豆南山，零落一顷为萁。几晚渊明，也吟草盛苗稀。风流划地，向尊前、采菊题诗。悠然忽见，此山正绕东篱。千载襟期。高情想像当时。小阁横空，朝来翠扑人衣。是中真趣，问骋怀、游目谁知。无心出岫，白云一片孤飞。
<br>
<br>婆罗门引（用韵答傅先之时傅宰龙泉归）
<br>
<br>龙泉佳处，种花满县却东归。腰间玉若金累。须信功名富贵，长与少年期。怅高山流水，古调今悲。
<br>
<br>卧龙暂而。算天上、有人知。最好五十学易，三百遍诗。男儿事业，看一日、须有致君时。端的了、休更寻思。
<br>
<br>行香子（博山戏简昌父、仲止）
<br>
<br>少日尝闻。富不如贫。贵不如、贱者长存。由来至乐，总属闲人。且饮瓢泉，弄秋水，看停云。
<br>
<br>岁晚情亲。老语弥真，记前时、劝我殷勤。都休珊酒，也莫论文。把相牛经，种鱼法，教儿孙。
<br>
<br>江神子（闻蝉蛙戏作）
<br>
<br>簟铺湘竹帐垂纱。醉眠些。梦天涯。一枕惊回，水底沸鸣蛙。借问喧天成鼓吹，良自，为官哪。
<br>
<br>心空喧静不争多。病维摩。意云何。扫地烧香，且看散天花。斜日绿阴枝上噪，还又问，是蝉么。
<br>
<br>江神子（侍者请先生赋词自寿）
<br>
<br>两轮屋角走如梭。太忙些。怎禁他。拟倩何人，天上劝羲娥。何似从容来小住，倾美酒，听高歌。
<br>
<br>人生今古不须磨。积教多。似尘沙。未必坚牢，划地事堪嗟。漫道长生学不得，学得后，待如何。
<br>
<br>沁园春（灵山斋庵赋，时筑偃湖未成）
<br>
<br>叠嶂西驰，万马回旋，众山欲东。正惊湍直下，跳珠倒溅，小桥横截，缺月初弓。老合投闲，天教多事，检校长身十万松。吾庐小，在龙蛇影外，风雨声中。
<br>
<br>争先见面重重。看爽气朝来三数峰。似谢家子弟，衣冠磊落，相如庭户，车骑雍容。我觉其间，雄深雅健，如对文章太史公。新堤路，问偃湖何日，烟水蒙蒙。
<br>
<br>沁园春
<br>
<br>（寿赵茂嘉郎中，时以制置兼济食振济里中，除直秘阁）
<br>
<br>甲子相高，亥首曾疑，绛县老人。看长身玉立，鹤般风度，方颐须磔，虎样精神。文烂卿云，诗凌鲍谢，笔势骎骎更右军。浑余事，羡仙都梦觉，金阙名存。
<br>
<br>门前父老忻忻。焕奎阁新褒诏语温。记他年帷幄，须依日月，只今剑履，快上星辰。人道阴功，天教多寿，看到貂蝉七叶孙。君家里，是几枝丹桂，几树灵椿。
<br>
<br>喜迁莺（谢赵晋臣敷文赋芙蓉词见寿，用韵为谢）
<br>
<br>暑风凉月。爱亭亭无数，绿衣持节。掩冉如羞，参差似妒，拥出芙渠花发。步衬潘娘堪恨，貌比六郎谁洁。添白鹭，晚晴时，公子佳人并列。
<br>
<br>休说。搴木末。当日灵均，恨与君王别。心阻媒劳，交疏怨极，恩不甚兮轻绝。千古离骚文字，芳至今犹未歇。都休问，但千杯快饮，露荷翻叶。
<br>
<br>永遇乐（赋梅雪）
<br>
<br>怪底寒梅，一枝雪里，直恁愁绝。问讯无言，依稀似妒，天上飞英白。江山一夜，琼瑶万顷，此段如何妒得。细看来，风流添得，自家越样标格。
<br>
<br>晓来楼上，对花临镜，学作半妆宫额。著意争妍，那知却有，人妒花颜色。无情休问，许多般事，且自访梅踏雪。待行过溪桥，夜半更邀素月。
<br>
<br>永遇乐（戏赋辛字送十二弟赴调）
<br>
<br>烈日秋霜，忠肝义胆，千载家谱。得姓何年，细参辛字，一笑君听取。艰辛做就，悲辛滋味，总是辛酸辛苦。更十分，向人辛辣，椒桂捣残堪吐。
<br>
<br>世间应有，芳甘浓美，不到吾家门户。比著儿曹，累累却有，金印光垂组。付君此事，从今直上，休忆对床风雨。但赢得，靴纹绉面，记余戏语。
<br>
<br>归朝欢（书不借出）
<br>
<br>万里康成西走蜀。药市船归书满屋。有时光彩射星躔，何人汗简雠天禄。好之宁有足。请看良买藏金玉。记斯文，千年未丧，四壁闻丝竹。
<br>
<br>试问辛勤携一束。何似牙签三万轴。古为不作借人痴，有朋只就云窗读。忆君清梦熟。觉来笑我便便腹。倚危楼，人间何处，扫地八风曲。
<br>
<br>瑞鹤仙（南剑双溪楼）
<br>
<br>片帆何太急。望一点须臾，去天咫尺。舟人好看客。似三峡风涛，嵯峨剑戟。溪南溪北。正遐想、幽人泉石。看渔樵、指点危楼，却羡舞筵歌席。
<br>
<br>叹息。山林钟鼎，意倦情迁，本无欣戚。转头陈迹。飞鸟外，晚烟碧。问谁怜旧日，南楼老子，最爱月明吹笛。到而今、扑面黄尘，欲归未得。
<br>
<br>玉蝴蝶（叔高书来戒酒用韵）
<br>
<br>贵贱偶然，浑似随风帘幌，篱落飞花。空使儿曹，马上羞面频遮。向空江、谁捐玉佩，寄离恨、应折疏麻。暮云多。佳人何处，数尽归鸦。
<br>
<br>侬家。生涯蜡屐，功名破甑，交友搏沙。往日曾论，渊明似胜卧龙些。记从来、人生行乐，休更问、日饮亡何。快斟呵。裁诗未稳，得酒良佳。
<br>
<br>满江红（寿赵茂嘉郎中，前章记广济仓事）
<br>
<br>我对君侯，长怪见、两眉阴德。更长梦、玉皇金阙，姓名仙籍。旧岁炊烟浑欲断，被公扶起千人活。算胸中、除却五车书，都无物。
<br>
<br>溪左右，山南北。花远近，云朝夕。看风流杖屦，苍髯如戟。种柳已成陶令宅，散花更满维摩室。劝人间、且住五千年，如金石。
<br>
<br>雨中花慢（关于似见和，再用韵为别）
<br>
<br>马上三年，醉帽吟鞭，锦囊诗卷长留。怅溪山旧管，风月新收。明便关河杳杳，去应日月悠悠。笑千遍索价，未抵蒲萄，五斗凉州。
<br>
<br>停云老子，有酒盈尊，琴书端可消忧。浑未办、倾身一饱，淅米矛头。心似伤弓塞雁，身如喘月吴牛。晚天凉也，月明谁伴，吹笛南楼。
<br>
<br>洞仙歌（所居丢山为仙人舞袖形）
<br>
<br>婆娑欲舞，怪青山欢喜。分得清溪半篙水。记平沙鸥鹭，落日渔樵，湘江上，风景依然如此。
<br>
<br>东篱多种菊，待学渊明，酒兴诗情不相似。十里涨春波，一棹归来，只做个、五湖范蠡。是则是、一般弄扁舟，争知道，他家有个西子。
<br>
<br>洞仙歌
<br>
<br>其盛，故未章有裂土分茅之句\
<br>
<br>旧交贫贱，太半成新贵。冠盖门前几行李。看匆匆西笑，争出山来，凭谁问，小草何如远志。
<br>
<br>悠悠今古事。得丧乘除，暮四朝三又何异。任掀天勋业，冠古文章，有几个、笙歌晚岁。况满屋貂蝉未为荣，记裂土分茅，是公家世。
<br>
<br>洞仙歌
<br>
<br>叔尝作游山次序榜示余，且索词，为赋洞仙歌以遗之，同叔顷游罗浮，遇一老人，庞眉幅巾，语同叔云："当有晚年之契。"盖仙云\松关桂岭，望青葱无路。费尽银钩榜佳处。怅空山岁晚，窈窕谁来，须著我，醉卧石楼风雨。
<br>
<br>仙人琼海上，握手当年，笑许君携半山去。□叠嶂，卷飞泉，洞府凄凉，又却怪、先生多取。怕夜半、罗浮有时还，好长把云烟，再三遮住。
<br>
<br>鹧鸪天
<br>
<br>欲上高楼去避愁。愁还随我上高楼。经行几处江山改，多少亲朋尽白头。
<br>
<br>归休去，去归休。不成人总要封侯。浮云出处元无定，得似浮云也自由。
<br>
<br>鹧鸪天
<br>
<br>一片归心拟乱云。春来谙尽恶黄昏。不堪向晚檐前雨，又待今宵滴梦魂。
<br>
<br>炉烬冷，鼎香氛。酒寒谁遣为重温。何人柳外横双笛，客耳那堪不忍闻。
<br>
<br>卜算子
<br>
<br>修竹翠罗寒，迟日江山暮。幽迳无人独自芳，此恨知无数。只共梅花语。
<br>
<br>懒逐游丝去。著意寻春不肯香，香在无寻处。
<br>
<br>卜算子
<br>
<br>欲行且起行，欲坐重来坐。坐坐行行有倦时，更枕闲书卧。病是近来身，懒是从前我。静扫瓢泉竹树阴，且恁随缘过。
<br>
<br>卜算子（荷花）
<br>
<br>红粉靓梳妆，翠盖低风雨。占断人间六月凉，期月鸳鸯浦。根底藕丝长，花里莲心苦。只为风流有许愁，更衬佳人步。
<br>
<br>点绛唇
<br>
<br>身后功名，古来不换生前醉。青鞋自喜。不踏长安市。竹外僧归，路指霜钟寺。孤鸿起。丹青手里。剪破松江水。
<br>
<br>谒金门（和廊之五月雪楼小集韵）
<br>
<br>遮素月，云外金蛇明灭。翻树啼鸦声未彻。雨声惊落叶。宝蜡成行嫌热。玉腕藕花谁雪。流水高山弦断绝。怒蛙声自咽。
<br>
<br>谒金门
<br>
<br>山吐月。画烛从教风灭。一曲瑶琴才听彻。金蕉三两叶。骤雨身凉还热。
<br>
<br>似欠舞琼歌雪。近日醉乡音问绝。有时清泪咽。
<br>
<br>东坡引
<br>
<br>玉纤弹旧怨。还敲绣屏面。清歌目送西风雁。雁行吹字断。雁行吹字断。
<br>
<br>夜深拜月，琐窗西畔。但桂影、空阶满。翠帏自掩无人见。罗衣宽一半。罗衣宽一半。
<br>
<br>醉花阴
<br>
<br>黄花谩说年年好。也趁秋光老。绿鬓不惊秋，若斗尊前，人好花堪笑。
<br>
<br>蟠桃结子知多少。家住三山岛。何日跨归鸾，沧海飞尘，人世因缘了。
<br>
<br>清平乐
<br>
<br>清词索笑。莫厌银杯小。应是天孙新与巧。剪恨裁愁句好。有人梦断关河。小窗日饮亡何。想见重帘不卷，泪痕滴尽湘娥。
<br>
<br>清平乐（为儿铁柱作）
<br>
<br>灵皇醮罢。福禄都来也。试引鹓雏花树下。断了惊惊怕怕。从今日日聪明。更宜潭妹嵩兄。看取辛家铁柱，无灾无难公卿。
<br>
<br>清平乐（赋木犀词）
<br>
<br>月明秋晓。翠盖团团好。碎剪黄金教恁小。都著叶儿遮了。折来休似年时。小窗能有高低。无顿许多香处，只消三两枝儿。
<br>
<br>醉翁操
<br>
<br>意其昌未艾也。今天子即位，覃庆中外，命国朝勋臣子孙之无见仕者官之。先是，朝廷屡语甄录元祐党籍家。合是二者，先之应仕矣。将告诸朝，行有日，请予作歌以赠。属予避谤，持此戒甚力，不得如先之请。又念先之与予游八年，日从事诗酒间，意相得欢甚，於其别也，何独能恝然。
<br>
<br>顾先之长於楚词，而妙於琴，辄拟醉翁操，为之词以叙别。毕时先之绾组东归，仆当买羊沽酒，先之为鼓一再行，以为山中盛事云\长松。之风。如公。肯余从。山中。人心与吾兮谁同。湛湛千里之江。上有枫。噫，送子东。望君之门兮九重。女无悦已，谁适为容。
<br>
<br>不龟手药，或一朝兮取封。昔与游兮皆童。我独穷兮今翁。一鱼兮一龙。劳心兮忡忡。噫，命与时逢。子取之食兮万钟。
<br>
<br>西江月（为范南伯寿）
<br>
<br>秀骨青松不老，新词玉佩相磨。灵槎准拟泛银河。剩摘天星几个。
<br>
<br>奠枕楼东风月，驻春亭上笙歌。留君一醉意如何。金印明年斗大。
<br>
<br>丑奴儿（和陈簿）
<br>
<br>鹅湖山下长亭路，明月临关。明月临关。几阵西风落叶干。新词谁解裁冰雪，笔墨生寒。笔墨生寒。曾说离愁千万般。
<br>
<br>破阵子（勉之）
<br>
<br>掷地刘郎玉斗，挂帆西子扁舟。千古风流今在此，万里功名莫放休。君王三百州。
<br>
<br>燕雀岂知鸿鹄，貂蝉元出兜鍪。却笑泸溪如斗大，肯把牛刀试手不。寿君双玉瓯。
<br>
<br>破阵子（为孙同甫赋壮语以寄）
<br>
<br>醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。
<br>
<br>马作的卢飞快，弓如霹雳弦惊。了却君王天下事，赢得生前身后名。可怜白发生。
<br>
<br>千年调（开山径得石壁，因名曰苍壁，出望外，意天之所赐邪，喜而赋之）
<br>
<br>左手把青霓，右手挟明月。吾使丰隆前导，叫开阊阖。周游上下，径入寥天一。览县平声圃，万斛泉，千丈石。钧天广乐，燕我瑶之席。帝饮予觞甚乐，赐汝苍璧。嶙峋突兀，正在一丘壑。余马怀仆夫悲，下恍惚。
<br>
<br>祝英台近
<br>
<br>代对，意甚美矣。翌日，为赋此词褒之也\
<br>
<br>水纵横，山远近。拄杖占千顷。老眼羞将，水底看山影。度教水动山摇，吾生堪笑，似此个、青山无定。
<br>
<br>一瓢饮。人问翁爱飞泉，来寻个中静。绕屋声喧，怎做静中境。我眠君且归休，维摩方丈，待天女、散花时问。
<br>
<br>祝英台近
<br>
<br>绿杨堤，青草渡。花片水流去。百舌声中，唤起海棠睡。断肠几点愁红，啼痕犹在，多应怨、夜来风雨。
<br>
<br>别情苦。马蹄踏遍长亭，归期又成误。帘卷青楼，回首在何处。画梁燕子双双，能言能语，不解说、相思一句。
<br>
<br>江神子（别子似，未章寄潘德久）
<br>
<br>看君人物汉西都。过吾庐。笑谈初。便说公卿，元自要通儒。一自梅花开了后，长怕说，赋归欤。
<br>
<br>而今别恨满江湖。怎消除。算何如。杖屦当时，闻早放教疏。今代故交新贵后，浑不寄，数行书。
<br>
<br>清平乐（呈昌父，时仆以病止酒，昌父日作诗数遍，末章及之）
<br>
<br>云烟草树。山北山南雨。溪上行人相背去。惟有啼鸦一处。门前万斛春寒。梅花可..煞摧残。使我长忘酒易，要君不作诗难。
<br>
<br>临江仙
<br>
<br>既见之，乃独为是突兀而止也，大笑而去。主人戏下一转语，为苍壁解嘲\莫笑吾家苍壁小，棱层势欲摩空。相知惟有主人翁。有心雄泰华，无意巧玲珑。
<br>
<br>天作高山谁得料，解嘲试倩扬雄。君看当日仲尼穷。从人贤子贡，自欲学周公。
<br>
<br>临江仙（和王道夫信守韵，谢其为寿，时作闽宪）
<br>
<br>记取年年为寿客，只今明月相随。莫教弦管便生衣。引壶觞自酌，须富贵何时。
<br>
<br>入手清风词更好，细书白茧乌丝。海山问我几时归。枣瓜如可啖，直欲觅安期。
<br>
<br>临江仙（和叶仲洽赋羊桃）
<br>
<br>忆醉三山芳树下，几曾风韵忘怀。黄金颜色五花开。味如庐橘熟。贵似荔枝来。
<br>
<br>闻道商山余四老，橘中自酿秋醅。试呼名品细推排。重重香腑脏，偏赌圣贤杯。
<br>
<br>临江仙（诸葛元亮席上见和，再用韵）
<br>
<br>夜语南堂新瓦响，三更急雨珊珊。交情莫作细沙团。死生贫富际，试向此中看。
<br>
<br>记取他年耆旧传，与君名字牵连。清风一枕晚凉天。觉来还自笑，此梦倩谁圆。
<br>
<br>南乡子（送筠州赵司户，茂中之子。茂中尝为筠州幕官，题诗甚多）
<br>
<br>日日老莱衣。更解风流蜡凤嬉。膝上放教文度去，须知。要使人看玉树枝。
<br>
<br>剩记乃翁诗。绿水红莲觅旧题。归骑春衫花满路，相期。来岁流觞曲水时。
<br>
<br>玉楼春
<br>
<br>（故也。余谓世无是事而有是理，乐所谓无，犹之有也。戏作数语以明之。）
<br>
<br>有无一理谁差别。乐令区区浑未达。事言无处未尝无，试把所无凭理说。
<br>
<br>伯夷饥采西山蕨。何毕捣齑餐杵铁。仲尼去卫又之陈，此是北车入鼠穴。
<br>
<br>玉楼春（隐湖戏作）
<br>
<br>客来底事逢迎晚。竹里鸣禽寻未见。日高犹苦圣贤中，门外谁酣蛮触战。
<br>
<br>多方为渴寻泉遍。何日成阴松种满。不辞长向水云来，只怕频烦鱼鸟倦。
<br>
<br>玉楼春（戏赋云山）
<br>
<br>何人半夜推山去。四面浮云猜是汝。常时相对两三峰，走遍溪头无觅处。
<br>
<br>西风瞥起云横度。忽见东南天一柱。老僧拍手笑相夸，且喜青山依旧住。
<br>
<br>玉楼春（用韵答傅岩叟、叶仲洽、赵国兴）
<br>
<br>青山不曾乘云去。怕有愚公惊著汝。人间踏地出租钱，借使移将无著处。
<br>
<br>三星昨夜光移度。妙语来题桥上柱。黄花不插满头归，定倩白云遮且住。
<br>
<br>玉楼春（效白乐天体）
<br>
<br>少年才把笙歌盏。夏日非长秋夜短。因他老病不相饶，把好心情都做懒。
<br>
<br>故人别后书来劝。乍可停杯强吃饭。云何相遇酒边时，却道达人须饮满。
<br>
<br>玉楼春（用韵答吴子似县尉）
<br>
<br>君如九酝台粘盏。我似茅柴风味短。几时秋水美人来，长恐扁舟乘兴懒。
<br>
<br>高怀自饮无人劝。马有青刍奴白饭。向来珠履玉簪人，颇觉斗量车载满。
<br>
<br>玉楼春（用韵呈仲洽）
<br>
<br>狂歌击碎村醪盏。欲舞还怜衫袖短。身如溪上钓矶闲，心似道旁官堠懒。
<br>
<br>山中有酒提壶劝。好语多君堪鲊饭。至今有句落人间，渭水西风黄叶满。
<br>
<br>鹧鸪天（和人韵有所赠）
<br>
<br>趁得东风汗漫游。见他歌后怎生愁。事如芳草春长在，人似浮云影不留。
<br>
<br>眉黛敛，眼波流。十年薄幸谩扬州。明朝短棹轻衫梦，只在溪南罨画楼。
<br>
<br>鹧鸪天（峡石前用韵答吴子似）
<br>
<br>叹息频年廪未高。新词空贺此丘遭。遥知醉帽时时落，见说吟鞭步步摇。
<br>
<br>干玉唾，秃锥毛。只今明月费招邀。最怜乌鹊南飞句，不解风流见二乔。
<br>
<br>鹧鸪天（重九席上作）
<br>
<br>戏马台前秋雁飞。管弦歌舞更旌旗。要知黄菊清高处，不入当年二谢诗。
<br>
<br>倾白酒，绕东篱。只於陶令有心期。明朝重九浑潇洒，莫使尊前欠一枝。
<br>
<br>鹧鸪天（睡起即事）
<br>
<br>水荇参差动绿波。一池蛇影噤群蛙。因风野鹤饥犹舞，积雨山栀病不花。
<br>
<br>名利处，战争多。门前蛮角日干戈。不知更有槐安国，梦觉南柯日未斜。
<br>
<br>鹧鸪天（有感）
<br>
<br>出处从来自不齐。后车方载太公归。谁知孤竹夷齐子，正向空山赋采薇。
<br>
<br>黄菊嫩，晚香枝。一般同是采花时。蜂儿辛苦多官府，蝴蝶花间自在飞。
<br>
<br>鹧鸪天（吴子似过秋水）
<br>
<br>秋水长廊水石间。有谁来共听潺□。羡君人物东西晋，分我诗名大小山。
<br>
<br>穷自乐，懒方闲。人间路窄酒杯宽。看君不了痴儿事，又似风流靖长官。
<br>
<br>鹧鸪天（有客慨然谈功名，因追念少年时事戏作）
<br>
<br>壮岁旌旗拥万夫。锦襜突骑渡江初。燕兵夜娖银胡..录，汉箭朝飞金仆姑。
<br>
<br>追往事，叹今吾。春风不染白髭须。都将万字平戎策，换得东家种树书。
<br>
<br>鹧鸪天（寿吴子似县尉，时摄事城中）
<br>
<br>上已风光好放怀。忆君犹未看花回。茂林映带谁家竹，曲水流传第几杯。
<br>
<br>摛锦绣，写琼瑰。长年富贵属多才。要知此日生男好，曾有周公祓禊来。
<br>
<br>鹧鸪天（再赋牡丹）
<br>
<br>去岁君家把酒杯。雪中曾见牡丹开。而今纨扇薰风里，又见疏枝月下梅。
<br>
<br>欢几许，醉方回。明朝归路有人催。低声待向他家道，带得歌声满耳来。
<br>
<br>鹊桥仙（赠鹭鸾）
<br>
<br>溪边白鹭。来吾告汝。溪里鱼儿堪数。主人怜汝汝怜鱼，要物我、欣然一处。
<br>
<br>白沙远浦。青泥别渚。剩有虾跳鳅舞。任君飞去饱时来，看头上、风吹一缕。
<br>
<br>西江月（寿钱塘弟正月十六日，时新居成）
<br>
<br>画栋新垂帘幕，华灯未放笙歌。一杯潋滟泛金波。先向太夫人贺。
<br>
<br>富贵吾应自有，功名不用渠多。只将绿鬓抵羲娥。金印须教斗大。
<br>
<br>西江月（正月四日和建宁陈安行舍人，时被召）
<br>
<br>风月亭危致爽，管弦声脆休催。主人只是旧时怀。锦瑟旁边须醉。
<br>
<br>玉殿何须侬去，沙堤只要公来。看看红药又翻阶。趁取西湖春会。
<br>
<br>西江月（三山作）
<br>
<br>贪数明朝重九。不知过了中秋。人生有得许多愁。惟有黄花如旧。
<br>
<br>万象亭中赌酒。九江阁上扶头。城鸦唤我醉归休。细雨斜风时候。
<br>
<br>西江月（遣兴）
<br>
<br>醉里且贪欢笑，要愁那得工夫。近来始觉古人书。信著全无是处。
<br>
<br>昨夜松边醉倒，问松我醉何如。只疑松动要来扶。以手推松曰去。
<br>
<br>西江月（和晋臣登悠然阁）
<br>
<br>一柱中擎远碧，两峰旁倚高寒。横陈削就短长山。莫把一分增减。
<br>
<br>我望云烟目断，人言风景天慳。被公诗笔尽追还。更上层楼一览。
<br>
<br>西江月
<br>
<br>堂上谋臣帷幄，边头猛将干戈。天时地利与人和。燕可伐与曰可。
<br>
<br>此日楼台鼎鼐，他时剑履山河。都人齐和《大风歌》。管领群臣来贺。
<br>
<br>生查子（独游西岩）
<br>
<br>青山招不来，偃蹇谁怜汝。岁晚太寒生，唤我溪边住。山头明月来，本在高高处。夜夜入清溪，听读《离骚》去。
<br>
<br>生查子（简子似）
<br>
<br>高人千丈崖，千古储冰雪。六月火云时，一见森毛发。俗人如盗泉，照眼都昏浊。高处挂吾瓢，不饮吾宁渴。
<br>
<br>卜算子（饮酒败德）
<br>
<br>盗跖傥名丘，孔子还名跖。跖圣丘愚直至今，美恶无真实。简册写虚名，蝼蚁侵枯骨。千古光阴一霎时，且进杯中物。
<br>
<br>卜算子（饮酒成病）
<br>
<br>一个去学仙，一个去学佛。仙饮千杯醉似泥，皮骨如金石。不饮便康强，佛寿须千百。八十余年入涅磐，且进杯中物。
<br>
<br>卜算子（饮酒不写书）
<br>
<br>一饮动连宵，一醉长三日。废尽寒暄不写书，富贵何由得。请看冢中人，冢似当时笔。万札千书只恁休，且进杯中物。
<br>
<br>卜算子（齿落）
<br>
<br>刚者不坚牢，柔者难摧挫。不信张开口了看，舌在牙先堕。已阙两边厢，又豁中间个。说与儿曹莫笑翁，狗窦从君过。
<br>
<br>卜算子（用庄语）
<br>
<br>一以我为牛，一以吾为马。人与之名受不辞，善学庄周者。江海任虚舟，风雨从飘瓦。醉者乘车坠不伤，全得於天也。
<br>
<br>卜算子
<br>
<br>夜雨醉瓜庐，春水行秧马。点检田间快活人，未有如翁者。秃尽兔毫锥，磨透铜台瓦。谁伴扬雄作解嘲，乌有先生也。
<br>
<br>卜算子
<br>
<br>珠玉作泥沙，山谷量牛马。试上累累丘垅看，谁是强梁者。水浸浅深帘，山压高低瓦。山水朝来笑问人，翁早归来也。
<br>
<br>卜算子
<br>
<br>千古李将军，夺得胡儿马。李蔡为人在下中，却是封侯者。芸草去陈根，笕竹添新瓦。万一朝家举力田，舍我其谁也。
<br>
<br>哨遍
<br>
<br>（今昌父之弟成父，於所居凿池筑亭，榜以旧名。昌父为成父作诗，属余赋词，余为赋哨遍。庄周论於蚁弃知，於鱼得计，於羊弃意，其义美矣。然上文论虱吒於豕而得焚，羊肉为蚁所慕而致残，下文将并结二义，乃独置豕虱不言而遽论鱼，其义无所从起。又间於羊蚁两句之间，使羊蚁之义离不相属，何耶！其必有深意存焉，顾后人未之晓耳。或言蚁得水而死，羊得水而病，于得水而活，此最穿凿，不成义趣。余尝反复寻绎，终未能得。意世必有能读此书而了其义者。他日倘见之而问焉，姑先识余疑於此词云尔）
<br>
<br>池上主人，人适忘鱼，鱼适还忘水。洋洋乎，翠藻青萍里。想鱼兮、无便於此。尝试思，庄周正谈两事。一明豕虱一羊蚁。说蚁慕於膛，於蚁弃知，又说於羊弃意。甚虱焚於豕独忘之。却骤说於鱼为得计。千古遗文，我不知言，以我非子。子固非鱼，噫。鱼之为计子焉知。河水深且广，风涛万顷堪依。有纲罟如云，鹈鹕成阵，过而留泣计应非。其外海茫茫，下有龙伯，饥时一啖千里。更任公五十□为饵。使海上人人厌腥味。似鹍鹏、变化能几。东游入海，此计直以命为嬉。古来谬算狂图，五鼎烹死，指为平地。嗟鱼欲事远游时。请三思而行可矣。
<br>
<br>兰陵王
<br>
<br>（爱。中有一牛，磨角作斗状，云：湘潭里中有张其姓者，多力善斗，号张难敌。一日，与人搏，偶败，忿赴河而死。居三日，其家人来视之，浮水上，则牛耳。自后，并水之山，往往有此石。或得之，里中辄不利。梦中异之，为作诗数百言，大抵皆取古之怨愤变化弃物等事，觉而忘其言。后三日，赋词以识其异）
<br>
<br>恨之极。恨极销磨不得。苌弘事，人道后来，其血三年化为碧。郑人缓也泣。吾父攻儒助墨。十年梦，沈痛化余，秋柏之间既为实。
<br>
<br>相思重相忆。被怨结中肠，潜动精魄。望夫江上岩岩立。嗟一念中变，后期长绝。君看启母愤所激。又俄顷为石。难敌。最多力。甚一忿沈渊，精气为物。依然困斗磨角。便影入山骨，至今雕琢。发思人世，只合化，梦中蝶。
<br>
<br>贺新郎（赋海棠）
<br>
<br>著厌霓裳素。染胭脂、主罗山下，浣沙溪渡。谁与流霞千古酝，引得东风相误。从臾入、吴宫深处。鬓乱钗横浑不醒，转越江、划地迷归路。烟艇小，五湖去。
<br>
<br>当时倩得春留住。就锦屏一曲，种种断肠风度。才是清明三月近，须要诗人妙句。笑援笔、殷勤为赋。十样蛮笺纹错绮，粲珠玑、渊掷惊风雨。重唤酒，共花语。
<br>
<br>贺新郎（又和）
<br>
<br>碧海成桑野。笑人间，江翻平陆，水云高下。自是三山颜色好，更著雨婚烟嫁。料未必、龙眠能画。拟向诗人求幼妇，倩诸君、妙手皆谈马。须进酒，为陶写。
<br>
<br>回头鸥鹭瓢泉社。莫吟诗、莫抛尊酒，是吾盟也。千骑而今遮白发，忘却沧浪亭榭。但记得、灞陵呵夜。我辈从来文字饮，怕壮怀、激烈须歌者。蝉噪也，绿阴夏。
<br>
<br>贺新郎（再用前韵）
<br>
<br>鸟倦飞还矣。笑渊明、瓶中储粟，有无能几。莲社高人留翁语，我醉宁论许事。试沽酒、重斟翁喜。一见萧然音韵古，想东篱、醉卧参差是。千载下，竟谁似。
<br>
<br>元龙百尺高楼里。把新诗、殷勤问我，停云情味。北夏门高从拉攞，何事须人料理。翁曾道、繁华朝起。尘土人言宁可用，顾青山、与我何如耳。歌且和，楚狂子。
<br>
<br>贺新郎（用前韵再赋）
<br>
<br>肘后俄生柳。叹人生、不如意事，十常八九。右手淋浪才有用，闲却持螯左手。谩赢得、伤今感旧。投阁先生惟寂寞，笑是非、不了身前后。持此语，问乌有。
<br>
<br>青山幸自重重秀。问新来、萧萧木落，颇堪秋否。总被西风都瘦损，依旧千岩万岫。把万事、无言搔首。翁比渠侬人谁好，是我常、与我周旋久。宁作我，一杯酒。
<br>
<br>念奴娇（和信守王道夫席上韵）
<br>
<br>风狂雨横，是邀勒园林，几多桃李。待上层楼无气力，尘满栏干谁倚。就火添衣，移香傍枕，莫卷朱帘起。元宵过也，春寒犹自如此。
<br>
<br>为问几日新晴，鸠鸣屋上，鹊报帘前喜。揩拭老来诗句眼，要看拍堤春水。月下凭肩，花边系马，此兴今休矣。溪南酒贱，光阴只在弹指。
<br>
<br>念奴娇
<br>
<br>洞庭春晚，旧传恐是，人间忧物。收拾瑶池倾国艳，来向朱栏一壁。透户龙香，隔帘莺语，料得肌如雪。月妖真态，是谁教避人杰。
<br>
<br>酒罢归对寒窗，相留昨夜，应是梅花发。赋了高唐犹想像，不管孤灯明灭。半面难期，多情易感，愁点星星发。绕梁声在，为伊忘味三月。
<br>
<br>念奴娇
<br>
<br>（参，未有以品题，乞援香月堂例。欣然许之，且用前遍体制戏赋）
<br>
<br>是谁调护，岁寒枝、都把苍苔封了。茅舍疏篱江上路，清夜月高山小。摸索应知，曹刘沈谢，何况霜天晓。芬芳一世，料君长被花恼。
<br>
<br>惆怅立马行人，一枝最爱，竹外横斜好。我向东邻曾醉里，唤起诗家二老。拄杖而今，婆娑雪里，又识商山皓。请君置酒，看渠与我倾倒。
<br>
<br>沁园春（戊申岁，奏邸忽腾报，谓余以病挂冠，因赋此）
<br>
<br>老子平生，笑尽人间，儿女怨恩。况白头能几，定应独往，青云得意，见说长存。抖擞衣冠，怜渠无恙，合挂当年神武门。都如梦，算能争几许，鸡晓钟昏。
<br>
<br>此心无有新冤。况抱瓮年来自灌园。但凄凉顾影，频悲往事，殷勤对佛，欲问前因。却怕青山，也妨贤路，休斗尊前见在身。山中友，试高吟楚些，重与招魂。
<br>
<br>沁园春
<br>
<br>思之鄙人也。期思属弋阳郡，此地旧属弋阳县。虽古之弋阳、期思，见之图记者不同，然有弋阳则有期思也。桥坏复成，父老请余赋，作沁园春以证之\有美人兮，玉佩琼琚，吾梦见之。问斜阳犹照，渔樵故里，长桥谁记，今古期思。物化苍茫，神游仿佛，春与猿吟秋鹤飞。还惊笑，向晴波忽见，千丈虹霓。
<br>
<br>觉来西望崔嵬。更上有青枫下有溪。待空山自荐，寒泉秋菊，中流却送，桂棹兰旗。万事长嗟，百年双鬓，吾非斯人谁与归。凭阑久，正清愁未了，醉墨休题。
<br>
<br>沁园春（答余叔良）
<br>
<br>我试评君，君定何如，玉川似之。记李花初发，乘云共语，梅花开后，对月相思。白发重来，画桥一望，秋水长天孤鹜飞。同吟处，看佩摇明月，衣卷青霓。
<br>
<br>相君高节崔嵬。是此处耕岩与钓溪。被西风吹尽，村箫社鼓，青山留得，松盖云旗。吊古愁浓，怀人日暮，一片心从天外归。新词好，似凄凉楚些，字字堪题。
<br>
<br>沁园春（答杨世长）
<br>
<br>我醉狂吟，君作新声，倚歌和之。算芬芳定向，梅间得意，轻清多是，雪里寻思。朱雀桥边，何人曾道，野草斜阳春燕飞。都休问，甚元无霁雨，却有晴霓。
<br>
<br>诗坛千丈崔嵬。更有笔如山墨作溪。看君才未数，曹刘敌手，风骚合受，屈宋降旗。谁识相如，平生自许，慷慨须乘驷马归。长安路，问垂虹千柱，何处曾题。
<br>
<br>水调歌头
<br>
<br>落日古城角，把酒劝君留。长安路远，何事风雪敝貂裘。散尽黄金身世，不管秦楼人怨，归计狎沙鸥。明夜扁舟去，和月载离愁。
<br>
<br>功名事，身未老，几时休。诗书万卷，致身须到古伊周。莫学班超投笔，纵得封侯万里，憔悴老边州。何处依刘客，寂寞赋登楼。
<br>
<br>水调歌头（和赵景明知县韵）
<br>
<br>官事未易了，且向酒边来。君如无我，问君怀抱向谁开。但放平生丘壑，莫管旁人嘲骂，深蛰要惊雷。白发还自笑，何地置衰颓。
<br>
<br>五车书，千石饮，百遍才。新词未到，琼瑰先梦满吾怀。已过西风重九，且要黄花入手，诗兴未关梅。君要花满县，桃李趁时栽。
<br>
<br>水调歌头（寿赵漕介庵）
<br>
<br>千里渥洼种，名动帝王家。金銮当日奏草，落笔万龙蛇。带得无边春下，等待江山都老，教看鬓方鸦。莫管钱流地，且拟醉黄花。
<br>
<br>唤双成，歌弄玉，舞绿华。一觞为饮千岁，江海吸流霞。闻道清都帝所，要挽银河仙浪，西北洗胡沙。回首日边去，云里认飞车。
<br>
<br>水调歌头（再用韵呈南涧）
<br>
<br>千古老蟾口，云洞插天开。涨痕当日何事，汹涌到崔嵬。攫土搏沙儿戏，翠谷苍崖几变，风雨化人来。万里须臾耳，野马骤空埃。
<br>
<br>笑年来，蕉鹿梦，画蛇杯。黄花憔悴风露，野碧涨荒莱。此会明年谁健，后日犹今视昔，歌舞只空台。爱酒陶元亮，无酒正徘徊。
<br>
<br>水调歌头
<br>
<br>（赋水调歌头以遗之。然君才气不减流辈，岂求田问舍而独乐其身耶）
<br>
<br>文字觑天巧，亭榭定风流。平生丘壑，岁晚也作稻梁谋。五亩园中秀野，一水田将绿绕，..罢稏不胜秋。饭饱对花竹，可是便忘忧。
<br>
<br>吾老矣，探禹穴，欠东游。君家风月几许，白鸟去悠悠。插架牙签万轴，射虎南山一骑，容我揽须不。更欲劝君酒，百尺卧高楼。
<br>
<br>水调歌头（送杨民瞻）
<br>
<br>日月如磨蚁，万事且浮休。君看檐外江水，滚滚自东流。风雨瓢泉夜半，花草雪楼春到，老子已菟裘。岁晚问无恙，归计橘千头。
<br>
<br>梦连环，歌弹铗，赋登楼。黄鸡白酒，君去村社一番秋。长剑倚天谁问，夷甫诸人堪笑，西北有神州。此事君自了，千古一扁舟。
<br>
<br>水调歌头（三山用赵丞相韵答帅幕王君，且有感於中秋近事，并见之末章）
<br>
<br>说与西湖客，观水更观山。淡妆浓抹西子，唤起一时观。种柳人今天上，对酒歌翻水调，醉墨卷秋澜。老子兴不浅，歌舞莫教闲。
<br>
<br>看尊前，轻聚散，少悲欢。城头无限今古，落日晓霜寒。谁唱黄鸡白酒，犹记红旗清夜，千骑月临关。莫说西州路，且尽一杯看。
<br>
<br>水调歌头（即席和金华杜仲高韵，并寿诸友，惟酹乃佳耳）
<br>
<br>万事一杯酒，长叹复长歌。杜陵有客，刚赋云外筑婆娑。须信功名儿辈，谁识年来心事，古井不生波。种种看余发，积雪就中多。
<br>
<br>二三子，问丹桂，倩素娥。平生萤雪，男儿无奈五车何。看取长安得意，莫恨春风看尽，花柳自蹉跎。今夕且欢笑，明月镜新磨。
<br>
<br>水调歌头（赋传岩叟悠然阁）
<br>
<br>岁岁有黄菊，千载一东篱。悠然政须两字，长笑退之诗。自古此山元有，何事当时才见，此意有谁知。君起更斟酒，我醉不须辞。
<br>
<br>回首处，云正出，鸟倦飞。重来楼上，一句端的与君期。都把轩窗写遍，更使儿童诵得，归去来兮辞。万卷有时用，植杖且耘耔。
<br>
<br>水调歌头（赋松菊堂）
<br>
<br>渊明最爱菊，三径也栽松。何人收拾，千载风味此山中。手把《离骚》读遍，自扫落英餐罢，杖屦晓霜浓。皎皎太独立，更插万芙蓉。
<br>
<br>水潺涯，云澒洞，石坐鼠。素琴浊酒唤客，端有古人风。却怪青山能巧，政尔横看成岭，转面已成峰。诗句得活法，日月有新工。
<br>
<br>满江红（中秋）
<br>
<br>美景良辰，算只是、可人风月。况素节扬辉，长是十分清彻。著意登楼瞻玉兔，何人张幕遮银阙。倩飞廉、得得为吹开，凭谁说。
<br>
<br>弦与望，从圆缺。今与昨，何区别。羡夜来手把，桂花堪折。安得便登天柱上，从容陪伴酬佳节。更如今，不听尘谈清，愁如发。
<br>
<br>满江红
<br>
<br>点火樱桃，照一架、荼縻如雪。春正好，见龙孙穿破，紫苔苍壁。乳燕引雏飞力弱，流莺唤友娇声怯。问春归、不肯带愁归，肠千结。
<br>
<br>层楼望，春山叠。家何在，烟波隔。把古今遗恨，向他谁说。蝴蝶不传千里梦，子规叫断三更月。听声声、枕上劝人归，归难得。
<br>
<br>满江红
<br>
<br>汉水东流，都洗尽、髭胡膏血。人尽说、君家飞将，旧时英烈。破敌金城雷过耳，谈兵玉帐冰生颊。想王郎、结发赋从戎，传遗业。
<br>
<br>腰间剑，聊弹铗。尊中酒，堪为别。况故人新拥，汉坛旌节。马革里尸当自誓，蛾眉伐性休重说。但从今、记取楚楼风，裴台月。
<br>
<br>满江红
<br>
<br>风卷庭梧，黄叶坠、新凉如洗。一笑折、秋英同尝，弄香挼蕊。天远难穷休久望，楼高欲下还重倚。拚一襟、寂寞泪弹秋，无人会。
<br>
<br>今古恨、沈荒垒。悲欢事，随流水。想登楼青鬓，未堪憔悴。极目烟横山数点，孤舟月淡人千里。对婵娟、从此话离愁，金尊里。
<br>
<br>满江红
<br>
<br>紫陌飞尘，望十里、雕鞍绣载。春未老、已惊台榭，瘦红肥绿。睡雨海棠犹倚醉，舞风杨柳难成曲。问流莺、能说故园无，曾相熟。
<br>
<br>岩泉上，飞凫浴。巢林下，栖禽宿。恨荼縻开晚，谩翻船玉。莲社岂堪谈昨梦，兰亭何处寻遗墨。但羁怀、空自倚秋千，无心蹴。
<br>
<br>满江红（和卢国华）
<br>
<br>汉节东南，看驷马、光华周道。须信是、七闽还有，福星来到。庭草自生心意足，榕阴不动秋光好。问不知、何处著君侯，蓬莱岛。
<br>
<br>还自笑，人今老。空有恨，萦怀抱。记江湖十载，厌持旌纛。漫落我材无所用，易除殆类无根潦。但欲搜、好语谢新词，羞琼报。
<br>
<br>满江红（和传岩叟香月韵）
<br>
<br>半山佳句，最好是、吹香隔屋。又还怪、冰霜侧畔，蜂儿成簇。更把香来薰了月，却教影去斜侵竹。似神清、骨冷住西湖，何由俗。
<br>
<br>根老大，穿坤轴。枝夭袅，蟠龙斛。快酒兵长俊，诗坛高筑。一再人来风味恶，两三杯后花缘熟。记五更、联句失弥明，龙衔烛。
<br>
<br>满江红（星赵晋臣敷文）
<br>
<br>老子平生，原自有、金盘华屋。还又要、万间寒士，眼前突兀。一舸归来轻叶，两翁相对清如鹄。道如今、吾亦爱吾庐，多松菊。
<br>
<br>人道是，荒年谷。还又似，丰年玉。甚等闲却为，鲈鱼归速。野鹤溪边留杖屦，行人墙外听丝竹。问近来、风月几遍诗，三千轴。
<br>
<br>满江红（游清风峡和赵晋臣敷文韵）
<br>
<br>两峡崭岩，问谁占、清风旧筑。更满眼、云来鸟去，涧红山绿。世上无人供笑傲，门前有客休迎肃。怕凄凉、无物伴君时，多栽竹。
<br>
<br>风采妙，凝冰玉。诗句好，余膏馥。叹只今人物，一夔应足。人似秋鸿无定住，事如飞弹须圆熟。笑君侯、陪酒又陪歌，阳春曲。
<br>
<br>永遇乐（京口北固亭怀古）
<br>
<br>千古江山，英雄无觅，孙仲谋处。舞榭歌台，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。
<br>
<br>元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否。
<br>
<br>归朝欢（丁卯岁寄题眉山李参政石林）
<br>
<br>见说岷峨千古雪。都作岷峨山上石。君家右史老泉公，千金费尽勤收拾。一堂真石室。空庭更与添突兀。记当时，长编笔砚，日日云烟湿。
<br>
<br>野老时逢山鬼泣。谁夜持山去难觅。有人依样入明光，玉阶之下岩岩立。琅玕无数碧。风流不数平原物。欲重吟，青葱玉树，须倩子云笔。
<br>
<br>瑞鹤仙（赋梅）
<br>
<br>雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱。更重重、龙绡衬著。倚东风，一笑嫣然，转盼万花羞落。
<br>
<br>寂寞。家山何在，雪后园林，水边楼阁。瑶池旧约。鳞鸿更仗谁托。粉蝶儿只解，寻桃觅柳，开遍南枝未觉。但伤心，冷落黄昏，数声画角。
<br>
<br>声声慢（送上饶黄倅职满赴调）
<br>
<br>东南形胜，人物风流，白头见君恨晚。便觉君家叔度，去人未远。长怜士元骥足，道直须、别驾方展。问个里，待怎么销杀，胸中万卷。
<br>
<br>况有星辰剑履，是传家合在，玉皇香案。零落新诗，我欠可人消遣。留君再三不住，便直饶、万家泪眼。怎抵得，这眉间、黄色一点。
<br>
<br>汉宫春（会稽蓬莱阁怀古）
<br>
<br>秦望山头，看乱云急雨，倒立江湖。不知云者为雨，雨者云乎。长空万里，被西风、变灭须臾。回首听，月明天籁，人间万窍号呼。
<br>
<br>谁向若耶溪上，倩美人西去，麋鹿姑苏。至今故国人望，一舸归欤。岁去暮矣，问何不、鼓瑟吹竽。君不见，王亭谢馆，冷烟寒树啼乌。
<br>
<br>汉宫春（会稽秋风亭观雨）
<br>
<br>亭上秋风，记去年袅袅，曾到吾庐。山河举目虽异，风景非殊。功成者去，觉团扇、便与人疏。吹不断，斜阳依旧，茫茫禹迹都无。
<br>
<br>千古茂陵词在，甚风流章句，解拟相如。只今木落江冷，眇眇愁余。故人书报，莫因循、忘却莼鲈。谁念我，新凉灯火，一编太史公书。
<br>
<br>汉宫春（答李兼善提举和章）
<br>
<br>心似孤僧，更茂林修竹，山上精庐。维摩定自非病，谁遣文殊。白头自昔，叹相逢、语密情疏。倾盖处，论心一语，只今还有公无。
<br>
<br>最喜阳春妙句，被西风吹堕，金玉铿如。夜来归梦江上，父老欢予。荻花深处，唤儿童、吹火烹鲈。归去也，绝交何必，更修山巨源书。
<br>
<br>汉宫春（答吴子似总斡和章）
<br>
<br>达则青云，便玉堂金马，穷则茅庐。逍遥小大自适，鹏鷃何殊。君如星斗，灿中天、密密疏疏。荒草外，自怜萤火，清光暂有还无。
<br>
<br>千古季鹰犹在，向松江道我，问讯何如。白头爱山下去，翁定嗔予。人生谩尔，岂食鱼、必鲙之鲈。还自笑，君诗顿觉，胸中万卷藏书。
<br>
<br>洞仙歌（红梅）
<br>
<br>冰姿玉骨，自是清凉□。此度浓妆为谁改。向竹篱茅舍，几误佳期，招伊怪，满脸颜红微带。
<br>
<br>寿阳妆鉴里，应是承恩，纤手重匀异香在。怕等闲、春未到，雪里先开，风流..煞、说与群芳不解。更总做、北人未识伊，据品调，难作杏花看待。
<br>
<br>洞仙歌（丁卯八月病中作）
<br>
<br>贤愚相去，算其间能几。差以毫厘缪千里。细思量义利，舜跖之分，孳孳者，等是鸡鸣而起。
<br>
<br>味甘终易坏，岁晚还知，君子之交淡如水。一饷聚飞蚊，其响如雷，深自觉、昨非今是。羡安乐窝中泰和汤，更剧饮，无过半醺而已。
<br>
<br>上西平（会稽秋风亭观雪）
<br>
<br>九衢中，杯逐马，带随车。问谁解、爱惜琼华。何如竹外，静听窣窣蟹行沙。自怜是，海山头，种玉人家。
<br>
<br>纷如斗，娇如舞，才整整，又斜斜。要图画，还我渔蓑。冻吟应笑，羔儿无分谩煎茶。起来极目，向弥茫、数尽归鸦。
<br>
<br>上西平（送杜叔高）
<br>
<br>恨如新，新恨了，又重新。看天上、多少浮云。江南好景，落花时节又逢君。夜来风雨，春归似欲留人。
<br>
<br>尊如海，人如玉，诗如锦，笔如神。能几字、尽殷勤。江天日暮，何时重与细论文。绿杨阴里，听阳关、门掩黄昏。
<br>
<br>婆罗门引（用韵答赵晋臣敷文）
<br>
<br>不堪鶗鴂，早教百草放春归。江头愁杀吾累。却觉君侯雅句，千载共心期。便留春甚乐，乐了须悲。
<br>
<br>琼而素而。被花恼、只莺知。正要千钟角酒，五字裁诗。江东日暮，道绣斧、人去未多时。还又要、玉殿论思。
<br>
<br>千年调（庶庵小阁名曰卮言，作此词以嘲之）
<br>
<br>卮酒向人时，和气先倾倒。最要然然可可，万事称好。滑稽坐上，更对鸱夷笑。寒与热，总随人，甘国老。
<br>
<br>少年使酒，出口人嫌拗。此个和合道理，近日方晓。学人言语，未曾十分巧。看他门，得人怜，秦吉了。
<br>
<br>江神子（赋梅寄余叔良）
<br>
<br>暗香横路雪垂垂。晚风吹。晓风吹。花意争春，先出岁寒枝。毕竟一年春事了，缘太早，却成迟。
<br>
<br>未应全是雪霜姿。欲开时。未开时。粉面朱唇，一半点胭脂。醉里谤花花莫恨，浑冷淡，有谁知。
<br>
<br>江神子（和李能伯韵呈赵晋臣）
<br>
<br>五云高处望西清。玉阶升。棣华荣。筑屋溪头，楼观画难成。长夜笙歌还起问，谁放月，又西沈。
<br>
<br>家传鸿宝旧知名。看长生。奉严宸。且把风流，水北画耆英。咫尺西风诗酒社，石鼎句，要弥明。
<br>
<br>一剪梅（中秋无月）
<br>
<br>忆对中秋丹桂丛。花在杯中。月在杯中。今宵楼上一尊同。云湿纱窗。雨湿纱窗。
<br>
<br>浑欲乘风问化工。路也难通。信也难通。满堂惟有烛花红。杯且从容。歌且从容。
<br>
<br>踏莎行（庚戌中秋后二〔夕〕带湖篆罔小酌）
<br>
<br>夜月楼台，秋香院宇。笑吟吟地人来去，是谁秋到便凄凉，当年宋玉悲如许。
<br>
<br>随分杯盘，等闲歌舞。问他有甚悲处。思量却也有悲时，重阳节近多风雨。
<br>
<br>踏莎行（赋木犀）
<br>
<br>弄影阑干，吹香岩谷。枝枝点点黄金粟。未堪收拾付薰炉，窗前且把《离骚》读。
<br>
<br>奴仆葵花，儿曹金菊。一秋风露清凉足。傍边只欠个姮娥，分明身在蟾宫宿。
<br>
<br>踏莎行（和赵国兴知录韵）
<br>
<br>吾道悠悠，忧心悄悄。最无聊处秋光到。西风林外有啼鸦，斜阳山下多衰草。
<br>
<br>长忆商山，当年四老。尘埃也走咸阳道。为谁书便幡然，至今此意无人晓。
<br>
<br>定风波（自和）
<br>
<br>金印累累佩陆离。河梁更赋断肠诗。莫拥旌旗真个去。何处。玉堂元自要论思。
<br>
<br>且约风流三学士。同醉。春风看试几枪旗。从此酒酣明月夜。耳热。那边应是说侬时。
<br>
<br>定风波（再用韵和赵晋臣敷文）
<br>
<br>野草闲花不当春。杜鹃却是旧知闻。谩道不如归去住。梅雨。石榴花又是离魂。
<br>
<br>前殿群臣深殿女。赭袍一点万红巾。莫问兴亡今几主。听取。花前毛羽已羞人。
<br>
<br>破阵子（赵晋臣敷文幼女县主觅词）
<br>
<br>菩萨丛中惠眼，《硕人》诗里娥眉。天上人间真福相，画就描成好靥儿。行时娇更迟。
<br>
<br>劝酒偏他最劣，笑时犹有些痴。更著十年君看取，两国夫人更是谁。殷勤秋水词。
<br>
<br>临江仙
<br>
<br>小靥人怜都恶瘦，曲眉天与长颦。沈思欢事惜腰身。枕添离别泪，粉落却深匀。
<br>
<br>翠袖盈盈浑力薄，玉笙袅袅愁新。夕阳依旧倚窗尘。叶红苔郁碧，深院断无人。
<br>
<br>临江仙
<br>
<br>逗晓莺啼声昵昵，掩关高树冥冥。小渠春浪细无声。并床听夜雨，出藓辘轳青。
<br>
<br>碧草旋荒金谷路，乌丝重记兰亭。强扶残醉绕云屏。一枝风露湿，花重入疏棂。
<br>
<br>临江仙
<br>
<br>春色饶君白发了，不妨倚绿偎红。翠鬟催唤出房栊。垂肩金缕窄，醮甲宝杯浓。
<br>
<br>睡起鸳鸯飞燕子，门前沙暖泥融。画楼人把玉西东。舞低花外月，唱澈柳边风。
<br>
<br>临江仙
<br>
<br>金谷无烟宫树绿，嫩寒生怕春风。博山微透暖薰笼。小楼春色里，幽梦雨声中。
<br>
<br>别浦鲤鱼何日到，锦书封恨重重。海棠花下去年逢。也应随分瘦，忍泪觅残红。
<br>
<br>临江仙（戏为期思詹老寿）
<br>
<br>手种门前乌臼树，而今千尺苍苍。田园只是旧耕桑。杯盘风月夜，箫鼓子孙忙。
<br>
<br>七十五年无事客，不妨两鬓如霜。绿窗划地调红妆。更从今日醉，三万六千场。
<br>
<br>临江仙
<br>
<br>手捻黄花无意绪，等闲行尽回廊。卷帘芳桂散余香。枯荷难睡鸭，疏雨暗池塘。
<br>
<br>忆得旧时携手处，如今水远山长。罗巾浥泪别残妆。旧欢新梦里，闲处却思量。
<br>
<br>临江仙
<br>
<br>冷雁寒云渠有恨，春风自满余怀。更教无日不花开。未须愁菊尽，相次有梅来。
<br>
<br>多病近来浑止酒，小槽空压新醅。青山却自要安排。不须连日醉，且进两三杯。
<br>
<br>临江仙（壬戌岁生日书怀）
<br>
<br>六十三年无限事，从头悔恨难追。已知六十二年非。只应今日是，后日又寻思。
<br>
<br>少是多非惟有酒，何须过后方知。从今休似去年时。病中留客饮，醉里和人诗。
<br>
<br>临江仙（再用图字韵）
<br>
<br>窄样金杯教换了，房栊试听珊珊。莫教秋扇雪团团。古今悲笑事，长付后人看。
<br>
<br>记取桔槔春雨后，短畦菊艾相连。拙於人处巧於天。君看流水地，难得正方圆。
<br>
<br>临江仙
<br>
<br>醉帽吟鞭花不住，却招花共商量。人生何必醉为乡。从教斟酒浅，休更和诗忙。
<br>
<br>一斗百遍风月地，饶他老子当行。从今三万六千场。青青头上发。还作柳丝长。
<br>
<br>临江仙
<br>
<br>（诸君亦不果来，岂牡丹留不住为可恨耶。因以来韵，为牡丹下一转语）
<br>
<br>只恐牡丹留不住，与春约束分明。未开微雨半开晴。要花开定准，又更与花盟。
<br>
<br>魏紫朝来将进酒，玉盘盂样先圣。鞓红似向舞腰横。风流人不见，锦绣夜间行。
<br>
<br>临江仙
<br>
<br>老去浑身无著处，天教只住山林。百年光景百年心。更欢须叹息，无病也呻吟。
<br>
<br>试向浮瓜沈李处，清风散发披襟。莫嫌浅后更频斟。要他诗句好，须是酒杯深。
<br>
<br>临江仙（停云偶作）
<br>
<br>偶向停云堂上坐，晓猿夜鹤惊猜。主人何事太尘埃。低头还说向，被召又重来。
<br>
<br>多谢北山山下老，殷勤一语佳哉。借君竹杖与芒鞋。径须从此去，深入白云堆。
<br>
<br>蝶恋花（继杨济翁韵饯范南伯知县归京口）
<br>
<br>泪眼送君倾似雨。不折垂杨，只倩愁随去。有底风光留不住。烟波万顷春江舻。
<br>
<br>老马临流痴不渡。应惜障泥，忘了寻春路。身在稼轩安稳处。书来不用多行数。
<br>
<br>蝶恋花（客有燕语莺啼人乍远之句，用为首句）
<br>
<br>燕语莺啼人乍远。却恨西园，依旧莺和燕。笑语十分愁一半。翠园特地春光暖。
<br>
<br>只道书来无过雁。不道柔肠，近日无肠断。柄玉莫摇湘泪点。怕君唤作秋风扇。
<br>
<br>蝶恋花
<br>
<br>洗尽机心随法喜。看取尊前，秋思如春意。谁与先生宽发齿。醉时惟有歌而已。
<br>
<br>岁月何须溪上记。千古黄花，自有渊明比。高卧石龙呼不起。微风不动天如醉。
<br>
<br>蝶恋花
<br>
<br>何物能令公怒喜。山要人来，人要山无意。恰似哀筝弦下齿。千情万意无时已。
<br>
<br>自要溪堂韩作记。今代机云，好语花难比。老眼狂花空处起。银钩未见心先醉。
<br>
<br>南乡子（登京口北固亭有怀）
<br>
<br>何处望神州。满眼风光北固楼。千古兴亡多少事，悠悠。不尽长江衮衮流。
<br>
<br>年少万兜鍪。坐断东南战未休。天下英雄谁敌手。曹刘。生子当如孙仲谋。
<br>
<br>鹧鸪天（和张子志提举）
<br>
<br>别恨妆成白发新。空教儿女笑陈人。醉寻夜雨旗亭酒，梦断东风辇路尘。
<br>
<br>骑騄耳，宗青云。看公冠佩玉阶春。忠言句句唐虞际，便是人间要路津。
<br>
<br>鹧鸪天
<br>
<br>樽俎风流有几人。当年未遇已心亲。金陵种柳欢娱地，庾岭逢梅寂寞滨。
<br>
<br>樽似海，笔如神。故人南北一般春。玉人好把新妆样，淡画眉儿浅注唇。
<br>
<br>鹧鸪天
<br>
<br>指点斋尊特地开。风帆莫引酒船回。方惊共折津头柳，却喜重寻岭上梅。
<br>
<br>催月上，唤风来。莫愁瓶罄耻金罍。只愁画角楼头起，急管哀弦次第催。
<br>
<br>鹧鸪天
<br>
<br>困不成眠奈夜何。情知归未转愁多。暗将往事思量遍，谁把多情恼乱他。
<br>
<br>些底事，误人哪。不成真个不思家。娇痴却妒香香睡，唤起醒松说梦些。
<br>
<br>鹧鸪天（郑守厚卿席上谢余伯山，用其韵）
<br>
<br>梦断京华故倦游。只今芳草替人愁。阳关莫作三叠唱，越女应须为我留。
<br>
<br>看逸韵，自名流。青衫司马且江州。君家兄弟真堪笑，个个能修五凤楼。
<br>
<br>鹧鸪天
<br>
<br>一夜清霜变鬓丝。怕愁刚把酒禁持。玉人今夜相思不，想见频将翠枕移。
<br>
<br>真个恨，未多时。也应香雪减些儿。著花照面须频记，曾道偏宜浅画眉。
<br>
<br>鹧鸪天
<br>
<br>木落山高一夜霜。北风驱雁又离行。无言每觉情怀好，不饮能令兴味长。
<br>
<br>频聚散，试思量。为谁春草梦池塘。中年长作东山恨，莫遣离歌苦断肠。
<br>
<br>鹧鸪天（三山道中）
<br>
<br>抛却山中诗酒窠。却来官府听笙歌。闲愁做弄天来大，白发栽埋日许多。
<br>
<br>新剑戟，旧风波。天生予懒奈予何。此身已觉浑无事，却教儿童莫恁么。
<br>
<br>鹧鸪天
<br>
<br>桃李漫山过眼空。也宜恼损杜陵翁。若将玉骨冰姿比，李蔡为人在下中。
<br>
<br>寻驿使，寄芳容。垅头休放马蹄松。吾家篱落黄昏后，剩有西湖处士风。
<br>
<br>鹧鸪天（读渊明诗不能去手，戏作小词以送之）
<br>
<br>晚岁躬耕不怨贫。支鸡斗酒聚比邻。都无晋宋之间事，自是羲皇以上人。
<br>
<br>千载后，百遍存。更无一字不清真。若教王谢诸郎在，未抵柴桑陌上尘。
<br>
<br>鹧鸪天
<br>
<br>发底青青无限春。落红飞雪谩纷纷。黄花也伴秋光老，何似尊前见在身官。
<br>
<br>今朝放罪上恩宽。便支香火真祠俸，更缀文书旧殿班。扶病脚，洗衰颜。快从老病借衣冠。此身忘世浑容易，使民相忘却自难。
<br>
<br>鹧鸪天（和赵晋臣敷文韵）
<br>
<br>绿鬓都无白发侵。醉时拈笔越精神。爱将芜语追前事，更把梅花比那人。
<br>
<br>回急雪，遏行云。近时歌舞旧时情。君侯要识谁轻重，看取金杯几许深。
<br>
<br>鹧鸪天（和传先之提举赋雪）
<br>
<br>泉上长吟我独清。喜君来共雪争明。已惊并水鸥无色，更怪行沙蟹有声。
<br>
<br>添爽气，动雄情。奇因六出忆陈平。却嫌鸟雀投林去，触破当楼云母屏。
<br>
<br>鹧鸪天（登一丘一壑偶成）
<br>
<br>莫殉春光花下游。便须准备落花愁。百年雨打风吹却，万事三平二满休。
<br>
<br>将扰扰，付悠悠。，此生於世百无忧。新愁次第相抛舍，要伴春归天尽头。
<br>
<br>瑞鹧鸪（京口有怀山中故人）
<br>
<br>暮年不赋短长词。和得渊明数首诗。君自不归归甚易，今犹未足足何时。
<br>
<br>偷闲定向山中老，此意须教鹤辈知。闻道只今秋水上，故人曾榜北山移。
<br>
<br>瑞鹧鸪（京口病中起登连沧观偶成）
<br>
<br>声名少日畏人知。老去行藏与愿违。山草旧曾呼远志，故人今又寄当归。
<br>
<br>何人可觅安心法，有客来观杜德机。却笑使君那得似，清江万顷白鸥飞。
<br>
<br>瑞鹧鸪
<br>
<br>胶胶扰扰几时休。一出山来不自由。秋水观中山月夜，停云堂下菊花秋。
<br>
<br>随缘道理应须会，过分功名莫强求。先自一身愁不了，那堪愁上更添愁。
<br>
<br>瑞鹧鸪（乙丑奉祠归舟次余干赋）
<br>
<br>江头日日打头风。憔悴归来邴曼容。郑买正应求死鼠，叶公岂是好真龙。
<br>
<br>孰居无事陪犀首，未办求封遇万松。却笑千年曹孟德，梦中相对也龙钟。
<br>
<br>瑞鹧鸪
<br>
<br>期思溪上日千回。樟木桥边酒数杯。人影不随流水去，醉颜重带少年来。
<br>
<br>疏蝉响涩林逾静，冷蝶飞轻菊半开。不是长卿终慢世，只缘多病又非才。
<br>
<br>玉楼春
<br>
<br>无心云自来还去。元共青山相尔汝。霎时迎雨障崔嵬，雨过却寻归路处。
<br>
<br>侵天翠竹何曾度。遥见屹然星砥柱。今朝不管乱云深，来伴仙翁山下住。
<br>
<br>玉楼春
<br>
<br>瘦筇倦作登高去。却怕黄花相尔汝。岭头拭目望龙安，更在云烟遮断处。
<br>
<br>思量落帽人风度。休说当年功纪柱。谢公直是爱东山，毕竟东山留不住。
<br>
<br>玉楼春
<br>
<br>风前欲劝春光住。春在城南芳草路。未随流落水边花，且作飘零泥上絮。
<br>
<br>镜中已觉星星误。人不负春春自负。梦回人远许多愁，只在梨花风雨处。
<br>
<br>玉楼春（寄题文山郑元英巢经楼）
<br>
<br>悠悠莫向文山去。要把襟裾牛马汝。遥知书带草边行，正在雀罗门里住。
<br>
<br>平生插架昌黎句。不似拾柴东野苦。侵天且拟凤凰巢，扫地从他瞿..鹆舞。
<br>
<br>玉楼春（有自九江以石中作观音像持送者，因以词赋之）
<br>
<br>琵琶亭畔多芳草。时对香炉峰一笑。偶然重傍玉溪东，不是白头谁觉老。
<br>
<br>普陀大士神通妙。影入石头光了了。看来持献可无言，长似慈悲颜色好。
<br>
<br>玉楼春（乙丑京口奉祠西归，将至仙人矶）
<br>
<br>江头一带斜阳树。总是六朝人住处。悠悠兴废不关心，惟有沙洲双白鹭。
<br>
<br>仙人矶下多风雨。好卸征帆留不住。直须抖擞尽尘埃，却趁新凉秋水去。
<br>
<br>鹊桥仙（席上和赵晋臣敷文）
<br>
<br>少年风月，少年歌舞，老去方知堪羡。叹折腰、五斗赋归来，问走了、羊肠几遍。
<br>
<br>高车驷马，金章紫绶，传语渠侬稳便。问东湖、带得几多春，且看凌云笔健。
<br>
<br>西江月（用韵和李兼济提举）
<br>
<br>且对东君痛饮，莫教华发空催。琼瑰千字已盈怀。消得津头一醉。
<br>
<br>休唱阳关别去，只今凤诏归来。五云两两望三台。已觉精神聚会。
<br>
<br>西江月（春晚）
<br>
<br>胜欲读书已懒，只因多病长闲。听风听雨小窗眠。过了春光太半。
<br>
<br>往事如寻去鸟，清愁难解连环。流莺不肯入西园。唤起画梁飞燕。
<br>
<br>西江月（木犀）
<br>
<br>金粟如来出世，蕊宫仙子乘风。清香一袖意无穷。洗尽尘缘千种。
<br>
<br>长为西风作主，更居明月光中。十分秋意与玲珑。拚却今宵无梦。
<br>
<br>西江月（和赵晋臣敷文赋秋水瀑泉）
<br>
<br>八万四千偈后，更谁妙语披襟。纫兰结佩有同心。唤取诗翁来饮。
<br>
<br>镂玉裁冰著句，高山流水知音。胸中不受一尘侵。却怕灵均独醒。
<br>
<br>西江月
<br>
<br>粉面都成醉梦，霜髯能几春秋。来时诵我伴牢愁。一见尊前似旧。
<br>
<br>诗在阴何侧畔，字居罗赵前头。锦囊来往几时休。已遣蛾眉等候。
<br>
<br>朝中措（为人寿）
<br>
<br>年年黄菊滟秋风。更有拒霜红。黄似旧时宫额，红如此日芳容。
<br>
<br>青青未老，尊前要看，儿辈平戎。试酿西江为寿，西江绿水无穷。
<br>
<br>清平乐（书王德由主簿扇）
<br>
<br>溪回沙浅。红杏都开遍。鸂鶒不知春水暖。犹傍垂杨春岸。片帆千里轻船。行人想见散眠。谁似先生高举，一行白鹭青天。
<br>
<br>好事近（中秋席上和王路钤）
<br>
<br>明月到今宵，长是不如人约。想见广寒宫殿，正云梳风掠。夜深休更唤笙歌，檐头雨声恶。不是小山词就，这一场寥索。
<br>
<br>好事近（和城中诸友韵）
<br>
<br>云气上林梢，毕竟非空非色。风景不随人去，到而今留得。老无情味到遍章，诗债怕人索。却笑近来林下，有许多词客。
<br>
<br>菩萨蛮
<br>
<br>江摇病眼昏如雾。送愁直到津头路。归念乐天诗。人生足别离。
<br>
<br>云屏深夜语。梦到君知否。玉警莫偷垂。断肠天不知。
<br>
<br>菩萨蛮
<br>
<br>西风都是行人恨。马头渐喜归期近。试上小红楼。飞鸿字字愁。
<br>
<br>阑干闲倚处。一带山无数。不似远山横。秋波相共明。
<br>
<br>菩萨蛮
<br>
<br>功名饱听儿童说。看公两眼明如月。万里勒燕然。老人书一编。
<br>
<br>玉阶方寸地。好趁风云会。他日赤松游。依然万户侯。
<br>
<br>菩萨蛮（送郑守厚卿赴阙）
<br>
<br>送君直上金銮殿。情知不久须相见。一日甚三秋。愁来不自由。九重天一笑。定是留中了。白发少经过。此时愁奈何。
<br>
<br>菩萨蛮（送曹君之庄所）
<br>
<br>人间岁月堂堂去。劝君快上青云路。圣处一灯传。工夫萤雪边。
<br>
<br>麹生风味恶。辜负西窗约。沙岸片帆开。寄书无雁来。
<br>
<br>菩萨蛮（雪楼赏牡丹席上用杨民瞻韵）
<br>
<br>红牙签上群仙格。翠罗盖底倾城色。和雨泪阑干。沈香亭北看。
<br>
<br>东风休放去。怕有流莺诉。试问赏花人。晓妆匀未匀。
<br>
<br>菩萨蛮（重到云岩戏徐斯远）
<br>
<br>君家玉雪花如屋。未应山下成三宿。啼鸟几曾催。西风犹未来。
<br>
<br>山房连石径。云卧衣裳冷。倩得李延年。清歌送上天。
<br>
<br>卜算子
<br>
<br>万里勒浮云，一喷空凡马。叹息曹瞒老骥诗，伏枥如公者。山鸟哢窥檐，野鼠饥翻瓦。老我痴顽合住山，此地菟裘也。
<br>
<br>丑奴儿（醉中有歌此诗以劝酒者，聊隐括之）
<br>
<br>晚来云淡秋光薄，落日晴天。落日晴天。堂上风斜画烛烟。从渠去买人间恨，字字都圆。字字都圆。肠断西风十四弦。
<br>
<br>丑奴儿
<br>
<br>寻常中酒扶头后，歌舞支持。歌舞支持。谁把新词唤住伊。临岐也有旁人笑，笑己争知。笑己争知。明月楼空燕子飞。
<br>
<br>丑奴儿
<br>
<br>此生自断天休问，独倚危楼。独倚危楼。不信人间别有愁。君来正是眠时节，君且归休。君且归休。说与西风一任秋。
<br>
<br>丑奴儿
<br>
<br>近来愁似天来大，谁解相怜。谁解相怜。又把愁来做个天。都将今古无穷事，放在愁边。放在愁边。却自移家向酒泉。
<br>
<br>丑奴儿
<br>
<br>年年索尽梅花笑，疏影黄昏。疏影黄昏。香满东风月一痕。清诗冷落无人寄，雪艳冰魂。雪艳冰魂。浮玉溪头烟树村。
<br>
<br>浣溪沙（寿内子）
<br>
<br>寿酒同斟喜有余。朱颜却对白髭须。两人百岁恰乘除。婚嫁剩添儿女拜，平安频拆外家书。年年堂上寿星图。
<br>
<br>浣溪沙
<br>
<br>歌串如珠个个匀。被花勾引笑和颦。向来惊动画梁尘。莫倚笙歌多乐事，相看红紫又抛人。旧巢还有燕泥新。
<br>
<br>浣溪沙
<br>
<br>父老争言雨水匀。眉头不似去年颦。殷勤谢却甑中尘。啼鸟有时能劝客，小桃无赖已撩人。梨花也作白头新。
<br>
<br>浣溪沙（别杜叔高）
<br>
<br>这里裁诗话别离。那边应是望归期。人言心急马行迟。去雁无凭传锦字，春泥抵死污人衣。海棠过了有荼縻。
<br>
<br>浣溪沙
<br>
<br>妙手都无斧凿瘢。饱参佳处却成颦。恰如春入浣花村。笔墨今宵光有艳，管弦从此悄无言。主人席次两眉轩。
<br>
<br>添字浣溪沙（用前韵谢传岩叟瑞香之惠）
<br>
<br>句里明珠字字排。多情应也被春催。怪得名花和泪送，雨中栽。
<br>
<br>赤脚未安芳斛稳，娥眉早把橘枝来。报道锦薰笼底下，麝脐开。
<br>
<br>添字浣溪沙（三山戏作）
<br>
<br>记得瓢泉快活时。长年耽酒更吟诗。蓦地捉将来断送，老头皮。
<br>
<br>绕扶行不得，闲窗学得鹧鸪啼。却有杜鹃能劝道，不如归。
<br>
<br>添字浣溪沙
<br>
<br>日日闲看燕子飞。旧巢新垒画帘低。玉历今朝推戊已，住衔泥。
<br>
<br>先自春光留不住，那堪更著子规啼。一阵晚香吹不断，落花溪。
<br>
<br>添字浣溪沙（用前韵谢传岩叟餽名花鲜罩）
<br>
<br>杨柳温柔是故乡。纷纷蜂蝶去年场。大率一春风雨事，最难量。
<br>
<br>满把携来红粉面，堆盘更觉紫芝香。幸自麹生闲去了，又教忙。
<br>
<br>减字木兰花（宿僧房有作）
<br>
<br>僧窗夜雨。茶鼎熏炉宜小住。却恨春风。勾引诗来恼杀翁。狂歌未可。且把一尊料理我。我到亡何。却听侬家陌上歌。
<br>
<br>减字木兰花
<br>
<br>昨朝官告。一百五年村父老。更莫惊疑。刚道人生七十稀。使君喜见。恰限华堂开寿宴。问寿如何。百代儿孙拥太婆。
<br>
<br>醉太平
<br>
<br>态浓意远。眉颦笑浅。薄罗衣窄絮风软。鬓云欺翠卷。南园花树春光暖。红香径里榆钱满。欲上秋千又惊懒。且归休怕晚。
<br>
<br>太常引（赋十四弦）
<br>
<br>仙机似欲织纤罗。仿佛度金梭。无奈玉纤何。却弹作、清商恨多。
<br>
<br>珠帘影里，如花半面，绝胜隔帘歌。世路苦风波。且痛饮、公无渡河。
<br>
<br>太常引（寿赵晋臣敷文。彭溪，晋臣所居）
<br>
<br>论公耆德旧宗英。吴季子、百余龄。奉使老於行。更看舞、听歌最精。
<br>
<br>须同卫武，九十入相，绿竹自青青。富贵出长生。记门外、清溪姓彭。
<br>
<br>东坡引
<br>
<br>君如梁上燕。妾如手中扇。团团青影双双伴。秋来肠欲断。秋来肠欲断。
<br>
<br>黄昏泪眼。青山隔岸。但咫尺、如天远。病来只谢傍人劝。龙华三曾愿。龙华三曾愿。
<br>
<br>东坡引
<br>
<br>花梢红未足。条破惊新绿。重帘下遍阑干曲。有人春睡熟。有人春睡熟。
<br>
<br>鸣禽破梦，云偏目蹙。起来香腮褪红玉。花时爱与愁相续。罗裙过半福。罗裙过半幅
<br>
<br>恋绣衾（无题）
<br>
<br>长夜偏冷添被儿。枕头儿、移了又移。我自是笑别人底，却元来、当局者迷。
<br>
<br>如今只恨因缘浅，也不曾、抵死恨伊。合手下、安排了，那筵席、须有散时。
<br>
<br>杏花天
<br>
<br>牡丹昨夜方开遍。毕竟是、今年春晚。荼縻付与薰风管。燕子忙时莺懒。
<br>
<br>多病起、日长人倦。不待得、酒阑歌散。副能得见茶瓯面。却早安排肠断。
<br>
<br>柳梢青（三山归途代白鸥见嘲）
<br>
<br>白鸟相迎，相怜相笑，满面尘埃。华发苍颜，去时曾劝，闻早归来。
<br>
<br>而今岂是高怀。为千里、莼羹计哉。好把移文，从今日日，读取千回。
<br>
<br>武陵春
<br>
<br>走去走来三百里，五日以为期。六日归时已是疑。应是望多时。
<br>
<br>鞭个马儿归去也，心急马行迟。不免相烦喜鹊儿。先报那人知。
<br>
<br>谒金门
<br>
<br>归去未。风雨送春行李。一枕离愁头澈尾。如何消遣是。遥想归舟天际。绿鬓珑璁慵理。好梦未成莺唤起。粉香犹有卿。
<br>
<br>酒泉子（无题）
<br>
<br>流水无情，潮到空城头尽白，离歌一曲怨残阳。断人肠。东风官柳舞雕墙。三十六宫花溅泪，春声何处说兴亡。燕双双。
<br>
<br>霜天晓角
<br>
<br>暮山层碧。掠岸西风急。一叶软红深处，应不是、利名客。玉人还伫立。绿窗生怨泣。万里衡阳归恨，先倩雁、寄消息。
<br>
<br>点绛唇（留博山寺，闻光风主人微恙而归，时春涨断桥）
<br>
<br>隐隐轻雷，雨声不受春回护。落梅如许。吹尽墙边去。春水无情，碍断溪南路。凭谁诉。寄声传语。没个人知处。
<br>
<br>生查子
<br>
<br>梅子褪花时，直与黄梅接。烟雨几曾开，一春江里活。富贵使人忙，也有闲时节。莫作路旁花，长教人看杀。
<br>
<br>生查子（题京口郡治尘表亭）
<br>
<br>悠悠万世功，矻矻当年苦。鱼自入深渊，人自居平土。红日又西沈，白浪长东去。不是望金山，我自思量禹。
<br>
<br>昭君怨（送晁楚老游荆门）
<br>
<br>夜雨剪残春韭。明日重斟别酒。君去问曹瞒。好公安。度看如今白发。却为中年离别。风雨正崔嵬。早归来。
<br>
<br>一落索（信守王道夫席上和赵达夫赋金林檎韵）
<br>
<br>锦帐如云处。高不知重数。夜深银烛泪成行，算都把、心期付。
<br>
<br>莫待燕飞泥污。问花花诉。不知花定有情无，似却怕、新词妒。
<br>
<br>如梦令（赋梁燕）
<br>
<br>燕子几曾归去。只在翠岩深处。重到画梁间，谁与旧巢为主。深许。深许。闻道凤凰来住。
<br>
<br>生查子（和夏中玉）
<br>
<br>一天霜月明，几处砧声起。客梦已难成，秋色无边际。旦夕是重阳，菊有黄花蕊。只怕又登高，未饮心先醉。
<br>
<br>满江红
<br>
<br>老子当年，饱经惯、花期酒约。行乐处，轻裘缓带，绣鞍金络。明月楼台箫鼓夜，梨花院落秋千索。共何人、对饮五三钟，颜如玉。
<br>
<br>嗟往事，空萧索。怀新恨，又飘泊。但年来何待，许多幽独。海水连天凝望远，山风吹雨征衫薄。向此际、羸马独骎骎，情怀恶。
<br>
<br>菩萨蛮（和夏中玉）
<br>
<br>与君欲赴西楼约。西楼风急征衫薄。且莫上兰舟。怕人清泪流。
<br>
<br>临风横玉管。声散江天满。一夜旅中愁。蛩吟不忍休。
<br>
<br>一翦梅
<br>
<br>尘洒衣裾客路长。霜林已晚，秋蕊犹香。别离触处是悲凉。梦里青楼，不忍思量。
<br>
<br>天宇沈沈落日黄。云遮望眼，山割愁肠。满怀珠玉泪浪浪。欲倩西风，吹到兰房。
<br>
<br>一翦梅
<br>
<br>歌罢尊空月坠西。百花门外，烟翠霏微。绛纱笼烛照于飞。
<br>
<br>归去来兮。归去来兮。
<br>
<br>酒入香腮分外宜。行行问道，还肯相随。娇羞无力应人迟。何幸如之。何幸如之。
<br>
<br>念奴娇（谢王广文双姬词）
<br>
<br>西真姊妹，料凡心忽起，共辞瑶阙。燕燕莺莺相并比，的当两团儿雪。合韵歌喉，同茵舞袖，举措□□别。江梅影里，迥然双蕊奇绝。
<br>
<br>还听别院笙歌，仓皇走报，笑语浑重叠。拾翠洲边携手处，疑是桃根桃叶。并蒂芳莲，双头红药，不意俱攀折。今宵鸳帐，有同对影明月。
<br>
<br>念奴娇（三友同饮，借赤壁韵）
<br>
<br>论心论相，便择术满眼，纷纷何物。踏碎铁鞋三百纟两，不在危峰绝壁。龙友相逢，洼樽缓举，议论敲冰雪。何妨人道，圣时同见三杰。
<br>
<br>自是不日同舟，平戎破虏，岂由言轻发。任使穷通相鼓弄，恐是真□难灭。寄食王孙，丧家公子，谁握周公发。冰□皎皎，照人不下霜月。
<br>
<br>念奴娇（赠夏成玉）
<br>
<br>妙龄秀发，湛灵台一点，天然奇绝。万壑千岩归健笔，扫尽平山风月。雪里疏梅，霜头寒菊，迥与余花别。识人青眼，慨然怜我疏拙。
<br>
<br>遐想后日蛾眉，两山横黛，谈笑风生颊。握手论文情极处，冰玉一时清洁。扫断尘劳，招呼萧散，满酌金蕉叶。醉乡深处，不知天地空阔。
<br>
<br>江城子（戏同官）
<br>
<br>留仙初试砑罗裙。小腰身。可怜人。江国幽香，曾向雪中闻。过尽东园桃与李，还见此，一枝春。
<br>
<br>庾郎襟度最清真。挹芳尘。便情亲。南馆花深，清夜驻行云。拚却日高呼不起，灯半灭，酒微醺。
<br>
<br>惜奴娇（戏同官）
<br>
<br>风骨萧然，称独立、群仙首。春江雪、一枝梅秀。小样香檀，映朗玉、纤纤手。未久。转新声、泠泠山溜。
<br>
<br>曲里传情，更浓似、尊中酒。信倾盖、相逢如旧。别后相思，记敏政堂前柳。知否。又拚了、一场消瘦。
<br>
<br>眼儿媚（妓）
<br>
<br>烟花丛里不宜他。绝似好人家。淡妆娇面，轻注朱唇，一朵梅花。
<br>
<br>相逢比著年时节，顾意又争些来朝去也，莫因别个，忘了人咱。
<br>
<br>如梦令（赠歌者）
<br>
<br>韵胜仙风缥缈。的皪娇波宜笑。串玉一声歌，占断多情风调。清妙。清妙。留住飞云多少。
<br>
<br>鹧鸪天（和陈提干）
<br>
<br>翦烛西窗夜未阑。酒豪诗兴两联系。香喷瑞兽金三尺，人插云梳玉一弯。
<br>
<br>倾笑语，捷飞泉。觥筹到手莫留连。明朝再作东阳约，肯把鸾胶续断弦。
<br>
<br>踏莎行（春日有感）
<br>
<br>萱草斋阶，芭蕉弄叶。乱红点点团香蝶。过墙一阵海棠风，隔帘几处梨花雪。
<br>
<br>愁满芳心，酒潮红颊。年年此际伤离别。不妨横管小楼中，夜阑吹断千山月。
<br>
<br>出塞（春寒有感）
<br>
<br>莺未老。花谢东风扫。秋千人倦彩绳闲，又被清明过了。日长破夜长眠，别听笙箫吹晓。锦笺封与怨春诗，寄与归云缥缈。
<br>
<br>谒金门（和陈提干）
<br>
<br>山共水。美满一千余里。不避晓行并早起。此情都为你。不怕与人忧瓣。只怕被人调戏。因甚无个阿鹊地。没工夫说里。
<br>
<br>好事近（春日郊游）
<br>
<br>春动酒旗风，野店芳醪留客。系马水边幽寺，有梨花如雪。山僧欲看醉魂醒，茗碗泛香白。微记碧苔归路，袅一鞭春色。
<br>
<br>好事近
<br>
<br>花月赏心天，抬举多情诗客。取次锦袍须贳，爱春醅浮雪。黄鹂何处故飞来，点破野云白。一点暗红犹在，正不禁风色。
<br>
<br>好事近
<br>
<br>春意满西湖，湖上柳黄时节。濒水雾窗云户，贮楚宫人物。一年管领好花枝，东风共披拂。已约醉骑双凤。玩三山风月。
<br>
<br>水调歌头（和马叔度游月波楼）
<br>
<br>客子久不到，好景为君留。西楼著意吟赏，何必问更筹。唤起一天明月，照我满怀冰雪，浩荡百川流。鲸饮未吞海，剑气已横秋。
<br>
<br>野光浮。天宇迥，物华幽。中州遗恨，不知今夜几人愁。谁念英雄老矣，不道功名蕞尔，决策尚悠悠。此事费分说，来日且扶头。
<br>
<br>水调歌头（巩采若寿）
<br>
<br>泰岳倚空碧，汶□卷云寒。萃兹山水奇秀，列宿下人寰。八世家传素业，一举手攀丹桂，依约笑谈间。宾幕佐储副，和气满长安。
<br>
<br>分虎符，来近甸，自金銮。政平讼简无事，酒社与诗坛。
<br>
<br>曾看沙堤归去，应使神京再复，款曲问家山。玉佩揖空阔，碧雾翳苍鸾。
<br>
<br>贺新郎（和吴明可给事安抚）
<br>
<br>世路风波恶。喜清时、边夫袖手，□将帷幄。正值春光二三月，两两燕穿帘幕，又怕个、江南花落。与客携壶连夜饮，任蟾光、飞上阑干角。何时唱，从军乐。
<br>
<br>归欤已赋居岩壑。悟人世、正类春蚕，自相缠缚。眼畔昏鸦千万点，□欠归来野鹤。都不恋、黑头黄阁。一咏一觞成底事，庆康宁、天赋何须药。金钱大，为君酌。
<br>
<br>渔家傲（湖州幕官作舫室）
<br>
<br>风月小斋模画舫。绿窗朱户江湖样。酒是短桡歌是桨。和情放。醉乡稳到无风浪。
<br>
<br>自有拍浮千斛酿。从教日日蒲桃涨。门外独醒人也访。同俯仰。赏心却在鸱夷上。
<br>
<br>霜天晓角（赤壁）
<br>
<br>雪堂迁客。不得文章力。赋写曹刘兴废，千古事、泯陈迹。望中矶岸赤。直下江涛白。半夜一声长啸，悲天地、为予窄。
<br>
<br>苏武慢（雪）
<br>
<br>帐暖金丝，杯干云液，战退夜□□飘。障泥系马，扫路迎宾，先借落花春色。歌竹传觞，探梅得句，人在玉楼琼室。唤吴姬学舞，风流轻转，弄娇无力。
<br>
<br>尘世换、老尽青山，铺成明月，瑞物已深三尺。丰登意绪，婉娩光阴，都作暮寒堆积。回首驱羊旧节，入蔡奇兵，等闲陈迹。总无如现在，尊前一笑，坐中赢得。
<br>
<br>绿头鸭（七夕）
<br>
<br>叹飘零。离多会少堪惊。又争如、天人有信，不同浮世难凭。占秋初、桂花散采，向夜久、银汉无声。凤驾催云，红帷卷月，泠泠一水会双星。素杼冷，临风休织，深诉隔年诚。飞光浅，青童语款，丹鹊桥平。
<br>
<br>看人间、争求新巧，纷纷女伴欢迎。避灯时、彩丝未整，拜月处、蛛网先成。谁念临州，萧条官舍，烛摇秋扇坐中庭。笑此夕、金钗无据，遗恨满蓬瀛。被高枕，梧桐听雨，如是天明。
<br>
<br>乌夜啼（戏赠籍中人）
<br>
<br>江头三月清明。柳风轻。巴峡谁知还是、洛阳城。春寂寂。娇滴滴。笑盈盈。一段乌丝阑上、记多情。
<br>
<br>品令
<br>
<br>迢迢征路。又小舸、金陵去。西风黄叶，淡烟衰草，平沙将暮。回首高城，一步远如一步。
<br>
<br>江边朱户。忍追忆、分携处。今宵山馆，怎生禁得，许多愁绪。辛苦罗巾，揾取几行泪雨。
<br>
<br>好事近
<br>
<br>医者索酬劳，那得许多钱物。只有一个整整，也盒盘盛得。下官歌舞转凄惶，剩得几枝笛。观着这般火色，告妈妈将息。
<br>
<br>金菊对芙蓉（重阳）
<br>
<br>远水生光，遥山耸翠，霁烟深锁梧桐。正零瀼玉露，淡荡金风。东篱菊有黄花吐，对映水、几族芙蓉。重阳佳致，可堪此景，酒酽花浓。
<br>
<br>追念景物无穷。叹少年胸襟，忒煞英雄。把黄英红萼，甚物堪同。除非腰佩黄金印，座中拥、红粉娇容。此时方称情怀，尽拚一饮千钟。草堂诗馀后集卷上。
<br>
<br>好事近（西湖）
<br>
<br>日日过西湖，冷浸一天寒玉。山色虽言如画，想画时难邈。前弦后管夹歌钟，才断又重续。相次藕花开也，几兰舟飞逐。
<br>
<br>生查子（重叶梅）
<br>
<br>百花头上开，冰雪寒中见。霜月定相知，先识春风面。主人情意深，不管江妃怨。折我最繁枝，还许冰壶荐。
<br>
<br>蓦山溪
<br>
<br>画堂帘卷，贺燕双双语。花柳一番春，倚东风、雕红缕翠。草堂风月，还似旧家时，歌扇底，舞茵边，寿斝年年醉。兵符传垒，已莅葵丘戍。两手挽天河，要一洗、蛮烟瘴雨。貂蝉冠冕，应是出兜鍪，餐五鼎，梦三刀，侯印黄金铸。
<br>
<br>感皇恩
<br>
<br>露染武夷秋，千蛮耸翠。练色泓澄玉清水。十分冰鉴，未吐玉壶天地。精神先付与，人中瑞。
<br>
<br>青锁步趋，紫微标致。凤翼看看九十里。任挥金碗，莫负凉飙佳致。瑶台人度曲，千秋岁。
<br>
<br>水调歌头
<br>
<br>簪履竞晴书，画戟插层霄。红莲幕底风定，香雾不成飘。螺髻梅妆环列，凤管檀糟交泰，回雪无纤腰。觞酒荡寒玉，冰颊醉江潮。
<br>
<br>颂丰功，祝难老，沸民谣。晓庭梅蕊初绽，定报鼎羹调。龙衮方思勋旧，已覆金瓯名姓，行看紫泥褒。重试补天手，高插侍中貂。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
