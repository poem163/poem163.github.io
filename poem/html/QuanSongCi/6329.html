<HTML>
<HEAD>
<TITLE>全宋词 卷053 袁去华 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷053 袁去华</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷053 袁去华</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6329"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷053 袁去华')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷053 袁去华]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【袁去华】
<br>
<br>水调歌头（雪）
<br>
<br>云冻鸟飞灭，春意著林峦。姮娥何事，醉撼瑞叶落人间。斜入酒楼歌处，微褪茅檐烟际，窗户漾光寒。西帝游何许，翳凤更骖鸾。
<br>
<br>玉楼耸，银海眩，倚阑干。渔蓑江上归去，浑胜画图看。三嗅疏枝冷蕊，索共梅花一笑，相对两无言。月影黄昏里，清兴绕吴山。
<br>
<br>水调歌头（次黄舜举登姑苏台韵）
<br>
<br>吴门古都会，畴昔记曾游。轻帆卸处，西风吹老白苹洲。试觅姑苏台榭，尚想吴王宫阙，陆海跨鳌头。西子竟何许，水殿漫凉秋。
<br>
<br>画图中，烟际寺，水边楼。叫云横玉、须臾三弄不胜愁。兴废都归闲梦，俯仰已成陈迹，家在泽南州。有恨向谁说，月涌大江流。
<br>
<br>水调歌头
<br>
<br>天下最奇处，绿水照朱楼。三高仙去，白头千古想风流。跨海晴虹垂饮，极目沧波无际，落日去渔舟。苹末西风起，橘柚洞庭秋。
<br>
<br>记当年，携长剑，觅封侯。而今憔悴长安，客里叹淹留。回首洪崖西畔，随分生涯可老，卒岁不知愁。做个终焉计，谁羡五湖游。
<br>
<br>水调歌头（次韵别张梦卿）
<br>
<br>一叶堕金井，秋色满蟾宫。婵娟影里，玉箫吹断碧芙蓉。缭绕宫墙千雉，森耸觚棱双阙，缥缈五云中。郁郁葱葱处，佳气夜如虹。
<br>
<br>日华边，江海客，每从容。青钱万选，北门东观会留侬。堪叹抟沙一散，今夜扁舟何许，红蓼碧芦丛。无地寄愁绝，把酒酹西风。
<br>
<br>水调歌头（送杨廷秀赴国子博士用廷秀韵）
<br>
<br>笔阵万人敌，风韵玉壶冰。文章万丈光焰，论价抵连城。小试冯川三异，无数成阴桃李，寒谷自春生。奏牍三千字，晁董已销声。
<br>
<br>玺书下，天尺五，运千龄。长安知在何处，指点日边明。看取纶巾羽扇，静扫神州赤县，功业小良平。翻笑凌烟阁，双鬓半星星。
<br>
<br>水调歌头（定王台）
<br>
<br>雄跨洞庭野，楚望古湘州。何王台殿，危基百尺自西刘。尚想霓旌千骑，依约入云歌吹，屈指几经秋。叹息繁华地，兴废两悠悠。
<br>
<br>登临处，乔木老，大江流。书生报国无地，空白九分头。一夜寒生关塞，万里云埋陵阙，耿耿恨难休。徙倚霜风里，落日伴人愁。
<br>
<br>水调歌头
<br>
<br>鸟影度疏木，天势入平湖。沧波万顷，轻风落日片帆孤。渡口千章云木，苒苒炊烟一缕，人在翠微居。客里更愁绝，回首忆吾庐。
<br>
<br>功名事，今老矣，待何如。拂衣归去，谁道张翰为莼鲈。且就竹深荷静，坐看山高月小，剧饮与谁俱。长啸动林木，意气欲凌虚。
<br>
<br>念奴娇（梅）
<br>
<br>蕊珠宫女弄幽妍，初著春心娇小。自白真香，浑胜似、姑射冰肌窈窕。带雪茅檐，临溪篱落，占却春多少。天寒日暮，有人愁绝行绕。
<br>
<br>长记流水桥边，雨晴烟淡，袅一枝清晓。梦想经年开病眼，把酒风前一笑。花骨娇多，不禁人觑，只怕轻飞了。无端羌管，夜阑声入云杪。
<br>
<br>念奴娇（和人韵）
<br>
<br>水边篱落独横枝，苒苒风烟岑寂。踏雪寻芳村路永，竹屋西头遥识。蕙草香销，小桃红未，醉眼惊春色。罗浮何处，断肠无限陈迹。
<br>
<br>憔悴素脸朱唇，天寒日暮，倚琅玕无力。岁晚天涯驿使远，难寄江南消息。自笑平生，怜清惜淡，故国曾亲植。百花虽好，问还有恁标格。
<br>
<br>念奴娇
<br>
<br>竹阴窗户荐微凉，积雨郊墟新霁。万里飞云都过尽，天阙星河如洗。檐隙风来，流萤飘堕，苒苒还飞起。魂清骨冷，坐来衣润空翠。
<br>
<br>堪笑丘壑闲身，儒冠相误，著青衫朝市。功业君看清镜里，两鬓于今如此。身外纷纷，傥来适去，到了成何事。人生一世，种瓜何处无地。
<br>
<br>念奴娇（次郢州张推韵）
<br>
<br>满城风雨近重阳，云卷天空垂幕。林表初阳光似洗，屋角呼晴双鹊。香泽方熏，烘帘初下，森森霜华薄。发妆酒暖，殢人须要同酌。
<br>
<br>老手为拂春山，休夸京兆扫，宫眉难学。客里清欢随分有，争似还家时乐。料得厌厌，云窗深锁，宽尽黄金约。不堪重省，泪和灯烬偷落。
<br>
<br>念奴娇（九日）
<br>
<br>一番雨过一番凉，秋入苍崖青壁。昼日多阴，还又是、重九飘零江国。瘦水鳞鳞，长烟袅袅，枫叶千林赤。南山入望，为谁依旧佳色。
<br>
<br>随分绿酒黄花，联镳飞盖，总龙山豪客。人世高歌狂笑外，扰扰于身何得。短发萧萧，风吹乌帽，醉里从攲侧。明年虽健，未知何处相忆。
<br>
<br>水龙吟（雪）
<br>
<br>晚来侧侧清寒，冻云万里回飞鸟。故园梦断，单于吹罢，房栊易晓。西帝神游，万妃缟袂，相看一笑。泛扁舟乘兴，蹇驴觅句，山阴曲、霸陵道。
<br>
<br>舞态随风窈窕。任穿帘、儿童休扫。洛阳高卧，萧条门巷，悄无人到。供断诗愁，夜窗还共，陈编相照。念寒梅映水，匀妆弄粉，与谁争好。
<br>
<br>水龙吟（次韵呈吕帅张漕）
<br>
<br>汉家经略中原，上游眷此喉衿地。风行雷动，无前伟绩，伊谁扬厉。玉帐筹边，绣衣给饷，江上增气。自武侯蜕迹，羊公缓带，功名事、更谁继。
<br>
<br>方□长驱万里。笑谈间、生擒元济。非熊未兆，封留终在，同功异世。刻就丰碑，万山直下，不须沈水。要追攀二雅，流传千古，属骚人记。
<br>
<br>水龙吟（九日次前韵）
<br>
<br>汉江流入苍烟，戍楼吊古临无地。清霜初肃，鹰扬隼击，青霄凌厉。新雁声中，夕阳影里，千崖秋气。念东篱采菊，龙山落帽，风流在、尚堪继。
<br>
<br>引满松醪径醉。诵坡仙、临漳宵济。茱萸细看，明年谁健，空悲身世。儿辈何知，更休说似，登山临水。那纷纷毁誉，耳边风过，我何曾记。
<br>
<br>满庭芳（八月十六日醴陵作）
<br>
<br>雨送凉来，风将云去，晚天千顷玻璃。婵娟依旧，出海较些迟。玉兔秋毫可数，疏星外、乌鹊南飞。今何夕，空浮大白，一笑共谁持。
<br>
<br>团栾，成露坐，云鬟香雾，玉臂清辉。任短髭争挽，问我归期。三弄楼头长笛，愁人处、休苦高吹。沈吟久，支颐细数，四十九年非。
<br>
<br>满庭芳
<br>
<br>麦陇黄轻，桑畴绿暗，野桥新碧泱泱。怕春归去，莺语燕飞忙。风定闲花自落，穿幽径、拾蕊寻香。曾来处，孤云翠壁，依旧挂斜阳。
<br>
<br>客愁，知几许，唯思径醉，谁与持觞。料文君衣带，为我偷长。苦忆新晴昼永，闲相伴、刺绣明窗。何时得，西风夜雨枕簟共新凉。
<br>
<br>满庭芳
<br>
<br>马上催归，枕边唤起，谢他闲管闲愁。正难行处，云木叫钩辀。似笑天涯倦客，区区地、著甚来由。真怜我，提壶劝饮，一醉散千忧。
<br>
<br>人生，谁满百，闲中最乐，饱外何求。算苦无官况，莫要来休。住个溪山好处，随绿老、蜡屐渔舟。虽难比，东山绿野，得似个优游。
<br>
<br>满江红
<br>
<br>香雾空蒙，檐牙外、流萤自照。夜向久、明河东畔，电飞云绕。错落疏星垂屋角，须臾万弩鸣林杪。渐翠竹、苍梧嫩凉生，惊秋早。
<br>
<br>人语静，签声杳。珍簟冷，纱厨小。想云穿依旧，梦寻难到。雁足空来书断绝，眉头顿著愁多少。纵细写、琴心有谁知，朱弦悄。
<br>
<br>满江红（滕王阁）
<br>
<br>画栋珠帘，临无地、沧波万顷。云尽敛、西山横翠，半江沈影。斜日明边回白鸟，晚烟深处迷渔艇。听棹歌、游女采莲归，声相应。
<br>
<br>愁似织，人谁省。情纵在，欢难更。满身香犹是，旧时荀令。宦海归来尘扑帽，酒徒散尽霜侵鬓。最愁处、独立咏苍茫，西风劲。
<br>
<br>满江红（都下作）
<br>
<br>社雨衬晴，烟光暖、吴山滴翠。望绛阙、祥云亏蔽，粉垣千雉。万柳低垂春似酒，微风不动天如醉。遍万井、嬉嬉画图中，欢声里。
<br>
<br>嗟倦客，道傍李。看人事，槐根蚁。立苍茫俯仰，漫悲身世。靖节依然求县令，元龙老去空豪气。便乘兴、一叶泛沧浪，吾归矣。
<br>
<br>兰陵王（郴州作）
<br>
<br>晓阴薄。隔屋呼晴噪鹊。长烟袅、轻素望中，林表初阳照城郭。秋容自寂寞。清浅溪痕旋落。桥虹外，明嶂万重，云木千章映楼阁。
<br>
<br>天涯信飘泊。漫水绕郴山，尺素难托。文园多病宽衣索。最长笛声断，画阑凭暖，黄昏前后况味恶。甚良宵闲却。辽邈。误行乐。料恨寄徽弦，心倦梳掠。西风满院垂帘幕。对千里明月，五更悲角。归期秋尽，尚未定，怎睡著。
<br>
<br>兰陵王（次周美成韵）
<br>
<br>小桥直。林表遥岑寸碧。斜阳外、霞绚晚空，一目千里总佳色。初寒遍泽国。投老依然是客。功名事，云散鸟飞，匣里青萍漫三尺。
<br>
<br>重来怆陈迹。又水褪沙痕，风满帆席。鲈肥莼美曾同食。听虚阁松韵，古墙竹影，参差犹记过此驿。傍溪南山北。悲恻。暗愁积。拥绣被焚香，谁伴孤寂。追寻恩怨无穷极。正难续幽梦，厌闻邻笛。那堪檐外，更夜雨，断又滴。
<br>
<br>六州歌头（渊明祠）
<br>
<br>柴桑高隐，邱壑岁寒姿。北窗下，羲黄上，古人期。俗人疑。束带真难事，赋归去，吾庐好，斜川路，携筇杖，看云飞。六翮冥冥高举，青霄外、矰缴何施。且流行坎止，人世任相违。采菊东篱。
<br>
<br>正悠然、见南山处，无穷景，与心会，有谁知。琴中趣，杯中物，醉中诗。可忘机。一笑骑鲸去，向千载，赏音稀。嗟倦翼，瞻遗像，是吾师。门外空余衰柳，摇疏翠、斜日辉辉。遣行人到此，感叹不胜悲。物是人非。
<br>
<br>瑞鹤仙
<br>
<br>郊原初过雨。见败叶零乱，风定犹舞。斜阳挂深树。映浓愁浅黛，遥山眉妩。来时旧路。尚岩花、娇黄半吐。到而今，唯有溪边流水，见人如故。
<br>
<br>无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。
<br>
<br>荔枝香近
<br>
<br>晓来丹枫过雨，净如扫。霜空横雁，寒日翻鸦，惊嗟岁月如流，更被酒迷花恼。转眼吴霜，点鬓催老。
<br>
<br>细思欢游旧事，还自笑。断雨残云，都总似、梦初觉。锦鳞书断，宝箧香销向谁表。尽情说似啼鸟。
<br>
<br>卓牌子近
<br>
<br>曲沼朱阑，缭墙翠竹晴昼。金万缕、摇摇风柳。还是燕子归时，花信来后。看淡净洗妆态，梅样瘦。春初透。
<br>
<br>尽日明窗相守。闲共我焚香，伴伊刺绣。睡眼腾腾，今朝早是病酒。那堪更、困人时候。
<br>
<br>剑器近
<br>
<br>夜来雨。赖倩得、东风吹住。海棠正妖饶处。且留取。悄庭户。试细听、莺啼燕语。分明共人愁绪。怕春去。
<br>
<br>佳树。翠阴初转午。重帘未卷，乍睡起、寂寞看风絮。偷弹清泪寄烟波，见江头故人，为言憔悴如许。彩笺无数。去却寒暄，到了浑无定据。断肠落日千山暮。
<br>
<br>木兰花慢（用韩干闻喜亭柱间韵）
<br>
<br>□中原望眼，正汉水、接天流。渐霁雨虹消，清风面旋，借我凉秋。草庐旧三顾处，但孤云、翠壁晚悠悠。唯有兰皋解佩，至今犹话离愁。
<br>
<br>迟留。叹息此生浮。去去老沧洲。念岁月侵寻，闲中最乐，饱外何求。功名付他分定，也谁能、伴得赤松游。尊酒相逢，更莫问侬，依旧狂不。
<br>
<br>八声甘州
<br>
<br>正阴阴、夏木听黄鹂，百啭语惺忪。乍钩窗意适，临池倒影，竹树青葱。翠盖红妆窈窕，香引一帘风。向晚追凉处，月挂梧桐。
<br>
<br>何处楼头吹笛，渐玉绳低侧，河汉横空。想调冰雪藕，清夜与谁同。贮离愁、难凭梦寄，纵遣书、何日有征鸿。房栊静，伴人孤寂，唯有鸣蛩。
<br>
<br>宴清都
<br>
<br>暮雨消烦暑。房栊□、顿觉秋意如许。天高云杳，山横绀碧，桂华初吐。空庭静掩桐阴，更苒苒、流萤暗度。记那时、朱户迎风，西厢待月私语。
<br>
<br>佳期易失难重，余香破镜，虽在何据。如今要见，除非是梦。几时曾做。人言雁足传书，待尽写、相思寄与。又怎生、说得愁肠，千丝万缕。
<br>
<br>倾杯近
<br>
<br>邃馆金铺半掩，帘幕参差影。睡起槐阴转午，鸟啼人寂静。残妆褪粉，松髻攲云慵不整。尽无言，手挼裙带绕花迳。酒醒时，梦回处，旧事何堪省。共载寻春，并坐调筝何时更。心情尽日，一似杨花飞无定。未黄昏，又先愁夜永。
<br>
<br>长相思
<br>
<br>叶舞殷红，水摇瘦碧，隐约天际帆归。寒鸦影里，断雁声中，依然残照辉辉。立马看梅。试寻香嚼蕊，醉折繁枝。山翠扫修眉。记人人、蹙黛愁时。
<br>
<br>叹客里、光阴易失，霜侵短鬓，尘染征衣。阳台云归后，到如今、重见无期。流怨清商，空细写、琴心向谁。更难将、愁随梦去，相思惟有天知。
<br>
<br>风流子
<br>
<br>吴山新摇落，湖光净、鸥鹭点涟漪。望一簇画楼，记沽酒处，几多鸣橹，争趁潮归。瑞烟外，缭墙迷远近，飞观耸参差。残日衫霞，散成锦绮，怒涛推月，辗上玻璃。
<br>
<br>西风吹残酒，重门闭，深院露下星稀。肠断凭肩私语，织锦新诗。想翠幄香消，都成闲梦素弦声苦，浑是相思。还恁强自开解，重数归期。
<br>
<br>侧犯
<br>
<br>篆销余馥，烛堆残蜡房栊晓。寒峭。看杏脸羞红、尚娇小。游蜂静院落，绿水摇池沼。闲绕。翠树底、支颐听啼鸟。愁风怕雨，弹指春光了。音信杳。最堪恨、归雁过多少。困倚孤眠，昼长人悄。睡起依然，半窗残照。
<br>
<br>贺新郎
<br>
<br>晓色明窗绮。耿残灯、寒生翠幕，鸟啼人起。一夜西园新雨过，细草闲花似洗。漾澜影、柳塘春水。闲昼双飞归来燕，正东风、漫漫吹桃李。还是个，闷天气。
<br>
<br>回廊小院帘垂地。想连天、芳草萋迷，短长亭外。愁到春来依然在，旧事浑如梦里。又生怕、人惊憔悴。楼上谁家吹长笛，向曲中、说尽相思意。三弄处，寸心碎。
<br>
<br>红林檎近
<br>
<br>森木蝉初噪，淡烟梅半黄。睡起傍檐隙，墙梢挂斜阳。鱼跃浮萍破处，碎影颠倒垂杨。晚庭谁与追凉。清风散荷香。望极霞散绮，坐待月侵廊。调冰荐饮，全胜河朔飞觞。渐参横斗转，怀人未寝，别来偏觉今夜长。
<br>
<br>垂丝钓
<br>
<br>江枫秋老。晓来红叶如扫。暮雨生寒，正北风低草。宾鸿早。乱半川残照。伤怀抱。
<br>
<br>记西园饮处，微云弄月，梅花人面争好。路长信杳。度日房栊悄。还是黄昏到。归梦少。纵梦归易觉。
<br>
<br>安公子
<br>
<br>弱柳丝千缕。嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路。曾画楼、见个人人否。料静掩云窗，尘满哀弦危柱。
<br>
<br>庾信愁如许。为谁都著眉端聚。独立东风弹泪眼，寄烟波东去。念永昼春闲，人倦如何度。闲傍枕、百啭黄鹂语。唤觉来厌厌，残照依然花坞。
<br>
<br>蓦山溪（次陈帅用曹元宠梅花韵）
<br>
<br>蕊珠宫阙，西帝陈嫔御。语笑梦中香，叹罗浮、几番春暮。江南岁晚，垂地冻云黄，修竹外，一枝斜，流水桥边路。小桃半吐。羞得无藏处。不怕雪霜欺，最难禁、豪风横雨。当年诗兴，犹自记扬州，今老矣，客天涯，还认何郎否。
<br>
<br>一丛花
<br>
<br>东风吹恨著眉心。金约瘦难任。西窗翦烛浑如梦，最愁处、南陌分襟。香歇绣囊，尘生罗幌，憔悴到如今。
<br>
<br>小花幽院夜沈沈。凉月转槐阴。拂墙树动开朱户，又赢得、愁与更深。青翼不来，征鸿难倩，流怨入瑶琴。
<br>
<br>雨中花（按调乃满路花）
<br>
<br>江上西风晚。野水兼天远。云衣拖翠缕，易零乱。见柳叶满梢，秀色惊秋变，百岁今强半。两鬓青青，尽著吴霜偷换。向老来、功名心事懒。客里愁难遣。乍飘泊、有谁管。对照壁孤灯，相与秋虫叹。人间事，经了万千，这寂寞、几时曾见。
<br>
<br>谒金门
<br>
<br>春索寞。楼上晚来风恶。午醉初醒罗袖薄。护寒添翠幕。愁里花时过却。闲处泪珠偷落。憔悴只羞人问著。镜中还自觉。
<br>
<br>谒金门
<br>
<br>深院闭。漫漫东风桃李。芳草萋迷烟雨细。秦楼何处是。还是伤春意味。闲却踏青天气。折得海棠双蒂子。无言心自喜。
<br>
<br>谒金门
<br>
<br>春寂寂。尽日蜂寻窗隙。隔叶黄鹂声历历。满庭芳草碧。相对熏炉象尺。新睡觉来无力。几日郎边无信息。闲拈双六掷。
<br>
<br>谒金门
<br>
<br>归鸟急。照水斜阳红湿。篷底夜凉风露入。藕花香习习。点滴城头漏涩。凄断草间虫泣。新恨旧愁眉上集。月斜还伫立。
<br>
<br>谒金门
<br>
<br>烟水阔。夜久风生苹末。东舫西船人语绝。四更山吐月。客里光阴电抹。不记离家时节。楼上单于听未彻。又催征棹发。
<br>
<br>谒金门
<br>
<br>云障日。檐外雪销残滴。画阁红炉窗户窄。博山烟穗直。酒入横波滟溢。羞得梅无颜色。乡有温柔元未识。更从何处觅。
<br>
<br>谒金门
<br>
<br>清汉曲。天际落霞孤鹜。幽草墙阴秋更绿。倚檐三两竹。绣被焚香独宿。梦绕绿窗华屋。何日明眸光射目。夜阑更秉烛。
<br>
<br>金蕉叶
<br>
<br>涛翻浪溢。调停得、似糖似蜜。试一饮、风生两腋。更烦襟顿失。
<br>
<br>雾蘼衫儿袖窄。出纤纤、自传坐客。觑得他、烘地面赤。怎得来痛惜。
<br>
<br>金蕉叶
<br>
<br>行思坐忆。知他是、怎生过日。烦恼无、千万亿。诮将做饭吃。
<br>
<br>旧日轻怜痛惜。却如今、怨深恨极。不觉长吁叹息。便直恁下得。
<br>
<br>金蕉叶
<br>
<br>江枫半赤。雨初晴、雁空绀碧。爱篱落、黄花秀色。带零露旋摘。
<br>
<br>向晚西风淡日。发萧萧、任从帽侧。更莫把茱萸叹息。且更持大白。
<br>
<br>金蕉叶
<br>
<br>沈烟篆曲。可庭轩、翠梧荫绿。挂晚景、寒林数幅。对冰盘莹玉。
<br>
<br>印枕娇红透肉。眼偷垂、睡犹未足。试纤手、清泉戏掬。看风动槛竹。
<br>
<br>清平乐
<br>
<br>嫩凉新霁。明月光如洗。长笛一声烟际起。人在危楼独倚。夜深风露娟娟。抱琴谁和流泉。只有乘鸾仙子，见人愁绝无眠。
<br>
<br>清平乐
<br>
<br>春愁错莫。风定花犹落。斗草踏青闲过却。乳燕鸣鸠自乐。行人江北江南。满庭萱草毵毵。且恁亡忧可矣，只他怎解宜男。
<br>
<br>清平乐（赠歌者）
<br>
<br>移商换羽。花底流莺语。唱彻秦娥君且住。肠断能消几许。劝觥斜注微波。真情著在谁那。只怕如今归去，酒醒无奈愁何。
<br>
<br>清平乐（赠游簿侍儿）
<br>
<br>长条依旧。不似章台柳。见客入来和笑走。腻脸羞红欲透。桃花流水茫茫。归来愁杀刘郎。尽做风情减尽，也应未怕颠狂。
<br>
<br>清平乐
<br>
<br>春衫袖窄。烛底横波溢。困倚屏风无气力。故故停歌驻拍。夜深满劝金杯。曲中偷送情来。归去十分准拟，今宵梦里阳台。
<br>
<br>清平乐（瑞香）
<br>
<br>争妍占早。只有梅同调。紫晕丁香青盖小。比似横枝更好。日烘锦被熏香。老夫恼得颠狂。把酒花前一笑，醉乡别有风光。
<br>
<br>柳梢青
<br>
<br>草底虫吟。烟横水际，月淡松阴。荷近香浓，竹深凉早，销尽烦襟。
<br>
<br>发稀浑不胜簪，更客里、吴霜暗侵。富贵功名，本来无意，何况如今。
<br>
<br>柳梢青（建康作）
<br>
<br>白鹭洲前，乌衣巷口，江上城郭。万古豪华，六朝兴废，潮生潮落。
<br>
<br>信流一叶飘泊。叹问米、东游计错。老眼昏花，吴山何处，孤云天角。
<br>
<br>柳梢青（长桥）
<br>
<br>天接沧浪。晴虹垂饮，千步修梁。万顷玻璃，洞庭之外，纯浸斜阳。
<br>
<br>西风劝我持觞。况高栋、层轩自凉。饮罢不知，此身归处，独咏苍茫。
<br>
<br>柳梢青（钓台。绍兴甲子赴试南宫登此，今三十三年矣）
<br>
<br>一水萦回。参天古木，夹岸苍崖。三十三年，客星堂上，几度曾来。
<br>
<br>眼看变化云雷。分白首、烟波放怀。细细平章，钓台毕竟，高似云台。
<br>
<br>菩萨蛮
<br>
<br>流苏宝帐沈烟馥。寒林小景银屏曲。睡起鬓云松。日高花影重。
<br>
<br>沈吟思昨梦。闲抱琵琶弄。破拨错成声。春愁著莫人
<br>
<br>菩萨蛮（送刘帅）
<br>
<br>重湖草木威名熟。儿童犹唱平郴曲。宴寝静愔愔。恩波湘水深。
<br>
<br>举头天尺五。稳步烟霄去。三柱黑头公。朔庭谈笑空。
<br>
<br>菩萨蛮（杜省干席上口占赋桃花菊）
<br>
<br>木犀开遍芙蓉老。东篱独占秋光好。还记笑春风。新妆相映红。
<br>
<br>莫嫌彭泽令。不似刘郎韵。把酒赋新诗。花前知是谁。
<br>
<br>菩萨蛮
<br>
<br>西风送雨鸣庭树。嫩寒先到孤眠处。愁极梦频惊。马嘶天渐明。
<br>
<br>千林枫叶赤。寒事催刀尺。树杪又斜阳。迢迢归路长。
<br>
<br>思佳客（王宰席上赠歌姬）
<br>
<br>把酒听歌始此回。流莺花底语徘徊。神仙也许人间见，腔调新翻辇下来。
<br>
<br>银烛灺，玉山颓。谁言弱水隔蓬莱。绝胜想像高唐赋，浪作行云行雨猜。
<br>
<br>思佳客
<br>
<br>飞燕双双掌上身。花光纷艳晚妆新。纤腰妙舞萦回雪，皓齿清歌遏住云。
<br>
<br>欢卜夜，座添春。近前生怕主人嗔。主人见惯浑闲事，恼杀醒狂一个人。
<br>
<br>思佳客（七夕）
<br>
<br>宝阁珠宫夜未央。嫌迟怕晚不成妆。乞求鸟鹊填河汉，已早玉绳低建章。
<br>
<br>笼月烛，闭云房。经年离恨不胜长。思量也胜姮娥在，夜夜孤眠不识双。
<br>
<br>浣溪沙
<br>
<br>庭下丛萱翠欲流。梁间双燕语相酬。日长帘底篆烟留。金勒去遥芳草歇，玉箫吹罢紫兰秋。一年春事只供愁。
<br>
<br>浣溪沙（梅）
<br>
<br>玉骨冰肌比似谁。淡妆浅笑总相宜。一枝清绝照涟漪。客意无聊花亦老，风烟错莫雨垂垂。溪边立马断肠时。
<br>
<br>浣溪沙
<br>
<br>一夕高唐梦里狂。云情雨意两茫茫。袖间依约去年香。乳燕鸣鸠闲院落，垂杨芳草小池塘。墙梢冉冉又斜阳。
<br>
<br>山花子（成支使出侍姬，次穆季渊韵）
<br>
<br>雾阁云窗别有天。丰肌秀骨净娟娟。独立含情羞不语，总妖妍。
<br>
<br>持酒听歌心已醉，可怜白发更苍颜。红烛纱笼休点著，月中还。
<br>
<br>蝶恋花（次韩干梦中韵）
<br>
<br>细雨斜风催日暮。一梦华胥，记得惊人句。雾阁云窗歌舞处。翠峰青嶂无重数。
<br>
<br>解佩江头元有路。流水茫茫，尽日无人渡。一点相思愁万缕。几时却跨青鸾去。
<br>
<br>蝶恋花
<br>
<br>十二峰前朝复暮。空忆兰台，公子高唐句。断雨残云无觅处。古来离合归冥数。
<br>
<br>咫尺明河无限路。牛女佳期，犹解年年渡。细写罗笺情缕缕。雁飞不到谁将去。
<br>
<br>惜分飞（九日）
<br>
<br>平日悲秋今已老。细看秋光自好。风紧寒生早。漫将短发还吹帽。
<br>
<br>寂寞东篱人不到。只有渊明醉倒。一笑留残照。世间万事蝇头小。
<br>
<br>惜分飞
<br>
<br>雨过残阳明远树。树底鸣蝉无数。临水人家住。靠西便入江南路。
<br>
<br>曲迳通幽深几许。翠竹短窗无暑。小立凭肩语。个中曾是孤眠处。
<br>
<br>鹊桥仙
<br>
<br>明眸皓齿，丰肌秀骨，浑是揉花碎玉。十分心事有谁知，暗恼得、愁红怨绿。
<br>
<br>残云断雨，不期而会，也要天来大福。若还虚度可怜宵，便做下、来生不足。
<br>
<br>鹊桥仙（七夕）
<br>
<br>牛郎织女，因缘不断，结下生生世世。人言恩爱久长难，又不道、如今几岁。
<br>
<br>眼穿肠断，一年今夜，且做不期而会。三杯酒罢闭云房，管上得、床儿仝睡。
<br>
<br>诉衷情
<br>
<br>荷花风细竹娟娟。新浴晚凉天。钩帘坐期素月，相对理朱弦。
<br>
<br>歌扇底，舞裙边。旧因缘。忔憎模样，别没包弹，只欠心坚。
<br>
<br>诉衷情（中秋微雨，入夜开霁，吕履谦座上赋此）
<br>
<br>晓来犹自雨冥冥。投晚却能晴。姮娥为谁著意，洗得十分明。
<br>
<br>人自老，兔长生。酒徐倾。杯行到手，休更推辞，转眼参横。
<br>
<br>相思引
<br>
<br>皓齿清歌绝代音。眼波斜处寄情深。东风吹散，云雨杳难寻。
<br>
<br>试手罗笺花样在，唾窗茸线暗尘侵。向来多事，触绪碎人心。
<br>
<br>相思引
<br>
<br>晓鉴燕脂拂紫绵。未忺梳掠髻云偏。日高人静，沈水袅残烟。
<br>
<br>春老菖蒲花未著，路长鱼雁信难传。无端风絮，飞到绣床边。
<br>
<br>点绛唇（登郢州城楼）
<br>
<br>楼槛凌风，四边浑是青山绕，水空相照。天末归帆小。
<br>
<br>家在江南，三迳都荒了。何时到。暗尘扑帽。应被渊明笑。
<br>
<br>点绛唇
<br>
<br>徙倚虚檐，柳阴疏处看飞鸟。水平池沼。云影闲相照。点翰舒笺，字密蝇头小。还揉了。路长山杳。寄得愁多少。
<br>
<br>减字木兰花（梅）
<br>
<br>微红嫩白。照水横枝初摘索。一梦扬州。客里相逢无限愁。黄昏院落。细细清香无处著。觅句持觞。鬓点吴霜不碍狂。
<br>
<br>减字木兰花（灯下见梅）
<br>
<br>灯前初见。冰玉玲珑惊眼眩。艳溢香繁。绝胜溪边月下看。铅华尽洗。只有檀唇红不退。倾坐精神。全似当时一个人。
<br>
<br>归字谣
<br>
<br>归。目断吾庐小翠微。斜阳外，白鸟傍山飞。
<br>
<br>归字谣
<br>
<br>归。随分家山有蕨薇。陶元亮，千载是吾师。
<br>
<br>玉团儿
<br>
<br>吴江渺渺疑天接。独著我、扁舟一叶。步袜凌波，芙蓉仙子，绿盖红颊。
<br>
<br>登临正要诗弹压。叹老去、都忘句法。剧饮狂歌，清风明月，相应相答。
<br>
<br>青山远（题王见几侍儿真）
<br>
<br>花竹亭轩。曲迳通幽小洞天。翠帏苒苒隔轻烟。锁婵娟。画图初试春风面，消得东君著意怜。到伊歌扇舞裙边。要前缘。
<br>
<br>玉楼春
<br>
<br>垂鬟初学窥门户。妙舞妍歌俱独步。引成密约笑言间，认得真情离别处。
<br>
<br>潘郎两鬓今如许。纵得相逢知认否。多时无雁寄书来，今夜倩风吹梦去。
<br>
<br>踏莎行
<br>
<br>醉捻黄花，笑持白羽。秋江绿涨迷平楚。燕鸿曾寄去年书，汉皋不记来时路。
<br>
<br>天际归舟，云中烟树。兰成憔悴愁难赋。香囊钿合忍重看，风裳水佩寻无处。
<br>
<br>南柯子
<br>
<br>秋晚霜初肃，江寒雾未收。西风吹老白苹洲。长笛一声、谁在水边楼。
<br>
<br>带绿枨新破，真醇酒旋蘼。簪花莫怪老人羞。直是黄花、羞上老人头。
<br>
<br>虞美人（七夕悼亡）
<br>
<br>娟娟缺月梧桐影。云度银潢静。夜深檐隙下微凉。醒尽酒魂何处、藕花香。
<br>
<br>鹊桥初会明星上。执手还惆怅。莫嗟相见动经年。犹胜人间一别、便终天。
<br>
<br>忆秦娥（七夕）
<br>
<br>月照席。不知天上今何夕。今何夕。鹊桥初就，玉绳低侧。暂时不见犹寻觅。那堪更作经年隔。经年隔。许多良夜，怎生闲得。
<br>
<br>长相思
<br>
<br>荷花香。竹风凉。万动声沈更点长。荧荧月半床。
<br>
<br>好思量。恶凄惶。独立西厢花拂墙。如今空断肠。
<br>
<br>东城引
<br>
<br>陇头梅半吐。江南岁将暮。闲窗尽日将愁度。黄昏愁更苦。归期望断，双鱼尺素。念嘶骑、今到何处。残灯背壁三更鼓。斜风吹细雨。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
