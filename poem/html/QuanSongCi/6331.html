<HTML>
<HEAD>
<TITLE>全宋词 卷055 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷055</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷055</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6331"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷055')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷055]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【姚述尧】
<br>
<br>太平欢（圣节赐宴）
<br>
<br>蕤宾奏律，正太平无事，欢娱时节，翘首箫台南望处，两两寿星明彻。和满乾坤，春回草木，瑞霭凝金阙。钧天齐奏，嵩呼隐隐三发。
<br>
<br>遥想帝里繁华，庆父尧子舜，赓歌胥悦。黼座传觞仙仗里，拜舞两阶英杰。愠解薰风，恩覃湛露，玉陛笙镛咽。溥天同庆，年年沈醉花月。
<br>
<br>满庭芳（赐坐再赋）
<br>
<br>酒泛恩波，香凝瑞彩，笙歌鼎沸华堂。簪缨济济，拜手祝君王。好是重华盛世，康衢里、争颂陶唐。古今少，圣明相继，交劝万年觞。
<br>
<br>升平，无外事，穷天极地，俱沐恩光。更宫花齐戴，锦绣成行。愿捧蟠桃为寿，对瑶宴、一曲山香。尧天近，葵倾心切，相约共梯航。
<br>
<br>念奴娇（次刘周翰韵）
<br>
<br>山城秋早，听画角吟风，晓来声咽。梦断华胥人乍起，冷浸一天霜月。灏气参横，尘埃洗尽，玉管濡冰雪。兴来吟咏，灵均谁谓今绝。
<br>
<br>闻道潇洒王孙，对黄花清赏，喜延佳客。一坐簪缨谭笑处，全胜东篱山色。酒兴云浓，诗肠雷隐，饮罢须臾设。醉归凝伫，此怀还与谁说。
<br>
<br>念奴娇（冬日赏菊次前韵）
<br>
<br>霜风初过，正仙吏微吟，诗喉清咽。静对南山真赏处，秋后一亭花月。翠簇香裀，光摇金胜，玉女肌凝雪。花有黄白相间。寒城无伴，烂然还自奇绝。
<br>
<br>况有凫舄朋来，拚金钱都罄，晚酣留客。应笑陶潜孤负了，多少傲霜余色。鲸饮方豪，龙吟未已，更著雕胡设。清欢无限，醉归犹记前说。
<br>
<br>念奴娇（九日作）
<br>
<br>山城秋好，正西风淅淅，登高时候。杖倚徘徊凝望处，翠叠万山如绣。云绕禾场，烽沈戎马，田野欢声凑。琴堂无事，何妨同泛香溜。
<br>
<br>况有庭下黄花，遍河阳、尽把金钱铺就。一坐簪缨谭笑里，尘脱风生清昼。饮罢龙山，诗成彭泽，灏气森星斗。醉归凝伫，美人时炷金兽。老杜九日诗："万国皆戎马，酣歌泪欲垂。"念奴娇（重九前二日登西塔观县治，用前韵）
<br>
<br>江山清绝，正箫台花县，霜秋时候。寻胜登高环望处，碧瓦参差铺绣。五岫藏云，两溪吞月，古市渔盐凑。青帘斜扬，家家香泛丹溜。
<br>
<br>况是东鲁风流，看儒冠济济，垂天赋就。（时科举后邑中预荐者四人。）陶令从容官事了，把菊高吟闲昼。草鞠圜扉，香凝燕寝，豪饮挥金斗。公庭无事，珍祥休问驯兽。（鲁恭驯雉也。）
<br>
<br>念奴娇（瑞香）
<br>
<br>芸堂春早，正芳苞紫萼，笼烟调雨。隐隐朝阳歌宴罢，拥出三千宫女。醉面匀红，香囊暗惹，鹊尾烟频炷。庐山佳致，依然都在庭宇。
<br>
<br>因念一种天香，当年岩谷下，想难俦侣。一旦呈祥都占断，阆苑琼林歌舞。瑞彩扶疏，锦笼绰约，兰蕙应羞妒。明朝胜赏，有谁同唱金缕。
<br>
<br>念奴娇（梅词厉主簿为梅溪先生寿）
<br>
<br>早春时候，占百花头上，天香芳馥。寥廓寒分和气到，知是花神全毓。独步前林，挽回春色，素节辉冰玉。翛然一笑，便应扫尽粗俗。
<br>
<br>最爱潇洒溪头，孤标凛凛，不与凡华逐。自是玉堂深处客，聊寄疏篱茅屋。已报君王，为调金鼎，直与人间足。更看难老，岁寒长友松竹。
<br>
<br>水调歌头（中秋）
<br>
<br>碧落暮云卷，玉宇静无尘。宝阶露滴仙掌，秋气正平分。冷浸银河清澈，光射珠躔明灭，素女拥冰轮。今夕桂华满，疑是别乾坤。
<br>
<br>对清影，凌灏气，沃芳尊。凭高凝望，万里城阙尽铺银。偏照长门离恨，更揽西园诗思，何处不关情。此景年年好，莫惜醉归频。
<br>
<br>水调歌头（七夕）
<br>
<br>三五半圆夜，二七素秋天。银河耿耿，中渡绛节会星軿。宝鹊喜传佳信，丹凤欢迎仙仗，瑞彩映珠躔。此意天长久，不比在人间。
<br>
<br>多情客，捧香饵，洁宾筵。殷勤拜舞，乞寿乞富乞团圆。宜与人人愿足，更看家家欢洽，喜气满江山。今夕莫辞醉，后会是来年。
<br>
<br>水调歌头（酴醿）
<br>
<br>上苑暮春好，烟雨正溟蒙。桃蹊冷落无语，嫩绿翳残红。好是翠帡乍展，喜见玉英初坼，裁翦费春工。绰约更娇软，轻扬万条风。
<br>
<br>散清馥，翻素艳，照晴空。佳人羞妒，竞把粉质斗芳容。无限恼人风味，别有留春情韵，（张商英酴醿诗云："红雨万花供扫迹，玉英一笑独留春。"都付酒杯中。唐制，寒食日内宴，群臣赐酴醿酒。）极目凭阑久，月影在墙东。
<br>
<br>水调歌头（秩满告归，曾使君饯别，席间奉呈）
<br>
<br>泽国正秋杪，微雨洒江滨。凭高一望，万里多稼总如云。芳野壤歌鼎沸，古市欢声辐凑，尽是泰平人。铃阁尽无事，桃李满公门。
<br>
<br>恨瓜戍，趣征驭，惜芳辰。高情耿耿，重别中夜沃清尊。不为兰亭感慨，莫作楚狂醉倒，谭笑自生春。明日送行处，忍顾翠眉颦。
<br>
<br>洞仙歌（七夕）
<br>
<br>金风玉露，正清秋初霁。天上星郎夜游戏。喜鹊儿、向织女报佳期，停机杼，草草便谐欢会。
<br>
<br>情深悄无寤，云雨须臾，刚被鸡人早惊起。念岁岁年年，今夕之前，两下里、千山万水。到今夕、相逢又匆匆，愿地久天长，永无抛弃。
<br>
<br>南歌子
<br>
<br>（载子强、二赵主管及诸同舍席间作）
<br>
<br>素节秋强半，嘉名久最宜。霜风簌簌下天涯。幸有佳朋何惜、共登危。
<br>
<br>月窟诸仙子，天宫两白眉。相逢不醉定无归。笑问黄花重约、是何时。
<br>
<br>南歌子（呈府判删定黄子升）
<br>
<br>天宇霜风净，雷封露气寒。群贤高宴胜龙山。中有仙翁绿鬓、更朱颜。
<br>
<br>北阙心犹壮，（老杜九日诗云："北阙心长恋，西江首独回。"）东篱兴未阑。年年身健足清欢。后会不妨重约、醉长安。
<br>
<br>南歌子（九日次赵季益韵）
<br>
<br>人在烟云里，山横碧落旁。望中缥缈是仙乡。幸有佳朋何惜、醉斜阳。
<br>
<br>公子传杯速，骚人练句忙。悠然此兴未能忘。似觉庭花全胜、去年黄。
<br>
<br>南歌子
<br>
<br>（赵德全会同舍小集，屏间置山丹花红黄二枝，即席索词）
<br>
<br>瑞彩迎朝日，柔枝绕庆云。谁将仙种下天阍。却笑葵杯榴火、俗纷纷。
<br>
<br>色映蔷薇水，光浮琥珀尊。美人浴罢近黄昏。总把淡妆浓抹、斗芳芬。
<br>
<br>南歌子（赠赵顺道）
<br>
<br>咳唾琼珠璀，精神冰玉寒。不求名利不谈玄。明月清风相对、自怡然。
<br>
<br>潇洒真仙隐，繁华小洞天。薰风飒飒度虞弦。更拥姬姜何惜、醉华年。
<br>
<br>南歌子（圣节前三日小集于尉厅）
<br>
<br>宾宴亲尧日，薰弦动舜风。公余无事乐年丰。多谢歌姬流盼、更情浓。
<br>
<br>气逼云天外，毫濡雪碗中。百篇斗酒兴何穷。却笑东山无语、醉花丛。
<br>
<br>南歌子（王清叔会同舍赏莲花，席间命官奴索词）
<br>
<br>罗盖轻翻翠，冰姿巧弄红。晚来习习度香风。疑是华山仙子、下珠宫。
<br>
<br>柳外神仙侣，花间锦绣丛。竞将玉质比芳容。笑指壶天何惜、醉千钟。
<br>
<br>南歌子
<br>
<br>（舍，席间作）
<br>
<br>金谷貂蝉侣，东山锦绣丛。管弦丝竹醉东风。漫逐流莺飞舞、乱红中。
<br>
<br>清赏吾人事，诗情我辈钟。藤萝欲上更支筇。笑指壶天烟绕、斗城东。
<br>
<br>南歌子（时方自佥厅会议催科，事罢即作此游）
<br>
<br>误入红莲幕，来依玉树丛。也将尘迹寄东风。忙里偷闲同到、此山中。
<br>
<br>迥野韶华丽，晴岚秀色钟。凭高凝望倦扶筇。喜见今年和气、满南东。
<br>
<br>南歌子
<br>
<br>雨过云峰净，天高水镜平。望中寸碧远山横。潇洒何郎相对、挹金觥。
<br>
<br>朱李沈寒碧，新瓜破玉英。浩然谭笑有余情。醉舞何妨颓玉、倚飞琼。
<br>
<br>临江仙
<br>
<br>山县登高真胜事，满筵当代英奇。黄花无语笑东篱。龙山真鼠辈，巴岭漫羁栖。
<br>
<br>醉后风流情更好，笑谭落落珠玑。莫将乌帽任风吹。动容皆是舞，出语总成诗。
<br>
<br>临江仙（呈湘川使君丁郎中仲京）
<br>
<br>佳节喜逢长久日，（魏文帝《与钟繇书》曰："九月九为阳数，而日月并应。俗嘉其名，以为宜于长久，故以享宴高会。是月律中无射，言群木庶草无有射地而生，惟菊纷然独荣。非夫含乾坤之淳和，体芬芳之淑气，孰能如此。故屈平悲冉冉之将老，思食秋菊之落英。辅体延年，莫斯之贵。谨奉一束，以助彭祖之术。）翩翩凫＿朋来。霜清天宇绝纤埃。（老杜《九日》诗云："天宇清霜净，公堂宿雾披。")遥怜巴岭月，（严武有《九日巴岭答杜二见忆》诗云："卧向巴山落月时，两乡千里梦相思。"）拟上曲江台。（老杜有《九日曲江》诗云："重阳独酌杯中酒，抱病起登江上台。"）
<br>
<br>怀县从容留客宴，（见老杜《九日杨奉先会白水崔明府》诗。）追欢正好传杯。使君归骑莫相催。更拚明日醉，未放菊花开。
<br>
<br>临江仙（雨中观瀑泉于白鹤僧舍）
<br>
<br>云度岩扉风振谷，迅雷惊起蛟龙。天威汹汹变晴空。搅翻银汉水，倾入宝莲宫。
<br>
<br>雪浪奔冲凌翠麓。陇头低挂双虹。人间热恼尽消融。此流长不断，万折竟朝东。
<br>
<br>临江仙（中秋夜雨次石敦夫韵）
<br>
<br>万石家声夸第一，清材更美姿容。笑谭落落与谁同。烟分丹篆碧，香泛小槽红。（石云："窥檐蟾影白，照坐烛花红。"）
<br>
<br>准拟中秋圆月好，暮云忽翳晴空。共将清致敌西风。举头连玉兔，乘兴沃金钟。
<br>
<br>临江仙（前县尉吕次新自台城来访，酌酒为劝）
<br>
<br>材刃纵横森武库，箫台旧日梅仙。累陪簪盍醉花前。吴门归去后，一别动经年。
<br>
<br>曾到赤城真隐处，飘飘凤举龙蟠。勒回俗驾向长安。好将医国手，从此活人间。
<br>
<br>临江仙（九日）
<br>
<br>橘绿橙黄秋正好，霜飙洗尽炎威。（江南多秋热，至九日而后凉。）园林木落望中奇。俊游方得意，楚客为谁悲。况有风流文字饮，何妨同醉东篱。狂歌犹记少陵诗。地偏初衣裌，山拥更登危。
<br>
<br>临江仙
<br>
<br>（代，过乐清，置酒为别，席间作）
<br>
<br>一去吴山三改火，我来两见寒梅。君今先向斗城回。尊前方重别，征骑莫相催。
<br>
<br>堪笑人生如逆旅，明年我亦言归。羡君平步到天涯。吴侬如有问，为我说归期。
<br>
<br>临江仙（送使君刘显谟归三衢）
<br>
<br>忆昨曾将明使指，轺车踏遍东城。重来游戏拥双旌。江山皆故部，英俊尽门生。（时坐客预门生者六）
<br>
<br>杖策翩然归去也，送行满坐簪缨。尊前雨泪不胜情。曲终人散后，江上数峰青。
<br>
<br>浣溪沙（呈潮阳使君宋台簿敦书）
<br>
<br>乳酒初颁菊正黄（羌人作马乳酒兼蒲萄压之，晋宣帝时九日来献因遍赐百僚）。去年高宴近清光。朝回犹带御炉香。暂向花封陪客醉，已闻芝检促归装。昌黎宁许到潮阳。
<br>
<br>浣溪沙（青田赵宰席间作）
<br>
<br>与客相从谒谢公。芝田绛节拥仙翁。数枝桃杏斗香红。醉眼斜拖春水绿，黛眉低拂远山浓。此情都在酒杯中。
<br>
<br>浣溪沙（赠王清叔县尉）
<br>
<br>两到蟾宫折桂枝。经文纬武拟康时。箫台仙隐漫游嬉。气宇棱棱吞梦泽，笑谭落落璀珠玑。何妨相对沃金卮。
<br>
<br>浣溪沙（渔父词）
<br>
<br>短棹翩翩绿一莎。碧潭深处几风波。晚来风定却高歌。千尺丝纶随卷放，数声玉笛足清和。蝇头名利奈伊何。
<br>
<br>鹧鸪天（呈鄱阳使君何郎中伯谨）
<br>
<br>玉宇无尘露气清。凭高极目万山横。霜前白雁初传信，（《笔谈》云：北方白雁，似雁而小，秋深则来。白雁至则霜降，北人谓之霜信。老杜《九日》诗云："殊方日落玄猿哭，旧国霜前白雁来。"）篱下黄花独有情。
<br>
<br>乌帽侧，紫萸馨。尊前醉舞拥飞琼。明年此会知何处，不是鄱江是帝城（一作"便合抟扶上玉京"。）
<br>
<br>鹧鸪天
<br>
<br>（王清叔具草酌赏海棠为作二绝句，清叔击节，概括以鹧鸪天歌之）
<br>
<br>昨夜东风到海涯。繁红簇簇吐胭脂。恍疑仙子朝天罢，醉面匀霞韵更宜。（类说云：花以海名者，皆自海外来。）
<br>
<br>欢未足，困相依。羞将兰麝污天姿。少陵可是风情薄，却为无香不作诗。
<br>
<br>鹧鸪天（渴雨）
<br>
<br>几阵萧萧弄雨风。片云微破月朦胧。田家侧耳听鸣鹳，寰海倾心想卧龙。
<br>
<br>尧日近，舜云浓。圣仁天覆忍民穷。会看膏泽随车下，只恐诗人句未工。
<br>
<br>鹧鸪天（县有花名日日红，高仲坚席间作）
<br>
<br>凤阙朝回晓色分。彩霞轻拂绛衣新。炎乌影里年年好，碧玉枝头日日春。
<br>
<br>携翠斝，对芳尊。东君著意属诗人。夜深莫放西风入，频遣司花护锦茵。
<br>
<br>瑞鹧鸪
<br>
<br>（半，桃杏皆飘零，惟此花独芳，尤不可孤。因索再赋）
<br>
<br>司花著意惜春光。桃杏飘零此独芳。一抹霞红匀醉脸，恼人情处不须香。
<br>
<br>王孙好客成巢饮，故翦繁枝簇画堂。后夜更将银烛照，美人敛衽怯残妆。（山谷《南昌集》云：徐俭乐道，隐于药肆中，家有海棠数窠，结巢其上，时引客巢饮于其间。）
<br>
<br>西江月（次蔡仲明韵）
<br>
<br>红叶漫随风舞，黄花不畏霜凋。诗人把酒竞招招。更欲移尊藉草。
<br>
<br>醉里谪仙兴逸，夜深归骑声呶。孟公投辖未相饶。不放秋光便老。
<br>
<br>西江月
<br>
<br>嫩绿烟笼碎玉，繁红日护香绡。故人去后恨迢迢。独倚危楼情悄。
<br>
<br>脉脉望穷云杪，看看月上花梢。嫩添金鸭任烟消。杜宇一声春晓。
<br>
<br>减字木兰花
<br>
<br>井梧飞早。一雁横空天更好。才子寻幽。争把新诗断送秋。浮生鸥没。莫为尘劳轻度日。倒载何妨。唱彻凉州月在旁。
<br>
<br>减字木兰花
<br>
<br>烟收云敛。极目遥岑三四点。过了重阳。篱下残花未褪黄。郑庄好客。故遣红妆飞大白。月满回廊。饮散歌阑已断肠。
<br>
<br>减字木兰花（千叶梅）
<br>
<br>暗香清绝。不比寻常枝上雪。细叠冰绡。多谢天公快翦刀。
<br>
<br>仙姿楚楚。轻曳霓裳来帝所。淡拂宫妆。瑞脑重铺片片香。
<br>
<br>减字木兰花（再用前韵）
<br>
<br>霜天奇绝。江上寒英重缀雪。簌簌轻绡。应是司花巧奏刀。东君清楚。故把疏枝来酒所。（出西汉。）点点新妆。冷浸冰壶别有香。
<br>
<br>减字木兰花（厉万顷生日，时久旱得雨）
<br>
<br>飞龙利见。前夜君王方锡宴。（时天申圣节宴后二日。）
<br>
<br>今日相逢。却向南阳起卧龙。
<br>
<br>果为霖雨。洗尽苍生炎夏苦。喜气匆匆。好向尊前醉晚风。
<br>
<br>减字木兰花（县斋见梅）
<br>
<br>天寒人静。啸倚胡床闲昼永。春信初回。报道南枝昨夜开。沈沈庭院。独坐黄昏谁是伴。风过南墙。似觉天宫暗递香。
<br>
<br>减字木兰花（圣节鼓子词）
<br>
<br>薰风解愠。手握乾符躬揖逊。廊庙无为。天子亲传万寿卮。恩覃湛露。和气欢声均海宇。嵩岳三呼。父子唐虞今古无。
<br>
<br>减字木兰花
<br>
<br>琴堂无事。满酌金罍承帝祉。乐奏箫韶。更与封人共祝尧。君王万岁。岁岁今朝歌既醉。主圣臣贤。从此鸿图万万年。
<br>
<br>如梦令（水仙用雪堂韵）
<br>
<br>绰约冰姿无语。高步广寒深处。香露浥檀心，拟到素娥云路。仙去。仙去。莫学朝云暮雨。
<br>
<br>如梦令
<br>
<br>雅淡轻盈如语。碧玉枝头娇处。钩月衫凌波，彷佛湘江烟路。凝伫。凝伫。不似梨花带雨。
<br>
<br>如梦令（寿茶）
<br>
<br>龙焙初分丹阙。玉果轻翻琼屑。彩仗挹香风，搅起一瓯春雪。清绝。清绝。更把兽烟频爇。
<br>
<br>点绛唇（兰花）
<br>
<br>潇洒寒林，玉丛遥映松篁底。凤簪斜倚。笑傲东风里。一种幽芳，自有先春意。香风细。国人争媚。不数桃和李。
<br>
<br>点绛唇（双柑扇）
<br>
<br>金碧交辉，江陵千树天然富。寒林争秀。独向霜风后。写入冰纨，两两情何厚。同携久。凉生清昼。香满佳人手。
<br>
<br>点绛唇（月夜独坐赏岩桂）
<br>
<br>夜桂飘香，西风淅淅寒窗悄。素娥相照。倍觉秋光好。花本无情，刚被诗情恼。知音少。为花歌笑。醉向花前倒。
<br>
<br>点绛唇
<br>
<br>玉叶金英，倩谁移下蟾宫树。香风飘度。满院飞黄雨。独倚寒林，搜尽高人句。关情处。素娥无语。的皪枝头露。
<br>
<br>行香子（抹利花）
<br>
<br>天赋仙姿。玉骨冰肌。向炎威、独逞芳菲。轻盈雅淡，初出香闺。是水宫仙，月宫子，汉宫妃。
<br>
<br>清夸檐卜，韵胜酴醿。笑江梅、雪里开迟。香风轻度，翠叶柔枝。与玉郎摘，美人戴，总相宜。
<br>
<br>朝中措
<br>
<br>满城风雨近重阳，小院更凄凉。遥想东篱山色，今年花为谁黄。
<br>
<br>何妨载酒，登高落帽，物外徜徉。都把渊明诗思，消磨□□□□。
<br>
<br>南乡子（九日黄删定再索席间作）
<br>
<br>秋水莹精神。靖节先生太逼真。谭尘生风霏玉屑，津津。爽气泠然欲浸人。
<br>
<br>一坐尽生春。满引琼觞已半醺。更把黄花寿彭祖，事出魏文帝书。盈盈。数阕新声又遏云。
<br>
<br>忆秦娥
<br>
<br>（曹季明休沐日会同舍小酌，命爱女奏琴于帘间，索词。醉中口占）
<br>
<br>珠帘深。玉人天上传清音。传清音。云横新雁，梅落寒林。琴声奏梅花词。
<br>
<br>□□□□□□□。□□□□□□□。□□□。谢家庭院，寿酒频斟。
<br>
<br>丑奴儿（王清叔赠梅花见索）
<br>
<br>山城寂寞浑无绪，兀坐黄昏。多谢东君。先遣司花来报春。清标自是蓬莱客，冰玉精神。独步前村。分付仙翁作主人。
<br>
<br>丑奴儿（寿词）
<br>
<br>晓来佳气穿帘幕，郁郁葱葱。宝鸭烟浓。戏彩庭前玉树丛。肌肤绰约真仙子，王母宫中。欢会曾同。笑问蟠桃几度红。
<br>
<br>醉落魄（前题）
<br>
<br>春回海角。望中佳气连云幕。晓来隐隐闻天乐。玉女金童，来奉瑶池约。
<br>
<br>东风已破蟠桃萼。霞觞荐寿更酬酢。香山舞罢宫花落。步辇安舆，岁岁同行乐。
<br>
<br>阮郎归（前题）
<br>
<br>江村昨夜一枝梅。先传春信回。非烟非雾下瑶台。香风拂面来。
<br>
<br>云幕卷，日华开。祥光映上台。安舆从此步天待。君王赐寿杯。
<br>
<br>归国谣
<br>
<br>初夏好。雨过池塘荷盖小。绿阴庭院莺声悄。朱帘隐隐笙歌早。沈烟袅。玉人笑拥金尊倒。
<br>
<br>归国谣
<br>
<br>春已去。墙外榴花红半吐。薰风习习生庭户。
<br>
<br>美人浴罢黄昏暮。愁无绪。阑干倚遍凭谁诉。
<br>
<br>好事近（赠王清叔）
<br>
<br>水阁弄清风，黯黯满园肥绿。茶罢竹间携手，有佳人如玉。渊明三径已催归，名利几时足。遥想五云多处，奏南风一曲。
<br>
<br>好事近（重午前三日）
<br>
<br>梅子欲黄时，霖雨晚来初歇。谁在绿窗深处，把彩丝双结。浅斟低唱笑相偎，映一团香雪。□指墙头榴火，倩玉郎轻折。
<br>
<br>青玉案
<br>
<br>三年枕上吴中路。遣黄耳、陇君去。君到松江呼小渡。莫惊鸥鹭，四桥尽是，老子经行处。
<br>
<br>辋川图上看春暮。长记高人右丞句。作个归期天已许。春衫犹是，小蛮针线，曾湿西湖雨。
<br>
<br>
<br>
<br>
<br>
<br>
<br>
<br>
<br>
<br>【管鉴】
<br>
<br>念奴娇（癸已重九，同陈汉卿、张叔信、王任道登金石台作）
<br>
<br>登高作赋，叹老来笔力，都非年少。古观重游秋色里，冷怯西风吹帽。千里江山，一时人物，迥出尘埃表。危阑同凭，皎然玉树相照。
<br>
<br>惆怅紫菊红萸，年年簪发、应笑人空老。北阙西江君赐远，难得一枝来到。莫话升沈，且乘闲暇，赢得清尊倒。饮酣归暮，浩歌声振林杪。
<br>
<br>念奴娇
<br>
<br>故有徐娘及悲欢之句\
<br>
<br>楚山万叠，怅高情、不比当年嵩少。官况全如秋淡薄，枉却尘侵乌帽。菊蕊犹青，茱萸未紫，节意凭谁表。故园何处，暮云低尽残照。
<br>
<br>追念往昔佳辰，尊前绝唱，未觉徐娘老。聚散悲欢回首异，今岁古台谁到。藉甚声名，难忘风味，何日重倾倒。交情好在，雁书频寄云杪。
<br>
<br>念奴娇（丙申十二月六日赏梅，闻岑守得祠、下政将赴代归有日喜见于辞）
<br>
<br>寒梢冰破，问何人远寄、江南春色。似是天怜为客久，报我春归消息。茅舍疏篱，故园开处，两岁关山隔。天涯重见，向人风味如昔。
<br>
<br>谁念月底风前，当时青鬓、渐与花颜白。不恨一番花阴早，恨把年华虚掷。嚼蕊含香，攀条觅句，拚醉禁愁得。酒醒还是，梦魂数遍归驿。
<br>
<br>念奴娇（移节岭表，宋子渊置酒后堂饯别，出词付二姬歌以侑觞，席间和）
<br>
<br>两鬟娇小，向尊前、未省修蛾攒碧。唱得主人英妙句，气压三江七泽。病怯遐征，老添离抱，我是愁堆积。故园归梦，等闲吹堕南国。
<br>
<br>况是耐久交情，经年方幸，接从容辞色。告别匆匆聊共醉，惜此分阴如璧。锦瑟华堂，明朝回望，暮霭迷空隙。相思何处，风林月挂纤魄。
<br>
<br>水龙吟
<br>
<br>吸江，皆亭名\
<br>
<br>小舟横截西江，晓来风静无尘起。霜余日暖，东君见效，梅梢春醉。壮观亭高，通幽径远，吸江临水。任全抛簿领，携家访古，清泉畔、疏阴里。
<br>
<br>楚蜀江山分处，望神京、三千余里。才高命偶，功名休羡，纷纷余子强健身心，团栾尊酒，此游须记。便他年富贵，园林钟鼓，只如今是。
<br>
<br>水龙吟（夷陵雪作）
<br>
<br>晓来密雪如筛，望中莹彻还如洗。梅花过了，东风未放，满城桃李。碎翦琼英，高林低树，巧装匀缀。更江山秀发，田畴清润，满眼是、丰年意。
<br>
<br>谁念危楼独倚。共飘零、茫茫天外。毫端句涩，杯中酒减，欢情难寄。天为凄凉，暂时遮尽，黄茅白苇。但神州目断，珠宫玉阙，缈三千里
<br>
<br>水调歌头（同张子仪诸公泛舟北渚，席间用子仪韵）
<br>
<br>平生五湖兴，梦想白苹洲。只今何处，卷帘波影漾风钩。况值晚天新霁，菱叶荷花如拭，香翠拥行舟。却为湖山好，牵思绕皇州。
<br>
<br>柳边堤，竹里阁，旧曾游。恍然重到，不知身世此淹留。且对碧梧修竹，领略好风凉月，大白与重浮。欲和凌云赋，佳思苦难酬。
<br>
<br>水调歌头（后十日，子仪相招游仓司后圃，舣舟堤岸，醉中再赋）
<br>
<br>凉意在何许，高柳荫汀洲。移船藕花深处，待得月如钩。一抹晚山残照，十顷醉红香绿，百柂列琼舟。浩歌激苍莽，豪气溢神州。
<br>
<br>泛芙蓉，依绿水，并英游。明年此会，可怜独是贾胡留。赖有瀛洲仙子，（能应尝为国子录。）少驻云霄高步，相与慰沈浮。富贵傥来尔，有酒且相酬。
<br>
<br>水调歌头（同子仪、韦之登舟青阁，用韦之韵）
<br>
<br>秋色浩无际，风露洗晴空。登临江山胜处，楼倚最高峰。好是夕阳低后，四野暮云齐敛，遮尽远山重。城郭参差里，烟树有无中。
<br>
<br>坐间客，才论斗，气如虹。挥毫万字，举双白眼送飞鸿。莫问梅仙丹灶，休觅山灵蕙帐，追忆采芝翁。便草凌云赋，归奏大明宫。
<br>
<br>水调歌头
<br>
<br>（次韵以谢）
<br>
<br>一雨洗烦溽，天气爽如秋。江山佳处，眼明重见旧交游。去国三千余里，俯视朝宗一水，共笑此生浮。幸我扁舟具，归欲问菟裘。
<br>
<br>叹君才，方进用，岂容休。銮坡凤沼，情知不为蜀人留。便恐升沈各异，后日相逢无处，别语易成愁。记取平安使，时访荻花洲。
<br>
<br>水调歌头（大雪登望京楼）
<br>
<br>南雪不到地，今雪瑞非常。堆檐平砌，晚来风定转飞扬。浩荡乾坤无际，洗尽蛮烟瘴雾，和气遍遐荒。满眼丰年意，民共乐时康。
<br>
<br>倚琼楼，临玉楼，举瑶觞。高吟低唱，从他减尽少年狂。且趁明年春好，整顿雨犁风箬，归去老农桑。唤起江南梦，先到水云乡。
<br>
<br>水调歌头（夷陵九日）
<br>
<br>举俗爱重九，秋至不须悲。登临昔贤胜地，空愧主人谁。滚滚长江不尽，叠叠青山无数，千载揖高姿。况有贤宾客，同醉此佳时。
<br>
<br>坐间菊，青作袂，玉为肌。香英泛酒，风流绝胜酌酴醿。莫话龙山高会，只作东篱幽想，应有故人思。北望江南路，回首暮云披。
<br>
<br>水调歌头
<br>
<br>举俗爱重九，我辈更钟情。良辰好景，赏心乐事古难并。正是朝廷闲暇，四序均调玉烛，一路庆丰登。况值循良守，酒与政俱成。
<br>
<br>倚危亭，持玉斝，泛金英。风高日淡，一天秋色共澄清。指点云间岳镇，寿与两宫齐久，天地永成平。岁岁同民乐，持此报君恩。
<br>
<br>满江红（北岩寺饯别张子仪，醉归口占）
<br>
<br>百罚深杯，都不记、归来时节。仿佛听、重城更鼓，催成离缺。江上愁心山敛翠，津头夜色沙如雪。渐中年、怀抱更深交，难为别。
<br>
<br>歌声缓，行云歇。尊酒散，香尘灭。想来宵何处，乱山明月。得意春风群玉府，第名早晚黄金阙。但相思、莫遣雁来时，音书绝。
<br>
<br>满江红（寄寿宋子渊，宋生朝先余一日）
<br>
<br>去岁兹辰，记称寿、曾陪燕席。明朝更、屈公扶醉，相过为客。间世生贤元自异，偶然先后欢连日。怅如今、五岭望三湘，云霄隔。
<br>
<br>松鹤算，珪璋德。廊庙器，神仙格。想尊前仍唱，雪中晴色。//去岁尝有词云："要知他日调元手，看取今朝雪里松。"公上清都调鼎鼐，我归旧隐寻泉石。愿年年、东阁燕嘉宾，常相忆。
<br>
<br>满江红（清明前三日登清晖作）
<br>
<br>十日狂风，都断送、杏花红去。却是有、海棠枝上，一分春住。桃叶桃根浑未觉，樱桃杨柳成轻负。强尊前、抖擞旧精神，谁能许。
<br>
<br>时不再，欢难屡。心未老，杯频举。尚不妨领略，登临佳处。山接武陵余胜气，江吞大别仍东注。叹圣贤、功业与江山，无今古。
<br>
<br>洞仙歌（访郑德兴郎中留饮）
<br>
<br>悠然堂上，山色浑如画。堂下梅花未多谢。向小亭、留客处，晴雪初飞，香四面，不比茅檐低亚。
<br>
<br>绿窗帘尽卷，吹到眉心，点缀新妆称闲雅。缓歌喉、余舞态，云遏风回，须信道、欲买青春无价。任匆匆、归去酒醒时，镇梦绕琼梢，月寒清夜。
<br>
<br>洞仙歌（夜宴梁季全大卿赏牡丹作）
<br>
<br>化工妙手，惯与花为主。忍便摧残任风雨。翦姚黄、移魏紫，齐集梁园，春艳艳，何必尊前解语。
<br>
<br>绣屏深照影，帘密收香，夜久寒生费调护。宝杯翻、银烛烂，客醉忘归，共惜此、芳菲难遇。看明年、紫禁绕莺花，谩相望、春风五云深处。
<br>
<br>蓦山溪（饶沈公雅移漕江东）
<br>
<br>潜藩报政，玉座勤深眷。假节上青霄，正霜风、轻寒翦翦。
<br>
<br>天香怀袖，凝燕得从容，占喜色，送新声，潋滟金荷满。
<br>
<br>趣装入相，盛事应重见。尽待苦留连，怕九重、兴思见晚。休文未老，金带称围腰，丹禁密，凤池深，不但长安远。
<br>
<br>蓦山溪（甲辰生日醉书示儿辈）
<br>
<br>老来生日，渐觉心情懒。卯酒带春酲，更昨来、东风已转。衰颜易改，不用看传神，欢意浅，酒肠慳，孤负深深劝。浮云富贵，本自无心羡。金带便围腰，也应似、休文瘦减。君恩未报，何日赋归欤，三径乐，五湖游，趁取身强健。
<br>
<br>蝶恋花
<br>
<br>（既出院，方见所赋，以"玉山高并两峰寒"为韵，尚余并字，因为足之）
<br>
<br>楼倚云屏江泻镜。尊俎风流，地与人俱胜。酒力易消风力劲。归时城郭烟生暝。
<br>
<br>幕府俊游常许并。可惜佳辰，独阻登临兴。妙语流传空叹咏。一时珠玉交相映。
<br>
<br>定风波
<br>
<br>（侍儿，子仪命足成词，戏作）
<br>
<br>秋入华堂一味清。四山环碧眼双明。欲送主人天上去。无绪。一尊已带别离情。
<br>
<br>洞府桃花常许见。□□。为谁特地惜娉婷。//时子仪侍儿久不肯出。只待明年春醉里。偎倚。耳边听唤状元声。
<br>
<br>鹧鸪天（席上赠别）
<br>
<br>杨柳梢头月未残。杏花开尽却春寒。宾鸿社燕寻常别，渭北江东别更难。
<br>
<br>尊欲尽，夜将阑。明朝马首便长安。悬知不作人间住，归去春风玉笋班。
<br>
<br>鹧鸪天
<br>
<br>山色初晴翠拂云。画桥流水碧粼粼。一尊不尽登临兴，归及西湖二月春。
<br>
<br>班缀旧，诏除新。稳看腾踏上星辰。回头却望尘凡处，应记尘凡有故人。
<br>
<br>鹧鸪天（为妻寿）
<br>
<br>前日新冬举寿觞。今朝喜色又非常。一阳生后逢生日，日渐舒长寿更长。
<br>
<br>移晚宴，庆新堂。堂前高竹早梅芳。年年一为梅花醉，醉到千回鬓未霜。
<br>
<br>鹧鸪天（宋子渊生日）
<br>
<br>富贵楼台玉琢成。更移玉节下西清。才高不数梅花赋，笑捻琼苞泛寿觥。
<br>
<br>莲幕静，宝香凝。春风和气自然生。要知他日调元手，看取今朝雪里情。
<br>
<br>鹧鸪天（为薛子昭寿）
<br>
<br>燕寝香中锦帐郎。二年和气蔼蒸湘。鬓间不减当年绿，眉上新添一点黄。
<br>
<br>征诏近，寿筵长。乍晴人意喜非常。燕莺休苦留春住，归趁薰风殿阁凉。
<br>
<br>朝中措（为文倅元益寿。元益，陈鲁公之婿）
<br>
<br>十年班缀近彤庭。一笑下霓旌。好是平分风月，新秋特地凉生。
<br>
<br>华堂燕喜，流霞觞满，彩戏衣轻。要识他年荣贵，从来玉润冰清。
<br>
<br>朝中措（以海错为唐守寿）
<br>
<br>暖风帘幕卷春阴。歌吹画堂深。云袖纤纤捧玉，霞觞滟滟浮金。
<br>
<br>佳辰恨我，空传善颂，阻缀朋簪。莫笑海滨乡味，尊前会有知音。
<br>
<br>朝中措（游王沅州山亭）
<br>
<br>清江绕舍竹成阴。秋日共登临。地与主人俱胜，情如酒盏方深。
<br>
<br>故园何处，时因望眼，聊寄归心。抖擞一襟凉韵，不教簿领尘侵。
<br>
<br>朝中措（立夏日观酴醿作）
<br>
<br>一年春事到酴醿。何处更花开。莫趁垂杨飞絮，且随红药翻阶。
<br>
<br>倦游老矣，肯因名宦，孤负衔杯。寄语故园桃节，明年留待归来。
<br>
<br>柳梢青（次韵赵德庄）
<br>
<br>神仙堕谪。天为赋与，经纶才识。盖代声名，宗英惟向，翰林颂白。
<br>
<br>黄堂一笑留客。算此处、淹留未得。且对清尊，高谈风月，厌厌今夕。
<br>
<br>柳梢青（七夕诸公祖席）
<br>
<br>淡云微月。又是一年，新秋佳节。天上欢期，人间何事，翻成离别。
<br>
<br>清尊欲醉还歇。怕饮散、匆匆话别。若是经年，得回相见，甘心愁绝。
<br>
<br>好事近（张子仪席上）
<br>
<br>风扫暮云空，依旧四山环碧。珍重主人清意，放梅梢春色。靘妆清唱两无尘，莲步绣鞋窄。莫怪十分沈醉，为教人消得。
<br>
<br>好事近
<br>
<br>列炬照梅花，仰看满空春雪。翠幕沈沈天净，挂一钩新月。微风不动暖光融，金杯堕琼屑。仿佛暗香吹梦，醉广寒宫阙。
<br>
<br>好事近（为妻寿）
<br>
<br>鸳瓦晓霜浓，酒力渐消寒力。好是一堂和气，胜十分春色。髯翁笑领彩衣郎，同祝寿千百。看取明年欢宴，更强如今日。
<br>
<br>好事近
<br>
<br>（有湖北之召）
<br>
<br>楚观落成初，还是诏书催发。却似爱山堂上，拜新除时节。要知君自栋梁材，开藩暂南越。早建明堂一柱，去扶持天阙。
<br>
<br>桃源忆故人
<br>
<br>（郑德舆饯别元益，余亦预席。醉中诸姬索词，为赋一阕）
<br>
<br>寿芽初长香英嫩。拾翠芳洲春近。倩笑脸霞羞褪。真个都风韵。
<br>
<br>垂鬟小舞么歌趁。莺语绿杨娇困。多少旧愁新恨。一醉浑消尽。
<br>
<br>桃源忆故人
<br>
<br>小园日日狂风雨。几阵桃花红去。惟有绿窗朱户。春色常如许。
<br>
<br>歌声屡唤飞云驻。销得行人且住。倒尽玉壶春露。醉到无愁处。
<br>
<br>菩萨蛮（德舆饯别坐间作）
<br>
<br>今日云山堂上客。明朝真个云山隔。人不似行云。相随长短亭。
<br>
<br>堂空歌韵响。清切缘云上。留住莫教飞。怕如人别离。
<br>
<br>浣溪沙（饯别陈汉卿于张叔信后堂，席上用叔信韵）
<br>
<br>金殿晨趋玉佩苍。君才久合侍龙章。花砖学士紫薇郎。小试一麾行促诏，暂留千骑且飞觞。夜堂歌暖借春光。
<br>
<br>浣溪沙
<br>
<br>秾李花开雪满空。缟裙香袂俨春容。艳妆一笑喜相逢。拟倩清歌留白日，且扶残醉殢东风。好迟留处却匆匆。
<br>
<br>浣溪沙
<br>
<br>十里狂风特地晴。天工著意送行人。负他桃李十分春。杜宇已催归思乱，啼莺休惹客愁新。晚风溪路净无尘。
<br>
<br>浣溪沙（寿程将）
<br>
<br>小小梅花巧耐寒。曛曛晴日醉醒间。茶瓯金缕鹧鸪斑。三寿作朋须共醉，一杯留客未应慳。酒肠如海寿如山。
<br>
<br>醉落魄（正月二十日张园赏海棠作）
<br>
<br>春阴漠漠。海棠花底东风恶。人情不似春情薄。守定花枝，不放花零落。
<br>
<br>绿尊细细供春酌。酒醒无奈愁如昨。殷勤待与东风约。莫苦吹花，何似吹愁却。
<br>
<br>醉落魄
<br>
<br>（三月十日赏酴靡，时坐客沈、赵与余将终更花干复议归蜀醉中口占）
<br>
<br>春愁无力。酴醿娇软难禁摘。风流彻骨香无敌。积玉团珠，明月夜同色。
<br>
<br>花时易失欢难得。尊前半是将行客。为花一醉何须惜。明岁花时，何处谩相忆。
<br>
<br>醉落魄（后两日，再拉同官，席上用前韵）
<br>
<br>寒欺酒力。一番风雨花如摘。不与群花敌。笑吐清香，独自殿春色。
<br>
<br>春愁惟酒消除得。何妨常满坐中客。因花更把光阴惜。莫待春归，空对花梢忆。
<br>
<br>醉落魄（中秋前一日，饯潘德鄜于花光，用德鄜韵）
<br>
<br>碧云暮合。不教预赏中秋月。凉生楚观风初歇。山影沈沈，相对两奇绝。
<br>
<br>湘人怅望黄金节。只愁酒散仙舟发。凭谁为与姮娥说。明夜虽圆，空照人离别。
<br>
<br>生查子
<br>
<br>天教百媚生，赋得多情怨。背整玉搔头，宽了黄金钏。情随歌意深，故故回娇眄。不是不相知，只为难相见。
<br>
<br>虞美人（送杏花与陆仲虚）
<br>
<br>一枝繁杏千红蕊。醲笑东风里。恰如歌院晓妆迟。簇簇娇娆同步、出深闺。
<br>
<br>风流莲幕莺花主。持送花深处。花多莫便著情偏。一一淡匀深注、总堪怜。
<br>
<br>虞美人
<br>
<br>（与客赏海棠，忆去岁临川所赋，怅然有远宦之叹。晚过楚塞作）
<br>
<br>海棠花下春风里。曾拚千场醉。如今老去谩情多。步绕芳丛无力、奈春何。
<br>
<br>蜀乡不远长安远。相向空肠断。不如携客过西楼。却是江山如画、可消忧。
<br>
<br>临江仙
<br>
<br>（十一月二十六日，雪霁，行武陵道中，江山莹彻，不类人世）
<br>
<br>昨日武陵溪上雪，今朝特地开晴。故留佳景付行人。琼田千顷熟，琪树万珠春。
<br>
<br>好是长松飘坠屑，天花时下缤纷。桃源何处更寻真。腰悬明月佩，直访玉华君。
<br>
<br>临江仙
<br>
<br>三月更当三十日，留春不住春归。问春还有再来时。腊前梅蕊破，相见未为迟。
<br>
<br>不似人生无定据，匆匆聚散难期。水遥山远谩相思。情知难舍弃，何似莫分飞。
<br>
<br>清平乐
<br>
<br>未春先暖。天与梅花便。点检枝头开已遍。一一檀心粉面。巡檐索笑题诗。老怀不似当时。犹有惜花心在，等闲羌管休吹。
<br>
<br>点绛唇（拉同官赏海棠）
<br>
<br>酒困诗慵，一春拚被花枝恼。艳妆浓笑。那更花中好。不著清尊，持底宽愁抱。须颠倒。晚风如扫。忍见枝头少。
<br>
<br>点绛唇
<br>
<br>去岁今朝，海棠桃杏开都遍。今年花晚。不恨春情浅。旋旋花开，图得春长速。且留恋。爱花心眼。常与花为伴。
<br>
<br>酒泉子
<br>
<br>（唐德兴为海棠赋酒泉子词，而尊前无能歌者，即席用韵）
<br>
<br>春色十分。付与海棠枝上满。清尊我亦十分倾。未忘情。
<br>
<br>阳春一曲唤愁醒。可惜无人歌此曲，须君别院恼春酲。绕梁声。
<br>
<br>酒泉子
<br>
<br>清夜将分。有酒为谁花下满，相逢轩盖暂时倾。故人情。海棠欲睡照教醒。烛影花光浑似锦，伴君佳句解人酲。恨无声。
<br>
<br>青玉案（永春夜宴张叔信后堂，席上用韵）
<br>
<br>相逢何处梅花好。深院宇、笙歌绕。春入侯门长不老。罗帏绣幕，护香藏粉，却许行人到。
<br>
<br>遏云清唱倾城笑。玉面花光互相照。银烛频更尊屡倒。明年应是，对花相忆，君已班清要。
<br>
<br>阮郎归（以红酒为马倅寿）
<br>
<br>浅寒天气雨催冬。梅梢糁嫩红。天教来寿黑头公。和羹信已通。
<br>
<br>斟滟滟，劝重重。新笆琥珀浓。他年赐酒拆黄封。还思此会同。
<br>
<br>木兰花（唐守生日）
<br>
<br>乱花飞絮。却是一年春好处。留住韶光。共醉蓬莱日月长。翻阶红药。天上东风传近约。绿遍庭槐。看取除书一并来。
<br>
<br>西江月
<br>
<br>夜雨落花满地，晓风飞絮连天。苦无春恨可萦牵。只数年华暗换。
<br>
<br>生意惟添白发，化工不染朱颜。老来愈觉欠清闲。梦想故园春晚。
<br>
<br>西江月（为细君寿）
<br>
<br>好个今年生日，满堂儿女团栾。歌声不似笑声暄。满捧金杯争劝。
<br>
<br>富贵功名任运，佳辰乐事随缘。白头相守愿年年。只恁尊前长健。
<br>
<br>鹊桥仙
<br>
<br>中秋重九，等闲虚过，多病全疏酒盏。初寒时候试新醅，正好为、霜螯持满。
<br>
<br>诗情未减，酒肠宽在，且趁尊前强健。百年三万六千场，试屈指、如今过半。
<br>
<br>鹊桥仙（重九前一日游向氏江东二园）
<br>
<br>东皋圃隐，木犀开后，香遍江东十里。因香招我渡江来，悄不记、重阳青蕊。
<br>
<br>人生行乐，宦游佳处，闲健莫辞清醉。不寒不暖不阴晴，正是好登临天气。
<br>
<br>鹊桥仙（八月二十八日寿唐子才）
<br>
<br>中秋过了，重阳将近，正是一年佳处。枨黄橘绿总寻常，看丹桂、余香再吐。胸中星斗，笔端风雨，定约蟾宫高步。赐袍归带御炉薰，共岁岁、斑衣戏舞。
<br>
<br>南乡子（张子仪席上作）
<br>
<br>檐外雪纷纷。雾阁云窗气自温。谩道使台霜样峻，情亲。引到壶中别有春。
<br>
<br>尊酒负殷勤。病减杯中量几分。十五年间无限事，休论。说与梅花解笑人。
<br>
<br>玉莲环（泊英州钟石铺）
<br>
<br>江上青山无数。绿阴深处。夕阳犹在系扁舟，为佳景、留人住。
<br>
<br>已办一蓑归去。江南烟雨。有情鸥鹭莫惊飞，便相约、长为侣。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
