<HTML>
<HEAD>
<TITLE>全宋词 卷042 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷042</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷042</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6318"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷042')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷042]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【刘子翚】
<br>
<br>蓦溪山（寄宝学）
<br>
<br>浮烟冷雨，今日还重九。秋去又秋来，但黄花、年年如旧。平台戏马，无处问英雄，茅舍底，竹篱东，伫立时搔首。客来何有。草草三杯酒。一醉万缘空，莫贪伊、金印如斗。病翁老矣，谁共赋归来，芟垅麦，网溪鱼，未落他人后。
<br>
<br>满庭芳（和明仲木犀花词）
<br>
<br>秋入微阴，凉生平远，小山愁绝天南。似闻还断，飞策遍千岩。叶底轻黄纂纂，恼人是、微裂芳缄。翛然胜，清真冷淡，无艳寄尘凡。
<br>
<br>澄潭。欹两岸，波光摇动，碧影相参。任西风十里，吹度松杉。我自寒灰槁木，□神处、不觉醺酣。归来晚，飞花无迹，明月满空函。
<br>
<br>南歌子（和章潮洲二首）
<br>
<br>卜夜容三献，微欢极一时。风流太守未庞眉。放出笔头光焰、压金闺。
<br>
<br>藻丽花骈蕊，清高雪亚枝。曼声恰与贯珠宜。听此直教拚得、醉翻卮。
<br>
<br>南歌子
<br>
<br>伎俩无多子，逍遥自许时。闲愁且莫著双眉。恰有梅香一点、到幽闺。
<br>
<br>宠辱棋翻局，光阴鸟度枝。颓然径醉是便宜。拟倩潭风吹绿、涨瑶卮。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【胡铨】
<br>
<br>浣溪沙
<br>
<br>匆匆春归没计遮。百年都似散余霞。持杯聊听浣溪沙。
<br>
<br>但觉暗添双鬓雪，不知落尽一番花。东风寒似夜来些。
<br>
<br>转调定风波（和答海南统领陈康时）
<br>
<br>从古将军自有真。引杯看剑坐生春。扰扰介鳞何足扫。谈笑。纶巾羽扇典刑新。
<br>
<br>试问天山何日定。伫听。雅歌长啸静烟尘。解道汾阳是人杰。见说。如今也有谪仙人。
<br>
<br>菩萨蛮（辛未七夕戏答张庆符）
<br>
<br>银河牛女年年渡。相逢未款还忧去。珠斗欲阑干。盈盈一水间。
<br>
<br>玉人偷拜月。苦恨匆匆别。此意愿天怜。今宵长似年。
<br>
<br>减字木兰花
<br>
<br>喜。庆符云：尝梦舅氏如梦囱也。予尝占庆符当弄瓦，赌主人。庆符来督，故词中具之）
<br>
<br>渭阳佳梦。瓦变成璋真妙弄。不是勾回。汤饼冤家唤得来。不分利市。要我开尊真倒置。试问坡翁。此事如何著得侬。
<br>
<br>醉落魄（辛未九月望和答庆符）
<br>
<br>百年强半。高秋犹在天南畔。幽怀已被黄花乱。更恨银蟾，故向愁人满。
<br>
<br>招呼诗酒颠狂伴。羽觞到手判无算。浩歌箕踞巾聊岸。酒欲醒时，兴在卢仝碗。
<br>
<br>醉落魄（和答陈景卫望湖楼见忆）
<br>
<br>千岩竞秀。西湖好是春时候。谁知梅雪飘零久。藏白收香，空袖和羹手。
<br>
<br>天涯万里情难逗。眉峰岂为伤春皱。片愁未信花能绣。若说相思，只恐天应瘦。
<br>
<br>鹧鸪天（癸酉吉阳用山谷韵）
<br>
<br>梦绕松江属玉飞。秋风莼美更鲈肥。不因入海求诗句，万里投荒亦岂宜。
<br>
<br>青箬笠，绿荷衣。斜风细雨也须归。崖州险似风波海，海里风波有定时。
<br>
<br>鹧鸪天（和陈景卫忆西湖）
<br>
<br>一忆西湖太瘦生。十年不到梦曾行。空濛山色烟霏晚，淡沲湖光雾縠轻。
<br>
<br>芳草远，暮云平。雨余空翠入帘明。梦回一饷难存济，这错都因自打成。
<br>
<br>朝中措（黄守座上用六一先生韵）
<br>
<br>崖州何有水连空。人在浪花中。月屿一声横竹，云帆万里雄风。
<br>
<br>多情太守，三千珠履，二肆歌钟。日下即归黄霸，海南长想文翁。
<br>
<br>采桑子（甲戌和陈景卫韵）
<br>
<br>山浮海上青螺远，决□归鸿。闲倚东风。叠叠层云欲荡胸。弄琴细写清江引，一洗愁容。木杪黄封。贤圣都堪日日中。
<br>
<br>临江仙（和陈景卫忆梅）
<br>
<br>我与梅花真莫逆，别来长恐因循。几年不见岭头春。栩然蝴蝶梦，魂梦竟非真。
<br>
<br>浪蕊浮花空满眼，愁眉不展长颦。此君还似不羁人。月边风畔，千里淡相亲。
<br>
<br>如梦令
<br>
<br>谁念新州人老。几度斜阳芳草。眼雨欲晴时，梅雨故来相恼。休恼。休恼。今岁蕊枝能好。
<br>
<br>玉楼春（赠李都监侍儿，是夕歌六么）
<br>
<br>十年目断鲸波阔。万里相逢歌怨咽。髻鬟春雾翠微重，眉黛秋山烟雨抹。
<br>
<br>小槽旋滴真珠滑。断送一生花十八。醉中扶上木肠儿，酒醒梦回空对月。
<br>
<br>清平乐（和曾检法海棠）
<br>
<br>深深花院。雨虐风饕遍。只欠画屏并羽扇。谁领略春风面。愁须诗酒相禁。少陵底事慵吟。不是为梅牵兴，怕渠恼乱春心。|<王介甫梅诗云："少陵为尔牵诗兴，可是无心赋海棠。"故云>
<br>
<br>青玉案（乙酉重九葛守坐上作）
<br>
<br>宜霜开尽秋光老。感节物、愁多少。尘世难逢开口笑。满林风雨，一江烟水，飒爽惊吹帽。
<br>
<br>玉堂金马何须道。且斗取、尊前玉山倒。燕寝香清官事了。紫萸黄菊，早罗红袂，花与人俱好。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【仲并】
<br>
<br>忆王孙（秋闺）
<br>
<br>庭梧叶密未惊秋。风雨潇潇特地愁。愁绪如丝无尽头。思悠悠。怅望王孙空倚楼。
<br>
<br>点绛唇（赠外孙猷）
<br>
<br>秀出群儿，柳眉濯濯春庭院。不亲歌扇。弄笔勤书篆。
<br>
<br>翁已无能，老退惭頳面。欣同宴。坐来喜见。痛饮惊无算。
<br>
<br>浣溪沙（示孟氏女）
<br>
<br>举案家风未肯低。清心端自秀深闺。芝兰玉树宁馨儿。
<br>
<br>早岁安禅灵照女，静中经卷手常携。声名要与断机齐。
<br>
<br>浣溪沙
<br>
<br>雅称诗人美孟都。清新幽韵比来无。新来学得绣工夫。
<br>
<br>经卷但知从阿母，醉来翁已要人扶。尚能把盏劝屠苏。
<br>
<br>浣溪沙（和李达才韵）
<br>
<br>说似当年老季伦。君家虽富客常贫。何曾一笑任吾真。
<br>
<br>酒满罢留天下士，词新空赋坐中春。谁能绝笔更书麟。
<br>
<br>菩萨蛮（和赵有逸坐上韵）
<br>
<br>宛如姑射人冰雪。知公不负佳风月。莫放漏声残。清风生坐间。
<br>
<br>赏春心未足。翦尽尊前烛。此乐自难忘。一觞还一觞。
<br>
<br>好事近（宴客七首。时留平江，俾侍儿歌以侑觞）
<br>
<br>二陆起云间，千载风流人物。未似一门三凤，向层霄联翼。贞元朝士苦无多，公今未华发。重向紫宸朝路，立鹓鸾前列。（右朱参议）
<br>
<br>好事近
<br>
<br>今古满胸中，韬略一时人杰。高卧溪山好处，迟十年斋钺。
<br>
<br>朱幡休傍武陵溪，梅花记曾别。早晚殿前归侍，总周庐千列。（右刘鼎州）
<br>
<br>好事近
<br>
<br>淮上五分符，名在图书东壁。坐对书成多暇，写青箱千帙。一杯先为祝东风，丹诏来朝夕。何处称公挥翰，定北扉西掖。（右郑直阁）
<br>
<br>好事近
<br>
<br>阀阅盛中州，冠冕共推华族。耐久松筠交契，更襟怀金玉。诸儒皆自愧虚前，小试暂符竹。行看世官入践，继西枢前躅。（右虚楚州）
<br>
<br>好事近
<br>
<br>分手又三秋，犹记花时歌别。每念征帆归晚，误五湖风月。清江休望使君来，指日趋天阙。土胥玉翁冰相映，看紫薇花发。（右朱临江）
<br>
<br>好事近
<br>
<br>襟韵绝纤尘，炯炯夜光明月。合是紫荷持橐，侍丹墀清切。
<br>
<br>暗香疏影想公家，人与梅超绝。酒罢帝城早去，占百花先发。（右林删定）
<br>
<br>好事近
<br>
<br>今雨几人来，冰霰更凝寒色。门外车多长者，顿光生蓬荜。缤纷飞雪更初梅，特特为留客。惟恨坐无华馔，只平时真率。
<br>
<br>忆秦娥（木樨）
<br>
<br>隈岩侧。怪生小院香来别。香来别。嫩黄细细，商量齐发。佳人敛笑贪先折。重新为阉斜斜叶。斜斜叶。钗头常带，一秋风月。
<br>
<br>画堂春（和秦少游韵）
<br>
<br>春波浅碧涨方池。池台深锁烟霏。缓歌争胜早莺啼。客忍轻归。
<br>
<br>合坐香凝宿雾，垫巾梅插寒枝。渐西蟾影漾余辉。醉倒谁知。
<br>
<br>画堂春（大圣乐令赠小妓）
<br>
<br>豆蔻梢头春正早。敛修眉、未经重扫。湖山清远，几年牢落，风韵初好。
<br>
<br>慢绾垂螺最娇小。是谁家、舞腰袅袅。而今莫谓，春归等闲，分付
<br>
<br>浪淘沙（赠妓）
<br>
<br>趁拍舞初筵。柳袅春烟。街头桃李莫争妍。家本凤楼高处住，锦瑟华年。
<br>
<br>不用抹繁弦。歌韵天然。天教独立百花前。但愿人如天上月，三五团圆。
<br>
<br>浪淘沙
<br>
<br>倾国与倾城。袅袅盈盈。歌喉巧作断肠声。看尽风光花不语，却是多情。
<br>
<br>家近董双成。三妙齐名。谁教蜂蝶漫经营。留取无双风味在，真是琼英。
<br>
<br>浪淘沙（即事）
<br>
<br>草圣与诗余。清韵谁如。生绡团扇倩谁书。月湛素华天似水，深院凉初。
<br>
<br>人散晚钟疏。后约还虚。良宵忍放枕鸾孤。要得相逢除是梦，有梦来无。
<br>
<br>鹧鸪天（为饱子山侍妾燕燕作）
<br>
<br>小泊横塘日欲斜。一枝犹有未残花。几年燕子无消息，今日飞来王谢家。
<br>
<br>歌水调，韵琵琶。声声都是苑年华。钗头杏子今如许，翦烛裁诗莫问他。
<br>
<br>鹧鸪天（赠外孙夔）
<br>
<br>间世麒麟降自天。光辉列宿灿初躔。他年身致夔龙列，少日心存翰墨边。
<br>
<br>簪彩笔，照金莲。词华当使思如泉。未论耸壑昂霄事，且与衰翁慰暮年。
<br>
<br>蓦山溪（有赠）
<br>
<br>冰清玉映，自是闺房秀。十里卷朱帘，好紫陌、家家未有。天然情素，高压一城春，花艳丽，月精神，梅韵腰肢瘦。曲屏虚幌，枉著鸳鸯绣。不是不相逢，泪空滴、年年别袖。从他兰菊，秋露与春风，终不似，玉人人，一片心长久。
<br>
<br>水调歌头（赵制置见招，归用东坡中秋韵，以见微意）
<br>
<br>华栋一何丽，移下小壶天。几多曲房新户，缥缈似当年。
<br>
<br>曾是使君风度，元有胸中丘壑，六月竹风寒。一洗筝笛耳，歌舞粲筵间。
<br>
<br>坐中客，醒复醉，听无眠。已回归梦，犹复袅袅记清圆。尚想饮中仙子，来处余香飘坐，胜韵此双全。为寄月华语，难与并婵娟。
<br>
<br>芰荷香
<br>
<br>智夫）
<br>
<br>醉凝眸。正行云遮断，澄练江头。皓月今宵何处，不管中秋。朱阑倚遍，又微雨、催下危楼。秋风空响更筹。不将好梦，吹过南州。
<br>
<br>浮远轩窗异日到，山空云净，江远天浮。别去客怀，无赖准拟开愁。冰轮好在，解随我、天际归舟。何须舞袂歌喉。一觞一咏，谈笑风流。
<br>
<br>八声甘州（木樨和韵）
<br>
<br>正西山、雨过弄晴景，竹屋贯斜晖。问谁将千斛，霏瑛落屑，吹上花枝。风外青鞋未熟，鼻观已先知。挠损江南客，诗面难肥。
<br>
<br>两句林边倾盖，笑化工开落，尤甚儿嬉。叹额黄人去，还是隔年期。渺飞魂、凭谁招取，赖故人、沈水煮花瓷。犹堪待，岭梅开后，一战雄雌。
<br>
<br>念奴娇（冬至夜作）
<br>
<br>灰飞山解竹。庆群阴消尽，新阳来复。云物呈祥连瑞霭，烟气纷纷馥馥。紫陌香衢，朱檐影里，罗绮花成簇。岭梅惊暖，数枝争绽寒玉。
<br>
<br>有人袅袅盈盈，今朝特地，为我新妆束。娇倚银床添绣线，长喜修眉舒绿。不道多情，锦屏罗幌，难得欢生足。谁知今夜，玉壶银漏催促。
<br>
<br>念奴娇（和耿时举赋雪韵）
<br>
<br>江南春早，尚余寒门巷，杨花飘逐。一色初梅开尽也，不数芳园红绿。珍重骚人，幽怀分寄，高韵歌黄竹。六花羞避，满笺凌乱琼玉。
<br>
<br>应念有客长安，履穿东郭，无与怜穷独。鼓棹前溪非兴尽，寒怯水栖岩宿。咫尺君家，瑶田无径，冰柱排银屋。瓮头春到，唤回晚梦清熟。
<br>
<br>念奴娇（王守生辰）
<br>
<br>金滕事业。庆丹青千载，勋在王室。圣主英明平万国，天产非常人物。岳渎分灵，熊罴符梦，五百年方出。致君尧舜，要须纯用经术。
<br>
<br>须信凤阁仙人，风流文采，蔼家声如昔。献纳司存持禁橐，合历三台清秩。倦宿承明，乞麾临郡，暂辍金闺直。五云深处，一星今在南极。
<br>
<br>瑞鹤仙（春日咏怀）
<br>
<br>试六花院落。正柳绵飘坠，因风无著。吴王旧城郭。记乌衣门巷，小桥帘幕。他州寥索。漫等闲、桃英杏萼。认幽香来处，群芳尽掩，蕙心先觉。
<br>
<br>行乐。燕雏莺友，浪语狂歌，休休莫莫。兰房绣幄。添新恨，念前约。殢十分芳景，十分春意，休惜十分共酌。任十分、吹老寒梅，戍楼画角。
<br>
<br>水调歌头（浮远堂）
<br>
<br>静练平千顷，华栋俯中流。凌晨画戟，来看宿雨断虹收。八九胸中云梦，三千笔端风月，无处快凝眸。笑咏一堂上，挥尘气横秋。
<br>
<br>俯危阑，红日下，暮云稠。无穷伟观，只应天意为君谋。容我时醒时醉，独泛微烟微雨，浩荡逐轻鸥。不羡岳阳胜，丹碧耸层楼。
<br>
<br>念奴娇（同上）
<br>
<br>练江风静，卧冰奁百尺，朱阑飞入。江远浮天天在水，水满半天云湿。白鸟明边，青山断处，眼冷江头立。月明潮上，苇间渔唱声急。
<br>
<br>几度吹老萍花，野香无数，欲寄应难及。天借诗人供醉眼，尊俎一时收拾。竹里行厨，花间步障，风雨生呼吸。酒阑歌罢，钓船先具蓑笠。
<br>
<br>画堂春（即席）
<br>
<br>溪边风物已春分。画堂烟雨黄昏。水沉一缕袅炉薰。尽醉芳尊。
<br>
<br>舞袖飘摇回雪，歌喉宛转留云。人间能得几回闻。丞相休嗔。
<br>
<br>浣溪沙（即席）
<br>
<br>清远湖山佳丽人。柳边花下复清晨。向前犹有几多春。
<br>
<br>祓禊秋千时节近，管弦歌舞一回新。未嗔狂客污车茵。
<br>
<br>眼儿媚
<br>
<br>（同孙尚书赴孟信安平江郡燕席上）
<br>
<br>铃閤寻盟未肯寒。鹢首驻江干。云烟翰墨，风流尊俎，不放更残。
<br>
<br>金声掷地西清老，天未许终闲。知音素赏，当筵一曲，流水高山。
<br>
<br>武陵春（元若虚总管席上）
<br>
<br>门巷乌衣应好在，风韵尚依然。知是蓬瀛第几仙。秀色粲当筵。
<br>
<br>索句濡毫云閤里，清坐袅炉烟。谁赋回文第二篇。除是见娟娟。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【高登】
<br>
<br>多丽
<br>
<br>人间世，偶然攘臂来游。何须恁、乾坤角抵，又成冷笑俳优。且宽心、待他天命，谩鼓舌、夸吾人谋。李广不侯，刘蕡未第，千年公论合谁羞。往矣瓦飘无意，甑堕懒回头。真堪笑，直钩论议，圆枘机筹。
<br>
<br>幸斯道、元无得丧，壮心岂有沈浮。好温存、困中节概，莫冷落、穷里风流。酒滴真珠，饭钞云子，醉饱卧信缘休。归去也，幅巾谈笑，卒岁且优游。循环事，亡羊须在，失马何忧。
<br>
<br>阮郎归（过武仙悬，谒许宰不遇，作此寄之）
<br>
<br>武仙花县谒凫仙。急招横渡船。重门心理掩讼庭闲。虚檐群雀喧。
<br>
<br>金屋畔，玉阑边。新春桃李妍。主人情重客无缘。销魂空黯然。
<br>
<br>蓦山溪（容州病起作）
<br>
<br>黄茅时节，病恼南来客。瘦得不胜衣，试腰围、都无一搦。东篱兴在，手种菊方黄，摘晚艳，泛新篘，谁道乾坤窄。百年役役，乐事真难得。短发已无多，更何劳、霜风染白。儿曹齐健，扶□一翁孱，龙山帽，习池巾，归路从欹侧。
<br>
<br>行香子
<br>
<br>瘴气如云。暑气如焚。病轻时、也是十分。沈疴恼客，罪罟萦人。叹槛中猿，笼中鸟，辙中鳞。
<br>
<br>休负文章，休说经纶。得生还、已早因循。菱花照影，筇竹随身。奈沈郎尫，潘郎老，阮郎贫。
<br>
<br>渔家傲（绍兴甲子潮州考官作）
<br>
<br>名利场中空扰扰。十年南北东西道。依旧缘山尘扑帽。空懊恼。羡他陶令归来早。
<br>
<br>归去来兮秋已杪。菊花又绕东篱好。有酒一尊开口笑。虽然老。玉山犹解花前倒。
<br>
<br>好事近（黄义卿画带霜竹）
<br>
<br>潇洒带霜枝，独向岁寒时节。触目千林憔悴，更幽姿清绝。多才应赋得天真，落笔惊风叶。从此绿窗深处，有一梢秋月。
<br>
<br>好事近（再和饯别）
<br>
<br>送客过江村，况值重阳佳节。向晚西风萧瑟，正离人愁绝。尊前相顾惜参商，引十分蕉叶。回首高阳人散，负西楼风月。
<br>
<br>好事近（又和纪别）
<br>
<br>饮兴正阑珊，正是挥毫时节。霜干银钩锦句，看壁间三绝。西风特地飒秋声，楼外触残叶。匹马翩然归去，向征鞍敲月。
<br>
<br>浪淘沙（王宰母生日，寓居道州，勉其来富州）
<br>
<br>璧月挂秋宵。丹桂香飘。广寒宫殿路迢迢。试问嫦娥缘底事，欲下层霄。
<br>
<br>兰玉自垂髫。拜命当朝。神仙会里且逍遥。分取壶中闲日月，来伴王乔。
<br>
<br>西江月
<br>
<br>渺渺西江流水，翩翩北客征帆。清秋月影浸人寒。云净碧天澄淡。
<br>
<br>飘泊道途零落，疏慵鬓发蘼蘼。从来涉世戒三缄。只好随时饮啖。
<br>
<br>南歌子
<br>
<br>菊捻黄金嫩，杯倾琥珀浓。良辰何处寄萍踪。短艇飘摇一叶、浪花中。
<br>
<br>凤阙游娃馆，幽坡赏梵宫。当年乐事总成空。目断天边想像、意可穷。
<br>
<br>好事近
<br>
<br>富贵本无心，何事故乡轻别。空惹猿惊鹤怨，误松萝风月。囊锥刚强出头来，不道甚时节。欲命巾车归去，恐豺狼当辙。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【李石】
<br>
<br>如梦令
<br>
<br>桥上水光浮雪。桥下柳阴遮月。梦里去寻香，露冷五更时节。胡蝶。胡蝶。飞过闲红千叶。
<br>
<br>如梦令（忆别）
<br>
<br>忆被金尊劝倒。灯下红香围绕。别后有谁怜，一任春残莺老。烦恼。烦恼。肠断绿杨芳草。
<br>
<br>生查子（春情）
<br>
<br>小桃小杏红，和雨和烟瘦。不是点燕脂，素面偏宜酒。
<br>
<br>也是惯伤春，可惜闲时候。正要画眉人，与作双蛾斗。
<br>
<br>生查子
<br>
<br>新花上苑枝，枝上娇莺语。日日抱花心，啄破燕脂雨。
<br>
<br>莺飞莺去时，谁与花为主。守等却飞来，再见花开处。
<br>
<br>生查子
<br>
<br>今年花发时，燕子双双语。谁与卷珠帘，人在花间住。
<br>
<br>明年花发时，燕语人何处。且与寄书来，人往江南去。
<br>
<br>生查子
<br>
<br>荷花人面红，月影波心见。扇子倒拈来，敲落红香片。
<br>
<br>窗下翦灯花，今日眉深浅。留得镜中看，蹙破春山远。
<br>
<br>捣练子（送别）
<br>
<br>斟别酒，问东君。一年一度一回新。看百花，飘舞茵。
<br>
<br>斟别酒，问行人。莫将别泪裛罗巾。早归来，依旧春。
<br>
<br>捣练子
<br>
<br>腰束素，鬓垂鸦。无情笑面醉犹遮。扇儿傓，瞥见些。
<br>
<br>双凤小，玉钗斜。芙蓉衫子藕花纱。戴一枝，薝卜花。
<br>
<br>长相思（暮春）
<br>
<br>花飞飞。絮飞飞。三月江南烟雨时。楼台春树迷。
<br>
<br>双莺儿。双燕儿。桥北桥南相对啼。行人犹未归。
<br>
<br>长相思（重午）
<br>
<br>红藕丝。白藕丝。艾虎衫裁金缕衣。钗头双荔枝。
<br>
<br>鬓符儿。背符儿。鬼在心头符怎知。相思十二时。
<br>
<br>长相思（佳人）
<br>
<br>花深红。花浅红。桃杏浅深花不同。年年吹暖风。
<br>
<br>莺语中。燕语中。唤起碧窗春睡浓。日高花影重。
<br>
<br>乌夜啼
<br>
<br>红软榴花脸晕，绿愁杨柳眉疏。日长院宇闲消遣，荔子赌樗蒱。
<br>
<br>莹雪凉衣乍浴，裁冰素扇新书。绣香熏被梅烟润，枕簟碧纱厨。
<br>
<br>乌夜啼
<br>
<br>鸾镜愁添眉黛，罗裙瘦减腰肢。一回见了一回病，弹指误佳期。
<br>
<br>醉里懵腾泪洗，梦中著摸魂飞。一春多少闲风雨，亭院落花时。
<br>
<br>乌夜啼（送春）
<br>
<br>绣阁和烟飞絮，粉墙映日吹红。花花柳柳成阴处，休恨五更风。
<br>
<br>絮点铺排绿水，红香收拾黄蜂。留春尽道能留得，长在酒杯中。
<br>
<br>朝中措（闻莺）
<br>
<br>飘飘仙袂缕黄金。相对弄清音。几度教人误听，当窗绿暗红深。
<br>
<br>一声梦破，槐阴转午，别院深沈。试问绿杨南陌，何如紫椹西林。
<br>
<br>朝中措（赠赵牧仲歌姬）
<br>
<br>绿杨庭院觉深沈。曾听一莺吟。今夜却成容易，双莲步步摇金。
<br>
<br>歌声暂驻，颦眉又去，无计重寻。应恨玉郎殢酒，教人守到更深。
<br>
<br>朝中措（赠别）
<br>
<br>凌波庭院藕香残。银烛夜生寒。两点眉尖新恨，别来谁画遥山。
<br>
<br>南楼皓月，一般瘦影，两处凭阑。莫似桃花溪畔，乱随流水人间。
<br>
<br>一翦梅（忆别）
<br>
<br>红映阑干绿映阶。闲闷闲愁，独自徘徊。天涯消息几时归，别后无书有梦来。
<br>
<br>后院棠梨昨夜开。雨急风忙次第催。罗衣消瘦却春寒，莫管红英，一任苍苔。
<br>
<br>一翦梅
<br>
<br>百濯香残恨未消。万绪千丝，莲藕芭蕉。临岐犹自说前时，轻翦乌云解翠翘。
<br>
<br>雨意重来风已飘。南陌行人折柳条。此间无计可留连，枕上今宵。马上明朝。
<br>
<br>醉落魄（春云）
<br>
<br>天低日暮。清商一曲行人住。著人意态如飞絮。才泊春衫，却被风吹去。
<br>
<br>朝期暮约浑无据。同心结尽千千缕。今宵魂梦知何处。翠竹芭蕉，又下黄昏雨。
<br>
<br>临江仙（佳人）
<br>
<br>烟柳疏疏人悄悄，画楼风外吹笙。倚阑闻唤小红声。熏香临欲睡，玉漏已三更。
<br>
<br>坐待不来来又去，一方明月中庭。粉墙东畔小桥横。起来花影下，扇子扑飞萤。
<br>
<br>临江仙（醉饮）
<br>
<br>六曲阑干垂手处，烛光花影疏疏。一尊共饮记当初。彩毫浓点，双带要人书。
<br>
<br>日暮不来朱户隔，碧云高挂蟾蜍。琴心密约总成虚。醉中言语，醒后忆人无。
<br>
<br>临江仙
<br>
<br>有宅一区家四壁，年年花柳深村。父兄随处宴鸡豚。折腰归去，何苦傍侯门。
<br>
<br>拟射九乌留白日，假饶立到黄昏。卧龙老矣及三分。不如把手，堂上宴芳尊。
<br>
<br>临江仙
<br>
<br>子孙三十八人）
<br>
<br>九九之年逢降庆，生年生日同时。金花紫诰鬓银丝。乞身香火地，日戏老莱衣。
<br>
<br>浑舍集成千岁会，子孙三世庭闱。共将春酒祝金卮。蟠桃三月暮，莫怪看花迟。
<br>
<br>满庭芳（送别）
<br>
<br>江草抽心，江云弄碧，江波依旧东流。别筵初散，行客上兰舟。休唱阳关旧曲，青青柳、无限轻柔。应争记，三年乐事，珠翠拥鳌头。
<br>
<br>离愁。知几许，花梢著雨，红泪难收。看烟火吴天，万里悠悠。一望珠宫绛阙，蓬莱路、应在皇州。仍回首，蜀山万点，明月满南楼。
<br>
<br>木兰花
<br>
<br>辘轳轭轭门前井。不道隔窗人睡醒。柔弦无力玉琴寒，残麝彻心金鸭冷。
<br>
<br>一莺啼破帘栊静。红日渐高槐转影。起来情绪寄游丝，飞绊翠翘风不定。
<br>
<br>木兰花
<br>
<br>一春闲却花时候。小阁幽窗长独守。晴云南浦梦还空，初月西楼眉也皱。
<br>
<br>马嘶何日门前柳。脉脉盈盈相见后。心头有事不难知，面上看谁真个瘦。
<br>
<br>南乡子（十月海棠）
<br>
<br>十月小春天。红叶红花半雨烟。点滴红酥真耐冷，争先。夺取梅魂斗雪妍。
<br>
<br>坐待晓莺迁。织女机头蜀锦川。枝上绿毛幺凤子，飞仙。乞与双双作被眠。
<br>
<br>南乡子（醉饮）
<br>
<br>里帽捻吟须。我是蓬莱旧酒徒。除了茅君谁是伴，麻姑。洞里仙浆不用沽。
<br>
<br>弱水渺江湖。醉里笙歌醉里扶。纵饮菊潭餐菊蕊，茱萸。医得人间瘦也无。
<br>
<br>西江月（渔父）
<br>
<br>一脉分溪浅绿，数枝约岸欹红。小船横系碧芦丛。似我江湖春梦。
<br>
<br>晒网渔归别浦，举头雁度晴空。短蓑独宿月明中。醉笛一声风弄。
<br>
<br>八声甘州（怀归）
<br>
<br>向吴天万里、一叶归舟。岁月尽悠悠。有清歌一曲，醉中自笑，酒醒还愁。几度春莺啭午，塞雁横秋。渔笛蓑衣底，依旧勾收。
<br>
<br>多谢飞来双鹤，□水边林下，伴我遨游。笑老莱晨昏，色笑为亲留。有向来、素琴三尺，枕一编、《周易》在床头。君知否，家山梦寐，浑胜瀛洲。
<br>
<br>雨中花慢（次宇文吏部赠黄如圭韵）
<br>
<br>潋滟云霞，空濛雾雨，长堤柳色如茵。问西湖何似，粉面初匀。尽道软红香土，东华风月俱新。旧游如梦，尘缘未断，几度逢春。
<br>
<br>蓬莱阁上，风流二老，相携把酒论文。最好是、四娘桃李，约近东邻。别后使君须鬓，十分白了三分。是人笑道，醉中文字，更要红裙。
<br>
<br>醉蓬莱
<br>
<br>望长江东去，逐客西来，几逢秋杪。江草不花，约鬓丝俱老。朝士红萸，佳人雪藕，别后忍孤欢笑。楚水楼台，巫山宫殿，五湖烟渺。
<br>
<br>又是征帆，万里行去，旧恨鲈鱼，昔盟鸥鸟。九日江南，上蓬莱仙岛。三度刘郎，黄花醉里，问我几时来到。寄语西风，饶他老子，莫欺乌帽。
<br>
<br>渔家傲（赠鼎湖官妓）
<br>
<br>西去征鸿东去水。几重别恨千山里。梦绕绿窗书半纸。何处是。桃花溪畔人千里。
<br>
<br>瘦玉倚香愁黛翠。劝人须要人先醉。问道明朝行也未。犹自记。灯前背立偷弹泪。
<br>
<br>卜算子
<br>
<br>密叶蜡蜂房，花下频来往。不知辛苦为谁甜，山月梅花上。
<br>
<br>玉质紫金衣，香雪随风荡。人间唤作返魂梅，仍是蜂儿样。
<br>
<br>捣练子
<br>
<br>心自小，玉钗头。月娥飞下白苹洲。水中仙，月下游。
<br>
<br>江汉佩，洞庭舟。香名薄幸寄青楼。问何如，打泊浮。
<br>
<br>捣练子
<br>
<br>红粉里，绛金裳。一卮仙酒艳晨妆。醉温柔，别有乡。
<br>
<br>清暑殿，藕风凉。鸡头擘破误君王。泣梨花，春梦长。
<br>
<br>谢池春
<br>
<br>烟雨池塘，绿野乍添春涨。凤楼高、珠帘卷上。金柔玉困，舞腰肢相向。似玉人、瘦时模样。
<br>
<br>离亭别后，试问阳关谁唱。对青春、翻成怅望。重门静院，度香风屏障。吐飞花、伴人来往。
<br>
<br>出塞
<br>
<br>（夜梦一女子引扇求字，为书小阕）
<br>
<br>花树树。吹碎胭脂红雨。将谓郎来推绣户。暖风摇竹坞。
<br>
<br>睡起栏干凝伫。漠漠红楼飞絮。划踏袜儿垂手处。隔溪莺对语。
<br>
<br>望江南
<br>
<br>重阳日，四面雨垂垂。戏马台前泥拍肚，龙山路上水平脐。渰浸倒东篱。
<br>
<br>茱萸胖，黄菊湿齑齑。落帽孟嘉寻蒻笠，漉巾陶令买蓑衣。都道不如归。
<br>
<br>忆秦娥
<br>
<br>春寂寞。长安古道东风恶。东风恶。胭脂满地，杏花零落。
<br>
<br>臂销不奈黄金约。天寒犹怯春衫薄。春衫薄。不禁珠泪，为君弹却。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
