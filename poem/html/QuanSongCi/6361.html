<HTML>
<HEAD>
<TITLE>全宋词 卷085 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷085</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷085</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6361"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷085')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷085]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【冯取洽】
<br>
<br>贺新郎（寿张宜轩）
<br>
<br>九日明朝是。问宜轩何事，今朝众宾交至。长记每年八月八，曾庆饮仙出世。直推到、于今何意。要待千崖秋气爽，向东篱、试探花开未。挝急鼓，舞长袂。
<br>
<br>主人臭味花相似。笑争春、红紫低昂，转头扫地。独占西风摇落候，旋屑黄金点缀。做得个、秋花元帅。旧说东阳流菊水，饮之者、寿过百余岁。泛此酒，劝公醉。
<br>
<br>贺新郎
<br>
<br>（黄玉林为风月楼作，次韵以谢）
<br>
<br>自顾卑栖翼。似沧洲、白鸟悠悠，静依拳石。聊寄一梯云木表，俯视霁虹千尺。乐江上、山间声色。镜样清流环样绕，笑赐湖、一曲夸唐敕。尘外趣，有谁识。
<br>
<br>飞来妙墨痕犹湿。走盘珠流出，不火食人胸膈。三叹阳春知和寡，但觉光生虚室。何处觅、倚歌箫客。他日玉林来得否，待平分、风月供吟笔。添一友，共闲逸。
<br>
<br>贺新郎（次韵江定轩咏菊）
<br>
<br>句里思黄九。笑王郎、不奈寒芳，腰围如柳。得似江郎饶雅趣，时揽黄花诳口。吐妙语、与之争秀。闲绕珍丛吟不尽，尽风前、露下栾栾瘦。香自足，岂劳嗅。
<br>
<br>一尊问我能同否。叹双溪、冷落篱边，傲霜犹有。浩唱云笺金缕调，兴发小槽珠酒。待唤醒、早春梅友。独恨爱花人易老，漫一年、好景还依旧。东望处，立良久。
<br>
<br>贺新郎（送别定轩）
<br>
<br>梦折营门柳。送君归、暂戏斑衣，又拢征袖。到得皇州风景异，只有湖山似旧。把感慨、寓之杯酒。雨抹晴妆西子样，且平章、剩赋诗千首。富与贵，本来有。
<br>
<br>青油幕底筹攻守。拥貔貅、朝气凌云，夜锋冲斗。蜀祲淮氛犹在眼，一扫正须健帚。又何惜、驱驰奔走。快展韬钤资世用，看归来、金印悬双肘。倾玉斝，为亲寿。
<br>
<br>贺新郎（次玉林见寿韵）
<br>
<br>那得身无事。问双溪老子，而今万缘空否。正使尘劳偿未了，毕竟难昏灵府。已笑唾、功名如土。五十九年风雨过，算非非、是是何须数。垂老也，信缘度。
<br>
<br>绿阴朱夏回清暑。叹病来、觞怯流霞，扇闲白羽。方念生初增感慨，谁寄乐章新语。知是我、花庵庵主。一别三年惟梦见，定何时、相对倾琼醑。惊世路，有豺虎《玉林有池馆，扁曰花庵》。
<br>
<br>贺新郎（次玉林感时韵）
<br>
<br>知彼须知此。问筹边、攻守规模，云何则是。景色愔愔犹日暮，壮士无由吐气。又安得、将如廉李。燕坐江沱甘自蹙，笑腐儒、枉楦朝家紫。用与舍，徒为耳。
<br>
<br>黄芦白苇迷千里。叹长淮、篱落空疏，仅余残垒。读父兵书宁足恃，击楫谁盟江水。有识者、知其庸矣。多少英雄沈草野，岂堂堂、吾国无君子。起诸葛，总戎事。
<br>
<br>贺新郎
<br>
<br>（知维摩燕坐次，可授散花女，俾歌之。以侑茗饮否？艾子，汝为老人书以寄之）
<br>
<br>问讯花庵主。这一宗、拍板门槌，是谁亲付。逢翰墨场聊作戏，那个是真实语。算惟有、青山堪住。玉立林幽真脱洒，又何妨、白石和泉煮。底用判，云游据。
<br>
<br>朝三暮四从渠赋。且随缘、家养园收，自然成趣。此外盘蜗余一室，人我两俱无负。要参到、道心微处。尽做逃禅逃得密，也难遮、拨草来寻路。应为拨，懒残芋。
<br>
<br>贺新郎（追次玉林所赋溪楼燕集韵）
<br>
<br>二老交相访。正不妨、勃窣媻姗，舍车而杖。忆在蓉村新雨过，门外春流浩荡。中有个、列仙臞相。把酒论诗饶胜韵，更柳边、花底同心赏。临别句，几回唱。
<br>
<br>忽传风驭来溪上。遣儿曹、策马郊迎，老怀欣畅。争讶金华佳父子，飞下蓬莱昆阆。有四士、追随仙仗。我爱君如何次道，便令人、直欲倾家酿。歌妙曲，郑声放。（何充为刘＿）
<br>
<br>所贵，每言见次道饮，令人欲倾家酿。言其能温克也。
<br>
<br>贺新郎（用前韵自寿）
<br>
<br>往事休寻访。幸老来、筋力差强，未须扶杖。收脚八风波外立，一片虚空荡荡。悟寿者、本来无相。今日不知何日也，便戊申、重见何须赏。大梦曲，此时唱。
<br>
<br>团栾儿女溪堂上。且一觞、一咏陶然，此情堪畅。漫说神仙华屋好，缥缈峤壶蓬阆。这浮幻、也难凭仗。何似薰风来岁岁，蔼一家、和气如春酿。婚嫁了，尽闲放。
<br>
<br>沁园春
<br>
<br>（次韵四友吴会卿次子西上）
<br>
<br>我爱□君，结屋并山，友松竹梅。有倦游孤剑，暂悬素壁，醉吟行履，时印苍苔。得失不惊，知恬交养，浩浩胸中何壮哉。须知道，似骅骝万里，道路方开。
<br>
<br>相期湖上舒怀。莫放过花枝与酒杯。况上天已办，河东新赋，圜桥乐得，海内英才。矍铄溪翁，据鞍一笑，画饼功名赋傥来。长堤上，正柳花荷气，尽可追陪。
<br>
<br>沁园春
<br>
<br>（因诵雅词"从此一春须一到"之句，竟堕渺茫，为之黯然。辄用惠示元日沁园春韵，写此怀思，一酹桃花也）
<br>
<br>人事好乖，云散风流，暗思去年。记竹舆伊轧，报临村里，筇枝颠倒，忙返溪边。翦韭新炊，寻桃小酌，取次欢谣俱可编。难忘处，是阳春一曲，群唱尊前。
<br>
<br>新晴又放花天。况家酿堪携不用钱。想有人如玉，已过南市，无人伴我，重醉西阡。旧约难凭，新词堪赋，乐事赏心那得全。归来也，命儿将此意，写以朱弦。
<br>
<br>沁园春（用定轩雨余有感韵写山中之趣）
<br>
<br>一雨霈然，六合全清，空无点埃。喜秋容新沐，为谁媚妩，凉蟾留照，正尔徘徊。蜡屐清游，渔蓑淡话，富贵于予何有哉。双溪上，总旧盟鸥鹭，来往无猜。
<br>
<br>烟霞竹石松梅。更无数幽花陆续开。渐黄鸡啄黍，肥堪一著，浮蛆拍瓮，美可三杯。儿解应门，翁方索句，俗客来时莫放来。青山好，尽从今日日，闼不妨排。
<br>
<br>沁园春（用前韵谢魏菊庄）
<br>
<br>举世纷纷，风靡波流，名氛利埃。有幽人嘉遁，长年修洁，寒花作伴，竟日徘徊。餐荐夕英，杯迎朝露，世味何如此味哉。扬扬蝶，尽弄芳来往，我又奚猜。
<br>
<br>双溪约玉林梅。拟真到庄门一扣开。奈衢山风急，勒教回驾，横塘水弱，未许浮杯。恨结停云，神驰落月，白雪风前忽堕来。教儿唱，侑衰翁一醉，无闷堪排。
<br>
<br>沁园春（和答吕柳希）
<br>
<br>问讯柳溪，溪上柳容，胡为带埃。叹阳春陡变，孰为披拂，赏音难遇，谁与徘徊。好在湖山，吾容不辱，寄径垂条岂偶哉。休摇荡，且深根宁极，免俗人猜。
<br>
<br>何妨傍竹依梅。待青眼春回一笑开。尽攀丝弄叶，效颦施黛，笼鞯拂帽，藉荫传杯。未碍飞绵，一高千丈，风力微时稳下来。天难问，便陶门汉苑，一任安排。
<br>
<br>沁园春（二月二日寿玉林）
<br>
<br>禀气之中，具圣之和，生逢令辰。逄三春仲月，方才破二，百年大齐，恰则平分。立玉林深，散花庵小，中有倏然自在身。诗何似，似苏州闲远，庾府清新。
<br>
<br>青鞋布袜乌巾。试勇往蓉溪一问津。有心香一瓣，心声一阕，更携阿艾，同寿灵椿。劫劫长存，生生不息，宁极深根秋又春。聊添我，作风流二老，岁岁寻盟。
<br>
<br>沁园春（赠锦江歌者何琮）
<br>
<br>有孤竹君，音节拂云，谥曰洞箫。纵柳郎填就，周郎顾罢，欠伊品藻，律也难调。惭愧何郎。呜呜袅袅，翻入腭唇齿舌喉。谁知道，是郭郎亲授，共贯同条。
<br>
<br>后来一辈枵枵。甚声响都如鹦鹉娇。叹秦青已往，嘉荣何在，念奴骨朽，李八魂消。试向尊前，听君一曲，前辈风流未觉凋。冯郎老，但点头咽唾，拼解金貂。
<br>
<br>水调歌头（四月四日自寿，用玉林韵，兼效其体）
<br>
<br>林叶润而密，莺语老犹娇。懒翁那记生日，兀兀度昏朝。勘破富贫贵贱，参透死生寿夭，至竟本同条。胸次绝疑碍，物外自超遥。
<br>
<br>又何尝，贪七贵，慕三乔。溪山吾所自有，宜钓更堪樵。
<br>
<br>窃笑傍门小法，休觅驻颜大药，揠长只伤苗。造化大炉耳，愚智一齐销。
<br>
<br>水调歌头
<br>
<br>（可之有，因赋是词付何琮，俾歌之以侑一醉。）
<br>
<br>雪霁春已半，露重午方暄。一筇挂上高绝，便觉眼前宽。指点数家楼阁，检校一村花柳，绿水接青烟。峦岫竞围绕，风日更清妍。
<br>
<br>闹媒蜂，纷使蝶，菜花繁。少年正尔行乐，谁复顾华颠。自有此丘此坂，那得游人箫鼓，暖响出中天。归步不妨晚，恰则月初弦。
<br>
<br>念奴娇（次韵玉林寄示）
<br>
<br>高堂素壁，漫生绡十幅，图张消暑。不奈火云烧六合，逃也略无逃处。小派秋声，巨籭凉点，吸焱欠来何许。故人词翰，此时飞落蓬户。何幸一笑掀髯，停杯浩唱，三叹遗音古。雪碗冰瓯无表里，更贮三危鲜露。咀咽生香，清寒入梦，展转忘宵曙。对床误喜，与君同听风雨。
<br>
<br>金菊对芙蓉
<br>
<br>（渚荷花，醉中走笔用篁..栗韵庚寅）
<br>
<br>宝镜缘空，玉簪点水，荡摇千顷寒光。正江妃月姊，斗理明妆。扶阑一笑开诗眼，少容我、吟讽其旁。一川风露，满怀冰雪，云海弥茫。
<br>
<br>不妨倚醉乘狂。问天公觅取，几曲渔乡。听小楼哀管，偷弄初凉。夜深欢极忘归去，锦江酿透碧筒香。对花无语，花应笑我，不似张郎。
<br>
<br>木兰花慢（次韵奉酬玉林病中见示）
<br>
<br>叹年光婉晚，蒲柳质、易惊秋。况念远怀人，停云幂幂，时雨飕飕。西风堕来雁信，似知予、竟日倚溪楼。报道归调汤剂，不知谁护衣篝。
<br>
<br>悠然富贵不须求。安乐万缘休。但饱饭煎茶，婆娑永日，也胜闲愁。寒花自便寂寞，怕纷纷、蝶引与蜂勾。莫问障从何起，只凭心有天游。
<br>
<br>摸鱼儿（玉林君为遗蜕山中桃花赋也。花与主人，何幸如之，用韵和谢）
<br>
<br>叹刘郎、那回轻别，霏霏三落红雨。玄都观里应遗恨，一抹断烟残缕。愁望处。想雾暗云深，忘却来时路。新花旧主。记刻羽流商，裁红翦翠，山径日将暮。
<br>
<br>空枝上，时有幽禽对语。声声如问来否。人生行乐须闻健，衰老念谁免此。吾所与。在溪上深深，锦绣千花坞。何时定去。但对酒思君，呼儿为我，频唱小桃句。
<br>
<br>蝶恋花（和玉林韵）
<br>
<br>秋到双溪溪上树。叶叶凉声，未省来何许。尽拓溪楼窗与户。倚阑清夜窥河鼓。
<br>
<br>那得吟朋同此住。独对秋芳，欲寄花无处。杖履相从曾有语。未来先自愁君去。
<br>
<br>西江月（太岁日作）
<br>
<br>老子齐头六十，新年第一今朝。放开怀抱不须焦。万事付之一笑。
<br>
<br>烟柳效颦翠敛，露桃献笑红妖。已拚行乐到元宵。尚可追随年少。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【赵以夫】
<br>
<br>万年欢（庆元圣节）
<br>
<br>凤历开新，正微和乍转，丽景初晓。五荚蓂舒，光映玉阶瑶草。在在东风语笑。庆此日、虹流电绕。鲸波静，翠涌鳌山，嵩呼声动云表。绛节霓旌缥缈。望珠星灿烂，紫微深窈。琬液香浮，露湿蟠桃犹小。叠叠仙韶九奏，知春到、人间多少。蓬莱外，若木扶疏，万年枝上长好。
<br>
<br>大酺（牡丹）
<br>
<br>正绿阴浓，莺声懒，庭院寒轻烟薄。天然花富贵，逞夭红殷紫，叠葩重萼。醉艳酣春，妍姿浥露，翠羽轻明如削。檀心鸦黄嫩，似离情愁绪，万丝交错。更银烛相辉，玉瓶微浸，宛然京洛。
<br>
<br>朝来风雨恶。怕僝僽、低张青油幕。便好倩、佳人插帽，贵客传笺，趁良辰、赏心行乐。四美难并也，须拼醉、莫辞杯勺。被花恼、情无著。长笛何处，一笑江头高阁。极目水云漠漠。
<br>
<br>孤鸾（梅）
<br>
<br>江南春早。问江上寒梅，占春多少。自照疏星冷，只许春风到。幽香不知甚处，但迢迢、满汀烟草。回首谁家竹外，有一枝斜好。记当年、曾共花前笑。念玉雪襟期，有谁知道。唤起罗浮梦，正参横月小。凄凉更吹塞管，漫相思、鬓华惊老。待觅西湖半曲，对霜天清晓。
<br>
<br>金盏子（水仙）
<br>
<br>得水能仙，似汉皋遗珮，碧波涵月。蓝玉暖生烟，称缟袂黄冠，素姿芳洁。亭亭独立风前，照冰壶澄彻。当时事，琴心妙处谁传，顿成愁绝。
<br>
<br>六出自天然，更一味清香浑胜雪。西湖秋菊寒泉，似坡老风流，至今人说。殷勤折伴梅边，听玉龙吹裂。丁宁道，百年兄弟，相看晚节。
<br>
<br>天香（牡丹）
<br>
<br>蜀锦移芳，巫云散彩，天孙翦取相寄。金屋看承，玉台凝盼，尚忆旧家风味。生香绝艳，说不尽、天然富贵。脸嫩浑疑看损，肌柔只愁吹起。
<br>
<br>花神为谁著意。把韶华、总归姝丽。可是老来心事，不成春思。却羡宫袍仙子。调曲曲清平似翻水。笑嘱东风，殷勤劝醉。
<br>
<br>探春慢（立春）
<br>
<br>南国收寒，东郊放暖，条风初回台榭。小燕横钗，闹蛾低鬓，根底吴娃妖冶。纤手传生菜，向人道、新春来也。莫须沈醉樽前，这些风景无价。
<br>
<br>长记年年此日，迎著个牛儿，彩鞭羞打。飐飐金幡，星星华发，得似家山闲暇。都把心期事，待问讯、柳边花下。箫鼓声中，温存小楼深夜。
<br>
<br>探春慢（四明除夜）
<br>
<br>屑璐飘寒，镂金献巧，妆成水晶亭榭。飞絮悠扬，散花零乱，绝胜翠娇红冶。粉艳嘻嘻道，尽飞上、使君须也。多情莫笑衰翁，旧时梁苑声价。
<br>
<br>窗外小梅羞涩，倩羯鼓尊前，慢敲轻打。鲸海停波，鹤谯宾月，赢得残年清暇。心事知谁会，但梦绕、越王城下。白玉青丝，且同醉吟春夜。
<br>
<br>探春慢（四明次黄玉泉）
<br>
<br>宝胜宾春，华灯照夜，穷冬浑然如客。炉焰麟红，杯深翡翠，早减三分寒力。一笑团栾处，恰喜得、雪消风息。苔枝数蕊明珠，恍疑香麝初拆。
<br>
<br>懊恨东群无准，甚朝做重阴，暮还晴色。唤燕呼莺，雕花镂叶，机巧可曾休得。静里无穷意，漫看尽、纷纷红白。且听新腔，红牙玉纤低拍。
<br>
<br>龙山会（南丰登高）
<br>
<br>重整登高屐。君玉峰头，万里秋无极。远山青欲滴。新雁过、缥缈孤云天北。烟入小桥低，水痕退、寒流澄碧。对佳辰，惊心客里，鬓丝堪摘。
<br>
<br>风流晋宋诸贤，骑台龙山，俯仰皆陈迹。凭阑看落日。嗟往事、唯有黄花如昔。醉袖舞西风，任教笑、参差凫舄。但回首、东篱久负，有谁知得。
<br>
<br>龙山会
<br>
<br>（今年陪元戎游升山，诘朝始克修故事，则向之龙蛇满壁者，易以山水矣。拍阑一笑。游兄、几叟分韵得苦字，为赋商调龙山会）
<br>
<br>九日无风雨。一笑凭高，浩气横秋宇。群峰青可数。寒城小、一水萦洄如缕。西北最关情，漫遥指、东徐南楚。黯销魂，斜阳冉冉，雁声悲苦。
<br>
<br>今朝黄菊依然，重上南楼，草草成欢聚。诗朋休浪赋。旧题处、俯仰已随尘土。莫放酒行疏，清漏短、凉蟾当午。也全胜、白衣未至，独醒凝伫。
<br>
<br>龙山会（四明重阳泛舟月湖）
<br>
<br>佳节明朝九。彩舫凌虚，共醉西风酒。湖光蓝滴透。云浪碎、巧学波纹吹皱。碧落杳无边，但玉削、千峰寒瘦。留连久，秋容似洗，月华如昼。
<br>
<br>回头南楚东徐，暝霭苍烟，处处空刁斗。山公今健否。功名事、付与年时交旧。白发苦欺人，尚堪插、黄花盈首。归去也、东篱好在，觅渊明友。
<br>
<br>芙蓉月
<br>
<br>黄叶舞碧空，临水处、照眼红苞齐吐。柔情媚态，伫立西风如诉。遥想仙家城阙，十万绿衣童女。云缥缈，玉娉婷，隐隐彩鸾飞舞。
<br>
<br>樽前更风度。记天香国色，曾占春暮。依然好在，还伴清霜凉露。一曲阑干敲遍，悄无语。空相顾。残月淡，酒阑时、满城钟鼓。
<br>
<br>夜飞鹊（七夕和方时父韵）
<br>
<br>微云拂斜月，万籁声沈。凉露暗坠桐阴。蛾眉乞得天孙巧，愔愔楼上穿针。佳期鹊相误，到年时此夕，欢浅愁深。人间儿女，说风流、直到如今。
<br>
<br>河汉几曾风浪，因景物牵情，自是人心。长记秋庭往事，钿花翦翠，钗股分金。道人无著，正萧然、竹枕欹衾。梦回时，天淡星稀，闲弄一曲瑶琴。
<br>
<br>愁蕊香（木樨）
<br>
<br>一夜金风，吹成万粟，枝头点点明黄。扶疏月殿影，雅澹道家装。阿谁倩、天女散浓香。十分熏透霓裳。徘徊处，玉绳低转，人静天凉。
<br>
<br>底事小山幽咏，浑未识清妍，空自情伤。忆佳人、执手诉离湘。招蟾魄、和酒吸秋光。碧云日暮何妨。惆怅久，瑶琴微弄，一曲清商。
<br>
<br>角招
<br>
<br>（梅花，皆角声也）
<br>
<br>晓风薄。苔枝上、翦成万点冰萼。暗香无处著。立马断魂，晴雪篱落。横溪略彴。恨寄驿、音书辽邈。梦绕扬州东阁。风流旧日何郎，想依然林壑。
<br>
<br>离索。引杯自酌。相看冷淡，一笑人如削。水云寒漠漠。底处群仙，飞来霜鹤。芳姿绰约。正月满、瑶台珠箔。徙倚阑干寂寞。尽分付，许多愁，城头角。
<br>
<br>徵招（雪）
<br>
<br>玉壶冻裂琅玕折，骎骎逼人衣袂。暖絮张空飞，失前山横翠。欲低还又起。似妆点、满园春意。记忆当时，剡中情味，一溪云水。
<br>
<br>天际。绝行人，高吟处，依稀灞桥邻里。更翦翦梅花，落云阶月地。化工真解事。强勾引、老来诗思。楚天暮，驿使不来，怅曲阑独倚。
<br>
<br>扬州慢
<br>
<br>（花大而瓣厚，其色淡黄，聚八仙花小而瓣薄，其色微青，不同者一也。琼花叶柔而莹泽，聚八仙叶粗而有芒，不同者二也。琼花蕊与花平，不结子而香，聚八仙蕊低于花，结子而不香，不同者三也。友人折赠数枝，云移根自鄱阳之洪氏。赋而感之，其调曰扬州慢。）
<br>
<br>十里春风，二分明月，蕊仙飞下琼楼。看冰花翦翦，拥碎玉成球。想长日、云阶伫立，太真肌骨，飞燕风流。敛群芳、清丽精神，都付扬州。
<br>
<br>雨窗数朵，梦惊回、天际香浮。似阆苑花神，怜人冷落，骑鹤来游。为问竹西风景，长空淡、烟水悠悠。又黄昏羌管，孤城吹起新愁。
<br>
<br>扬州慢
<br>
<br>（为二花著语）
<br>
<br>梁苑吟新，高阳饮散，玉容寂寞妆楼。故人应念我，折赠水晶球。不须倩、东风说与，吹箫云路，解珮江流。似天涯、邂逅相逢，低问东州。
<br>
<br>为花更醉，细挼香、酒面酥浮。记桥月同看，帘风共笑，仙枕曾游。无奈乍晴还雨，江天暮、飞絮悠悠。莫先教偷取，春归满地清愁。
<br>
<br>惜黄花（菊）
<br>
<br>众芳凋谢。堪爱处、老圃寒花幽野。照眼如画。烂然满地金钱，买断金钱无价。古香逸韵似高人，更野服、黄冠潇晒。向霜夜。冷笑暖春，桃李夭冶。
<br>
<br>襟期问与谁同，记往昔、独自徘徊篱下。采采盈把。此时一段风流，赖得白衣陶写。而今为米负初心，且细摘、轻浮三雅。沈醉也。梦落故园茅舍。
<br>
<br>忆旧游慢（荷花，泛东湖用方时父韵）
<br>
<br>爱东湖六月，十里香风，翡翠铺平。误入红云里，似当年太乙，约我寻盟。叶舟荡漾寒碧，分得一襟冰。渐际晚轻阴，修蒲舞绿，倦柳梳青。
<br>
<br>聘婷。黯无语。想怨女三千，长日宫庭。六六阑干曲，有玉儿才貌，谁与看承。柔情一点无奈，频付酒杯行。到夜静人归，凉蟾自照鸥鹭汀。
<br>
<br>忆旧游慢
<br>
<br>望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。
<br>
<br>亭亭。步明镜，似月浸华清，人在秋庭。照夜银河落，想粉香湿露，恩泽初承。十洲缥缈何许，风引彩舟行。尚忆得西施，余情袅袅烟水汀。
<br>
<br>解语花（东湖赋莲后五日，双苞呈瑞。昌化史君持以见遗，因用时父韵）
<br>
<br>红香湿月，翠影停云，罗袜尘生步。并肩私语。知何事、暗遣玉容泣露。闲情最苦。任笑道、争妍似妒。倒银河，秋夜双星，不到佳期误。
<br>
<br>拟把江妃共赋。当时携手，烟水深处。明珠溅雨。凝脂滑、洗出一番铅素。凭谁说与。莫便化、彩鸾飞去。待玉童，双节来迎，为作芙蓉主。
<br>
<br>烛影摇红
<br>
<br>乍冷还暄，小春时候今朝转。三分历日二分休，镜里清霜满。云幕低垂不展。矮窗明、红麟初暖。老来活计，浊酒三杯，黄庭一卷。
<br>
<br>万里关河，朔风吹到边声远。倚楼脉脉数归鸿，谁会愁深浅。最苦山寒日短。但梅花、相看岁晚。何人金屋，巧啭歌莺，慢调筝雁。
<br>
<br>薄媚摘遍（重九登九仙山和张崱韵）
<br>
<br>桂香消，梧影瘦，黄菊迷深院。倚西风，看落日，长江东去如练。先生底事，有赋飘然。刚道为田园。独醒何为，持杯自劝。未能免。
<br>
<br>休把茱萸吟玩。但管年年健。千古事、几凭阑。吾生早、九十强半。欢娱终日，富贵何时，一笑醉乡宽。倒载归来，回廊月满。
<br>
<br>沁园春（次刘后村）
<br>
<br>秋入书帏，漏箭初长，熏炉未灰。向酒边陶写，韩情杜思，案头料理，汉蠹秦煨。天有高情，世无慧眼，刚道先生是不斋。人都笑，这当行铺席，又不成开。
<br>
<br>忘怀。物外徘徊。与鸥鹭同盟两莫猜。似琉璃匣里，光涵牛斗，凤皇台上，声挟风雷。宝汞一钱，冰衔三字，浮利浮名安在哉。太平也，要泥金镂玉，除是公来。
<br>
<br>沁园春（自鄞归赋）
<br>
<br>客问吾年，吾将老矣，今五十三。似北海先生，过之又过，善财童子，参到无参。官路太行，世情沧海，何止嵇康七不堪。归来也，是休官令尹，有发瞿昙。
<br>
<br>千岩。秀色如蓝。新著个楼儿恰对南。看浮云自在，百般态度，长江无际，一碧虚涵。荔子江珧，莼羹鲈鲙，一曲春风酒半酣。凭阑处，正空流皓月，光满寒潭。
<br>
<br>沁园春（次方时父）
<br>
<br>自笑生来，骨相无奇，壬三甲三。觉紫宸班里，都忘故步，维摩室内，添个新参。壮也不如，老之将至，今日将军战岂堪。江湖客，况诗肥贾岛，笔瘦王昙。
<br>
<br>纷纷纡紫拖蓝。送水北山人又水南。喜支离得佚，散材可寿，一丘自足，万象中涵。脍炙功名，膏肓富贵，举世黄粱梦正酣。知谁健，且茹芝商岭，饮菊胡潭。
<br>
<br>贺新郎（四明送上官尉归吴）
<br>
<br>满酌蓬莱酒。最苦是、中年作恶，送人时候。一夜朔风吹石裂，惊得梅花也瘦，更衣袂、严霜寒透。卷起潮头无丈尺，甚扁舟、拍上三江口。明月冷，载归否。
<br>
<br>分携欲折无垂柳。但层楼徙倚，两眉空皱。海阔天高无处问，万事不堪回首。况目断、孤鸿去后。玉样松鲈今正美，想子真、微笑还招手。且为我，饮三斗。
<br>
<br>贺新郎（次刘后村）
<br>
<br>葵扇秋来贱。阿谁知、初回轻暑，又教题遍。不是琵琶知音少，无限如簧巧啭。倩说似、长门休怨。莫把蛾眉与人妒，但疏梅、淡月深深院。临宝鉴，欲妆懒。
<br>
<br>少时声价倾梁苑。到中年、也曾落魄，雾收云卷。待入汉庭金马去，洒笔长江衮衮。好留取、才名久远。过眼荣华俱尘土，听关睢、盈耳离骚婉。歌不足，为嗟叹。
<br>
<br>贺新郎（送郑怡山归里）
<br>
<br>载酒阳关去。正西湖、连天烟草，满堤晴絮。采翠撷芳游冶处，应和娇弦艳鼓。看柳外、画船无数。万顷琉璃浑镜净，陡风波、汹汹鱼龙舞。谈笑里，遽如许。
<br>
<br>流觞满引浇离绪。便东西、斜阳立马，绿波前浦。自是莼鲈高兴动，恰值春山杜宇。漫回首、软红香雾。咫尺佳人千里隔，望空江、明月横洲渚。清梦断，恨如缕。
<br>
<br>贺新郎
<br>
<br>（嘉禾，歌颂多矣，此独创见，小词纪之）
<br>
<br>草色庭前绿。掩重门、国香伴我，画帘幽独。无奈薰风吹绿绮，闲理离骚旧曲。觉鼻观、微闻清馥。可是花神嫌冷淡，碧丛中、炯炯骈双玉。相对久，各欢足。
<br>
<br>冰姿带露如新沐。想当年、夷齐二子，独清孤竹。千古英雄尘土尽，凛凛西山云木。总付与、一樽醹醁。学得汉宫娇姊妹，便承恩、贮向黄金屋。终不似，在空谷。
<br>
<br>贺新郎
<br>
<br>（夜来月色可人，兰香满室，再用前调）
<br>
<br>碾破长空绿。看银蟾、一轮似水，照人清独。缥缈风摇环珮碎，疑是英茎妙曲。忽散作、天花芬馥。帝子双双来洞户，炯肌肤、冰雪颜如玉。愁易老，意难足。
<br>
<br>楚江万顷疏汤沐。想佳人、依然携手，碧云修竹。葱茜玲珑方寸许，清过千重夏木。速就我、同倾湘醁。追忆兰亭当日事，尽凄凉、也胜卢仝屋。应不到，羡金谷。
<br>
<br>贺新郎（次孙花翁乙酉）
<br>
<br>春事浑如客。趁新晴、花骢骄俊，纻衫轻窄。腊瓮初倾光欲动，笑把黄甘旋擘。更喜得、酒朋诗敌。陶写襟怀觞咏里，似风流、王谢当年集。忘尔汝，任争席。
<br>
<br>疏帘画舫梅妆白。看斜肠、波心镜面，照伊颜色。缥缈笙歌天上谱，一刻千金莫惜。谁信道、高楼占得。柳外暝烟人去也，但月钩、冷浸阑干湿。知过了，几寒食。
<br>
<br>汉宫春（次方时父元夕见寄）
<br>
<br>投老归来，记踏青堤上，三度逢君。寒窗冷淡活计，明月空尊。红红白白，又一番、春色撩人。谁信道，闲中天地，园林几见成尘。
<br>
<br>今夕偶无风雨，便满城箫鼓，来往纷纷。鳌山宝灯照夜，罗绮千门。珠帘尽卷，看聘婷、水上行云。应自笑，周郎少日，风流羽扇纶巾。
<br>
<br>暗香（为毅斋知院赋）
<br>
<br>冰花炯炯。记那回占断，春风鳌顶。独抱寒香，得意西湖酒初醒。为问玉堂富贵，争得似、山中深靓。向岁晚，竹翠松苍，闲伴一枝冷。
<br>
<br>南浦，水万顷。想月湿断矶，云弄疏影。粉英落尽。孤鹤长鸣夜方永。将见青青似豆，又迤逦、传黄风景。听报道、催去也，再调玉鼎。
<br>
<br>疏影（为意一侍郎赋）
<br>
<br>晴空漠漠。怪雪来底处，飘满篱落。元是花神，管领春风，幽香忽遍林壑。玉仙缓辔江城路，全不羡、扬州东阁。似天教、瑶珮琼裾，荐与翠尊冰勺。
<br>
<br>闻道儿童好语，丰年瑞覆斗，占取红萼。驿使飞驰，羹鼎安排，速趁良辰行乐。联镳一一清都客，也肯把、山翁同约。醉归来、梦断西窗，怕听丽谯悲角。
<br>
<br>尾犯（重九和刘随如）
<br>
<br>长啸蹑高寒，回首万山，空翠零乱。渺渺清秋，与斜阳天远。引光禄、清吟兴动，忆龙山、旧游梦断。夹衣初试，破帽多情，自笑霜蓬短。
<br>
<br>黄花长好在，一俯仰、节物惊换。紫蟹青橙，觅东篱幽伴。感今古、风凄霜冷，想关河、烟昏月淡。举杯相属，殷勤更把茱萸看。
<br>
<br>燕春台（送徐意一）
<br>
<br>绣地残英，画空飞絮，东风又送春归。雨足郊垌，相将翠密成帷。燕莺犹恋芳菲。向枝头、叶底依依。留春不住，绿波渺渺，碧草萋萋。
<br>
<br>锦帆开晓，彩仗迎熏，峰回路转，月淡天低。红云影里，群仙报道班齐。九奏箫韶，算人间、无此埙篪。步新堤。金鼎调羹也，梅子黄时。
<br>
<br>燕春台（送郑毅斋入观）
<br>
<br>锦里春回，玉墀天近，东风稳送雕鞯。祖帐移来，光流万斛金莲。十分香月娟娟。照人间、一点魁躔。此时新事，飞来双凤，催上甘泉。
<br>
<br>寻思京洛，少日芳游，柳遥禁雪，花淡宫烟。鳌山涌翠，通宵脆管繁弦。再见升平，想红云、缥缈群仙。看明年。金殿传柑宴，衮绣貂蝉。
<br>
<br>玉烛新（和方时父，并怀孙季蕃）
<br>
<br>寒宽一雁落。正万里相思，被渠惊觉。春风字字吹香雪，唤起西湖盟约。当时醉处，仿佛记、青楼珠箔。
<br>
<br>又不是、南国花迟，徘徊酒边慵酌。家山月色依然，想竹外横枝，玉明冰薄。而今话昨。空对景、怅望美人天角。清尊淡薄。便翠羽、殷勤难托。休品入、三叠琴心，教人瘦却。
<br>
<br>念奴娇（寒食次卢野涉，并怀孙季蕃）
<br>
<br>重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千亿。百花过了。游蜂将次成蜜。
<br>
<br>追思共醉西湖，诗朋余几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂箬笠，问渠还肯相易。
<br>
<br>念奴娇（次朱制参送其行）
<br>
<br>尊前一笑，问梅花消息，几枝开遍。咳唾随风人似玉，寒夜春生酒面。故里天遥，殊乡岁晚，忍对骊驹宴。无情潮汐，可能为我留恋。
<br>
<br>目断雪棹烟帆，匆匆轻别，岂是如鸿燕。要趁盘椒供燕喜，舞袖斓斑双旋。屈指重来，扬鞭催去，想在金銮殿。云萍无据，莫辞蘸甲深劝。
<br>
<br>念奴娇
<br>
<br>梅花度曲，被多情勾引，枝枝看遍。暗忆孤山今夜月，疏影横斜镜面。萼绿凌风，云英怯冷，未放瑶池宴。人间蜂蝶，也知无计迷恋。
<br>
<br>闻道管领多才，清词好句，泥落空梁燕。好唤蕊珠供彩笔，莫待随风面旋。千岁蟠虬，双栖么凤，咫尺蓬莱殿。湖边春暗，料应日日酬劝。
<br>
<br>风流子（中秋群贤集于蜗舍，值雨作，和刘随如）
<br>
<br>忆昔少年日，吴江上、长啸步垂虹。看飞出玉轮，十分端正，幻成冰壑，一碧澄空。当此际，醉魂游帝所，凉袂扬秋风。桂殿凤笙，妙音何处，莼羹鲈脍。清兴谁同。
<br>
<br>今宵欢娱地，千钧笔、模写拟付良工。无奈云沈顾兔，雨挂痴龙。误骚客宿吟，杯仙梦醉，负他佳节，戏我衰翁。华竟孤光长在，后夜重逢。
<br>
<br>二郎神（次方时父送春）
<br>
<br>一江渌净，算阅尽、燕鸿来去。便系日绳长，修蟾斧妙，教驻韶毕未许。白白红红多多态，问底事、东皇无语。但碧草淡烟，落花流水，不堪回伫。
<br>
<br>晴雨。陡寒乍热，清阴庭户。任诗卷抛荒，棋枰休务，寂寞风帘舞絮。我酌君斟，我词君唱，谁似卿卿箫史。拼酩酊，断送春归，恰好听鸠呼妇。
<br>
<br>二郎神（次陈唯道）
<br>
<br>野塘暗碧，渐点点、翠钿明镜。想昼永珠帘，人闲金屋，时倚妆台照影。睡起阑干凝思处，漫数尽、旭鸦栖暝。知月下莺黄，云边蛾绿，为谁低整。
<br>
<br>曾倩。雁传鹊报，心期千定。奈柳絮浮云，桃花流水，长是参差不并。莫怨春归，莫愁柘老，蚕已三眠将醒。肠断句，枉费丹青，漠漠水遥烟迥。
<br>
<br>木兰花慢（漳州元夕）
<br>
<br>玉梅吹霁雪，觉和气、满南州。更连夕晴光，一番小雨，朝霭全收。人情不知底事，但黄童白叟总追游。驾海千寻彩岫，涨空万点星球。
<br>
<br>风流，秀色明眸。金莲步、度轻柔。任往来燕席，香风引舞，清管随讴。何曾见痴太守，已登车、去也又迟留。人似多情皓月，十分照我当楼。
<br>
<br>满江红（牡丹和梁质夫）
<br>
<br>倾国精神，娇无力、亭亭向谁。还知否，羞沈月姊，妒杀风姨。满地胭脂春欲老，平池翡翠水新肥。只花王、富贵占韶光，真绝奇。
<br>
<br>香暗动，人未知。翻玉拍，度金衣。任轻红殷紫，对景偏宜。闻道洛阳夸此地，因思京国太平时。向沈香亭北按新词，乘醉归。
<br>
<br>摸鱼儿（荷花归耕堂用时父韵）
<br>
<br>古城阴、一川新浸，天然尘外幽绝。谁家幻出千机锦，疑是蕊仙云织。环燕席。便纵有万花，此际无颜色。清风两腋。炯玉树森前，碧筒满注，共作醉乡客。
<br>
<br>长堤路，还忆西湖景物。游船曾点空碧。当时总负凌云气，俯仰顿成今昔。愁易极。更对景销凝，怅望天西北。归来日夕。但展转无眠，风棂水馆，冷浸五更月。
<br>
<br>水龙吟（次周月船）
<br>
<br>塞楼吹断梅花，晓风瑟瑟添凄咽。关河万里，烟尘四野，眼前都别。击楫功名，椎锋意气，是人都说。问周郎何日，小乔到手，为君赋、酹江月。
<br>
<br>休把愁肠暗结。又相将、鲁云书节。锦围放密，金樽任满，歌声莫歇。赢得朝朝，半醒半醉，佯痴佯劣。尽懵腾，深入无何，管甚须鬓成雪。
<br>
<br>水龙吟（次李起翁中秋）
<br>
<br>谁家明镜飞空，海天绀碧浮秋霁。西风淡荡，纤云卷尽，小星疑坠。宇宙冰壶，襟怀玉界，飘然仙思。炯灵犀一点，蟾辉万丈，长相射、清清地。
<br>
<br>只有桂花长好，照人间、几番荣悴。年年此夕，持杯嚼露，挥毫翻水。宝瑟凄清，玉箫缥缈，佩环声碎。唤谪仙起舞，古今同梦，不知何世。
<br>
<br>水调歌（次方时父癸卯五月四日）
<br>
<br>竞渡楚乡事，夸胜锦缠头。湖光渌净，转胜雪浪舞潜虬。刚道琉璃宝苑，移作水晶珠阙，鳌顶出中流。一钓惊天地，能动此心不。
<br>
<br>活千年，封万户，等虚舟。渺然身世，烟水浩荡一沙鸥。听得长淮风景，唤起离骚往恨，杜若满汀洲。相对老榕下，五月已先秋。
<br>
<br>双瑞莲
<br>
<br>千机云锦里。看并蒂新房，骈头芳蕊。清标艳态，两两翠裳霞袂。似是商量心事。倚绿盖、无言相对。天蘸水。彩舟过处，鸳鸯惊起。
<br>
<br>缥缈漾影摇香，想刘阮风流，双仙姝丽。闲情不断，犹恋人间欢会。莫待西风吹老，荐玉醴、碧筒拼醉。清露底。明月一襟归思。
<br>
<br>桂枝香（四明鄞江楼九日）
<br>
<br>水天一色。正四野秋高，千古愁极。多少黄花密意，付他欢伯。楼前马戏星球过，又依稀、东徐陈迹。一时豪俊，风流济济，酒朋诗敌。
<br>
<br>
<br>画不就、江东暮碧。想阅尽千帆，来往潮汐。烟草萋迷，此际为谁心恻。引杯抚剑凭高处，黯消魂、目断天北。至今人笑，新亭坐间，泪珠空滴。
<br>
<br>桂枝香（四明中秋）
<br>
<br>青霄望极。际万里月明，无点云色。一片冰壶世界，水乡先得。年年客里惊秋半，倚西风、鬓华吹白。觅闲无路，相逢且醉，好天凉夕。
<br>
<br>听曲曲、仙韶促拍。趁画舸飞空，雪浪翻激。行乐风流，暗省旧时京国。插空翠巘连星麓，但波痕、浮动金碧。不如归去，扁舟五湖，钓竿渔笛。
<br>
<br>永遇乐（七夕和刘随如）
<br>
<br>云雁将秋，露萤照夜，凉透窗户。星网珠疏，月奁金小，清绝无点暑。天孙河鼓，东西相望，隐隐光流华渚。妆楼上，青瓜玉果，多少騃儿痴女。
<br>
<br>金针暗度，珠丝密结，便有系人心处。经岁离思，霎时欢爱，愁绪空万缕。人间天上，一般情味，枉了锦笺嘱付。又何似，吹笙仙子，跨黄鹤去。
<br>
<br>鹊桥仙（富沙七夕为友人赋）
<br>
<br>翠绡心事，红楼欢宴，深夜沈沈无暑。竹边荷外再相逢，又还是、浮云飞去。
<br>
<br>锦笺尚湿，珠香未歇，空惹闲愁千缕。寻思不似鹊桥人，犹自得、一年一度。
<br>
<br>虞美人
<br>
<br>天凉来傍荷花饮。携手看云锦。城头玉漏已三更。耳畔微闻新雁、几声声。
<br>
<br>兰膏影里春山秀。久立还成皱。酒阑天外月华流。我醉欲眠卿且、去来休。
<br>
<br>虞美人（红木樨次谢主簿）
<br>
<br>素娥冷淡愁无奈。小作施朱态。霓裾霞珮下瑶台。一朵绿云围绕、送春来。
<br>
<br>玄霜捣尽丹砂就。拼醉长生酒。羡君幽壑狎流年。把住西风长对、广寒仙。
<br>
<br>荔支香近
<br>
<br>（乐府有荔支香调，似因物命题而亡其词，辄为补赋）
<br>
<br>翡翠丛中，万点星球小。怪得鼻观香清，凉馆薰风透。冰盘快剥轻红，滑凝水晶皱。风姿，姑射仙人正年少。
<br>
<br>红尘一骑，曾博妃子笑。休比葡萄，也尽压江瑶倒。诗情放逸，更判琼浆和月酹。细度冰霜新调。
<br>
<br>西江月（次方蒙斋月夜）
<br>
<br>几点垂垂北斗，一床悄悄西风。山河天地点尘空。月殿蟾蜍欲动。
<br>
<br>舌本琼浆甘彻，鼻端玉蕊香通。棋边切莫笑衰翁。个里本来空洞。
<br>
<br>一落索（牡丹次谢主簿韵）
<br>
<br>露沁香肌娇秀。燕脂微透。蕊宫仙子驾祥鸾，被风卷、霞衣皱。
<br>
<br>轻翦倩他红袖。簪来盈首。直须沈醉此花前，怕花到、明朝瘦。
<br>
<br>青玉案（荷花，赣州巢龟亭为曾提管赋）
<br>
<br>水亭横枕荷花浦。觉水面、香来去。亭上佳人云态度。天然娇韵，十分撋就，唱尽黄金缕。
<br>
<br>耳边低道清无暑。我欲卿卿卿且住。自笑风情衰几许。一床明月，五更残梦，不到阳台路。
<br>
<br>小重山（红木樨次谢先辈韵）
<br>
<br>一种分香自月宫。人间清绝处，小山丛。谁将仙米掷虚空。丹砂碎，糁遍碧云中。
<br>
<br>好是窦家风。年年秋色里，又香浓。风流全在主人翁。青青鬓，相映脸潮红。
<br>
<br>谒金门
<br>
<br>梅共雪。著个玉人三绝。醉倒醉乡无宝屑。照人些子月。催得花王先发。一曲阳春圆滑。疑是嵬坡留锦袜。至今香未歇。
<br>
<br>醉蓬莱（寿安晚郑丞相）
<br>
<br>正三边月静，万国年丰。菊多梅小。吐玉擎香，蔼皇都清晓。龙驾徐驱，貂冠夹侍，天也和人笑。紫陌欢谣，如今事事，胜端平好。
<br>
<br>玉带垂虹，衮衣华日，秋水精神，臞仙容貌。长对凝旒，不羡商岩老。胸次乾坤，掌中霖雨，造化知多少。便好重将，绛人甲子，数中书考。
<br>
<br>凤归云
<br>
<br>正愁予，可堪去马便騑騑。拟折一枝。堤上万垂丝。离思无边，离席易散，落日照清漪。苦是禁城催鼓，虚床难寐，梦魂无路归飞。
<br>
<br>陡寒还热，急雨随晴，化工无准，将息偏难，更向分携处、立多时。吟鬓凋霜，世味嚼蜡，病骨怯朝衣。我有一壶风月，荔丹芝紫，约君同话心期。
<br>
<br>芰荷香（端午和黄玉泉韵）
<br>
<br>倚晴空。爱湖光潋滟，楼影青红。彩丝金黍，水边还又相逢。怀沙人问，二千年、犹带酸风。骚人洒墨香浓。幽情要眇，雅调惺松。
<br>
<br>天上菖蒲五色，倩掺掺素手，分入雕钟。新欢往恨，一时付与歌童。斜阳正好，且留连、休要匆匆。应须倒尽郫筒。归鞭笑指，月挂苍龙。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【张榘】
<br>
<br>孤鸾（次虚斋先生梅词韵）
<br>
<br>塞鸿来早。正碧瓦霜轻，玉麟寒少。昨夜南枝，一点阳和先到。黄昏半窗淡月，照青青、谢池春草。此际虚斋心事，与此花俱好。
<br>
<br>算巡檐、索共梅花笑。是千古风流，少陵曾道。争似油幢下，对一枝春小。江城惯听画角，且休教、玉关人老。好试和羹手段，向凤池春晓。
<br>
<br>烛影摇红（再次虚斋先生梅词韵）
<br>
<br>春小寒轻，南枝一夜阳和转。东君先递玉麟香，冷蕊幽芳满。应把朱帘暮卷。更何须、金猊烟暖。千山月淡，万里尘清，酒樽经卷。
<br>
<br>楼上胡床，笑谈声里机谋远。甲兵百万出胸中，谁谓江流浅。憔悴狂胡计短。定相将、来朝悔晚。功名做了，金鼎和羹，卷藏袍雁。
<br>
<br>摸鱼儿（送邵瓜坡赴含山尉，且坚后约）
<br>
<br>正挑灯、共听檐雨，问谁催动行色。风前千点离亭恨，惟有落梅知得。王谢宅。记前度斜阳，燕子曾相识。花香露舄。无计强追随，阳关声断，回首暮云隔。
<br>
<br>文章贯，合上薇垣梧掖。征鞍底事江北。青衫莫对韩彭著，还是玉麟佳客。须记忆。有衿佩锵锵，正愿依重席。荼縻未折。次第牡丹开，一樽留待，相与醉寒食。
<br>
<br>摸鱼儿（送上元主簿回府）
<br>
<br>正桃花、渐蜚红雨，依稀一半春色。东风十里离亭恨，杨柳丝丝如织。远又忆。向雪月梅边，陶写吟情逸。清愁拍拍。算只暮山知，栖鸦斜照，春树渺空碧。
<br>
<br>文章贯，合整垂云健翼。翔鸾底用栖棘。要寻玉洞烟霞胜，聊趁麟符蜚檄。归骑急。看尘袂方清，有恩纶催入。凫仙倦舄。相与问孤山，开樽抵掌，一舸画桥侧。
<br>
<br>青玉案（被檄出郊，题陈氏山居）
<br>
<br>西风乱叶溪桥树。秋在黄花羞涩处。满袖尘埃推不去。马蹄浓露，鸡声淡月，寂历荒村路。
<br>
<br>身名多被儒冠误。十载重来漫如许。且尽清樽公莫舞。六朝旧事，一江流水，万感天涯暮。
<br>
<br>浪淘沙（和上元王仇香猷、含山邵梅仙有焕叙别）
<br>
<br>风色转东南。翠拥层峦。杏花疏雨逗清寒。钟阜石城何处是，烟霭漫漫。
<br>
<br>行旆已西关。一霎时间。芳樽聊复挽余欢。明日断魂分付与，万叠云山。
<br>
<br>浪淘沙（再和）
<br>
<br>雨过暮天南。高下青峦。小楼燕子话春寒。多少夕阳芳草地，雾掩烟漫。
<br>
<br>别恨正相关。心上眉间。离歌一曲间悲欢。后夜月明何处梦，钟阜容山。
<br>
<br>水龙吟（次韵虚斋先生雨花宴）
<br>
<br>暮云低锁荒台，凭阑四望天垂地。曼花半夜，蜚香缭绕，昔人曾记。往事悠悠，物华非旧，江山仍丽。怅斜阳芳草，长安不见，谁共洒、新亭泪。
<br>
<br>开放青峦旧址。动骚人、一番词意。青油幕里，相忘鱼鸟，水边云际。却恨清游，未能追逐，区区僚底。问何时，脱了尘埃墨绶，为虚斋醉。
<br>
<br>西江月
<br>
<br>春事三分之二，落花庭院轻寒。翠屏围梦宝熏残。窗外流莺声乱。
<br>
<br>睡起犹支雪腕，觉来慵整云鬟。闲拈乐府凭阑干。宿酒才醒一半。
<br>
<br>孤鸾（以梅花为赵懒窝寿）
<br>
<br>荆溪清晓。问昨夜南枝，几分春到。一点幽芳，不待陇头音耗。亭亭水边月下，胜人间、等闲花草。此际风流谁似，有懒窝诗老。
<br>
<br>向虚檐、淡然索笑。任雪压霜欺，精神越好。最喜庭除，下映紫兰娇小。孤山好寻旧约，况和羹、用功宜早。移傍玉阶深处，趁天香缭绕。
<br>
<br>水龙吟（寄兴）
<br>
<br>暮天丝雨轻寒，二分春色看看过。梅花谢了，苍苔万点，香残粉污。犹喜墙头，一枝娇袅，杏腮微露。算几回逗晓，朱阑独倚，悄只怕、东风大。
<br>
<br>浮世名缰利锁。这区区、要须识破。沧波夜月，翠微云树，依然还我。重结鸥盟，细听莺语，自歌自和。问黄沙飞镞，红尘走马，又还知么。
<br>
<br>水龙吟
<br>
<br>昼长帘幕低垂，时时风度杨花过。梁间燕子，芹随香觜，频沾泥污。苦被流莺，蹴翻花影，一阑红露。看残梅飞尽，枝头微认，青青子、些儿大。
<br>
<br>谁道洞门无锁。翠苔藓、何曾踏破。好天良夜，清风明月，正须著我。闲展蛮笺，寄情词调，唱成谁和。问晓山亭下，山茶经雨，早来开么。
<br>
<br>水龙吟（顽雪欺春，葵轩兄用韵，因次）
<br>
<br>先来花较开迟，怎禁风雪摧残过。红英紫萼，从他点缀，翻成沾污。一点清香，几多秾艳，紧藏不露。伴杨花散漫，逡巡堆积，纤粟处、妆成大。
<br>
<br>多谢东君造化。把群阴、一朝除破。千机锦绣，露浓香软，中间坐我。嚼徵含商，振金敲玉，埙篪相和。问西湖，别有一番桃李，肯同游么。
<br>
<br>水龙吟（丁经之用韵咏园亭，次韵以谢）
<br>
<br>近家添得园亭，晓山时看飞云过。拥石栽梅，疏池傍竹，剪除芜污。更喜南墙，杏腮桃脸，含羞微露。算莺花世界，都来十亩，规模好、何须大。
<br>
<br>开放两眉上锁。把春前、新醅拨破。病酒无聊，且容觞客，无多酌我。底用歌喉，柳边自有，鸣禽相和。逗归来，折得花枝教看，似人人么。
<br>
<br>念奴娇（重午次丁广文韵）
<br>
<br>楚湘旧俗，记包黍沈流，缅怀忠节。谁挽汨罗千丈雪，一洗些魂离别。赢得儿童，红丝缠臂，佳话年年说。龙舟争渡，搴旗捶鼓骄劣。
<br>
<br>谁念词客风流，菖蒲桃柳，忆闺门铺设。嚼徵含商陶雅兴，争似年时娱悦。青杏园林，一樽煮酒，当为浇凄切。南薰应解，把君愁袂吹裂。
<br>
<br>念奴娇
<br>
<br>三闾何在，把离骚细读，几番击节。蓠蕙椒兰纷江渚，较以艾萧终别。清浊同流，醉醒一梦，此恨谁能说。忠魂耿耿，只凭天辨优劣。
<br>
<br>须信千古湘流，彩丝缠黍，端为英雄设。堪笑儿童浮昌歜，悲愤翻为嬉悦。三叹灵均，竟罹谗网，我独中情切。薰风窗户，榴花知为谁裂。
<br>
<br>虞美人（和兰坡催梅）
<br>
<br>金炉钑就裙纹摺。香烬低云月。玉钿黏唾上眉心。不似寿阳檐下、六花清。
<br>
<br>翠禽飞起南枝动。惊破西湖梦。仗谁为作水龙声。吹绽寒葩诗眼、为君青。
<br>
<br>虞美人
<br>
<br>小蛮才把鸳衾摺。妆就梳横月。探海不似旧年心。却爱窗前纸帐、十分清。
<br>
<br>朔风吹起寒云动。午寝都无梦。黄昏更被竹枝声。唤起醒醒相对、一灯青。
<br>
<br>虞美人（借韵）
<br>
<br>龙香浅渍罗屏褶。睡思低眉月。闲愁闲闷不关心。心似窗前梅影、一般清。
<br>
<br>绣帏交掩流苏动。一觉华胥梦。枕山轻戛宝钗声。粉裉香腮零乱、鬓鸦青。
<br>
<br>沁园春（为赵懒窝寿）
<br>
<br>静寿先生，笑傲四并，醉眠懒窝。甚一枰棋壤，掉头不顾，同舟风紧，袖手高歌。太白词华，更生忠愤，为问山林老得么。须知道，有淮碑未作，浯石当磨。
<br>
<br>年来君子无多。试屈指、如公能几何。况篘荛公论，新曾推许，冕旒异眷，行见搜罗。泽润生民，洗清兵甲，待挽钱塘江上波。功名就，访蟠桃把玩，铜狄摩挲。
<br>
<br>凯歌（为壑相寿）
<br>
<br>双阁护仙境，万壑渺清秋。台躔光动银汉，神秀孕公侯。胸次千崖灏气，笔底三江流水，姓字桂香浮。十载洞庭月，今喜照扬州。
<br>
<br>捧丹诏，升紫殿，建碧油。胡儿深避沙漠，铃阁扬轻裘。点检召棠遗爱，酝酿潘舆喜色，英裔蔚文彪。整顿乾坤定，千岁侍宸旒。
<br>
<br>飞雪满堆山（次赵西里耑·行喜雪韵）
<br>
<br>爱日烘晴，梅梢春动，晓窗客梦方远。江天万里，高低烟树，四望犹拥螺鬟。是谁邀滕六，酿薄暮、同云沍寒。却元来是，铃阁露熏，俄忽老青山。
<br>
<br>都尽道、年来须更好，无缘农事，雨涩风慳。鹅池夜半，衔枚飞渡，看樽俎折冲间。尽青油谈笑，琼花露、杯深量宽。功名做了，云台写作画图看。
<br>
<br>绛都春（次韵赵西里游平山堂二词）
<br>
<br>平山老柳。寄多少胜游，春愁诗瘦。万叠翠屏，一抹江烟浑如旧。晴空栏槛今何有。寂寞文章身后。唤回奇事，青油上客，放怀樽酒。
<br>
<br>知不。全淮万里，羽书静，草绿长亭津堠。小队出郊，花底赓酬闲时候。和薰筹幕垂春昼。坐看蓉池波皱。主宾同会风云，盛名可久。
<br>
<br>朝中措（前题）
<br>
<br>谁云万事转头空。春寓不言中。底问垂杨在否，年年一度东风。
<br>
<br>凭高概古，英雄亦泪，我辈情钟。事业正须老手，清吟留与山翁。
<br>
<br>千秋岁（为壑翁母夫人寿）
<br>
<br>鹤城秋晓。又庆生朝到。人与月，年年好。黑头公相贵，膝下欢娱笑。君知否。个般福分人间少。
<br>
<br>塞上西风老。红入霜前枣。日日有，平安报。慈颜酡晕浅，一呷金杯小。香缭绕。寿星明处台星照。
<br>
<br>青玉案（和何使君次了翁韵词三首）
<br>
<br>严城寂寞山缭绕。觉寒透、貂裘峭。云压江天风破晓。飞琼万顷，看来浑似，泽国芦花老。
<br>
<br>玉山不怕频频倒。要笔阵、纵横快挥扫。见说今年梅较早。笑将名胜，千钟万字，谁似邦侯好。
<br>
<br>青玉案
<br>
<br>少时贪看琼林绕。任马上、寒威峭。昨暮六花飞逗晓。拥衾慵起，鬓丝笼帽，顿觉年来老。
<br>
<br>朱阑翠竹枝枝倒。把玉甃、棱层趁风扫。楼上一樽须放早。
<br>
<br>同云收尽，红轮初上，对面狼峰好。
<br>
<br>青玉案
<br>
<br>龙香熏被罗屏绕。任窗外、风儿峭。鸳枕梦回鸡唱晓。丫鬟惊笑，琼枝低亚，错认梅花老。
<br>
<br>红炉兽炭装还倒。强梳洗、忙将黛眉扫。贪趁清欢争怕早。弓靴微湿，玉纤频袖，塑出狮儿好。
<br>
<br>沁园春（为壑相寿）
<br>
<br>思昔买臣，怀绶会稽，年犹五旬。算初无功用，维持国事，但将富贵，夸耀时人。未若先生，方当强仕，掌握长淮百万军。难摹写，是擎天拄地，纬武经文。
<br>
<br>河滨。胡马嘶春。便密运机筹出万全。拥态旆指授，鹰扬虓啖，毡裘胆落，鼠逸狐奔。褒诏飞来，威名加盛，从此不须关玉门。归朝也，看云台画像，金鼎调元。
<br>
<br>金缕曲
<br>
<br>（次韵拙逸刘直孺见寄言志）
<br>
<br>枌社新相识。恍瞻君、丰神气貌，飘然仙白。笔底三江鲸浪注，胸次一瓯冰雪。怎不做、龙门上客。坎止流行元无定，敢一朝、挨却尘泥迹。且剩把，锦云织。
<br>
<br>试看自古贤侯伯。一时间、失虽暂失，得还终得。儋石空无君家事，百万付之一掷。渐养就、抟风鹏翼。任你祖鞭先著了，占鸥天、浩荡观浮没。挈富贵，等儿剧。
<br>
<br>贺新凉
<br>
<br>（次拙逸刘直孺维扬客中贺新凉韵）
<br>
<br>襟度天为侣。价平生、放浪江湖，浮云行住。倒挽峡流归笔底，衮衮二并四具。何尚友、沧波鸥鹭。藻黻皇猷君能事，况贤书、两度登天府。急著手，佐明主。
<br>
<br>晴风一舸来瓜步。剪灯花、樽酒论诗，顿忘羁旅。逗晓蛮笺传金缕，一片瑰词绮语。甚独茧、抽成长绪。当代壑翁文章伯，定不教、弹铗轻辞去。留共济，孤舟渡。
<br>
<br>醉落魄（次韵赵西里梅词）
<br>
<br>瑶姬妙格。冰姿微带霜痕拆。一般恼杀多情客。风弄横枝，残月半窗白。
<br>
<br>孤山仙种曾移得。结根久傍王猷宅。欲笺心事呼云翮。为报年芳，萍梗正南北。
<br>
<br>摸鱼儿（为赵懒窝寿）
<br>
<br>猛思量、懒窝初度，鲁云呈瑞时节。平山杨柳苍茫外，犹是乡关明月。春漏泄。定知有、梅花先向江南发。烟波梦阔。谩约住西风，呼将塞雁，把酒为君说。
<br>
<br>君看取，世道羊肠屈摺。依然熟路轻辙。林泉暂洗经纶手，桐柏夜香熏彻。趋魏阙。指天上星辰，平步仪清切。蟠桃未结。待做著功名，却寻曼倩，相与带花折。
<br>
<br>瑞鹤仙（次韵陆景思喜雪）
<br>
<br>碧油推上客。有神机沈密，参运帷幄。威声际沙漠。庆云飞川泳，和熏三白。霄渊敻鬲。甚探梅、也来相约。更谁怜久客，泥深穿履，栖栖东郭。
<br>
<br>农麦。年来管好，禾黍离离，讵忘关洛。风高水涸。多少事、待韬略。看鹅池夜渡，黎明飞捷，儿辈昏昏未觉。便冲寒，铁骑横驱，汛扫六合。
<br>
<br>沁园春
<br>
<br>（代人上吴履斋集贤寿）
<br>
<br>绿野归来，筇杖角巾，岂不快哉。有清泉白石，东西岩岫，翠阴红影，高下楼台。况是蕤宾，槐庭暑薄，照眼葵榴次第开。轻熏里，翦香蒲为寿，一笑传杯。
<br>
<br>栽培。多少英材。更霖雨、看看遍九垓。算支撑厦屋，正资梁栋，调和钧鼎，须用盐梅，旒冕兴思，搢绅颙望，应有天边丹诏催。依还是，为苍生一起，重位元台。
<br>
<br>木兰花慢（上壑翁寿）
<br>
<br>豆花轻雨霁，更七日、是中秋。记分野三台，家山双阙，孕秀名流。平生佐时大略，有忠勤、一念等伊周。十载清风楚泽，三年明月扬州。
<br>
<br>须知万灶出貔貅。智勇迈前猷。自向来捣颖，□番平海，胆落毡裘。红旗指关定洛，看春融、喜色动宸旒。著取斑衣绣衮，揭开玉字金瓯。
<br>
<br>好事近
<br>
<br>（九日登平山和王帅干应奎）
<br>
<br>素壁走龙蛇，难觅醉翁真迹，惟有断岗衰草，是几番经历。紫萸黄菊又西风，同作携壶客。清兴未阑归去，负晴空明月。
<br>
<br>摸鱼儿
<br>
<br>（九日登平山和赵子固帅机）
<br>
<br>望神京、目断烟草，青天长剑频倚。香街十里朱帘月，空想当年华丽。堪叹处。渺沙霭蒹葭，咿啭雁声起。平山谩记。怅杨柳春风，晴空栏槛，陈迹总非是。
<br>
<br>重阳好，红叶黄华满地。良辰美景如此。青油幕府传芳斝。苒苒露琼花气。还更喜。看玉阃规恢，笑骋伊吾志。尘清北冀。便向关洛联镳，巍巍冠佩，麟阁画图里。
<br>
<br>唐多令（九日登平山和朱帅干）
<br>
<br>斜日淡芜烟。重阳又一年。怅垂杨、几度飞绵。只把晴空山色看。多少恨、倩谁笺。
<br>
<br>沙霭暗中原。横戈谁夜眠。尽今宵、且醉花边。准拟来秋天气好，重把菊、嗅芳妍。
<br>
<br>贺新凉（寿壑相母夫人）
<br>
<br>萸菊香凝雾。记重阳、才经三日，帨悬朱户。紫殿玉垣称寿斝，潋滟琼花清露。正万里、尘清淮浦。地宝从来标瑞应，甚新曾、秀出金芝树。正此处，诞申甫。
<br>
<br>人间小住千秋岁。画堂深、彩侍怡声，慈颜笑语。况是加恩封大国，锦诰鸾翔凤舞。便娱侍、鱼轩沙路。御果金泥宣晓宴，卷宫帘、争看元台母。家庆事，耀今古。（是年加封大国。壑相生丁宝应，近芝生于是邦）。
<br>
<br>贺新凉（送刘澄斋制干归京口）
<br>
<br>匹马钟山路。怅年来只解，邮亭送人归去。季子貂裘尘渐满，犹是区区羁旅。谩空有、剑锋如故。髀肉未消仪舌在，向樽前、莫洒英雄泪。鞭未动，酒频举。
<br>
<br>西风乱叶长安树。叹离离、荒宫废苑，几番禾黍。云栈萦纡今平步，休说襄淮乐土。但衮衮江涛东注。世上岂无高卧者，奈草庐、烟锁无人顾。笺此恨，付金缕。
<br>
<br>满江红（寿壑相）
<br>
<br>淮海波澄，湛桂影、半规凉月。又还是、中秋相近，垂弧时节。纶诰飞来宸眷重，彩衣著处慈颜悦。注紫清、花露入瑶卮，琼香滑。
<br>
<br>挥羽扇，持旄钺。鲸海浪，阴山雪。看威声到处，遐冲都折。沙溪远标铜柱界，关河尽补金瓯缺。庆君臣、千载会风云，看伊说。
<br>
<br>浪淘沙（次韵孙霁窗制参雨中海棠）
<br>
<br>春梦草茸茸。愁雨愁风。对花须拼酒频中。莫遣枝头银烛暗，辜负嫣红。
<br>
<br>推起簿书丛。何苦匆匆。慳吟却讶少陵公。天定为花开一笑，日上篱东。
<br>
<br>浪淘沙（再用前韵定出郊之约）
<br>
<br>烟缕暗蒙茸。杨柳轻风。雨声多在夜窗中。春水渐生春事去，流尽残红。
<br>
<br>新笋绿丛丛。莺语匆匆。一樽同酹定林公。十里长松青未了，山北山东。
<br>
<br>摸鱼儿（荼縻）
<br>
<br>正莓墙、柳绵低度，枝头红紫飞尽。秾阴涨绿冰钿碎，浥浥麝兰成阵。仙骨嫩。悦姑射瑶姬，青幰游琼苑。风前有恨。也一似宫梅，飘香坠粉，轻点寿阳鬓。
<br>
<br>梨花雪，讲道全无清韵。何曾留到春晚。柔条不受真珠露，滴沥紫檀心晕。芳又润。待挼放金樽，拼作通宵饮。日高慵困。任翠幄低云，玉薰泛梦，路入醉乡稳。
<br>
<br>木兰花慢（次韵孙霁窗赋牡丹）
<br>
<br>渐稠红飞尽，早秾绿、遍林梢。正池馆轻寒，杨花飘絮，草色萦袍。天香夜浮院宇，看亭亭、雨槛渍春膏。趁取芳时胜赏，莫将年少轻抛。
<br>
<br>鞭鞘。驱放马蹄高。世事一秋毫。便飞书倥偬，运筹闲暇，何害推敲。花前效颦著句，悄干镆、侧畔奏铅刀。何日重携樽酒，浮瓯细剪香苞。
<br>
<br>祝英台近（赋牡丹）
<br>
<br>柳绵稀，桃锦淡，春事在何许。一种秾华，天香渍冰露。嫩苞叠叠湘罗，红娇紫妒。翠葆护、西真仙侣。
<br>
<br>试听取。更饶十日看承，霞腴污尘土。池馆轻寒，次第少风雨。好趁油幕清闲，重开芳醑。莫孤负、莺歌蝶舞。
<br>
<br>满江红（寿壑相）
<br>
<br>玉垒澄秋，又还近、桂华如璧。算六载、筹边整暇，几多功绩。铁壁连云东海重，惊波截断狂鲵翼。把向来、捣颍旧规模，平淮北。
<br>
<br>经济妙，谁知得。都总是，诗书力。有召公家法，范公胸臆。赫赫勋名俱向上，绵绵福寿宜无极。著莱衣、辉映衮衣荣，恢霖泽。
<br>
<br>鹧鸪天（寿定庵运管兄）
<br>
<br>饱挹台城白鹭秋。又骑黄鹄上江州。恩波浩荡三千里，多少人家愿借留。
<br>
<br>□寿斝，菊香浮。姓名还喜到宸旒。片□□□□□□，□振□□□下流。
<br>
<br>安庆摸（和孙霁〔窗〕）
<br>
<br>渺长江、浩无今古，悠悠经几流景。桥家松竹知何在，寂历丹枫如锦。行阵整。想斗舰连艘，谈笑烟灰冷。寒光万顷。算只有当年，暮天霜月，惨澹照山影。
<br>
<br>元戎队，画角梅花缓引。楼船飞渡波稳。中流击楫酬初志，此去君王高枕。应暗省。使万里尘清，谁逊周公瑾，勋名不泯。看阳蛰潜开，老龙挟雨，渊睡为民醒。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
