<HTML>
<HEAD>
<TITLE>全宋词 卷043 史浩 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷043 史浩</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷043 史浩</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6319"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷043 史浩')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷043 史浩]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 采莲（延遍·寿乡词）
<br>
<br>霞霄上，有寿乡广袤无际。东极沧海，缥缈虚无，蓬莱弱水。风生屋浪，鼓楫扬□，不许凡人得至。甚幽邃。
<br>
<br>试右望金枢外。西母楼阁，玉阙瑶池。万顷琉璃。双成倩巧，方朔诙谐。来往徜徉，霓裳飘摇宝砌。更希奇。
<br>
<br>采莲（摇捱遍）
<br>
<br>南邻幄丹宫，赤伏显符记。朱陵曜绮绣，箕翼炯、瑞光腾起。每岁秋分老人见，表皇家、袭庆迎祺。
<br>
<br>天子当膺，无疆万岁。北窥玄冥，魁杓拥佳气。长拱极、终古无移。论南北东西。相直何啻千万里。信难计。
<br>
<br>采莲（入破）
<br>
<br>璇穹层云上覆，光景如梭逝。惟此过隙缓征辔。垂象森列昭回。碧落卓然躔度，炳曜更腾辉。永永清光晔炜。绵四野、金璧为地。蕊珠馆，琼玖室，俱高峙。千种奇葩，松椿可比。
<br>
<br>暗香幽馥，岁岁长春，阳乌何曾西委。
<br>
<br>采莲（衮遍）
<br>
<br>遍此境，人乐康，挟难老术，悟长生理。尽阿僧祗劫，赤松王令安期。彭□盛矣。尚为婴稚。鹤算龟龄，绛老休夸甲子。鲐背耸、黄发垂髻。更童颜，长鼓腹、同游戏。真是华胥。行有歌，坐有乐，献笑都是神仙，时见群翁启齿。
<br>
<br>采莲（实催）
<br>
<br>露华霞液，云桨椒醑，恣玉斝金罍。交酬成雅会。拚沈醉。
<br>
<br>中山千日，未为长久，今此陶陶一饮，动经万祀。
<br>
<br>陈果蓏，皆是奇异。似瓜如斗尽备。三千岁。一熟珍味。饤坐中，莹似玉、爽口流涎，三偷不枉，西真指议。
<br>
<br>采莲（衮）
<br>
<br>有珍馔，时时馈。滑甘丰腻。紫芝荧煌，嫩菊秀媚。贮玛瑙琥珀精器。延年益寿莫儗。人间烹饪徒费。休说龙肝凤髓。动妙乐、仙音鼎沸。玉箫清，瑶瑟美。龙笛脆。杂还飞鸾，花裀上、趁拍红牙，余韵修扬，竟海变桑田未止。
<br>
<br>采莲（歇拍）
<br>
<br>其间有洞天侣，思游尘世。珠葆摇曳。华表真人，清江使者，相从密议。此老遨嬉。我辈应须随侍。正举步、忽思同类。十八公、方耸壑，宜邀致。夙驾星言，人争图绘。朅来鄞山甬水。因此崇成，四明里第。
<br>
<br>采莲（煞衮）
<br>
<br>吾皇喜。光宠无贰。玉带金鱼荣贵。或者疑之。岂识圣明，曾主斯乡，尝相与尽缱绻，胶漆何可相离。今日风云合契。此实天意。吾皇圣寿无极，享晏粲千载相逢，我翁亦昌炽。永作升平上瑞。
<br>
<br>采莲舞
<br>
<br>清奏当筵，治世之音安以乐。霞舒绛彩，玉照铅华。玲珑环佩之声，绰约神仙之伍。朝回金阙，宴集瑶池。将陈倚棹之歌，式侑回风之舞。宜邀胜伴，用合仙音。女伴相将，采莲入队。
<br>
<br>勾念了，后行吹双头莲令，舞上，分作五方。竹竿子又勾念：伏以波涵碧玉，摇万顷之寒光；风动青萍，听数声之幽韵。芝华杂逮，羽幰飘飖。疑紫府之群英，集绮筵之雅宴。更凭乐部，齐迓来音。
<br>
<br>勾念了，后行吹采莲令，舞转作一直了，从唱采莲令：练光浮，烟敛澄波渺。燕脂湿、靓妆初了。绿云繖上露滚滚，的白乐真珠小。笼娇媚、轻盈伫眺。无言不见仙娥，凝望蓬岛。
<br>
<br>玉阙匆匆，镇锁佳丽春难老。银潢急、星槎飞到。暂离金砌，为爱此、极目香红绕。倚兰棹。清歌缥缈。隔花初见，楚楚风流年少。
<br>
<br>唱了，后行吹采莲令，舞分作五方。竹竿子勾念：仗以遏云妙响，初容与于波间；回雪奇容，乍婆娑于泽畔。爱芙蕖之艳冶，有兰芷之芳馨。躞蹀凌波，洛浦未饶于独步；雍容解佩，汉皋谅得以齐驱。宜到阶前，分明只对。
<br>
<br>花心出，念：但儿等玉京侍席，久陟仙阶；云路驰骖，乍游尘世。喜圣明之际会，臻夷夏之清宁。聊寻泽国之芳，雅寄丹台之曲。不惭鄙俚，少颂升平。未敢自专，仗候处分。竹竿子问，念：既有清歌妙舞，何不献呈。
<br>
<br>花心，答问：旧乐何在。
<br>
<br>竹竿子再问，念：一部俨然。
<br>
<br>花心答，念：再韵前来。
<br>
<br>念了，后行吹采莲曲破，五人众舞。到入破，先两人舞出，舞到裀上住，当立处讫。又二人舞，又住，当立处。然后花心舞彻。竹竿子念：伏以仙裾摇曳，拥云罗雾縠之奇；红袖翩翻，极鸾翮凤翰之妙。再呈献瑞，一洗凡容。已奏新词，更留雅咏。念了，花心念诗：我本清都侍玉皇。乘云驭鹤到仙乡。轻舟刀（一叶烟波阔，嗜此秋潭万斛香）。
<br>
<br>念了，后行吹渔家傲。花心舞上，折花了，唱渔家傲：蕊沼清冷涓滴水。迢迢烟浪三千里。微孕青房包绣绮。薰风里。幽芳洗尽闲桃李。
<br>
<br>羽氅飘萧尘外侣。相呼短棹轻偎倚。一片清歌天际起。声尤美。双双惊起鸳鸯睡。
<br>
<br>唱了，后行吹渔家傲。五人舞，换坐，当花心立人念诗：我昔瑶池饱宴游。竭来乐国已三秋。水晶宫里寻幽伴，菡苕香中荡小舟。
<br>
<br>念了，后行吹渔家傲。花心舞上，折花了，唱渔家傲：翠盖参差森玉柄。迎风浥露香无定。不著尘沙真体净。芦花径。酒侵酥脸霞相映。
<br>
<br>掉拨木兰烟水暝。月华如练秋空静。一曲悠扬沙鹭听。牵清兴。香红已满蒹葭艇。
<br>
<br>唱了，后行吹渔家傲。五人舞，换坐，当花心立人念诗：我弄云和万古声。至今江上数峰青。幽泉一曲念凭棹，楚客还应著耳听。
<br>
<br>念了，后行吹渔家傲。花心舞上，折花了，唱渔家傲：草软沙平风掠岸。青蓑一钓烟江畔。荷叶为裀花作幔。知谁伴。醇醪只把鲈鱼换。
<br>
<br>盘缕银丝杯自暖。筵窗醉著无人唤。逗得醒来横脆管。清歌缓。彩鸾飞去红云乱。
<br>
<br>唱了，后行吹渔家傲。五人舞，换坐，当花心立人念诗：我是天孙织锦工。龙梭一掷度晴空。兰桡不逐仙槎去，贪撷芙蕖万朵红。
<br>
<br>念了，后行吹渔家傲。花心舞上，折花了，唱渔家傲：太华峰头冰玉沼。开花十丈干云杪。风散天香闻四表。知多少。亭亭碧叶何曾老。
<br>
<br>试问霏烟登鸟道。丹崖步步祥光绕。折得一枝归月峤。蓬莱岛。霞裾侍女争言好。
<br>
<br>唱了，后行吹渔家傲。五人舞，换坐，当花心立人念诗：我入桃源避世纷。太平才出报君恩。白龟已阅千千岁，却把莲巢作酒尊。
<br>
<br>念了，后行吹渔家傲。花心舞上，折花了，唱渔家傲：珠露漙漙清玉宇。霞标绰约消烦暑。时驭清风之帝所。
<br>
<br>寻旧侣。三千仙仗临烟渚。
<br>
<br>舴艋飘飖来复去。渔翁问我居何处。笑把红蕖呼鹤驭。回头语。壶中自有朝天路。
<br>
<br>唱了，后行吹渔家傲。五人舞，换坐如初。竹竿子勾念。伏以珍符洊至，朝廷之道格高深；年谷屡丰，郡邑之和薰遐迩。式均欢宴，用乐清时。感游女于仙衢，咏奇葩于水国。折来和月，露浥霞腮；舞处随风，香盈翠袖。既徜徉于玉砌，宜宛转于雕梁。爰有佳宾，冀闻清唱。
<br>
<br>念了，众唱画堂春：
<br>
<br>彤霞出水弄幽姿。娉婷玉面相宜。棹歌先得一枝枝。波上画鲸飞。
<br>
<br>向此画堂高会，幽馥散、堪引瑶卮。幸然逢此太平时。不醉可无归。
<br>
<br>唱了，后行吹画堂春。众舞，舞了又唱河传：
<br>
<br>蕊宫阆苑。听钧天帝乐，知他几遍。争似人间，一曲采莲新传。柳腰轻，莺舌啭。
<br>
<br>逍遥烟浪谁羁绊。无奈天阶，早已催班转。却驾彩鸾，芙蓉斜盼。愿年年，陪此宴。
<br>
<br>唱了，后行吹河传，众舞。舞了，竹竿子念遣队：浣花一曲湄江城，雅合凫鹥醉太平。楚泽清秋余白浪，芳枝今已属飞琼。歌舞既阑，相将好去。
<br>
<br>念了，后行吹双头莲令。五人舞转作一行，对厅杖鼓出场。
<br>
<br>太清舞
<br>
<br>天门阙锁烟萝。琼室瑶台瑞气多。欲识仙凡光景异，欢谣须听太平歌。
<br>
<br>花心念：伏以兽炉缥缈喷祥烟，玳席荧煌开邃幄。谛视人间之景物，何殊洞府之风光。恭惟衮绣主人，簪缨贵客。或碧瞳漆发，或绿鬓童颜。雄辩风生，英姿玉立。曾向蕊宫贝阙，为逍遥游：俱膺丹篆玉书，作神仙伴。故今此会，式契前踪。但儿等偶到尘寰，欣逢雅宴；欲陈末艺，上助清欢。未敢自专，伏候处分。竹竿问，念：既有清歌妙舞，何不献呈。
<br>
<br>花心答，念：旧乐何在。
<br>
<br>竹竿子问，念：一部俨然。
<br>
<br>花心答，念：再韵前来。
<br>
<br>念了，后行吹太清，众舞讫，众唱：
<br>
<br>武陵自古神仙府。有渔人迷路。洞户迸寒泉，泛桃花容与。寻花迤逦见灵光，舍扁舟、飘然入去。注目渺红霞，有人家无数。
<br>
<br>唱了，后行吹太清歌，众舞，舞讫，花心唱：
<br>
<br>须臾却有人相顾。把肴浆来聚。礼数既雍容，更衣冠淳古。渔人方问此何乡，众颦眉、皆能深诉。元是避嬴秦，共携家来住。
<br>
<br>唱了，后行吹太清歌，众舞，换坐，当花心一人唱：
<br>
<br>当时脱得长城苦。但熙熙朝暮。上帝锡长生，任跳丸乌兔。种桃千万已成阴，望家乡、杳然何处。从此与凡人，隔云霄烟雨。
<br>
<br>唱了，后行吹太清歌，众舞，换坐，当花心一人唱：
<br>
<br>渔舟之子来何所。尽相猜相语。夜宿玉堂空，见火轮飞舞。凡心有虑尚依然，复归指、维舟沙浦。回首已茫茫，叹愚迷不悟。
<br>
<br>唱了，后行吹太清歌，众舞，换坐，当花心一人唱：
<br>
<br>我今来访烟霞侣。沸华堂箫鼓。疑是奏钧天，宴瑶池金母。却将桃种散阶除，俾华实、须看三度。方记古人言，信有缘相遇。
<br>
<br>唱了，后行吹太清歌，众舞，换坐，当花心一人唱：
<br>
<br>云軿羽巾宪仙风举。指丹霄烟雾。行作玉京朝，趁两班鹓鹭。
<br>
<br>玲珑环佩拥霓裳，却自有、箫韶随步。含笑嘱芳筵，后会须来赴。
<br>
<br>唱了，后行吹太清歌，众舞，舞讫，竹竿子念：欣听嘉音，备详仙迹。固知玉步，欲返云程。宜少驻于香车，伫再闻于雅咏。
<br>
<br>念了，花心念：但儿等暂离仙岛，来止洞天。属当嘉节之临，行有清都之觐。芝华羽葆，已杂逯于青冥；玉女仙童，正逢迎于黄道。既承嘉命，聊具新篇。
<br>
<br>篇曰：仙家日月如天远，人世光阴若电飞。绝唱已闻惊列坐，他年同步太清归。
<br>
<br>念了，众唱破子：
<br>
<br>游尘世、到仙乡。喜君王。跻治虞唐。文德格遐荒。四裔尽来王。干戈偃息岁丰穰。三万里农桑。归去告穹苍。锡圣寿无疆。
<br>
<br>唱了，后行吹步虚子，四人舞上，劝心酒，花心复劝。
<br>
<br>劝讫，众舞列作一字行。竹竿子念遣队：仙音缥缈，丽句清新。既归美于皇家，复激昂于坐客。桃源归路，鹤驭迎风。抃手阶前，相将好去。
<br>
<br>念了，后行吹步虚子，出场。
<br>
<br>柘枝舞
<br>
<br>竹，闲六律以皆调；僸佅兜离，贺四夷之率伏。请翻
<br>
<br>妙舞，来奉多欢。鼓吹连催，柘枝入队。念了，后行吹引子半段入场，连吹柘枝令，分作五方舞。舞了，竹竿子又念：适见金铃错落，锦帽蹁跹。芳年玉貌之英童，翠袂红红绡之丽服。雅擅西戎之舞，似非中国之人。宜到阶前，分明只对。
<br>
<br>念了，花心出，念：但儿等名参乐府，幼习舞容。当芳宴以宏开，属雅音而合奏。敢呈末技，用赞清歌。未敢自专，伏候处分。
<br>
<br>念了，竹竿子问，念：既有清歌妙舞，何不献呈。
<br>
<br>花心答，念：旧乐何在。
<br>
<br>竹竿问，念：一部俨然。
<br>
<br>花心答，念：再韵前来。
<br>
<br>念了，后行吹三台一遍，五人舞拜，起舞，后行再吹射□遍连歌头。舞了，众唱歌头：□人奉圣□□朝□□□□主□□□□□留伊。得荷云戏、幸遇文明、尧阶上、太平时。□□□□何不罢岁□征舞柘枝。唱了，后行吹朵肩遍。吹了，又吹扑胡蝶遍，又吹画眉遍。舞转，谢酒了，众唱柘枝令：我是柘枝娇女。□□多风措。□□□□住。深□妙学得柘枝舞。□□头戴凤冠□□□纤腰束素。□□遍体锦衣装，来献呈歌舞。
<br>
<br>又唱：
<br>
<br>回头却望尘寰去。喧画堂箫鼓。整云鬟、摇曳青绡，爱一曲柘枝舞。好趁华封盛祝笑，共指南山烟雾。蟠桃仙酒醉升平，望凤楼归路。
<br>
<br>唱了，后行吹柘枝令，众舞了，竹竿子念遣队：雅音震作，既呈仪凤之吟；妙舞回翔，巧著飞鸾之态。已洽欢娱绮席，暂归缥缈仙都。再拜阶前，相将好去。念了，后行吹柘枝令出队。
<br>
<br>花舞
<br>
<br>奇花命以佳名，因其有香，尊之为客。欲知标格，请观一字之褒；爰藉品题，遂作群英之冠。适当丽景，用集仙姿。玉质轻盈，共庆一时之会；金尊潋滟，式均四坐之欢。女伴相将，折花入队。
<br>
<br>念了，后行吹折花三台。舞，取花瓶。又舞上，对客放瓶，念牡丹花诗：花是牡丹推上首。天家侍宴为宾友。料应雨露久承恩，贵客之名从此有。
<br>
<br>念了，舞，唱蝶恋花，侍女持酒果上，劝客饮酒。
<br>
<br>贵客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台。舞转，换花瓶。又舞上，次对客放瓶，念瑞香花诗：花是瑞香初擢秀。达人鼻观通庐阜。遂令声价满寰区，嘉客之名从此有。
<br>
<br>念了，舞，唱蝶恋花，侍女持酒果上，劝客饮酒。
<br>
<br>嘉客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台。舞转，换花瓶。又舞上，次对客放瓶，念丁香花诗：花是丁香花未剖。青枝碧叶藏琼玖。如居翠幄道家妆，素客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>素客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念春兰花诗：花是春兰栖远岫。竹风松露为交旧。仙家剑佩羽霓裳，幽客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>幽客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念蔷薇花诗：花是蔷薇和如绮绣。春风满架晖晴昼。为多规刺少拘挛，野客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>野客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念酴醿花诗：花是酴醿纡翠袖。酿泉曾入真珠溜。更无尘气到杯盘，雅客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>雅客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念荷花诗：花是芙蕖冰玉漱。人间暑气何曾受。本来泥滓不相关，净客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>净客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念秋香花诗：花是秋香偏郁茂。姮娥月里亲栽就。一枝平地合登瀛，仙客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>仙客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念菊花诗：花是菊英真耐久。长年只有临风嗅。东篱况是见南山，寿客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>寿客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念梅花诗：花是寒梅先节候。调羹须待青如豆。为于雪底倍精神，清客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>清客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转，换花瓶。又舞上，次对客放瓶，念芍药花诗：芍药来陪群客后。矜其未至当居右。奇姿独许侍花王，近客之名从此有。
<br>
<br>念了，舞，唱蝶恋花。侍女持酒果上，劝客饮酒。
<br>
<br>近客之名从此有。多谢风流，飞驭陪尊酒。持此一卮同劝后。愿花长在人长寿。
<br>
<br>舞唱了，后行吹三台，舞转换花瓶。又舞上花裀，背花对坐，唱折花三台：算仙家，真巧数，能使众芳长绣组。羽軿芝葆，曾到世间，谁共凡花为伍。桃李漫夸艳阳，百卉又无香可取。岁岁年年长是春，何用芳菲分四序。
<br>
<br>又唱：
<br>
<br>对芳辰，成良聚，珠服龙妆环宴俎。我御清风，来此纵观，还须折枝归去。归去蕊珠绕头，一一是东君为主。隐隐青冥怯路遥，且向台中寻伴侣。
<br>
<br>唱了，起舞后行吹折花三台一遍。舞讫相对坐，取盆中花插头上，又唱：叹尘寰，乌兔走，花谢花开能几许。十分春色，一半遣愁，那堪飘零风雨。争似此花自然，悄不待、根生下土。花既无凋春又长，好带花枝倾寿醑。又唱：
<br>
<br>又唱：
<br>
<br>是非场，名利海，得丧炎凉徒自苦。至乐陶陶，唯有醉乡，谁向此间知趣。花下一杯一杯，且莫把、光阴虚度。八极神游长寿仙，蜾蠃螟蠕休更觑。
<br>
<br>唱了，侍女持酒果置裀上，舞相对自饮。饮讫，起舞三台一遍，自念遣队：伏以仙家日月，物外烟霞。能令四季之奇葩，会作一筵之重客。莫不香浮绮席，影覆瑶阶。森然群玉之林，宛在列真之府。相逢今日，不醉何时。敢持万斛之流霞，用介千春之眉寿。欢腾丝竹，喜溢湖山。观者虽多，叹未曾有。更愿九重万寿，四海一家。屡臻年谷之丰登，永锡田庐之快乐。于时花骢嘶晚，绛蜡迎宵。饮散瑶池，春在乌纱帽上；醉归蕊馆，香分白玉钗头。式因天上之芳容，流作人间之佳话。尚期再集，益侈遐龄。歌舞既终，相将好去。
<br>
<br>念了，后行吹三台出队。
<br>
<br>剑舞
<br>
<br>声之融曳，思舞态之飘飖。爰有仙童，能开宝匣。佩干将莫邪之利器，擅龙泉秋水之嘉名。鼓三尺之莹莹，云间闪电；横七星之凉凉，掌上生风。宜到芳筵，同翻雅戏。
<br>
<br>二舞者自念：伏以五行擢秀，百链呈功。炭炽红炉，光喷星日；硎新雪刃，气贯虹霓。斗牛间紫雾浮游，波涛里苍龙缔合。久因佩服，粗习回翔。兹闻阆苑之群仙，来会瑶池之重客。辄持薄技，上侑清欢。未敢自专，伏候处分。
<br>
<br>竹竿子问：既有清歌妙舞，何不献呈。
<br>
<br>二舞者答：旧乐何在。
<br>
<br>竹竿子再问：一部俨然。
<br>
<br>二舞者答：再韵前来。
<br>
<br>乐部唱剑器曲破，作舞一段了，二舞者同唱霜天晓角：荧荧巨阙。左右凝霜雪。且向玉阶掀舞，终当有、用时节。唱彻。人尽说。宝此制无折。内使奸雄落胆，外须遣、豺狼灭。
<br>
<br>乐部唱曲子，作舞剑器曲破一段（舞罢，二人分立两边。别两人汉装者出，对坐，卓上设酒果）。竹竿子念：伏以断蛇大泽，逐鹿中原。佩赤帝之真符，接苍姬之正统。皇威既振，天命有归。势虽盛于重瞳，德难胜于隆准。鸿门设会，亚父输谋。徒矜起舞之雄姿，厥有解纷之壮士。想当时之贾勇，激烈飞扬；宜后世之效颦，回旋宛转。双鸾奏技，四坐腾欢。乐部唱曲子，舞剑器曲破一段。（一人左立者上裀舞，有欲刺右汉装者之势。又一人舞进前翼蔽之。舞罢，两舞者并退，汉装者亦退。复有两人唐装出，对坐。卓上设笔砚纸，舞者一人换妇人装立裀上）竹竿子勾，念：伏以云鬟耸苍璧，雾縠罩香肌。袖翻紫电以连轩，手握青蛇而的皪。花影下、游龙自跃，锦裀上、跄凤来仪。轶态横生，瑰姿谲起。倾此入神之技，诚为骇目之观。巴女心惊，燕姬色沮。岂唯张长史草书大进，抑亦杜工部丽句新成。称妙一时，流芳万古。宜呈雅态，以洽浓欢。乐部唱曲子，舞剑器曲破一段（作龙蛇蜿蜒曼舞之势。两人唐装者起。二舞者、一男一女对舞，结剑器曲破彻），竹竿子念：项伯有功扶帝业，大娘驰誉满文场。合兹二妙甚奇特，堪使佳宾酹一觞。霍如羿射九日落，矫如群帝骖龙翔。来如雷霆收震怒，罢如江海凝清光。歌舞既终，
<br>相将好去。
<br>
<br>念了，二舞者出队。
<br>
<br>渔父舞
<br>
<br>不是神仙那得到。万顷澄波舞镜鸾，千寻叠嶂环旌蚕。光天圆玉夜长清，衬地湿红朝不扫。宾主相逢欲尽欢，升平一曲渔家傲。
<br>
<br>勾念了，二人念诗。渺渺平湖浮碧满，奇峰四合波光暖。绿蓑青笠镇相随，细雨斜风都不管。
<br>
<br>念了，齐唱渔家傲。舞，戴笠子。
<br>
<br>细雨斜风都不管。柔蓝软绿烟堤畔。鸥鹭忘机为主伴。无羁绊。等闲莫许金章换。
<br>
<br>唱了，后行吹渔家傲，舞。舞了，念诗。喜见同阴垂币地。琼珠簌簌随风絮。轻丝圆影两相宜，好景侬家披得去。念了，齐唱渔家傲。舞，披蓑衣。
<br>
<br>好影侬家披得去。前村雪屋云深处。一棹清歌归晚浦。真佳趣。知谁画得归嫌素。
<br>
<br>（唱了，后行吹渔家傲，舞。舞了，念诗：波面初惊秋叶委。风来又觉船头起。滔滔平地尽知津，济涉还渠渔父子。念了，齐唱渔家傲。舞，取楫鼓动。）
<br>
<br>济涉还渠渔父子。生涯只在烟波里。练静忽然风又起。赢得底。吹来别浦看桃李。
<br>
<br>（唱了，后行吹渔家傲。舞，舞了，念诗：碧玉粼粼平似掌。山头正吐冰轮上。水天一色印寒光，万斛黄金迷俯仰。念了，齐唱渔家傲，将楫作摇舻势。）
<br>
<br>万斛黄金迷俯仰。轻舟刀不碍飞双桨。光透碧霄千万丈。真堪赏。恰如镜里人来往。
<br>
<br>（唱了，后行吹渔家傲，舞。舞了，念诗：手把丝纶浮短艇。碧潭清泚风初静。未垂芳饵向沧浪，已见白鱼翻翠荇。念了，齐唱渔家傲，取钓竿作钓鱼势。）
<br>
<br>已见白鱼翻翠荇。任公一掷波千顷。不是六鳌休便领。清昼永。悠扬要在神仙境。
<br>
<br>（唱了，后行吹渔家傲，舞了，念诗：新月半钩堪作钓。钓竿直欲干云表。鱼虾细碎不胜多，一引修鳞吾事了。
<br>
<br>念了，齐唱渔家傲。钓，出鱼。）
<br>
<br>一引修鳞吾事了。棹船归去歌声杳。门俯清湾山更好。眠到晓。鸣榔艇子方云扰。
<br>
<br>（唱了，后行吹渔家傲，舞。舞了，念诗：提取赬（鳞归竹坞。儿孙迎笑交相语。西风满袖有余清，试倩霜刀登玉缕。念了，齐唱渔家傲，取鱼在杖头，各放鱼，指酒尊。）
<br>
<br>试倩霜刀登玉缕。银鳞不忍供盘俎。掷向清波方圉圉。休更取。小槽且听真珠雨。
<br>
<br>（唱了，后行吹渔家傲，舞。舞了，念诗：明月满船唯载酒。渔家乐事时时有。醉乡日月与天长，莫惜清尊长在手。念了，齐唱渔家傲，取酒尊，斟酒对饮。
<br>
<br>莫惜清尊长在手。圣朝化洽民康阜。说与渔家知得否。齐稽首。太平天子无疆。
<br>
<br>起，面外稽首祝圣。唱了，后行吹渔家傲，舞。舞了，
<br>
<br>渔父自念遣队：湖山佳气霭纷纷。占得风光日满门。宾主相陪欢意足，却横烟笛过前村。歌舞既终，相将好去。
<br>
<br>念了，后行吹渔家傲，舞者两行引退，出散。
<br>
<br>望海朝（叔父知县庆宅并章服）
<br>
<br>烟笼香径，霞舒花砌，东君绣出芳辰。蝶羽弄轻，莺声啭巧，嬉嬉舞态歌唇。纶制出严宸。曳耀春品服，荣锡绯银。向此华涂要路，颜色倍精神。
<br>
<br>珠帘碧甃方新。有兰堂快目，水榭通津。玉斝蘸清，金暇蔼翠，轮蹄尽集簪绅。偕老指双椿。望武林咫尺，同上青云。异日重为此会，应羡凤池人。
<br>
<br>望海朝（汪漕庆寿）
<br>
<br>烟浓柳径，霞蒸花砌，春深特地芳辰。蝶侣斗狂，莺雏弄巧，嬉嬉舞态歌唇。西圃集簪绅。正桂薰兰玉天寿松椿。竞捧瑶觥潋滟，来祝纵怀人。
<br>
<br>当年辍侍严宸。有星轺问俗，熊轼临民。康阜政成，蕃宣治美，归休燕处申申。行庆紫泥新。起钓璜国老，东海之滨。屈指重开此宴，应已拜平津。
<br>
<br>望海朝（庆八十）
<br>
<br>熊罴嘉梦，风云享会，石番溪应卜之年。黄菊萃英，红萸酿馥，安排预赏芳筵。环佩拥神仙。向粉额两字，金缕红鲜。最好花裀展处，双凤舞翩翩。
<br>
<br>人人竞擘香笺。璨珠玑溢目，祝颂无边。彭祖一分，庄椿十倍，千秋未足多言。日驭且停鞭。把燕闲欢乐，分付壶天。笑享亲朋岁岁，春酒庆团圆。
<br>
<br>感皇恩（叔父庆宅并章服代作）
<br>
<br>健卒走红尘，芝封飞到。金缕斜斜印三道。舞鸾翔凤，犹带御炉烟袅。茜衣新象笏，银章好。
<br>
<br>对此况当，莺花缭绕。画栋翚翚映蓬岛。绣帘初卷，共指松椿偕老。浩歌拚烂醉，金尊倒。
<br>
<br>感皇恩
<br>
<br>风雨揽元宵，收灯方了。深院红莲尚围绕。德星同聚，更有祥光临照。始知真洞府，春长好。
<br>
<br>应是化工，偏怜衰老。剩把青藜作荣耀。正须沈醉，拚却玉山频倒。寄声更漏子，休催晓。
<br>
<br>满庭芳（叔父庆宅并章服代作）
<br>
<br>烘锦花堤，铺绵柳巷，晓来膏雨初晴。画堂初建，碧沼映朱楹。最好芙蓉绣褥，交辉敞、孔雀金屏。那堪更，华裾满坐，和气动欢声。
<br>
<br>冰清。真美行，棠阴善政，槐市高名。今朝消受得，茜服光荣。况是齐眉并寿，谁云道、乐事难并。相将见，飞凫过阙，除目下彤庭。
<br>
<br>满庭芳（立春词，时方狱空）
<br>
<br>爱日轻融，阴云初敛，一番雪意阑珊。柳摇金缕，梅绽五腮寒。知是东皇翠葆，飞星汉、来止人间。开新宴，笙歌逗晓，和气满尘寰。
<br>
<br>风光，偏舜水，贤侯政美，棠荫多欢。更圜扉草鞠，木索长闲。休向今朝惜醉，红妆映、群玉颓山。相将见，宜春帖子，清夜写金銮。
<br>
<br>满庭芳（次韵姚令威雪消）
<br>
<br>微霰疏飘，骄云轻簇，短檠黯淡笼纱。冷禁兰帐，清晓忽飞花。已是平芜步阔，那堪更、折竹如蓑。凭栏处，关心一叶，归兴渺无涯。
<br>
<br>为瑞，已多少，适从狼子，来自龙沙。赖吾皇神武，薄海为家。尽扫腥风杀气，依然放、红日光华。回头看，山蹊水坞，缟带不随车。
<br>
<br>满庭芳（四明尊老会劝乡大夫酒）
<br>
<br>鲸海波澄，棠阴日永，正宜坐啸雍容。岁丰民乐，无讼到庭中。试数循良自古，龚黄外、谁可追踪。那堪更，恩均髦寿，良会此宵同。
<br>
<br>璇穹。占瑞处，荧煌五马，璀璨群公。盛笙歌罗绮，共引髯翁。只恐芝泥趣召，双旌展、猎猎飞红。须知道，君王渴见，名久在屏风。
<br>
<br>满庭芳（劝乡老众宾酒）
<br>
<br>十载江湖，一朝簪组，宠荣曷称衰容。圣恩不许。归卧旧庐中。慨念东山伴侣，烟霞外、久阔仙踪。今何幸，相逢故里，谈笑一尊同。
<br>
<br>吾州，真幸会，湖边贺监，海上黄公。胜渭川遗老，绛县仙翁。纵饮何辞烂醉，脸霞转、一笑生红。从今后，婆娑化国，千岁乐皇风。
<br>
<br>满庭芳（代乡大夫报劝）
<br>
<br>油幕初开，马辛旄前导，暂归梓里舂容。致身槐揆，功在鼎彝中。自是襟怀绝俗，今犹记、笔砚陈踪。张高会，君恩厚赐，乐与故人同。
<br>
<br>把麾，鄞水上，相看青眼，谁复如公。况亲陪尊俎，笑接群翁。坐上笙歌屡合，须拚到、晓日酣红。公今去，恩波四海，桃李尽东风。
<br>
<br>满庭芳（代乡老众宾报劝）
<br>
<br>玉阙朝回，沙堤烟晓，碧幢光动军容。虎符熊轼，行指七闽中。假道吾乡我里，挥金事、思蹑前踪。倾怀处，萤窗雪案，犹说昔年同。
<br>
<br>相看，俱老大，襟期道义，不为王公。念儿时聚戏，念已成翁。取借玉壶美酒，还为寿、金盏翻红。仍频祝，中书二纪，寰海振淳风。
<br>
<br>满庭芳（代乡老众宾劝乡大夫）
<br>
<br>复拥旌麾，重歌襦衤夸，满城长自春容。搢绅耆旧，欢溢笑谈中。尽道邦君恺悌，逍遥遂、湖海遐踪。今朝会，公真乐善，屈意与人同。
<br>
<br>恩勤，东道主，挥金汉傅，怀绶朱公。引群仙环拱，欲寿吾翁。春瓮初澄盎绿，春衫更、轻染香红。持杯愿，归登绛阙，花萼醉春风。
<br>
<br>满庭芳（雪）
<br>
<br>鹤冷风亭，鸿迷烟渚，晓来雪意填空。酿成嘉瑞，端为兆年丰。况有神娲妙手，调和得、云彩皆同。楼台上，铺琼缀玉。随步广寒宫。
<br>
<br>天公。开地轴，八纮混一，莫辨提封。又须教、归禽狡兽沈踪。坐见花敷万木，谁知道、春已输工。三杯酒，西湖父老，相与话时雍。
<br>
<br>庆清朝（梅花）
<br>
<br>翠竹茎疏，碧溪流浅，绮窗为尔时开。依稀远岸，才见一点寒梅。冷定半疑是雪，因风还度暗香来。醉清兴，瘦策过桥，黄帽青鞋。
<br>
<br>繁枝正微雨后，似怨人知晚，泪浥冰腮。殷勤百绕，留连踏遍莓苔。报道玉人睡觉，菱花初试晓妆台。携归去，粉额殢人，比并轻抬。
<br>
<br>蓦山溪（次韵贝守柔幽居即事）
<br>
<br>清谈无限，林下逢人少。骑马踏红尘，恁区区、何时是了。名场利海，毕竟白头翁，山簇翠，水拖蓝，只个生涯好。君侯洒落，卜筑开冰沼。三径直危楼，遍岩隈、幽花香草。风勾月引，余事作诗人，词歌雪，气凌云，寒瘦伦郊岛。
<br>
<br>青玉案（生日）
<br>
<br>玉姬曾向瑶池舞。轻掷霓裳忤王母。从此烟霄飞鹤驭。一来人世，有缘相遇，得得为鸳侣。
<br>
<br>年年此际霞觞举。彩笔香笺染新句。休饵灵砂奔月去。齐眉不老，直须携手，同上青冥路。
<br>
<br>青玉案（用贺方回韵）
<br>
<br>涌金斜转青云路。溯衮衮、红尘去。春色勾牵知几度。月帘风幌，有人应在，唾线余香处。
<br>
<br>年来不梦巫山暮。但苦忆、江南断肠句。一笑匆匆何尔许。客情无奈，夜阑归去，簌簌花空雨。
<br>
<br>青玉案（为戴昌言歌姬作）
<br>
<br>年来减却风情大。百样收心待不作。恰恨仙翁停画舸。雪中把酒，美人频为，浅破樱桃颗。
<br>
<br>清歌谁许阳春和。悄不放、遥空片云过。惊落梁尘浑可可。一声啭处，故园春近，桃李还知麽。
<br>
<br>西江月（即席答官伎得我字）
<br>
<br>红蓼千堤挺蕊，苍梧一叶辞柯。夜阑清露泻银河。洗出芙蓉半朵。
<br>
<br>解带初开粉面，绕梁还听珠歌。心期端的在秋波。想得今宵只我。
<br>
<br>喜迁莺（叔父生日）
<br>
<br>朱旂凤阙展，弄罢五弦，南薰敲竹。雨糁桃蹊，钱浮荷沼，一瞬染成新绿。玉皇香案吏，曾是时、鹤飞江国。对此际，每丹霄效瑞，非烟郁郁。
<br>
<br>卜筑。陶山曲，凤榭月台，图画应难足。绿绮春浓，青蛇星烂，肯便稳栖烟麓。玳筵称寿，清皓齿、霏霏珠玉。竞屈指，看芝封紫检，鸣驺入谷。
<br>
<br>喜迁莺（癸酉岁元宵与绍兴守曹景游）
<br>
<br>征鸿回北。正雪洗烧痕，千岩匀绿。鱼纵新漪，梅繁断岸，春到鉴湖一曲。满城绣帘珠幌，暖响聒天丝竹。渐向晚，放芙蕖千顷，交辉华烛。
<br>
<br>贤牧。棠阴静，康阜政成，褒诏来黄屋。玉笋光寒，紫荷香润，人道此装须趣。且出催花银漏，恣饮宝觥醽醁。向明岁，看传柑归去，腰横金粟。
<br>
<br>喜迁莺（收灯后会客）
<br>
<br>才过元夕。送宴赏未阑，欢娱无极。且莫收灯，仍休止酒，留取凤笙龙笛。金马玉堂学士，当此同开华席。最堪爱，是兰膏光在，金釭连壁。
<br>
<br>难觅。交欢处，杯吸百川，雅量皆京力敌。老子衰迟，居然怀感，厚意怎生酬得。况已倦游客路，一志归安泉石。但屈指，愿诸贤衮绣，联飞鹏翼。
<br>
<br>喜迁莺（立春）
<br>
<br>谯门残月。正画角晓寒，梅花吹彻。瑞日烘云，和风解冻，青帝乍临东阙。暖响土牛箫鼓，夹路珠帘高揭。最好是，看彩幡金胜，钗头双结。
<br>
<br>奇绝。开宴处，珠履玳簪，俎豆争罗列。舞袖翩翻，歌声缥缈，压倒柳腰莺舌。劝我应时纳祜，还把金炉香爇。愿岁岁，这一卮春酒，长陪佳节。
<br>
<br>喜迁莺（守岁）
<br>
<br>雪消春浅。听爆竹送穷，椒花待旦，系马合簪，鸣鸦列炬，几处玳筵开宴。介我百千眉寿，齐捧玉壶金盏。最奇绝，是小桃新坼，争妍粉面。
<br>
<br>女伴。频告语，守岁通宵，莫放笙歌散。酒晕朝霞，寒欺重翠，却忆凤屏香暖。笑拂满身花影，遥指珠帘深院。待到了，道一声稳睡，明年相见。
<br>
<br>喜迁莺（四明洞天）
<br>
<br>凭高寓目。爱屹起四窗，云南云北。缥缈烟霞，萧森松竹，多少洞天岩谷。著向十洲三岛，入海何妨登陆。要知处，在皇家新赐，西湖一曲。
<br>
<br>林麓。真胜概，樊榭鹿亭，百卉生幽馥。绿绮春浓，青蛇星烂，隔断世间尘俗。笑呼羡门俦侣，时引宝觞醽醁。醉和醒，但南山之寿，难忘勤祝。
<br>
<br>点绛唇
<br>
<br>我为劳生，自怜浪迹天涯遍。如今春换。又是孤萍断。
<br>
<br>谁信年时，老子情非浅。思量见。画楼天远。花倚夕阳院。
<br>
<br>点绛唇
<br>
<br>千里欢谣，使君美政高三辅。沸天箫鼓。笑拥锋车去。
<br>
<br>卧辙攀辕，漫拟双旌住。还知否。禁林深处。已辟金闺路。
<br>
<br>点绛唇
<br>
<br>翠幄园林，火云方绽南薰起。玉轮天外。夜色凉如水。
<br>
<br>况有清歌，劝我尊浮蚁。拚沈醉。万花丛里。一枕朦胧睡。
<br>
<br>点绛唇
<br>
<br>曾到蟾宫，玉轮乞得长随手。数声轻叩。已自锵琼玖。
<br>
<br>最好长清，浑不惊秋候。歌阑后。那回辞酒。笑把遮檀口。
<br>
<br>木兰花慢
<br>
<br>（忠劳久笃于王家；维熊维罴，吉梦是生于男子。彩绚朝阳之鸑鷟，光腾天上之麒麟。岂维相阀之英，抑亦圣朝之瑞。椒花柏叶，王正初过于三朝；凤蜡星球，灯夕匪遥于十日。懿兹盛旦，宜溢欢声。恭维某官、昴宿储神，长庚孕瑞。五百年之名世，王国克生；八千岁而为春，帝心简在。
<br>
<br>繇甘泉之法从，作鄞水之民师。暂离玉立之班，聊践人生之贵。公平政教，揽回六邑之阳和；洒落文章，改观十洲之风月。萃其阴德，获是遐龄。紫府茂万福之祺，黑头伫三公之拜。某一廛受地，千指戴天。虽居原宪之贫，实感文翁之化。式逢庆诞，辄献邑歈。寄调于木兰花，侑欢于金蕉叶。仰祈青瞩，少见丹衷。干冒台严，不任愧汗。）
<br>
<br>喜阳和应律，启佳气、满寰瀛。正雪洗疏梅，云浮淡月，昨夜生明。熊罴信占梦好，当年相阀再蟠英。收拾仙风道韵，萃兹一点台星。
<br>
<br>功名。壮岁逢真。主紫橐、耀西清。向玉笋光中，瑶林宴里，来拥双旌。青毡家旧物，看长参、鼎鼐乐升平。春醑休辞介寿，鹤书已播彤廷。
<br>
<br>临江仙（宰执得旨移庖复会报劝）
<br>
<br>衮绣蝉联三重客，朝回晓日曈昽。绿杨门巷拥花骢。喜承天上语，来作主人公。
<br>
<br>况值瑶林风露爽，冰轮碾上晴空。桂香和影堕金钟。莫辞通夕醉，明日是秋中。
<br>
<br>临江仙（赠妇人写字）
<br>
<br>槛竹敲风初破睡，楚台梦雨精神。背屏斜映小腰身。山明双翦水，香满一钗云。
<br>
<br>炉袅金丝帘窣地，绮窗秋静无尘。半钩春笋带湘筠。兰亭初写就，愁杀卫夫人。
<br>
<br>临江仙（倚坐）
<br>
<br>绣幕罗裙风冉冉，象床毡幄低垂。兽炉香袅锦屏围。不贪欹钿枕，偏爱倚花枝。
<br>
<br>软玉红绡轻暖透，温温翠袖扶持。正忺安稳坐称时。雨云忘峡梦，身境是瑶池。
<br>
<br>鹧鸪天（昙少云丈室观李子永见赠佳阕，走笔次韵）
<br>
<br>画角梅花曲未终。霜严飞落五更风。谁知林外鸡三唱，推出红轮海上峰。
<br>
<br>官一品，禄千钟。此时分付荷重瞳。更教赐子云南境，绝胜湖边九里松。
<br>
<br>鹧鸪天（次韵陆务观贺东归）
<br>
<br>我本飘然出岫云。挂冠归去岸纶巾。但教名利休缰锁，心地何时不是春。
<br>
<br>竹叶美，菊花新。百杯且听绕梁尘。故乡父老应相贺，林下方今见一人。
<br>
<br>鹧鸪天（祝寿）
<br>
<br>孔雀双飞敞画屏。锦花裀上舞娉婷。红绡袖暖琉璃滑，金鸭炉香椒桂馨。
<br>
<br>丹脸渥，秀眉青。平生阴德在遐龄。如今便好添龟鹤，元是南箕一寿星。
<br>
<br>鹧鸪天（送试）
<br>
<br>晓日日童日龙花露稀。明光已报敞金扉。三千彩仗翔鸾舞，数百银袍振鹭飞。
<br>
<br>开雉扇，正垂衣。奏篇初得上彤墀。胪传绕殿天颜喜，先折东风第一枝。
<br>
<br>蝶恋花（扇鼓）
<br>
<br>桂影团团光正满。更似菱花，齐把匀娇面。非镜非蟾君细看。元来却是吴姬扉。
<br>
<br>一曲阳春犹未遍。惊落梁尘，不数莺喉啭。好著红绡笼玉腕。轻敲引入笙歌院。
<br>
<br>宝鼎现
<br>
<br>乐府多传之。惜其止叙藩方宴游之盛，而不及皇都。真隐居士用韵以补其遗。）
<br>
<br>霞霄丹阙，瑞霭佳气，青葱如绮。才半月、东君雨露，无限韶华生宝砌。渐向晚、放烛龙掀舞，周币红蕖绀蕊。况对峙、鳌峰赑屃，不隔蓬莱弱水。
<br>
<br>圣主有乐升平意。引芝华、双辇凝翠。纷万俗、歌谣弦管，声混莺吟喧凤吹。更漏永、正冰轮掩映，光接康衢万里。似移下、一天星斗，妆点都城表里。清警跸、忽登楼，簇彩仗、锦襦丝履。看柑传万颗，恩浃王公近侍。散异卉覆千官醉。竞捧瑶觞起。愿岁岁、今宵宴赏，春满山河百二。
<br>
<br>最高楼（乡老十人皆年八十，淳熙丁酉三月十九日，作庆劝酒）
<br>
<br>当年尚父，一个便兴周。今十倍，更何忧。冲融道貌丹为脸，扶疏漆发黑盈头。世方知，非熊老，聚吾州。
<br>
<br>有智略、可从兹日用，有志愿、可从兹日酬。天付我，怎教休。琼浆且共飞千斛，蟠桃应得见三偷。谅吾皇，恢复后，尽封侯。
<br>
<br>明月逐人来（寿仙翁）
<br>
<br>莫嫌春浅。寒威俱敛。阳和至此时方见。木君敷令，把雪霜扫断。要集德星胜伴。
<br>
<br>为有仙翁，正尔名喧蕃汉。眉寿比、聃彭更远。兼资勋业，已中双雕箭。清步槐庭影满。
<br>
<br>蹋莎行（郑开府出示诸公所赋琵琶词，即席次韵）
<br>
<br>歌舌莺娇，舞腰蜂细。华堂是处皆颐指。四弦独擅席中春，移船出塞声能继。
<br>
<br>慢捻幽情，轻拢柔思。其中有口传心事。主人灯火下楼时，偏渠领略深深意。
<br>
<br>生查子（即席次韵陆务观）
<br>
<br>双蛟画鼓催，一水银蟾满。见夺锦标回，却倚花枝看。
<br>
<br>已擘冷金笺，更酹玻璃碗。归去诧乡关，不负平生眼。
<br>
<br>江城子
<br>
<br>片帆初落甬勾东。碧湖空。满汀风。回首一川，银浪飐孤篷。且驾两椽烟雨里，凭曲槛，浥空濛。
<br>
<br>闲移拄杖上晴峰。莫匆匆。伴冥鸿。笑指家山，萍叶藕花中。脚力倦时呼小艇，归棹稳，月朦胧。
<br>
<br>浪淘沙令（祝寿）
<br>
<br>祝寿祝寿。筵开锦绣。拈起香来玉也似手。拈起盏来金也似酒。祝寿祝寿。
<br>
<br>命比乾坤久。长寿长寿。松椿自此碧森森底茂。乌兔从他汨辘辘底走。长寿长寿。
<br>
<br>瑞鹤仙（元日朝回）
<br>
<br>霁光春未晓。拥绛蜡攒星，霜蹄轻褭。皇居耸云杪。霭祥烟瑞气，青葱缭绕。金门羽葆。听胪唱、千官并到。庆三朝、雉扇开时，拜舞仰瞻天表。
<br>
<br>荣耀。万方图籍，四裔明王，赆深珍宝。椒盘颂好。称寿斝，祝难老。更传宣锡坐，钧天妙乐，声遏行云缥缈。逗归来、酒晕生霞，此恩怎报。
<br>
<br>永龙吟（洞天）
<br>
<br>翠空缥缈虚无，算唯海上蓬瀛好。琼瑶宫阙。蕊珠台榭，玲珑缭绕。弱水沈冥，瑞云遮隔，几人曾到。四明中，自有神仙洞府，烟霞里、知多少。
<br>
<br>堪笑当年狂客，爱休官、何须入道。婆娑绿发垂肩，著甚黄冠乌帽。花底金船，月边玉局，尽能迟老。待丹成九转，飘然驾鹤，却游三岛。
<br>
<br>永龙吟（湖山胜概金沙酴没架）
<br>
<br>平湖渺渺烟波，是中只许神仙住。人间空爱，夭桃繁李，雪飞红雨。谁信壶天，靓妆玉貌，春光容与。似佳人才子，青冥步稳，同携手、成欢聚。
<br>
<br>老子时来宴赏，拥笙歌、留连尊俎。乌纱压倒，香云簪遍，知他几度。多谢东君，肯教满架，长情相处。更须拚痛饮，年年此际，作芳菲主。
<br>
<br>永遇乐（洞天）
<br>
<br>鄞有壶天，景传图画，声著海县。四面攒峰，皆七十二，各在窗中见。祥云拥蔽，飞泉缭绕，咫尺似天涯远。如今向、仙家觅得，挈来十洲东畔。
<br>
<br>虚无缥缈，蓬莱方丈，所喜只居隔岸。羽幰垂珠，琼车织翠，长是陪嘉宴。豺狼远迹，风波不作，日月御轮须缓。且衔杯、称贤乐圣，度兹岁晚。
<br>
<br>迎仙客（洞天）
<br>
<br>瑞云绕。四窗好。何须隔水寻蓬岛。日常晓。春不老。玉蕊楼台，果是无尘到。
<br>
<br>没智巧。没华妙。个中只喜风波少。清尊倒。朱颜笑。回首行人，犹在长安道。
<br>
<br>南浦（洞天）
<br>
<br>一箭舜弦风，向晓来、轻寒初报麦秀。蝶股歇花须，韶光老，莺声倦闻呼友。池塘绿暗，数竿粉节天然瘦。对兹美景，爱清歌妙曲，千钟芳酒。
<br>
<br>谁知别是壶中，缭画阁朱栏，烟谷云岫。三岛十洲东，青霄上，神工幻成岩窦。瑶台阆苑，翠旌羽葆频相就。世凡洗断，教乌兔从今，迟迟飞走。
<br>
<br>夜合花（洞天）
<br>
<br>三岛烟霞，十洲风月，四明古号仙乡。萦纡雉堞，中涵一片湖光。绕岸异卉奇芳。跨虹桥、隐映垂杨。玉楼珠阁，冰帘卷起，无限红妆。
<br>
<br>龙舟两两飞扬。见飘翻绣旗，歌杂笙簧。清尊满泛，休辞饮到斜阳。直须画蜡荧煌。况夜深、不阻城隍。且拚沈醉，归途便教，彻晓何妨。
<br>
<br>人月圆（元宵）
<br>
<br>夕阳影里东风软，骄马趁香车。看花妆镜，藏春绣幕，百万人家。
<br>
<br>夜阑归去，星繁绛蜡，珠翠鲜华。笙歌不散，疏钟隐隐，月在梅木牙。
<br>
<br>人月圆（咏圆子）
<br>
<br>骄云不向天边聚，密雪自飞空。佳人纤手，霎时造化，珠走盘中。
<br>
<br>六街灯市，争圆斗小，玉碗频供。香浮兰麝，寒消齿颊，粉脸生红。
<br>
<br>粉蝶儿（元宵）
<br>
<br>一箭和风，秾熏许多春意。闹蛾儿、满城都是。向深闺，争翦碎、吴绫蜀绮。点妆成，分明是、粉须香翅。
<br>
<br>玉容似花，全胜故园桃李。最相宜、鬓云秋水。怎教他，却去与、庄周同睡。愿年年，伴星球、烂游灯市。
<br>
<br>粉蝶儿（咏圆子）
<br>
<br>玉屑轻盈，鲛绡霎时铺遍。看仙娥、骋些神变。咄嗟间，如撒下、真珠一串。火方然，汤初滚、尽浮锅面。
<br>
<br>歌楼酒墟，今宵任伊索唤。那佳人、怎生得见。更添糖，拚折本、供他几碗。浪儿门，得我这些方便。
<br>
<br>教池回（竞渡）
<br>
<br>云淡天低，疏雨乍霁，桃溪嫩绿蒙茸。珠帘映画毂，金勒耀花骢。绕湖上、罗衣隘香风。擘波双引蛟龙。寻奇处，高标锦段，各骋英雄。
<br>
<br>缥缈初登彩舫，箫鼓沸，群仙玉佩丁东。夕阳中、拚一饮千钟。看看见、璧月穿林杪，十洲三岛舂容。醉归去，双旌摇曳，夹路金笼。
<br>
<br>如梦令（酴醿·金沙同架）
<br>
<br>小院春风不老。鹊碧霓裳缥缈。雪脸间朱颜，各自一般轻妙。忒掉。忒掉。真个一双两好。
<br>
<br>洞仙歌（茉莉花）
<br>
<br>琼肌太白，浅著鹅黄罩。金缕檀心更天巧。算同时、虽有似火红榴，争比得、淡妆伊家轻妙。
<br>
<br>兴来清赏处，无限真香，可惜生教生闽峤。这消息、纵使移向蒸沈，终不似凭栏，披襟一笑。若归去长安诧标容，单道胜、酴醿水仙风貌。
<br>
<br>醉蓬莱（拟人贺生日）
<br>
<br>纪今辰高会，屈指三朝，更逢重九。珠履瑶簪，聚一天星斗。菊蕊含芳，桂花笼艳，有美容争秀。衮绣堂中，蓬壶影里，异香喷兽。
<br>
<br>况是清朝，太平真主，治享雍熙，眷深耆旧。恩锡兼金，遣星轺东走。咫尺威光，下拜归美，愿我皇眉寿。自此重裁，谢笺千纸，年年回奏。
<br>
<br>声声慢（喜雪锡宴）
<br>
<br>风收淅沥，雾隐森罗。群山万玉嵯峨。禁街车马，银杯缟带相过。胥涛晚来息怒，练光浮、都不扬波。最好处，是渔翁归去，鼓棹披蓑。
<br>
<br>况是东堂锡宴，龙墀骤，貂珰宣劝金荷。庆此嘉瑞，明岁黍稌应多。天家预知混一，把琼瑶、铺遍山河。这宴饮，罄华戎、同醉泰和。
<br>
<br>秋蕊香（生日）
<br>
<br>玉露瀼瀼，秋色似画，东堂宴席初开。红萸泛寿斝，紫菊上妆台。倚栏见、新雁已南来。落霞孤鹜徘徊。最奇处，重阳将近，凉满襟怀。
<br>
<br>萧洒秀眉，华发丹脸，映双瞳、的白乐如孩。擘香笺、听丽句新裁。池上三回蟠桃熟，玉纤时捧琼杯。但愿得，年年此会满蓬莱。
<br>
<br>渔家傲（留别孙表材）
<br>
<br>春恨不禁听杜宇。买舟忽觅东鄞路。一笑轻帆同野渡。频回顾。吴山越岫俱眉妩。
<br>
<br>何事匆匆分袂去。夫君小隐临烟渚。明夜月华来行坞。相思处。还应梦属清江舻。
<br>
<br>花心动（竞渡）
<br>
<br>迟日轻阴，雨初收，花枝湿红犹滴。玉镫绣鞯，才得新晴，柳岸往来如织。画楼几处珠帘卷，风光遍、神仙瑶席。萃佳景，分明管领，一陂澄碧。
<br>
<br>忽见波涛噀激。苍烟际、双龙起为京力敌。桂楫拨云，鼍鼓轰雷，竞夺锦标千尺。恁时彩舰虹桥畔，舂容引、宝觥霞液。兴浓处，笙歌又还竟夕。
<br>
<br>水龙吟（次韵弥大梅词）
<br>
<br>雪中蓓蕾嫣然，美人莫恨春容少。化工消息，只须些子，阳和便了。文杏徒繁，牡丹虽贵，敢夸妍妙。看冰肌玉骨，诗家漫道，银蟾莹、白驹皎。
<br>
<br>楼上角声催晓。是东皇、丝纶新草。青旂苍辂，欲临东阙，遣伊先到、排斥风霜，扫除氛雾，直教闻早。算功高调鼎，不如竹外，一枝斜好。
<br>
<br>瑞鹤仙
<br>
<br>是花堪爱惜。谢天教、花信添花颜色。花红衬花碧。灿朝阳花露，鲛珠频滴。花光的白乐。映花下、□裀百尺。趁花时，手捻花枝，饱嗅此花消息。
<br>
<br>常恐，一番花褪，失了花容，怎生寻觅。花神效力。将花貌，尽留得。更移花并植，仙家玉圃，不许花阴过隙。向花前，长把蕉花，为花主席。
<br>
<br>喜迁莺（清明）
<br>
<br>三春正美。是霁景融和，韶华如绮。夹岸香红，登墙粉白，开遍故园桃李。画舸绣帘高卷，锦毂朱轩低倚。对此际，向池台好处，争倾绿蚁。
<br>
<br>醉里。须醒悟，些子芳菲，造物都谩你。一瞬光阴，霎时蜂蝶，还付落花流水。我有大丹九转，真个长春不死。待得了，把高歌清赏，随缘而已。
<br>
<br>菩萨蛮（清明）
<br>
<br>提壶漫欲寻芳去。桃红柳绿年年事。唯有列仙翁。清明本在躬。
<br>
<br>何须从外讨。皮里阳秋好。堪羡个中人。无时不是春。
<br>
<br>南浦（四月八日）
<br>
<br>天气正清和，庆西乾、释迦如来出世。毓质向金盆，祥云布、层霄九龙喷水。东传震旦，正令此日人人记。露盘百卉拥金容，香汤争来拂洗。
<br>
<br>谁知这个因缘，化众生令求，尘埃脱离。一点本昭昭，当须向、兹时便知瞥地。何烦费手，自然作个惺惺底。若犹未晤，且管令师僧，八丈十二。
<br>
<br>青玉案（入梅用贺方回韵）
<br>
<br>银涛渐溢江南路。泛短棹、轻帆去。破块跳珠知几度。竹窗新粉，藕池香碧，应在云深处。
<br>
<br>萧萧鹤发虽云暮。曾得神仙悟真句。久视长生亲见语。离愁扫尽，更无慵困，怕甚黄梅雨。
<br>
<br>花心动（端午）
<br>
<br>槐夏阴浓，笋成竿、红榴正堪攀折。菖歇碎琼，角黍堆金，又赏一年佳节。宝觥交劝殷勤愿，把玉腕、彩丝双结。最好是，龙舟竞夺，锦标方彻。
<br>
<br>此意凭谁向说。纷两岸，游人强生区别。胜负既分，些个悲欢，过眼尽归休歇。到头都是强阳气，初不悟、本无生灭。见破底，何须更求指诀。
<br>
<br>卜算子（端午）
<br>
<br>符箓玉搔头，艾虎青丝鬓。一曲清歌倒酒莲，尚有香蒲晕。角簟碧纱厨，挥扇消烦闷。唯有先生心地凉，不怕炎曦近。
<br>
<br>永遇乐（夏至）
<br>
<br>日永绣工，减却一线，节临短至。幸有杯盘，随分快乐，□得醺醺醉。寻思尘世，寒来暑往，冻极又还热炽。恰如个、脾家疟疾，比著略长些子。
<br>
<br>人生百岁，一年一发，且是不通医治。两鬓青丝，皆伊染就，今已星星地。除非炉内，龙盘虎绕，养得大丹神水。却从他、阴阳自变，卦分泰否。
<br>
<br>鹊桥仙（七夕）
<br>
<br>金乌玉兔，时当几望，只是光明相与。天孙河鼓事应同，又岂比、人间男女。
<br>
<br>精神契合，风云交际，不在一宵欢聚，乘槎曾得问星津，为我说、因缘如此。
<br>
<br>瑞鹤仙（七夕）
<br>
<br>霁天风露好。乍暑退西郊，凉生秋早。银潢炯云杪。拥香车鹊翅，凌波初到。清歌缥缈。凭危阁、新蟾吐曜。有盈尊美酒，蛛丝钿合，拜舞竞分天巧。
<br>
<br>堪笑。世间痴绝，不识人中，拙是珍宝。多愁易老。都缘是，不闻道。骋些儿机智，遭他驱使，毕竟辛勤到了。又何如，百事无能，是非较少。
<br>
<br>念奴娇（中秋）
<br>
<br>碧天似水，看常娥摩出，一轮寒璧。桂魄扶疏光照耀，尘界都成银色。万象森罗，羞明卷彩，黯淡唯今夕。风高露重，井梧湿翠时滴。
<br>
<br>谁信鹤发婆娑，鄮峰真隐，对影为三益。虎绕龙蟠丹就后，一颗清辉的国。不养银蟾，不关玉兔，到处无亏蚀。三千行满，也能飞上璇极。
<br>
<br>芰荷香（中秋）
<br>
<br>过横塘。见红妆翠盖，柄柄擎香。月娥有意，暮霭收尽银潢。一轮高挂，且放同、千里清光。秋中气爽天凉。露凝玉臂，风拂云裳。
<br>
<br>老子通宵不忍睡，把青尊小酌，仍更思量。自家活计，幸有无限珍藏。大千世界，静极后、普现十方。圆明不损毫芒。精神会处，独坐胡床。
<br>
<br>清平乐（李漕生日）
<br>
<br>池台非雾。缥缈双溪路。家在江南佳丽处。看取谢公风度。蟠桃酒酝千秋。金伙欲上迟留。笑待锦花裀上，双鸾舞彻梁州。
<br>
<br>清平乐（同前）
<br>
<br>翠蛾雪柳。鬓影春风透。灯火千门辉绮绣。移下一天星斗。剩拚连夜欢游。金波欲上迟留。且看香梅影底，双鸾舞彻梁州。
<br>
<br>清平乐（游石头城）
<br>
<br>石头虎踞。骄虏何能渡。曾是六朝雄胜处。瑞绕碧江云路。当时霸国多贤。风流只解遗鞭。便好扬舲北伐，举头即见长安。
<br>
<br>清平乐（枢密叔父生日）
<br>
<br>万花如绣。淑景熏晴昼。一曲齐称千岁寿。欢拥两行红袖。当年西府横翔。急流稳上仙乡。笑阅石番溪日月，行看尚父鹰扬。
<br>
<br>清平乐（代宰执劝赵丞相酒）
<br>
<br>槐庭元老。四海真师表。曲为故人敦久要。隔巷不嫌时到。虚堂已入凉飔。一觥为寿何辞。看即关河恢复，千秋永辅淳熙。
<br>
<br>清平乐（劝王枢使）
<br>
<br>当年桂籍。同展摩云翼。位冠洪枢情似昔。肯共一尊瑶席。经纶素韫胸中。筹帷小试成功。已殄黄池小丑，行收沙漠肤功。
<br>
<br>清平乐（劝陈参政）
<br>
<br>吾皇睿哲。廷有真三杰。同向清时扬茂烈。掩迹皋陶夔契。联镳忽访山樊。凉生花底清尊。太史明朝日奏，台星皆聚柴门。
<br>
<br>清平乐（代使相劝酒）
<br>
<br>南阳宾友。道旧须尊酒。一曲为公千岁寿。弦索春风纤手。忠谋黼黻明昌。英词锦绣肝肠。帝所盛推颇牧，人间尤重班扬。
<br>
<br>朝中措（雪）
<br>
<br>冻云著地静无风。簌簌坠遥空。无限人间险秽，一时为尔包容。
<br>
<br>凭高试望，楼台改观，山径迷踪。唯有碧江千里，依然不住流东。
<br>
<br>七娘子（重阳）
<br>
<br>东篱寿菊金犹浅。对南山、把酒开新宴。绛阙丛霄，玉书丹篆。坐间俱是神仙伴。
<br>
<br>童颜绿发何曾变。喜婴儿姹女交相恋。寄语诗翁，茱萸重看。明年此会人人健。
<br>
<br>惜黄花（重阳）
<br>
<br>秋光将老。黄花开早。露浥清晓，金钱万叠犹小。簪遍碧云鬟，压倒乌纱帽。更把来、玉觞同酹。
<br>
<br>过□添炉鼎，朱颜愈少。壮道骨，长仙风，养成灵宝。今日去登高，谩说龙山好。悄不如、自家蓬岛。
<br>
<br>浣溪沙
<br>
<br>翠馆银甖下紫清。内家闻说庆嘉平。柳条萱草眼偏明。
<br>
<br>小阁数杯成酩酊，醒来不爱佩环声。为通幽梦到蓬瀛。
<br>
<br>临江仙（除夜）
<br>
<br>腊月正当三十夜，几人到此惺惺。一轮明月本圆明。朗然无挂碍，何用问前程。
<br>
<br>况有长生真秘□，岁华虽换休惊。但将歌酒乐升平。尘缘如未了，明日贺新正。
<br>
<br>感皇恩（除夜）
<br>
<br>结柳送穷文，驱傩吓鬼。爆火熏天漫儿戏。自家炉鼎，有却冷清清地。腊月三十日，如何避。
<br>
<br>且与做些，神仙活计。铅汞收添结灵水。跳丸日月，一任东生西委。玉颜长向此，迎新岁。
<br>
<br>满庭芳（立春）
<br>
<br>梅萼冰融，柳丝金浅，绪风还报初春。木君青旆，猎猎下苍旻。亲奉虚皇妙旨，将枯朽、咸与维新。须臾见，芳效乐圃，生气遍无垠。
<br>
<br>青丝，行白玉，一杯介寿，红浪粼粼。便安排歌舞，蝶翅莺唇。别有神仙窟宅，乾坤内、充满氤氲。功成处，花开不老，酒熟镇甘醉。
<br>
<br>扑胡蝶（劝酒）
<br>
<br>光阴转指。百岁知能几。儿时童稚，老来将耄矣。就中些子强壮，又被浮名牵系。良辰尽成轻弃。
<br>
<br>此何理。若有惺惺活底，必解自为计。清尊在手，且须拚烂醉。醉乡不涉风波地。睡到花阴正午，笙歌又还催起。
<br>
<br>蝶恋花
<br>
<br>玉瓮新醅翻绿蚁。滴滴真珠，便有香浮鼻。欲把盈尊成雅会。更须寻个无愁地。
<br>
<br>况是赏心多乐事。美景良辰，又复来相值。料得天家深有意。教人长寿花前醉。
<br>
<br>临江仙（劝酒）
<br>
<br>自古圣贤皆寂寞，只教饮者留名。万花丛里酒如渑。池台仍旧贯，歌管有新声。
<br>
<br>欲识醉乡真乐地，全胜方丈蓬瀛。是非荣辱不关情。百杯须痛饮，一枕拚春酲。
<br>
<br>粉蝶儿（劝酒）
<br>
<br>一盏阳和，分明至珍无价。解教人、口罗哩哩口罗。把胸中，些磊块，一时镕化。悟从前，恁区区，总成虚假。
<br>
<br>何妨竟夕，交酬玉觞金斝。更休辞、醉眠花下。待明朝，红日上，三竿方罢。引笙歌，拥珠玑，笑扶归马。
<br>
<br>瑞鹤仙（劝酒）
<br>
<br>瑞烟笼绣幕。正玳席欢燕，觥筹交错。高情动寥廓。恣清谈雄辩，珠玑频落。锵锵妙乐。且赢取、升平快乐。又何辞、醉玉颓山，是处有人扶著。
<br>
<br>追念抟风微利，画饼浮名，久成离索。输忠素约。没材具，漫担阁。怅良辰美景，花前月下，空把欢游蹉却。到如今、对酒当歌，怎休领略。
<br>
<br>永遇乐
<br>
<br>桃李繁华，芰荷清净，景物相继。霜后橙黄，雪中梅绽，迤逦春还至。寻思天气，寒暄凉燠，各有一时乐地。如何被，浮名牵役，此欢遂成抛弃。
<br>
<br>如今醒也，扁舟短棹，更有篮舆胡倚。到处为家，山肴社酒，野老为宾侣。三杯之后，吴歌楚舞，忘却曳金穿履。虽逢个、清朝贵客，也须共来一醉。
<br>
<br>青玉案（劝酒）
<br>
<br>闲忙两字无多子。叹举世、皆由此。逐利争名忙者事。廛中得丧，仕中宠辱，无限非和是。
<br>
<br>谁人解识闲中味。雪月烟云自能致。世态只如风过耳。三杯两盏，眼朦胧地，长向花前醉。
<br>
<br>满庭芳（游湖）
<br>
<br>和靖重湖，知章一曲，浙江左右为邻。绣鞯彩舰，只许日寻春。正好厌厌夜饮，都寂静、没个游人。夫何故，欢阑兴阻，只为隔城闉。
<br>
<br>堪嘉，唯甬水，回环雉堞，中峙三神。更楼台缭岸，花柳迷津。不惜频添画烛，更深看、舞上华裀。拚沈醉，从他咿喔，金距报凌晨。
<br>
<br>满庭芳（茅舍）
<br>
<br>柴作疏篱，茅编小屋，绕堤苦竹黄芦。老翁蜗处，却自乐清虚。理钓何妨钩直，据琴又、不管弦无。逍遥处，都捐世虑，忘我亦忘渠。
<br>
<br>雨余。添美景，眉横山妩，脸媚花腴。笑凡间粉黛，浓抹轻涂。客至三杯薄酒，欲眠后、一枕蘧蘧。起来见，龟翻鹤舞，却是寿星图。
<br>
<br>临江仙（戏彩堂立石名曰瑞雪，弥大作词，因用其韵）
<br>
<br>曾向泗滨浮玉质，也居十二峰前。飞来藓发尚如拳，郁纷因出岫，巧镂是谁镌。
<br>
<br>挈榼凭栏成胜赏，老夫亦自颓然。坐疑霭霭上瑶天。已为苏旱雨，却放老龙眠。
<br>
<br>好事近（梅花）
<br>
<br>欹枕不成眠，得句十分清绝。一夜酸风阁花，酝江天飞雪。晓来的白乐看枝头，老蚌剖明月。帝所待调金鼎，莫教人轻折。
<br>
<br>好事近（次韵弥大梅花）
<br>
<br>对竹擘吟笺，正是赏梅时节。便把这些清致，作东湖三绝。帝家金鼎待调羹，何似且休折。却爱玉楼清弄，褪霏霏香雪。
<br>
<br>念奴娇（次韵商筑叟秋香）
<br>
<br>银潢耿耿，正露零仙掌，尘空天幕。碧玉扶疏□万朵，偏称水村山郭。巧酝檀英，密包金粟，只待清秋著。三春桃李，自应束在高阁。
<br>
<br>好是月窟奇标，东堂幽韵，不管西风恶。独立盈盈回首笑，白苇丹枫索索。折向冰壶，莫教纱帽，醉里轻簪却。浓芳长在，□疑身在云壑。
<br>
<br>念奴娇（亲情拾得一婢，名念奴，雪中来归）
<br>
<br>枝头蓓蕾，褪红绡微露，江南春色。多谢东风吹半朵，来入骚人瑶席。粉脸轻红，芳心羞吐，别有真消息。妆台帘卷，寿阳著意留得。
<br>
<br>好是雪满群山，玉纤频捻，泛清波文鹢。深院相逢人尽道，标格都从天锡。梦蝶徒劳，霜禽休妒，争奈伊怜惜。高楼谁倚，寄言休为横笛。
<br>
<br>念奴娇（次韵楼友观潮）
<br>
<br>银塘江上，展鲛绡初见，长天一色。风拭菱花光照眼，谁许红尘轻积。转盼冯夷，奔云起电，两岸惊涛拍。振空破地，水龙争喷吟笛。
<br>
<br>客有步屟江干，胸吞奇观，寄英词元白。素壁淋浪翻醉墨，飘洒神仙踪迹。好待波匀。横飞小艇，快引香筒碧。烟消月出，不眠拚了通夕。
<br>
<br>白苎（次韵真书记梅花）
<br>
<br>腊天寒，晓风劲，幽香频吐。精神绰约，谁羡姑射居处。江南探春独步。恨无侣。微语。又谁管、雪势霜威埋妒。且图少陵东阁作诗苦。拟烦玉纤轻拗、宁相许。
<br>
<br>惜取。栏干遍倚，月淡黄昏，水边清浅，不放红尘染污。似名画手丹青，罢施缃素。不随艳卉，强媚韶光一瞬，飘荡无据。只恐金门，宝鼎方调，时时来觑。便把枝头，豆颗朝天去。
<br>
<br>浣溪沙（即席次韵王正之觅迁哥鞋）
<br>
<br>一握钩儿能几何。弓弓珠蹙杏红罗。即时分惠谢奴哥。
<br>
<br>香压幽兰兰尚浅，样窥初月月仍多。只堪掌上恹琼波。
<br>
<br>浣溪沙（夜饮咏足即席）
<br>
<br>珠履三千巧斗妍。就中弓窄只迁迁。恼伊划袜转堪怜。
<br>
<br>舞罢有香留绣褥，步余无迹在金莲。好随云雨楚峰前。
<br>
<br>浣溪沙
<br>
<br>湿翠湖山收晚烟。月华如练水如天。兴来催上钓鱼船。
<br>
<br>青箬一尊汀草畔，霜筠数曲渚花边。更于何处觅神仙。
<br>
<br>浣溪沙
<br>
<br>梁武憨痴达摩呆。个中消息岂容猜。九年面壁口慵开。
<br>
<br>只履却寻归路止，一花原不是君栽。这回枉了一遭来。
<br>
<br>浣溪沙
<br>
<br>索得玄珠也是呆。人人有分莫胡猜。顶门一眼镇长开。
<br>
<br>路断玉关无辙迹，雪埋葱岭没根栽。始称达摩不曾来。
<br>
<br>浣溪沙
<br>
<br>胜概朱楹俯碧湖。萧萧风月一尘无。只堪绿蚁满尊浮。
<br>
<br>况是小春天正爽，杖藜相与探梅初。半皴枝上未成珠。
<br>
<br>浣溪沙
<br>
<br>远岫数堆苍玉髻。平湖千顷碧琉璃。笙歌催我上船时。
<br>
<br>载月有如浮玉鉴，采莲还复拥燕脂。更于何处觅瑶池。
<br>
<br>武陵春（戴昌言家姬供春盘）
<br>
<br>报道东皇初弭节，芳思满凌晨。争看钗头彩胜新。金字写宜春。
<br>
<br>四坐行盘堆白玉，纤手自和匀。恰似蟾宫妙丽人。将月出浮云。
<br>
<br>千秋岁（戴丈夫妇庆八十）
<br>
<br>吾乡我里。偕老真无比。宴席展，欢声起。蕊宫仙子绕，玉砌莱衣戏。称贺处，眉心竞指朱书字。
<br>
<br>忆昔西周吕。年纪虽相似。独自个，谁为侣。如今双凤老，堪引同螺醉。彭祖寿，十分方一从头纪。
<br>
<br>新荷叶
<br>
<br>真隐先生，家居近在东湖。茅屋三椽，自有一种清虚。秫来酿酒，便无后、也解赊沽。只愁客至，不能拚此芳壶。且乐天真，醉乡里、无限欢娱。时倚花枝，困来著枕蘧蘧。回观昨梦，徒然使、心剿形臞。始知今日，得闲却是良图。
<br>
<br>醉蓬莱（劝酒）
<br>
<br>喜泉通碧甃。秫刈黄云，酿成芳酎。瑞霭凝香，更阳和钟秀。晓瓮寒光，夜槽清响，听颔珠频溜。昼锦堂深，聚星筵启，一觥为寿。
<br>
<br>况此神仙，蕊宫俦侣，玉殿英游，尽皆亲旧。赢得开怀，对良辰握手。醉席淋漓笑语，都不问、欲残更漏。绣幕春风，轻丝美韵，明朝还又。
<br>
<br>瑶台第一层
<br>
<br>寥廓澄清。人正在、瑶台第一层。瑞霭深处，蕊宫掩映，金碧觚棱。异花非世种，蔼剩馥、紫雾飞腾。有仙驾，过吾庐环堵，少驻云軿。
<br>
<br>俄惊。重壶叠巘，顿然潇洒俗尘清。佩环声里，宝觥潋滟，舞态娉婷。祝言千岁寿，仍更予、五福川增。返蓬瀛。问今朝兹会，昔日谁曾。
<br>
<br>如梦令（饮妇人酒）
<br>
<br>摘索衣裳宫样。生得脸儿福相。容止忒精神，一似观音形像。归向。归向。见者擎拳合掌。
<br>
<br>如梦令
<br>
<br>粉脸霞生一缕。掩映绿云秋水。言语更雍容，具足十分娇美。无比。无比。要比除非镜里。
<br>
<br>如梦令
<br>
<br>红杏白梨肌理。时样新妆淡伫。真个是观音，少个杨枝净水。欢喜。欢喜。尽此一钟醇美。
<br>
<br>如梦令
<br>
<br>罗袜半钩新月。更把凤鞋珠结。步步著金莲，行得轻轻瞥瞥。难说。难说。真是世间奇绝。
<br>
<br>如梦令
<br>
<br>试把珠帘低卷。宛见梅妆粉面。绿绕更红围，齐捧瑶卮来劝。堪羡。堪羡。此是神仙阆苑。
<br>
<br>如梦令
<br>
<br>一笑尊前相语。莫遣良辰虚度。饮兴正浓时，兔碗聊分春露。留住。留住。催办后筵歌舞。
<br>
<br>南歌子（熟水）
<br>
<br>藻涧蟾光动，松风蟹眼鸣。浓熏沈麝入金瓶。泻出温温一盏、涤烦膺。
<br>
<br>爽继云龙饼，香无芝术名。主人襟韵有余清。不向今宵忘了、淡交情。
<br>
<br>画堂春（茶词）
<br>
<br>小槽春酿香红。良辰飞盖相从。主人着意在金钟。茗碗作先容。
<br>
<br>欲到醉乡深处，应须仗、两腋香风。献酬高兴渺无穷。归骑莫匆匆。
<br>
<br>杏花天
<br>
<br>梦魂飞过屏山曲。见依旧、如花似玉。天寒翠袖依修竹。两点春山斗绿。
<br>
<br>披衣起、闲愁万斛。正月淡、梅花照屋。重温绣被薰清馥。不管明烧画烛。
<br>
<br>临江仙
<br>
<br>忆昔来时双髻小，如今云鬓堆鸦。绿窗冉冉度年华。秋波娇殢酒，春笋惯分茶。
<br>
<br>居士近来心绪懒，不堪老眼看花。画堂明月隔天涯。春风吹柳絮，知是落谁家。
<br>
<br>念奴娇（题道隆观）
<br>
<br>试凭阑干春欲暮，桃花点点胭脂。故山凝望水云迷。数堆苍玉髻，千顷碧琉璃。
<br>
<br>我本清都闲散客，蓬莱未是幽奇。明朝归去鹤齐飞。三山乘缥缈，海运到天池。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
