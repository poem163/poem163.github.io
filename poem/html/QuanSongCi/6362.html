<HTML>
<HEAD>
<TITLE>全宋词 卷086 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷086</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷086</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6362"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷086')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷086]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【吴渊】
<br>
<br>念奴娇
<br>
<br>我来牛渚，聊登眺、客里襟怀如豁。谁著危亭当此处，占断古今愁绝。江势鲸奔，山形虎踞，天险非人设。向来舟舰，曾扫百万胡羯。
<br>
<br>追念照水然犀，男儿当似此，英雄豪杰。岁月匆匆留不住，鬓已星星堪镊。云暗江天，烟昏淮地，是断魂时节。栏干捶碎，酒狂忠愤俱发。
<br>
<br>水调歌头
<br>
<br>太白已仙去，诗骨此山藏。胸中锦绣如屋，都乞与东皇。碎翦杏花千树，浓抹胭脂万点，妖艳断人肠。晓露沐春色，晴日涨风光。
<br>
<br>孤村路，逢休暇，共徜徉。酒旗斜处，□□一簇几红妆。暂息江头烽火，无奈鬓边霜雪，聊复放疏狂。倚俟玉壶竭，未肯宝鞭扬。
<br>
<br>沁园春（寿弟相国）
<br>
<br>喜我新归，逢戎初度，关情更深。正昼掩柴扉，□寻隐遁，□舒槐府，戎正经纶。白石清泉，紫枢黄阁，□□□□□□□。□□□，□弟为宰相，兄作闲人。
<br>
<br>南园借我登临。都不怕近前丞相瞋。但曳履扶筇，堪怜独步，携壶载酒，每叹孤斟。七帙开颜，六旬屈指，风雨对床频上心。殷勤祝，道何时回首，及早抽身。
<br>
<br>沁园春（梅）
<br>
<br>十月江南，一番春信，怕凭玉栏。正地连边塞，角声三弄，人思乡国，愁绪千般。草草村墟，疏疏篱落，犹记花间曾卓庵。茶瓯罢，问几回吟绕，冷淡相看。
<br>
<br>堪怜。影落溪南。又月午无人更漏三。虽虚林幽壑，数枝偏瘦，已存鼎鼐，一点微酸。松竹交盟，雪霜心事，断是平生不肯寒。林逋在，倩诗人此去，为语湖山。
<br>
<br>满江红
<br>
<br>（雨花台再用弟履齐鸟衣园韵）
<br>
<br>秋后钟山，苍翠色、可供餐食。登临处、怨桃旧曲，催梅新笛。江近苹风随汛落，峰高松露和云滴。欢头童、齿豁已成翁，犹为客。
<br>
<br>老怀抱，非畴昔。欢意思，须寻觅。人间世、假饶百岁，苦无多日。已没风云豪志气，祗思烟水间踪迹。问何年、同老转溪滨，渔钩掷。
<br>
<br>满江红（鸟衣园）
<br>
<br>投老未归，太仓粟、尚教蚕食。家山梦、秋江渔唱，晚风牛笛。别墅流风惭莫继，新亭老泪空成滴。笑当年、君作主人翁，同为客。紫燕泊，犹如昔。青鬓改，难重觅。记携手、同游此处，恍如前日。且更开怀穷乐事，可怜过眼成阵迹。把忧边、忧国许多愁，枧抛掷。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【李好古】
<br>
<br>八声甘州（扬州）
<br>
<br>壮东南、飞观切云高，峻堞缭波长。望蔽空楼橹，重关警柝，跨水飞梁。百万貔貅夜筑，形胜隐金汤。坐落诸蕃胆，扁榜安江。
<br>
<br>游子凭阑凄断，百年故国，飞鸟斜阳。恨当时肉食，一掷赌封疆。骨冷英雄何在，望荒烟、残戍触悲凉。无言处，西楼画角，风转牙樯。
<br>
<br>八声甘州
<br>
<br>古扬州、壮丽压长淮，形胜绝东南。问竹西歌吹，蜀冈何许，杨柳鬓鬓。行乐谁家年少，两两更三三。知我江南客，走马来看。
<br>
<br>过却长亭烟树，云山点点，烟浪漫漫。料桐花飞尽，夜合绕阑干。倦绣闲庭昼永，望天涯、芳草忆征鞍。平安使，吴笺谩遣，欲寄愁难。
<br>
<br>江城子
<br>
<br>从来难翦是离愁。这些愁。几时休。才趁风樯，千里到扬州。见说苍茫云海外，天杳杳，水愁愁。
<br>
<br>男儿三十敝貂裘。强追游。梦魂羞。可解筹边，谈笑觅封侯。休傍塞垣酾酒去，伤望眼，怕层楼。
<br>
<br>江城子
<br>
<br>平沙浅草接天长。路茫茫。几兴亡。昨夜波声。洗岸骨如霜。千古英雄成底事，徒感慨，谩悲凉。
<br>
<br>少年有意伏中行。馘名王。扫沙场。击楫中流，曾记泪沾裳。欲上治安双阙远，空怅望，过维扬。
<br>
<br>水调歌头（和金焦）
<br>
<br>历历江南树，半在水云间。不须回首，且来著眼向淮山。过尽金山晕碧，望断焦山空翠，杨柳绕江边。此意无人会，独自久凭阑。
<br>
<br>夜吹箫，朝问法，记坡仙。只今何许，当时三峡倒词源。水调翻成新唱，高压风流前辈，使我百忧宽。有酒更如海，容我醉时眠。
<br>
<br>酹江月
<br>
<br>西风横荡，渐霜余黄落，空山乔木。照水依然冰雪在，耿耿梅花幽独。抖擞征尘，扶携短策，步绕沧浪曲。怅然心事，浮生翻覆陵谷。
<br>
<br>试向商乐亭前，冷风台上，把酒招黄鹄。四十男儿当富贵，谁念漂零南北。百亩春耕，三间云卧，此计何时卜。功名休问，卖书归买黄犊。
<br>
<br>酹江月
<br>
<br>平生英气，叹年来、都付山林泉石。不作云霄轩冕梦，只拟纶竿蓑笠。见说湖阴，飞飞鸥鹭，半是君曾识。梅花时节，试来相与寻觅。
<br>
<br>休谩汨没尘埃，浮生能几，镜里催华发。趁取尊前强健在，莫负花前倾碧。自遣长须，亲题短句，去约萧闲客。休教惆怅，梅花飞尽寒食。
<br>
<br>贺新郎（僧如梵摘阮）
<br>
<br>人物风流远。忆当年、江东跌宕，知音南阮。惯倚胡床闲寄傲，妥腹难凭琴桉。妙制拥、银蟾光满。千古不传谁好事，忽茂陵、金碗人间见。轻擘动，思无限。
<br>
<br>长安钗鬓春横乱。仿规模、红绦带拨，媚深情浅。安识高山流水趣，儿女空传恩怨。使得似、支郎萧散。听到三闾沈绝处，惨悲风、摇落寒江岸。不肠断，也肠断。
<br>
<br>清平乐
<br>
<br>清淮北去。千里扬州路。过却瓜州杨柳树。烟水重重无数。柁楼才转前湾。云山万点江南。点点尽堪肠断，行人休望长安。
<br>
<br>清平乐
<br>
<br>瓜州渡口。恰恰城如斗。乱絮飞钱迎马首。也学玉关榆柳。面前直控金山。极知形胜东南。更愿诸公著意，休教忘了中原。
<br>
<br>浣溪沙
<br>
<br>为怯赪云挟暑飞。嫩凉故故著征衣。江风吹雨过楼西。未必男儿生不遇，时来咳唾是珠玑。功名终岂壮心违。
<br>
<br>菩萨蛮
<br>
<br>东园映叶梅如豆。西园扑地花铺绣。春水晓来深。日华娇漾金。
<br>
<br>带烟穿径竹。步入飞虹曲。何处早莺啼。曲桥西复西。
<br>
<br>菩萨蛮（垂丝海棠零落）
<br>
<br>东风一夜都吹损。昼长春殢佳人困。满地委香钿。人情谁肯怜。
<br>
<br>诗人犹爱惜。故故频收拾。云彩缕丝丝。娇娆忆旧时。
<br>
<br>菩萨蛮
<br>
<br>纳红销翠春风里。精神一撮金莲底。不是睡杨妃。绿珠娇小儿。
<br>
<br>一般娇绝处。半带疏疏雨。不解吐繁香。却教人断肠。
<br>
<br>酹江月（庆王漕六十九）
<br>
<br>汉庭用老，想君王、也忆潜郎白首。底事煌煌金玉节，奔走天涯许久。江右风流，湖南精绝，要借诗翁手。明年七十，人间此事希有。
<br>
<br>固是守约堂间，鲂齐亭下，要种归来柳。只恐夜深思贾傅，便有锋车迎候。寿岳峰前，寿星池畔，且寿长沙酒。期颐三万，祖风应管依旧。
<br>
<br>谒金门
<br>
<br>花过雨。又是一番红素。燕子归来愁不语。旧巢无觅处。谁在玉关劳苦。谁在玉楼歌舞。若使胡尘吹得去。东风侯万户。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【刘子寰】
<br>
<br>齐天乐（寿史沧洲）
<br>
<br>雅歌堂下新堤路。柳外行人相语。碧藕开花，金桃结子，三见使君初度。楼台北渚。似画出西湖，水云深处。彩鹢双飞，水亭开宴近重午。
<br>
<br>溪蒲堪荐绿醑，幔亭何惜，为曾孙留住。碧水吟哦，沧洲梦想，未放舟横野渡。维申及甫。正夹辅中兴，擎天作柱。愿祝嵩高，岁添长命缕。
<br>
<br>花发沁园春（呈史沧洲）
<br>
<br>换谱伊凉，选歌燕赵，一番乐事重起。花新笑靥，柳软纤腰，济楚众芳围里。年年佳会。长是傍、清明天气。正魏紫衣染天香。蜀妆红破春睡。
<br>
<br>一簇猩罗凤翠。遍东园西城，点检芳事。铃斋吏散，昼馆人稀，几阕管弦清脆。人生适意。流转共、风光游戏。到遇景，取次成欢。怎教良夜休醉。
<br>
<br>玉楼春（题小竿岭）
<br>
<br>今来古往吴京道。岁岁荣枯原上草。行人几度到江滨，不觉身随风树老。
<br>
<br>蒲花易晚芦花早。客里光阴如过鸟。一般垂柳短长亭，去路不如归路好。
<br>
<br>沁园春（西岩三涧）
<br>
<br>云壑泉泓，小者如杯，大者如罂。更石筵平莹，宽容数客，淙流回激，环绕飞觥。三涧交流，两崖悬瀑，捣雪飞霜落翠屏。经行处，有丹荑碧草，古木苍藤。
<br>
<br>徘徊却倚山楹。笑山水娱人若有情。见傍回侧转，峰峦叠叠，欲穷还有，岩谷层层。仰视云间，茅茨鸡犬。疑是仙家来避秦。青林表，望烟霞缥缈，隐隐鸾笙。
<br>
<br>贺新郎（登玉田峰）
<br>
<br>拄杖凌高绝。望千山隐隐，波澜动摇天末。下有白云平远壑，涌起潮头喷雪。浸绝岛、孤峰出没。赤县神州何处是，但风烟、杳杳迷空阔。呼不见，古人物。
<br>
<br>碧松枝下青瑶石。举头看、长空湛湛，淡琉璃色。上界星辰多官府，夸父忙鞭日月。任兔走、乌飞超忽。宇宙茫茫如许大，百年间、何用争优劣。身世事，一毛发。
<br>
<br>满江红（风泉峡观泉）
<br>
<br>云壑飞泉，蒲根下、悬流陆续。堪爱处、石池湛湛，一方寒玉。暑际直当磐石坐，渴来自引悬瓢掬。听冷冷、清响泻琮琤，胜丝竹。
<br>
<br>寒照胆，消炎燠。清彻骨，无尘俗。笑幽人忻玩，滞留空谷。静坐时看松鼠饮，醉眠不碍山禽浴。唤仙人、伴我酌琼瑶，餐秋菊。
<br>
<br>霜天晓角（春愁）
<br>
<br>横阴漠漠。似觉罗衣薄。正是海棠时候，纱窗外、东风恶。惜春春寂寞。寻花花冷落。不会这些情味，元不是、念离索。
<br>
<br>洞仙歌（寄刘令君潜夫）
<br>
<br>风餍雨足，也解为花地。收拾浮云放新霁。爱调亭小翠，点滴猩红，新妆了，妃子朝来睡起。
<br>
<br>遥知春有主，整顿欢娱，兴在新亭锦围底。便选歌燕赵，授简邹枚，须记作他日，城山盛事。笑东君不用管杨花，任飞去天涯，在东风里。
<br>
<br>书锦堂
<br>
<br>上缺思纵步，时自驻篮舆，策杖荒郊。为有柔荑可坐，野菜时挑。思忆家山行乐处，片心时逐野云飘。歌长铗、遥寄故人，归路赋隐辞招。
<br>
<br>解语花（雪）
<br>
<br>龙沙殿腊，兔苑留寒，花照冰壶夜。乱山平野。装珠树满眼，买春无价。墙头苑下。浑不见、桃夭杏冶。凝趁风、庚岭寒梅，触处都飘谢。
<br>
<br>吹面峭寒未怕。览瑶池万里，飞观高榭。霓旌鹤驾。歌黄竹、胜跃踏青骄马。峰峦似画。但点缀、片时相借。惊望中、玉宇琼楼，残溜空鸳瓦。
<br>
<br>玉漏迟（夏）
<br>
<br>翠草侵园径。阴阴夏木，鸣鸠相应。纵目江天，窈窈雨昏烟暝。屋角黄梅乍熟，听落颗、时敲金井。深院静。间阶自长，花砖苔晕。
<br>
<br>楼居簟枕清凉，尽永日阑于，与谁同凭。旧社鸥盟，零落断无音信。辽鹤追思旧事，向华表、空吟遣恨。萦念损。休怪暮年多病。
<br>
<br>醉蓬莱
<br>
<br>访莺花陈迹，姚魏遗风，绿阴成幄。尚有馀香，付宝阶红叶。淮海维阳，物华天产，未觉输京洛。时世新妆，施朱傅粉，依然相若。
<br>
<br>束素腰纤，捻红唇小，鄣袖娇看，倚阑柔弱。玉佩琼琚，劝王孙行乐。况是韵华，为伊挽驻，未放离情薄。顾盼阶前，留连醉里，莫教零落。
<br>
<br>阮郎归
<br>
<br>长条袅袅串红绡。无风时自摇。十分娇艳更苗条。殢春情态娇。
<br>
<br>风影舞，露痕潮。买来和蝶饶。故园愁绝楚宫腰。相逢恨怎销。
<br>
<br>好事近
<br>
<br>秋色到东篱，一种露红先占。应念金英冷淡，摘胭脂浓染。依稀十月小桃花，霜蕊破霞脸。何事渊明风致，却十分娇艳。
<br>
<br>醉蓬莱（寿参政）
<br>
<br>正霜浮菊浅，露染枫深，九秋佳景。梅报南枝，一点和羹信。峻岳生申，太山瞻鲁，瑞启千年运。飞帛奎文，仪皇韶祉，明良相庆。
<br>
<br>岁值丰登，道方开泰，塞骑尘收，海鲸波静。几斗璇枢，仰三阶平正。保定乾坤，亲扶日月，万宇同歌咏。此寿彭珊，侔勋周召，致君尧舜。
<br>
<br>醉蓬莱（寿史令人）
<br>
<br>正花深绣阁，带拂流酥，暖帘初试。窈窕笙歌，拥新鲜珠翠。艳菊留金，早梅催粉，趁得瑶池会。画馆凝香，仙家正住，芙蓉城里。
<br>
<br>裼寝开祥，玉枝祝寿，列院欢娱，满堂佳端。福寿双星，现碧霄云际。京兆时妆，如皋乐事，占世间荣贵。象服鱼轩，疏封大国，齐眉千岁。
<br>
<br>霜天晓角（子庆母八十）
<br>
<br>满前儿女。今日都欢聚。今也阿弥八十，儿也五十五案此句缺一字。
<br>
<br>瓷瓯并瓦注。山歌和社舞。但管年年强健，妆成个、西王母。
<br>
<br>沁园春
<br>
<br>（庆叶镇·五月初八）
<br>
<br>长寿真人，玉佩琼裾，霞衣月裳。趁桃迎初度，千年方熟，蒲经端午，三日留春。兰杜绥旌，芙蓉搴盖，飞下清源云水乡。摛烟雾，引天机织组，官样文章。
<br>
<br>丁年璧水横翔。馀胜馥残膏沾四方。仰平生声望，九霄星斗，方来事业，万里风樯。经世规模，出尘丰骨，须合盛之白玉堂。轩腾去，看雍容槐棘，福艾耆庞。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【夏元鼎】
<br>
<br>沁园春（和吕洞宾）
<br>
<br>大道无名，金丹有验，工夫片时。似婴儿娇俊，不离门户，盈盈姹女，缓步深帏。二八当年，黄婆匹配，隔碍潜通势似危。须臾见，见灵明宝藏，一点星飞。
<br>
<br>其时。似执躬圭。深保护阴阳造化儿。转南辰北斗，回风混合，雷轰雨骤，只许天知。梦幻浮生，天长地久，云路著鞭休要迟。金不坏，合朋合德，三教同归。
<br>
<br>沁园春（和张虚靖）
<br>
<br>太极才分，鸿蒙凿破，云收雾开。见曦魂蟾魄，升沈昼夜，光含万象，机应丹台。火里栽莲，水中捉月，两个人人暗去来。鹊桥畔，任传神送气，巽户轰雷。
<br>
<br>微哉。火候休猜。无师授徒劳颜闵材。问从头下手，收因结果，争魂夺命，何处胚胎。小法旁门，幸勤一世，谩道修真不惹埃。争如我，水晶宫里，独步琼阶。
<br>
<br>沁园春
<br>
<br>（敢隐默，不敢戏传，始以小词，庸谢雅意）
<br>
<br>天下江山，无如甘露，多景楼前。有谪仙公子，依山傍水，结茅筑圃，花竹森然。四季风光，一生乐事，真个壶中别有天。亭台巧，一琴一鹤，泥絮心田。
<br>
<br>不须块坐参禅。也不要区区学挂冠。但对境无心，山林钟鼎，流行坎止，闹里偷闲。向上玄关，南辰北斗，昼夜璇玑炼火还。分明见，本来面目，不是游魂。
<br>
<br>水调歌头
<br>
<br>（其胎息注想之迷，因与酬唱水调歌头于后。）
<br>
<br>采取铅须密，诚意辨妍媸。休教错认，夺来鼎内及其时。二物分明真伪，一得还君永得，此事契天机。记取元阳动，妙用在虚危。
<br>
<br>法寅申，行子午，总皆非。自然时节，梦里也教不属精津气血，不是肺肝心肾，真土亦非脾。言下泄多矣，凡辈奈无知。
<br>
<br>水调歌头（十之二）
<br>
<br>要识刀圭诀，一味水银铅。驴名马字，九三四八万千般。愚底转生分别，刬地唤爷作父，荆棘满心田。去道日以远，至老昧蹄筌。
<br>
<br>譬如人，归故国，上轻帆。顺风得路，夜里也行船。岂问经州过县，管取投明须到，舟子自能牵。悟道亦如此，半句不相干。
<br>
<br>水调歌头（十之三）
<br>
<br>耳目身之宝，固塞勿飞扬。存无守有，中间无念以为常。把定玄关一窍，视听尽收归里，坎兑互堤防。寤寐神依抱，形气两相忘。
<br>
<br>圆陀陀，光烁烁，貌堂堂。分明真我，罔象里全彰。此即非空非色，自是本来面目，阴鼎炼元阳。出世真如佛，余二莫思量。
<br>
<br>水调歌头（十之四）
<br>
<br>真一北方气，玄武产先天。自然感合，蛇儿却把黑龟缠。便是蟾乌遇朔，亲见虎龙吞啖，顷刻过昆仑。赤黑达表里，炼就水银铅。
<br>
<br>有中无，无中有，雨玄玄。生身来处，逆顺圣凡分。下士闻之大笑，不笑不足为道，难为俗人论。土塞命门了，去住管由君。
<br>
<br>水调歌头（十之五）
<br>
<br>律应黄钟候，天地尚胚浑。腾腾一气，家园平地一枝春。下手依时急采，莫放中宫芽溢，害里却生恩。火候精勤处，加减武和文。
<br>
<br>定浮沈，明主客，别疏亲。真铅留汞，造化合乾坤。此是身中灵宝，谁信龙从火出，二八共成斤。些子希夷法，只在弄精魂。
<br>
<br>水调歌头（十之六）
<br>
<br>擒得铅归舍，进火莫教迟。抽添沐浴，临炉一意且防危。只为婴儿未壮，全藉黄婆养育，丁老共扶持。火力频加减，外药亦如之。
<br>
<br>汞生芽，铅作祖，土刀圭。火生于木，炎盛汞还飞。要得水银真死，须待阴浮阳伏，杂类降灰池。用铅终不用，古语岂吾欺。
<br>
<br>水调歌头（十之七）
<br>
<br>要蹑天仙步，金丹是法身。不知谓气，须还识后自然真。大道从花孕子，点出个中阴魄，乌兔合阳魂。北斗随罡转，天地正氤氲。
<br>
<br>采依时，炼依法，莫辞勤。立跻圣域，从此脱沈沦。夜气正当过半，龙虎自然蛰动，势欲撼乾坤。片饷工夫耳，庄算八千春。
<br>
<br>水调歌头（十之八）
<br>
<br>神气精三药，举世没人知。气随精化，镇常神逐气无归。心地不明天巧。业识更缠地网，背却上天梯。今古多豪杰，生死醉如泥。
<br>
<br>树头珠，潭底日，显金机。两般识破，性命更何疑。活捉金精入木，炼就当初真一，方表丈夫儿。信取玄中趣，端的世间稀。
<br>
<br>水调歌头（十之九）
<br>
<br>闻道不嫌晚，悟了莫悠悠。过时不炼，今生乌兔恐难留。些子乾坤简易，不问在朝居市，达者尽堪修。火候无斤两，大药本非遥。
<br>
<br>守旁门，囚冷屋，望升超。迷迷相授，生死不相饶。未识先天一气，孰辨五行生克，不向眼前求。试道工夫易，福薄又难消。
<br>
<br>水调歌头（十之十）
<br>
<br>我有一竿竹，偏会取根源。从来汲水桔槔，直挈上西天。不许常人著手，管定竿头先折，提桶落寒泉。拨得机关转，北斗向南看。
<br>
<br>仗回风，乘偃月，勿波澜。麻姑此日，西北见张骞。选佛妙高峰顶，饮罢醍醐似醉，独坐玩婵娟。水湛月明处，太极更无前。
<br>
<br>西江月
<br>
<br>（道，金鱼要换金丹，龟龄鹤算不知年，子其勉之，当遇赤城人矣。后于祝融峰遇圣师，指迷金丹大道，果应存无守有，顷刻而成之妙。乃知十余年间钻冰取火，盲修瞎炼，今一得永得，实在目前。因足前梦，为《西江月》调，以纪其实，并简同行。林质父。质父见和，意谓有道无丹，当求画前大易，遂与酬唱十首于后。）
<br>
<br>四十修真学道，金鱼要换金丹。龟龄鹤算不知年。行满身冲霄汉。
<br>
<br>此事希夷玄奥，功参造化难言。眼前有药耀山川。好把元阳修炼。
<br>
<br>西江月（十之二）
<br>
<br>面目本来是道，阴阳造化成丹。骑牛寻犊不知原。真是三家村汉。
<br>
<br>古圣立言设象，后人得象忘言。且如乾画必三川。舍此如何烹炼。
<br>
<br>西江月（十之三）
<br>
<br>太一画前是道，全凭龙虎成丹。九还七返保长年。好个逍遥闲汉。
<br>
<br>日诣金门玉殿，青衣引赞无言。回风混合万神安。功向虚无中炼。
<br>
<br>西江月（十之四）
<br>
<br>举世沈迷大道，傍门小法求丹。咽津纳气等成仙。真个无知痴汉。
<br>
<br>何异雄鸡抱卵，梦同哑子交言。阴阳非类隔天渊。总是盲修瞎炼。
<br>
<br>西江月（十之五）
<br>
<br>不死谷神妙道，杳冥中有还丹。坤牛乾马运无边。却是修行真汉。
<br>
<br>脱去名缰利锁，金童玉女传言。工夫片饷彻玄关。水火从教法炼。
<br>
<br>西江月（十之六）
<br>
<br>大隐居尘奉道，衰颜能返朱丹。要须有主种三田。方免驱驰淮汉。
<br>
<br>天下江山第一，昆仑景胜何言。希夷妙处集真仙。默默重帘修炼。
<br>
<br>西江月（十之七）
<br>
<br>万里担簦访道，要知一点灵丹。日乌月兔在朝元。岂在迢迢云汉。
<br>
<br>罔象求珠易得，离明契后难言。五金八石是虚传。争似阳修阴炼。
<br>
<br>西江月（十之八）
<br>
<br>达磨西来说道，十年面壁安丹。争知水火不交煎。因果谩成罗汉。
<br>
<br>仰箭射空力尽，依然坠地何言。虚空拶破强参禅。肯把金丹烧炼。
<br>
<br>西江月（十之九）
<br>
<br>几载鸡窗求道，费他兔楮铅丹。经书子史尽蹄筌。鹿走徒嗟秦汉。
<br>
<br>百代兴亡瞬息，徒留纸上陈言。谁知太始道常存。乌兔仙家修炼。
<br>
<br>西江月（十之十）
<br>
<br>行处青牛引道，飞来鹤顶呈丹。谈玄玉局在西川。此日方当龙汉。
<br>
<br>千载寂寥吾道，可怜平叔多言。画蛇添足悟真篇。付与谁人修炼。
<br>
<br>水调歌头
<br>
<br>（尽性之道。愿方为世唾弃，曷能明子贡不传之旨。荷来诚既切，竟以诞圣于北方壬癸之位，为水调一词以谢，并呈乡人赵抚干季清、周提干达道，幸反求之有余师矣）
<br>
<br>三三乾妙画，佑圣诞弥辰。北方壬癸，水生于坎产元精。一数先天有象，元始化生相应，灵气属阳神。寿永齐天地，万物尽回春。
<br>
<br>说龟蛇，名黑杀，蕴深仁。阴中阳长，要知害里却生恩。此意宜参造化，正是金丹大道，不在咽精津。富贵公方逼，肯问出人伦。
<br>
<br>水调歌头
<br>
<br>（光诸丹经以质难。意初未释，凡辨问数十条，乃噤不语，垂首怅然而去。后忽具信香誓状，谓历江、淮、闽、浙，拜师几百，不识向上玄关，觉今是而昨非。不知其所觉何事，谬赠以水调一词。有天台郭应昌、仪真胡尧咨、徐勋、金陵赵拱、湖湘唐纯素预焉）
<br>
<br>人身藏宇宙，乌兔走西东。昼舒夜卷，不拘春夏与秋冬。存想非心非肾，吐纳非精非气，子午谩行功。一点真灵宝，混合自回风。
<br>
<br>感婴儿，交姹女，爱丁公。黄婆匹配，一时辰内上仙宫。恍惚无中有象，阳火阴符密契，大道属鸿蒙。火候能调理，天地与无穷。
<br>
<br>西江月（答王和父送□错认水酒）
<br>
<br>甘露醴泉天降，琼浆玉液仙方。一壶馥郁喷天香。麹蘖人间怎酿。
<br>
<br>要使周天火候，不应错认风光。浮沈清浊自斟量。日醉蓬莱方丈。
<br>
<br>西江月（送腊茶答王和父）
<br>
<br>万汇阳春吐秀，争如雀舌含英。先天一气社前升。啖出昆仑峰顶。
<br>
<br>要得丁公煅炼，飞成宝屑窗尘。蜜脾神用脱金形。送与仙翁体认。
<br>
<br>贺新郎（和刘宰潜夫韵）
<br>
<br>天上神仙路。问谁能、超凡入圣，平虚交付。三岛十洲无限景，稳驾鸾舆鹤驭。更驯伏、木龙金虎。造化小儿真剧戏，炼阳精、要戴乾为父。须定力，似愚鲁。
<br>
<br>三旬一遇交乌兔。便丹成、天长地久，桑田变否。四象五行攒簇处，全藉黄婆真土。无私授、人多胡做。堪叹红尘声利客，向花朝月夕寻妆妇。应不解，乘槎去。
<br>
<br>满江红
<br>
<br>人世何为，江湖上、渔蓑堪老。鸣榔处，汪汪万顷，清波无垢。欸乃一声虚谷应。夷犹短棹关心否。向晚来、垂钓傍寒汀，牵星斗。
<br>
<br>砂碛畔，蒹葭茂。烟波际，盟鸥友。喜清风明月，多情相守。紫绶金章朝路险，青蓑箬笠沧溟浩。舍浮云、富贵乐天真，酾江酒。
<br>
<br>满庭芳
<br>
<br>久视长生，登仙大道，思量无甚神通。正心诚意，儒释道俱同。虽是无为清净，依然要、八面玲珑。朝朝见，日乌月兔，造化运西东。
<br>
<br>黄婆能匹配，天机玄妙，朔会相逢。正三旬一遇，消息无穷。不待存心想肾，非关是、打坐谈空。君知否，灵明宝藏，收在水晶宫。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
