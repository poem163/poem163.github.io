<HTML>
<HEAD>
<TITLE>全宋词 卷115 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷115</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷115</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-08&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6391"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷115')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷115]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【净圆】
<br>
<br>望江南（娑婆苦·六首）
<br>
<br>娑婆苦，长劫受轮回。不断苦因离火宅，祗随业报入胞胎。辜负这灵台。
<br>
<br>朝又暮，寒暑争相催。一个幻身能几日，百端机巧哀尘埃。何得出头来。
<br>
<br>望江南
<br>
<br>娑婆苦，身世一浮萍。蚊蚋睫中争小利，蜗牛角上窃虚名。一点气难平。
<br>
<br>人我盛，日夜长无明。地狱争头成队入，西方无个肯修行。空死复空生。争一作尽。
<br>
<br>望江南
<br>
<br>娑婆苦，情念骤如风。六贼村中无暂息，四蛇箧内更相攻。谁是主人公。
<br>
<br>无慧力，爱纲转关笼。一向四楞低搭地，不思两脚欲梢空。前路更匆匆。
<br>
<br>望江南
<br>
<br>娑婆苦，生老病无常。九窍腥臊流秽污，一包脓血贮皮囊。争弱又争强。
<br>
<br>随妄想，耽欲更荒唐。念佛看经云著相，破齐毁戒却无妨。祗恐有阎王。
<br>
<br>望江南
<br>
<br>娑婆苦，终日走尘寰。不觉年光随逝水，那堪日白发换朱颜。六趣任循环。
<br>
<br>今与古，谁肯死前闲。危脆利名才入手，虚华财色便追攀。荣辱片时间。
<br>
<br>望江南
<br>
<br>娑婆苦，光影急如流。宠辱悲欢何日了，是非人我几时休。生死路悠悠。
<br>
<br>三界里，水面一浮沤。纵使英雄功盖世，祗留白骨掩荒丘。何似早回头。
<br>
<br>望江南（西方好·六首）
<br>
<br>西方好，随念即超群。一点灵光随落日，万端尘事付浮云。人世自纷纷。
<br>
<br>凝望处，决定去栖神。金地经行光里步，玉楼宴坐定中身。方好任天真。
<br>
<br>望江南
<br>
<br>西方好，琼树耸高空。弥覆七重珠宝纲，壮严百亿妙华宫。宫里众天童。
<br>
<br>金地上，栏楯绕重重。华雨飘飖香散漫，乐音嘹亮鼓清风。闻者乐无穷。
<br>
<br>望江南
<br>
<br>西方好，七宝甃成池。四色好华敷菡萏，八功德水泛清漪。除渴又除饥。
<br>
<br>池岸上，楼殿势飞翚。碧玉雕栏填玛瑙，黄金危栋间玻璃。随处发光辉。
<br>
<br>望江南
<br>
<br>西方好，群鸟美音声。华下和鸣歌六度，光中哀雅攒三乘。闻者悟无生。
<br>
<br>三恶道，犹自不知名。皆是佛慈亲变化，欲宣法语警迷情。心地顿圆明。
<br>
<br>望江南
<br>
<br>西方好，清旦供尤佳。缥缈仙云随宝仗，轻盈衣裓贮天华。十万去非赊。
<br>
<br>诸佛土，随念遍河沙。莲掌抚摩亲授记，潮音清妙响频伽。时至即还家。
<br>
<br>望江南
<br>
<br>西方好，我佛大慈悲。但具三心圆十念，即登九品越三祇。神力不思议。
<br>
<br>临执尽，接引定无疑。普愿众生同系念，金台天乐共迎时。弹指到莲池。
<br>
<br>(杜工部醉时歌：诸公衮衮登台省，广文先生官独冷。甲第纷纷厌梁肉，广文先生饭不足。先生有道出羲皇，先生有才过屈宋。德尊一代常坎轲，名垂万古知何用。杜陵野客人更嗤，被褐短窄鬓如丝。日耀太仓五升米，时赴郑老同襟期。得钱即相觅，沽酒不复疑。忘形到尔汝，痛饮真吾师。清夜沉沉动春酌，灯前细雨檐花落。但觉高歌有鬼神，焉知饿死填沟壑。相如逸才亲涤器，子云识字终投阁。先生早赋归去来，石田茅屋荒苍苔。儒术于我何有哉，孔丘盗跖俱尘埃。不须闻此意惨怆，生前相遇且衔杯。)
<br>
<br>
<br>
<br>
<br>
<br>
<br>
<br>
<br>【林正大】
<br>
<br>括酹江月
<br>
<br>诸公台省，问先生何事，冷官如许。甲第纷纷梁肉厌，应怪先生无此。道出羲皇，才过屈宋，空有名垂古。得钱沽酒，忘形欲到尔汝。
<br>
<br>好是清夜沉沉，共开春酌，细听檐花雨。茅屋石田荒已久，总待先生归去。司马子云，孔丘盗跖，到了俱尘土。不须闻此，生前杯酒相遇。
<br>
<br>水调歌（送敬则赴袁州教官）
<br>
<br>人笑杜陵客，短褐鬓如丝。得钱沽酒，时赴郑老同襟期。清夜沉沉春酌，歌语灯前细雨，相觅不相疑。忘形到尔汝，痛饮真吾师。
<br>
<br>问先生，今去也，早归来。先生去后，石田茅屋恐苍苔。休怪相如涤器，莫学子云投阁，儒术亦佳哉。谁道官独冷，衮衮上兰台。
<br>
<br>满江红
<br>
<br>衮衮诸公，嗟独冷、先生宦薄。夸甲第、纷纷梁肉，谩甘寥寞。道出羲皇知有用，才过屈宋人谁若。剩得钱、沽酒两忘形，更酬酢。
<br>
<br>清夜永，开春酌。听细雨，檐花落。但高歌不管，饿填沟壑。司马逸才亲涤器。子云识字终投阁。且生前、相遇共相欢，衔杯乐。
<br>
<br>(杜工部饮中八仙歌：知章骑马似乘船，眼花落井水底眠。汝阳三斗始朝天，道逢麹车口流涎，恨不移封向酒泉。左相日兴费万钱，饮如长鲸吸百川，衔杯乐圣称世贤。宗之潇洒美少年，举觞白眼望青天，皎如玉树临风前。苏晋长齐绣佛前，醉中往往爱光禅。李白一斗诗百篇，长安市上酒家眠。天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辩惊四筵。)括一丛花
<br>
<br>知章骑马似乘船。落井眼花圆。汝阳三斗朝天去，左丞相、鲸吸长川。潇酒宗之，皎如玉树，举盏望青天。
<br>
<br>长齐苏晋爱逃禅、李白富诗篇。三杯草圣传张旭，更焦遂、五斗惊筵。一笑相逢，衔杯乐圣，同是饮中仙。
<br>
<br>(王逸少兰亭记：永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅，仰观宇宙之大，俯察品类之盛。所以游目骋怀，足以极视听之娱，信可乐也。夫人之相与，俯仰一世。或取诸怀抱，晤言一室之内，或因寄所托，放浪形骸之外。虽取舍万殊，静躁不同，当其欣于所遇，暂得于已，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：死生亦大矣。岂不痛哉！每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭觞为妄作。后之视今，亦犹今之视昔，悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。)
<br>
<br>括贺新凉
<br>
<br>兰亭当日事。有崇山、茂林修竹，群贤毕至。湍急清流相映带，旁引流觞曲水。但畅叙、幽情而已。一咏一觞真足乐，厌管弦丝竹纷尘耳。春正暮，共修禊。
<br>
<br>惠风和畅新天气。骋高怀、仰观宇宙，俯察品类。俯仰之间因所寄，放浪形骸之外。曾不知、老之将至。感慨旧游成陈迹，念人生、行乐都能几。后视今，犹昔尔。
<br>
<br>(陶渊明归去来：归去来兮，田园将芜胡不归。既自以心为形役，奚惆怅而独悲。悟已往之不谏，知来者之可追。识迷途其未远，觉今是而昨非。舟遥遥以轻飏，风飘飘而吹衣。问征夫以前途，恨晨光之熹微。乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈尊。引壶觞以自酌，盼庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以游憩，时矫首而遐观。云无心以出岫，鸟倦飞而知远。景翳翳以将入，抚孤松而盘桓。归去来兮，请息交以绝游。世与我而相遗，复驾言兮焉求。悦亲戚之情话，乐琴书以消忧。农人告予以春及，将有事于西畴。或命巾画车或棹孤舟。既窈窕以寻壑，亦崎岖而经邱。木欣欣以向荣，泉涓涓而始流。喜万物之得时，感吾生之行休。已矣哉！寓形宇内复几时，曷不委心任去留，胡为乎遑遑欲何之！富贵非吾愿，帝乡不可期。怀良辰以孤往，或执杖而耘耔。登东皋以舒啸，临清流而赋诗。聊乘化以归尽，乐夫天命复溪疑！)括酹江月
<br>
<br>问陶彭泽，有田园活计，归来何晚。昨梦皆非今觉是，实迷途其未远。松菊犹存，壶觞自酌，寄傲南窗畔。闲云出岫，更看飞鸟投倦。
<br>
<br>归去请息交游，驾言焉往，独把琴书玩。孤棹巾车邱壑趣，物与吾生何恨。宇内寓形，帝乡安所，富贵非吾愿。乐夫天命，聊乘化以归尽。
<br>
<br>(刘伯伦酒德颂：有大人先生，以天地为一朝，万期为须臾。日月为扃牖，八荒为庭衢。行无辙迹，居无室庐。幕天席地，纵意所如。止则操危执觚，动则挈榼提壶。维酒是务，焉知其馀。有贵介公子，搢绅处士。闻吾风声，议其所以。乃奋袂攘衿，怒目切齿。陈说礼法，是非锋起。先生于是方捧罂承槽，衔杯漱醪。奋髯箕踞，枕麹藉糟。无思无虑，其乐陶陶。兀然而醉，恍然而醒。静听不闻雷霆之声，熟视不睹泰山之形。不觉寒暑之切肌，嗜欲之感情。俯观万物，扰扰焉如江汉之浮萍。二豪侍侧焉，如蜾裸之与螟蛉。)
<br>
<br>括沁园春
<br>
<br>大人先生，高怀逸兴，酒肉寓名。纵幕天席地，居无庐室，以八荒为域，日月为扃。贵介时豪，搢绅处士，未解先生酒适情。徒劳尔，谩是非锋起，有耳谁听。
<br>
<br>先生。挈榼提罂。更箕踞衔杯枕麹生。但无思无虑，陶陶自得，任兀然而醉，恍然而醒。静听无闻，熟视无睹，以醉为乡乐性真。谁知我，彼二豪犹是，蜾裸螟蛉。
<br>
<br>(韩文公送李愿归盘谷序：太行之阳有盘谷。盘谷之间，泉甘而土肥，草木丛茂，居民鲜少。或曰：谓其环两山之间，故曰盘。或曰：日谷也，宅幽而势阻，隐者之所盘旋。友人李愿居之。愿之言曰：人之称大丈夫者，我知之矣。利泽施于人，名声昭于时。坐于庙堂，进退百官，而佐天子出令；其在外，则树旗旄，罗弓矢，武夫前呵，从者塞途；供给之人，各执其物，夹道而疾驰。喜有赏，怒有刑、才俊满前，道古今而誉盛德，入耳而不烦；曲眉丰颊，清声而便体，秀外而慧中，飘轻裾，翳长袖，粉白黛绿者，列屋而闲居，妒宠而负势，争妍而取怜；大丈夫之遇知于天子，用力于当世者之所为也。吾非恶此而逃之，是有命焉，不可幸而致也。穷居而野处，升高而望远，坐茂树以终日，濯清泉以自洁。采于山、美可茹，钓于水、鲜可食，起居无时、惟适之安。与其有誉于前，孰若无毁于其后！与其有乐于身，孰若无忧于其心！车服不维，刀锯不加，理乱不知，黜陟不闻，大丈夫不遇于时者之所为也，我则行之。伺候于公卿之门，奔走于形势之途，足将进而趑趄，口将言而啜嚅，处污秽而不羞，触刑辟而诛戮，侥幸于万一，老死而后止者，其为人贤不肖何如也。昌黎韩愈闻其言而壮之，与之酒而之歌曰："盘之中，维子之宫。盘之土，维子之稼 。盘之泉，可濯可沿。盘之阻，谁争子所。窈而深，廓其有容。缭而曲， 如往而复。嗟盘之乐兮，乐且无央。虎豹远迹兮，蛟龙遁藏。鬼神守护兮 ，呵禁不祥。饮且食兮寿而康。无不足兮奚所望。膏吾车兮秣吾马，从子 于盘兮，终吾生以徜徉。"
<br>
<br>括水调歌
<br>
<br>太行有盘谷，隐者所翱翔，丈夫行世，磊磊落落信行藏。遇则声名利泽，不遇采山钓水，何似两俱忘。谁解盘中趣，与酒为歌章。
<br>
<br>问何如，盘之乐，乐无央。远驱虎豹，蛟龙于此亦潜藏。盘土可耕可稼，盘水可沿可濯，饮食寿而康。膏车秣吾马，从子以徜徉。
<br>
<br>(王绩醉乡记：醉之乡，其去中国，不知其几千里也。其土旷然无涯，无邱陵阪险；其气和平一揆，无晦明寒暑；其俗大同，无邑居聚落；其人甚精，无憎爱喜怒，吸风饮露，不食五谷，其寝于于，其行徐徐，与鸟兽鱼鳖杂处，不知有舟车器械之用。昔者黄帝氏尝获游其都，归而杳然丧其天下，以为结绳之政已薄矣。降及尧舜，作为千钟百壶之献，因姑射神人以假道，盖至其边鄙，终身太平。禹、汤立法，礼烦乐杂，数十代与醉乡隔。其臣羲和，弃甲子而逃，冀臻其乡，失路而道夭，故天下遂不宁。至乎末孙桀纣，怒而升其糟邱，阶级千仪，南向而望，卒不见醉乡。武王得志于世，乃命公旦立酒人氏之职，典司五齐，拓土七千里，仅与醉乡达焉，三十年刑措不用。下逮幽厉，迄秦汉，中国丧乱，遂与醉乡绝。而臣下之爱道者，往往窃至。阮嗣宗、陶渊明等十数人，并游于醉乡，没身不返，死葬其壤，中国以为酒仙云。嗟乎，醉乡氏之俗，岂古华胥氏之国乎，何其淳寂也如是。余将游焉，故为之记。)
<br>
<br>括摸鱼儿
<br>
<br>醉之乡、其去中国，不知其几千里。其土平旷无涯际。其气和平一揆。无寒暑，无聚落居城，无怒而无喜。昔黄帝氏。仅获造其都，归而遂悟，结绳已非矣。
<br>
<br>及尧舜，盖亦至其边鄙。终身太平而治。武王得志于周世。命立酒人之氏。从此后，独阮籍渊明，往往逃而至。何其淳寂。岂古华胥，将游是境，余故为之记。
<br>
<br>(杜工部丽人行：三月三日天气新，长安水边多丽人。熊浓意远淑且真，肌理细腻骨肉匀。绣罗衣裳照暮春。蹙金孔雀银麒麟。头上何所有？翠微盍叶垂鬓唇，背后何所见？珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行秦鳞。犀筋厌饫久未下，銮刀缕切空纷纶。黄门飞鞚不动尘，御厨丝络送八珍。箫鼓哀吟感鬼神，宾从杂遝实要津。后来鞍马何逡巡。当轩下马入锦茵。杨花落雪覆白苹，青鸟飞去衔红巾。炙手可热势绝伦，慎莫近前丞相嗔。)括声声慢
<br>
<br>暮春天气，争看长安，水边多丽人人。意远态浓，肌理骨肉轻匀。绣罗衣裳照映，尽蹙金、孔雀麒麟。夸荣贵，是椒房云幕，恩宠无伦。簇簇紫驼翠釜，间去声水精盘里，绣鲙纷纶。御送珍羞，夹道箫鼓横陈。后来宾从杂遝，认青鸾、飞舞红巾。扶下马，似杨花、翻入锦茵。
<br>
<br>(欧阳公醉翁亭记：环滁皆山也。其西南诸峰，林壑尤美，望之蔚然而深秀者，琅邪也。山行六七里，渐闻水声，潺潺而泻出于两峰之间者，酿泉也。峰回路转，有亭翼然，临于泉上者，醉翁亭也。作亭者谁，山之僧智仙也。名之者谁，太守自谓也。太守与客来饮于此，饮少辄醉，而年又最高，故自号日醉翁也。醉翁之意不在酒，在乎山水之间也。山水之乐，得之心而寓之酒也。若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水涸而石出者，山间之四时也。朝而往，暮而归，四时之景不同，而乐亦无穷也。至于负者歌于涂，行者休于树，前者呼，后者应，伛偻提携，往来而不绝者，滁人之游也。临溪而渔，溪深而鱼肥，酿泉为酒，泉香而酒洌，山肴野蔌，杂然而前陈者，太守宴也。宴酣而乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。已而夕阳在山，人影散乱，太守归而宾客从也。树林阴翳，鸟声上下，游人去而禽鸟乐也。然而禽鸟知山林之乐。而不知人之乐人知从太守游而乐，不知太守之乐其乐也。醉能同其乐，醒能述以文者，太守也。太空谓谁，庐陵欧阳修也。)括贺新凉
<br>
<br>环滁皆山也。望西南、蔚然深秀，者琅邪也。泉水潺潺峰路转，上有醉翁亭也。亭、太守自名之也。试问醉翁何所乐，乐在乎、山水之间也。得之心、寓酒也。
<br>
<br>四时之景无穷也。看林霏、日出云归，自朝暮也。交错觥筹酣宴处，肴蔌杂然陈也。知太守、游而乐也。太守醉归宾客从，拥苍颜白发颓然也。太守谁，醉翁也。
<br>
<br>(欧阳公庐山高：庐山高哉，几千仞兮，盘根几百里，截然屹立乎长江。长江西来走其下，是为杨澜左里兮，洪涛巨浪，日夕相春撞。云消风止水镜净，泊舟登岸而远望兮，上摩青苍以晻霭，下压后土之鸿庞。试往造乎其间兮，攀缘石磴窥空谾。千岩万壑响松桧，悬崖巨石飞流淙。水声聒聒乱人耳，六月飞雪洒石桧。仙翁释子，亦往往而逢兮，吾尝恶其学幻而言咙。但见丹霞翠壁，远近映楼阁；晨钟暮鼓，杳霭罗幡幢。幽花野草，不知其名兮，风吹露湿香涧谷，时有白鹤飞来双。幽寻远去不可极，便欲绝世遗粉疣。羡君买田筑室老其下，插秧盈畴兮、酿酒盈缸。欲令浮岚暖翠千万状，坐卧常对乎轩窗。君怀磊砢有至宝，世俗不辨珉与矼。策名为吏二十载，青衫白首困一邦。宠荣声利，不可以苟屈兮，自非青云白石有深趣，其气兀硉何由降。丈夫壮节似君少，嗟我欲说，安得巨笔如长杠。)括水调歌
<br>
<br>庐山几千仞，屹立并长江。杨澜左里，洪涛巨浪日春撞。风止雪消冰净，相与泊舟登岸，攀磴望空谾。岩壑响松桧，巨石激流淙。
<br>
<br>事幽寻，遗世俗，绝纷痝。幽花野草香满，时有鹤飞双。羡子买田筑室，欲使浮岚暖翠，坐卧对轩窗。我欲为君说，安得笔如杠。
<br>
<br>(东坡前赤壁赋：壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。于是饮酒乐甚，扣舷而歌之。歌曰："桂棹兮兰桨，击空明兮溯流光。渺渺兮于怀，望美人兮天一方。"客有吹洞萧者，倚歌而和之，其声呜呜然：如怨如慕，如泣如诉；余音袅袅，不绝如缕；舞幽壑之潜蛟，泣孤舟之嫠妇。苏子愀然，正襟危坐，而问客曰："何为其然也？"客曰："月明星稀，乌鹊南飞，此非曹孟德之诗乎？西望夏口，东望武昌。山川相缪，郁乎苍苍；此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗；固一世之雄也，而今安在哉？况吾与子，渔樵于江渚之上，侣鱼虾而友糜鹿，驾一叶之扁舟，举匏樽以相属；寄蜉蝣与天地，渺沧海之一粟。哀吾生之须臾，羡长江之无穷；挟飞仙以遨游，抱明月而长终；知不可乎骤得，托遗响于悲风。"苏子曰："客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，而天地曾不能一瞬；自其不变者而观之，则物于我皆无尽也。而又何羡乎？且夫天地之间，物各有主。苟非吾之所有，虽一毫而莫取。惟江上之清风，与山间之明月，耳得之而为声，目遇之而成色。取之无禁，用之不竭。是造物者之无尽藏也，而吾与子之所共适。"客喜而笑，洗盏更酌，肴核既尽，杯盘狼藉。相与枕藉乎舟中，不知东方之既白。)
<br>
<br>括酹江月
<br>
<br>泛舟赤壁，正风徐波静，举尊属客。渺渺予怀天一望，万顷凭虚独立。桂桨空明，洞箫声彻，怨慕还凄恻。星稀月淡，江山依旧陈迹。
<br>
<br>因念酾酒临江，赋诗横槊，好在今安适。谩寄蜉蝣天地尔，瞬目盈虚消息。江上清风，山间明月，与子欢无极。翻然一笑，不知东方既白。
<br>
<br>(东坡后赤壁赋：是岁十月之望，步自雪堂，将归于临疙。二客从予过黄泥之坂。霜露既降，草木尽脱。人影在地，仰见明月，顾而乐之，行歌相答。已而叹曰：有客无酒，有酒无肴，月白风清，如此良夜何！客曰：今者薄暮，举纲得鱼，巨口细鳞，状似松江之鲈。顾安所得酒乎？归而谋诸妇。妇曰：我有斗酒，藏之久矣，以待子不时之须。于是携酒与鱼，复游于赤壁之下。江流有声，断岸千尺，山高月小，水落石出。曾日月之几何，而江山不可复识矣！予乃摄衣而上，履巉岩，披蒙茸。踞虎豹，登虬龙，攀栖鹘之危巢，俯凭夷之幽宫。盖二客不能从焉。划然长啸，草木震动。山鸣谷应，风起水涌。予亦悄然而悲，肃然而恐，凛乎其不可留也。返而登舟，放乎中流，听其所止而休焉。时夜将半，四顾寂寥。适有孤鹤，横江东来，翅如车轮，玄裳缟衣，戛然长鸣，掠予舟而西也。须臾客去，予亦就睡。梦一道士，羽衣蹁跹，过临皋之下，揖予而言曰：赤壁之游乐乎？问其姓名，俛而不答，呜呼噫嘻，我知之矣！畴昔之夜，飞鸣而过我者，非子也耶！道士顾笑，予亦惊寤，开户视之，不见其处。)
<br>
<br>括酹江月
<br>
<br>雪堂闲步，过临皋、霜净晚林木落。月白风清如此夜，与客行歌相答。纲举松鲈，手携斗酒，赤壁重寻约。悲歌长啸，划然声动寥廓。
<br>
<br>试问日月几何，江流山色，今日应如昨。履遍巉岩风露冷，水面怒涛惊跃。一叶中流，听其所止，适有孤飞鹤。横江东下，问予赤壁游乐。
<br>
<br>(欧阳公昼锦堂记：仕宦而止将相，富贵而归故乡，此人情之所荣，而今昔之所同也。盖士方穷时，困厄闾里，庸人孺子，皆得易而侮之，若季子不礼於其嫂，买臣见弃于其妻。一旦高车驷马，旗旄导前而骑卒拥後，夹道之人，相与骈肩累迹，瞻望咨嗟，而所谓庸夫愚妇，奔走骇汗，羞愧俯伏，以自悔罪於车尘马足之间，而莫敢仰视。此一介之士得志於当时，而意气之盛，昔人比之衣锦之荣者也。惟大丞相魏国公则不然。公，相人也，世有令德，为时名卿。公自少时，擢高科，登显仕，海内之士，闻下风而望馀光者，盖亦有年矣。所谓将相而富贵，皆公所宜素有，非如穷厄之人，侥幸得志於一时，出于庸夫庸妇之不意，以惊骇而夸耀之也。然则高牙大纛不足为公荣，桓圭衮冕不足为公贵，惟德被生民，功施社稷，勒之金石，播之声诗，以耀後世，而垂无穷，此公之志，而士亦以此望于公也，岂止夸一时而荣一乡哉！公在至和中，尝以武康之节来治于相，乃作昼锦之堂于後圃。既又刻诗于石，以遗相人。其言以快恩雠、矜名誉为可薄，盖不以昔人之所夸者为荣，而以为戒，于此见公之视富贵为如何，而其志岂易量哉！故能出入将相，勤劳王家，而夷险一节。至于临大节、决大议，垂绅正笏、不动声色，而措天下于泰山之安，可谓社稷之臣矣。其丰功盛烈，所以铭彝鼎而被弦歌者，乃邦家之光，非闾里之荣也。余虽不获登公之堂，幸尝窃诵公之诗，乐公之志有成，而喜为天下道也，于是乎书。)
<br>
<br>括水调歌
<br>
<br>仕宦至卿相，富贵好归乡。高车驷马，都人夹道共瞻望。意气当年尤盛，荣比昔人衣锦，昼锦以名堂。海内知名士，久矣望馀光。
<br>
<br>大丈夫，荣与贵，视寻常。丰功令德，要将尧舜致君王。事业光施社稷，勋烈遍铭彝鼎，此志孰能量。妙语勒金石，千古一欧阳。
<br>
<br>（山谷送王郎：酌君以薄城桑落之酒，泛君以湘累秋菊之英，赠君以黟川点漆之墨，送君以阳关堕泪之声，酒浇胸次之磊隗，菊制短世之颓龄，墨以传万古文章之印，歌以写平时兄弟之情。江山千里头俱白，骨肉十年眼终青。连床夜语鸡戒晓，书囊无底谈未了。有功翰墨乃如此，何恨远别音书少。炊沙作糜终不饱。镂冰文章费工巧。要须心地收汗马，孔孟行世日杲。有弟有弟力持家。妇能养姑供珍鲑。儿大诗书女丝麻。公但读书煮春茶。）
<br>
<br>括贺新凉
<br>
<br>酌以蒲城酒。撷湘累、秋英满泛，介君眉寿。赠君点漆黟川墨，与印文章大手。问此别、相逢难又。三叠阳关声堕泪，写平时、兄弟情长久。离别事，古来有。
<br>
<br>十年骨肉情何厚。对江山千里，共期白首。夜雨连床追旧事，惟恨书书渐少。便只恐、炊沙不饱。翰墨新功收汗马，话书囊、无底何时了。欢未足，听鸡晓。
<br>
<br>（范文正听真上人琴歌：银河耿耿霜棱棱，西窗月色寒如冰。江上扣朱丝绳，万籁不起秋光凝。伏羲归天忽千古，我闻遗音泪如雨。嗟嗟不及郑衙儿，北里南邻竟歌舞。竟歌舞，可时休。师襄堂上心悠悠。击浮金，戛鸣玉，老龙秋啼沧海底，幼猿暮啸寒山曲。陇头瑟瑟咽流泉，洞庭萧萧落寒木。此声感物何大灵，十二衔珠下仙鹄。为予再奏南风诗，神人和畅瞬无为。为予试弹广陵散，鬼物方哀晋方乱。乃知圣人情虑深，将治四海先治琴。兴亡哀乐不我道，坐中可见天下心。感公遗我正始音。）
<br>
<br>括水调歌
<br>
<br>耿耿银潢净，窗月莹如冰。朱丝一扣，万籁不起冷光凝。千古遗音犹在，一洗淫哇郑衙，北里与南陵。孰识兴亡事，哀乐不同情。
<br>
<br>咽流泉，戛鸣玉，击浮金。老龙啼晓，幼猿忽复暮山吟。为我临风再奏，仙鹄翩翻十二，感物一何灵，此曲谁当听，四海有知音。
<br>
<br>（山谷听宋宗儒摘阮歌：翰林尚书宋公子，文采风流今尚尔。自疑耆域是前身，囊中探丸起人死。貌如千载孤松枝，落魄酒中无定止。得钱百万送酒家，一笑不问今馀几。手挥琵琶送飞鸿，促弦聒醉惊客起。寒虫促织月笼秋，独雁叫群天拍水。楚国羁臣放十年，汉宫佳人嫁千里。深闺洞房语恩怨，紫燕黄鹂韵桃李。楚狂行歌惊世人，渔父拿舟在葭苇。问君枯木着朱绳，可能道人意中事。君言此物传数姓，玄璧庚庚有横理。闭门三月传国工。身今亲见阮仲容。我有江南一丘壑，安得与君醉其中，曲肱听君写松风。）
<br>
<br>括满江红
<br>
<br>落魄高人，拚百万、青铜一醉。挥素手、朱绳一抹，四筵惊起。催织寒虫秋弄月，叫群独雁天水。更黄鹂、紫燕对春风，争繁脆。
<br>
<br>悲楚国，羁臣意。怜汉女，逾千里。似深闺恩怨，共相汝尔。我有江南丘壑趣，此弦能道心中事。要曲肱、时听写松风，云窗里。
<br>
<br>（山谷水仙花：凌波仙子生尘袜，水上轻盈步微月。是谁招此断肠魂？种作寒花寄愁绝。含香体素欲倾城，山矾是弟梅是兄。坐对真成被花恼，出门一笑大江横。）
<br>
<br>括朝中措
<br>
<br>凌波仙子袜生尘。水上步轻盈。种作寒花愁绝，断肠谁与招魂。
<br>
<br>天教付与，含香体素，倾国倾城。寂寞岁寒为伴，藉他矾弟梅兄。
<br>
<br>(韩子苍题伯时画太一真人：太一真人莲叶舟，脱巾露发寒嗖嗖。轻风为帆泪为楫，卧看玉宇浮中流。中流荡漾翠绡舞，稳如龙骧万斛举。不是峰头十丈花，世间那得叶如许。龙眠画手老入神，尺素幻出真天人。恍然坐我水仙府，苍烟万顷波衮粼。玉堂学士今刘向，禁直岧峣九天上。不须对此融心神，会植青藜夜相访。)
<br>
<br>括满江红
<br>
<br>太一真人，莲叶向、中流荡漾。凌万顷、风为帆席，浪为轻桨。乱舞翠绡云雾薄，卧看玉宇琉璃晃。似飘然、万斛举龙骧，随波荡。
<br>
<br>太华顶，花十丈。飘一叶，借清赏。倩龙眠老手、为渠摹仿。鳌禁岧峣谁寓直，玉堂学士今刘向。要清宵、特地杖青藜，来相访。
<br>
<br>(东坡书林和靖诗后：吴侬生长湖山曲，呼吸湖光饮山渌。不论世外隐君子，佣奴贩妇皆冰玉。先生可是绝俗人，神清骨冷无由俗。我不识君曾梦见，瞳子了然光可烛。遗篇妙字处处有，步绕西湖看不足。诗如东野不言寒，书似西台差少肉。平生高节已难继，将死微言犹可录。自言不作封禅书，更有悲吟白头曲。我笑吴人不好事，好作祠堂傍修竹。不然配食水仙王，一盏寒泉荐秋菊。)
<br>
<br>括贺新凉
<br>
<br>生长湖山曲。羡吴儿、呼吸湖光，饱餐山渌。世外不须论隐逸，谁似先生冰玉。自骨冷、神清无俗。我不识君曾梦见，炯双瞳、碧色光相烛。遗妙语，看不足。
<br>
<br>生平高节难为绩。到如今、凛凛风生，言犹可录。不作相如封禅藁，身后谁荣谁辱。争肯效、白头吟曲。好与水仙为伴侣，傍西湖、湖畔脩脩竹。时一酹，荐秋菊。
<br>
<br>(范文正岳阳楼记：庆西四年春，滕子京谪守巴陵。越明年，政通人和，百废具兴。乃重修岳阳楼，增其旧制，刻唐贤今人诗赋于其上，属余作文记之。予观夫巴陵状，在洞庭一湖。衔远山，吞长江，浩浩荡荡，横无际涯，朝晖夕阴，气象万千，此则岳阳楼之大观也，前人之述备矣，然则北通巫峡，南极潇湘，迁客骚人，多会于此，览物之情，得无异乎！若夫霪雨霏霏，连日不开，阴风怒号，浊浪排空，日星隐耀，山岳潜形，商旅不行，樯倾楫摧，薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。至若春和景明，波澜不惊，上下天光，一碧万顷，沙鸥翔集，锦鳞游泳，岸芷汀兰，郁郁青青；而或长烟一空，皓月千里，浮光耀金，静影沉璧，渔歌互答，此乐何极。登斯楼也，则有心旷神怡，宠辱皆忘，把酒临风，其喜洋洋者矣。嗟夫！予尝求古仁人之心，或异二者之为。何哉？不以物喜，不以已悲。居庙堂之高，则忧其民；处江湖之远，则忧其君。是进亦忧，退亦忧。然则何时而乐耶？其必曰：先天下之忧而忧，后天下之乐而乐欤！噫，微斯人，吾谁与归！时六年九月二十五日记。)
<br>
<br>括水调歌
<br>
<br>欲状巴陵胜，千古岳之阳。洞庭在目，远衔山色俯长江。浩浩横无涯际，爽气北通巫峡，南望极潇湘。骚人与迁客，览物兴尤长。
<br>
<br>锦鳞游，汀兰郁，水鸥翔。波澜万顷，碧色上下一天光。皓月浮金千里，把酒登楼对景，喜极自洋洋。优乐有谁会，宠辱两俱忘。
<br>
<br>(李白将进酒：君不见黄河之水天上来，奔流到海不复回。
<br>
<br>又不见高堂明镜悲白发，朝如青丝暮如雪。人生得意须尽欢。
<br>
<br>莫把金尊空对月。天生我材必有用，千金散尽还复来。烹羔宰牛且为乐，会须一饮三百怀。岑夫子、丹丘生。与君歌一曲，请君为我听。钟鼎玉帛不足贵，但愿长醉不愿醒。古来贤达皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，且须沽酒对君酌。五花马，千金裘。呼儿将出换美酒，与尔同消万古愁。)
<br>
<br>括木兰花慢
<br>
<br>黄河天上派，到东海、去难收。况镜里堪悲，星星白发，早上人头。人生尽欢得意，把金尊、对月莫空休。天赋君材有用，千金散聚何忧。
<br>
<br>请君听我一清讴。钟鼎复奚求。但烂醉春风，古来惟有，饮者名留。陈王昔时宴乐，拚十千、斗酒恣欢游。莫惜貂将换，与消千古闲愁。
<br>
<br>(王禹偁黄州竹楼记：黄冈之地多竹，大者如椽，竹工破之，刳去其节，用代陶瓦，比屋皆然，以其价廉而工省也。子城西北隅，雉堞圮毁，蓁莽芜秽，因作小楼二间，与月波楼通。远吞山光，平挹江濑，幽阒寥敻，不可具状。夏宜急雨，有瀑布声；冬宜密雪，有碎玉声；宜鼓琴，琴调和畅；宜咏诗，诗韵清绝；宜围棋，子声丁丁然；宜投壶，矢声铮铮然。皆竹楼之助也。公退之暇，披鹤氅衣，戴华阳巾，手执周易一卷，焚香嘿坐，消遣世虑。江山之外，但见风帆、沙鸟、烟云、竹树而已。待其酒力醒，茶烟歇，送夕阳，迎素月，亦谪居之胜概也。彼齐云、落星，高则高矣；井干、丽谯，华则华矣，止于贮妓女，藏歌舞，非骚人之事，吾所不取。吾闻竹工云：竹之为瓦，仅支十稔；若重覆之，得二十稔。忆吾以至道乙未岁，自翰林出滁上。丙申，移广陵。丁酉，入西掖。戊戌岁除日，有齐安之命。已亥闰三月，到郡。四年之间，奔走不暇，未知明年又在何处，岂惧竹楼之易朽乎！幸后人与我同志，嗣而葺之，庶斯楼之不朽也。咸平四年月日记。)
<br>
<br>括水调歌
<br>
<br>听说竹楼好，佳地占黄冈。月波相接，俯临江濑挹山光。急雨檐喧瀑布，密雪瓴敲碎玉，幽阒兴尤长。琴调更虚畅，诗韵转清扬。
<br>
<br>公退暇，披鹤氅，戴华阳。手披周易，消磨世虑坐焚香。缥缈烟云竹树，迎送夕阳素月，胜概总难量。欲辨骚人事，沦茗漱清觞。
<br>
<br>(李白采莲曲：若耶溪旁采莲女，笑隔荷花共人语。日照新妆水底明，风飖香袖空中举。岸上谁家游冶郎，三三五五映垂杨。紫骝嘶入落花去，见此踌躇空断肠。)
<br>
<br>括清平乐
<br>
<br>若耶溪女。笑隔荷花语。日照新妆明楚楚，香袖风飖轻举。谁家白面游郎。两三遥映垂杨。醉踏落花归去，踌躇空断柔肠。
<br>
<br>（玉川子有所思：当时我醉美人家，美人颜色娇如花。今日美人弃我去，青楼珠箔天之涯。娟娟姮娥月，三五盈又缺。翠眉蝉鬓生别离，一望不见心断绝。心断绝，几千里。梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调歌弦绝无知音。美人兮美人，不知为暮雨兮为朝云。相思一夜梅花发，忽到窗前疑是君。）
<br>
<br>括满江红
<br>
<br>为忆当时，沉醉里、青楼弄月。闲想像、绣帏珠箔，魂飞心折。羞向姮娥谈旧事，几经三五盈还缺。望翠眉、蝉鬓一天涯，伤离别。
<br>
<br>寻作梦，巫云结。流别泪，湘江咽。对花深两岸，忽添悲切。试与含愁弹绿绮，知音不遇弦空绝。忽窗前、一夜寄想思，梅花发。
<br>
<br>（东坡海棠（寓居定惠院之东，杂花满山，有海棠一株，土人不知其贵也。）：江城地瘴蕃草木，只有梅花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自当富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄惨，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽然绝艳照衰朽，欢息无言揩病目。陋邦何处得此花，无乃好事移西蜀。寸根千里不易到，衔子飞来定鸿鹄。天涯流落俱可念，为饮一尊歌此曲。明朝酒醒还独来，雪落纷纷那忍独。）
<br>
<br>括满江红
<br>
<br>寂寞江城，拚只共、梅花幽独。揩病眼、佳人何许。嫣然空谷。幻出天姿真富贵，朱唇滞酒红生肉。笑漫山、繁李与夭桃，俱粗俗。
<br>
<br>迟日丽，春睡足。明月照，尤清淑。算移根千里，远从西蜀。流落天涯应可念，为渠剧饮仍歌曲。怕明朝、酒醒落纷纷，那忍触。
<br>
<br>（李白襄阳歌：落日欲没岘山西，倒着接..花下迷。襄阳小儿齐拍手，拦街争唱白铜鞮。借问笑何事，笑杀山翁醉似泥。鸬鹚杓、鹦鹉杯，百年三万六千日，一日须倾三百杯。遥看汉水鸭头绿，恰似蒲萄初发醅。此江若变作春酒，垒麹便筑糟邱台。金鞍骏马换少妾，笑坐金鞍歌落梅。车傍侧挂一壶酒，凤笙龙筦行相催。咸阳市上叹黄犬，何如月下倾金罍。君不见、晋朝羊公一片石，龟龙剥落生莓苔。泪亦不能为之堕，心亦不能为之哀。清风明月不用一钱买，玉山自倒非人推。舒州杓、力士铛，李白与尔同死生。襄王云雨今安在，江水东流猿夜声。）
<br>
<br>括水调歌
<br>
<br>落日岘山下，倒着接篱回。傍人笑问山翁。日日醉归来。三万六千长日，一日杯倾三百，罍麹恐糟台。汉水鸭头绿，变酒入金罍。
<br>
<br>白铜鞮，鸬鹚杓，鹦鹉杯。轻车快马，凤笙龙筦更相催。自有清风明月，刚道不须钱买，对此玉山颓。水自东流去，猿自夜声哀。
<br>
<br>（欧阳公明妃曲：胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情貌如玉。身行不见中国人，马上自作思归曲。推手为琵却手琶。胡人共听亦咨嗟。玉颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。）
<br>
<br>括江神子
<br>
<br>狂胡鞍马自为家。遣宫娃。嫁胡沙。万里风烟，行不见京华。马上思归哀怨极，推却手，奏琵琶。
<br>
<br>胡儿共听亦咨嗟。貌如花。落天涯。谁按新声，争向汉宫夸。纤手不知离别苦，肠欲断，恨如麻。
<br>
<br>（李白蜀道难：噫嘘嚱、危乎高哉，蜀道之难难于上青天！蚕丛及鱼凫，开国何茫然。尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相句连。上有横河断海之浮云，下有冲波逆折之回川。黄鹤之飞尚不能过，猿猱欲度愁攀缘。青泥何盘盘，百步九折萦岩峦，扪参历井仰胁息，以手拊膺坐长叹。问君西游何当还，畏涂巉岩不可攀。但见悲鸟号古木，雄飞呼雌上青天，使人听此凋朱颜。连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也若此，嗟尔远道之人，胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难难于上青天，侧身西望长咨嗟！）
<br>
<br>括意难忘
<br>
<br>蜀道登天。望峨眉横绝，石栈相连。西来当鸟道，逆浪俯回川。狷与鹤，莫攀缘。九折耸岩峦。算咫尺、扪参历井，回首长叹。
<br>
<br>西游何日当还。听子规啼月，愁减朱颜。连峰天一握，飞瀑壑争喧。排剑阁，越天关。豺虎乱朝昏。问锦城，虽云乐土，何似家山。
<br>
<br>（白乐天庐山草堂记：匡庐奇秀，甲天下大山。山北峰日香炉，峰北寺曰遗爱寺。介峰寺间，其境胜绝，又甲庐山。元和十一年秋，太原人白乐天见而爱之，若远行客过故乡，恋恋不能去，因面峰腋寺，作为草堂。明年春，草堂成。三间两柱，二室四牖，广袤丰杀，一称心力。洞北户，来阴风，防徂暑也；敞南甍，纳阳日，虞祁寒也。木斫而已，不加丹；墙圬而已，不加白。磩阶用石，幂窗用纸，竹帘纻帏，率称是焉。堂中设木榻四，素屏二，漆琴一张、儒道佛书各三两卷。乐天既来为主，仰观山、俯听泉，旁睨竹树云石，自辰至酉，应接不暇。俄而物诱气随，外适内和，一宿体宁，再宿心恬，三宿后颓然嗒然，不知其然而然。自问其故。答曰：是居也，前有平地，轮广十丈；中有平台，半乎地；台南有方池，倍乎台。环池多山竹野杉，大仅十人围，高不知几百尺，修柯戛云，低枝拂潭，如幢竖、如盖张、如龙蛇走。松下多灌丛，萝茑叶蔓骈织，承翳日月，光不到地，盛夏风气，如八九月时。下铺白石，为出入道。堂北五步，据层崖积石，嵌空垤垤，杂木异草，盖覆其上，绿阴蒙蒙，朱实离离，不识其名，四时一色。又有飞泉植茗，就以烹燀，好事者见，可以永日。堂东有瀑布，水悬三尺，泻阶隅、落石渠，昏晓如练色，夜中如环珮、琴、筑声。堂西倚北崖右址，以剖竹架空，引崖上泉，脉分线悬，自檐注砌，累累如贯珠，霏微如雨露，滴沥飘洒，随风远去。其四旁耳目杖履可及者，春有锦绣谷花，夏有石门涧云，秋有虎溪月，冬有炉峰雪，阴晴显晦，昏旦含吐，千变万状，不可殚幻覼缕而言，故云甲庐山者。噫！凡人丰一屋，华一箦，而起居其间，尚不免有骄稳之态。今我为是物主，物至致知，各以类至，又安得不外适内和，体宁心恬哉！昔永、远、宗、雷辈十八人，同入此山，老死不返，去我千载，我知其心以是哉！矧余自思，从幼迨老，若白屋、若朱门，凡所止，虽一日二日，聊覆篑土为台，聚拳石为山，环斗水为池，其喜山水病癖如此。一日蹇剥，来佐江郡，郡守以优容抚我，庐山以灵胜待我，是天与我时，地与我所，卒获所好，又何求焉！尚以冗员所羁，馀累未尽，或往或求，未遑宁处。待余异日，弟妹婚嫁毕。司马岁秩满，出处行止，得以自遂，则必左手引妻子，右手抱琴书，终老于斯，以成就我平生之志。清泉白石，实闻此言。时三月二十七日，始居新堂。四月九日，与河南元集虚、范阳张允中、南阳张深之、东西二林长老凑公、朗、满、晦、坚等凡二十有二人，具齐施茶果以乐之，因为草堂记。）
<br>
<br>括沁园春
<br>
<br>庐阜诸峰，炉峰绝胜，草堂介焉。敞明窗净室，素屏虚榻，要仰观山色。俯听流泉。中有池台，旁多竹卉，夹涧杉松高刺。堂之北，据层崖积石，绿荫浓鲜。
<br>
<br>堂东瀑布飞悬。似雨露霏微珠贯穿。有春花秋月，夏云冬雪，阴晴显晦，雾吐烟吞。右抱琴书，左携妻子，杖屦从容尽暮年。平生志，赖清泉白石，实听余言。
<br>
<br>（叶清臣松江秋泛赋：泽国秋晴，天高水平。遥山晚碧，别浦寒清。循游具区之野，纵泛吴松之氵霝。东瞰沧海，西瞻洞庭。槁叶微下，斜阳半明。樵风归兮自朝暮，汐溜满兮谁送迎。浩霜空兮一色，横霁景兮千名。于是积潦未收，长江无际。澄澜万顷，扁舟独诣。社橘初黄，汀葭馀翠。
<br>
<br>惊鹭朋飞，别鹄孤唳。听渔榔之递响，闻牧笛之长吹。既览物以放怀，亦思人而结欷。若夫寇敌初平，霸图方盛。均忧待济，同安则病。鱼贪饵而登钩，鹿走险而忘命。一旦辞禄，扬舲高泳。功崇不居，名存斯令。达识先明，孤风孰竞。又若金耀不融，浴尘其蒙。宗城寡扞，王国争雄。拂衣洛右，振耀江东。拖翠纶兮波上，脍蝉翼兮柈中。倘即时之有适，遑我后之为恫。至于著书笠泽，端居甫里。两桨汀洲，片帆烟水。夕醉酒垆，朝盘鱼市。浮游尘外之物，啸傲人间之世。富词客文多才，剧骚人之清思。缅三子之芳徽，谅随时之有宜。非才高见弃于荣路，乃道大不客于祸机。申屠临河而蹈壅，伯夷登山而食薇。皆有谓而然尔，岂和已而用之。别有执简仙瀛，持荷帝柱。晨韬史氏之笔，幕握使臣之斧。登览月澄清之心，临遣动光华之赋。荷从欲之流兹，尉远游之以惧。肇提封之所履，属方割之此忧。将浚疏于汇川，其拯济乎珍畴。转白鹤之新渚，据青龙之上游。濯埃垢于缁袂，刮病膜乎昏眸。左引任公之钓，右援仲由之桴。思勤官而裕民，乃善利之远猷。彼全身以远害，盖孔臧于自谋。鲜鳞在俎，真茶满瓯。少回俗士之驾，亦未可为兹江之羞。）
<br>
<br>括摸鱼儿
<br>
<br>泛松江、水遥山碧，清寒微动秋浦。霜云霁色横无际，别鹄惊鸿无数。朝又暮。听牧笛长吹，隐隐渔榔度。骚人才子。既览物兴怀，浮游尘外，啸傲剧清思。
<br>
<br>人间世。扰扰荣途要路。瀛洲琼馆安所。轩裳何似渔蓑兴，萧散龙游鹤渚。须归去。办双桨孤帆，云月和烟雨。江湖伴侣。趁社橘初黄，汀葭馀翠，成我莼鲈趣。
<br>
<br>（山谷煎茶赋：汹汹如乎涧松之发清吹，皓皓乎如春空之行白云。宾主欲眠而同味，水茗相投而不浑。苦口利病，解胶涤昏。未尝一日不放箸而策茗碗之勋者也。余尝为嗣直沦茗，因录其涤烦破睡之功，为之甲乙。建溪如割。双井如呕。日铸如绝。其馀苦则辛螫，甘则底滞。呕酸寒胃，令人失睡。亦未足与议。或曰：无甚高论，敢问其次？涪翁曰：味江之罗山，严道之蒙顶。黔阳之都濡、高株，泸川之纳溪、梅岭。夷陵之压砖，邛之火井。不得已而去于三，则六者亦可酌兔褐之瓯，瀹鱼眼之鼎者也。或者又曰：寒中瘠气，莫甚于茶。或济之盐，句贼破家。滑窍走水，又况鸡苏之与胡麻！涪翁于是酌岐雷之醪醴，参伊圣之汤液。斫附子如博投，以熬葛仙之垩。去藙而用盐，去橘而用姜。不夺茗味，而佐以草石之良。所以固太仓而坚作强。于是有胡桃、松实、庵摩、鸭脚、勃贺、糜芜、水苏、甘菊。既加臭味，亦厚宾客。前面四后四，各用其一。少则美，多则恶。发挥其精神，又益于咀嚼。盖大匠无可弃之材，太平非一士之略。厥初贪味隽永，速化汤饼。乃至中夜，不眠耿耿。既作温齐，殊可屡歃。如以六经济三尺法。虽有除治，与人安乐。宾至则煎，去则就榻。不游轩后之华胥，则化庄周之蝴蝶。）
<br>
<br>括意难忘
<br>
<br>汹汹松风。更浮云皓皓，轻度春空。精神新发越，宾主少从容。犀箸厌，涤昏懵。茗碗策奇功。待试与，平章甲乙，为问涪翁。
<br>
<br>建溪日铸争雄。笑罗山梅岭，不数严邛。胡桃添味永，甘菊助香浓。投美剂，与和同。雪满兔瓯溶。便一枕，庄周蝶梦，安乐窝中。
<br>
<br>（李白送张承祖之东都序：吁咄哉！仆书室坐愁，亦已久矣。每思欲遐登蓬莱，极目四海，手弄白日，顶摩青穹，挥斥幽愤，不可得也。而金骨未变，玉颜已缁，何尝不扪松伤心，抚鹤叹息。误学书剑，薄游人间，紫禁九重，碧山万里，有才无命，甘于后时。刘表不用于祢衡，暂来江夏；贺循喜逢于张翰，且乐船中。遇达人张侯，大雅君子。统泛舟之役，在清川之湄。谈玄赋诗，连兴数月。醉尽花柳，赏穷江夏。王命有程，告以于迈。烟景晚色，惨为愁容。系飞帆于半天，泛渌水于遥海。欲去不去，更开芳尊。乐虽寰中，趣逸天外。平生酣畅，未若此时。至于清谈浩歌，雄笔丽藻，笑饮醁酒，醉挥素琴，余实不愧于古人也。扬袂远别，何时归来。想洛阳之秋风，鲙鲈鱼以相待。诗可赠远，无乃阙乎！）
<br>
<br>括酹江月
<br>
<br>坐愁书室，谩临风、遐想蓬莱高致。抚鹤扪松长叹息，失足误来人世。紫禁九重，碧山万里，无路鸣珂珮。江山胜处，且寻花柳倾醉。
<br>
<br>不堪送客清川，系帆渌水，烟景供憔悴。更举芳尊浇别恨，逸趣浮游天外。雄笔横挥，素琴轻拍，一笑成扬袂。洛阳秋早，归时同赏鲈鲙。
<br>
<br>（东坡月夜与客饮杏花下：杏花飞帘散馀香，明月八户寻幽人。褰衣步月踏花影，炯如流水涵青苹。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。）
<br>
<br>括酹江月
<br>
<br>杏花春晚散馀芳、着处萦帘穿箔。唤起幽人明月夜，步月褰衣行乐。置酒花前，清香争发，雪挽长条落。山城薄酒，共君一笑同酌。
<br>
<br>且须眼底柔英，尊中清影，放待杯行数。莫遣洞箫声断处，月落杯空牢寞。只恐明朝，残红栖绿，卷地东风恶。更须来岁，花时携酒寻约。
<br>
<br>（李贺高轩过：华裾织翠青如葱，金环压辔玲珑。马蹄隐耳声隆隆，入门下马气如虹。云是东京才子、文章钜公。二十八宿罗心胸，元精耿耿贯当中。殿前作赋声摩空，笔补造化天无功。庞眉书客感秋蓬，谁知死草生华风！我今垂翅附冥鸿，他日不羞蛇作龙。）
<br>
<br>括水调歌
<br>
<br>华裾织翡翠，金辔闹珑璁。宝蹄轻稳，香尘满地骤隆隆。云是东京才子，名擅文章钜伯，一世独推雄。高盖拥宾从，下马气如虹。
<br>
<br>运元精，钟神秀，贯当中。磊磊落落，二十八宿列心胸。前殿当年奏赋，笔补天工造化，声价欲摩空。却笑庞眉客，垂翅附冥鸿。
<br>
<br>（刘禹锡武昌老人说笛歌：武昌老人七十馀，手把庚令相闻书。自言年少学吹笛，早事曹王曾赏激。往年征镇戍蕲州，楚山萧萧笛竹秋。当时买林恣搜索，典却身上乌貂裘。古苔苍苍封老节，石上孤生饱风雪。商声五音随指发，水中龙应行云绝。曾将黄鹤楼上吹，一声占尽秋江月。如今老去兴独迟，音韵高低耳不知。气力已无心尚在，时时一曲梦中吹。）
<br>
<br>括虞美人
<br>
<br>武昌七十庞眉叟。学备从年少。萧萧笛竹楚山秋。当日买林曾典、黑貂裘。
<br>
<br>一声占尽秋江月。天外行云绝。如今老去兴犹迟。尚想时时一曲、梦中吹。
<br>
<br>(山谷题杜子美浣花醉归图：拾遗流落锦宫城，故人作尹眼为青。碧鸡坊西结茅屋，百花潭水濯冠缨。故衣未补新衣绽，空蟠胸中书万卷。探道欲度羲皇前，论诗未觉国风远。干戈峥嵘暗宇县，杜陵韦曲无鸡犬。老妻稚子且眼前，弟妹漂零不相见。此公乐易真可人，园翁溪友肯卜邻。邻家有酒邀皆去，得意鱼鸟来相亲。浣花酒船散车骑，野墙无主看桃李。宗文守家宗武扶，落日蹇驴驮醉起。愿闻解兵脱兜鍪，老儒不用千户侯。中原未得平安报，醉里眉攒万国愁。生绡铺墙粉墨落，平生忠义命寂寞。儿呼不苏驴失脚。犹恐醒来有新作。常使诗人拜画图，煎胶绩弦千古无。)
<br>
<br>括江神子
<br>
<br>拾遗流落锦宫城。故人情。眼为青。时向百花，潭水濯冠缨。韦曲杜陵行乐地，尘土暗，叹漂零。
<br>
<br>园翁溪友总比邻。酒盈尊。肯相亲。落日蹇驴，扶醉两眉颦。磊落平生忠义胆，诗与酒，醉还醒。
<br>
<br>(范文正严先生祠堂记：先生，汉光武之故人也，相尚以道。及帝握赤符，乘六龙，得圣人之时，臣妾亿兆，天下孰加焉，惟先生以节高之。既而动星象，归江湖，得圣人之清，泥涂轩冕，天下熟加焉，惟光武以礼下之。在虫之上九，众方有为，而独不事王侯，高尚其志，先生以之。在屯之初九，阳德方亨，而能以贵下贱，大得民也，光武以之。盖先生之心，出乎日月之上；光武之器，包乎天地之外。微先生，不能成光武之大；微光武，岂能遂先生之高哉！而使贪夫廉、儒夫立，是有大功于名教也。某来守都邦，始构堂而尊焉。乃复其为后者四家，以奉祠事。又从而歌曰："云山苍苍。江水泱泱。先生之风，山高水长。")
<br>
<br>括沁园春
<br>
<br>子陵先生，故人光武，以道相忘。幸炎符在握，六龙在御，臣来亿兆，阳德方刚。自是先生，独全高节，归去江湖乐未央。动星象，被羊裘傲睨，一世轩裳。
<br>
<br>高哉不事侯王。爱此地山高水更长。盖先生心地，超乎日月，又谁如光武，器量包荒。立懦帘顽，有功名教，万世清风更激扬。无古今，想云山郁郁，江水泱泱。
<br>
<br>(李白春夜宴诸从弟桃李园序：夫天地者，万物之逆旅；光阴者，百代之过客。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃李之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳作，何伸雅怀。如诗不成，罚依金谷酒数。)
<br>
<br>括临江仙
<br>
<br>须信乾坤如逆旅，都来一梦浮生。夜游秉烛尽欢情。阳春烟景媚，乐事史来并。
<br>
<br>座上群公皆俊秀，高谈幽赏俱清。飞觞醉月莫辞频。休论金谷罚，七步看诗成。
<br>
<br>(李白清平调辞：开元中，禁中初重木芍药，即今牡丹也。得四本：红、紫、浅红通白者，上移植于沉香亭前。花方繁开，上乘照夜车，太真妃以步辇从。诏选梨园弟子，得乐一十六色。
<br>
<br>李龟年以歌擅一时，手持檀版，将欲歌。上曰：赏名花，对妃子，焉用旧乐：命以金花笺宣赐翰林供奉李白立进清平调辞三章。白承诏旨，宿酲犹未解，援笔赋之：云想衣裳花想容。春风拂槛露花浓。若非群玉山头见，会向瑶台月下逢。
<br>
<br>一枝红艳露凝香。云雨巫山枉断肠。借问汉宫谁得似，可怜飞燕舞红妆。
<br>
<br>名花倾国两相欢。长得君王带笑看。解释春风无限恨，沉香亭北倚兰干。
<br>
<br>辞进，促龟年歌之。太真妃持颇黎七宝杯，酌西凉州蒲萄酒，笑领歌辞，意甚厚。饮罢，敛绣巾重拜。上自是顾李白尤异于诸学士云。)
<br>
<br>括酹江月
<br>
<br>开元盛日，爱名花绝品，浅红深紫。云想衣裳□□映，曲槛软风微度。君群玉山头，瑶台月下，一□香凝露。嫣然倾国，巫山肠断云雨。
<br>
<br>借问标格风流，汉宫谁似，飞燕红妆舞。解释春风无限恨，博得君王笑语。七宝杯深，蒲萄酒满，胜赏今何许。沉香亭北，倚阑终日凝伫。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【赵与洽】
<br>
<br>摸鱼儿（梅）
<br>
<br>甚幽人、被花勾引，庭皋遥夜来去。江空岁晚谁为伴，只有琼枝玉树。愁绝处。望万里瑶台，梦断迷归路。花还解语。更雪琢精神，冰相韵度。粉黛尽如土。
<br>
<br>飘仙袂，曾缀蕊珠鵷鹭。云茵月障千步。莫教衣袖天香冷，恐怨美人迟暮。更起舞。任斗转参横，翠羽曾知否。尘缘自误。终待骖鸾，乘风共去。长作此花主。
<br>
<br>江城梅花引
<br>
<br>单衾寒引画龙声。雨初晴。月微明。竹外溪边，低见一枝横。澹月疏花三四点，尚春浅，早相看、似有情。
<br>
<br>夜来袖冷暗香凝。恨半销，酒半醒。靓妆照影，未忺整、雪艳冰清。只恐不禁、愁绝易飘零。待得南楼三弄彻、君试看，比从前、更瘦生。
<br>
<br>
<br>
<br>
<br>
<br>
<br>
<br>
<br>
<br>
<br>【李致远】
<br>
<br>碧牡丹
<br>
<br>破镜重圆，分钗合钿，重寻绣户珠箔。说与从前，不是我情薄。都缘利役名牵，飘蓬无经，翻成轻负。别后情怀，有万千牢落。
<br>
<br>经时最苦分携，都为伊、甘心寂寞。纵满眼、闲花媚柳，终是强欢不乐。待凭鳞羽，说与相思，水远天长又难托。而今幸已再逢，把轻离断却。
<br>
<br>
<br>
<br>
<br>
<br>
<br>
<br>
<br>【邬虑】
<br>
<br>翻香令
<br>
<br>醉和春恨拍阑干。宝香半灺倩谁翻。丁宁告、东风道，小楼空，斜月杏花寒。
<br>
<br>梦魂无夜不关山。江南千里霎时间。且留得、鸾光在，等归时，双照泪痕干。
<br>
<br>
<br>
<br>
<br>
<br>
<br>
<br>
<br>
<br>【冯熔】
<br>
<br>如梦令（题龙脊石）
<br>
<br>素养浩然之气，铁石心肠谁拟。蒿目县前江，不逐队鱼游戏。藏器。藏器。只等时乘奋起。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【张侃】
<br>
<br>秦楼月
<br>
<br>冰肌削。水沉香透胭脂萼。胭脂萼。怕愁贪睡，等间梳掠。花前莫惜添杯酌。五更嫌怕春风恶。春风恶。东君不管，此情谁托。
<br>
<br>月上海棠
<br>
<br>南枝消息凭谁送。北枝寒、清晓破馀冻。横溪浸疏影，月黄昏、暗香浮动。真仙种。不与梨花同梦。洛阳姚魏争先贡。妒纷纷、红紫眩新宠。尽雪压风欺，□和羹、此时须用。烦珍重。莫作桓伊三弄。
<br>
<br>感皇恩
<br>
<br>（元夕后二日，同彦敬郎中饮洪
<br>
<br>宣慰山园红梅下，得感皇恩二关）
<br>
<br>住处记曾游，十年重到。罨画湖山最春早。红梅几树，一夜东风开了。矮松脩竹外，依然好。
<br>
<br>玉色醺酣，香团娇小。消得金尊共倾倒。满怀风味，前度何郎今老。徊徊疏影里、花应笑。
<br>
<br>感皇恩
<br>
<br>换骨有丹砂，阿谁传与。爱惜芳心不轻吐。客来烂熳，解得此情良苦。有时三两点、胭脂雨。
<br>
<br>旧说江南，红罗亭下，未必春光便如许。认桃辨杏，最是渠家低处。问花曾怨不、娇无语。
<br>
<br>
<br>
<br>
<br>
<br>
<br>
<br>
<br>
<br>【曾拨】
<br>
<br>西江月
<br>
<br>檐雨轻敲夜夜，墙云低度朝朝。日长天气已无聊。何况洞房人悄。
<br>
<br>眉共新荷不展，心随垂柳频摇。午眠见金翘。惊觉数声啼鸟。
<br>
<br>谒金门
<br>
<br>山衔日。洒酒西风独立。一叶扁舟流水急。转头无处觅。去则而今已去，忆则如何不忆。明日到家应记得。寄书回雁翼。
<br>
<br>谒金门
<br>
<br>深院寂。一点春灯衔壁。空说销愁须酒力。病多禁未得。遥望西楼咫尺。争信今宵思忆。伴我枕头双泪湿。梧桐秋雨滴。
<br>
<br>眼儿媚
<br>
<br>芙蓉帐冷翠衾单。魂梦几曾闲。怎禁未许，茫茫烟水，叠叠云山。
<br>
<br>云时频把归期约，远不过春残。而今已是，荷花开了，犹倚栏干。
<br>
<br>南柯子
<br>
<br>桐叶凉生夜，藕花香满时，几多离思有谁知。遥望盈盈一水、抵天涯。
<br>
<br>雨洒征衣泪，月颦分镜眉。相逢又是隔年期。不似画桥归燕、解于飞。
<br>
<br>
<br>
<br>
<br>
<br>
<br>
<br>【曹豳】
<br>
<br>西河（和王潜齐韵）
<br>
<br>今日事。何人弄得如此。漫漫白骨蔽川原，恨何日已。关河万里寂无烟，月明空照芦苇。
<br>
<br>谩哀痛，无及矣。无情莫问江水。西风落日惨新亭，几人坠泪。战和何者是良筹，扶危但看天意。
<br>
<br>只今寂寞薮泽里。岂无人、高卧闾里。试问安危谁寄。定相将、有诏催公起。须信前书言犹未。
<br>
<br>红窗迥
<br>
<br>春闱期近也，望帝乡迢迢，犹在天际。懊恨这一双脚底。一日厮赶上五六十里。
<br>
<br>争气。扶持我去，转得官归，恁时赏你。穿对朝靴，安排你在轿儿里。更选个、宫样鞋，夜间伴你。
<br>
<br>
<br>
<br>
<br>
<br>
<br>
<br>【周文璞】
<br>
<br>一翦梅
<br>
<br>风韵萧疏玉一团。更着梅花，轻袅云鬟。这回不是恋江南。只是温柔，天上人间。
<br>
<br>赋罢闲情共倚阑。江月庭芜，总是销魂。流苏斜掩烛花寒。一样眉尖，两处关山。
<br>
<br>浪淘沙
<br>
<br>还了酒家钱。便好安眠。大槐宫里着貂蝉。行到江南知是梦，雪压渔船。
<br>
<br>盘礴古梅边。也信前缘。鹅黄雪白又醒然。一事最奇君吸取。明日新年。
<br>
<br>
<br>
<br>
<br>
<br>
<br>
<br>
<br>
<br>
<br>【王武子】
<br>
<br>朝中措
<br>
<br>画眉人去掩兰房。金鸭懒薰香。有恨只弹珠泪，无人与说哀肠。
<br>
<br>玉颜云鬓，春花夜月，辜负韵光。闲看枕屏风上，不如画底鸳鸯。
<br>
<br>玉楼春（闻笛）
<br>
<br>红楼十二春寒恻。楼角何人吹玉笛。天津桥上旧曾听，三十六宫秋草碧。
<br>
<br>昭华人去无消息。江上青山空晚色。一声落尽短亭花，无数行人归未得。
<br>
<br>
<br>
<br>
<br>
<br>
<br>
<br>
<br>
<br>
<br>【魏子敬】
<br>
<br>生查子
<br>
<br>愁盈镜里山，心叠琴中恨。露湿玉阑秋，香伴银屏冷。云归月正圆，雁到人无信。孤损凤皇钗，立津梧桐影。
<br>
<br>
<br>
<br>
<br>
<br>
<br>
<br>
<br>
<br>【韩□畛】
<br>
<br>高阳台（除夜）
<br>
<br>频听银签，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。
<br>
<br>邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临。残雪楼台，迟日园林。
<br>
<br>浪淘沙
<br>
<br>莫上玉楼看。花雨斑斑。四垂罗幕护朝寒。燕子不知人去也，飞认阑干。
<br>
<br>回首几关山。后会应难。相逢祗有梦魂间，可奈梦随春漏短，不到江南。
<br>
<br>浪淘沙（丰乐楼）
<br>
<br>裙色草初青。鸭绿波轻。试花霏雨湿春晴。三十六梯人不到，独唤瑶筝。
<br>
<br>艇子忆逢迎。依旧多情。朱门只合锁娉婷。却逐彩鸾归去路，香陌春城。
<br>
<br>长相思
<br>
<br>郎恩深。妾思深。祗为恩深便有今。回纹辜旧吟。
<br>
<br>云沉沉。水沉沉。一点坚如百炼金。郎应知妾心。
<br>
<br>长相思
<br>
<br>杜娘家。谢娘家。楼压官桥柳半遮。帘波漾彩霞。
<br>
<br>拾飞花。怨飞花。望断郎来日又斜。东风吹鬓鸦。
<br>
<br>长相思
<br>
<br>夜萧萧。梦萧萧。又趁杨花到谢桥。凤沉明月箫。
<br>
<br>来迢迢。去迢迢。枉把吟笺寄寂寥。飞鸿不受招。
<br>
<br>
<br>
<br>
<br>
<br>
<br>
<br>
<br>
<br>
<br>【卓田】
<br>
<br>好事近（三衢买舟）
<br>
<br>奏赋谒金门，行尽云山无数。尚有江天一半，买扁舟东去。波神眼底识英雄，阁住半空雨。唤起一帆风力，去青天尺五。
<br>
<br>昭君怨（送人赴上庠）
<br>
<br>千里功名岐路。几纟两英雄草屦，八座与三台。个中来。壮士寸心如铁。有泪不沾离别。剑未斩楼兰。莫空还。
<br>
<br>品令（新秋）
<br>
<br>立秋十日，早露出新凉面。斜风急雨，战退炎光一半。月上纱窗，疑是广寒宫殿。
<br>
<br>无端宋玉，撩乱生悲怨。一年好处，都被秋光占断。你且思量，今夜怎生消遣。
<br>
<br>眼儿媚（题苏小楼）
<br>
<br>丈夫只手把吴钩。能断万人头。如何铁石，打作心肺，却为花柔。
<br>
<br>尝观项籍并刘季，一怒世人愁。只因撞着，虞姬戚氏，豪杰都休。
<br>
<br>酹江月
<br>
<br>（寿詹守生日在武夷设醮）
<br>
<br>武夷山字，日使君衔上，新来带得。便觉闲中多胜事，满眼烟霞泉石。云卷尘劳，风生芒竹，去作山中客。晓坛朝罢，自然五福天锡。
<br>
<br>当此孤天悬门，步虚声远，直透云霄碧。替却燕姬皓齿（此句缺一字），洗尽人间筝笛。九曲溪深，千岩壁峭，大寿应难匹。辑车有待，日边飞下消息。
<br>
<br>沁园春（庆友人陈碧山）
<br>
<br>才大文豪，朱有暗里，今须点头。奈兰宫一跌，槐黄时候。银袍逐浪，韦带随流。过尽鹤书，阅周鹗表，必竟都无名字留。空长恨，蕡终不第，齿且先侯。
<br>
<br>休愁。有路堪由。最喜徐卿百不忧。正椿松未老，芝兰竞秀，奇毛雏凤，骍角犁牛。汉殿少年，新丰逆旅，岂肯卑微名位休。行将见，长沙召贾，御史除周。
<br>
<br>满庭芳（寿富者·三月十八）
<br>
<br>柳暗千株，蓂翻三荚，当年神岳生申。画堂庆会，今日贺生辰。宝鸭檀烟薰馥，颂椒觞、醽醁频斟。殷勤劝，歌喉宛转，恣乐醉红裙。
<br>
<br>荣华兼富贵，如君素享，胜似簪缨。虽田彭倚顿，未足多称。好是钱流地上，仓箱积、赈济饥贫。多阴德，子孙昌盛，指日绿袍新。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
