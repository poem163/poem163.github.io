<HTML>
<HEAD>
<TITLE>全宋词 卷121 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷121</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷121</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-09&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6397"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷121')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷121]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【彭履道】
<br>
<br>凤凰台上忆吹箫（秦淮夜月）
<br>
<br>劝客新楼，鸣筝上酒，夜凉人爱秋深。何似过、赏心佳处，依约湖阴。东望寒光缥缈，烟水阔、短笛销沈。阑干近，胜时种柳，清到如今。
<br>
<br>凌波又成误约，自佩环飞去，暗想遗音。重省江城倦客，醉拥秋衾。谁家一掬红泪，孤雁远、湿逗罗襟。石城晓，数声又递寒砧。
<br>
<br>兰陵王（渭城朝雨）
<br>
<br>章台路。西出重城几步。秦楼晓、花气未明，一霎空濛洗高树。行人半倚户。飞去黄鹂自语。秋千小，不系柳条，惟有轻阴约飞絮。
<br>
<br>钿车暗相遇。早拂拭红巾，初放鹦鹉。闻歌犹是淋铃处。掩面鸣筝，倚垆呼酒，东风重记旧眉妩。报伊共歌舞。西去。屡回顾。渐客舍荒凉，嘶马先驻。玉关万里知何许。但倦拥荒泽，瓜洲难渡。将军垂老，望故国，夜寒苦。
<br>
<br>疏影（庐山瀑布）
<br>
<br>银云缥缈。正石梁倒挂，飞下晴昊。早挽悬河，高泻鲸宫，洪声百步低小。分明仙仗崆峒过，又化作，归帆杳杳。倚参差、翠影红霞，远落明湖残照。曾共呼龙夭矫。几回过月下，先种瑶草。九叠屏风，青鸟冥冥，更约谪仙重到。昨梦骑黄鹄，飞不去、和天也笑。等恁时、秋夜携琴，已落洞天霜晓。
<br>
<br>
<br>
<br>
<br>
<br>
<br>
<br>
<br>
<br>【韦居安】
<br>
<br>摸鱼儿
<br>
<br>绕苕城、水平坡渺，双明遥睇无际。就中惟有鱼湾好，占得西关佳致。杨柳外、羡泛宅浮家，当日元真子。溪山信美。叹陈迹犹存，前贤已往，谁会景中意。
<br>
<br>萧闲甚，筑屋三间近水。汀洲香泛兰芷。清风明月知多少，肯滞软红尘里。垂钓饵。这春水生时，胜有桃花鳜。烦襟净洗。待办取轻蓑，来分半席，相对弄清泚。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【柴元彪】
<br>
<br>唱金缕
<br>
<br>（咸淳癸酉茶陵灯夕，时文文山为湖南提刑）
<br>
<br>春到云中早。恰梅花、雪後□□，锁窗寒悄。鼓吹喧天灯市闹，在处鳌山蓬岛。正新岁、金鸡唱晓。一点魁星光焰里，这水晶、庭院知多少。鸣凤舞，洞箫袅。
<br>
<br>太平官府人嬉笑。道紫微、魁星聚会，参差联照。借地栽花河阳县，桃李芳菲正好。暖沁入、东风池沼。百里楼台天不夜，看祥烟、瑞霭相缭绕。生意满，翠庭草。
<br>
<br>水龙吟
<br>
<br>（已卯中秋，寓玉山章泉赵石涧家，相留为延桂把菊之会）
<br>
<br>秋云元自无心，那曾系得归心住。阳关酒尽，灞桥人远，也须别去。□□□□，□□□□，□□□□。有哀雁声声，愁蛩切切，悄悄地、听人语。
<br>
<br>回首琵琶旧恨，叹西风、□兴如许。江左百年，风流云散，不堪重举，怎得归业，樵歌互答，自相容与。又何须□□，三五蟾光，重阳风雨。
<br>
<br>踏莎行
<br>
<br>（戊寅秋客中怀钱塘旧游）
<br>
<br>淡柳平芜，乱烟疏雨。雁声叫彻芦花渚。亭前落叶又西风，断送离怀无著处。
<br>
<br>切切归期，盈盈尺素。断魂正在西兴渡。满船空载暮愁来，潮头一吼推将去。
<br>
<br>蝶恋花
<br>
<br>（已卯菊节得家书，欲归未得）
<br>
<br>去年走马章台路。送酒无人，寂寞黄花雨。又是重阳秋欲暮。西风此恨谁分付。
<br>
<br>无限归心归不去。却梦佳人，约我花间住。蓦地觉来无觅处。雁声叫断潇湘浦。
<br>
<br>苏幕幕（客中独坐。）
<br>
<br>晚晴初，斜照里。远水连天，天外帆千里。百尺高楼谁独倚。滴落梧桐，一片相思泪。
<br>
<br>马又嘶，风又起。断续寒砧，又送黄昏至。明月照人人不睡。愁雁声声，更切愁人耳。
<br>
<br>海棠春（客中感怀）
<br>
<br>阳关可是登高路。算到底、不如归去。时节近中秋，那更黄花雨。酒病恹恹，羁愁缕缕。且是没人分诉。何似白云深，更向深深处。
<br>
<br>惜分飞（客怀）
<br>
<br>候馆天寒灯半灭。对着灯儿泪咽。此恨难分说。能禁几度黄花别。
<br>
<br>乍转寒更敲未歇。蛩语更添凄恻。今夜归心切。砧声敲碎谁家月。
<br>
<br>高阳台（怀钱塘旧游）
<br>
<br>丹碧归来，天荒地老，骎骎华发相催。见说钱塘，北高峰更崔嵬。琼林侍宴簪花处，二十年、满地苍苔。倩阿谁，为我起居，坡柳逋梅。
<br>
<br>凄凉往事休重省，且凭阑感慨，抚景衔杯。冷暖由天，任他花谢花开。知心只有西湖月，尚依依、照我徘徊。更多情，不间朝昏，潮去潮来。
<br>
<br>
<br>
<br>
<br>
<br>
<br>
<br>
<br>
<br>【东冈】
<br>
<br>百字令（戴平轩新居，子侄新婚）
<br>
<br>排云拓月，向天上移下，神仙花屋。画栋飞檐千万落，黼黼城南乔木。出谷莺迁，趋庭燕尔，袍绾登科绿。嫦娥分付，广寒今夜花烛。
<br>
<br>遥想高越于门，烂盈百辆，夹道争车毂。春满剡溪溪上路，一任瑶华飞六。舆奉潘慈，楼高华萼，坐享齐眉福。庭槐列戟，公侯衮衮相属。
<br>
<br>
<br>
<br>
<br>
<br>
<br>
<br>
<br> 
<br>
<br>【范□文】
<br>
<br>意难忘
<br>
<br>清泪如铅。叹咸阳送远，露冷铜仙。岩花纷堕雪，津柳暗生烟。寒食後，暮江边。草色更芊芊。四十年，留春意绪，不似今年。
<br>
<br>山阴欲棹归船。暂停杯雨外，舞剑灯前。重逢应未卜，此别转堪怜。凭急管，倩繁弦。思苦调难传。望故乡，都将往事，付与啼鹃。
<br>
<br>
<br>
<br>
<br>
<br>
<br>
<br>
<br>
<br>【叶李】
<br>
<br>失调名（赠贾似道）
<br>
<br>君来路。吾归路。来来去去何时住。公田关子竟何如，国事当时谁汝误。
<br>
<br>雷州户。厓州户。人生会有相逢处。客中颇恨乏蒸羊，聊赠一篇长短句。
<br>
<br>
<br>
<br>
<br>
<br>
<br>
<br>
<br>【梁栋】
<br>
<br>念奴娇（春梦）
<br>
<br>一场春梦，待从头、说与傍人听著。罨画溪山红锦障，舞燕歌莺台阁。碧海倾春，黄金买夜，犹道看承薄。雕香剪玉，今生今世盟约。
<br>
<br>须信欢乐过情，闲嗔冷妒，一阵东风恶。韵白娇红消瘦尽，江北江南零落。骨朽心存，恩深缘浅，忍把罗衣著。蓬莱何处，云涛天际冥漠。
<br>
<br>摸鱼儿（登凤凰台）
<br>
<br>枕寒流、碧萦衣带，高台平与云倚。燕来莺去谁为主，磨灭谪仙吟墨。愁思里。待说与山灵，还又羞拈起。箫韶已矣。甚竹实风摧，桐阴雨瘦，景物变新丽。
<br>
<br>江山在，认得刘郎何寄。年来声誉休废。英雄不博胭脂井，谁念故人衰悴。时有几。便凤去台空，莫厌频游此。兴亡过耳。任北雪迷空，东风换绿，都付梦和醉。
<br>
<br>一萼红（芙蓉和友人韵）
<br>
<br>怨东风。把韵华付去，农李小桃红。黄落山空，香销水冷，此际才与君逢。敛秋思、愁肠日结，拥翠袖、应费剪裁工。晕脸迎霜，幽姿泣露，寂寞谁同。
<br>
<br>休笑梳妆淡薄，看浮花浪蕊，眼底俱空。夜帐云闲，寒城月浸，有人吟偏深丛。自前度、王郎去后，旧游处、烟草接吴宫。惟有芳卿寄言，蹙损眉峰。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【莫仑】
<br>
<br>水龙吟
<br>
<br>镜寒香歇江城路，今度见春全懒。断云过雨，花前歌扇，梅边酒盏。离思相欺，万丝萦绕，一襟销黯。但年光暗换，人生易感，西归水、南飞雁。
<br>
<br>与愁排遣。奈江山、遮拦不断。娇讹梦语，湿荧啼袖，迷心醉眼。绣毂华茵，锦屏罗荐，何时拘管。但良宵空有，亭亭霜月，作相思伴。
<br>
<br>玉楼春
<br>
<br>绿杨芳迳莺声小。帘幕烘香桃杏晓。余寒犹峭雨疏疏，好梦自惊人悄悄。
<br>
<br>恁君莫问情多少。门外江流罗带绕。直饶明日便相逢，已是一春闲过了。
<br>
<br>生查子
<br>
<br>三两信凉风，七八分圆月。愁绪到今年，又与前年别。衾单容易寒，烛暗相将灭。欲识此时情，听取鸣蛩说。
<br>
<br>卜算子
<br>
<br>红底过丝明，绿外飞绵小。不道东风上海棠，白地春归了。月笛曲栏留，露舄芳池绕。争得闲情似旧时，偏索檐花笑。
<br>
<br>摸鱼儿
<br>
<br>听春教、燕颦莺诉。朝朝花困风雨。六桥忘却清明后，碧尽柳丝千缕。蜂蝶侣。正闲觅闲花，闲草闲歌舞。最怜西子。尚薄薄云情，盈盈波泪，点点旧眉妩。
<br>
<br>流红记，空泛秋宫怨句。才色何处娇妒。落红无限随风絮。诗恨有谁曾遇。堪恨处。恨二十四番，花信催花去。东君暗苦。更多嘱多情，多愁杜宇，多诉断肠语。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【姚云文】
<br>
<br>摸鱼儿（艮岳）
<br>
<br>渺人间、蓬瀛何许，一朝飞入梁苑。辋川梯洞层瑰出，带取鬼愁龙怨。穷游宴。谈笑里，金风吹折桃花扇。翠华天远。怅莎沼黏萤，锦屏烟合，草露泣苍藓。
<br>
<br>东华梦，好在牙樯雕辇。画图历历曾见。落红万点孤臣泪，斜日牛羊春晚。摩双眼。看尘世，鳌宫又报鲸波浅。吟鞘拍断。便乞与娲皇，化成精卫，填不尽遗恨。
<br>
<br>玲珑玉（半闲堂赋春雪）
<br>
<br>开岁春迟，早赢得、一白潇潇。风窗淅簌，梦惊金帐春娇。是处貂裘透暖，任尊前回舞，红倦柔腰。今朝。亏陶家、茶鼎寂寥。
<br>
<br>料得东皇戏剧，怕蛾儿街柳，先斗元宵。宇宙低迷，倩谁分、浅凸深凹。休嗟空花无据，便真个、琼雕玉琢，总是虚飘。虚飘。且沈醉，趁楼头、零片未消。
<br>
<br>木兰花慢（清明后赏牡丹）
<br>
<br>笑花神较懒，似忘却、趁清明。更油幄晴慳，蒻庵寒浅，湿重红云。东君似怜花透，环碧..需、遮住怕渠惊。惆怅犊车人远，绿杨深闭重城。
<br>
<br>香名。谁误娉婷。曾注谱、上金屏。问洛中亭馆，竹西鼓吹，人醉花醒。且莫煎酥涴却，一枝枝、封蜡付铜瓶。三十六宫春在，人间雨无情。
<br>
<br>紫萸香慢
<br>
<br>近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前、又忆漉酒插花人。只座上、已无老兵。
<br>
<br>凄情。浅醉还醒。愁不肯、与诗平。记长楸走马，雕弓笮柳，前事休评。紫萸一枝传赐，梦谁到、汉家陵。尽乌纱、便随风去，要天知道，华发如此星星。歌罢涕零。
<br>
<br>洞仙歌
<br>
<br>燕窠香湿，误天涯芳信。社近阴晴未前定。听莺簧宛转，似羽疑宫，歌未断，落落旧愁都醒。
<br>
<br>疏狂追少日，杜曲樊楼，拚把黄金买春恨。回首武陵溪，花待郎归，洞云深、未知春尽。问杨柳梢头几分青，消不得，朝来雨寒一阵。
<br>
<br>齐天乐
<br>
<br>柳花引过横塘路，萦回曲蹊通圃。插槿编篱，挨梅砌石，次第海棠成坞。吟筇独拄。待寻访斜桥，水边窥户。已约青山，云深不碍客来处。
<br>
<br>繁华阅人无数。问旧日平原，君还知否。啼鸟窗幽，昼阴春寂，慵因不如飞絮。匆匆燕语。似迎得春来，且留春住。惜取名花，一枝堪寄怀。
<br>
<br>蝶恋花
<br>
<br>春到海棠花几信。堠馆余寒，欲雨征衣润。燕认杏梁栖未稳。特丹忽报清明近。
<br>
<br>恨入青山连晓镜。香雪柔酥，应被春消尽。绣阖深深人半醒。烛花贴在金钗影。
<br>
<br>如梦令
<br>
<br>昨夜佳人凭酒。隔著罗衾厮守。听彻五更钟，陡觉霜飞寒逗。却又。却又。陪笑倩人温手。
<br>
<br>八声甘州（竞渡）
<br>
<br>卷丝丝、雨织半晴天，析歌发清舷。甚苍虬怒跃，灵龟急吼，雪涌平川。楼外榴裙几点，描破绿杨烟。把画罗遥指，助啸争先。
<br>
<br>樵悴潘郎曾记，得青龙千舸，采石矶边。叹内家帖子，闲却缕金笺。觉素标、插头如许，尽风情、终不似斗赢船。人声断，虚齐半掩，月印枯禅。
<br>
<br>
<br>
<br>
<br>
<br>
<br>
<br>
<br>
<br>
<br>【李震】
<br>
<br>贺新郎（题高克恭夜山图）
<br>
<br>楼据湖山背。倚高寒、尘飞不到，越山相对。老月腾辉群动息，独坐清分沆瀣。更满听、潮声澎湃。醉里诗成神鬼泣，景苍凉、又在新诗外。浑忘却、功名债。凭谁妙笔能图绘。羡中郎、前身摩诘，宛然心会。拈出清宵无限意；半幅溪藤光怪。方信有、人间仙界。云淡天低奇绝处，笑僧殊、未识丹青在。留此轴，夸千载。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【董嗣杲】
<br>
<br>湘月
<br>
<br>莲幽竹邃，旧池亭几处，多爱君子。醉玉吹香还认取，忙里得闲标致。心逐云帆，情随烟笛，高会知谁继。宵筵会启，蓦然身外浮世。
<br>
<br>因见杜牧疏狂，前绿梦里，谩蹙双眉翠。香满屏山春满几，炉拥麝焦禽睡。月落梅空，霜浓窗掩，两耳风起。艳歌终散，输他鹤帐寐。
<br>
<br>齐天乐
<br>
<br>玉山曾醉凉州梦，图芳京无今古。露颗虬藤，风枝蠹叶，遗墨何人收取。当时赠与。记轻别西湖，笑离南浦。万里奚囊，岂知随处助吟苦。
<br>
<br>归来情寄谩远，旧寻犹在望，荒亭荒圃。绀蕾攒冰，苍阴弄月，休说堆盘马乳。云梯尚阻。袖一幅秋烟，扫空尘土。静想山窗，半乘寒架雨。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【杨均】
<br>
<br>霜天晓角（祭双庙乐章）
<br>
<br>●初献
<br>
<br>丹楹转月。金绣纷幢钺。勋在有唐宗社，人千载、仰英烈。维辰嗟尽节。故里昭虔揭。临御雍雍来下，歆初荐、俎羞洁。
<br>
<br>亚献
<br>
<br>当年宋壁。血拥河流赤。全护东南形胜，百易万、五神力。人心同奋激。立此生民极。哀角载歌霜晓，奭斗琼..、圣容怿。
<br>
<br>终献
<br>
<br>忠忱谊愊。对越如丹赤。缅想遗风余烈，犹身见、古颜色。惟馨非黍稷。穆穆歆明德。簟滟芳彝须醉，回云旞、佑乡国。
<br>
<br>
<br>
<br>
<br>
<br>
<br>
<br>
<br>
<br>
<br>【胡幼黄】
<br>
<br>水调歌头（寿段知事。时方旱，祈雨大作）
<br>
<br>有喜君初度，风雨作秋声。连旬烈日，稻畦麦垅欲扬尘。好是天瓢在手，笑把君龙呵叱，四野注如倾。勃勃生意满，翠浪涌纵横。
<br>
<br>君知否，仁者寿，寿斯仁。自从三代而下，民命寄苍旻。满目桑麻谷粟，满目簿书期会，试说与仁人。小试作霖手，苏醒永新民。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【熊禾】
<br>
<br>婆罗门引（送张监察出闽）
<br>
<br>秋宵倦起，起来风露湿人衣。休休未是早行时。旋摘青蔬炊饭，暖酒就炉转。值青山有意，且把诗题。
<br>
<br>兴阑便归。忽邂逅、故人期。道是游山正叔，消息曾知。茶烟午灶，听击棹、歌声笑语迟。云霭散、皓月呈辉。
<br>
<br>沁园春（自寿）
<br>
<br>自笑生身，历事以来，垂六十年。仿浮沈闾里，半非识面，交游朋友，各已华颠。富贵不来，少年已去，空风悠悠岁月迁。虽然是，壮心一点，犹自依然。
<br>
<br>新阳又长天边。人指似山间诗酒仙。算胸次崔嵬，不胜百榼，笔端枯槁，难足千篇。隐几杖藜，相耕听诵，聊看诸郎相后先。余何事，但读书煮茗，日晏高眠。
<br>
<br>满庭芳
<br>
<br>斗转旋霄，梧飘金井，洞天秋气方新。幔亭仙子，飞佩下瑶京。霞袂霓裳缥缈，冰肌莹、月作精神。云璈动，琼仙歌舞，共庆捧瑶觥。
<br>
<br>蟾宫，人未老，纵横礼乐，谈笑功名。从今去，有多少、富贵光荣。且听宾云奏曲，千秋岁、更引清声。齐眉处，朱颜绿鬓，相与共长生时，良人正赴廷对。
<br>
<br>瑞鹤仙
<br>
<br>翠旗迎凤辇。正金母、西游瑶台宝殿。蓬来都历偏。□飘然来到，笙歌庭院。朱颜绿鬓。须尽道、人间罕见。更恰恰占得，美景良辰，小春天暖。
<br>
<br>开宴。画堂深处，银烛高烧，珠帘任卷。香浮宝篆。翻舞袖，掩歌扇。看兰孙桂子，成团成簇，共捧金荷齐劝。□从今、鹤算龟龄，天长地远。
<br>
<br>
<br>
<br>
<br>
<br>
<br>
<br>
<br>
<br>【詹无咎】
<br>
<br>鹊桥仙（题烟火簇）
<br>
<br>龟儿吐火。鹤儿衔火。药线上、轮儿走火。十胜一斗七星球，一架上、有许多包裹。梨花数朵。杏花数朵。又开放、牡丹数朵。便当场好手路歧人，也须教、点头咽唾。
<br>
<br>贺新郎（端午）
<br>
<br>梅子黄时雨。对幽窗、依依抱独，几多愁绪。润逼琴丝无雅韵，难续文园旧诣。头白尽、相如谁顾。燕子楼空尘又锁，望天涯、不寄红丝缕。嗟往事，且休语。
<br>
<br>伤情当日班衣舞。更宫衣，香罗乍带，九天繁露。一寸草心迎永日，更把葵心自许。怎料有、风推雨如。惹起灵均千古恨，转凄凉、更不成端午。拚小醉，读骚句。
<br>
<br>
<br>
<br>
<br>
<br>
<br>
<br>
<br>
<br>【王槐建】
<br>
<br>水龙吟（送人归武夷）
<br>
<br>武夷一片闲云，被风吹落清原顶。溪梅馥馥、飞来相傍，不嫌凄冷。瓦斧争鸣，丝桐一曲，满城倾听。奈阳春未了，骊驹已驾，桐阴底、梦魂醒。
<br>
<br>何限吟笺赋笔，甚乡心、分却清兴。鳌峰胜处，遥知风月，属谁管领。邂逅何时，无穷事业，有穷光景。但相期、不负初心，此外分、皆前定。
<br>
<br>
<br>
<br>
<br>
<br>
<br>
<br>
<br>
<br>
<br>【刘应李】
<br>
<br>祝英台近（登武夷平林）
<br>
<br>濯沧浪，歌窈窕，云日弄微霁。屏倚间空，鹤去几何岁。尚留洞草芊青，岩花重碧，游泳处、露中风袂。
<br>
<br>木兰舣。亭外冉冉斜阳，杯行尚联断。独凭危阑，解渴漱寒水。少须酒力还低，茶香不断，清与处、月明川底。
<br>
<br>
<br>
<br>
<br>
<br>
<br>
<br>
<br>
<br>【王梦应】
<br>
<br>摸鱼儿
<br>
<br>（寿王尉·癸未冬至后五日）
<br>
<br>问谁歌、暗香疏影，此花堪照人世。起持霜月为花如寿，天亦愿花千岁。谁有意。著如此人间，更著花如此。高寒洒洒。看浩荡刚风，跨虬飞佩，玉影乱如水。
<br>
<br>行春处，一笑人间紫翠。纷纷窥此天地。寿如川至。□好是、涧翁兹岁喜。荣沾南儒恩例。捧觞更喜郎君美。任夜来归待。见说生辰，恰逢本命，寿筵且未。听老聃孙子。祝公耆艾，祝公富贵。
<br>
<br>锦堂春（寿李仁山）
<br>
<br>浅帻分秋，凉尊试月，西风未雁犹蝉。看芙蓉影里，绿鬓年年。日上云颿压海，尘清玉马行天。更烟楼凤举，风幕麟游，锦后珠前。
<br>
<br>绿阴池馆如画，记晴春药径，雨晓芝田。已办十年笑语，小聚云边。舞称香围艳雪，歌迟酒落红船。早群仙醉去，柳掖花扶，似雾非烟。
<br>
<br>念奴娇
<br>
<br>欲霜更雨，记青云篱落，东风前此。帘外客秋人共老，雁与愁飞千里。水郭烟明，竹陂波小，万叶寒声起。凭高那更，九嶷吹尽云气。
<br>
<br>婉娩空复多情，年年晋梦，花与柴桑是。谁解意消风日晚，短笛孤舟林水。江蟹笼新，露萸斟浅，浇得乡关思。平芜天远，一痕黄抹秋霁。
<br>
<br>疏影
<br>
<br>瞢腾晓被，听堕冰层角，晴口弄仍未。土湿烟生，庭掩寒青，障泥懒为春试。东风旧与花飞去，料记得、年年沙际。忍落梅、万点苔根，化作一窗离思。
<br>
<br>犹忆蔫红稚绿，断桥雪未扫，天近春易。老对荒寒，事旧人新，雁后不成情味。人间解有花如海，待一片、不教随水。但玉香、酥影玲珑，逐日暖红云里。
<br>
<br>醉太平（送人入湘）
<br>
<br>寒窗月晴。寒梢露明。一痕归影灯青。又分携短亭。
<br>
<br>蘅皋佩云。蒸溪酒春。有谁勤说归程。是峰头雁声。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【孙锐】
<br>
<br>渔父词（和玄真子）
<br>
<br>平湖千顷浪花飞。春后银鱼霜更肥。菱叶饭，芦花衣。酒酣载月忙呼归。
<br>
<br>水调歌头（玄真子吟）
<br>
<br>玄真子隐居江湖，自号烟波钓徒。肃宗赐之奴曰渔童，婢曰樵青。人问其故。曰：渔童使捧钓收纶，芦中鼓枻；樵青使苏兰薪桂，竹里煎茶。玄真既离苍波，游绮市，与群仙集于平湖。樵青，鄙女也，得随仙迹，暂至尘寰，情动于中而献之歌。渔钓有遗逸，天子宠玄真。赐之奴仆，得随嫣艳下神京。几度苹汀蓼岸，不问金钩无饵，谈笑取冰鳞。珍重主人意，名我曰樵青。
<br>
<br>肩兰桨，萦桂棹，出波津。凌虚上□□□，□□会群真。卸下绿蓑青笠，付与渔童收管，相与□红尘。归去又□□，同赏洞中春。
<br>
<br>
<br>
<br>
<br>
<br>
<br>
<br>
<br>【李琳】
<br>
<br>平韵满江红（题宜春台）
<br>
<br>碧蘸江山，鹤唳晓、云献画屏。瑶宫敞、舞金翔翠，巍枕春城。龙背神瓢飞旱雨，虹光花石转阴晴。蔼画香、飞雾福苍生，千古灵。
<br>
<br>箫鸾响，笙鹤鸣。瑞烟起，彩云行。满阑干花影，绣飏帘旌。佛界三千笼日月，仙楼十二挂星辰。望赭袍、霞珮并云軿，游紫清。
<br>
<br>木兰花慢（汴京）
<br>
<br>蕊珠仙驭远，横羽葆、簇霓旌。甚鸾月流辉，凤云布彩，翠绕蓬瀛。舞衣怯环佩冷，问梨园、几度沸歌声。梦里芝田八骏，禁中花漏三更。
<br>
<br>繁华一瞬化飞尘，辇路劫灰平。恨碧灭烟销，红凋露粉，寂寞秋城。兴亡事空陈迹，只青山、淡淡夕阳明。懒向沙鸥说得，柳风吹上旗亭。
<br>
<br>六么令（京中清明）
<br>
<br>淡烟疏雨，香径渺啼鴂。新晴画帘闲卷，燕外寒犹力。依约天涯芳草，染得春风碧。人间陈迹？斜阳今古，几缕游丝趁飞蝶。
<br>
<br>柳向尊前起舞，又觉春如客。翠袖折取嫣红，笑与簪华发。回首青山一点，檐外寒云叠。梨花淡白，柳花飞絮，梦绕阑干一株雪。
<br>
<br>
<br>
<br>
<br>
<br>
<br>
<br>
<br> 
<br>
<br>【醴陵士人】
<br>
<br>一剪梅
<br>
<br>宰相巍巍坐庙堂。说着经量。便要经量。那个臣僚上一章。头说经量。尾说经量。
<br>
<br>轻狂太守在吾邦。闻说经量。星夜经量。山东河北久抛荒。好去经量。胡不经量。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【褚生】
<br>
<br>百字令
<br>
<br>半堤花雨。对芳辰消遣，无奈情绪。春色尚堪描画在，万紫千红尘土。鹃促归期，莺收佞舌，燕作留人语。绕栏红药，韵华留此孤主。
<br>
<br>真个恨杀东风，几番过了，不似今番苦。乐事赏心磨灭尽，忽见飞书传羽。湖水湖烟，峰南峰北，总是堪伤处。新塘杨柳，小腰犹自歌舞。
<br>
<br>祝英台近
<br>
<br>倚危栏，斜日暮。蓦蓦甚情绪。稚柳娇黄，全未禁风雨。春江万里云涛，扁舟飞渡。那更听、塞鸿无数。
<br>
<br>叹离阻。有恨落天涯，谁念孤旅。满目风尘，冉冉如飞雾。是何人惹悉来，那人何处。怎知道、愁来不去。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【徐君宝妻】
<br>
<br>满庭芳
<br>
<br>汉上繁华，江南上物，尚遗宣政风流。绿窗朱户，十里烂银钩。一旦刀兵齐举，旌旗拥、百万貔貅。长驱入，歌台舞榭，风卷落花愁。
<br>
<br>清平三百载，典章人物，扫地俱休。幸此身未北，犹客南州。破鉴徐郎何在，空惆怅、相见无由。从今后，梦魂千里，夜夜岳阳楼。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【刘氏】
<br>
<br>沁园春
<br>
<br>我生不辰，逢此百罹，况乎乱离。奈恶因缘到，不夫不主，被擒捉去，为妾为妻。父母公姑，弟兄姊妹，流落不知东与西。心中事，把家书写下，分付伊谁。
<br>
<br>越人北向燕支。回首望、雁峰天一涯。奈翠鬟云软，笠儿怎带，柳腰春细，马性难骑。缺月疏桐，淡烟衰草，对此如何不泪垂。君知否，我生於何处，死亦魂归。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【张淑芳】
<br>
<br>更漏子（秋）
<br>
<br>墨痕香，红蜡泪。点点愁人离思。桐叶落，蓼花残。雁声天外寒。
<br>
<br>五云岭，九溪坞。待到秋来更苦。风淅淅，水淙淙。不教蓬径通。
<br>
<br>满路花（冬）
<br>
<br>罗襟湿未干，又是凄凉雪。欲睡难成寐、音书绝。窗前竹叶，凛凛狂风折。寒衣弱不胜，有甚遥肠，望到春来时节。孤灯独照，字字吟成血。仅梅花知苦、香来接。离愁万种，提起心头切。比霜风更烈。瘦似枯枝，待何人与分说。
<br>
<br>浣溪沙
<br>
<br>散步山前春草香。朱阑绿水绕吟廊。花枝惊堕绣衣裳。或定或摇江上柳，为鸾为凤月中篁。为谁掩抑锁芸窗。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【王易简】
<br>
<br>齐天乐（客长安赋）
<br>
<br>宫烟晓散春如雾。参差护晴窗户。柳色初分，汤香未冷，正是清明百五。临流笑语。映十二阑干，翠嚬红妒。短帽轻鞍，倦游曾偏断桥路。
<br>
<br>东风为谁媚妩。岁华顿感慨，双鬓何许。前度刘郎，三生杜牧，赢得征衫尘土。心期暗数。总寂寞当年，酒筹花谱。付与春愁，小楼今夜雨。
<br>
<br>酹江月
<br>
<br>暗帘吹雨，怪西风梧井，凄凉何早。一寸柔情千万缕，临镜霜痕惊老。雁影关山，蛩声院宇，做就新怀抱。湘皋遗佩，故人空寄瑶草。
<br>
<br>已是摇落堪悲，飘零多感，那更长安道。衰草寒芜吟未尽，无那平烟残照。千古闲愁，百年往事，不了黄花笑。渔樵深处，满庭红叶休扫。
<br>
<br>庆宫春
<br>
<br>（谢草窗惠词卷）
<br>
<br>庭草春迟，汀苹香老，数声佩悄苍玉。年晚江空，天寒日暮，壮怀聊寄幽独。倦游多感，更西北、高楼送目。佳人不见，慷慨悲歌，夕阳乔木。
<br>
<br>紫霞洞窅云深，袅袅余香，凤箫谁续。桃花赋在，竹枝词远，此恨年年相触。翠椾芳字，谩重省、当时顾曲。因君凝伫，依约吴山，半痕蛾绿。
<br>
<br>天香
<br>
<br>（宛委山房拟赋龙涎香）
<br>
<br>烟峤收痕，云沙拥沫，孤槎万里春聚。蜡杵冰尘，水研花片，带得海山风露。纤痕透晓，银镂小、初浮一缕。重剪纱窗暗烛，深垂绣帘微雨。
<br>
<br>余馨恼人最苦。染罗衣、少年情绪。谩省佩珠曾解，蕙羞兰妒。好是芳钿翠妩。恨素被浓熏梦无据。待剪秋云，殷勤寄与。
<br>
<br>水龙吟
<br>
<br>（浮翠山房拟赋白莲）
<br>
<br>翠裳微护冰肌，夜深暗泣瑶台露。芳容淡泞，风神萧散，凌波晚步。西子残妆，环儿初起，未须匀注。看明珰素袜，相逢憔悴，当应被、西风误。十里云愁雪妒。抱凄凉、盼娇无语。当时姊妹，朱颜褪酒，红衣按舞。别浦重寻，旧盟唯有，一行鸥鹭。伴玉颜月晓，盈盈冷艳，洗人间暑。
<br>
<br>摸鱼儿
<br>
<br>（紫云山房拟赋莼）
<br>
<br>怪鲛宫、水晶帘卷，冰痕初断香缕。澄波荡桨人初到，三十六陂烟雨。春又去。伴点点荷钱，隐约吴中路。相思日暮。恨洛浦娉婷，芳钿翠剪，奁影照凄楚。
<br>
<br>功名梦，消得西风一度。高人今在何许。鲈香菰冷斜阳里，多少天涯意绪。谁记取。但枯豉红盐，溜玉凝秋箸。尊前起舞。算唯有渊明，黄花岁晚，此兴共千古。
<br>
<br>齐天乐
<br>
<br>（余闲书院拟赋蝉）
<br>
<br>翠云深锁齐姬恨，纤柯暗翻冰羽。锦瑟重调，绡衣乍著，聊饮人间风露。相逢甚处。记槐影初凉，柳阴新雨。听尽残声，为谁惊起又飞去。
<br>
<br>商量秋信最早。晚来吟未彻，却是凄楚。断韵还连，余悲似咽，欲和愁边佳句。幽期谁语。怕寒叶凋零，蜕痕尘土。古木斜晖，向人怀抱苦。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【冯应瑞】
<br>
<br>天香（宛委山房拟赋龙涎香）
<br>
<br>枯石流痕，残沙拥沫，骊宫夜蛰惊起。海市收时，鲛人分处，误入众芳丛里。春霖未就，都化作、凄凉云气。惟有清寒一点，消磨小窗残醉。
<br>
<br>当年翠篝素被。拂余薰、倦怀如水。谩惜舞红犹在，为谁重试。几片金昏字古，向故箧聊将伴憔悴。□□□□，□□□□。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【唐艺孙】
<br>
<br>天香（宛委山房拟赋龙涎香）
<br>
<br>螺甲磨星，犀株杵月，蕤英嫩厌拖水。海蜃楼高，仙娥钿小，缈结成心字。麝煤候暖，载一朵、轻云不起。银叶初生薄晕，金猊旋翻纤指。
<br>
<br>芳杯恼人渐醉。碾微馨、凤团闲试。满架舞红都换，懒收珠佩。几片菱花镜里，更摘索双鬟伴秋睡。早是新凉，重薰翠被。
<br>
<br>齐天乐（余闲书院拟赋蝉）
<br>
<br>柳风微扇闲池阁，深林翠阴人静。渐理琴丝，谁调金奏，凄咽流空清韵。虹明雨润。正乍集庭柯，凭阑新听。午梦惊回，有人娇困酒初醒。
<br>
<br>西轩晚凉又嫩。向枝头占得，银露行顷。蜕翦花轻，羽翻纸薄，老去易惊秋信。残声送暝。恨秦树斜阳，暗催光景。淡月疏桐，半窗留鬓影。
<br>
<br>桂枝香（天柱山房拟赋蟹）
<br>
<br>收帆渡口。认远岸夜篝，松炬如昼。还见沙痕雪涨水纹霜后。秦宫梦到无肠断，望明河、月斜疏柳。琐窗相对，茶边犹记，眼波频溜。
<br>
<br>渐嫩菊、初篘绿酒。叹风味尊前，潇洒如旧。几度金橙香雾，玉盘纤物。清悉小醉凄凉里，拚今生、容易消瘦。草心春浅，年年相忆，看灯时候。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【吕同老】
<br>
<br>天香（宛委山房拟赋龙涎香）
<br>
<br>冰片熔肌，水沈换骨，蜿蜒梦断瑶岛。翦碎腥云，杵匀枯沫，妙手制成翻巧。金篝候火，无似有、微薰初好。帘影垂风不动，屏深护春宜小。
<br>
<br>残梅舞红褪了。佩珠寒、满怀清峭。几度酒余重省，旧愁多少。荀令风流未减，怎奈向飘零赋情老。待寄相思，仙山路杳。
<br>
<br>水龙吟（浮翠山房拟赋白莲）
<br>
<br>素肌不污天真，晓来玉立瑶池里。亭亭翠盖，盈盈素靥，时妆净洗。太液波翻，霓裳舞罢，断魂流水。甚依然、旧日浓香淡粉，花不似、人憔悴。
<br>
<br>欲唤凌波仙子。泛扁舟、浩波千里。只愁回首，冰帘半掩，明珰乱坠。月影凄迷，露花零落，小阑谁倚。共芳盟，犹有双栖雪鹭，夜寒惊起。
<br>
<br>齐天乐（余闲书院拟赋蝉）
<br>
<br>绿阴初蔽林塘路，凄凄乍流清韵。倦咽高槐，惊嘶别柳，还忆当时曾听。西窗梦醒。叹弦绝重调，珥空难整。绰约冰绡，夜深谁念露华冷。
<br>
<br>不知身世易老，一声声断续，频报秋信。坠叶山明，疏枝月月，惆怅齐姬薄幸。余音未尽。早枯翼飞仙，暗嗟残景。见洗冰奁，怕翻双翠鬓。
<br>
<br>桂枝香（天柱山房拟赋蟹）
<br>
<br>松江岩侧。正乱叶坠红，残浪收碧。犹记灯寒暗聚，簖疏轻入。休嫌郭索尊前笑，且开颜、其倾芳液。翠橙丝雾，玉葱浣雪，嫩黄初擘。
<br>
<br>自那日、新诗换得。又几度相逢，落潮秋色。常是篱边早菊，慰渠岑寂。如今谩江山兴，更谁怜、草泥踪迹。但将身世，浮沈醉乡，旧游休忆。
<br>
<br>
<br>
<br>
<br>
<br>
<br>
<br>
<br>
<br>
<br>【李居仁】
<br>
<br>天香（宛委山房拟赋龙涎香）
<br>
<br>瀛峤浮烟，沧波挂月，潜虬睡起清晓。万里槎程，一番花信，付与露薇冰脑。纤云渐暖，凝翠席、氤氲不了。银叶重调火活，珠帘日垂风悄。
<br>
<br>螺屏酒醒梦好。绣罗帱、依旧痕少。几度试拈心字，暗惊芳抱。隐约仙舟路杳。谩佩影玲珑护娇小。素手金篝，春情未老。
<br>
<br>水龙吟（浮翠山房拟赋白莲）
<br>
<br>蕊仙群拥宸游，素肌似怯波心冷。霜裳缟夜，冰壶凝露，红尘洗尽。弄玉轻盈，飞琼绰约，淡妆临镜。更多情、一片碧云不掩，笼娇面、回清影。
<br>
<br>菱唱数声乍听。载名娃、藕丝萦艇。雪鸥沙鹭，夜来同梦，晓风吹醒。酒晕全消，粉痕微渍，色明香莹。问此花，盍贮瑶池，应未许、繁红并。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【唐珏】
<br>
<br>水龙吟（浮翠山房拟赋白莲）
<br>
<br>淡妆人更婵娟，晚奁净洗铅华腻。冷冷月色，萧萧风，娇红敛避。太液池空，霓裳舞倦，不堪重记。叹冰魂犹在，翠舆难驻，玉簪为谁轻坠。
<br>
<br>别有凌空一叶，泛清寒、素波千里。珠房泪湿，明珰恨远，旧游梦里。羽扇生秋，琼楼不夜，尚遗仙意。奈香云易散，绡衣半脱，露凉如水。
<br>
<br>摸鱼儿（紫云山房拟赋莼）
<br>
<br>渐沧浪、冻痕消尽。琼丝初漾明镜。鲛人夜翦龙髯滑，织就水晶帘冷。凫叶净。最好似、嫩荷半卷浮晴影。玉流翠凝。早枯豉融香，红盐和雪，醉齿嚼清莹。
<br>
<br>功名梦，曾被秋风唤醒。故人应动高兴。悠然世味浑如水，千里旧怀谁省。空对影。奈回首、姑苏台畔愁波暝。烟寒夜静。但只有芳洲，苹花共老，何日泛归艇。
<br>
<br>齐天乐（余闲书院拟赋蝉）
<br>
<br>蜡痕初染仙茎露，新声又移凉影。佩玉流空，绡衣翦雾，几度槐昏柳暝。幽窗睡醒。奈欲断还连，不堪重听。怨结齐姬，故宫烟树翠阴冷。
<br>
<br>当时旧情在否，晚妆清镜里，犹记娇鬓。乱咽频惊，余悲渐杳，摇曳风枝未定。秋期话尽。又抱叶凄凄，暮寒山静。付与孤蛩。苦吟清夜永。
<br>
<br>桂枝香（天柱山房拟赋蟹）
<br>
<br>松江舍北。正水落晚汀，霜老枯荻。还见青匡似绣，绀螯如戟。西风有恨无肠断，恨东流、几番潮汐。夜灯争聚微光，挂影误投帘隙。
<br>
<br>更喜荐、新篘玉液。正半壳含黄，一醉秋色。纤手香橙风味，有人相忆。江湖岁晚听飞雪，但沙痕、空记行迹。至今茶鼎，时时犹认，眼波愁碧。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【赵汝钠】
<br>
<br>水龙吟（浮翠山房拟赋白莲）
<br>
<br>露华洗尽凡妆，玉妃来待瑶池宴。风裳水佩，冰肌雪艳，清凉不汗。解语情多，凌波步稳，酒容易散。想温泉浴罢，天然真态，浑疑是、宫妆浅。
<br>
<br>暗想凄愁别岸。粉痕消、香腮凝汗。雪空冰冷，此情唯许，鹭知鸥见。羽扇微摇，翠帷低拥，靖凉庭院。待夜深，月上阑干，更邀取、姮娥伴。
<br>
<br>
<br>
<br>
<br>
<br>
<br>
<br>
<br>【曹稆孙】
<br>
<br>贺新郎（题江心）
<br>
<br>极目天如画。水花中、涌出莲宫，翠楹碧瓦。胜景中川金焦似，勒石□□□□。尚隔浦、风烟不跨。妖蜃自降真歇手，涨平沙、妙补乾坤罅。双寺合，万僧夏。
<br>
<br>东西塔影龙分挂。夜无云、点点一天，星斗相射。七十二滩声到海，括橹瓯帆上下。泣不为、琵琶声哑。故寝荒凉成一梦，问来鸥、去鹭无知者。烟树湿，怒涛打。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【林横舟】
<br>
<br>大江词
<br>
<br>（寿仙尉·十一月初一）
<br>
<br>一蓂呈秀，近迎长佳节，拟书云物。隐隐虹桥天际下，光照梅仙丹壁。鹏路横飞，蟾宫直上，早脱麻衣雪。一时篇翰，并游俱是魁杰。
<br>
<br>长记怀燕良辰，华堂称庆，皓齿清歌发。自暖杯中须缓举，莫放金炉香灭。事业伊周，功名韩白，未到星星发。九天有诏，蓝田□□风月。
<br>
<br>
<br>
<br>
<br>
<br>
<br>
<br>
<br>【杨舜举】
<br>
<br>浣溪沙（钱唐有感）
<br>
<br>残照西风一片愁。疏杨画出六桥秋。游人不上十三楼。有泪金仙还泣汉，无心玉马已朝周。平湖寂寂水空流。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【危复之】
<br>
<br>永遇乐
<br>
<br>早叶初莺，晚风孤蝶，幽思何限。檐角萦云，阶痕积雨，一夜苔生遍。玉窗闲掩，瑶琴慵理，寂寞水沈烟断。消无言、春归无觅处，卷帘见双飞燕。
<br>
<br>风亭泉石，烟林薇蕨，梦绕旧时曾见。江上闲鸥，心盟犹在，分得眠沙半。引觞浮月，飞谈卷雾，莫管愁深欢浅。起来倚阑干，拾得残红一片。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【罗志仁】
<br>
<br>金人捧露盘（丙午钱塘）
<br>
<br>湿苔青，妖血碧，坏垣红。怕精灵、来往相逢。荒烟瓦砾，宝钗零乱隐鸾龙。吴峰越山献，翠颦锁、苦为谁容。
<br>
<br>浮屠换、昭阳殿，僧磬改、景阳钟。兴亡事、泪老金铜。骊山废尽，更无宫女说元宗。角声起，海涛落，满眼秋风。
<br>
<br>霓裳中序第一（四圣观）
<br>
<br>来鸿又去燕。看罢江潮收画扇。湖曲雕阑倚倦。正船过西陵，快篙如箭。凌波不见。但陌花、遗曲凄怨。怨。孤山路，晚蒲病柳，淡绿锁深院。
<br>
<br>谁恨。五云深处宫殿。记旧日、曾游翠辇。青红如写便面。下鹄池荒，放鹤人远。粉墙随岸转。漏碧瓦、残阳一线。蓬莱梦，人间那信，坐看海涛浅。
<br>
<br>风流子（泛湖）
<br>
<br>歌咽翠眉低。湖船客、尊酒谩重携。正断续齐钟，高峰南北，飘零野褐，太乙东西。凄凉处，翠凉处，翠连松九里，僧马溅障泥。葛岭楼台，梦随烟散，吴山宫阙，恨与云齐。灵峰飞来久，飞不去，有落日断猿啼。无限风荷废港，露柳荒畦。岳公英骨，麒麟旧冢，坡仙吟魄，莺燕长堤。欲吊梅花无句，素壁慵题。
<br>
<br>扬州慢
<br>
<br>危榭摧红，断砖埋玉，定王台下园林。听樯干燕子，诉别后惊心。尽江上、青峰好在，可怜曾是，野烧痕深。付潇湘渔笛，吹残今古锁沈。
<br>
<br>妙奴不见，纵秦郎、谁更知音。正雁妾悲歌，雕奚醉舞，楚户停砧。化碧旧愁何处，魂归些、晚日阴阴。渺云平铁坝，凄凉天也沾襟。
<br>
<br>虞美人（净慈尼）
<br>
<br>君王曾惜如花面。往事多恩怨。霓裳和泪换袈裟。又送鸾舆北去、听琵琶。
<br>
<br>当年未削青螺髻。知是归期未。天花丈室万缘空。结绮临春何处、泪痕中。
<br>
<br>木兰花慢（禁酿）
<br>
<br>汉家糜粟诏，将不醉、饱生灵。便收拾银瓶，当垆人去，春歇旗亭。渊明权停种秫，遍人间，暂学屈原醒。天子宜呼李白，妇人却笑刘伶。
<br>
<br>提葫芦更有谁听。爱酒已无星。想难变春江，蒲桃酿绿，空想芳馨。温存鸬鹚鹦鹉，且茶瓯淡对晚山青。但结秋风鱼梦，赐酺依旧沈冥。
<br>
<br>菩萨蛮
<br>
<br>晓莺催起。问当年秀色，为谁料理。怅别后、屏掩吴山，便楼燕月寒，鬓蝉云委。锦字无凭，付银烛、尽烧千纸。对寒泓静碧，又把去鸿，往恨都洗。
<br>
<br>桃花自贪结子。道东风有意，吹送流水。谩记得当日、心嫁卿卿，是日暮天寒，翠袖堪倚。扇月乘鸾，尽梦隔、婵娟千里。到嗔人、从今不信，画檐鹊喜。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【曾寅孙】
<br>
<br>减字木兰花
<br>
<br>（题温日观葡萄卷）
<br>
<br>生绡蜀茧。笔底墨云飞一片。点点秋腴。收得骊龙颔下珠。兴来一扫。惜处有时慳似宝。露叶烟条。几度西风吹不凋。
<br>
<br>
<br>
<br>
<br>
<br>
<br>
<br>
<br> 
<br>
<br>【沈钦】
<br>
<br>甘州
<br>
<br>（汴沈钦就用其韵）
<br>
<br>有吴僧、醉倒墨池边，西风暗吹芳。对苍髯冷挂，龙珠万颗，清映经窗。却似仙人黄鹤，笛里换时光。静处观生意，竹老梅荒。
<br>
<br>犹说当年分种，是枯槎远驾，万里途长。信留真何许，烨烨楮毫香。□前度、离宫别馆，正金铺、深掩绿苔床。都休问，一番展卷，清昼生凉。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【刘沆】
<br>
<br>甘州
<br>
<br>（万一云）
<br>
<br>爱累累、万颗贯骊珠，特地写幽芳。想黄昏云淡，夜深人静，清影横窗。冷澹一枝两叶，笔下老秋光。参透圆明相，日观开荒。
<br>
<br>最是柔髭修梗，映风姿雾质，雅趣悠长。更淋漓草圣，把玩墨犹香。珍重好、卷藏归去，枕屏间、偏称道人床。江南路，后回重见，同话凄凉。
<br>
<br>
<br>
<br>
<br>
<br>
<br>
<br>
<br>
<br>【止禅师】
<br>
<br>卜算子（离念）
<br>
<br>书是玉关来，泪向松江随。梅自飘香柳自青，嘹唳征鸿过。沙漠暗尘飞，嵩岳愁云锁。淮上千营夜枕戈，此恨凭谁破。
<br>
<br>昭君怨（卖花人）
<br>
<br>担子挑春虽小。白白红红都好。卖过巷东家。巷西家。帘外一声声叫。帘里鸦鬟入报。问道买梅花。买桃花。
<br>
<br>台城路（归杭）
<br>
<br>当年不信江湖老，如今岁华惊晚。路改家迷，花空荫落，谁识重来刘阮。殊乡顿远。甚犹带羁怀，雁凄蛩怨。梦里忘归，乱浦烟浪片帆转。
<br>
<br>闭门休叹故苑。杖藜游冶处，萧艾都遍。雨色云西，晴光水北，一洗悠然心眼。行行渐懒。快料理幽寻，酒瓢诗卷。赖有湖边，踢时鸥数点。
<br>
<br>菩萨蛮（晓行西湖边）
<br>
<br>霜花铺岸浓如雪。田间水浅冰初结。林密乱鸦啼。山深雁过稀。
<br>
<br>风恬湖似镜。冷浸楼台影。梅不怕隆寒，疏葩正耐看。
<br>
<br>尾犯
<br>
<br>（因有感於孤山，为赋此调）
<br>
<br>一白受春知。独爱老来，疏瘦偏宜。古月黄昏，许松竹相依。晕藓枯搓半折，影浮波、渴龙倒窥。岁华凋谢，水边篱落，雪后忽横枝。
<br>
<br>百花头上立，且休问、向北开迟。老了何郎，不成便无诗。惟只有、西州倦客，怕说著、西湖旧时。难忘处，放鹤山空人未归。
<br>
<br>祝英台近（为自得齐赋）
<br>
<br>水空流，心不竞，门掩柳阴早。芸暖书芗，声压四檐悄。断尘飞远清风，人间醒醉，任蝶梦、何时分晓。
<br>
<br>古音少。素琴久已无弦，俗子未知道。听雨看云，依旧静中好。但教春气融融，一般意思，小窗外、不除芳草。
<br>
<br>华胥引（赋松花）
<br>
<br>碧浮春盖，黄点秋旗，细芳泛月。露委残钗，烟梳高髻曾戏折。几度宿寄山房，□麹尘云屑。香入蜂须，蜜房风味应别。篘酒浮汤，爱霏霏、粉黄清绝。嫩苞新子，凭谁香歌五粒。只怕东风吹尽，长萧萧黄发。独鹤归来，满庭零乱金雪。
<br>
<br>甘州（题曾心传藏温日观墨蒲萄画卷）
<br>
<br>相不劳、添竹引龙须，断梗忽传芳。记珠悬润碧，飘摇秋影，曾印禅窗。诗外片云落莫，错认是花光。无色空尘眼，雾老烟荒。
<br>
<br>一翦静中生意，任前看冷淡，真味深长。有清风如许，吹断万红香。且休教夜深人见，怕误他、看月上银床。凝眸久，却愁卷去，难博西凉。
<br>
<br>
<br>
<br>
<br>
<br>
<br>
<br>
<br> 
<br>
<br>【韩信同】
<br>
<br>沁园春（寿南窗叶知录）
<br>
<br>望紫云翁，启明在东，长庚在西。但空有寸心，荆州江汉，未能百里，弱水沙黎。菊底秋深，樵边信至，一曲阳春草木知。长吟咏，觉声如韩操，骨似陶诗。
<br>
<br>不应鬓发能稀。七十寿强如六十耆。想高谈倾坐，风斯下矣，微
<br>
<br>
<br>
<br>
<br>
<br>
<br>
<br>
<br>
<br>
<br>
<br>【王炎午】
<br>
<br>沁园春
<br>
<br>又是年时，杏红欲脸，柳绿初芽。奈寻春步远，马嘶湖曲，
<br>
<br>卖花声过，人唱窗纱。暖日晴烟，轻衣罗扇，看遍王孙七宝车。
<br>
<br>谁知道，十年魂梦，风雨天涯。
<br>
<br>休休何必伤嗟。谩赢得、青青两鬓华。且不知门外，桃花何代，不知江左，燕子谁家。世事无情，天公有意，岁岁东风岁岁花。拚一笑，且醒来杯酒，醉后杯茶。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【徐瑞】
<br>
<br>点绛唇
<br>
<br>多事春风，年年绿遍江南草。罗裙色好。莫把相如恼。梦入瑶台，搔背麻姑爪。还惊觉。杜鹃啼早。一夜相思老。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【王去疾】
<br>
<br>菩萨蛮（蟂矶）
<br>
<br>吴波深波声急。阑干下瞰鱼龙宅。江北与江南。斜阳山外山。
<br>
<br>十洲三岛地。梦里身曾至。今日醉危亭。神仙邀我盟。
<br>
<br>忆旧游（前题分得论字）
<br>
<br>正落花时节，憔悴东风，绿满愁痕。悄客梦惊呼伴侣，断鸿有约，回泊归云。江空共道惆怅，夜雨隔篷闻。尽世外纵横，人间恩怨，细酌重论。
<br>
<br>叹他乡异县，渺旧雨新知，历落情真。匆匆那忍别，料当君思我，我亦思君。人生自非麋鹿，无计久同群。此去重销魂，黄昏细雨人闭门。
<br>
<br>
<br>
<br>
<br>
<br>
<br>
<br>
<br>
<br>【陈恕可】
<br>
<br>水龙吟（浮翠山房拟赋白莲）
<br>
<br>素姬初宴瑶池，佩环误落云深处。分香华井，洗妆湘渚，天姿淡泞。碧盖吹凉，玉冠迎晓，盈盈笑语。记当时乍识，江明夜静，只愁被、婵娟误。几点沙边飞鹭。旧盟寒、无迷烟雨。相思未尽，纤罗曳水，清铅泣露。玉镜台空，银瓶绠绝，断魂何许。待今宵试探，中流一叶，共凌波去。
<br>
<br>齐天乐（余闲书院拟赋蝉）
<br>
<br>碧柯摇曳声何许，阴阴晚凉庭院。露湿身轻，风生翅薄，昨夜绡衣初翦。琴丝宛转。弄几曲新声，几番凄惋。过雨高槐，为渠一洗故宫怨。
<br>
<br>清虚襟度漫与，向人低诉处，幽思无限。败叶枯形，残阳绝响，消得西风肠断。尘情已倦。任翻鬓云寒，缀貂金浅。蜕羽难留，顿觉仙梦远。
<br>
<br>齐天乐（同上）
<br>
<br>蜕仙飞佩流空远，珊珊数声林杪。薄暑眠轻，浓阴听久，勾引凄凉多少。长吟未了。想犹怯高寒，又移深窈。与整绡衣，满身风露正清晓。
<br>
<br>微薰庭院昼永，那回曾记得，如诉幽抱。断响难寻，余悲独省，叶底还惊秋早。齐宫路杳。叹往事魂消，夜阑人悄。谩省轻盈，粉奁双鬓好。
<br>
<br>桂枝香（天柱山房拟赋蟹）
<br>
<br>西风故国。记乍免内黄，归梦溪曲。还是秦星夜映，楚霜秋足。无肠枉抱东流恨，任年年、褪匡微绿。草汀篝火，芦洲纬箔，早寒渔屋。
<br>
<br>叙旧别、芳篘荐玉。正香擘新橙，清泛佳菊。依约行沙乱雪，误惊窗竹。江湖岁晚相思远，对寒灯、谩怀幽独。嫩汤浮眼，枯形蜕壳，断魂重续。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘铉】
<br>
<br>少年游（戏友人与女客对棋）
<br>
<br>石榴花下薄罗衣。睡起却寻棋。未省高低，被伊春笋，拈了白玻璃。
<br>
<br>钏脱钗斜浑不省，意重子声迟。对面痴心，只愁必局，肠断欲输时。
<br>
<br>蝶恋花（送春）
<br>
<br>人自怜春春未去。萱草石榴，也解留春住。只道送春无送处。山花落得红成路。
<br>
<br>高处莺啼低蝶舞。何况日长，燕子能言语。会与光阴相客主。晴云又卷西边雨。
<br>
<br>乌夜啼（石榴）
<br>
<br>垂杨影里残红。甚匆匆。只有榴花、全不怨东风。暮雨急。
<br>
<br>晓鸦湿。绿玲珑。比似茜裙初染、一般同。
<br>
<br>
<br>
<br>
<br>
<br>
<br>
<br>
<br>【梁明夫】
<br>
<br>贺新郎（寿吕道山四十九岁）
<br>
<br>万里天去。见浔阳江上，风引仙舟淮浦。到得玉阶方寸地，历历苍生辛苦。要尽活、江南一路。昼绣归来沾御渥，听邦人、箫鼓迎初度。龟与鹤，亦掀舞。
<br>
<br>前身定是磻溪吕。笑当时、八十始卜，非熊非虎。试数行年逢革卦，革命正逢汤武。真千载、风云会遇。拟向庐山招五老，诣道山、同献蓬莱赋。仍剪菊，荐秋露。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【梅坡】
<br>
<br>鹊桥仙（三月廿一）
<br>
<br>华桐日永，泛兰风细，节近朱明十日。玉麟何事吐书来，瑞世应、文章东壁。
<br>
<br>绿衣戏彩，金樽酌醴，兰玉阶庭森列。更看千岁树青青，管取并、三槐手植。
<br>
<br>满江红（四月初六）
<br>
<br>天佑生贤，安排处、麦秋六日。人尽道、英雄慷慨，中兴人物。佛祖庆生宜后两，洞宾初度犹迟七。欲急流勇退作神仙，如何得。
<br>
<br>州县考，劳书绩。东西府，今虚席。看台星北拱，寿星南极。即见紫泥书下逮，须还班头立。愿得君、千载庆风云，齐箕翼。
<br>
<br>水调歌头（寿马守·五月十八）
<br>
<br>五月进农黍，三叶换阶蓂。不知今夕何夕，嵩岳床生申。莲幕泮宫小试，花县二车偏历，所至蔼芳声。一札颁明诏，千里寄专城。
<br>
<br>席方温，边报警，塞飞尘。腹中数万兵甲，笑却狄人兵。金印明年如斗，黄阁有人引类，阔步到公卿。遥拜祝椿算，长愿待枫宸。
<br>
<br>千秋岁引（寿女人·八月初二）
<br>
<br>两叶蓂开，千年桃熟，恰近秋期十三日。寿星辉映福星现，寿山高对城山立。蕊宫仙，王母宴，瑶池客。
<br>
<br>齐劝芳樽斟玉液。齐唱新词翻玉笛。岁岁今朝陪燕集。荣华富贵长年出，重重锦上花添色。谢庭兰，燕山桂，登科必。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【徐观国】
<br>
<br>蓦山溪
<br>
<br>儒官措大，是官曰都得做。宰相故崇下，呼召也须同，太原公子，能武又能文，闲暇里，抱琴书，车马时相过。樽开北海，减请还知么。叵耐这点徒，刚入词、把人点污。儒冠屈辱，和我被干连，累告讦，孟尝君，带累三千处。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【阮郎中】
<br>
<br>失调名（赠妓）
<br>
<br>东风捻就，腰儿纤细。系的粉裙儿不起。近来只惯掌中看，忍教在、烛花影里。
<br>
<br>更阑应是，酒红微褪。暗蹙损、眉儿娇翠。夜深著两小鞋儿，靠那处、屏风立地。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【俞克成】
<br>
<br>蝶恋花（怀旧）
<br>
<br>梦断池塘惊乍晓。百舌无端，故作枝头闹。报道不禁寒料峭。未教舒展闲花草。
<br>
<br>尽日帘垂人不到。老去情疏，底事伤春瘦。相对一樽归计早。玉山不减巫山好。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【胡浩然】
<br>
<br>万年欢（上元）
<br>
<br>灯月交光，渐轻风布暖，先到南国。罗绮娇容，十里绛纱笼烛。花艳惊郎醉目。有多少、佳人如玉。春衫袂，整整齐齐，内家新样妆束。
<br>
<br>欢情未足。更兰谩勾牵旧恨，萦乱心曲。怅望归期，应是紫姑频卜。暗想双眉对蹙。断弦待、鸾胶重续。休迷恋，野草闲花，凤箫人在金谷。
<br>
<br>东风齐著力（除夕）
<br>
<br>残腊收寒，三阳初转，已换年华。东君律管，迤逦到山家。处处笙簧鼎沸，会佳宴、坐列仙娃。花丛里，金炉满爇，龙麝烟斜。
<br>
<br>此景转堪夸。深意祝、寿同福海增加。玉觥满泛，且莫厌流霞。幸有迎春寿酒，银瓶浸、几朵梅花。休辞醉，园林秀色，百草萌牙。
<br>
<br>送入我门来（除夕）
<br>
<br>荼垒安扉，灵馗挂户，神傩烈竹轰雷。动念流光，四序式周回。须知今岁今宵尽，似顿觉明年明日催。向今夕，是处迎春送腊，罗绮筵开。
<br>
<br>今古偏同此夜，贤愚共添一岁，贵贱仍偕。互祝遐龄，山海固难摧。石崇富贵篯铿寿，更潘岳仪容子建才。仗东风尽力，一齐吹送，入此门来。
<br>
<br>春霁（春晴）
<br>
<br>迟日融和，乍雨歇东郊，嫩草凝碧。紫燕双飞，海棠相衬，妆点上林春色。点然望极。因人天气浑无力。又听得。园苑，数声莺啭柳阴直。
<br>
<br>当此暗想，故国繁华，俨然游人，依旧南陌。院深沈、梨花乱落，那堪如练点衣白。酒量顿宽洪量窄。算此情景，除非殢酒狂欢，恣歌沈醉，有谁知得。
<br>
<br>满庭芳（吉度）
<br>
<br>潇酒佳人，风流才子，天然分付成双。兰堂绮席，烛影耀荧煌。数辐红罗绣帐，宝妆篆、金鸭焚香。分明是，芙渠浪里，一对浴鸳鸯。
<br>
<br>欢娱，当此际，山盟海誓，地久天长。顾五男二女，七子成行。男作公卿将相，女须嫁、君宰侯王。从兹去，荣华富贵，福禄寿无疆。
<br>
<br>
<br>
<br>
<br>
<br>
<br>
<br>
<br>
<br>
<br>【宋丰之】
<br>
<br>小冲山
<br>
<br>花样妖娆柳样柔。眼波流不断、满眶秋。窥人佯整玉搔头。娇无力，舞罢却成羞。
<br>
<br>无计与迟留。满怀禁不得、许多愁。一溪春水送行舟。无情月，偏照水东楼。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【孙夫人】
<br>
<br>风中柳（闺情）
<br>
<br>锁减芳容，端的为郎烦恼。鬓慵梳、宫妆草草。别离情绪，等归来都告。怕伤郎、又还休道。
<br>
<br>利锁名缰，几阻当年欢笑。更那堪、鳞鸿信杳。蟾枝高折，愿从今须早。莫辜负、凤帏人老。
<br>
<br>
<br>
<br>
<br>
<br>
<br>
<br>
<br>
<br>
<br>【陈若晦】
<br>
<br>满庭芳（游人涤赋）
<br>
<br>五洞深沈，九峰回抱，望中云汉相侵。暮春天气，宫殿翠烟深。一片山光澹净，溪月上、碧水浮金。琼楼杪，仙人度曲，空外响虚音。
<br>
<br>龙香，时暗引，青鸾白鹤，飞下秋阴。露华冷、琼珠点缀瑶林。犹记华胥梦断，从别后、几许追寻。人间世，逝川东注，红日又西沈。
<br>
<br>
<br>
<br>
<br>
<br>
<br>
<br>
<br>
<br>【徐一初】
<br>
<br>摸鱼儿
<br>
<br>对茱萸、一年一度。龙山今在何处。参军莫道无勋业，消得从容尊俎。君看取。便破帽飘零，也博名千古。当年幕府。知多少时流，等闲收拾，有个客如许。
<br>
<br>追往事，满目山河晋土。征鸿又过边羽。登临莫上高层望，怕见故宫禾黍。觞绿醑。浇万斛牢愁，泪阁新亭雨。黄花无语。毕竟是西风，朝来披拂，犹忆旧时主。
<br>
<br>
<br>
<br>
<br>
<br>
<br>
<br>
<br>
<br>
<br>【陈彦章妻】
<br>
<br>沁园春
<br>
<br>记得爷爷，说与奴奴，陈郎俊哉。笑世人无眼，老夫得法，官人易聘，国土难媒。印信乘龙，夤绿叶凤，选似扬鞭选得来。果然是，西雍人物，京样官坯。
<br>
<br>郑郎上马三杯。莫把离愁恼别怀。那孤灯只砚，郎君珍重，离愁别恨，奴自推排。白发夫妻，青衫事业，两句微吟当折梅。彦章去，早归则个，免待相催。
<br>
<br>
<br>
<br>
<br>
<br>
<br>
<br>
<br>
<br>
<br>【郑文妻】
<br>
<br>忆秦娥
<br>
<br>花深深。一钩罗袜行花阴。行花阴。闲将柳带，细结同心。日边消息空沈沈。画眉楼上愁登临。愁登临。海棠开后，望到如今。
<br>
<br>
<br>
<br>
<br>
<br>
<br>
<br>
<br>
<br>【刘鼎臣妻】
<br>
<br>鹧鸪天（剪彩花送珍省试）
<br>
<br>金屋无人夜剪缯。宝钗翻作齿痕轻。临长执手殷勤送，衬取萧郎两鬓青。
<br>
<br>听嘱付，好看承。千金不抵此时情。明年宴罢琼林晚，酒面微红相映明。
<br>
<br>
<br>
<br>
<br>
<br>
<br>
<br>
<br>
<br>【张任国】
<br>
<br>柳梢青
<br>
<br>挂起招牌。一声喝采，旧店新开。熟事孩儿，家怀老子，毕竟招财。
<br>
<br>当初合下安排。又不豪门买呆。自古道、正身替代，见任添差。
<br>
<br>福建士子
<br>
<br>月上小楼西，鸡唱霜天晓。泪眼相看话别时，把定纤纤手。伊道不忘人，伊却都忘了。我若无情似你时，瞒不得、桥头柳。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【钟辰翁】
<br>
<br>水调歌头（寿何帅）
<br>
<br>某伏以天佑皇朝，龙虎叶千龄之运；时生人杰，麒麟开六月之祥。垂弧在辰，属部胥庆。共惟某官德钟清粹，气备中和。暂借鸿名，特欲重无戎之寄；伫来凤诏，促归充左辖之虚。属初度之载临，开华年而有永。某误蒙眷予，倍切欢愉。持南丰一瓣之香，归依已切；效东鲁三寿之祝，祈颂难穷。仰冀台慈，俯赐电览。某下情无任善颂之至。
<br>
<br>皓皓一何洁，更暴以秋阳。秋毫尘滓、如何涴得这肝肠。况对金风初度，酌彼银河净浴，六月凛冰霜。精白生来别，日月许争光。
<br>
<br>清明朝，清要路，偏流芳。澄清闽峤，姑命申伯式南邦。洗得甲兵静了，去作诗书元帅，却人相吾皇。清问同天老，俾尔寿而昌。
<br>
<br>齐天乐（寿谢丞）
<br>
<br>南墙槐竹风摇翠。欢声为谁吹起。水秀龟神，松清鹤健，人在蓬壶深处。金猊喷雾。睹鬓雪青归，脸霞红驻。一点寿星，分明光照梅花树。
<br>
<br>三年冰蘖清苦。这长生富贵，天应分付。经阅黄庭，鼎烹丹井，心事澹然如水。东山霖雨。正出洗太虚，未容别墅。紫诏飞来，玉堂锵步武。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【萧仲芮】
<br>
<br>沁园春（寿春陵史君叔）
<br>
<br>五马南来。一骑东驰，诏黄已催。正寻幽择胜，闲边点检，吟风弄月，忙处徘徊。玉井莲房，碧筒酒熟，趁得长年千岁杯。杯浮处，正芒寒南极，色映三台。
<br>
<br>明光殿北屏门，记御笔亲题名姓来。看河东召人，韩侯归觐，通班玉笋，稳上鸾台。作汉无功，继唐八叶，绿鬓依然画绣回。安排了，待秋风先看，双桂联魁。
<br>
<br>
<br>
<br>
<br>
<br>
<br>
<br>
<br> 
<br>
<br>【陈士豪】
<br>
<br>沁园春（寿胡守）
<br>
<br>把酒西湖，问梅一笑，为谁试花。有淡庵人品，精忠许国，文昌地位，清白传家。鸾检封芝，麟符剖竹，立马嘶风催戌瓜。从今好，听夜郎江上，谯鼓喧挝。
<br>
<br>雌堂玉暖吴娃。向燕寝香中早放衙。但一麾十里，风清画戟，五溪六诏、云拥高牙。褒玺疏荣，锋车趣召，万寿杯中色翠霞。何须更，问武陵玉屑，勾漏丹砂。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【赵通判】
<br>
<br>沁园春（寿太守李宗丞）
<br>
<br>贺白文章，英卫规模，簪缨世家。更襟怀，芳润光风齐月，笔端奇伟，春藻天葩。课最严城，升班清禁，蔽芾棠阴人竞夸。争知道，富恩波衮衮，万顷无涯。
<br>
<br>清辉庭桂方花。映潋滟仙杯浮紫霞。庆云龙风虎，明良际会，鸿勋骏业，重叠辉华。寿挹南峰，福迎庐水，未羡还丹九转砂。从此去，看腰黄眼赤，迤逦堤沙。
<br>
<br>
<br>
<br>
<br>
<br>
<br>
<br>
<br>
<br>【赵汝恂】
<br>
<br>念奴娇（寿萧守）
<br>
<br>萧守六月九日生。其时购得右曼卿书寿字碑，挂於厅壁，乃景佑五年六月九日书，月日恰同，用以为意。
<br>
<br>金塘瑞溢，爱琉璃十顷，风漪摇碧。玉女三千擎翠盖，簇拥芙容仙伯。鸾鹤回翔，龙蛇飞动，醉墨挥仙笔。磨崖书寿，分明知是今日。
<br>
<br>应为今日生申，银钩照坐，光满图书壁。竹马儿童传好语，小住湖山开国。玉玺成文，金莲赐对，剑履登玄石。丹砂九转，功成依旧头黑。
<br>
<br>
<br>
<br>
<br>
<br>
<br>
<br>
<br>
<br>【石麟】
<br>
<br>贺新凉（寿处州刘守）
<br>
<br>一骑飞来速。报平山、将颁凤检，宠分符竹。自是平淮勋名在，姓字屏风纪录。正欲革、潢池风俗。古括久思贤太守，待东山、一起苍生福。唐李段，追芳躅。
<br>
<br>横舟竹下凭青鹿。庆生朝、称觞蔼蔼，履珠簪玉。争奈回溪民望切，计日带牛佩犊。便合早、秣驺脂毂。圣眷处公犹未惬，俟朱幡、才下锋车趣。符已兆，台星六。
<br>
<br>金缕词（寿南楼）
<br>
<br>欲上南楼寿。记当年、祥占玉燕，一阳生候。今数书云犹七日，宫线未添刺绣。便草就、寿词盈袖。合捧金荷称鹤算，想华堂、胜醉眉春酒。惭斐句，为觞侑。
<br>
<br>功名八稚年方少。自归来、陶庐蒋径，菊松为友。轩筑易安栽花药，不坠家声五柳。况满砌、芝兰争秀。岁岁斑斓衣戏处，老人星、一点辉南斗。顾对此，共长久。
<br>
<br>水调歌头（寿）
<br>
<br>九叶仙茅秀，旬浃一阳生。中山瑞气和暖，融作玉壶春。昨夜洪临跨鹤，翌早绿华骖凤，今日岳生申。须信神仙侣，引从降蓬瀛。
<br>
<br>文中虎，寿中鹤，酒中鲸。一门盛事相继；桥梓奋鹏程。应羡华堂燕处，许大规摹涵养，大器晚方成。醒后宫花句，伫看赋琼林。
<br>
<br>鹧鸪天（寿逸老堂主人，年八十二）
<br>
<br>欲寿中山不老仙。寿词更拟办千篇。九蓂日秀尧阶地，五色云祥鲁观天。
<br>
<br>吟逸老，醉逃禅。香传丹桂子孙贤。莫言大器韬藏久，犹是梁魁擢第年。
<br>
<br>水调歌头（寿致政叔，时又得孙）
<br>
<br>日暖唐宫绣，云绚鲁台观。九叶仙茅方茂，瑞气霭中山。逸老堂前戏彩，新抱玄孙弥月，红字写眉间。八十庆公寿，添撇更成千。
<br>
<br>寿中星，人中杰，酒中仙。功名富贵，事业分付子孙贤。赢得濠梁真乐，剩有陶园佳趣，村屦日安闲。第恐非熊兆，好事逼新年。
<br>
<br>
<br>
<br>
<br>
<br>
<br>
<br>
<br>
<br>
<br>【黄通判】
<br>
<br>满江红（寿太守赵司直）
<br>
<br>太守风流，管领尽、十分春色。开藩了、万花妆就，舒长化国。太白方观宫锦样，老人又现端门侧。听螺州、千里沸观声，春无极。
<br>
<br>龙种贵，蟾宫客。熊轼彦，鱼书直。更精神天赋，寒光停碧。宝箓定膺铜狄数，金樽好按梁州拍。待予环、赤舄映貂蝉，头方黑。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【高子芳】
<br>
<br>念奴娇（庆朱察推）
<br>
<br>葱葱佳气，人都道、今日垂孤令旦。怪得欢声如鼎沸，准拟华堂开宴。三虎容仪三子，二乔态度二宠是姊妹，争捧金杯劝。瑶池王母，何妨引领仙眷。
<br>
<br>况有道骨仙风致仕奉道，灵丹秘诀，钟鼎何心恋。却笑玉阶轩冕客，难脱功名羁绊。萧散陶篱，徜徉裴野，风月堪为伴。拳拳祝颂，寿龄期等龟算。
<br>
<br>菩萨蛮（寿夫人）
<br>
<br>去年会祝夫人寿。今岁也又还依旧。鬓绿与颜朱。神仙想不如。
<br>
<br>骨相真难老。疑是居蓬岛。那更舞霓裳。笙歌溢画堂。
<br>
<br>
<br>
<br>
<br>
<br>
<br>
<br>
<br>
<br>
<br>【萧仲昺】
<br>
<br>沁园春（庆宁乡令）
<br>
<br>笑问鸥盟，所不同心，有如大江。念渊明漫仕，虽轻斗粟，弦歌有得，难慕柴桑。相业流芳，元枢新躅，拈作先生一瓣香。长生酒，仗西风桂子，吹到河阳。
<br>
<br>湘江。笑绾铜章。便好筑绵州六一堂。看千年辽鹤，重归故，一船明月，又上潇湘。橐紫翻荷，官黄书诏，不待阴成蔽芾棠。中书考，更侯封酂国，汤沐宁乡。
<br>
<br>
<br>
<br>
<br>
<br>
<br>
<br>
<br>【熊德修】
<br>
<br>洞仙歌（庆县宰）
<br>
<br>洪崖仙裔，接武浮丘袂。佩玉长裾下尘世。东寻山水，独抱一琴来锦里。不犯人间宫祉。
<br>
<br>城山堂宇静，百丈楼高，湖海元龙浩然气。初度启初筵，昼永堂垂，笙鹤铿、轰出云际。问雅乐、何时献三雍，待汉殿明年，日长风细。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【范飞】
<br>
<br>满江红（寿东人）
<br>
<br>律转黄钟，尧蓂尚、零星一叶。人尽道、当年此日，诞生豪杰。我是君家门下士，三年屡献阳春雪。更此行、骑鹤上扬州，恩稠叠。君有子，文章伯。君有女，夸才色。更风流酝藉，东床佳客。婿祝长生儿祝寿，玉杯举罢金杯接。愿年年、长醉腊前梅，梅梢月。
<br>
<br>
<br>
<br>
<br>
<br>
<br>
<br>
<br> 
<br>
<br>【程和仲】
<br>
<br>沁园春（寿竹林亭长）
<br>
<br>呼伯雅来，满进松精，致寿于公。况富矣锦囊，吟边得句，森然武库，书里称雄。亭长新封，亩宫雅趣，一笑侯王名位穹。闲官守，任平章批抹，明月清风。
<br>
<br>年年申庆桑蓬。幸至节今截江网重出一首作'令'晨恰又逢。想霭霭其祥，瑞云阅兆，绵绵之算，线日增红。一段文章，三千功行，名在长生宝箓中。人间窄，待骖鸾驾鹤，上祝融峰。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【咏槐】
<br>
<br>贺新郎（代寿东屏）
<br>
<br>绿长阶蓂九。近黄钟、薰晴爱日，渐添宫绣。乾鹊檐头声声喜，催与东屏祝寿。怪一点、星明南斗。玉燕当年储瑞气，记垂弧、共醉蓬莱酒。无杰语，为觞侑。
<br>
<br>英风耿耿拏云手。向青春、蟾宫已步，桂香盈袖。却要诗书成麹蘖，酝酿锦心绣口。待匣里、青萍雷吼。今日功名乘机会，笑谈间、首入英雄彀。看父子，继蓝绶。
<br>
<br>
<br>
<br>
<br>
<br>
<br>
<br>
<br> 
<br>
<br>【陈梦协】
<br>
<br>渡江云（寿妇人集曲名）
<br>
<br>瑞云浓，缥缈弦月当庭，天香满院。玉女传言，把真珠帘卷。拥鹊桥仙，引江城子，拟醉蓬莱宴。吹紫玉箫，唱黄金缕，按拍声声慢。
<br>
<br>昼锦堂前，倾杯为寿，祝快活年，应天长远。喜似娘儿，解称人心愿。梦兰蕙芳，种宜男草，丹凤吟非晚。更步蟾宫，宴琼林日，汉宫春暖。
<br>
<br>
<br>
<br>
<br>
<br>
<br>
<br>
<br>
<br>【静春】
<br>
<br>鹧鸪天（子寿母）
<br>
<br>柳色青青罩翠烟。花光灼灼映临川。欲知窈窕呈祥日，恰近清明淑景天。
<br>
<br>浮瑞霭，庆真仙。不须男女祝椿年。异时早约西王母，剩折蟠桃荐寿筵。
<br>
<br>
<br>
<br>
<br>
<br>
<br>
<br>
<br>
<br>
<br>【王绍】
<br>
<br>菩萨蛮（侄寿伯）
<br>
<br>天正朔旦开新历。吾家伯父长生日。兰玉傍庭阶。称觞特地来。
<br>
<br>后年逢七十。今岁瞻南极。南极寿星宫。分明矍铄翁。
<br>
<br>
<br>
<br>
<br>
<br>
<br>
<br>
<br>
<br>
<br>【程节齐】
<br>
<br>清平乐（寿伯母）
<br>
<br>吾家三母。先后相为寿。管领诸郎尽明秀。都是婺女星宿。花筵今日居先。适逾甲子周天。敬以壮椿为祝，举觞我愿年年。
<br>
<br>木兰化（寿丈母）
<br>
<br>瑶池开宴后，问甚处、赋蟠桃。有砌底芝兰，涧边苹藻，淑德方高。闺中秀、林下气，是寻常空委蓬蒿。相映鱼轩黄绶，行膺鸾锦金罗。
<br>
<br>自惭半子误恩多。所祝意如何。愿台星旁映，寿星齐照，乐自陶陶。芝田阆风何在，但从今、岁岁此高歌。敬上一卮为寿，神仙九酝香醪。
<br>
<br>沁园春（贺新冠）
<br>
<br>髡彼两髦，末几见兮，突而弁兮。记昔年犀玉，奇资秀质，今朝簪佩，丰颊修眉。满面春风，一团和气，发露胸中书与诗。人都羡，是君家驹子，天上麟儿。
<br>
<br>画堂人物熙熙。会簪履雍容举庆宜。看筮日礼宾，陈钟列俎，三加致祝，一献成仪。绿鬓貂蝉，朱颜豸角，早有君臣庆会期。荣冠带，看绶悬若若，印佩累累。
<br>
<br>水调歌头（括坡诗）
<br>
<br>秋色在潇洒，佳气夜充闾。人传好语，君家门左正垂弧。毕万从来有后，释氏果然抱送，丹穴凤生雏。未作汤饼客，先写弄獐书。
<br>
<br>参军妇，贤相敌，古来无。钟奇毓秀，应是积善庆之余。想见珠庭玉角，表表出群英物，我已预知渠。他日容相顾，啼看定何如。
<br>
<br>沁园春（庆舍第生子）
<br>
<br>自古人言，庆在子孙，端有由来。看长庚孕李，昴星佐汉，福从人召，瑞自天开。曾忆当年，用翁熊梦，岂在区区春祀禖。只凭个、仁心积累，厚德栽培。
<br>
<br>天工信巧安排。试说与君当一笑哉。记年时此际，嗷嗷万口，俾之粒食，活及婴孩。岁始星周，事还好在，故遣麒麟出此胎。何须问，是兴宗必矣，业广基恢。
<br>
<br>沁园春（寿许宰二月初一）
<br>
<br>三百篇诗，三十六篇，以祈寿言。惟上天所佑，锡之君子，中心岂弟，盖有仁存。允矣我公，韦平世胄，学问于兹有本原。临民处，看精神秋彻，气宇春温。
<br>
<br>由来淑景中分。第一日桑弧挂左门。是赋受不凡，仁而宜寿，笑渠谄子，徒费辞繁。命匪在天，算非由数，我只把公心地论。从今去，管及登槐棘，福仿乾坤。
<br>
<br>木兰花慢（八月初四）
<br>
<br>西风吹昨梦，直飞上、广寒宫。见绛节霓旌。常娥延伫，玉立双童。殷勤桂枝分付，却为言、当日有仙翁。谪堕人间几载，只今恰挂桑蓬。
<br>
<br>佳音未返碧楼空。青鸟耗难参通。闻洞府已成，南州占断，皓月光风。前期十日佳席，倩一言、为写此清衷。三岛十洲佳致，奈何携近尘笼。
<br>
<br>水调歌（题角牴人障）
<br>
<br>养气兼养勇，岂不丈夫哉。何人刚欲斗力，谩向此间来。莫论施身文绣，看取兼人胆谅，胸次尽嵬嵬。独步登坛后，诸子尽舆台。笑渠侬，身贲育，伎婴孩。虚娇自恃，未识金德木鸡才。始也旁观退听，少则直前交臂，智与力俱摧。世有赏音者，为唱凯歌回。
<br>
<br>水调歌（题弩社头筹簇）
<br>
<br>都尉部千弩，旧事汉材官。连拳一臂三石，夜半破阴山。
<br>
<br>曾使中有扪足，造次摧坚挫锐，分白辱宠涓。省括一机耳，人未识黄间。
<br>
<br>锦为标，虽有戏，技为难。疾飞两箭，兄弟齐夺姓名还。虎帐有筹第一，龙榜预占双捷，底事足荣观。未数蹶张辈，容易立朝端。
<br>
<br>
<br>
<br>
<br>
<br>
<br>
<br>
<br>【张仲殊】
<br>
<br>步蟾宫（妻寿夫）
<br>
<br>笙歌喜庆争催晓。篆烟舞、龙鸾缥缈。香罗上、不画寿仙人，献一段、长生寿草。
<br>
<br>一心一意同欢笑。两心事、卒难得了。教传语、天上太白星，剩借取、几千年好。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【吴氏】
<br>
<br>好事近（妻寿夫）
<br>
<br>腊近渐知春，已有早梅堪折。况是诞辰佳宴，拥笙簧罗列。玉杯休惜十分斟，金炉更频爇。连理愿同千岁。看蟠桃重结。
<br>
<br>
<br>
<br>
<br>
<br>
<br>
<br>【吴编修】
<br>
<br>贺新凉（自寿）
<br>
<br>出处男儿事。甚从前、说著渊明，放高头地。点检柴桑无剩粟，未肯低头为米。算此事、非难非易。三十年间如昨日，秀才瞒、撰到专城贵。饱共暖，已不翅。
<br>
<br>旁人问我归耶未。数旖年、平头六十，更须三岁。把似如今高一著，更好闻鸡禁市。总不似、长伸脚睡。六月荷凤芗州路，北螺山、别是般滋味。今不去，视江水。
<br>
<br>八声甘州（吴编修解任）
<br>
<br>系酒船、夜入古江楼，浑莫辨西东。叹从前眼底，一丁不识，四海曾空。老去休休莫莫，谁识旧元龙。尚解被襟去，赋大王雄。
<br>
<br>回首演仙高处，问赤松无恙，舍子何从。便不然学稼，犹有相牛翁。小婆娑、东家故舍，也著侬、四下二之中。芗州外，溪风山月，鸥鹭盟同。
<br>
<br>摸鱼儿（又）
<br>
<br>予何人、此何时节，驾言我欲行志。青原煮豆然萁后，谁豢龙蛇赤子。心为碎。宽底是、翻疑又怕严底是。吾方左计。冷眼别人看，畏首畏尾，身复尚余几。
<br>
<br>陶元亮，自古真奇男子。督邮尚若人耳。秋凤一曲柴桑路，新秫炊香正美。黄鹄起。见说道、山光潭影皆欢喜。晴窗静倚。还我向来高，仙人羽客，别有一天地。
<br>
<br>
<br>
<br>
<br>
<br>
<br>
<br>
<br> 
<br>
<br>【赵龙图】
<br>
<br>念奴娇
<br>
<br>吾今老矣。好归来、了取青山活计。甲子一周余半纪，谙尽人间物理。婚嫁随缘，田舍粗给，知足生惭愧。心田安逸，自然绰有余地。
<br>
<br>还是初度来临，葛巾野服，不减貂蝉贵。门外风波烟浪恶，我已收心无累。弟劝兄酬，儿歌女舞，落得醺醺醉。满堂一笑，大家百二十岁。
<br>
<br>
<br>
<br>
<br>
<br>
<br>
<br>【竹林亭长】
<br>
<br>沁园春（自寿）
<br>
<br>自笑生身，历事以来，垂六十年。今浮湛闾里，半非识面，交游朋友，各色华颠。富贵不来，少年已去，空见悠悠岁月迁。虽然是，只壮心一点，犹自依然。
<br>
<br>新阳又长天边。人指似山间诗酒仙。算胸次崔嵬，不胜百榼，笔端枯槁，难足千篇。隐几杖藜，相耕听诵，聊看诸郎相后先。余何□，但读书煮茗，日晏高眠。
<br>
<br>
<br>
<br>
<br>
<br>
<br>
<br>
<br>【杨樵云】
<br>
<br>满庭芳（影）
<br>
<br>只道空烟，又疑流水，依依却是行云。了然相对，又是梦纷纭。半面春风图画，黄金在、难铸昭君。溪桥断，梅花晴雪，端的白三分。真真。难唤醒，三年抽藕，织得榴裙。甚徘徊窥镜，交翼鸾文。一片飞花来去，并刀快、翦取晴纹。无情处，分明著眼，强半带春醺。
<br>
<br>水龙吟（梦）
<br>
<br>多情不在分明，绣窗日日花阴午。依依云絮，溶溶香雪，觑他寻路。一滴东风，怎生消得，翠苞红栩。被疏钟敲断，流莺唤起，但长记、弓弯舞。
<br>
<br>定是相思入骨，到如今、月痕同醉。教人枉了，若还真个，匆匆如此。全未惺松，缬纹生眼，胡床犹据。算从前、总是无凭，待说与、如何寄。
<br>
<br>小楼连苑（梅）
<br>
<br>一枝斜堕墙腰，向人颤袅如相媚。是谁翦取，断云零玉，轻轻妆缀。不是幽人，如何能到，水边沙际。又匆匆过了，春风半面，尽长把、重门闭。
<br>
<br>只管相思成梦，道无情、又关乡意。苍苔半亩，如今已是，鹿胎田地。甚欲追陪，却嫌花下，翠环解语。待何时月转，幽房醉了，不教归去。
<br>
<br>
<br>
<br>
<br>
<br>
<br>
<br>
<br>
<br>【刘应雄】
<br>
<br>木兰花慢（元夕郡侯邀赋）
<br>
<br>梅妆堪点额，觉残雪、未全消。忽春递南枝，小窗明透，渐褪寒骄。天公似怜人意，便挽回、和气做元宵。大守公家事了，何妨银烛高烧。
<br>
<br>旋开铁锁粲星桥。快灯市、客相邀。且同乐时平，唱弹弦索，对舞纤腰。传柑记陪佳宴，待说来、须更换金貂。只恐出关人早，鸡鸣又报趣朝。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【曾隶】
<br>
<br>锁窗寒（帘下）
<br>
<br>绣额云横，银钩月小，绿杨庭院。疏明满幅，永画未忺高卷。爱空纹、巧匀曲波，弄晴日色花阴转。任筛金影碎，轻敲檐玉，碍双飞燕。
<br>
<br>凝见。窗留篆影，六曲雕阑，翠深绛浅。香风暗度，不隔娇松莺啭。似无情、重雾下垂，嫩桃想像添笑脸。望瑶阶、窣地双鸳，注盼金莲远。
<br>
<br>
<br>
<br>
<br>
<br>
<br>
<br>
<br>
<br>
<br>【黄水村】
<br>
<br>解边环（春梦）
<br>
<br>凤楼倚倦。正海棠睡足，锦香衾软。似不似、雾阁云窗，拥绝妙灵君，霎时曾见。屏里吴山，又依约、兽环半掩。到教人觑了，非假非真，一种春怨。
<br>
<br>游丝落花满院。料当时、错怪杏梁归燕。记得栩栩多情，似蝴蝶飞来，扑翻轻扇。偷眼帘帷，早不见、画眉人面。但凝红生半脸，枕痕一线。
<br>
<br>
<br>
<br>
<br>
<br>
<br>
<br>
<br>
<br>【姜个翁】
<br>
<br>霓裳中序第一（春晚旅寓）
<br>
<br>园林罢组织。树树东风翠云滴。草满旧家行迹。是鼓舞得声声，晓莺如觅。愁红半湿。煞憔悴、墙根堪惜。可念我，飘零如此，一地送岑寂。
<br>
<br>龟石。当年第一。也似老、人间风日。余葩选甚颜色。羞捻江南，断肠词笔。留春浑未得。翻些入、啼鹃夜泣。清江晚，绿杨归思，隔岸数峰出。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【彭芳远】
<br>
<br>满江红（风前断笛平韵）
<br>
<br>愁满关山，又吹得、芦花雪深。西楼外、天低水涌，龙挟秋吟。回首人间无此曲，数峰江上落余音。似断云、飞絮两悠悠，何处寻。
<br>
<br>江南路，晴又阴，声韵改，泪盈襟。自中郎去后，羽泛商沈。牛背斜阳添别恨，鸾胶秋月续琴心。待醉骑、黄鹤度苍寒，霜满林。
<br>
<br>
<br>
<br>
<br>
<br>
<br>
<br>
<br>
<br>
<br>【戴山隐】
<br>
<br>满江红（风前断笛）
<br>
<br>醉倚江楼，长空外、行云遥驻。甚凄凉孤吹，含商引羽。薄夜冷侵沙浦雁，老龙吟彻寒潭雨。蓦凉飚、一阵卷潮来，惊飞去。
<br>
<br>重欲听，知何处。谁为我，胡床据。谩寻寻觅觅，凝情如许。旧日山阳空有恨，杏花明月今谁赋。恐凭阑、人有爱梅心，空愁伫。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【李裕翁】
<br>
<br>摸鱼儿（春光）
<br>
<br>计江南、许多风景，繁华只在睛昼。些儿淡沲花著柳。疏雨后。更艳艳绵绵，泼眼浓如酒。飞浮宇宙。但借日浮香，随烟著物，巧笔画难就。
<br>
<br>惆怅处，曾记苏堤携手。十年惊觉回首。苍埃霁景成阴晦，湖水湖烟依旧。凝望久。问燕燕莺莺，识此年花否。长门别有。脉脉断肠人，柔情荡漾，长是为伊瘦。
<br>
<br>
<br>
<br>
<br>
<br>
<br>
<br>
<br>
<br>【龙端是】
<br>
<br>忆旧游（题南楼）
<br>
<br>问南楼月色，十载相疏，何似今宵。旧雨菰蒲国，想波光雁影，远撼沅潇。拟苏堤上柳，烟碧为谁摇。叹庚扇尘深，胡床梦浅，翠减香销。
<br>
<br>迢迢。谩回首，记酹酒江山，曾共金镳。暮色沈西垒，几狂朋来往，舟叶招招。浩歌拍手归去，风月两长桥。算此会何时，刘郎去后多嫩桃。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【萧东父】
<br>
<br>齐天乐
<br>
<br>扇鸾收影惊秋晚，梧桐又供疏雨。翠箔凉多，绣囊香减，陡觉簟冰如许。温存谁与。更禁得荒苔，露蛩相诉。恨结愁萦，风刀难翦几千缕。
<br>
<br>闲思前事易远，怅旧欢无据，月堕湘浦。软玉分裯，腻云侵枕，犹忆喷兰低语。如今最苦。甚怕见灯昏，梦游间阻。怨杀娇痴，绿窗还嚏否。
<br>
<br>
<br>
<br>
<br>
<br>
<br>
<br>
<br>
<br>【王从叔】
<br>
<br>昭君怨
<br>
<br>门外春风几度。马上行人何处。休更卷朱帘。草连天。立尽海棠花月。飞到荼コ香雪。莫怪梦难成。梦无凭。
<br>
<br>阮郎归
<br>
<br>风中柳絮水中萍。聚散两无情。斜阳路上短长亭。今朝第几程。
<br>
<br>何限事，可怜生。能消几度春。别时言语总伤心。何曾一字真。
<br>
<br>南柯子（苦雨）
<br>
<br>碧树留云湿，青山似笠低。鹧鸪啼罢竹难啼。不晓天天何意、要梅肥。
<br>
<br>昨日穿新葛，今朝御夹衣，思家怀抱政难为。只恐归来憔悴、却羞归。
<br>
<br>浣溪沙（梅）
<br>
<br>水月精神玉雪胎。乾坤清气化生来。断桥流水领春回。昨夜醉眠苔上石，天香冉冉下瑶台。起来窗外见花开。
<br>
<br>秋蕊香（用清真韵）
<br>
<br>薄薄罗衣乍暖，红入酒痕潮面。絮花舞倦带娇眼。昨夜平堤水浅。
<br>
<br>故人信断风筝线。误归燕。梦魂不怕山路远。无奈棋声隔院。
<br>
<br>
<br>
<br>
<br>
<br>
<br>
<br>
<br>
<br>【吴元可】
<br>
<br>凤凰台上忆吹箫（秋意）
<br>
<br>更不成愁，何曾是醉，豆花雨后轻阴。似此心情自可，多了闲吟。秋在西楼西畔，秋较浅、不似情深。
<br>
<br>夜来月，为谁瘦小，尘镜羞临。
<br>
<br>弹筝，旧家伴侣，记雁啼秋水，下指成音。听未稳、当时自误，又况如今。那是柔肠易断，人间事、独此难禁。雕笼近，数声别似春禽。
<br>
<br>扬州慢（初秋）
<br>
<br>露叶犹青，岩药迟动，幽幽未似秋阴。似梅风带溽，吹度长林。记当日、西廊共月，小屏轻扇，人语凉深。对清觞，醉笑醒颦，何似如今。
<br>
<br>临高欲赋，甚年来、渐减狂心。为谁倚多才，难凭易感，早付销沈。解事张郎风致，鲈鱼好、归听吴音。又夜阑闻笛，故人忽到幽襟。
<br>
<br>采桑子（春夜）
<br>
<br>江南二月春深浅，芳草青时，燕子来迟。翦翦轻寒不满衣。清宵欲寐还无寐，顾影颦眉。整带心思。一样东风两样吹。
<br>
<br>浪淘沙
<br>
<br>浅约未曾来。一迳苍苔。缃桃无数棘花开。怪得闭门机杼静，挑菜初回。
<br>
<br>幽树鸟声催。欲去徘徊。□□别久易相猜。幽绪一晴无处著，戏打青梅。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【李太古】
<br>
<br>永遇乐
<br>
<br>玉砌标鲜，雪园风致，似曾相识。蝉锦霞香，乌丝云湿，吹渴蟾蜍滴。青青白白，关关滑滑，寒损珠衣狂客。尽声声、不如归去，归也怎生归得。
<br>
<br>含桃红小，香芹翠软，惆怅宜城山色。百折浮岚，几湾流水，那一些儿直。落花情味，露花魂梦，蒲花消息。抚纤眉，织乌西下，为君凝碧。
<br>
<br>恋绣衾
<br>
<br>橘花风信满院香。摘青梅、犹自怕尝。向绿密、红疏处，喜相逢、飞下一双。
<br>
<br>堪怜堪惜还堪爱，唤青衣、推上绣窗。暗记得、凭肩语，对菱花、啼损晚妆。
<br>
<br>南歌子
<br>
<br>月下秦准海，花前晏小山。二仙仙去几时还。留得月魂花魄、在人间。河汉流旌节，天风袅佩环。满空香雾湿云鬟。何处一声横笛、杏花寒。
<br>
<br>虞美人
<br>
<br>西风海色秋无际。双泪如铅水。白羊成队梦初平。挂杖敲云、云处晓鸿惊。
<br>
<br>小琼闲抱银筝笑。问有芳卿否。玉书分付莫开封。明日人间临水、拾流红。
<br>
<br>卜算子（梦中作）
<br>
<br>尽道是伤春，不似悲秋怨。门外分明见远山，人不见，空肠断。
<br>
<br>朝来一霎晴，薄暮西风远。却忆黄花小雨声，误落下、三四点。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【黄子行】
<br>
<br>西湖月（自度商调）
<br>
<br>湖光冷浸玻璃，荡一饷薰风，小舟如叶。藕花十丈，云梳雾洗，翠娇红怯。壶觞围坐处，正酒醁吹波红映颊。尚记得、玉臂生凉，不放汗香轻浃。
<br>
<br>殢人小摘墙榴，为碎掐猩红，细认裙褶。旧游如梦，新愁似织，泪珠盈睫。秋娘风味在，怎得对银釭生笑靥。消瘦沈约诗腰，仿佛堪捻。
<br>
<br>西湖月（探梅）
<br>
<br>初弦月挂林梢，又一番西园，探梅消息。粉墙朱户，苔枝露蕊，淡匀轻饰。玉儿应有恨，为怅望东昏相记忆。便解佩、飞入云阶，长伴此花倾国。
<br>
<br>诗腰瘦损刘郎，记立马攀条，倚阑横笛。少年风味，拈花弄蕊，爱香怜色。扬州何逊在，试点染吟笺留醉墨。谩赢得、疏影寒窗，夜深孤寂。
<br>
<br>贺新郎（冰箸）
<br>
<br>开遍寒梅萼。正东皇、排酥砌玉，幻成楼阁。十万琼琚仙女队，来趁春光游乐。向醉里、玉簪轻落。零乱不知何处去，甚人间、一夜东风恶。吹起在，画檐角。
<br>
<br>参差向晓森如削。似吴姬、妆残粉指，向人垂著。好似西园笋瘦，红锦衤朋儿乍剥。且莫遣、儿童敲却。拟办羔儿香瓮酒，唤刘叉、来醉尊前约。吟好句，再描摸。
<br>
<br>满江红
<br>
<br>（归自湖南题富春馆）
<br>
<br>津鼓匆匆，犹记得、故人相送。春江上、鸟啼花影，马嘶香鞚。情逐阳关金缕断，泪和杨柳春丝重。算别来、几度月明时，相思梦。
<br>
<br>山万叠，愁眉耸。春一点，归心动。问风俦月侣，有谁游从。百里家山明日到，一尊芳酒今宵共。任楼头、吹尽五更风，梅花弄。
<br>
<br>花心动（落梅）
<br>
<br>谁倚青楼，把谪仙长笛，数声吹裂。一片乍零，千点还飞，正是雨晴时节。水晶帘外东风起，卷不尽、满庭香雪，画阑小，斜铺乱飐，翠苔成缬。
<br>
<br>袅袅余香未歇。空怅望音尘，两眉愁切。翠袖泪干，粉额妆寒，此恨有谁同说。江南春信无痕迹，余情在、冷烟残月。梦魂远，兰灯伴人易灭。
<br>
<br>小重山
<br>
<br>一点斜阳红欲滴。白鸥飞不尽，楚天碧。渔歌声断晚风急。搅芦花，飞雪满林湿。
<br>
<br>孤馆百尤集。家山千里远，梦难觅。江湖风月好休拾。故溪云，深处著蓑笠。
<br>
<br>
<br>
<br>
<br>
<br>
<br>
<br>
<br>
<br>
<br>【龙紫蓬】
<br>
<br>齐天乐（题滕王阁）
<br>
<br>雨帘云栋重寻处，青红半空飞去。槛影侵鸥，檐光送雁，摇荡秋容千里。歌珠舞翠。怎禁得无情，一江流水。可是西山，半眉新绿向人觑。
<br>
<br>千年留下胜赏，尽登临无限，须付才思。坏堞闲愁，危樯往恨，欲拍阑干无路。新碑旧记。更今古匆匆，一番兴废。立尽斜阳，共谁评半语。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【萧允之】
<br>
<br>渡江云（春感用清真韵）
<br>
<br>蔷薇开欲谢，峭寒渐少，轩槛俯晴沙。先来愁未了，又听一声，新阕落渔家。徘徊伫立，似玉笛、三弄昭华。春昼长、暗怀谁写，戏墨乱翻鸦。吁嗟。诗情犹念隽，酒兴偏豪，记南楼月下。曾共乐、沈烟绮席，烛影窗纱。农香秀色知何处，甚忘却、堤柳汀葭。空惆怅，无人共采苹花。
<br>
<br>满江红（雨中有怀）
<br>
<br>冷逼疏帘，浑不似、今春寂寞。风雨横，赏心欢事，总如云薄。柳眼花须空点缀，莺情蝶思应萧索。但绕庭、流水碧潺潺，车音邈。
<br>
<br>怀往事，孤素约。酒未饮，愁先觉。甚中年滋味，共谁商略。芳草易添闲客恨，垂杨难系行人脚。谩几回、吟遍夕阳红，阑干角。
<br>
<br>琐窗寒
<br>
<br>细雨收尘，轻寒弄日，柳丝掠道。桃边杏处，犹记玉骢曾到。对东风、回首旧游，香销艳歇无音耗。怅佳人、有约难来，绿遍满庭芳草。
<br>
<br>愁抱。沈吟久，翠珥金钿，为何人好。回文细字，尘暗当年纤缟。倚阑干、斜阳又西，欢期易失春易老。待何时、再觅珍丛，共把清尊倒。
<br>
<br>蝶恋花
<br>
<br>十幅归帆风力满。记得来时，买酒朱桥畔。远树平芜空目断。乱山惟见斜阳半。
<br>
<br>谁把新声翻玉管。吹过沧洲，多少伤春怨。已是客怀如絮乱。画楼人更回头看。
<br>
<br>虞美人
<br>
<br>朱楼曾记回娇盼。满坐春风转。红潮生面酒微醺。一曲清歌留往、半窗云。
<br>
<br>大都咫尺无消息。望断青鸾翼。夜长香短烛花红。多少思量只在、雨声中。
<br>
<br>点绛唇（记梦）
<br>
<br>花径相逢，眼期心诺情如昨。怕人疑著。佯弄秋千索。知有而今，何似留初莫。愁难托。雨铃风铎。梦断灯花落。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【段宏章】
<br>
<br>洞仙歌（荼コ）
<br>
<br>一庭晴雪，了东风孤注。睡起浓香占窗户。对翠蛟盘雨，白凤迎风，知谁见、愁与飞红流处。
<br>
<br>想飞琼弄玉，共驾苍烟，欲向人间挽春住。清泪满檀心，如此江山，都付与、斜阳杜宇。是曾约梅花带春来，又自共梨花，送春归去。
<br>
<br>
<br>
<br>
<br>
<br>
<br>
<br>
<br>
<br>
<br>【刘贵翁】
<br>
<br>满庭芳（萍）
<br>
<br>宫鸟西飞，杨花北去，春风飘向伊谁。盈盈小小，轻薄不堪肥。天付风流到骨，消不尽、流落青池。谁知道，踏歌朝暮，痴绝待渠归。
<br>
<br>愔愔，春似酒，日痕生绀，裙色明漪。笑东家西沼，到处依依。同是东风种得，独无据，飘泊年时。青梅落，水光帘影，小翠立横枝。
<br>
<br>
<br>
<br>
<br>
<br>
<br>
<br>
<br>
<br>
<br>【黄霁宇】
<br>
<br>水龙吟（青丝木香）
<br>
<br>丽华一握青丝，金珠粟粟香环里，春窥绮阁，新妆风舞，铢衣如碎。翠凤苍虬，骑来下界，蝶惊蜂避。甚三生富贵，垂垂晓露，犹凝满身珠翠。
<br>
<br>谁共那人结发，问何时、蹇修为理。对化一笑，香茸易翦，碎金难缀。半点芳心，乱愁如织，缕丝传意。倩东皇、拂拭新条，更与作、来生计。
<br>
<br>
<br>
<br>
<br>
<br>
<br>
<br>
<br>【刘天迪】
<br>
<br>齐天乐
<br>
<br>（严县尹度上和李观我韵）
<br>
<br>瑞麟香软飞瑶席，吟仙笑陪欢宴。桐影吹香，梅阴弄碧，一味微凉堪荐。停杯缓劝。记罗帕求诗，琵琶遮面。十载扬州，梦回前事楚云远。
<br>
<br>人生总是逆旅，但相逢一笑，如此何限。采石宫袍，沈香醉笔，何似轻衫小扇。流年暗换。甚新雨情怀，故园心眼。明日西江，斜阳帆影转。
<br>
<br>一萼红（夜闻南妇哭北夫）
<br>
<br>拥孤衾，正朔风凄紧，毡帐夜生寒。春梦无凭，秋期又误，迢递烟水云山。断肠处、黄茅瘴雨，恨骢马、憔悴只空还。揉翠盟孤，啼红怨切，暗老朱颜。
<br>
<br>堪叹扬州十里，甚倡条冶叶，不省春残。蔡琰悲笳，昭君怨曲，何预当日悲欢。谩赢得、西邻倦客，空惆怅、今古上眉端。梦破梅花，角声又报春阑。
<br>
<br>虞美人（春残念远）
<br>
<br>子规解劝春归去。春亦无心住。江南风景正堪怜。到得而今不去、待何年。
<br>
<br>无端往事萦心曲。两鬓先惊绿。蔷薇发望春归。谢了蔷薇、又见楝花飞。
<br>
<br>蝶恋花
<br>
<br>日暮杨花飞乱雪。宝镜慵拈，强整双鸳结。烧罢夜香愁万叠。穿暗避阶前月。
<br>
<br>凤尾罗衾寒尚怯，却悔当时，容易成分别。闷对枕鸾谁共说。柔情一点蔷薇血。
<br>
<br>凤栖梧（舞酒妓）
<br>
<br>一翦晴波娇欲溜。绿怨红愁，长为春风瘦。舞罢金杯眉黛皱。背人倦倚晴窗绣。
<br>
<br>脸晕潮生微生微带酒。催唱新词，不应频摇手。闲把琵琶调未就。羞郎却又垂红袖。
<br>
<br>点绛唇（书事）
<br>
<br>一笑相逢，依稀似是桃根旧。娇波频溜。悄可灵犀透。扶过危桥，轻引纤纤手。频回首。何时还又。微月黄昏后。
<br>
<br>
<br>
<br>
<br>
<br>
<br>
<br>
<br>
<br>【张半湖】
<br>
<br>满江红（夏）
<br>
<br>新绿池塘，一两点、荷花微雨。人正静，桐阴竹影，半侵庭户。欹枕未圆蝴蝶梦，隔窗时听幽禽语。卷沙帏、随意理琴丝，黄金缕。
<br>
<br>鲛绡扇，轻轻举。龙涎饼，微微炷。向水晶宫里，坐消襻暑。剥啄谁敲棋子响，莺儿林里惊飞去。最好是、活水沦新茶，醒春醑。
<br>
<br>扫花游
<br>
<br>柳丝曳绿，正豆雨初晴，水天朱夏。石榴绽也。看猩红万点，倚亭欹榭。锁闼深中，料想酒阑歌罢。日将下。是那处藕花，香胜沈麝。
<br>
<br>窗外风竹打。似破戛玉敲金，送声潇洒。共观古画。唤石鼎烹茶，细商幽话。宝鸭烟消，天外新蟾低桂。凉无价。又丁东、数声檐马。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘景翔】
<br>
<br>念奴娇（瑞香）
<br>
<br>甚情幻化，似流酥围暖，酣春娇寐。不数锦篝烘古篆，沁入屏山沈水。笑吐丁香，紫绡衬粉，房列还同蒂。翠球移影，媚人清晓风细。依约玉骨盈盈，小春暖逗，开到灯宵际。疑是九华仙梦冷，误落人间游戏。比雪情多，评梅香浅。三白还堪瑞。尘缘洗尽，醒来还又匆翠。
<br>
<br>小重山（枕屏风）
<br>
<br>山翠晴岚曲曲偎。红香浮玉醉窝颓。不烦人筑避风台。潇湘路，随意自徘徊。
<br>
<br>春倦怕频催。琵琶私语近、问谁来。春风那隔锦云堆。梦中蝶，飞去又飞来。
<br>
<br>玉楼春（落花）
<br>
<br>可怜又误江南景。雨腻风喧愁入暝。依稀碧玉水边魂，憔悴绿珠楼外影。
<br>
<br>点点随人习远近。薄幸相逢情怎忍。年年三月化香尘，天上人间看梦醒。
<br>
<br>如梦令
<br>
<br>独立荷汀烟渚。一霎锦云香雨。似为我无情，惊起鸳鸯飞去。飞去。飞去。却在绿杨深处。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【周伯阳】
<br>
<br>摸鱼儿（次韵送别）
<br>
<br>又匆匆、月鞭露镫，梅花江上归路。海图破碎来时线，何以彩衣低舞。风雪暮。正望断青山，一发云横处。浩歌独举。便想见迎门，牵衣儿女，总是旧眉妩。
<br>
<br>阳关曲，挥洒紫薇花露。妙音清远高古。经寒杨柳休轻折，摇动一溪霜雾。甘郸步。笑布袜青鞋，去住知何许。汀鸥少鹭。若问我重来，明年有约，今日是前度。
<br>
<br>春从天上来（武昌秋夜）
<br>
<br>浩荡青冥。正凉露如洗，万里虚明。鼓角悲健，秋入重城。仿佛石上三生。指蓬莱路，渺何许、月冷风清。倚南楼、一声长笛，几点残星。西风旧年有约，听候蛩语夜，客里心惊。红树山深，翠苔门掩，想见露草疏萤。便乘风归去，阑干外、河汉西倾。笑淹留，划然孤啸，云白天青。
<br>
<br>
<br>
<br>
<br>
<br>
<br>
<br>
<br>
<br>
<br>【尹公远】
<br>
<br>尉迟杯（题卢石溪响碧琴所）
<br>
<br>冰弦语。在竹树、院落深深处。当年野草闲花，何许浮云飞絮。征鸿止止，纵汗漫、游人远回顾。迟琼楼、五色帘开，唤醒玄鹤飞舞。
<br>
<br>何事梦断湖山，尚九里松声，八月潮怒。三十年余池台泪，应不为、花奴羯鼓。想天上，群仙老矣，其比似，人间更愁苦。倩画阑、留住西风，莫教愁入云去。溪翁琴皆浙音，故云。
<br>
<br>齐天乐（赠卢天隐）
<br>
<br>江湖千里秋风客，翩然白云黄鹄。石鼎烟霏，篆书红湿，随处菊香泉绿。幅巾野服。尽扫叶开门，抱琴听瀑。何事蓬壶，归来犹待海涛陆。
<br>
<br>卢鸿旧时隐处，想斜阳草树，水榭云屋。尘尾玄玄，笔花语语，剪尽雨窗残烛。黄庭误读。且东老留诗，采和歌曲。后日重寻，洞天三十六。
<br>
<br>
<br>
<br>
<br>
<br>
<br>
<br>
<br>
<br>【李天骥】
<br>
<br>摸鱼儿（灯花）
<br>
<br>又何须、向明还灭，寒花点缀孤影。玉龙度海吹鱼浪，烟淡宝钗横鬓。斜又整。是虫滴骊珠、两两相交颈。夜长人静。凭玉果低抛，金钱暗卜，此意有谁领。
<br>
<br>欢娱事，料想凭伊先应。帕绡新泪猗犹凝。银篦未忍轻挑下，只恐暗风吹烬。重记省。怕莫是、明朝有个青鸾信。怎知无定。算只解窥人，人孤影只，成瘦又成病。
<br>
<br>
<br>
<br>
<br>
<br>
<br>
<br>
<br>
<br>【刘应几】
<br>
<br>忆旧游（闻雁）
<br>
<br>记铜驼载酒，翠陌吹箫，曾听相呼。不尽离离意，觉柔肠如剪，立马踟蹰。人生似此苍鬓，禁得几声疏。想怨入秋深，愁随天远，满目平芜。
<br>
<br>音书未曾寄，正人在燕台，忘却回车。奈菰蒲旧地，山空木落，霜老泉枯。月明仙掌何处，转首失栖乌。待说与云间，潇湘近日风卷湖。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【周孚先】
<br>
<br>木兰花慢（富州道中）
<br>
<br>访梅江路远，喜春在、剑川湄。正雁碛云深，渔村笛晚，茸帽斜欹。旧游不堪回首，更文园、多病减腰围。惟有秋娘声价，风流仍似前时。
<br>
<br>依稀壁粉旧曾题。烟草半凄迷。叹单父台荒，黄公垆寂，难觅佳期。谁家歌楼催雪，遣夜来、风雨紧些儿。醉后唾壶高敲缺，龙光摇动晴漪。
<br>
<br>鹧鸪天（禁酒）
<br>
<br>曾唱阳关送客时，临岐借酒话分离。如今酒被多情苦，却唱阳关去别伊。
<br>
<br>欢会远，渺难期。黄垆门掩昼阴迟。青楼更有痴儿女，谩忆胡姬捧劝词。
<br>
<br>蝶恋花
<br>
<br>舟舣津亭何处树。晓起珑璁，回首迷烟雾。江上离人来又去。飘零只似风前絮。
<br>
<br>倦倚蓬窗谁共语。野草闲花。一一伤情绪。明日重来须记取。绿杨门巷深深处。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【彭泰翁】
<br>
<br>念奴娇（秋日牡丹）
<br>
<br>九华惊觉，又偷承雨露，羞匀春色。岸蓼汀苹成色界，未必天香人识。粉涴脂凝，霜销雾薄，娇颤浑无力。黄昏月掩，山城那更闻笛。
<br>
<br>应是未了尘缘，重来迟暮，草草西风客。莺燕无情庭院悄，愁满阑干苔积。宫锦尊前，霓裳月下，梦亦无消息。嫣然一笑，江南如此风日。
<br>
<br>忆旧游（雨中海棠）
<br>
<br>玉环扶浅醉，翠袖笼寒，香汗初融。昨夜残妆在，最难胜珠络，都沁铅红。朝云低护深约，蜂蝶不知踪。奈燕子情多，斜飞轻触，泪洒羞容。重逢。记前度，解翦烛调笙，踏月鸣骢。风入人间远，待尘缘洗尽，飞佩凌空。丁宁为我留住，携酒寿东风。便花谱重修，高堂再赋疑梦中。
<br>
<br>拜星月慢（祠壁宫姬控弦可念）
<br>
<br>雾罥觚棱，尘侵团扇，恨满哀弹倦理。控雨笼云，共闲情孤倚。敛娥黛、怕似流莺历历，惹得玉锁琼碎。可惜阑干，但苔花沈穗。
<br>
<br>算天音、不入人间耳。何人谩、裛损青衫泪。不是旧谱都忘，厌新腔娇脆。多生不得丹青意，重来又、花锁长门闭。到夜永、笙鹤归时，月明天似水。
<br>
<br>
<br>
<br>
<br>
<br>
<br>
<br>【曾允元】
<br>
<br>水龙吟（春梦）
<br>
<br>日高深院无人，杨花扑帐春云暖。回文未就，停针不语，绣床倚遍。翠被笼香，绿鬟坠腻，伤春成怨。尽云山烟水，柔情一缕，又暗逐、金鞍远。鸾佩相逢甚处，似当年、刘郎仙苑。凭肩后约，画眉新巧，从来未惯。枕落钗声，帘开燕语，风流云散。甚依稀难记，人间天上，有缘重见。
<br>
<br>月下笛（次韵）
<br>
<br>又老杨花，浮萍点点，一溪春色。闲寻旧迹。认溪头、浣纱碛。柔条折尽成轻别，向空外、瑶簪一掷。算无情更苦，莺巢暗叶，啼破幽寂。
<br>
<br>凝立。阑干侧。记露饮东园，联镳西陌。容锁鬓减，相逢应自难识。东风吹得愁似海，谩点染，空阶自碧。独归晚，解说心中事，月下短笛。
<br>
<br>齐天乐（次韵赵芳谷曲，有香玉之怨）
<br>
<br>碧梧枝上占秋信，微闻雨声还惬。虹影分晴，云光透晚，残日依依团箑。阑干一霎。又长笛归舟，乱鸦荒堞。两鬓西风，有人心事到红叶。
<br>
<br>娇莲相对欲语，奈莲茎有刺，愁不成折。天上欢期，人间巧意，今夜明河如雪。新宽带结。想宝篆频温，翠奁低揭。雾湿云鬟，浅妆深拜月。
<br>
<br>点绛唇
<br>
<br>一夜东风，枕边吹散愁多少。数声啼鸟。梦转纱窗晓。来是春初，去是春将老。长亭道。一般芳草。只有归时好。
<br>
<br>
<br>
<br>
<br>
<br>
<br>
<br>
<br>
<br>
<br>【朱元夫】
<br>
<br>沁园春（从臾还亲）
<br>
<br>心上浮香，轩前度影，约久传梅。奈月意风情，枝南枝北，云婚雨嫁，年去年来。几望溪桥，屡肥芳信，历尽冰霜春自回。朝来报，报梢头儿女，并蒂花开。
<br>
<br>佩环飞下妆台。喜今度佳期不用催。羡行李三千，金屏翠幄，仙姿第一，玉骨琼腮。雌蝶纷纷，雄蜂逐逐，争道工为使与媒。翁知么，有西楼过雁，暗为徘徊。
<br>
<br>壶中天
<br>
<br>（寿贺晓山五下九岁，四月十二日生，先年有横讼）
<br>
<br>人生有酒，得闲处、便合开怀随意。况对寿、龟仙鹤舞，犹直壶天一醉。蚕麦江村，梅霖院落，立夏明朝是。樽前回首，去年四月十二。
<br>
<br>依旧洛里吟窝，华台书隐，心事无怀氏。偃鼠醯鸡空扰扰，海月天风谁寄。珠璧祯祥，斗牛光景，预可占斯世。先生出否，明年方六十岁。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
