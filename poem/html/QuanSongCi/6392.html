<HTML>
<HEAD>
<TITLE>全宋词 卷116 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷116</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷116</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-08&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6392"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷116')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷116]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【锦溪】
<br>
<br>木兰花（和人女试蓂）
<br>
<br>华堂庆晬。一岁应须千百岁，乐事如何。寿酒斟时妹拜哥。父夸利市。笑道看看生舍弟。同着莱衣。玉树森森奉寿卮。
<br>
<br>壶中天
<br>
<br>（寿陈碧山·十一月十五日）
<br>
<br>骑鲸直上，问姮娥何日，天生英杰。笑下琼楼，还报道，甫近迎长佳节。万里无云，一天如水，拥出新团月。正当此夜，文星飞下天阙。
<br>
<br>蟾苑元有高枝，至今犹待，自是无心折。只爱林泉供笑傲，吟出阳春白雪。冠玉精神，希夷仙种，秘受长生诀。蓬壶不老，待看兰玉英发。
<br>
<br>满江红
<br>
<br>（寿八十老人·十一月十六日）
<br>
<br>蓬岛仙翁，元来是、神钟岳渎。喜遇生申时节，一阳来复。蓂荚合朝曾舞翠，月华昨夜圆如玉。展红笺、泚笔染新章，从头录。
<br>
<br>渭川叟，非钩禄。鲁公子，非徼福。况家传、胡氏长生箓。点额婴儿腾好语，殷勤捧献杯中绿。更九番、屈指篯铿年，为君祝。
<br>
<br>
<br>
<br>
<br>
<br>
<br>
<br>
<br>【孙惟信】
<br>
<br>失调名（四十九岁自寿）
<br>
<br>寿花戴了。山童问、华庚多少。待瞒来、又怕旁人笑。况戒腊、淳熙可考。大衍之用恰恰好。学易后、尚一年小。谢屐唐衣眉山帽。薰风送下蓬岛。
<br>
<br>生巧。吕翁昨夜钟离早。又曾参、两个先生道。又也曾偷桃啖枣。百屋堆钱都不要。更不要、衮衣茸纛。但要酒星花星照。鹘笑到老。
<br>
<br>风流子
<br>
<br>三叠古阳关。轻寒噤、清月满征鞍。记玉笋揽衣，翠囊亲赠，绣巾揾脸，金柳初攀。自回首，燕台云掩冉，凤阁雨阑珊。天有尽头，水无西注，鬓难留黑，带易成宽。
<br>
<br>啼妆，东风悄，菱花在，拟倩锦字封还。应想恨蛾凝黛，慵髻堆鬟。奈情逐事迁，心随春老，梦如香冷，欢与花残。闲煞唾茸窗阁，十二屏山。
<br>
<br>烛影摇红
<br>
<br>一朵鞓红，宝钗压髻东风溜。年时也是牡丹时，相见花边酒。初试夹纱半袖。与花枝、盈盈斗秀。对花临景，为景牵情，因花感旧。
<br>
<br>题叶无凭，曲沟流水空回首。梦云不入小山屏，真个欢难偶。别后知他安否。软红街、清明还又。絮飞春尽，天远书沉，日长人瘦。
<br>
<br>清平乐
<br>
<br>秋娘窗户。梦入阳台雨。小别殷勤留不住。恨满飞花落絮。一天晓月檐西。马嘶风拂罗衣。分付许多风致，送人行下楼儿。
<br>
<br>阮郎归
<br>
<br>满阶红影月昏黄，玉炉催换香。碧窗娇困懒梳妆。粉沾金缕裳。
<br>
<br>鸾髻耸，黛眉长。烛光分两行。许谁骑鹤上维扬。温柔和醉乡。
<br>
<br>南乡子
<br>
<br>璧月小红楼。听得吹箫忆旧游。霜冷阑干天似水，扬州。
<br>
<br>薄幸声名总是愁。
<br>
<br>尘暗鹔鹴裘。针线曾荣玉指柔。一梦觉来三十载，休休。空为梅花白了头。
<br>
<br>夜合花
<br>
<br>风叶敲窗，露蛩吟甃，谢娘庭院秋宵。凤屏半掩，钗花映烛红摇。润玉暖，腻云娇。染芳情、香透鲛绡。断魂留梦，烟迷楚驿，月冷蓝桥。
<br>
<br>谁念卖药文箫。望仙城路杳，莺燕迢迢。罗衫暗摺，兰痕粉迹都销。流水远，乱花飘。苦相思、宽尽春腰。凡时重恁，玉骢过处，小袖轻招。
<br>
<br>昼锦堂
<br>
<br>薄袖禁寒。轻妆媚晚，落梅庭院春妍。映户盈盈，回倩笑整花钿。柳裁云翦腰支小，凤蟠鸦耸髻鬟偏。东风里，香步翠摇，蓝桥那日因缘。
<br>
<br>婵娟。留慧盼，浑当了、匆匆密爱深怜。梦过阑干，犹认冷月秋千。杏梢空闹相思眼，燕翎难系断肠笺。银屏下，争信有人，真个病也天天。
<br>
<br>醉思凡
<br>
<br>吹箫跨鸾。香销夜阑。杏花楼上春残。绣罗衾半闲。
<br>
<br>衣宽带宽。千山万山。断肠十二阑干。更斜阳暮寒。
<br>
<br>水龙吟（除夕）
<br>
<br>小童教写桃符，道人还了常年例。神前灶下，祓除清净，献花酌水。祷告些儿，也都不是，求名求利。但吟诗写字，分数上面，略精进、尽足矣。
<br>
<br>饮量添教不醉。好时节，逢场作戏。驱傩爆竹，软饧酥豆，通宵不睡。四海皆兄弟，阿鹊也、同添一岁。愿家家户户，和和顺顺，乐升平世。
<br>
<br>望远行（元夕）
<br>
<br>又远到元宵台榭。记轻衫短帽。酒朋诗社。烂漫向、罗绮丛中，驰骋风流俊雅。转头是、三十年话。
<br>
<br>量减才慳，自觉是、欢情衰谢。但一点难忘，酒痕香帕，如今雪鬓霜髭，嬉游不忺深夜。怕相逢、风前月下。
<br>
<br>
<br>
<br>
<br>
<br>
<br>
<br>
<br>
<br>
<br>【张端义】
<br>
<br>倦寻芳
<br>
<br>晓听社雨，犹带馀寒，尚侵襟袖。插柳千门，相近禁烟时候。鬓坠搔头深旧恨，臂宽条脱添新瘦。卷重帘，看双飞燕羽，舞庭花昼。
<br>
<br>谁共语、春来怕酒。一段情怀，灯暗更后。罨画屏山，今夜梦魂还又。愁墨题笺鱼浪远，粉香染泪鲛绡透。待相逢，想鸳衾、凤帏依旧。
<br>
<br>
<br>
<br>
<br>
<br>
<br>
<br>
<br>
<br>
<br>【衙元卿】
<br>
<br>谒金门
<br>
<br>花过雨。又是一番红素。燕子归来愁不语。故巢无觅处。谁在玉楼歌舞。谁在玉关辛苦。若使边尘吹得去。东风侯万户。
<br>
<br>齐天乐（填温飞卿南曲）
<br>
<br>藕花洲上芙蓉楫，羞郎故移深处。弄影萍开，搴香袖罥，鸂鶒双双飞去。垂鞭笑顾。问住否横塘，试窥帘户。妙舞妍歌，甚时相见定相许。
<br>
<br>归来憔悴锦帐，久尘金犊幰，连娟黛眉颦妩。扇底红铅，愁痕暗渍，消得腰支如杵。鸾弦解语。镇明月西南，伴人凄楚。闷拾杨花，等闲春又负。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【陈韡】
<br>
<br>兰陵王
<br>
<br>角声切。何处梅梢弄雪。还乡梦，玉井楼前，千朵芙蕖插空碧。邻翁问消息。为说红尘倦客。应怜笑、弓剑旌旗，底事留人未归得。
<br>
<br>淮山旧相识。记急处笙歌，静里锋镝。隋堤杨柳犹春色。嗟十载人事，几番棋局，青油年少已鬓白。漫惆怅京国。
<br>
<br>朱墨。困无力。似病鹤樊笼，老骥羁勒。夕阳不系栖林翼。
<br>
<br>待添竹东圃，种松西陌。功名休问，吾老矣，付俊杰。
<br>
<br>临江仙（陈守美任）
<br>
<br>三十四年台榭，八千馀里江津。去时杨柳正轻颦。重来桃李少，不似旧时春。
<br>
<br>风扫半空烟雨，玉虹翠浪如新。可怜笳鼓送行人。白头梳上见，归梦枕边频。
<br>
<br>哨遍（陈抑齐乞致仕）
<br>
<br>多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，凿丝在两，归寻闲里滋味。不见青云路有危机。
<br>
<br>金缕歌声，渐变成悲。待思大东门，忆鹤华亭，悔之晚矣。
<br>
<br>休，归去来兮，北山幸有闲田地。地瘠宜瓜菜，引泉凿成方沚。这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉、时复一中之。琴横膝。古淡无弦有音徽。送归鸿、暮云千里。蓬莱自古元路，玄圃何时到，只消曲几薄团，镇日闲庐打眭。这乾坤日月，更远游、问他王子。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【李铨】
<br>
<br>点绛唇
<br>
<br>一朵千金，帝城谷雨初晴后。粉拖香透。雅称群芳首。把酒题诗，遐想欢如旧。花知否。故人清瘦。长忆同携手。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王大烈】
<br>
<br>鹊桥仙（寿宗女）
<br>
<br>银潢流派，嫦娥出世。正是麦秋天气。荧煌一点寿星明，又恰向、今宵呈瑞。
<br>
<br>佳儿龙跳，荣封迩止。试问遐龄知几。从今旋数一千年，待足了、依前数起。
<br>
<br>蓦山溪（寿生女）
<br>
<br>东风吹物，渐入韶华媚。和气散千门，更灵鹊、前村报喜。月宫仙子，昨夜下瑶如，人传道，诞兰房，喜把金盆洗。中郎传业，此事今如意。遥想画堂中，有葱葱，云烟滃瑞。休言前日，玉燕不来投，看释氏，到明年，又送麒麟至。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【程公许】
<br>
<br>念奴娇
<br>
<br>(中秋玩月，忆山谷"共倒金荷家万里，难得尊前相属"之句，恨然有怀，借韵作一首。)晓凉散策，恨西风不贷，一池残绿。谁与冰轮捴玉斧，恰好今宵圆足。树杪翻光，莎庭转影，零乱昆台玉。荡胸清露，闲须浇下醽醁。
<br>
<br>休问湖海飘零，老人心事，似倚岩枯木。万里亲知应健否，脉脉此情谁属。世虑难产，天高难问，倚遍阑干曲。不妨随寓，买园催种松竹。
<br>
<br>沁园春（用履齐多景楼韵）
<br>
<br>万里飘萍，送江入海，过古润州。正羁怀无奈，凭高纵览，濛濛烟雨，簇簇渔舟。南北区分，江山形胜，忧愤令人扶上楼。沉凝久，任斜飞雪片，急洒貂裘。
<br>
<br>英风追想孙刘。似黑白两奁棋未收。把烟霞饶与，坡仙米老，丹青难觅，摩诘营邱。斗野号风，海门残照，长与人间管领愁。凭谁问，借天河一挽，洗甲兵休。
<br>
<br>水调歌头（和吴秀岩韵）
<br>
<br>驼褐倚禅榻，丝鬓飏茶烟。谁知老子方寸，历历著千年。试问汗青馀几，一笑腰黄萦梦，我自乐天全。出处两无累，赢取日高眠。
<br>
<br>八千里，西望眼，断霞边。弁苍苕碧，随分风月不论钱。执手还成轻别，何日归来投社，玉海得同编。经世付时杰，觅个钓鱼船。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【包恢】
<br>
<br>水调歌头（三月初三）
<br>
<br>羽觞随曲水，佳气溢双清。真贤瑞世，恰与真圣日同生。出侍红云一朵，出按皇华六辔，特地福吾闽。底是长生箓，八郡咏歌声。
<br>
<br>奏天子，倾义廪，济饥民。南州指使，青州公案一般仁。却恐紫泥有诏，社稷重臣事业，非晚观岩宸。来岁这般节，宣劝玉堂人。
<br>
<br>
<br>
<br>
<br>
<br>
<br>
<br>
<br>
<br>
<br>【岳甫】
<br>
<br>水调歌头
<br>
<br>编修楼公易镇武昌，安阳岳甫作歌头一阕，奉祖行色。甫再拜。
<br>
<br>鲁口天下壮，襟楚带三吴。山川表里营垒，屯列拱神都。鹦鹉洲前处士，黄鹤楼中仙客，拍手试招呼。莫诵昔人句，不食武昌鱼。
<br>
<br>望樊冈，过赤壁，想雄图。寂寥霸气，应笑当日阿瞒疏。收拾周黄策略，成就孙刘基业，未信赏音无。我醉君起舞，明日隔江湖。
<br>
<br>满江红
<br>
<br>（甫敬赋满江红，敬祝百千遐算。甫再拜）
<br>
<br>碧海迢遥，曾窥见、赤城楼堞。因傲睨尘寰，犹带凭虚仙骨。武库胸中兵十万，文场笔阵诗千百。记向来、小试听胪传，居前列。
<br>
<br>世间事，都未说。亲为大，官毫未。况诸郎钟庆，夙龄英发。银菟颁符方易地，金鸾寓直行趋阙。更相期、尽节早归来，传丹诀。
<br>
<br>
<br>
<br>
<br>
<br>
<br>【岳珂】
<br>
<br>木兰花慢
<br>
<br>试晨妆淡伫，正疏雨、过含草。早巧额回春，岭云护雪，十里清香。何人剪冰缀玉，仗化工、施巧付东皇。瘦尽绮窗寒魄，凄凉画角斜阳。
<br>
<br>孤山西畔水云乡。篱落亚疏篁。问多少幽姿，半归图画，半入诗囊。如今梦回帝国，尚迟迟、依约带湖光。多谢胆瓶重见，不堪三弄横羌。
<br>
<br>六州歌头
<br>
<br>海棠开后，红雨洒江濆。春风路，窥杏非，剪葵榛。十三、杨柳女儿腰，东风舞。
<br>
<br>云外月，风前絮。情与恨，长如许。想绮窗今夜，为谁凝伫。洛浦梦回留佩客，秦楼声断吹箫侣。正黄昏时候杏花寒，帘纤雨。
<br>
<br>生查子
<br>
<br>芙蓉清夜游，杨柳黄昏约。小院碧苔深，润透双鸳薄。暖玉惯春娇，簌簌花钿落。缺月故窥人，影转阑干角。
<br>
<br>祝英台近（登多景楼）
<br>
<br>瓮城高，盘径近。十里笋舆稳。欲驾还休，风雨苦无准。古来多少英雄，平沙遗恨。又总被、长江流尽。
<br>
<br>倩谁问。因甚衣带中分，吾家自畦畛。落日潮头，慢写属镂愤。断肠烟树扬州，兴亡休论。正愁尽、河山双鬓。
<br>
<br>祝英台近（北固亭）
<br>
<br>澹烟横，层雾敛。胜概分雄占。月下鸣榔，风急怒涛飐。关河无限清愁，不堪临鉴。正霜鬓、秋风尘染。
<br>
<br>漫登览。极目万里沙场，事业频看剑。古往今来，南北限天堑。倚楼谁弄新声，重城正掩。历历数、西州更点。
<br>
<br>酹江月
<br>
<br>天然灵种，遍尘寰、不许一枝分植。瀛海沈沈群玉宴，迥出八仙标格。珠幄留云，翠绡笼雪，浅露宫黄额。无双亭下，未容凡卉连璧。
<br>
<br>犹是射虎归来，朱兰独倚，曾作东风客。素态自羞时态改，何必铅华倾国。舞影鸾孤，绕心蝶倦，占断春消息。月明十里，坐中还记曾识。
<br>
<br>
<br>
<br>
<br>
<br> 
<br>
<br>【朱藻】
<br>
<br>采桑子
<br>
<br>障泥油壁人归后，满院花阴。楼影沈沈。中有伤春一片心。间穿绿树寻梅子，斜日笼明。团扇风轻。一径杨花不避人。
<br>
<br>
<br>
<br>
<br>
<br>
<br>【陈以壮】
<br>
<br>水龙吟（记钱塘之恨）
<br>
<br>晚来江阔潮平，越船吴榜催人去。稽山滴翠，胥涛溅恨，一襟离绪。访柳章台，问桃仙浦，物华如故。向秋娘渡口，泰娘桥畔，依稀是、相逢处。
<br>
<br>窈窕青门紫曲，茜罗新、衣翻金缕，旧音恍记，轻拢慢捻，哀弦危柱。金屋难成，阿娇已远，不堪春暮。听一声杜宇，红殷绿老，雨花风絮。
<br>
<br>贺新郎（和刘潜夫韵）
<br>
<br>晓梦莺呼起。便安排、诗家厨传，酒家行李。点检花边新雨露，春在万家生齿。道官似、锦溪清驶。但便有人耕绿野，正不妨、鼓吹频来此。方觅句，且夷俟。
<br>
<br>画桥西畔多春意。记年年、曾来几度，落花流水。行到水穷云起处，依约辋川竹里。兴未属、王孙公子。料想明年端门里，有传柑宴罢黄封醉。肯回首，万杉底。
<br>
<br>蓦山溪（寿种春翁）
<br>
<br>亭兰风蕙，昨日山阴曲。又过五峰来，听华堂、管弦丝竹。今年风物，著意庆生朝，□鹤舞，黑猿吟，花下眠青鹿。九龄五福，盛事人皆祝。谁识种春翁，等浮云、飞蟊过目。上方渴士，忠节起闻孙，金坡近，玉堂深，莫羡春田绿。
<br>
<br>
<br>
<br>
<br>
<br>
<br>
<br>
<br>
<br>
<br>【苏涧】
<br>
<br>摸鱼儿（忆刘改之）
<br>
<br>望关河、试穷遥眼，新愁似丝千缕。刘郎豪气今何在，应是九疑三楚。堪恨处。便拚得、一生寂寞长羁旅。无人寄语。但吊麦伤桃，边松倚竹，空忆旧诗句。
<br>
<br>文章事，到底将身自误。功名难料迟暮。鹑衣箪食年年瘦，受侮世间儿女。君信否。尽县簿高门，岁晚谁青顾。何如引起。任槎上张骞，山中李广，商略尽风度。
<br>
<br>雨中花
<br>
<br>(余往时忆刘改之，作摸鱼儿，颇为朋友所所喜，然改之尚未之见也。数日前，忽闻改之去世，帐惘殆不胜言。因忆改之每聚首，爱歌雨中花，悲壮激烈，令人鼓舞。辄倚此声，以寓余思。凡未忘吾改之者，幸为我和之)十载尊前，放歌起舞，人间酒户诗流。尽期君凌厉，羽翮高秋。世几如人意，儒冠还负身谋。欢天生李广、才气无双，不得封侯。
<br>
<br>榆关万里，一去飘然，片云甚处神州。应怅望、家人父子，重见无由。陇水寂寥传恨，淮山宛转供愁。这回休也，燕鸿南北，长隔英游。
<br>
<br>
<br>
<br>
<br>
<br>
<br>
<br>
<br>
<br>
<br>【许茗】
<br>
<br>菩萨蛮
<br>
<br>西风又转芦花雪。故人犹隔关山月。金雁一声悲。玉腮双泪垂。
<br>
<br>绣衾寒不暖。愁远天无岸。夜夜卜灯花。几时郎到家。
<br>
<br>
<br>
<br>
<br>
<br>
<br>
<br>【王迈】
<br>
<br>水调歌头（寿黄殿护母）
<br>
<br>天上一灯满，引起万灯明。不知今夕何夕，平地有蓬瀛。西母瑶池称寿，南守锋车催观，二美一时并。一点魁星现，长侍老人星。
<br>
<br>心事好，天与寿，鬓长青。不将钟鼎为乐，念念在朝廷。此母宜生此子，须有医时良策，寿国福苍生。子自坐黄阁，母自课黄庭。
<br>
<br>沁园春
<br>
<br>(尹和靖，宣政间，不为权臣饁，隐于洛中。及兵起，全家受祸，老先生独以身免。贤者之不出如此。杨龟山层出，不合又去，未几又出。靖康之变，以谏识大夫从驾入金营。贤者之出，竟如此。谨详二先生出处之节，求质正于西山真先生，遂成此词以呈)
<br>
<br>人物渺然，蕙兰椒艾，孰臭孰香。昔尹公和靖，与龟山老，虽同名节，却异行藏。尹在当年，深居养道，亲见兵戈兴洛阳。杨虽出，又何畀于蔡，何救于章。
<br>
<br>公今为尹为杨。这一著须平心较量。正南洲潢弄，西淮鼎沸，延绅噤舌，举国如狂。招鹤亭前，居然高卧，许大乾坤谁主张。公须起，要擎天一柱，支架明堂。
<br>
<br>贺新郎
<br>
<br>（呈刘后村，时自桂林被召到莆，又遭烦言）
<br>
<br>(呈刘后村，时自桂林被召到莆，又遭烦言出了罗浮洞。有多情、梅花雪片，殷勤相送。见说条然琴鹤外，诗压牛腰较重。去管甚、群儿嘲弄。岭海三年持翠节，料无时、不作家山梦。驰玉勒，归金凤。金凤池，乃所居也。)一门朱紫环昆仲。看阶庭、森森兰玉，慈颜欢动。宰相时来须著做，且舞莱衣侍奉。却不信、大才难用。时事多艰人物少，便中兴、谁辨浯溪颂。为大厦，要梁栋。
<br>
<br>贺新郎
<br>
<br>（丁未守邵武，宴同官）
<br>
<br>此是河清宴。觉朝来、薰风满入，生绡团扇。太守愁眉才一展，且喜街头米贱。且莫管、官租难办。远砌苔钱无限数，更莲池、雨过珠零乱。尽买得，凌波面。
<br>
<br>家山乐事真堪羡。记年时、荔枝新熟，荷筒齐劝。底事来寻蕉鹿梦，赢得乾忙似箭。笑富贵、都如邮传。做了丰年还百姓，便莼鲈、归兴催张翰。看卿等，上霄汉。
<br>
<br>贺新郎
<br>
<br>（送赵伯泳侍郎守温陵）
<br>
<br>忆昔同时召。正青山、亲提玉尺，量材廊庙。当日班行比元祐，北玉西珠照耀。一转首、宫南移调。君自鸟台登骑首，觉精神、风采增清峭。数贤者，一不肖。
<br>
<br>酒酣耳热憔长啸。便翩翩、辍班荷橐，一麾闽峤。堪笑狂生无用处，垂老云耕月钓。这富贵、非由人要。畴昔评君如玉雪，好条然、琴鹤风尘表。清献后，又有赵。
<br>
<br>贺新郎
<br>
<br>（为后村母夫人寿）
<br>
<br>璎珞珠垂缕。看花冠、端容丽服，补陀岩主。只坐尘缘蹉一念，朱紫丛中得度。人世福、夫人兼五。银鹿诸孙来定省，对金屏、绣幕辉云母。人顶礼，柳行路。所居地名柳行。朝朝口诵琅函句。觉从来、寿人福善，老夭无误。消得天恩封福国，锦诰鸾翔凤舞。听来岁、日边佳语。上殿肩舆帘蹙绣，遣佳儿、扶掖天应许。笑陈媪，三题柱。有陈夫人者，题闽师片柱云：尝侍父、从夫、及就养，三至此廨。
<br>
<br>摸鱼儿
<br>
<br>（闽漕王幼学作碧湾丹嶂堂，
<br>
<br>歌此词，以墨本见寄，依韵和之）
<br>
<br>昔元城、一生清峭，南都高卧坚壁。留耕便是元城样，何肯枉吾寻尺。曾直笔。说社稷安危，屡叩龙墀额。明时逐客。却惠顾丹山，来持翠节，对此一湾碧。
<br>
<br>澄清暇，无奈登临有癖。梅山时访仙迹。神仙偏喜公心事，一见莞然前席。间不得。有先见著龟，消得君王忆。天阍不隔。要济险孤舟，支倾一柱，公外向谁觅。
<br>
<br>沁园春（迎方右史德润）
<br>
<br>首尾四年，台省好官，都做一回。便前头更有，合当做底，何妨且恁，猛省归来。甲第新成，开尊行乐，脆管繁弦十二钗。回头笑，这狂生无用，削尽官阶。
<br>
<br>狂生真个狂哉。泼性气年来全未灰。有龙鳞凤翼，不能攀附，牛衣渔具，早已安排。烂煮园蔬，熟煨山芋，白发苍颜穷秀才。官休做，莫狂无处著，送去琼崖。
<br>
<br>念奴娇（熙春台宴同官）
<br>
<br>层台云外，阅古今、多少兴衰成败。老木千章，若个是、南国甘棠遗爱。群籁号风，繁阴蔽日，有此清凉界。宾朋在坐，朗然心目明快。
<br>
<br>更向会景亭前，登高吊古，此景何人会。岁岁春来春又去，独有灵台春在。早稻炊香，晚禾摇穗，管取三登泰。酿成春酒，把杯行乐须再。
<br>
<br>沁园春（寿史君黄少卿）
<br>
<br>一笑樽前，数雄甲辰，几位上台。有唐裴相，徜徉绿野，我朝富老，游戏昆台。淮蔡功成，惊天动地，似胜单车和虏回。谁知道，活流民数万，赛过平淮。君侯初度奇哉。五百岁、三贤前后来。任朱幡西向，不妨为富，义旗北指，也解为裴，将相功名，时来便做，且醉红蕖三百杯。相期处，要千年汗竹，名节崔嵬。
<br>
<br>贺新郎
<br>
<br>（寿右史·正月初七）
<br>
<br>曾侍螭头立。吐危言、婴鳞编虎，扶持熬极。谁炼精金铸刚卯，气节毅然镇国。肯顾恋、眼前官职。碧水丹山持翠节，这幅星、特为吾闽出。发义廪，无难色。
<br>
<br>如今世道难扶植。直远他、温公德量，魏公风力。此事又关宗社福，仍系苍生休戚。且称寿、公生人日。炼得内丹成熟后，看河车、常运方瞳碧。五百岁，作良弼。
<br>
<br>瑞鹤仙（寿叶路钤）
<br>
<br>芳菲春二月。正软红尘里，踏青时节。山川孕人杰。好赤城丹洞，丰姿奇绝。云霄阀阅。个精神、清如玉雪。看谈兵议论，风霆舞剑，刚肠如钎。闻说。年方英妙，已向城边，飞书驰捷。誓清击楫。宁久此，淹车辙。对花朝称寿，朱颜未老，尽有功名事业。便张韩刘岳传名，何如一叶。
<br>
<br>满江红
<br>
<br>（寿黄殿讲母·正月十四）
<br>
<br>明日元宵，蔼佳气、清凉金粟。人道是、史君寿母，宴瑶池曲。九十春来萱草茂，三千年后蟠桃熟。看鳌头、名字未多时，分符竹。熏宝篆，张银烛。佳庆事，人人祝。况平反阴德，在长生箓。最喜芸香怀玉燕，安排锦帐骑银鹿。待雕轩、文驷上堤沙，如天福。
<br>
<br>满江红（寿赵宰·二月初一）
<br>
<br>轻暖轻寒，正春满、河阳花县。谁报道，金铃声响，百花开遍。天上谪仙人瑞世，佛中有宰官身现。好看承、金母上瑶池，开华宴。
<br>
<br>争捧取，金樽劝。更把取、丹砂炼。要朱颜长对，舞裙歌扇。准拟来年称寿日，沈香亭里春生面。有安期、大枣伴蟠桃，年年献。
<br>
<br>念奴娇（寿洪运管·五月初五）
<br>
<br>见山堂上，画帘卷、犹是清和天气。绿永江莲，雅称得、瑶丘冰壶标致，名在丹台，籍通紫府，游戏人间世。三洪华阀，自应生此人瑞。
<br>
<br>好是佳旦称觞，班衣拜舞，有鹓雏相对。后院婵娟争劝酒，端午彩丝双紧。管取来年，雪罗风葛，荣被君恩赐。黑头公相，直须眉寿千岁。
<br>
<br>水龙吟（寿刘无竞·十月三十）
<br>
<br>橙黄橘绿佳期，诘朝又报阳来复。笼葱瑞气，天教蟠绕，名门乔木。上界仙人，来游西塾，骖鸾跨鹤。有如椽彩笔，笺天万字，□呈了、琅玕腹。
<br>
<br>不愿班行鸣玉。问君王、再分符竹。棣华辉映，庭萱春好，举杯相属。伯氏乘轺，诸公须又，安排除目。这堆床牙笏，人人道是，太夫人福。
<br>
<br>沁园春（孟守美在）
<br>
<br>臞老今朝，载酒渡红，关孟吉州。遇舟之人士，来前问政，此公官去，莫也宜留。老子日嘻，我游宦海，几度遭他风打头。君休问，但正因遇坎，行则乘流。
<br>
<br>江皋一叶惊秋。雁过也、严明白鹭洲。笑如今体顾，从前堕甑，无心相逐，等是虚舟。啄黍鸡肥，新篘酒熟，且作山中万户侯。林泉好，却输公一著，先我归休。
<br>
<br>南歌子（谢送菊花糕）
<br>
<br>家里逢重九，新篘熟浊醪。弟兄乘兴共登高。右手茱杯、左手笑持螯。
<br>
<br>官里逢重九，归心切大刀。美人痛饮读离骚。因感秋英、饷我菊共糕。
<br>
<br>沁园春（凤山出二宠姬歌余词）
<br>
<br>夜来斗庵，左顾绿云，右盼素娥。好态浓意远，随宜梳洗，轻轻莲步，艳艳秋波。妒宠争妍，娇痴无际，齐劝诗翁金叵罗。翁微笑、□一时饮尽，谁少谁多。
<br>
<br>月娥。唱后颜酡。莫也怕、浮云妒月麽。问苏州刺史，旧欢如梦，江州司马，衫湿如何。翠幕空垂，唾花无迹，忍听樽前飞燕歌。销凝处，正潇潇烟雨，偏恼东坡。
<br>
<br>
<br>
<br>
<br>
<br>
<br>
<br>
<br>
<br>【叶路钤】
<br>
<br>贺新凉（寿吴枧郡）
<br>
<br>共审挽七日之书云，西方生妙喜佛；占四明之福地，南极现老人星。人歌海沂之康，天锡河沙之算。太守与我同理，已传趣诏之音；丈夫何以假为，宁看即真之拜。某方忻御李，幸际生申。敬翻贺新凉之腔，虔致归朝欢之祝。
<br>
<br>伛指循良吏。祗吴公、传不书名，一人而已。彷佛三生来展骥。就种棠阴千里。又还是、治平为最。绣线渐添红日影，恰挽前、七日冬书至。吾道长，佛出世。
<br>
<br>公清但酌螺川水。屏星躔次吴头，极星先比。节谊家声香国史。中有千秋生意。宜衮衮、公侯昌炽。充育登庸元有样，况甬东、一脉山东气。珠峰畔，又呈端。
<br>
<br>水调歌头（寿太守黄少卿。）
<br>
<br>天启黄旗运，复见汉黄香。名高黄榜，飞黄腾入鸳行。文彩苏黄而上，政事龚黄而右，黄纸选循良。黄见眉间色，卿月照黄堂。
<br>
<br>调黄钟，舞黄鹤，醉鹅黄。黄云催熟，黄童老叟庆金穰。间展黄庭一卷，自爱黄花晚节，黄閤日偏长。印佩黄金斗，黄发半苍苍。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【曾开国】
<br>
<br>摸鱼儿（寿吴枧州）
<br>
<br>望层霄、五云开处。屏星光射螺浦。复来七日冬将至，恰则岳神生甫。梅半吐。试索笑巡檐，稍稍香风度。花娇欲语。问昔日治平，吴公无传，今请为公歌襦袴。
<br>
<br>□□□，玉粒家家丰贮。因人岂关天数。金城千里谁能护，前召又逢后杜。□□□。见说道、长安新筑沙堤路。班催鹭序。春色醉蟠桃，胸中色线，待把衮衣补。
<br>
<br>
<br>
<br>
<br>
<br>
<br>
<br>
<br> 
<br>
<br>【彭耜】
<br>
<br>十二时
<br>
<br>素馨花、在枝无几。秋入阑干十二。那茉莉、如今已矣。只有兰英菊蕊。霜蟹年时，香橙天气。总是悲秋意。问宋玉、当日如何，对此凄凉风月，怎生存济。
<br>
<br>还未知、幽人心事。望得眼穿心碎。青鸟不来，彩鸾何处，云锁三山翠。是碧霄有路，要归归又无计。
<br>
<br>奈何他、不长天远，身又何曾生翼。手拟芙蓉，耳听鸿雁，怕有丹书至。纵人间富贵，一岁复一岁。此心终日绕香盘，在篆畦儿里。
<br>
<br>喜迁莺
<br>
<br>吾家何处。对落日残鸦，乱花飞絮。五湖四海，千岩万壑，已把此生分付。怎得海棠心绪，更没鸳鸯债负。春正好，欢流光有限，老山无数。
<br>
<br>归去君试觑。紫燕黄鹂，愁怕韵华暮。细雨斜风，断烟芳草，暑往寒来几度。销却心猿意马，缚住金乌玉兔。今古事，似一江流水，此怀难诉。
<br>
<br>婆罗门引（寿长老）
<br>
<br>中秋皓月，隔霄光倍照尘寰。九龙喷香水，胜沈檀。白象珠明协瑞、尊者诞人间。世称生佛子、派接清原。
<br>
<br>
<br>
<br>
<br>
<br>
<br>
<br>
<br>【赵葵】
<br>
<br>南乡子
<br>
<br>束发颂西藩。百万雄掌握间，召到庙堂无一事，遭弹。昨日公卿今日间。
<br>
<br>拂晓出长安。莫待西风割面寒。羞见钱塘江上柳，何颜。瘦仆牵驴过远山。
<br>
<br>
<br>
<br>
<br>
<br>
<br>
<br>
<br>
<br>【方味道】
<br>
<br>壮椿岁（寿赵丞相）
<br>
<br>恭审某官间期淑气，特立高标。仰维岳之生贤，一朝献颂；赋缁衣而入相，四海同声。欣逢五百年之期，愿上八千岁之祝。可占耆艾，曷尽形容。音寄水龙吟，名为壮椿岁。倘蒙省览，万有荣光。
<br>
<br>纶巾少驻家山，北窗睡觉南薰起。黄庭细看，长生秘诀，神仙奇趣。奈此苍生，顾苏炎热，仰为霖雨。趁丹心未老，将整顿乾坤，手为经理。
<br>
<br>好是今年庆事。抱奇孙、一门佳气。蓬山振佩，麟符重锡，褒纶新美。玉树参庭，桂枝分种，香浮兰芷。看他年、接武三槐，长是伴、壮椿岁。
<br>
<br>
<br>
<br>
<br>
<br>
<br>
<br>
<br>
<br>
<br>【严羽】
<br>
<br>满江红（送廖叔仁赴阙）
<br>
<br>日近觚，秋渐满、蓬莱双阙。正钱塘江上，潮头如雪，把酒送君天上去，琼裾玉珮鹓鸿列。丈夫儿、富贵等浮云，看名节。
<br>
<br>天下事，吾能说。今老矣，空凝绝。对西风慷慨，唾壶歌缺。不洒世间儿女泪，难堪亲友中年别。问相思、他日镜中看，萧萧发。
<br>
<br>沁园春
<br>
<br>（为董叔宏赋溪壮）
<br>
<br>问讯溪壮，景如之何，吾为平章。自月湖不见，江山零落，骊塘去后，烟月凄凉。有老先生，如梅峰者，健笔纵横为发扬。还添得，石屏诗句，一段风光。
<br>
<br>主人雅兴徜徉。每携客临流泛羽觞。想归来松菊，小烦管领，同盟鸥鹭，未许相忘。我道其间，如斯人物，只合盛之白玉堂。还须把，扁舟借我，散发沧浪。
<br>
<br>
<br>
<br>
<br>
<br>
<br>
<br>
<br> 
<br>
<br>【严仁】
<br>
<br>贺新郎
<br>
<br>(寄上官伟长。序云：扁舟何时下沧湾，孤剑尚客东楚，渺二千里，寄一曲歌，睹物怀人，想见临风激烈也)兰芷湘东国。正愁予、一江红叶，水程孤驿。欲写潇湘无限意，那得如椽彩笔。但满眼、西风萧瑟。我所思兮何处所，在镡津、津上沧湾侧。谁氏子，阆风客。阆风仙客才无敌。赋悲秋、抑扬顿挫，流离沈郁。百赋千诗朝复暮，解道波涛春力。忆共尔、乘槎吹笛。八表神游吾梦见，涉洞庭、青草烟波隔。空怅望、楚天碧。
<br>
<br>贺新郎（清浪轩送春）
<br>
<br>碧浪摇春渚。浸虚檐、蒲萄滉漾，翠绡掀舞。委曲经过台下路，载取落花东去。问花亦、漂流良苦。花不能言应有恨，恨十分、都被春风误。同此恨，有飞絮。
<br>
<br>人生聚散元无据。尽凭阑、一尊相对，苹州春暮。嫉色冲冲空怅望，泪尽世间儿女。君不见、千金求赋。飞燕婕妤今何在，看粘云、江影伤千古。流不云，断魂处。
<br>
<br>贺新郎（送杜子野赴省）
<br>
<br>说到城南杜。尽风流、至今人号，去天尺五。家世联翩苍玉佩，自有文章机杼。看鸾凤、九霄轩翥。文阵堂堂新得隽，正少年、壮气虹霓吐。拈彩笔，月城去。
<br>
<br>出关相送梅千树。雪连空、马蹄特特，晓寒人度。帝里春浓花似海，催人明光奏赋。须快展、亨衢阔步。随世功名真漫浪，要平生、所学期无负。须记得，别时语。
<br>
<br>归朝欢（南剑双溪楼）
<br>
<br>五月人间挥汗雨。离恨一襟何处去。双溪楼下碧千寻，双溪楼上匏尊举。晚凉生绿树。渔灯几点依洲渚。莫狂歌，潭空月净，惨惨瘦蛟舞。
<br>
<br>变化往来无定所。求剑刻舟应笑汝。只今谁是晋司空，斗牛奕奕红光吐。我来空吊古。与君同记凭阑语。问沧波，乘槎此去，流到天河否。
<br>
<br>归朝欢（寿萧禹平知县）
<br>
<br>云表金茎珠璀璨。当日投怀惊玉燕。文章议论压西雍，风流姓字翔东观。紫皇嗟见晚。祥麟五色留金殿。大江西，铜章墨缓，暂尔烦君绾。
<br>
<br>十二金钗扶玉盏。锦瑟摐摐随急管。兽炉动彩云高，秋声拍碎红牙板。趣君归翰苑。莱衣焕烂潘舆稳。任方瞳，从今看到，弱水波清浅。
<br>
<br>归朝欢（别忆）
<br>
<br>朱户绿窗深窈窕。闪闪华旗红干小。相逢斜柳绊轻舟，渚香不断苹花老。西风吹梦草。题诗未了还惊觉。独伤心，凄凉故馆，月过西楼悄。
<br>
<br>楼外斜河低浸斗。夜已如何夜将晓。心期欲寄赤鳞鱼，秋云不动秋江渺。相思千里道。多情直被无情恼。玉台前，请君试看，华发添多少。
<br>
<br>水龙吟
<br>
<br>（题连州翼然亭呈欧守）
<br>
<br>翼然新榜高亭，翰林铁画燕公手。滁阳盛事，何人重继，湟川太守。太守谓谁，文章的派，醉翁贤胄。对千峰削翠，双溪注玉，端不减、琅琊秀。
<br>
<br>坐啸清香画戟，听丁丁、滴花晴漏。棠阴画寂，细赓赓客，竹枝杨柳。只恐明朝，绨封趣观，未容借冠。尽江山识赏，盐梅事业，焕青颤旧。
<br>
<br>水龙吟
<br>
<br>（题天风海涛呈潘料院）
<br>
<br>飚车飞上蓬莱，不须更跨琴高鲤。砉然长啸，天风澒洞，云涛无际。我欲乘桴，从兹浮海，约任公子。办虹竿千丈，犗钩五十亲点对连鳌饵。
<br>
<br>谁榜佳名空翠。紫阳仙、去骑箕尾。银钩铁画，龙怒凤翥，留人间世。更忆东山，哀筝一曲，洒沾襟泪。到而今，幸有高亭遗爱，寓甘棠意。
<br>
<br>水龙吟（题盱江伟观）
<br>
<br>城头杰观峥嵘，重阑下瞰苍龙脊。镂珉盘础，雕檀竦楶，玲珑金碧。华子冈头，麻源谷口，神仙窟宅。道至今清夜，月明风冷，常隐隐、闻笙笛。
<br>
<br>翠壁烟霞缥缈，更寒泉、飞空千尺。数峰江上，孤舟天际，夕阳红湿。抖擞征尘，浩然长啸，跨青鸾翼。向凤岗西望，遥酾斗酒，酹文章伯。
<br>
<br>水调歌头（上韵州方检详，时有节制之命）
<br>
<br>惨淡望京阙，慷慨梦天山。引杯中夜看剑，壮气刷幽燕。鼍鼓满天催曙，画角连云啸月，吹断戍瓶烟。犀角赤兔马，虎帐绿熊毡。
<br>
<br>仗汉节，伸大义，伐可汗。青冥更下斧钺，赤子要君安。铁骑千君观猎，宫样十眉环座，劈砺听鸣弦。莫厌兜鍪冷，归去又貂蝉。
<br>
<br>木兰花慢（社日有怀）
<br>
<br>东风吹雾雨，更吹起、夹衣寒。正莽莽丛林，潭潭伐鼓，郁郁焚兰。阑干曲、多少意，看青烟如篆绕溪湾。桑柘绿阴犹薄，杏桃红雨初翻。
<br>
<br>飞花片片走潺湲。问何日西还。叹扰扰人生，纷纷离合，渺渺悲欢。想云軿、何处也，对芳时、应只在人间。惆怅回纹锦字，断肠斜日云山。
<br>
<br>蝶恋花（快阁）
<br>
<br>杰阁青红天半倚。万里归舟，更近阑干舣。木落山寒凫雁起。一声渔笛沧洲尾。
<br>
<br>千古文章黄太史。虱虱高风，长照冰壶里。何以荐君秋菊蕊。癯瓢为酌西江水。
<br>
<br>蝶恋花（春情）
<br>
<br>院静日长花气暖。一簇娇红，得见春深浅。风送生香来近远。笑声只在秋千畔。
<br>
<br>目力未穷肠已断。一寸芳心，更逐游丝乱。朱户对开帘卷半。日斜江上春风晚。
<br>
<br>鹧鸪天（怨别）
<br>
<br>一径萧条落叶深。离肠凄断月明砧。征鸿送恨连云起，促织惊秋傍砌吟。
<br>
<br>风悄悄，夜沈沈。鸳机坐冷晓霜侵。挑成锦字心相向，未必君心似妾心。
<br>
<br>鹧鸪天（闺思）
<br>
<br>多病春来事事慵。偶因扑蝶到庭中。落红万叠花经雨，斜碧千条柳因风。
<br>
<br>深院宇，小帘栊。几年离别恰相逢。擎觞未饮心先醉，为有春愁似酒浓。
<br>
<br>鹧鸪天（别意）
<br>
<br>行尽春山春事空。别愁离恨满江东。三更鼓润官楼雨，五夜灯残客舍风。
<br>
<br>寒淡淡，晓胧胧。黄鸡催断丑时钟。紫骝嚼勒金衔响，卫破飞花一道红。
<br>
<br>鹧鸪天（惜别）
<br>
<br>一曲危弦断客肠。津桥捩柂转牙樯。江心云带蒲帆重，楼上风吹粉泪香。
<br>
<br>瑶草碧，柳芽黄。载将离恨过潇湘。请君看取东流水，方识人间别意长。
<br>
<br>鹧鸪天（春思）
<br>
<br>病去那知春事深。流莺唤起惜春心。桐舒碧叶慳三寸，柳引金丝可一寻。
<br>
<br>怜绣阁，对云岑。苦无多力懒登临。翠罗衫底寒犹在，弱骨难支瘦不禁。
<br>
<br>鹧鸪天（闺情）
<br>
<br>高杏酣酣出短墙。垂杨袅袅蘸池塘。文鸳藉草眠春昼，金鲫吹波弄夕阳。
<br>
<br>间倚镜，理明妆。自翻银叶炷衙香。鸣鞭已过青楼曲，不是刘郎定阮郎。
<br>
<br>鹧鸪天（闺情）
<br>
<br>公子诗成著锦袍。王家桃叶旧妖娆。檀槽摐急斜金雁，彩袖翩跹亸翠翘。
<br>
<br>沈水过，懒重烧。十分浓醉十分娇。复罗帐里春寒少，只恐香酥拍渐消。
<br>
<br>玉楼春（春思）
<br>
<br>春风只在园西畔。荠菜花繁胡蝶乱。冰池晴绿照还空，香径落红吹已断。
<br>
<br>意长翻恨游丝短。尽日相思罗带缓。宝奁明月不欺人，明日归来君试看。
<br>
<br>阮郎归（春思）
<br>
<br>鳃花轻拂紫绵香。琼杯初暖妆。贪凭雕槛看鸳鸯。无心上绣床。
<br>
<br>风絮乱。恣轻狂。恼人依旧忙。梦随残雨下高唐。悠悠春梦长。
<br>
<br>婆罗门引（春情）
<br>
<br>花明柳暗，一天春色绕朱楼。断鸿声唤人愁。欲问归鸿何处，身世自悠悠。正东风留滞，楚尾吴头。追思旧游。叹双鬓、飒惊秋。可惜等间孤了，酒令花筹。断弦难续，谩题诗、分付水东流。流不到、蓬岛瀛洲。
<br>
<br>醉桃源（春景）
<br>
<br>拍堤春水蘸垂杨。水流花片香。弄花口替柳小鸳鸯。一双随一双。
<br>
<br>帘半卷，露新妆。春衫是柳黄。倚阑看处背斜阳。风流暗断肠。
<br>
<br>好事近（舟行）
<br>
<br>晓色未分明，敲动月边鼍鼓。卯酒一杯径醉，又别君南浦。春江如席照晴空，大舶夹双橹。肠断斜阳渡口，正落红如雨。
<br>
<br>诉衷情（章贡别怀）
<br>
<br>一声水调解兰舟。人间无此愁。无情江水东流去，与我泪争流。
<br>
<br>人已远，更回头。苦凝眸。断魂何处，梅花岸曲，小小红楼。
<br>
<br>多丽
<br>
<br>最无端，官楼画角轻软。一声来、深闺深处，把人好梦惊回。许多愁、尽教奴受，些个事、未必君知。泪滴兰衾，寒生珠幌，翠云撩乱枕频欹。窗儿上、几条残月，斜玉界罗帷。更堪听，霜摧败叶，静扣朱扉。
<br>
<br>念别离、千里万里，问何日是归期。关情处、鱼来雁往，断肠是、兔走鸟飞。美景良辰，赏心乐事，风流孤负缕金衣。谩赢得、花颜玉骨，瘦损为相思。归须早，刘郎双鬓，莫遣成丝。
<br>
<br>一落索（春怀）
<br>
<br>清晓莺啼红树。又一双飞去。日高花气扑人来，独自价、伤春无绪。
<br>
<br>别后暗宽金缕。倩谁传语。一春不忍上高楼，为怕见、分携处。
<br>
<br>南柯子
<br>
<br>柳陌通云径，琼梳启翠楼。桃花纸薄渍水油。记得年时诗句、为君留。
<br>
<br>晓绿千层出，春红一半休。门前溪水泛花流。流到西州犹是、故家愁。
<br>
<br>菩萨蛮（双浮亭）
<br>
<br>征鸿点破空云碧。丹霞染出新秋色。返照落平洲。半江红锦流。
<br>
<br>风清鱼笛晚。寸寸愁肠断寄语笛休横。只消三两声。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【严参】
<br>
<br>沁园春（自适）
<br>
<br>曰归去来，归去来兮，吾将安归。但有东篱菊，有西园桂，有南溪月，有北山薇。蜂则有房，鱼还有穴，蚁有楼台兽有依。吾应有、云中旧隐，竹里柴扉。
<br>
<br>人间征路熹微。看处处丹枫白露唏。况寒原衰草，牛羊来下，淡烟秋水，鲈鳜初肥。自笑平生，颓然骨相，只合持竿坐钓矶。都休也，对西风无语，落日斜晖。
<br>
<br>沁园春（题吴明仲竹坡）
<br>
<br>竹焉美哉，爱竹者谁，曰君子欤。向佳山水处，筑宫一亩，好风烟里，种玉千馀。朝引轻霏，夕延凉月此外尘埃一点无。须知道，有乐其者，吾爱吾庐。
<br>
<br>竹之清也何如。应料得诗人清矣乎。况满庭秀色，对拈彩笔，半窗凉影，伴读残书。休说龙吟，莫言凤啸，且道高标谁胜渠。君试看，正绕坡云气，似渭川图。
<br>
<br>
<br>
<br>
<br>
<br>
<br>
<br>
<br>
<br>【苏茂一】
<br>
<br>琐窗寒（重游东湖）
<br>
<br>云浦苍寒，烟堤幕翠，旧痕新涨。春愁十里，冉冉碧丝摇荡。记登临、少年思豪，唾壶击玉歌清壮。到如今梦里，秋风鸿阵，晚波渔唱。
<br>
<br>惆怅。重来处，望画舫天边，辔丝原上。山阴秀句，付与一声云响。正东湖、谁家柳下，午阴漠漠人荡桨。最堪怜、白发周郎，为江山自赏。
<br>
<br>点绛唇
<br>
<br>竹翠藏烟，杏红流水归何处。透帘穿户。更酒黄昏雨。织锦题书，谁寄愁情去。浑无绪。绿杨千缕。不似真眉妩。
<br>
<br>祝英台近
<br>
<br>结垂杨，临广陌，分袂唱阳关。稳上征鞍。目极万重山。归鸿欲到伊行，丁宁须记，写一封、书报平安。
<br>
<br>渐春残。是他红褪香收，绡泪点斑斑。枕上盟言。都做梦中看。销魂啼鴂声中，杨花飞处，斜阳下、愁倚阑干。
<br>
<br>
<br>
<br>
<br>
<br>
<br>
<br>
<br>
<br>
<br>【史愚】
<br>
<br>谒金门
<br>
<br>深院宇。寂寂不禁风雨。苔迳流钱青莫数。银泥蜗篆古。满院多应无主。却被痴儿拈取。穿向柳丝喧笑语。买将春色去。
<br>
<br>
<br>
<br>
<br>
<br>
<br>
<br>
<br>【赵灌园】
<br>
<br>满江红（寿云山章尚书）
<br>
<br>看尽公卿，都输与、云山居士。肯掉了、龙章金印，归来闾里。云染笔头成五色，山来胸次堆空翠。更结庐、近在白鸥边，弄烟水。
<br>
<br>祗恐怕，明天子。黄纸唤，先生起。教依前插脚，孔弯丛里。岩壑烟沙真作戏，貂蝉衮绣从兹始。酌凤凰、沁沼九天桨，三千岁。
<br>
<br>
<br>
<br>
<br>
<br>
<br>
<br>
<br>
<br>【葛辰庚】
<br>
<br>珍珠帘
<br>
<br>阴阳内感相交结。有铅汞、分八卦罗列。金鼎炼黄芽，正一阳时节。子后午前方进火，向玉炉、烹成白雪。通彻。这玄关、深奥难轻泄。
<br>
<br>因师指诀幽微，把金丹大药，将来分说。捉住虎龙精，自然日月。造化天机人怎晓，换俗骨、永无魔折。超越。望仙都稽首，朝元金阙。
<br>
<br>
<br>
<br>
<br>
<br>
<br>
<br>【刘克壮】
<br>
<br>水调歌头（和西外判宗湖楼韵）
<br>
<br>君看郭西景，浑不减孤山。飞楼突兀百尺、轮奂侈前观。绝唱新词寡和，堕泪旧碑无恙，往事付惊澜。不见辽鹤返，惟对水鸥间。又何必，珠翠盛，管弦欢。唾壶尘尾潇酒，领客上高寒。丞相功存宗庙，祭酒义兼家国，世事尚相关。风月寓意耳。莫作晋人看。
<br>
<br>贺新郎（琼花）
<br>
<br>辜负东风约。忆曾将、淮南草木，笔端笼络。后土祠中明月夜，忽有瑶姬跨鹤。迥不比、水仙低弱。天上人间惟一本，倒千钟、琼露花前酌琼露，丹阳酒名。追往事，怎忘却。移根应费仙家药。漫回头、关山信断，堡城笳作。问讯而今平安否，莫遣玉箫惊落。但画卷、依稀描著往年崔师画轴见赐。白发愧无渡江曲，与君家、子敬相酬酢。新旧恨，两交错。
<br>
<br>满江红（寿汤侍郎）
<br>
<br>晓色朦胧，佳色在、黄堂深处。记当日、霓旌飞下，鸾翔凤翥。兰省旧游隆注简，竹符新剖宽优顾。有江南、千里好溪山，留君住。
<br>
<br>牙板唱，花烟舞，云液滑，霞觞举。顾朱颜绿鬓，年年如许。见说相门须出相，何时再筑沙堤路。看便飞、丹诏日边来，朝天去。
<br>
<br>水调歌头（寿胡详定）
<br>
<br>风露洗玉宇，星斗灿银潢。云间笙鹤来下，人世变凄凉。九转金丹成后，一朵红云深处，玉立侍虚皇。却笑跨夺子，草草梦黄粱。
<br>
<br>君记否，齐桓□，鲁灵光。中原公案未了，真下欠人当。试问主门关外，何似金銮殿上，此段及平章。富贵倘来耳，万代姓名香。
<br>
<br>乳燕飞（寿干官）
<br>
<br>风流八十，是人间妆点，孩儿眉额。再著三星添上面，又是一般奇特。且置零头，举将成数，算起君须识。从今十倍，恰当彭祖八百。
<br>
<br>更把百倍添来，壮椿身世，又十头添撇。况迈非熊年纪在，管取方来勋业。子既生孙，孙还又子，堆几床牙笏。瑶池会宴，饱看几度桃实。
<br>
<br>水龙吟（寿赵癯齐）
<br>
<br>昔人风调谁高，二疏盛日还乡里。公卿祖道，百城围尽，争传佳事。闻自垂车日，都门外、送车凡几。今世无工，尽置之勿道，焜煌处、独青史。
<br>
<br>佳甚东阳山水。是昔时、钓游某地。风流脱似，洛中耆老，一人而已。好为霞觞酹，正庭阶、彩衣荣侍。便明朝有诏，启门解说，值先生醉。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【赵癯齐】
<br>
<br>买陂塘（寿监丞吴芹庵）
<br>
<br>闻掀髯、岭头长啸，梅花一夜香吐。正看呜凤朝阳影，何事惊鸿翩举。来又去。但赢得、儿童拍手笑无据。人间何处。有九曲栽芹，一峰横砚，江上听春雨。
<br>
<br>功名事，不信朝鳞暮羽。九关虎豹如许。午桥见有间风月，正自不妨嘉趣。君记取。人尽道、东山安石难留住。伏龙三顾。待报了君恩，勋铭彝鼎，归作子期侣华子期在芹溪砚峰庚舟。
<br>
<br>
<br>
<br>
<br>
<br>
<br>
<br>
<br>【程正同】
<br>
<br>贺新郎（寿县宰）
<br>
<br>久矣无循吏。自当年、弘宽去后，风流谁继。律令喜为鹰击勇，无复柔桑驯雉。何幸见、真儒小试。手种海棠三百本，有几多、遗爱人须记。潘岳县，未为贵。
<br>
<br>文章政事通枫陛。看傅岩、霖雨岁旱，要须均施。玉色温其山似立，气禀新秋清厉。便好据、轻纶要地。却笑丽才非百里，骤天衢、自合还天骥。卮酒祝，八千岁。
<br>
<br>沁园春（为友人寿）
<br>
<br>富敌陶猗，才卑贾马，气吞曹刘。更妓娱安石，东山名胜，樽盈文举，北海风流。事冷千年，身兼八子，豪举伊谁与匹俦。应还笑，为天将降任，未欲东周。
<br>
<br>优游。宁久淹留。管蓬矢桑弧志早酬。有棠棣联芳，庭萱不老，砌兰擢秀，蟾桂传秋。要颂椿龄，若将柏叶，婢膝奴颜应合羞。直须是，功名期会，同跨鳌头。
<br>
<br>满庭芳（答友人）
<br>
<br>五柳先生，宦情无几，赋成归去来兮。吾归何所，任运且随时。曾向高人问道，清妙处、已悟希夷。谁能羡，胸中芥子，容易纳须弥。
<br>
<br>竹林，新职事，神交狂客，志慕天随。但能乐天知命，夫复何疑。多谢故人念我，平安报、不必纲维。饮君酒，愿君同寿，此外本无为。
<br>
<br>思越人（题挟弹人）
<br>
<br>曾把隋珠抵鹊来。拓弓花下不虚开。醉馀戏把行人弹，堪笑齐王谩筑台。
<br>
<br>穿兔手，落雕材。狭斜衢路共徘徊。流星一点高飞处，笑坐金鞍歌落梅。
<br>
<br>朝中措（题集闲教头簇）
<br>
<br>少年不入利名场。花柳作家乡。一片由甲口觜，几多要俏心肠。周郎学识，秦郎风度，柳七文章。聊借生绡一幅，与君写尽行藏。
<br>
<br>
<br>
<br>
<br>
<br>
<br>
<br>
<br>
<br>【阳枋】
<br>
<br>临江仙
<br>
<br>（涪州北岩玩易有感）
<br>
<br>乐意相关莺对语，春风遍满天涯。生香不断树交花。个中皆实理，何处是浮华。
<br>
<br>收敛回来还夜气，一轮明月千家。看梅休用隔窗纱。清光辉皎洁，疏影自横斜。
<br>
<br>念奴娇
<br>
<br>（丁卯中元作示儿）
<br>
<br>白尽蒹葭，蓑从蒲柳，我只松筠节。君民尧舜，老翁揩眼勋业。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【周端臣】
<br>
<br>清夜游（越调）
<br>
<br>西园昨夜，又一番、阑风伏雨。清晨按行处。有新绿照人，乱红迷路。归吟窗底，但瓶几留连春住。窥晴小蝶翩翩，等间飞来似相妒。迟暮。家山信杳，奈锦字难凭，清梦无据。春尽江头，啼鹃最凄苦。蔷薇几度花开，误风前、翠樽谁举。也应念、留滞周南，思归未赋。
<br>
<br>春归怨（越调）
<br>
<br>问春为谁来、为谁去，匆匆太速。流水落花，夕阳芳草，眼恨年年相触。细履名园，间看嘉树，蔼翠阴成簇。争知也被韶华，换却诗人鬓边绿。小花深院静，旋引清尊，自歌新曲。
<br>
<br>燕子不归来，风絮乱吹帘竹。误文姬、凝望久，心事想劳频卜。但门掩黄昏，数声啼鴂，又唤丰收、相思一掬。
<br>
<br>木兰花慢（送人之官九华）
<br>
<br>霭芳阴未解，乍天气、过元宵。讶客神犹寒，吟窗易晓，春色无柳。梅梢。尚留顾藉，滞东风、未肯雪轻飘。知道诗翁欲去，递香要送兰桡。清标。会上丛霄。千里阻、九华遥。料今朝别后，他时有梦，应梦今朝。河桥。柳愁未醒，赠行人、又恐越魂销。留取归来紧马，翠长千缕柔条。
<br>
<br>玉楼春
<br>
<br>华堂帘幕飘香雾。一搦楚腰轻束素。翩跹舞态燕还鹭，绰约妆容花尽妒。樽前谩咏高唐赋巫峡云深留不住。重来花畔倚阑干，愁满阑干无倚处。
<br>
<br>六桥行（西湖）
<br>
<br>芙蓉苑。记试酒清狂，亸鞭游遍。翠红照眼。凝芳露、洗出青霞一片。垂杨两岸。窥镜底、新妆深浅。应料似、锦帐行春，三千粉春矜艳。
<br>
<br>避逅紧马堤边，念玉笋轻攀，笑箸同欢。岁华暗换。西风路、几许愁肠凄断。仙城梦黯。还又是、六桥秋晚。凝望处，烟淡云寒，人归雁远。
<br>
<br>六桥行
<br>
<br>苏堤路。正密柳烘烟，嫩莎收雨。野芳竞吐。山如画、隐隐云藏山坞。六桥徙倚。喧处处、行春箫鼓。鸥影外、一片湖光，夷犹彩舟来去。
<br>
<br>凝想禊饮花前，爱裙幄围香，款留连步。旧踪未改，还曾记、揽结亭边芳树。愁情几许。更多似、一天飞絮。空自有、花畔黄鹂，知人笑语。
<br>
<br>少年游（西湖）
<br>
<br>四山烟霭未分明。宿雨破新晴。万顷湖光，一堤柳色，人在画图行。
<br>
<br>清明过了春无几，花事已飘零。莫待斜阳，便寻归棹，家隔两重城。
<br>
<br>喜迁莺令（西湖）
<br>
<br>青嶂绕，翠堤斜。晴绮散馀霞。一湖春水碧无瑕。可惜画船遮。
<br>
<br>燕交飞，莺对语。风软香尘凝路。一年春事又杨花。诗酒□韶华。
<br>
<br>贺新郎（代寄）
<br>
<br>怕听黄昏雨。到黄昏、陡顿潇潇，雨声不住。香冷罗衾愁无寐，难奈凄凄楚楚。暗试把、佳期重数。楼外一行征雁过，更偏来、撩理芳心苦。心自苦，向谁诉。
<br>
<br>菱花憔悴羞人觑。欢红低翠黯，不似旧家眉妩。目断阳台幽梦阻，孤负朝朝暮暮。怕泪落、瑶筝慵拊。手捻梅花春又近，料人间、别有安排处。云碧袖，为君舞。
<br>
<br>
<br>
<br>
<br>
<br>
<br>
<br>
<br>
<br>【赵福元】
<br>
<br>沁园春（庆赵运干）
<br>
<br>一剑凌风，跨六鳌头，登君玉峰。听金童宣敕，琼胎掇送，大唐进士，圣宋仙翁。琪树玲珑，宝花散漫，香霭天枝绕绛空。后五日，有竹湖公相，梦叶井熊。
<br>
<br>峥嵘得子如龙。傲南墅修篁皓鹤中。似银瓶碾月，一清彻底，玉虹贯斗，千丈蟠胸。洛殿催班，燃灯赐对，九万鹏程瞬息通。蟠桃宴，与蟾宫双桂，长伴乔松。
<br>
<br>沁园春（寿朱漕·正月初八）
<br>
<br>斗柄御寅，序启苍涂，气转洪钧。正乾坤交泰，圣贤相遇，风生虎啸，雾滃龙兴。华渚流虹，璇枢绕电，期迈三朝嵩降申。真希有，庆吾皇万岁，重臣千春。
<br>
<br>枫震宠数来频。绾叠组累累辉楚城。看袍将赐锦，带仍佩玉，十行丹诏，单骑红尘。入赞中兴，泰阶上宰，寿域八荒歌太平。运化笔，管烘□桃李，又一番新。
<br>
<br>沁园春（寿黄虚庵·三月廿九）
<br>
<br>珠斗阑干，银河清浅，梦□帝关。见六丁拥道，一声传跸，翠幢舞凤，彩扇交鸾。寿祝天齐，神夸岳降，报道明朝重整班。璇星烂，有赤松黄石，雾凑苍坛。
<br>
<br>仙风绿鬓朱颜。才奏罢呼麟游海山。命飞琼步月，瑶台凝净，云英捣雪，玉杵光寒。鹤立芝庭，龟迎荷□鼎看忘翩翩彩袖翻。留春醉，醉何须归去，常在人寰。
<br>
<br>减字木兰花（赠草书颠）
<br>
<br>吮媒弄笔。草圣寰中君第一。电脚摇光。骤雨旋风声满堂。毫厘巧辨。唤起羲之当北面。醉眼摩娑。错认书颠作酒颠。
<br>
<br>鹧鸪天（赠歌妓）
<br>
<br>裙曳湘波六幅缣。风流体段总无嫌。歌翻檀口朱樱小，拍弄红牙玉笋纤。
<br>
<br>腔子里，字儿添。嘲撩风月性多般。忔憎声里金珠进，惊起梁尘落舞帘。
<br>
<br>
<br>
<br>
<br>
<br>
<br>
<br>
<br>
<br>
<br>【李亿】
<br>
<br>念奴娇
<br>
<br>镜鸾分影，望天涯肠断，消无红叶。几度秋风吹翠被，一缕幽香难减。燕卜新梁，花移别槛，回首春如客。欢情何在，绿杨空锁愁色。
<br>
<br>可是今古风流，小乔姝丽，只许周郎得。金谷珠帘空百尺，不碍梦魂飞入。钗股盟深，旧缘未断，月有重圆日。蓝桥路近，乘云先问消息。
<br>
<br>菩萨蛮
<br>
<br>画楼酒醒春心悄。残月悠悠芳梦晓。娇汗浸低鬟。屏山云雨阑。
<br>
<br>香车河汉路。又是匆匆去。鸾扇护明妆。含情看绿杨。
<br>
<br>微招（梅）
<br>
<br>翠壶浸雪明遥夜，初疑玉虬飞动。莫弄紫箫吹，坠寒琼惊梦。把红炉对拥。怕清魄、不禁霜重。爱护殷勤，待长留作，道人香供。
<br>
<br>尘暗古南州，风流远、谁寻故松么凤。谩举目销凝，对愁云曚嗡。向霞扉月洞。且嚼蕊、细开春瓮。这奇绝，好唤苍髯，与竹君来共。
<br>
<br>
<br>
<br>
<br>
<br>
<br>
<br>
<br>【刘颉】
<br>
<br>满庭芳
<br>
<br>莺老梅黄，水寒烟淡，断香谁与添温。宝缸初上，花影伴芳尊。细细轻帘半卷，凭阑对、山色黄昏。人千里，小楼幽草，何处梦王孙。
<br>
<br>十年，羁旅兴，舟前水驿，马上烟村。记小亭香墨，题恨犹存。几夜江湖旧梦，空凄怨、多少销魂。归鸦被，角声惊起，微雨暗重门。
<br>
<br>
<br>
<br>
<br>
<br>
<br>
<br>
<br>
<br>【郑觉齐】
<br>
<br>扬州慢
<br>
<br>弄玉轻盈，飞琼淡泞，袜尘步下迷楼。试新妆才了，炷沈水香球。记晓剪、春冰驰送，金瓶露湿，缇骑新流。甚天中月色，被风吹梦南州。
<br>
<br>尊前相见，似羞人、踪迹萍浮。问弄雪飘枝，无双亭上，何日重游。我欲缠腰骑鹤，烟霄远、旧事悠悠。但凭阑无语，烟花三月春愁。
<br>
<br>念奴娇
<br>
<br>卷帘酒醒，怕无言、慵理残妆啼粉。记绾同心双绣带，珠箔青楼花满。琢玉传情，断金订约，总是愁根本。谁知薄幸，肯于长处寻短。
<br>
<br>旧日掌上芙蓉，新来成刺，变却风流眼。自信华年风度在，未怕香红春晚。恩不相酬，怨难重合，往事冰澌泮。分明诀绝，股钗还我一半。
<br>
<br>谒金门
<br>
<br>秋夜永。叶叶梧桐霜冷。皓月窥人深院静。孤鸿窗外影。情是相思深井。恩是相思修绠。别后信音浑不定。银瓶何处引。
<br>
<br>
<br>
<br>
<br>
<br>
<br>
<br>
<br>
<br>【刘克逊】
<br>
<br>水调歌头
<br>
<br>（同黄主簿登清风峡刘
<br>
<br>魁读书岩赋水调歌头调）
<br>
<br>解变西昆体，一赋冠群英。清风峡畔，至今堂已读书名。富贵轻于尘土，孝义高于山岳，惜不大其成。陵谷纵迁改，草木亦光荣。
<br>
<br>与仇香，穿阮屐，试同登。石龛虽窄，可容一几短檠灯。千仞苍崖如削，四面翠屏不断，云雾镇长生。最爱岩前水，犹作诵弦声。
<br>
<br>
<br>
<br>
<br>
<br>
<br>
<br>
<br>
<br>
<br>【王广文】
<br>
<br>金缕歌
<br>
<br>辜负东风约。忆曾将、淮南草木，笔端笼络。后土祠中明月夜，忽有瑶姬跨鹤。迥不比、水仙低弱。天上人间惟一本，倒千钟、琼露花前酌。追往事，怎忘却。
<br>
<br>移根应费仙家药。漫回头、关山信断，堡城笳作。问讯而今平安否，莫遗玉箫惊落。但画卷、依稀描著。白发愧无渡江曲，与吾家、子敬相酬酢。新旧恨，两交错。
<br>
<br>
<br>
<br>
<br>
<br>
<br>
<br>
<br> 
<br>
<br>【宋自道】
<br>
<br>点绛唇
<br>
<br>山雨初晴，馀寒犹在东风软。满庭苔藓。青子无人见。好客不来，门外芳菲遍。难消遣。流莺声啭。坐看芭蕉展。
<br>
<br>
<br>
<br>
<br>
<br>
<br>
<br>
<br>
<br>【宋自逊】
<br>
<br>蓦山溪（自述）
<br>
<br>壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。客来便请，随分家常饭。若肯小留连，更薄酒、三杯两盏。吟诗度曲，风月任招呼，身外事，不关心，自有天公管。
<br>
<br>沁园春（送戴石屏）
<br>
<br>归去来兮，田园将芜，云胡不归。既有诗千首，如斯者少，行年七十，从古来稀。地阙东南，天倾西北，人事何缘有足时。江湖上，转不如前日，步步危机。石屏自有柴扉。占海岸、潮头岸一矶。唤彩衣孙子，携壶挈榼，白头翁媪，举案齐眉。身外声名，世间梦幻，万事一程无是非。书来往，都不须长语，直写心期。
<br>
<br>贺新郎（题雪堂）
<br>
<br>唤起东坡老。问雪堂、几番兴废，斜阳衰草。一月有钱三十块，何苦抽身不早。又底用、北门摛藻。儋雨蛮烟添老色，和陶诗、翻被渊明恼。到底是，忘言好。
<br>
<br>周郎英发人间少。谩依然、鸟鹊南飞，山高月小。岁月堂堂留不住，此世何时是了。算不满、英雄一笑。我有丰淮千斗酒，把新愁、旧恨都倾倒。三弄笛，楚天晓。
<br>
<br>贺新郎（七夕）
<br>
<br>灵鹊桥初就。记迢迢、重湖风浪，去年时候。岁月不留人易老，万事茫茫宇宙。但独对、西风搔首。巧拙岂关今夕事，奈痴儿、騃女流传谬。添话柄，柳州柳。
<br>
<br>道人识破灰心久。只好风、凉月佳时，疏狂如旧。休笑双星经岁别，人到中年已后。云雨梦、可曾常有。雪藕调冰花熏茗，正梧桐、雨过新凉透。且随分，一杯酒。
<br>
<br>满江红（愁感）
<br>
<br>举扇西风，又十载、重游秋浦。对旧日、江山错愕，鬓丝如许。世事兴亡空感慨，男儿事业谁堪数。被老天、开眼看人忙，成今古。
<br>
<br>江上路，喧鼙鼓。山中地，纷豺虎。谩乾坤许大，著身何处。名利等成狂梦寐，文章亦是间言语。赖双投、酒熟蟹螯肥，忘羁旅。
<br>
<br>西江月
<br>
<br>何敢笑人干禄，自知无分弹冠。只将贫贱博清间。留取书遮老眼。
<br>
<br>世上风波任险，门前路径须宽。心无妄想梦魂安。万事鹤长岛短。
<br>
<br>画锦堂（上李真州）
<br>
<br>荷叶龟游，庭皋鹤舞，应是秋满淮涯。昨夜将星明处，仿佛峨眉。干戈已净银河淡，尘沙不动翠烟微。邦人道，半月中秋，当歌不饮何为。
<br>
<br>谁知心事远，但感慨登临，白羽频挥。恨不明朝出塞，猎猎旌旗。文南一矢澶渊劲，夔门三箭武关奇。挑灯看，龙吼传家旧剑，曾斩吴曦。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【黄载】
<br>
<br>画锦堂（牡丹）
<br>
<br>丽景融晴，浮光起昼，玉妃信意寻春。一笑酒杯翻手，满地祥云。宝台艳蹙文绡帕，郎宫娇舞郁金裙。嫣然处，况是生香微湿，腻脸馀醺。
<br>
<br>暖烘肌欲透，愁日炙还销，风动成尘。细为品归雪调，度与朱唇。翠帏晚映真图画，金莲夜照越精神。须拚醉，回首夕阳流水，碧草如茵。
<br>
<br>隔浦莲（荷花）
<br>
<br>瑶妃香透袜冷。伫立青铜镜。玉骨清无汗，亭亭碧波千顷。云水摇扇影。炎天永。一国清凉境。晚妆靓。微酣不语，风流幽恨谁省。沙鸥少事，看到睡鸳双醒。兰棹歌遥隔浦应。催暝。藕丝萦断归艇。
<br>
<br>洞仙歌
<br>
<br>（姑苏旧台在三十里外，
<br>
<br>今台在胥门上，次潘紫岩韵）
<br>
<br>吴宫故墅，是天开图画。缥缈层云出飞榭。隐隐楼空翠巘，水绕芜城，平畴迥，点染霜林凋谢。越来溪上雁，声切阑干，似觅胥门怨吴霸。属镂沈，香溪断，梦散云空，千年外、等是渔樵间话。但极目荒台郁苍烟，衰草里、又还夕阳西下。
<br>
<br>孤鸾
<br>
<br>（四明后圃石峰之下，小池之上，有梅花）
<br>
<br>冰心孤寂。恋几插灵峰，半泓寒碧。骨瘦和衣薄，清绝成愁极。萧然满身是雪，怕人知、镜中消息。独向百花梦外，自一家春色。
<br>
<br>记罗浮幽梦浑如昔。有浸眼鲸波，倚云丹壁。夜醉空山酒，叫裂横霜笛。回头洞天未晓，但迢迢、江南千驿。饮散东风落月，正海山浮碧。
<br>
<br>东风第一枝（探梅）
<br>
<br>迅影凋年，嫩晴贳暖，意行问讯春色。不知春在谁家，闯香幔拢玉勒。一枝竹外，似欲诉、经年相忆。奈情多、难剪愁来，寂寞水寒烟碧。
<br>
<br>吟正好、悲笳唤恨，酒正殢、夕阳催客。殷勤片月飞来，更随暗香细索。横斜瘦影，看尽未开时消息。为春来，还怕春多，肠断夜阑霜笛。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王平子】
<br>
<br>谒金门（春恨）
<br>
<br>旧一纸。小砑吴笺香细。读到别来心下事。蹙残眉上翠。怕落傍人眼底。握向抹胸儿里。针线不忺收拾起。和衣和闷睡。
<br>
<br>
<br>
<br>
<br>
<br>
<br>【俞文豹】
<br>
<br>喜迁莺
<br>
<br>小梅幽绝。向冰谷深深，云阴幕幕。饱阅年华，惯韵冷淡，只恁清臞风骨。任他万红千紫，句引狂蜂游蝶。惟只共、竹和松，同傲岁寒霜雪。
<br>
<br>喜得。化工力。移根上苑，向阳和培植。题品还经，孤山处士，许共高人攀折。一枝垂垂欲放，只等春风披拂。待叶底、结青青，恰是和羹时节。
<br>
<br>
<br>
<br>
<br>
<br>
<br>
<br>
<br>
<br>【赵希迈】
<br>
<br>满江红
<br>
<br>三十年前，爱买剑、买书买画。凡几度、诗坛争敌，酒兵取霸。春色秋光如可买，钱慳也不曾论价。任粗豪、争肯放头低，诸公下。今老大，空嗟呀。思往事，还惊诧。是和非未说，此心先怕。万事全将飞雪看，一间且问苍天借。乐馀龄、泉石在膏肓，吾非诈。
<br>
<br>八声甘州（竹西怀古）
<br>
<br>寒云飞万里，一番秋、一番搅离怀。向隋堤跃马，前时柳色，今度蒿莱。锦缆残香在否，枉被白鸥猜。千古扬州梦，一觉庭槐。
<br>
<br>歌吹竹西难问，拚菊边醉著，吟寄天涯。任红楼踪迹，茅屋染苍苔。几伤心、桥东片月，趁夜潮、浪恨入秦淮。潮回处，引西风恨，又渡江来。
<br>
<br>
<br>
<br>
<br>
<br>
<br>
<br>
<br>
<br>【曾寓轩】
<br>
<br>满江红（寿章殿院）
<br>
<br>细数班行，阿谁是、调元手段。君不见、当涂往岁，饥民流散。天幸立庵来歇焉，留心济粜无遗算。未须臾、千里复安居，无愁欢。
<br>
<br>公与相，天皆愿。天施报，如符券。看青州阴骘，富公公案。已筑新堤旌异数，便膺虚席非常眷。待明年、孤矢再垂门，蒙宣劝。
<br>
<br>沁园春（寿制师吴退庵）
<br>
<br>运在东南，千古金陵，帝王旧州。看地雄江左，蟠龙踞虎，事专阃外，缓带轻裘。憔断乃成，非贤冈任，真是富韩文范俦。难兄弟，久齐名天壤，谁劣谁优。冕旒。似欲兼收。命四辈传宣难借留。记适遵昆季，迭行沙路，育充伯仲，并在金瓯。或后或先，相推相逊，等是延陵德泽流。称觞了，便促装西上，同奉宸游。
<br>
<br>
<br>
<br>
<br>
<br>
<br>
<br>
<br> 
<br>
<br>【吴淇】
<br>
<br>南乡子（寿牟国史·三月二十）
<br>
<br>十日借春留。芍药荼コ不解愁。检点笙歌催酿酒，西州。有谪仙人烂熳游。
<br>
<br>白鹭自芳洲。咫尺红云最上头。万古沧江波不尽，风流。谁似监州旧姓牟。
<br>
<br>
<br>
<br>
<br>
<br>
<br>
<br>
<br>【杜东】
<br>
<br>喜迁莺（寿杨韩州·正月初五）
<br>
<br>生申华席。便占却新春，前头五日。椒颂梅英，金幡彩缕，好个早春天色。使君以仁得寿，和气融春无极。人总道，是阳春有脚，恩浮南国。应看，丹诏下，昨夜天边，初报春消息。日转黄麾，风生绛伞，春殿龙颜咫尺。共庆一堂嘉会，万宇同沾春泽。祝眉寿，便从今细数，好春千亿。
<br>
<br>
<br>
<br>
<br>
<br>
<br> 
<br>
<br>【赵汝迕】
<br>
<br>清平乐
<br>
<br>初莺细雨。杨柳低愁缕。烟浦花桥如梦里。犹记倚楼别语。小屏依旧围香。恨抛薄醉残妆。判却寸心双泪，为他花月凄凉。
<br>
<br>
<br>
<br>
<br>
<br>
<br>
<br>
<br>
<br>
<br>【楼采】
<br>
<br>瑞鹤仙
<br>
<br>冻痕销梦草。又招得春归，旧家池沼。园扉掩寒峭。倩谁将花信，遍传深窈。追游趁早。便裁却、轻衫短帽。任残梅、飞满溪桥，和月醉眠清晓。
<br>
<br>年小。青丝纤手，彩胜娇鬟，赋情谁表。南楼信杳。江云重，雁归少。记卫香嘶马，流红回岸，几度绿杨残照。想暗黄，依旧东风，灞陵古道。
<br>
<br>玉漏迟
<br>
<br>絮花寒食路。晴丝罥日，绿阴吹雾。客帽欺风，愁满画船烟浦。丝柱秋千散后，怅尘销、燕帘莺户。从问阻。梦云无准，鬓霜如许。
<br>
<br>夜永绣阁藏娇，记掩扇传歌，翦灯留语。月约星期，细把花须频数。弹指一襟幽恨，谩空趁、啼鹃声诉。深院宇。黄昏杏花微雨。
<br>
<br>法曲献仙音
<br>
<br>花匣么弦，象奁双陆，旧日留欢情意。梦到银屏，恨裁兰烛，香篝夜阑鸳被。料燕子重来地。桐阴销窗绮。
<br>
<br>倦梳洗。晕芳钿、自羞鸾镜，罗袖冷，烟柳画栏半倚。浅雨压荼コ，指东风、芳事馀几。院落黄昏，怕春莺、惊笑憔悴。倩柔红约定，唤取玉箫同醉。
<br>
<br>好事近
<br>
<br>人去玉屏间，逗晓柳丝风急。帘外杏花细雨，罥春红愁湿。单衣初试麹尘罗，中酒病无力。应是绣床慵困，倚秋千斜立。
<br>
<br>二郎神
<br>
<br>露床转玉，唤睡醒、绿云梳晓。正倦立银屏，新宽衣带，生怯轻寒料峭。闷绝相思无人问，但怨入、墙阴啼鸟。嗟露屋销春，晴风暄昼，柳轻梅小。人悄。日长谩忆，秋千嬉笑。怅烬冷炉薰，花深莺静，帘箔微红醉袅。带结留诗，粉痕销帕，情远窃香年少。凝恨极，尽日凭高目断，淡烟芳草。
<br>
<br>玉楼春
<br>
<br>东风破晓寒成阵。曲锁沈香簧语嫩。凤钗敲枕玉声圆，罗袖拂屏金缕褪。
<br>
<br>云头雁影占来信。歌底眉尖萦浅晕。淡烟疏柳一帘春，细雨遥山千叠恨。
<br>
<br>
<br>
<br>
<br>
<br>
<br>
<br>
<br>
<br>
<br>【雷应春】
<br>
<br>好事近
<br>
<br>梅片作团飞，雨外柳丝金湿。客子短篷无据，倚长风挂席。回头流水小桥东，烟扫画楼出。楼上有人凝伫，似旧家曾识。
<br>
<br>沁园春（官满作）
<br>
<br>问讯故园，今如之何，还胜昔无。想旧耘兰惠，依然葱蒨，新栽杨柳，亦已扶疏。韭本千畦，芋根一亩，雨老烟荒谁为鉏。难忘者，是竹吾爱甚，梅汝知乎。
<br>
<br>茅亭低压平湖。有狎鹭驯鸥尚可呼。把绛纱准拟，新官到也，寒毡收拾，贱子归欤。略整柴门，更芟草径，惟有幽人解枉车。丁宁著，与做添棋局，砌换茶垆。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【包荣父】
<br>
<br>西江月（寿游侍郎）
<br>
<br>某恭审某官瑞纪门弧，辉增从从。适逢八帙，共庆千秋。挂神虎之冠，未酬雅志；叶非熊之卜，会有好音。某受知最深，赞喜尤剧。康宁富寿，公其五福之具全；倬耆期颐，我则一忱而有祷。谩寄西江月调，以寿似山仙人。偿蒙薰慈，特赐采瞩，某下情宠耀之至。
<br>
<br>雅意浯亭宽碧，何心禁路宽华。芝兰玉树侍臣家。一段洛滨图画。
<br>
<br>庆事两年亲见，今年福寿堪夸。更从头上人添些。却是八千岁也。
<br>
<br>
<br>
<br>
<br>
<br>
<br>
<br>
<br>【游文仲】
<br>
<br>千秋岁（侄庆侍郎致政）
<br>
<br>今年为寿，都道是、不比寻常时节。预庆我公年八帙，来献新词一阕。算得年时，恰当尚父，入相周西伯。亲逢盛事，宗孙也五十八。
<br>
<br>一门富贵荣华，盈床牙笏，何待拈来说。且上祝龟龄鹤算，从此千千百百。笑道儿时，风流丹篆，写向龙驹额。更将彩笔，十字头上添一丿。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘清夫】
<br>
<br>念奴娇（武夷咏梅）
<br>
<br>乱山深处，见寒梅一朵，皎然如雪。的皪妍姿羞半吐，斜映小窗幽绝。玉染香腮，酥凝冷艳、容态天然别。故人虽远，对花谁肯轻折。
<br>
<br>疑是姑射神仙，幔亭宴罢，迤逦停遥节。爱此溪山供秀润，饱玩洞天风月。万古丛中，百花头上，谁与争高洁。粗桃俗李，不须连夜催发。
<br>
<br>沁园春
<br>
<br>（咏刘篁..栗碧莲，时内子将诞）
<br>
<br>浅碧芙蓉，素艳亭亭，前身阿娇。记湘滨露冷，酥容倍洁，华清水滑，酒晕全消。瑶剪丰肥，云翻碎萼，白羽鲜明时自摇。风流处，是古香幽韵，时度鲜飙。
<br>
<br>琼枝璧月清标。对千朵婵娟倾翠瓢。况水晶台榭，低迷净缘，冰霜词调，隐约轻桡。细认金房，钟奇孕秀，已觉青衿横素腰。西风晚，看花开十丈，玉井非遥。
<br>
<br>金菊对芙蓉
<br>
<br>（沙邑宰绾琴妓，用旧韵戏之）
<br>
<br>浅拂春山，慢横秋水，玉纤间理丝桐。按清冷繁露，淡伫悲风。素弦瑶轸调新韵，颤翠翘、金簇芙蓉。叠蠲重锁，轻挑慢摘，特地情浓。
<br>
<br>泛商刻羽无穷。似和鸣鸾凤，律应雌雄。问高山流水，此意谁同。个中只许知音听，有茂陵、车马雍容。画帘人静，琴心三叠，时倒金钟。
<br>
<br>水调歌头
<br>
<br>残腊卷愁去，春至莫间愁。荣枯会有成说，无处著机谋。身世石中敲火，富贵草头垂露，何用苦贪求。三尺布衣剑，千载赤松游。
<br>
<br>忆亲朋，方丱角，总白头。羊肠世路巇崄，莫莫且休休。选甚范侯高爵，遮莫陶公钜产，争似五湖舟。万事付蜗角，止坎谩乘流。
<br>
<br>玉楼春
<br>
<br>柳梢绿小眉如印。乍暖还寒犹未定。惜花长是为花愁，殢酒却嫌添酒病。
<br>
<br>蝇头蜗角都休竞。万古豪华同一尽。东君晓夜促归期，三十六番花递信。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【祝穆】
<br>
<br>贺新郎
<br>
<br>此木生林野。自唐家、丝纶置阁，托根其下。长伴词臣挥帝制，因号紫微堪诧。常缥缈、紫微仙驾。料想紫微垣降种。紫微郎、况是名同者。兼二美，作佳话。
<br>
<br>一株乃肯临茅舍。肌肤薄、长身挺立，扶疏潇酒。定怯麻姑爬痒爪，只许素商陶冶。擎绛雪、柔枝低亚。我忆香山东坡老，只小诗、便为增声价。后当有，继风雅。
<br>
<br>沁园春（寿宋通判）
<br>
<br>自有东阳，锦水城山，几千百年。记往时仅说，拥麾刻郡，而今创见，持橐甘泉。地脉方兴，天荒欲破，还为盐梅生钜贤。清和候，正风薰日永，作地行仙。
<br>
<br>题舆小驻樵川。常只恐祖生先著鞭。算谁从井落，重新疆理，谁从襄岘，一洗腥胆。幕府归来，未应袖手，行有诏书来九天。勋名就，使吾乡夸诧，盛事流传。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【姚镛】
<br>
<br>谒金门
<br>
<br>吟院静。迟日自行花影。熏透水沈云满鼎。晚妆窥露井。飞絮游丝无定。误了莺莺相等。欲唤海棠教睡醒。奈何春不肯。
<br>
<br>
<br>
<br>
<br>
<br>
<br>
<br>
<br>【尹焕】
<br>
<br>霓裳中序第一（茉莉咏）
<br>
<br>青颦粲素靥。海国仙人偏耐热。餐尽香风露屑。便万里凌空，肯凭莲叶。盈盈步月。悄似怜、轻去瑶阙。人何在，忆渠痴小，点点爱轻撅。
<br>
<br>愁绝。旧游轻别。忍重看、锁香金箧。凄凉清夜簟席。杳杳诗魂，真化风蝶。冷香清到骨。梦十里、梅花霁雪。归来也，恹恹心事，自共素娥说。
<br>
<br>眼儿媚（柳）
<br>
<br>垂杨袅袅蘸清漪。明绿染春丝。市桥紧马，旗亭沽酒，无限相思。
<br>
<br>云梳雨洗风前舞，一好百般宜。不知为甚，落花时节，都是颦眉。
<br>
<br>唐多令
<br>
<br>（苕溪有牧之之感）
<br>
<br>苹末转清商。溪声供夕凉。缓传杯、催唤红妆。慢绾乌云新浴罢，裙拂地、水沈香。
<br>
<br>歌短旧情长。重来惊鬓霜。怅绿阴、青子成双。说著前欢佯不采，飏莲子、打鸳鸯。
<br>
<br>
<br>
<br>
<br>
<br>
<br>
<br>
<br>
<br>【王野】
<br>
<br>西河
<br>
<br>天下事。问天怎忍如此。陵图谁把献君王，结愁未已。少豪气概总成尘，空馀白骨黄苇。
<br>
<br>千古恨，吾老矣。东游曾吊淮水。绣春台上一回登，一回揾泪。醉归抚剑倚西风，江涛犹壮人意。只今袖手野色里。望长淮、犹二千里。纵有英心谁寄。近新来、又报胡尘起。绝域张骞归来未。
<br>
<br>六州歌颂
<br>
<br>龙蟠虎踞，今古帝王州。水如淮，山似洛，凤来游。五云浮。宇宙无终极，千载恨，六朝事，同一梦休。更莫问间愁。风景悠悠。得似青溪曲，著我扁舟。对残烟衰草，满目是清秋。白鹭汀洲。夕阳收。
<br>
<br>黄旗紫盖，中兴运，钟王气，护金瓯。驻游跸，开行殿，夹朱楼。送华辀。万里长江险，集鸿雁，列貔貅。扫关河，清海岱，志应酬。机会何常，鹤唳风声处，天意人谋。臣今虽老，未遣壮心休。击楫中流。
<br>
<br>沁园春（子寿母）
<br>
<br>月地云阶，碧山丹水，春满北园。正慈闱初度，酡颜绿发，黄堂称寿，画戟朱幡。戏彩斓斑，安舆游衍，未数当时莱与潘。今朝好，把一家和气，散在千门。
<br>
<br>潜藩。误玷君恩。人尚说、淳熙前状元。幸物情如旧，亲年未老，且开玉帐，共祝金樽。罗绮飘香，管弦度曲，晚岁欢娱谁与论。亭峰宴，似仙家大姥，尽见曾孙。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【哀长吉】
<br>
<br>水调歌头（贺人新娶，集曲名）
<br>
<br>紫陌风光好，绣阁绮罗香。相将人月圆夜，早庆贺新郎。先自少年心意，为惜殢人娇态，久俟愿成双。此夕于飞乐，共学燕归梁。
<br>
<br>索酒子，迎仙客，醉红妆。诉衷情处，些儿好语意难忘。
<br>
<br>但愿千秋岁里，结取万年欢会，恩爱应天长。行喜长春宅，兰玉满庭芳。
<br>
<br>齐天乐（贺人入赘）
<br>
<br>青鸾海上传芳信。蓝田路入仙境。万卷书传，六奇计运，冰玉炯然清润。帷褰凤锦。□镜启鸾台，烟横鸳枕。一笑相迎，一双两好恰厮称。
<br>
<br>风流人在仙隐。更一县、陶柳春近。梦想金桃，宴分玉果，指日送尝汤饼。枌榆接畛。管此去亲盟，镇长交聘。自古朱陈，一村惟两姓。
<br>
<br>朝中措（贺生第三子）
<br>
<br>自从佳偶共黄姑。几见设门弧。方喜阶庭联玉，又闻老蚌生珠。一门三秀。贾家虎子，薜氏鸾雏。从此公侯衮衮，看看百子成图。
<br>
<br>西江月（贺人生日生孙）
<br>
<br>百和香凝宝络，长生酒满金尊。葱葱佳气蔼庭萱。同把椿龄祝愿。
<br>
<br>玉树已生谢砌，孙枝复长于门。贮看百了共千孙。此去公侯衮衮。
<br>
<br>瑞鹤仙
<br>
<br>（寿南康钱守·正月初六）
<br>
<br>天基佳节后。又诗咏嵩生，贤歌天佑。千龄运非偶。庆一堂风虎，云龙感召，相门华胄。盛少屈、一钱太守。听吏歌、一径棠阴，民颂两岐麦秀。知否。海峰天柱，道骨仙风，总天所授。席虚机右。金瓯下，署名久。贮泥封飞下，沙堤归去，指日家声复旧。年年献、金鉴千秋，玉卮万寿。
<br>
<br>瑞鹤仙
<br>
<br>（寿萧通判·十月初一日）
<br>
<br>小春天未雪。见两蕊三花，放梅时节。昴宿孕人杰。对梅花雪片，平分风月。冰清玉洁。天赋与、仙风道骨。更等间、来访刘仙，觅取秘传真诀。闻说。辉联台宿，瑞应文昌，世承阀阅。相门事业。有祖父、旧风烈。管泥封飞下，沙堤归来，光复青毡旧物。庆家传，八叶联芳，又添一叶。
<br>
<br>
<br>
<br>
<br>
<br>
<br>
<br>
<br>
<br>【黄师参】
<br>
<br>沁园春（饯郑金部去国）
<br>
<br>谷口高人，偶溯明河，近尺五天。见紫霄宫阙，空中突兀，玉皇姬侍，云里蹁跹。滴露研朱，披肝作纸，细写灵均孤愤篇。排云叫，奈大钧不管，沙界三千。
<br>
<br>语高天上惊传。早斥去人间伴谪仙。念赤城丹籍，香名空在，蓬莱弱水，欲到无缘。还倚枯槎，飘然归去，回首清都若个边。家山好，有一湾风月，小小渔船。
<br>
<br>
<br>
<br>
<br>
<br>
<br>
<br>
<br> 
<br>
<br>【李义山】
<br>
<br>祝英台近
<br>
<br>（寿张路钤·四月初）
<br>
<br>夏初临，春正满，花事在红药。一阵光风，香雾喷珠箔。
<br>
<br>画堂旧日张家，梦中玉燕，早拂晓、飞来帘幕。
<br>
<br>酒深酌。曾记走马长安，功名戏樊郭。螺浦如杯，豪气怎生著。直须用了圯编，封侯万户，却归共、赤松翁约。
<br>
<br>
<br>
<br>
<br>
<br>
<br>
<br>
<br>
<br>【牟子才】
<br>
<br>风瀑竹（元宵）
<br>
<br>阁住杏花雨。便新晴、等间勾引，香车成雾。璧月光中箫凤远，袅袅馀音如缕。诮一似、君仙府。天意乍随人意好，渐星桥、度汉珠还浦。又何啻、列千炬。晚来乍觉阴盘固。笑人间、玉瓶瑶瑟，锦茵雕俎。无限升平宣政曲，回首中原何处。慨鸣镝、已无宫武。扑面胡尘浑未扫，强欢讴、还肯轩昂否。荣旧恨，为谁赋。
<br>
<br>
<br>
<br>
<br>
<br>
<br>
<br>
<br>
<br>【戴翼】
<br>
<br>水调歌头（寿陈仓使）
<br>
<br>某共审：瑞启福星，祥开诞月。江左两三年兵火，暂烦一出于虚危；部内几万户生灵，喜遇再来之父子。欢均列郡，喜溢崇台。某忝出师门，幸依化治。忻逢华旦，上南丰一瓣之香；敬缉斐章，祝东道千龄之算。退惭下俚，上渎清都。敢冀熏慈，俯垂采览。
<br>
<br>嵩岳周王佐，昴宿汉宗臣。从来间世英杰，出则致升平。况我皇华直指，元是福星出现，来此活生灵。五百岁初度，十一郡欢忻。
<br>
<br>挽西江，苏涸辙，洗尘埃。笑谈顷刻间宜，宇宙变为春。泽满赣川无限，福与崆峒齐耸，颂咏几多人。潋滟一卮寿，愿早秉洪钧。
<br>
<br>水调歌头（寿彭守）
<br>
<br>某共审：某官，瑞启福星，祥开诞月。楼浦十万家生齿，焚一瓣香；章江五十里附庸，上千岁寿。万诚芜句，申庆椒觞。仰冀熏慈，俯垂采览。
<br>
<br>渤海卖刀剑，河汉洗戎兵。千金六月一雨，万陇稼云横。时节可人如许，天意开祥有在，申月岳生申。五百岁初度，千万户欢声。
<br>
<br>栋梁材，霖雨手，庙堂身。日边褒玺已到，岂久试鱼城。快上承明步武，展尽玉堂事业，再使旧毰青。公寿更天远，鼻祖等长生。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【徐经孙】
<br>
<br>水调歌头（致仕得请）
<br>
<br>客问矩山老，何事得优游。追数平生出处，为客赋歌头。三十五时侥幸，四十三年仕宦，七十□归休。顶踵皆君赐，天地德难酬。
<br>
<br>书数册，棋两局，酒三瓯。此是日中受用，谁劣又谁优。寒则拥炉曝背，暖则寻花问柳，乘舆狎沙鸥。知足又知止，客亦许之不。
<br>
<br>百字令
<br>
<br>八旬加二，荷君天垂祐，扶持老拙。目送新来檐外燕，手拣好花轻折。比似去年，十分强健，日看朱诗说。篇三百五，岁前尽有披阅。
<br>
<br>天教两子供官，一男留养，左右相娱悦。五见孙枝三拜授，童冠参差袍笏。四侍鳌峰，拏舟在即，次五今圆月。曾孙淳老，想能随叔嬉劣。
<br>
<br>哨遍
<br>
<br>江山风月，耳目声色。取之无禁，用之不竭。造物之无尽藏，月白风清，有客有酒。踞虎登龙，放舟中流。听其所止而休焉。归去来兮，昨非今是。旧菊都荒，新松老矣。吾年今已如此。归去来兮，忘我忘世。草木欣荣，幽人感此。吾生行且休矣。
<br>
<br>乳燕飞
<br>
<br>一雨炎□洗。似天知、溪山佳处，玳筵珠履。六十年前今朝庆，门左桑弧蓬矢。也似恁、郁葱佳气。绿鬓童颜春未老，问寿星、模样君真是。新甲子，从头起。
<br>
<br>应门有子能承志。总人间、皱眉底事，不关君耳。看不日孙枝毓秀，衮衮教人满意。更又报、门阑多喜。饱受人生真富贵，便蟠桃、三熟堪弹指。知几个，千秋岁。
<br>
<br>鹧鸪天
<br>
<br>安分随缘事事宜。平生快活过年时。长歌赤壁东坡赋，又咏归来元亮词。开八扰，望期颐。人生如此古犹稀。香飘金粟如来供，岁岁今朝荐酒卮。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【冯去非】
<br>
<br>八声甘州（过松江）
<br>
<br>买扁舟、载月过长桥，回首梦耶非。问往日三高，清风万古，继者伊谁。惟有茶烟轻飏，零露湿莼丝。西子如何处，鸿怨蛩悲。遥想家山好在，正倚天青壁，石瘦云肥。甚抛奇軃秀，猿鹤互猜疑。归去好、散人相国，迥升沈、毕竟总尘泥。须还我，松间旧隐，竹上新诗。
<br>
<br>点绛唇
<br>
<br>秋满孤篷，翠蒲红蓼留人住。一帘香缕。边影惊鸿度。小据胡床，旧事新情绪。凭谁诉。蜡灯犀尘。拟共西风语。
<br>
<br>喜迁莺
<br>
<br>凉生遥渚。正绿芰擎霜，黄花招雨。雁外渔村，蛩边蟹舍，绛叶满秋来路。世事不离双鬓，远梦偏欺孤旅。送望眼，但凭舷微笑，书空无语。
<br>
<br>慵觑。清镜里，十载征尘，长把朱颜污。借箸青油，挥毫紫塞，旧事不堪重举。间阔故山猿鹤，冷落同盟鸥鹭。倦游也，便樯云柁月，浩歌归去。
<br>
<br>
<br>
<br>
<br>
<br>
<br>
<br>
<br>
<br>
<br>【熊大经】
<br>
<br>酹江月（子庆母八十）
<br>
<br>人生八十，自儿时祝愿，这般年数。滴露研朱轻点笔，个个眉心丹字。萱草丛边，梅花香里，真有人如此。红颜青鬓，儿时依旧相似。
<br>
<br>堪笑生子愚痴，投身枳棘，欲了官中事。万叠关山遥望眼，遐瞬白云飞处。膝下称觞，门前问寝，幸有嵩谟子。更望此去，十分好学彭祖。
<br>
<br>
<br>
<br>
<br>
<br>
<br>
<br>
<br>
<br>【张□□】
<br>
<br>喜迁莺
<br>
<br>英声初发。记舍选齐驱，祖鞭先著。风月平分，尊罍谈旧，各已苍颜白发。屈指待拚一醉，祝生申嵩岳。怎知道，为清湘□润，■移贤杰。
<br>
<br>休说。予心渴，里巷争先，拟持杯阶■。毕竟人间，赏心乐事，种种尽归缘法。拈取瑞香一瓣，爇向湘山名刹。无量寿，和一身见在，两尊菩萨。
<br>
<br>
<br>
<br>
<br>
<br>
<br>
<br>
<br>【翁定】
<br>
<br>壶中天
<br>
<br>（寿致政邑宰六十三，子任尉，孙领荐）
<br>
<br>昔时彭祖，闻道有、八百穹崇遐寿。屈指我公今几许，历岁才方七九。七百修龄，更三十七，犹是公之有。此逢诞节，盖须来献尊酒。
<br>
<br>好是子舍孙枝，居官领荐，迭复青毰旧。陶令解龟何太早，去作幔亭仙友。只恐九重，思贤梦觉，未屈调羹手。周公居左，鲁公还是居右。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【留元崇】
<br>
<br>菩萨蛮
<br>
<br>江头日落孤帆起。归心拍拍东流水。山远不知名。为谁迢递青。
<br>
<br>危桥来处路。尚带潇湘雨。楚尾与吴头。一生离别愁。
<br>
<br>
<br>
<br>
<br>
<br>
<br>
<br>
<br>
<br>【沈刚孙】
<br>
<br>酹江月
<br>
<br>我来访古。把尘襟、都付一声鸣橹。笑把瑶觞波浩荡，却忆长鲸吞吐。坐挹高风，骨清毛冷，不作器尘语。客星何在，谩留遗像江渚。
<br>
<br>试问泽畔羊裘，当时何事，知禹弇宫武。金印貂蝉谁不爱，只为汗颜巢许。幸有高台，较他箕颍，未肯轻输与。酒酣长啸，翩然谁共飞举。
<br>
<br>
<br>
<br>
<br>
<br>
<br>
<br>【王澜】
<br>
<br>念奴娇（避地溢江，书于新亭）
<br>
<br>凭高远望，见家乡、只在白云深处。镇日思归归未得，孤负殷勤杜宇。故国伤心，新亭泪眼，更酒潇潇雨。长江万里，难将此恨流去。
<br>
<br>遥想江口依然，鸟啼花谢，今日谁为主。燕子归来，雕梁何处，底事呢喃语。最苦金沙，十万户尽，作血流漂杵。横空剑气，要当一洗残虏。
<br>
<br>
<br>
<br>
<br>
<br>
<br>
<br>
<br>
<br>【方君遇】
<br>
<br>风流子
<br>
<br>春被雨禁持。伤心事、仿佛去年时。记芳径暮归，褪妆微醉，暗帏先寝，闻笑佯痴。回首别离容易过，杨柳又依依。红烛怨歌，鬓花零落，青绫牵梦，屏影参差。桃源今何在，刘郎去，应念瘦损香肌。误约夜阑，从前怪我多疑。但怕收残泪，对人徐语，指弹新恨，推户潜窥。还是恹恹病也，无计怜伊。
<br>
<br>
<br>
<br>
<br>
<br>
<br>
<br>【平江妓】
<br>
<br>贺新郎（送太守）
<br>
<br>春色元无主。荷东君、著意看承，等间分付。多少无情风与浪，又那更、蜂欺蝶妒。算燕雀、眼前无数。纵使帘栊能爱护，到如今、已是成迟暮。芳草碧，遮归路。
<br>
<br>看看做到难言处。怕宣郎、旌旗轻转，易歌襦袴。月满西楼弦索静，云蔽昆城阆府。便恁地、一帆轻举。独倚阑千愁拍碎，惨玉容、泪眼如红雨。去与住，两难诉。
<br>
<br>
<br>
<br>
<br>
<br>
<br>
<br>
<br>
<br>【淮上女】
<br>
<br>减字木兰花
<br>
<br>淮山隐隐。千里云峰千里恨。淮水悠悠。万顷烟波万顷愁。山长水远。遮住行人东望眼。恨旧愁新。有泪无言对晚春。
<br>
<br>
<br>
<br>
<br>
<br>
<br>
<br>
<br> 
<br>
<br>【黄孝迈】
<br>
<br>湘春夜月
<br>
<br>近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。
<br>
<br>空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。
<br>
<br>水龙吟
<br>
<br>间情小院沈吟，草深柳密帘空翠。风檐夜响，残灯慵剔，寒轻怯睡。店舍无烟，关山有月，梨花满地。二十年好梦，不曾圆合，而今老、都休矣。
<br>
<br>谁共题诗秉烛，两厌厌、天涯别袂。柔肠一寸，七分是恨，三分是泪。芳信不来，玉箫尘染，粉衣香退。待问春，怎把千红换得，一池绿水。
<br>
<br>
<br>
<br>
<br>
<br>
<br>
<br>
<br>
<br>【吴千能】
<br>
<br>水调歌头
<br>
<br>澹氏人安在，缥缈九霄间。我来唯有石屋，周览百寻宽。一曲中分夷险，两牖空光平布，满洞贮清寒。高歌自堪仰，何必论金丹。
<br>
<br>周贤士，知此意，薄秦官。一床一枕，依然犹伴白云间。门外俗尘如海，门里道心如水，谈笑足回澜。此事无今古，不信叩嵛山。|<伊维吴千能守潇湘八阅月，乃得游澹岩，真天下奇观也。赋水调刻诸石。弟千兕、子奕侍。客蒋泾、曹昌佑偕行。绍定庚寅清明日>|
<br>
<br>
<br>
<br>
<br>
<br>【史隽之】
<br>
<br>望海潮（浮远堂）
<br>
<br>危岑孤秀，飞轩爽豁，空江泱漭黄流。吴札故邱，春申旧国，西风吹换清秋。沧海浪初收。共登高临眺，尊俎绸缪。凤集高冈，驹留空谷接英游。
<br>
<br>八窗尽控琼钩。送帆樯杳杳，潮汐悠悠。千古兴怀，关河极目，愁边灭没轻鸥。淮岸隔重洲。认澹霞天末，一缕青浮。未许英雄老去，西北是神州。
<br>
<br>
<br>
<br>
<br>
<br>
<br>
<br> 
<br>
<br>【张友仁】
<br>
<br>水调歌
<br>
<br>石屋势平旷，峭壁几巉岩。妙哉天造地设，谁复谓神剜。畴昔涪翁题品，曾说人寰稀有，岂特冠湘南。趁取脚轻健，相与上高寒。
<br>
<br>避秦者，君莫问，意其间。祖龙文密，至今草木尚愁颜。赢得功成丹鼎，久矣乘风而去，跨鹤与参鸾。犹有白云在，锁日绕禅关。
<br>
<br>
<br>
<br>
<br>
<br>
<br>
<br>
<br>
<br>
<br>【王柏】
<br>
<br>酹江月（题泽翁梅轴后）
<br>
<br>今岁腊前，苦无多寒色、梅花先白。可惜横斜清浅处，谁访孤山仙客。玉勒寻芳，金尊护冷，定与心期隔。夜阑人悄，可无一段春月。
<br>
<br>怕它香已飘零，罗浮梦断，不与东君接。买得鹅千幅绢，留取天然标格。老梅梢癯，蕊圆须健，不放风骚歇。花光何处，儿孙声价方彻。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【周晋】
<br>
<br>点绛唇
<br>
<br>（访牟存叟南漪钓隐）
<br>
<br>午梦初回，卷帘尽放春愁去。尽长无侣。自对黄鹂语。絮影苹香，春在无人处。移舟去。未成新句。一砚梨花雨。
<br>
<br>清平乐
<br>
<br>图书一室。香暖垂帘密。花满翠壶熏研席。睡觉满窗晴日。手寒不了残棋。篝香细勘唐碑。无酒无诗情绪，欲梅欲雪天时。
<br>
<br>柳梢青（杨花）
<br>
<br>似雾中花，似风前雪，似雨馀云。本自无情，点萍成缘，却又多情。
<br>
<br>西湖南陌东城。甚管定、年年送春。薄幸东风，薄情游子，薄命佳人。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【曾原一】
<br>
<br>菩萨蛮
<br>
<br>淡黄斜日留汀草。檐低半露遥岑小。病眼不禁愁。阑干无数秋。
<br>
<br>雁声何处落。旧梦还惊觉。风重葛衣单。深山吹笛寒。
<br>
<br>小重山
<br>
<br>薄雪初消银月单。疏疏浮竹影、矮红阑。梅花梦事落孤山。禁人处，霜重鼓声寒。
<br>
<br>留取晓来看。斑帘低小阁、烛花残。一帆明月去沧湾。空相忆，雪浪月痕翻。
<br>
<br>谒金门
<br>
<br>梅粉褪。点点雨声春恨。半吐桃花芳意嫩。草痕青寸寸。把酒花边低问。莫解寒深红损。等待春风晴得稳。琵琶重整顿。
<br>
<br>
<br>
<br>
<br>
<br>
<br>
<br>
<br> 
<br>
<br>【赵希囿】
<br>
<br>临江仙
<br>
<br>天宇泬寥山气肃，云寒树立无声。读书岩下石纵横。红尘飞不到，溪水自澄清。
<br>
<br>疏影暗香沙路古，何妨曳杖间行。巢林冻雀不曾惊。晚钟穿翠霭，来共话平生。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【江万里】
<br>
<br>水调歌头（寿二亲）
<br>
<br>生日重重见，馀闰有新春。为吾母寿，富贵外物总休论。且说家怀旧话，教学也曾菽水，亲意尽欣欣。只此是真乐，乐岂在邦君。吾二老，常说与，要帘勤。庐陵几千万户，休戚属儿身。三瑞堂中绿醑，酿就满城和气，端又属人伦。吾亦老吾老，谁不敬其亲。
<br>
<br>
<br>
<br>
<br>
<br>
<br>
<br>
<br>【萧廷之】
<br>
<br>西江月（十二首）
<br>
<br>两手癖开混沌，坦然直露丹宗。日魂月魄自西东。牢捉莫轻放纵。
<br>
<br>外道邪魔缩项，相将结宝中宫。九还七返片时功。皆赖黄婆相送。
<br>
<br>西江月
<br>
<br>默运乾坤否素，抽添妙在屯蒙。起于复卦剥于终。温养两般作用。
<br>
<br>沐浴要防危险，吹嘘全藉离风。工夫还反入坤宫。火足不宜轻弄。
<br>
<br>西江月
<br>
<br>要识真铅汞，都来只一根源。烹前火候妙中玄。不是知音难辨。
<br>
<br>采取莫差时日，仍分弦后弦前。玉炉一霎火烧天。无位真人出现。
<br>
<br>西江月
<br>
<br>莫问九三二八，无过阴偶阳奇。大都离坎结夫妻。要识屯蒙既未。
<br>
<br>若遇一阳起复，便堪进火无迟。只因差失在毫厘。野战更宜仔细。
<br>
<br>西江月
<br>
<br>鼎器法天象地，坎离运用无差。夫妻相会入黄家。共说无生妙话。
<br>
<br>雨意云情了当，领头驾动河车。搬归顶上结三花。牢闭玉关金锁。
<br>
<br>西江月
<br>
<br>拨动顶门关捩，自然虎啸龙吟。九还七反义幽深。出入不离玄牝。
<br>
<br>运用玉炉火候，鼎中炼就真金。强兵战胜便收心。妙在无伤无损。
<br>
<br>西江月
<br>
<br>一二复临养火，免难沐浴潜藏。分明变化在中央。结就玄珠片饷。
<br>
<br>还返归根脱体，守城抱一提防。黄庭来往是寻常。恍惚之中纵放。
<br>
<br>西江月
<br>
<br>夹脊双关透顶，此为大道玄门。金丹只是此宗根。大要知时般运。
<br>
<br>温养守城野战，华池玉液频吞。玉炉常使火温温。采药审他老嫩。
<br>
<br>西江月
<br>
<br>调双火工非小，差殊只在毫厘。鼎炉汞走黑铅飞。从此恐君丧志。
<br>
<br>须共真师细论，无令妄动轻马。幽微玄妙最深机。言语仍须避忌。
<br>
<br>西江月
<br>
<br>九曲江头逆浪，霎时卫过天心。昆仑顶上水澄澄。酝就琼浆自饮。
<br>
<br>便向此时采取，河车搬运无停。阴阳一炁自浮沈。锁闭玉关牢稳。
<br>
<br>西江月
<br>
<br>药产西南坤地，金丹只此根宗。学人著意细推穷。妙绝无过真种。
<br>
<br>了一万般皆毕，休分南北西东。执文泥象岂能通。恰似哑人谈梦。
<br>
<br>西江月
<br>
<br>金液还丹大道，古人万劫一传。倾心剖腹露诸篇。接引直超道岸。
<br>
<br>莫怪天机泄尽，此玄玄外无玄。留传后代与名贤。有目分明觑见。
<br>
<br>南乡子
<br>
<br>（十二首·西南乃产药之地，因此故为名）
<br>
<br>真汞与真铅。产在先天与后天。大要知时勤采取，玄玄。得穴何愁不作山。
<br>
<br>进火要精专。审究前弦与后弦。屯卦抽添蒙卦止，难传。毫发差殊不结丹。
<br>
<br>南乡子
<br>
<br>两手擘鸿濛。慧剑飞来第一峰。外道修罗惊缩项，神通。造化元来在掌中。
<br>
<br>煅炼玉炉红。橐龠吹嘘藉巽风。十月脱胎吞入腹，坤宫。立见三清太上翁。
<br>
<br>南乡子
<br>
<br>温养象周天。须要微微火力全。爱护婴儿惟藉母，三年。运用抽添象缺圆。
<br>
<br>牛斗会河边。拾取玄珠种玉田。定意如如行火候，精专。剖腹分明说与贤。
<br>
<br>南乡子
<br>
<br>生甲更生庚。此是丹头切要明。药嫩采来归土釜，前烹。文赋刚柔次第行。
<br>
<br>片饷结丹成。沐浴防危更守城。到此不须行火候，持盈。火若加临必定倾。
<br>
<br>南乡子
<br>
<br>木兔与金鸡。刑德临门有偶奇。炉内丹砂宜沐浴，防危。神水溶溶满玉池。
<br>
<br>年月日并时。刻里工夫一例推。著意研穷丹造次，毫厘。十月殷勤自保持。
<br>
<br>南乡子
<br>
<br>鼎器法乾坤。上是天元下地元。若也更能颠倒运，交番。阖辟循环在八门。
<br>
<br>搬运上昆仑。龟与蛇儿自吐吞。百尺竿头牢把线，掀援。从此元神命永存。
<br>
<br>南乡子
<br>
<br>关锁自周天。升降循环三寸田。不在嘘呵并数息，天然。九转无亏火力全。
<br>
<br>胎息漫流传。要在阴阳不可偏。呼吸吹嘘皆赖巽，绵绵。妙在前弦与后弦。
<br>
<br>南乡子
<br>
<br>复卦起潜龙。戊已微调未可攻。九二见龙临卦主，神通。从此炉中次第红。
<br>
<br>泰卦恰相逢。猛火烧乾藉巽风。炼就黄芽并白雪，奇功。还返归坤道如穷。
<br>
<br>南乡子
<br>
<br>识得水中金。煅炼烹煎理更深。进退抽添须九转，浮沈。温养潜龙复与临。
<br>
<br>妙运自天心。托仗黄婆配丙壬。酝就醍醐山顶降，频斟。慢拨无弦一曲琴。
<br>
<br>南乡子
<br>
<br>长子到西方。少女归乾变六阳。便好下功修二八，提防。至九方知道自昌。
<br>
<br>牛斗共商量。巧夺天工妙莫量。离坎夫妻交媾后，难忘。始觉壶中日月长。
<br>
<br>南乡子
<br>
<br>白雪与黄芽。两味精华共一家。采择辨时衰与旺，堪夸。
<br>
<br>火候毫厘不可差。
<br>
<br>顶上结三花。驾动羊车与鹿车。鸟兔往来南北面，交加。从此天河稳泛槎。
<br>
<br>南乡子
<br>
<br>尽净露天机。只恐时人自执迷。颔下藏珠当猛取，休迟。道在身中更问谁。
<br>
<br>尘纲忽抛离。百岁年华七十稀。莫待老来铅贡少，堪悲。业报前途难自欺。
<br>
<br>
<br>
<br>
<br>
<br>
<br>
<br>
<br>
<br>【周弼】
<br>
<br>二郎神（西施浣沙碛）
<br>
<br>浪花皱石，飐夜月、欲移还定。想白苎烘晴，黄蕉摊雨，人整斜巾照领。剪断鲛绡何人续，黯梦想、秋江风冷。空露渍藻铺，云根苔甃，指痕环影。重省。五湖万里，谁问烟艇。料宝像尘侵，玉瓢珠锁，羞对菱花故镜。领略鸦黄，破除螺黛，都付渚苹汀荇。春醉醒，暮雨朝云何处，柳蹊花径。
<br>
<br>浣溪沙
<br>
<br>朴朴精神的的香。荼コ一朵晓来妆。雏莺叶底学宫商。著意劝人须尽醉，扶头中酒又何妨。绿窗花影日偏长。
<br>
<br>
<br>
<br>
<br>
<br>
<br>
<br>【黄时龙】
<br>
<br>浣溪沙
<br>
<br>雨歇花梢月正明。映帘人静绣灯昏。鸳鸯成字便停针。笑启玉奁明酒晕，缓寻金叶熨香心。一春情绪此时深。
<br>
<br>夜行船
<br>
<br>十四弦声犹未断。星月上、西墙一半。却手休弹，含情嫩妒，报道春宵短。
<br>
<br>银烛纱笼须早办。不住地、金蕉催劝。别院人归，小窗灯静，自把花枝看。
<br>
<br>虞美人
<br>
<br>卷帘人出身如燕。烛底粉妆明艳。羯鼓初催按六么。无限春娇都上、舞裙腰。
<br>
<br>画堂深窈亲曾见。宛转楚波如怨。小立花心曲未终。一把柳丝无力、倚东风。
<br>
<br>
<br>
<br>
<br>
<br>
<br>
<br>
<br>
<br>
<br>【陈云□】
<br>
<br>玉楼春
<br>
<br>琼奴家与章台并。路远可怜归梦近。波头浪语脸红潮，镜面频思眉翠晕。
<br>
<br>年年花月年年病。花月无情人有恨。欲将此恨寄湘流，又恐湘流流不尽。
<br>
<br>谒金门
<br>
<br>春昼永。接叶鸣禽相应。风定落红香一径。疏疏窗竹影。寂寞年时酒病。远笛悠悠吹醒。间上层楼天又暝。云山青不尽。
<br>
<br>
<br>
<br>
<br>
<br>
<br>
<br>
<br>
<br>【陈东甫】
<br>
<br>谒金门
<br>
<br>西风竹。风入翠烟□矗。红小阑干知几曲。声声敲碧玉。窗下凤台银烛。断梦已惊难续。曾伴去年庭下菊。夜阑听雨宿。
<br>
<br>长相思
<br>
<br>花深深。柳阴阴。度柳穿花觅信音。君心负妾心。
<br>
<br>怨呜琴。恨孤衾。钿誓钗盟何处寻。当初谁料今。
<br>
<br>望江南
<br>
<br>芳思远，南苑惜春时。翠柳枝柔金笛怨，碧桃花老玉笙悲。风日正迟迟。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【黄中】
<br>
<br>瑞鹤仙（周陆淞韵）
<br>
<br>睡馀抛倦枕。忆篆鼎香销，起来慵整。晴光破清冷。正柳横梅淡，染金匀粉。茶瓯隽永。试经行、桐花旧井。记前回、未绿鸥波，近日燕芹青尽。
<br>
<br>因省。春风如旧，人面何归，对时伤景。楼高望迥。潮有信，雁无准。任相如多病，沈郎全瘦，都没音尘寄问。便做无、阿鹊频频，可能睡稳。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
