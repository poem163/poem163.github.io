<HTML>
<HEAD>
<TITLE>全宋词 卷037 吕渭老 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷037 吕渭老</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷037 吕渭老</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-06&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6313"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷037 吕渭老')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷037 吕渭老]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【邓肃】
<br>
<br>瑞鹧鸪
<br>
<br>北书一纸惨天容。花柳春风不敢秾。未学宣尼歌凤德，姑从阮籍哭途穷。
<br>
<br>此身已落千山外，旧事回思一梦中。何日中兴烦吉甫，洗开阴翳放晴空。
<br>
<br>临江仙（登泗州岭·九之一）
<br>
<br>带雨梨花看上马，问人底事匆匆。于飞有愿恨难从。大鹏抟九万，鹦鹉锁金笼。
<br>
<br>匆匆便为千里隔，危岑已接高穹。回头那忍问前踪。家留烟雨外，人在斗牛中。
<br>
<br>临江仙（九之二）
<br>
<br>百尺危楼初过雨，清风凛作轻寒。一声渔笛在云端。黄昏帘幕卷，新月半阑干。
<br>
<br>青翼不来音信断，云窗杳隔三山。何当携手便骖鸾。今宵同胜景，玉斝不留残。
<br>
<br>临江仙（九之三）
<br>
<br>春雪一瓯扶醉玉，翩翩两腋生风。柳腰无力殢云踪。陈郎投辖意，分袂忍匆匆。
<br>
<br>白玉琢杯龙麝泛，瀼瀼天酒争浓。何妨一饮上青骢。晴空行夜月，缓辔水晶宫。
<br>
<br>临江仙（九之四）
<br>
<br>剑水冷冷行碧玉，扁舟一叶吹风。玉人招手画桥东。浩歌随月去，春在小楼中。
<br>
<br>帘幕低垂围笃耨，雕觞笑捧春葱。谩将雨意作云浓。单于吹未彻，门外响玲珑。
<br>
<br>临江仙（九之五）
<br>
<br>雨过荼コ春欲放，轻寒约住余芳。南园今日被朝阳。琼葩开万点，尘世满天香。
<br>
<br>百卉丛中红紫乱，玉肌自笑孤光。清风翦翦过纱窗。余酲空一洗，不数寿阳妆。
<br>
<br>临江仙（九之六）
<br>
<br>独宿禅房清梦断，鸡声唤起晨钟。出门晓月耿寒空。小池凝辈翠，竹外跨飞虹。
<br>
<br>梅坞不知何处了，傍篱临水重重。啸歌都在冷香中。人间那有此，天上广寒宫。
<br>
<br>临江仙（九之七）
<br>
<br>夜饮不知更漏永，余酣困染朝阳。庭前莺燕乱丝簧。醉眠犹未起，花影满晴窗。
<br>
<br>帘外报言天色好，水沈已染罗裳。檀郎欲起趁春狂。佳人嗔不语，劈面□丁香。
<br>
<br>临江仙（九之八）
<br>
<br>夜静黄云承宝袜，九疑人到羊家。蕊宫仙曲送流霞。东陵分玉井，远胜隔荷花。
<br>
<br>绰约旗亭沾一笑，众惊食枣如瓜。画桥烟柳忽翻鸦。醉鬟倾绿醑，参月共横斜。
<br>
<br>临江仙（九之九）
<br>
<br>楼北楼南青不断，晴空总是春容。先来无处问郎踪。那堪风不定，雨尽一窗红。
<br>
<br>初恨水中徒捉月，而今水月俱空。谩将雨意伴云浓。临风千点泪，不到浙江东。
<br>
<br>浣溪沙（八之一）
<br>
<br>雨入空阶滴夜长。月行云外借孤光。独将心事步长廊。
<br>
<br>深锁重门飞不去，巫山何日梦襄王。一床衾枕冷凄香。
<br>
<br>浣溪沙（八之二）
<br>
<br>傍竹柴门俯碧流。见人无语眼横秋。呜机轧轧弄纤柔。
<br>
<br>定有回文传窦子，何时银汉渡牵牛。归来风雨夜飕飕。
<br>
<br>浣溪沙（八之三）
<br>
<br>宿雨潜回海宇春。晓风徐散日边云。熙熙人意一番新。
<br>
<br>破睡海棠能媚客，舞风垂柳似招人。春衫归去马蹄轻。
<br>
<br>浣溪沙（八之四）
<br>
<br>阑外彤云已满空。帘旌不动石榴红。谁将秋色到楼中。
<br>
<br>玛瑙一泓浮翠玉，瓠犀终日凛天风。炎洲人到广寒宫。
<br>
<br>浣溪沙（八之五）
<br>
<br>高会横山酒八仙。烟云不减九华妍。暖风琼树倚楼前。
<br>
<br>妙唱一声尘暗落，靓妆四座玉相连。骖鸾何日共翩翩。
<br>
<br>浣溪沙（八之六）
<br>
<br>二八佳人宴九仙。华堂清静斗春妍。琼枝相倚妙无前。
<br>
<br>良夜黄云来缥缈，东风碧酒意留连。花间蝶梦想翩翩。
<br>
<br>浣溪沙（八之七）
<br>
<br>半醉依人落珥簪。天香不数海南沈。时倾秋水话春心。
<br>
<br>已觉吹箫归碧落，从今禊饮笑山阴。金杯休惜十分深。
<br>
<br>浣溪沙（八之八）
<br>
<br>海畔山如碧玉簪。天涯消息叹鱼沈。赖逢倾国洗愁心。
<br>
<br>莫为世情生旅况，且因乐事惜光阴。明朝红雨已春深。
<br>
<br>菩萨蛮（十之一）
<br>
<br>隔窗瑟瑟闻飞雪。洞房半醉回春色。银烛照更长。罗屏围夜香。
<br>
<br>玉山幽梦晓。明日天涯杳。倚户黯芙蓉。涓涓秋露浓。
<br>
<br>菩萨蛮（十之二）
<br>
<br>萋萋欲遍池塘草。轻寒却怕春光老。微雨湿昏黄。梨花啼晚妆。
<br>
<br>低垂帘四面。沈水环深院。太白困鸳鸯。天风吹梦长。
<br>
<br>菩萨蛮（十之三）
<br>
<br>飞红欲带春风去。柳丝却织春风住。去住任春风。只愁尊俎空。
<br>
<br>今朝鞭马去。又得高阳侣。半醉踏花归。霜蹄骑欲飞。
<br>
<br>菩萨蛮（十之四）
<br>
<br>帘旌不动薰余热。高堂谁送能言雪。一笑下人间。天风袭坐寒。
<br>
<br>歌声云外去。句句苏仙语。曲罢一尊空。飘然欲驭风。
<br>
<br>菩萨蛮（十之五）
<br>
<br>廉纤细雨连天远。纱窗不隔斜风冷。花柳自生春。无聊空闭门。
<br>
<br>双双携手处。回首烟汀暮。嬉笑在高楼。知人牢落否。
<br>
<br>菩萨蛮（十之六）
<br>
<br>垂杨袅袅腰肢软。寒溪练练琉璃浅。短艇卧吹风。生涯一叶中。
<br>
<br>五湖须径去。何用若耶女。烟雨暝沙汀。花香唤酒醒。
<br>
<br>菩萨蛮（十之七）
<br>
<br>腰肢欲趁杨花去。歌声能遏行云住。杯酒醉东风。羁愁一洗空。
<br>
<br>谪仙清饮露。意在飞琼侣。未醉即求归。新词句欲飞。
<br>
<br>菩萨蛮（十之八）
<br>
<br>归心谩逐飞云去。欢情却为芳菲住。翠袖拥香风。宁辞玉斝空。
<br>
<br>主人承湛露。元是皋夔侣。早晚定遄归。商霖四海飞。
<br>
<br>菩萨蛮（和李状元·十之九）
<br>
<br>骑鲸好向云端去。踏花偶为狂朋住。笑语凉生风。眼高四海空。
<br>
<br>羊裘冲雨露。我是渔樵侣。已趁白鸥归。长江自在飞。
<br>
<br>菩萨蛮（十之十）
<br>
<br>一心唯欲南园去。东山著意留难住。曾惯识追风。马群今已空。
<br>
<br>金盘盛玉露。情绝鸳鸯侣。破贼凯还归。冲天看一飞。
<br>
<br>南歌子（四之一）
<br>
<br>竹影窥灯暗，泉声语夜长。小窗无梦到高唐。独引三杯长啸、步修廊。
<br>
<br>月午衣衫冷，莲开风露香。阑干西角下银潢。我欲乘槎天上、泛寒光。
<br>
<br>南歌子（四之二）
<br>
<br>皓月明腮雪，冷风乱鬓云。高楼帘幕夜生春。半醉依人秋水、欲斜倾。
<br>
<br>晓雨双溪涨，归舟一叶轻。杳无青翼寄殷勤。目断烟波渔火、又黄昏。
<br>
<br>南歌子（四之三）
<br>
<br>云绕风前鬓，春开槛里妆。凤屏清昼蔼龙香。浅画娥眉新样、远山长。
<br>
<br>比翼曾同梦，双鱼隔异乡。玉楼依旧暗垂杨。楼下落花流水、自斜阳。
<br>
<br>南歌子（四之四）
<br>
<br>驿畔争挦草，车前自喂牛。凤城一别几经秋。身在天涯海角、忍回头。
<br>
<br>旅梦惊残月，劳生寄小舟。都人应也望宸游。早晚葱葱佳气、满皇州。
<br>
<br>诉衷情（送李状元·三之一）
<br>
<br>乘鸾缥缈过三山。游戏下人间。金尊不辞频倒，春色上朱颜。
<br>
<br>依暖玉，掠风鬟。语关关。惟愁漏短，雨散云飞，骑月空还。
<br>
<br>诉衷情（三之二）
<br>
<br>龙头一语定闽山。黄色上眉间。诏书促归金阙，玉带侍天颜。
<br>
<br>拢象板，亸宫鬟。唱阳关。从容禁闼，若念林泉，应寄书还。
<br>
<br>诉衷情（三之三）
<br>
<br>从来云雨过巫山。只托梦魂间。何如醉逢倾国，春到一瓢颜。
<br>
<br>歌窈窕，舞双鬟。掩云关。重城五鼓，月下西楼，不忍轻还。
<br>
<br>长相思令（三之一）
<br>
<br>一重山。两重山。山远天高烟水寒。相思枫叶丹。
<br>
<br>菊花开，菊花残。雁已西飞人未还。一帘风月闲。
<br>
<br>长相思令（三之二）
<br>
<br>一重溪。两重溪。溪转山回路欲迷。朱阑出翠微。
<br>
<br>梅花飞。雪花飞。醉卧幽亭不掩扉。冷香寻梦归。
<br>
<br>长相思令（三之三）
<br>
<br>红花飞。白花飞。郎与春风同别离。春归郎不归。
<br>
<br>雨霏霏。雪霏霏。又是黄昏独掩扉。孤灯隔翠帷。
<br>
<br>西江月（二之一）
<br>
<br>腊雪犹埋石巘，春风已入梅梢。冷香随马上琼瑶。不与时人同到。拍手恐惊星斗，高歌已在烟霄。醉呼玉女解金貂。笑问何如蓬岛。
<br>
<br>西江月（二之二）
<br>
<br>风荐荷香翦翦，月行竹影徐徐。微闻环佩过庭除。恐是阳台行雨。玉笋轻笼乐句，流莺夜转诗余。酒酣风劲露凝珠。我欲骖鸾归去。
<br>
<br>生查子
<br>
<br>执手两潸然，情极都无语。去马更匆匆，一息迷回顾。
<br>
<br>孤馆得村醪，一醉空离绪。酒醒却无人，帘外三更雨。
<br>
<br>感皇恩
<br>
<br>翠竹谩连云，天风不到。帘幕重重自热恼。冷香忽至，爱惜当同芝草。井花浮碧玉，炎威归。
<br>
<br>酒渴想东邻，忧心如扌寿。纳履生疑谩悔懊。未容沈李，相对尊前倾倒。报君惟短句，琼琚好。
<br>
<br>一翦梅（题泛碧斋）
<br>
<br>雨过春山翠欲浮。影落寒溪碧玉流。片帆乘兴挂东风，夹岸花香拥去舟。
<br>
<br>尊酒时追李郭游。醉卧烟波万事休。梦回风定斗杓寒，渔笛一声天地秋。
<br>
<br>蝶恋花（代送李状元）
<br>
<br>执手长亭无一语。泪眼汪汪，滴下阳关句。牵马欲行还复住。春风吹断梨花雨。
<br>
<br>海角三千千叠路。归侍玉皇，那复回头顾。旌旆已因风月驻。何妨醉过清明去。
<br>
<br>江城子
<br>
<br>酒阑携手过回廊。夜初凉。月如霜。笑问木樨，何日吐天香。待插一枝归斗帐，和云雨，殢襄王。
<br>
<br>如今满目雨新黄。绕高堂。自芬芳。不见堂中，携手旧鸳鸯。已对秋光成感慨，更夜永，漏声长。
<br>
<br>
<br>
<br>
<br>
<br>
<br>
<br>
<br>
<br>
<br>【吕渭老】
<br>
<br>薄幸
<br>
<br>青楼春晚。昼寂寂、梳匀又懒。乍听得、鸦啼莺弄，惹起新愁无限。记年时、偷掷春心，花间隔雾遥相见。便角枕题诗，宝钗贳酒，共醉青苔深院。
<br>
<br>怎忘得、回廊下，携手处、花明月满。如今但暮雨，蜂愁蝶恨，小窗闲对芭蕉展。却谁拘管。尽无言、闲品秦筝，泪满参差雁。腰支渐小，心与杨花共远。
<br>
<br>望海潮
<br>
<br>侧寒斜雨，微灯薄雾，匆匆过了元宵。帘影护风，盆池见日，青青柳叶柔条。碧草皱裙腰。正昼长烟暖，蜂困莺娇。望处凄迷，半篙绿水浸斜桥。
<br>
<br>孙郎病酒无聊。记乌丝醉语，碧玉风标。新燕又双，兰心渐吐，嘉期趁取花朝。心事转迢迢。但梦随人远，心与山遥。误了芳音，小窗斜日对芭蕉。
<br>
<br>选冠子
<br>
<br>雨湿花房，风斜燕子，池阁昼长春晚。檀盘战象，宝局铺棋，筹画未分还懒。谁念少年，齿怯梅酸，病疏霞盏。正青钱遮路，绿丝明水，倦寻歌扇。
<br>
<br>空记得、小合题名，红笺青制，灯火夜深裁剪。明眸似水，妙语如弦，不觉晓霜鸡唤。闻道近来，筝谱慵看，金铺长掩。瘦一枝梅影，回首江南路远。
<br>
<br>选冠子
<br>
<br>风约晴云，花干宿露，帘幕万家清晓。青帘赛酒，小坞藏春，冶叶艳枝相照。羊驾小车，笑逐游人，远迷芳草。更红英飞舞，绣茵连接，雾台烟沼。
<br>
<br>年少日、细马戎鞯，红靴玉带，同指软尘西笑。珍珠戏掷，彩笔搜奇，不觉暮春莺老。谁见这回，霜点髯髯衰，事萦怀抱。诉一春心事，燕子周遮来了。
<br>
<br>念奴娇（赠希文宠姬）
<br>
<br>暮云收尽，霁霞明、高拥一轮寒玉。帘影横斜房户静，小立啼红蔌蔌。素鲤频传，蕉心微展，双蕊明红烛。开门疑是，故人敲撼窗竹。
<br>
<br>长记那里西楼，小寒窗静，尽掩风筝鸣屋。泪眼灯光情未尽，尽觉语长更促。短短霞杯，温温罗帕，妙语书裙幅。五湖何日，小舟同泛春绿。
<br>
<br>情久长
<br>
<br>锁窗夜永，无聊尽作伤心句。甚近日、带红移眼，梨脸择雨。春心偿未足，怎忍听、啼血催归杜宇。暮帆挂、沈沈暝色，衮衮长江，流不尽、来无据。
<br>
<br>点检风光，岁月今如许。趁此际、浦花汀草，一棹东去。云窗雾阁，洞天晓、同作烟霞伴侣。算谁见、梅帘醉梦，柳陌晴游，应未许、春知处。
<br>
<br>情久长
<br>
<br>冰梁跨水，沈沈霁色遮千里。怎向我、小舟孤楫，天外飘逐夜寒侵短发，睡不稳、窗外寒风渐起。岁华暮、蟾光射雪，碧瓦飘霜，尘不动、寒无际。
<br>
<br>鸡咽荒郊，梦也无归计。拥绣枕、断魂残魄，清吟无味。想伊睡起，又念远、楼阁横枝对倚。待归去、西窗剪烛，小合凝香，深翠幕、饶春睡。
<br>
<br>满江红
<br>
<br>晚浴新凉，风蒲乱、松梢见月。庭阴尽、暮蝉啼歇。萤绕井阑帘入燕，荷香兰气供摇箑。赖晚来、一雨洗游尘，无些热。心下事，峰重叠。人甚处，星明灭。想行云应在，凤凰城阙。曾约佳期同菊蕊，当时共指灯花说。据眼前、何日是西风，凉吹叶。
<br>
<br>满江红
<br>
<br>笑语移时，风影乱、半帘寒日。鲜明是、晚来妆饰。共说西园携手处，小桥深竹连苔色。到如今、梧叶染清霜，封行迹。春未透，梅先拆。人纵健，时难得。想明年虚过，上元寒食。数著佳期愁入眼，雨珠零乱梨花湿。任翠鬟、欹侧背斜阳，鸣瑶瑟。
<br>
<br>满江红
<br>
<br>燕拂危樯，斜日外、数峰凝碧。正暗潮生渚，暮风飘席。初过南村沽酒市，连空十顷菱花白。想故人、轻箑障游丝，闻遥笛。
<br>
<br>鱼与雁，通消息。心与梦，空牵役。到如今相见，怎生休得。斜抱琵琶传密意，一襟新月横空碧。问甚时、同作醉中仙，烟霞客。
<br>
<br>满江红（次杨子耕韵）
<br>
<br>山绕吴城，修竹外，满林围碧。任孤樯百丈，远牵江色。政简民闲无一事，同游仍是鸳鸾客。到晚年、遗爱续新题，都堪说。
<br>
<br>修门赋，今谁续。痛饮士，天应惜。正彩霞垂帔，暮风飘瑟。笑疾禅痴今在否，风灯石火同飘忽。去醉乡、深处著身心，休铭栉。
<br>
<br>醉蓬莱
<br>
<br>任落梅铺缀，雁齿斜桥，裙腰芳草。闲伴游丝，过晓园庭沼。厮近清明，雨晴风软，称少年寻讨。碧缕墙头，红云水面，柳堤花岛。
<br>
<br>谁信而今，怕愁憎酒，对著花枝，自疏歌笑。莺语丁宁，问甚时重到。梦笔题诗，帕绫封泪，向凤箫人道。处处伤心，年年远念，惜春人老。
<br>
<br>齐天乐（观竞渡）
<br>
<br>香红飘没明春水，寒食万家游舫。整整斜斜，疏疏密密，帘缬旗红相望。江波荡漾。称彩舰龙舟，绣衣霞桨。舞楫争先，歌笑箫鼓乱清唱。
<br>
<br>重来刘郎又老，对故园桃红春晚，尽成惆怅。泪雨难晴，愁眉又结，翻覆十年手掌。如今怎向。念舞板歌尘，远如天上。斜日回舟，醉魂空舞扬。
<br>
<br>沁园春
<br>
<br>复把元宵，等闲过了，算来告谁。整二年三岁，尊前笑处，知他陪了，多少歌诗。岂信如今，不成些事，还是无聊空皱眉。争知道，冤家误我，日许多时。
<br>
<br>心儿。转更痴迷。又疑道、清明得共伊。但自家晚夜，多方遣免，不须烦恼，雨月为期。用破身心，博些欢爱，有后不成人便知。从来是，这风流伴侣，有分双飞。
<br>
<br>满路花（同柳仲修在赵屯）
<br>
<br>西风秋日短，小雨菊花寒。断云低古木，暗江天。星娥尺五，佳约误当年。小语凭肩处，犹记西园。画桥斜月阑干。鸟啼花落，春信遣谁传。尚容清夜梦、小留连。青楼何处，宝镜注婵娟。应念红笺事，微晕春山。背窗愁枕孤眠。
<br>
<br>蓦山溪
<br>
<br>韵高格妙。不数闲花草。向晚小梳妆，换一套、新衣始了。横钗整鬓，倚醉唱清词，房户静，酒杯深，帘幕明残照。扬州一梦，未尽还惊觉。自恁在心头，拈不出、何时是了。吴霜点鬓，春色老刘郎，云路远，晚溪横，谁见桃花笑。
<br>
<br>蓦山溪
<br>
<br>元宵灯火。月淡游人可。携手步长廊，又说道、倾心向我。归来一梦，整整十年余，人似旧，去无因，牵惹情怀破。章台杨柳，闻道无关锁。行客挽长条，悄不似、当初些个。而今休也，摇落任东风，但恣意，尽留情，我也知无那。
<br>
<br>千秋岁
<br>
<br>宝香盈袖。约腕金条瘦。裙儿细裥如肩皱。笑多簪髻侧，语小丝簧奏。洞房晚，千金未直横波溜。
<br>
<br>缘短欢难又。人去春如旧。枝上月，谁携手。宿云迷远梦，泪枕中残酒。怎奈向，繁阴乱叶梅如豆。
<br>
<br>早梅芳近
<br>
<br>画帘深，妆阁小。曲径明花草。风声约雨，暝色啼鸦暮天杳。染眉山对碧，匀脸霞相照。渐更衣对客，微坐自轻笑。醉红明，金叶倒。恣看还新好。莹汪粉泪，滴烁波光射庭沼。犀心通密语，珠唱翻新调。佳期、定期、定约秋了。
<br>
<br>醉落魄
<br>
<br>明窗读《易》。时才人地俱超轶。偶然一堕槐安国。说利谈功，这事怎休得。
<br>
<br>何时置酒图书室。挥弦目送西飞翼。夜来已觉春篘溢。月影三人，一醉旧相识。
<br>
<br>醉落魄
<br>
<br>纤鞋窄袜。红茵自称琵琶拍。明衣妆脸春梳掠。好好亭亭，那得恁标格。
<br>
<br>匆匆一醉霜华白。归来偏记蓝桥宅。五更残梦迷蝴蝶。觑著花枝，只被绣帘隔。
<br>
<br>惜分飞（元夕）
<br>
<br>白玉花骢金络脑。十里华灯相照。帘映春窈窕。雾香残腻桃花笑。
<br>
<br>一串歌珠云外袅。饮罢玉楼寒悄。归去城南道。柳梢猎猎东风晓。
<br>
<br>浣溪沙
<br>
<br>烟柳濛濛鹊做巢。青青弱草带斜桥。莺声多在杏花梢。
<br>
<br>逐伴不知春路远，见人时著小词招。阿谁有分伴吹箫。
<br>
<br>浣溪沙
<br>
<br>彩选骰儿隔袖拈。整钗微见玉纤纤。夜寒窗外更垂帘。
<br>
<br>好事灯花双作蕊，照人月影入斜檐。新愁日日座中添。
<br>
<br>浣溪沙
<br>
<br>做得因缘不久长。惊风枝上偶成双。归来魂梦带幽香。
<br>
<br>灯下揉花春去早，竹间影月索归忙。十年前事费思量。
<br>
<br>渔家傲（作浮图语送深上人游庐山）
<br>
<br>闻道庐山横广泽。晴空万顷波涛白。上有至人营窟宅。经游客。古今多是烟霞谪。
<br>
<br>一钵上人轻六翮。选场要射如来策。点化黄金非妙药。难堪酌。三生一口都吞却。
<br>
<br>渔家傲
<br>
<br>昨夜山空流石乳。道人妙手亲拈取。未欲凌云归洞府。清风举。大千一叶同掀舞。
<br>
<br>笑把须弥挝破鼓。东山云作西山雨。我欲住庵无拄斧。君相许。三更明月湖心午。
<br>
<br>渔家傲
<br>
<br>潦倒瞿昙饶口悄。拈花冤道头陀笑。鸡足山中眠未觉。谁知道。至今功业犹分剖。
<br>
<br>唇口周遮何日了。禅床四面藤萝绕。有个路头君试讨。梅花老。南园蝴蝶飞芳草。
<br>
<br>渔家傲
<br>
<br>高绊袈裟挑纸帔。一杯茶罢成行计。路入庐山风细细。轻弹指。百千三昧俱游戏。
<br>
<br>法椅何曾烧两臂。谁知纸上无穷意。欲识普贤真实际。齁齁地。小炉雪夜和衣睡。
<br>
<br>渔家傲
<br>
<br>顶上铁轮飞火焰。防身细按威神剑。体用双行谁敢觇。光闪闪。何须更把茶林撼。
<br>
<br>衲子家风存古俭。一条概栗如天堑。粥鼓未鸣灯火暗。无恩念。断崖古木横藤簟。
<br>
<br>渔家傲
<br>
<br>落月杜鹃啼未了。粥鱼忽报千山晓。笠子盖头衣钵少。穿林表。回头高刹空中小。
<br>
<br>官路旧多林木绕。露浓花蕊皆颠倒。渡水登山排草草。庐山好。香炉峰下湖波渺。
<br>
<br>思佳客
<br>
<br>江上何人一笛横。倚楼吹得月华生。寒风堕指倾三弄，小市收灯欲二更。
<br>
<br>持蟹股，破霜橙。玉人水调品蓁筝。细看桃李春时面，共尽玻璃酒一觥。
<br>
<br>思佳客
<br>
<br>微点胭脂晕泪痕。更衣整鬓立黄昏。春风搅树花如雨，夕霭迷空燕趁门。
<br>
<br>题往事，锦回纹。春心无定似行云。深屏绣幌空愁独，明月梨花殢一尊。
<br>
<br>好事近
<br>
<br>别酒带愁酸，千里失群黄鹄。行到小桥梯下，便飞云南北。不妨垂手小徘徊，日影转阑曲。从此贺囊佳制，有新奇题目。
<br>
<br>好事近
<br>
<br>飞雪过江来，船在赤栏桥侧。惹报布帆无恙，著两行亲札。从今日日在南楼，鬓自此时白。一咏一觞谁共，负平生书册。
<br>
<br>好事近
<br>
<br>年少万函书，朱紫只应低拾。更赖主人明眼，作青云梯级。归来应是印累累，笳鼓闹乡邑。若访老人生计，贩谢郎蓑笠。
<br>
<br>好事近
<br>
<br>云影护梅枝，短短未禁飞雪。彩幅自题新句，作催妆佳阕。西楼昨夜五更寒，恐一枝先发。元是素娥无寐，贺半轮明月。
<br>
<br>好事近
<br>
<br>小饮破清寒，坐久困花颓玉。两行艳衣明粉，听阿谁拘束。丽华百媚坐来生，仙韵动群目。一曲凤箫同去，倦人间丝竹。
<br>
<br>天仙子（代人送希文）
<br>
<br>楼下辘轳横露井。楼上婵娟开晓镜。下楼难忘上楼时，风未定。帆不正。簌簌珍珠挥尘柄。
<br>
<br>眉上新愁吹不醒。别酒未斟歌未忍。雪中梅下定重来，烟暝暝。肠寸寸。莫放笛声吹落尽。
<br>
<br>燕归梁
<br>
<br>楼外东风杜宇声。双枕细眉颦。女郎番马小山屏。金笼冷、梦魂惊。
<br>
<br>起来重绾双罗髻，无个事、泪盈盈。杨花蝴蝶乱分身。飞不定、暮云晴。
<br>
<br>小重山（七夕病中）
<br>
<br>半夜灯残鼠上檠。上窗风动竹，月微明。梦魂偏记水西亭。琅玕碧，花影弄蜻蜓。
<br>
<br>千里暮云平，南楼催上烛，晚来晴。酒阑人散斗西倾。天如水，团扇扑流萤。
<br>
<br>河传
<br>
<br>斜红照水。似晴空万里。明霞相倚。逐伴笑歌，小立绿槐阴里。诮没些、春气味。
<br>
<br>纷纷觑著闲桃李。浅浅深深，不满游人意。幽艳一枝，向晚重帘深闭。是青君、爱惜底。
<br>
<br>清平乐（上元赵仲能窗下）
<br>
<br>水瓶石砚。败壁蜗书篆。窗下日舒缝衲线。屋角晚风飞霰。上元灯火佳时。长廊语笑追随。高卧一番纸帔，觉来月贯南枝。
<br>
<br>握金钗
<br>
<br>风日困花枝，晴蜂自相趁。晚来红浅香尽。整顿腰肢晕残粉。弦上语，梦中人，天外信。
<br>
<br>青杏已成双，新尊荐樱笋。为谁一和销损。数著佳期又不稳。春去也，怎当他，清昼永。
<br>
<br>握金钗
<br>
<br>向晚小妆匀，明窗倦裁剪。见花清泪遮眼。开尽繁桃又春晚。心下事，比年时，都较懒。
<br>
<br>胡蝶入帘飞，郎声似莺啭。见来无计拘管。心似芭蕉乍舒展。归去也，夕阳斜，红满院。
<br>
<br>南歌子
<br>
<br>策杖穿荒圃，登临笑晚风。无穷秋色蔽晴空。遥见夕阳江上、卷飞蓬。
<br>
<br>雁过菰蒲远，山遥梦寐通。一林枫叶堕愁红。归去暮烟深处、听疏钟。
<br>
<br>南歌子
<br>
<br>远色连朱阁，寒鸦噪夕阳。小炉温手酌鹅黄。掩乱一枝清影、在寒窗。
<br>
<br>念远歌声小，嗔归泪眼长。纤腰今属冶游郎。朝暮楚宫云雨、恨茫茫。
<br>
<br>蝶恋花
<br>
<br>风洗游丝花皱影。碧草初齐，舞鹤闲相趁。短梦乍回慵理鬓。惊心忽数清明近。
<br>
<br>逐伴强除眉上恨。趁蝶西园，不觉鞋儿褪。醉笑眼波横一寸。微微酒色生红晕。
<br>
<br>蝶恋花
<br>
<br>花色撩人红入眼。可是东君，要得人肠断。欲诉深情春不管。风枝雨叶空撩乱。
<br>
<br>谩插一枝飞一酉戋。小赏幽期，破我平生愿。珍约未成春又短。但凭蝴蝶传深怨。
<br>
<br>品令
<br>
<br>绣衣未整。傍窗格、临清镜。新霜薄雾，这下几日，阴晴不定。欲插黄花，心事又还记省。
<br>
<br>去年香径。共粉蝶、闲相趁。宝香玉珮，暗解付与，多情荀令。何日西楼，重见暮帆烟艇。
<br>
<br>祝英台
<br>
<br>宝蟾明，朱阁静，新燕近帘语。还记元宵，灯火小桥路。逢迎春笋柔微，凌波纤稳，诮不顾、斗斜三鼓。
<br>
<br>甚无据。谁信一霎是春，莺声留不住。柳色苔痕，风雨暗花圃。细看罗带银钩，绡巾香泪，算不枉、那时分付。
<br>
<br>水调歌头
<br>
<br>（其兄进道作水调歌头一韵，几二十首，读之，殆不胜情。次其韵作一篇，怀其人，亦以赠元发、说道）
<br>
<br>扁舟思独往，樯影划晴烟。要伴人随明月，踏破水中天。谁信骑鲸高逝，空对笔端风雨，如泛楚江船。老子穷无赖，端欲把降竿。
<br>
<br>白萍汀，归老计，似高闲。平生爱我，一言相置二刘间。准拟何山松桂，折足铛能安稳，芋火对阑残。何必少林语，立雪问心安。
<br>
<br>水调歌头（明日，纯中以酒见贶，约即见过。徘徊江上久不至，复次其韵）
<br>
<br>江湖堪极目，非雾亦非烟。故人相见，纵横高义薄云天。已具萸尊茗话，怅望云中江树，不见子猷船。日色隐林表，十里认帆竿。
<br>
<br>百年间，无个事，且安闲。功名两字，茫然都堕有无间。且尽身前一醉，休问古来今往，及取菊花残。仙事占无据，竹帛笑刘安。
<br>
<br>水调歌头（壬寅九月，谒季修，题其书室壁曰秋斋梦谒，复以进道韵续之）
<br>
<br>秋斋多梦谒，舌本欲生烟。独步一庭明月，雁字已横天。作个生涯不遂，松竹雨荒三径，却忆五湖船。小阮贫尤甚，犊鼻挂长竿。
<br>
<br>白鸥汀，风共水，一生闲。横琴唳鹤，要携妻子老云间。灯火荧荧深夜，高卧南窗折几，杯到不留残。莫遣江湖手，遮日向长安。
<br>
<br>水调歌头（壬寅十月二十四日饮少酒径醉拥案而寝。中夜酒醒次其韵作一篇）
<br>
<br>心肝皆锦绣，落笔尽云烟。诗狂酒兴，要骑亦鲤上青天。织女回车相劳，指点虚无征路，翻动月明船。举手谢同辈，岂复念渔竿。
<br>
<br>我平生，心正似，白云闲。衣冠污我，偶逢游戏到人间。常念孤云高妙，若作辘轳俯仰，谁复食君残。拜尘金谷辈，都是卧崇安。
<br>
<br>水调歌头（哭进道。"飞桥自古双溪合，柽柳如今夹岸垂"。么金店别业诗）
<br>
<br>诗人翻水尽，寂寞五侯烟。醉魂何在，应骑箕尾列青天。记得平生谈笑，夹岸手栽杨柳，同泛夜深船。溪水还依旧，深浅半青竿。
<br>
<br>小神仙，殷七七，许闲闲。黄粱未熟，经游都在梦魂间。我厌嚣尘浊味，几欲凌云羽化，鸡犬不留残。俗事丹砂冷，且抱一枝安。
<br>
<br>水调歌头
<br>
<br>其韵而寄之）
<br>
<br>暮云遮远眼，叠叠入青烟。十年不见，醯鸡同舞瓮中天。闻道山阴回棹，相去都无百里，李郭可同船。行止皆天意，端欲自操竿。
<br>
<br>功名事，须早计，真安闲。高才妙手，不当留意市廛间。俄已山林长往，尘面时时拂镜，齿发甚衰残。廊庙非吾事，茅屋且安安。
<br>
<br>水调歌头（与小饮）
<br>
<br>抚床多感慨，白发困风烟。出门有碍，更堪寒暮雪飞天。君弃一盂一衲，奔走五湖清海，杯度不乘船。来访山中友，□□□□竿。
<br>
<br>看人间，谁得似，谪仙闲。生涯不问，留情多在酒杯间。剪烛西风谈笑，零落一尊相对，不觉已更残。回首功名事，笺记谢任安。
<br>
<br>水调歌头（送季修同希文去秀）
<br>
<br>十年禅榻畔，风雨扬茶烟。跳丸日月，未甘白发困尧天。江左风流才子，要伴江湖张翰，同泛洛阳船。酌酒情无尽，海燕绕船竿。
<br>
<br>逼人来，功业事，不教闲。男儿三十，定当谈笑在堂间。老子婆娑贫态，闭户长须赤脚，他日要分残。禹浪桃花影，归棹正轻安。
<br>
<br>|<何山道人水调歌头二十首一韵，余和之，计前后凡八首。道人之语，如谢康乐诗，出水芙蓉，自然可爱，余诚不足以继其后。呜呼，道人死矣，仙耶人耶，皆不知。俟如其数，焚香烧以与之。魂如有灵，当凌云一笑。）
<br>
<br>江城子
<br>
<br>晓参垂户宿酲醒。坐南亭。对疏星。点点萤光，偏向竹梢明。望断长空何处是，云叶乱，彩霞横。
<br>
<br>西楼依旧抱重城。小银屏。此时情。鸦阵翻丛，枯柳两三声。欹枕欲寻初夜梦，鸡唱远，晓蟾倾。
<br>
<br>江城子
<br>
<br>闻君见影已堪怜。短因缘。偶同筵。相见无言，分散倍依然。做梦杨花随去也，妆合畔，绣床前。
<br>
<br>觉来离绪意绵绵。写蛮笺。倩谁传。鱼雁悠悠，门外水如天。欲上西楼还不忍，难著眼，望秋千。
<br>
<br>水龙吟（寄竹西）
<br>
<br>五湖春水茫茫，梦魂夜逐杨花去。汀花岸草，佳人微笑，眼波横注。借问刘郎，心期则甚，一成无据。自春来泪满，挼蓝袖口，没整顿，心情处。
<br>
<br>闻道相如病渴，念文君、白头新句。相思两地，无穷烟水，一庭花雾。锦字藏头，织成机上，一时分付。问他年，更有微云淡月，重来兮否。
<br>
<br>减字木兰花
<br>
<br>雨帘高卷。芳树阴阴连别馆。凉气侵楼。蕉叶荷枝各自秋。前溪夜舞。化作惊鸿留不住。愁损腰肢。一桁香销旧舞衣。
<br>
<br>减字木兰花
<br>
<br>明眸巧笑。坐久更宜灯烛照。小醉辞归。怀抱明明只自知。琐窗重见。桃李春风三月面。怎不思量。折柳孤吟断杀肠。
<br>
<br>江城子慢
<br>
<br>新枝媚斜日。花径霁、晚碧泛红滴。近寒食。蜂蝶乱、点检一城春色。倦游客。门外昏鸦啼梦破，春心似、游丝飞远碧。燕子又语斜檐，行云自没消息。
<br>
<br>当时乌丝夜语，约桃花时候，同醉瑶瑟。甚端的。看看是、榆角杨花飞掷。怎忘得。斜倚红楼回泪眼，天如水、沈沈连翠璧。想伊不整啼妆影帘侧。
<br>
<br>如梦令
<br>
<br>百和宝钗香珮。短短同心霞带。清镜照新妆，巧画一双眉黛。多态。多态。偷觑榴花窗外。
<br>
<br>极相思
<br>
<br>拂墙花影飘红。微月辨帘栊。香风满袖，金莲印步，狭径迎逢。
<br>
<br>笑靥乍开还敛翠，正花时、却恁西东。别房初睡，斜门未锁，且更从容。
<br>
<br>极相思
<br>
<br>西园斗草归迟。隔叶啭黄鹂。阑干醉倚，秋千背立，数遍佳期。
<br>
<br>寒食清明都过了，趁如今、芍药蔷薇。衩衣吟露，归舟缆月，方解开眉。
<br>
<br>贺新郎（别竹西）
<br>
<br>斜日封残雪。记别时、檀槽按舞，霓裳初彻。唱煞阳关留不住，桃花面皮似热。渐点点、珍珠承睫。门外潮平风席正，指佳期、共约花同折。
<br>
<br>情未忍，带双结。钗金未断肠先结。下扁舟、更有暮山千叠。别后武陵无好梦，春山子规更切。但孤坐、一帘明月。蚕共茧、花同蒂，甚人生要见，底多离别。谁念我，泪如血。
<br>
<br>浪淘沙
<br>
<br>倚枕数更筹。清夜悠悠。竹风荷露小窗秋。往事迷人浑不省，总是离愁。
<br>
<br>无赖是横眸。济楚风流。一时搂揽著心头。调数梦魂将我去，明月重楼。
<br>
<br>思佳客
<br>
<br>深夜槐风析酲惺。露荷凉气满西庭。凭栏小语花梢月，缓步偷拈石上萤。
<br>
<br>秋意早，暑衣轻。殢人索酒复同倾。大家沈醉还高枕，一任西楼报五更。
<br>
<br>二郎神
<br>
<br>西池旧约。燕语柳梢桃萼。向紫陌、秋千影下，同绾双双凤索。过了莺花休则问，风共月、一时闲却。知谁去、唤得秋阴，满眼败垣红叶飘泊。江湖载酒，十年行乐。甚近日、伤高念远不觉风前泪落。橘熟橙黄堪一醉，断未负、晚凉池阁。只愁被、撩拨春心，烦恼怎生安著。
<br>
<br>百宜娇
<br>
<br>隙月垂篦，乱蛩催织，秋晚嫩凉房户。燕拂帘旌，鼠窥窗网，寂寂飞萤来去。金铺镇掩，谩记得、花时南浦。约重阳、萸糁菊英，小楼遥夜歌舞。
<br>
<br>银烛暗、佳期细数。帘幕渐西风，午窗秋雨。叶底翻红，水面皱碧，灯火裁缝砧杵。登高望极，正雾锁、官槐归路。定须相将，宝马钿车，访吹篇侣。
<br>
<br>醉思仙
<br>
<br>断人肠。正西楼独上，愁倚斜阳。称鸳鸯鸂鶒，两两池塘。春又老，人何处，怎惯不思量。到如今，瘦损我，又还无计禁当。
<br>
<br>小院呼虑夜，当时醉倒残缸。被天风吹散，凤翼难双。南窗雨，西廊月，尚未散、拂天香。听莺声，悄记得，那时舞板歌梁。
<br>
<br>眼儿媚
<br>
<br>晓钗催鬓语南风。碧涧小桥通。榆阴短短，露光炯炯，满地花红。
<br>
<br>天涯不见归帆影，蜂蝶尽西东。宿酲渐解，残妆犹在，晓日帘栊。
<br>
<br>眼儿媚
<br>
<br>循槛琅玕粉沾衣。一片子规啼。蓬壶梦短，蜀衾香远，愁损腰肢。
<br>
<br>石城堂上双双燕，应傍莫愁飞。春江艇子，雪中梅下，知与谁期。
<br>
<br>梦玉人引
<br>
<br>上危梯尽，尽画合迥，昼帘垂。曲水飘香，小园莺唤春归。舞袖弓弯，正满城、烟草凄迷。结伴踏青，趁蝴蝶双飞。赏心欢计，从别后、无意到西池。自检罗囊，要寻红叶留诗。懒约无凭，莺花都不知。怕人问，强开怀、细酌酴醿。
<br>
<br>倾杯令
<br>
<br>枫叶飘红，莲房肥露，枕席嫩凉先到。帘外蟾华如扫。枝上啼鸦催晓。
<br>
<br>秋风又送潘郎老。小窗明、疏萤浅照。登高送远惆怅，白发至今未了。
<br>
<br>倾杯令
<br>
<br>隔座藏钩，分曹射覆烛艳渐催三鼓。筝按教坊新谱。楼外月生春浦。
<br>
<br>徘徊争忍忙归去。怕明朝、无情风雨。珍花美酒团坐，且作尊前笑侣。
<br>
<br>生查子
<br>
<br>摊钱临小窗，扑蝶穿斜径。醉戏晚风前，吹乱连枝影。
<br>
<br>别来秋夜长，梦到金屏近。肠断一声鸡，残月悬朝镜。
<br>
<br>生查子
<br>
<br>裙长步渐迟，扇薄羞难掩。鞋褪倚郎肩，问路眉先敛。
<br>
<br>踏青南陌回，倚醉开娇靥。今夜更同行，忍笑匀妆脸。
<br>
<br>生查子
<br>
<br>双鬟绿发齐，多笑荐红落。穿竹过西斋，问字时偷学。
<br>
<br>娇慵不惯羞，同倚阑干角。屈指数元宵，灯火堪行乐。
<br>
<br>扑蝴蝶近
<br>
<br>分钗绾髻，洞府难分手。离觞短阕，啼痕冰舞袖。马嘶霜滑，桥横路转，人依古柳。晓色渐分星斗。
<br>
<br>怎分剖。心儿一似，倾入离愁万千斗。垂鞭伫立，伤心还病酒。十年梦里婵娟，二月花中豆蔻。春风为谁依旧。
<br>
<br>扑蝴蝶近
<br>
<br>风荷露竹，秋意侵疏鬓。微灯曲几，有帘通桂影。乍凉衣著，轻明微醉，歌声听稳。新愁殢人方寸。
<br>
<br>怎不闷。当初欲凭，燕翼西飞寄归信。小窗睡起，梁间都去尽。夜长旅枕先知，秋杪黄花渐近。一成为伊销损。
<br>
<br>一落索
<br>
<br>蝉带残声移别树。晚凉房户。秋风有意梁黄花，下几点、凄凉雨。
<br>
<br>渺渺双鸿飞去。乱云深处。一山红叶为谁愁，供不尽、相思句。
<br>
<br>一落索
<br>
<br>宫锦裁书寄远。意长辞短。香兰泣露雨催莲，暑气昏池馆。向晚小园行遍。石榴红满。花花叶叶尽成双，浑似我、梁间燕。
<br>
<br>一落索
<br>
<br>鸟散余花飞舞。满地风雨。长江衮衮接天流，夜送征帆去。今夜行云何处。断肠南浦。残肠南浦。残灯不剪五更寒，独自与、余香语。
<br>
<br>谒金门（甲子年同寅伯题于壁）
<br>
<br>人已老。春亦不留些少。花尽叶长蚕又抱。子规啼未了。往事不论多少。且向尊前一笑。白发满头愁已到。路长波渺渺。
<br>
<br>鼓笛慢
<br>
<br>拍肩笑别洪崖，共看紫海还清浅。蓬壶旧约，人间舒笑，桃红千遍。去岁争春，今年逼腊，满空飘霰。渐横枝照水，清绿弄日，都点缀、江南岸。
<br>
<br>须吸百川为寿，卷恩波、已倾银汉。戎袍拥戟，万钉围带，天孙新眷。十里尘香，五更弦月，未收弦管。正秦筝续谱，宫箫定拍，候来冬按。
<br>
<br>西江月慢
<br>
<br>春风淡淡，清昼永、落英千尺。桃杏散平郊，晴蜂来往，妙香飘掷。傍画桥、煮酒青帘，绿杨风外，数声长笛。记去年、紫陌朱门，花下旧相识。
<br>
<br>向宝帕、裁书凭燕翼。望翠阁、烟林似织。闻道春衣犹未整，过禁烟寒食。但记取、角枕情题，东窗休误，这些端的。更莫待、青子绿阴春事寂。
<br>
<br>思佳客（竹西从人去数年矣，今得归，偶以此烦全美达之）
<br>
<br>曾醉扬州十里楼。竹西歌吹至今愁。燕衔柳絮春心远，鱼入晴江水自流。
<br>
<br>情渺渺，梦悠悠。重寻罗带认银钩。挂帆欲伴渔人去，只恐桃花误客舟。
<br>
<br>思佳客（全美久不通，偶伯禧去，间录前所赋，复作一首）
<br>
<br>薄薄山云欲湿花。双双燕子入帘斜。西楼尚记垂垂雪，酌酒犹残片片霞。
<br>
<br>人已远，发成华。小楼疏竹宅谁家。试凭去雁通消息，仙子当乘八月槎。
<br>
<br>夜游宫（生日代人献江宰）
<br>
<br>帘外繁霜未扫。楼角动、玉绳横晓。百和交焚瑞烟绕。霁霞明，画屏深，天渺渺。
<br>
<br>喜色连池沼。荐眉寿、玉儿娇小。早晚除书下天表。日初长，莫等闲，孤一笑。
<br>
<br>浣溪沙
<br>
<br>风扫长林雪压枝。纷纷冻鹊傍帘飞。一尊聊作破寒威。
<br>
<br>春意正愁梅漏泄，客情尤怕病禁持。曲阑干外日初迟。
<br>
<br>南歌子
<br>
<br>片片云藏雨，重重雾隐山。可怜新月似眉弯。今夜断肠凝望、小楼寒。
<br>
<br>梦断云房远，书长蜡炬残。夜妆应罢短屏间。都把一春心事、付梅酸。
<br>
<br>如梦令
<br>
<br>珠阁雨帘高卷。望断碧梧墙院。短梦有幽寻，晓枕一峰云乱。谁见。谁见。风散菊英千片。
<br>
<br>浣溪沙
<br>
<br>微绽樱桃一颗红。断肠声里唱玲珑。轻罗小扇掩酥胸。
<br>
<br>惹鬓蛛丝新有喜，窥窗月彩旧相从。清宵一醉许谁同。
<br>
<br>浪淘沙
<br>
<br>凉露洗秋空。菊径鸣蛩。水晶帘外月玲珑。烛蕊双悬人似玉，簌簌啼红。
<br>
<br>宋玉在墙东。醉袖摇风。心随月影入帘栊。戏著锦茵天样远，一段愁浓。
<br>
<br>醉桃源
<br>
<br>檀香新染砑红绫。腰肢瘦不胜。合欢小幌掩余酲。芙蓉入梦频。
<br>
<br>山不尽，水无情。锦河隔锦茵。刘郎仙骨未应轻。桃花已误人。
<br>
<br>思佳客
<br>
<br>梦里相逢不记时。断肠多在杏花西。微开笑语兜鞋急，远有灯光掠鬓迟。
<br>
<br>辞永夜，失深期。一枝黄菊对伤悲。夜凉窗外闻裁剪，应熨沈香制舞衣。
<br>
<br>小重山
<br>
<br>雨洗檐花湿画帘。知他因甚地，瘦厌厌。玉人风味似冰蟾。愁不见，烟雾晓来添。
<br>
<br>烦恼旧时谙。新来一段事，未心甘。满怀离绪过春蚕。灯残也，谁见我眉尖。
<br>
<br>柳梢青
<br>
<br>远帘笼月。谁见南陌，子规啼血。萸糁菊英，整冠落帽，一时虚说。
<br>
<br>五湖自有深期，曾指定、灯花细说。燕子巢空，秋鸿程远，音书中绝。
<br>
<br>卜算子
<br>
<br>云破月高悬，照我双双泪。人在朱桥转曲西，翠幕重重闭。要见索商量，见了还无计。心似长檠一点灯，到晓清清地。
<br>
<br>卜算子
<br>
<br>眉为占愁多，镇日长长敛。试问心中有底愁，泪早千千点。莫唱短因缘，缘短犹伤感。谁信萧郎是路人，常有深深念。
<br>
<br>卜算子
<br>
<br>一日抵三秋，半月如千岁。自夏经秋到雪飞，一向都无计。续续说相思，不尽无穷意。若写幽怀一段愁，应用天为纸。
<br>
<br>卜算子
<br>
<br>得酒解愁烦，多病还疏酒。本是多情失意人，此味如何受。沈醉且高歌，不饮心常有。守著残灯斗著眉，怎不腰肢瘦。
<br>
<br>如梦令
<br>
<br>多谢西池桃李。伴我一春沈醉。能有几多香，陪了一江来泪。憔悴。憔悴。又是落花铺地。
<br>
<br>木兰花慢
<br>
<br>石榴花谢了，正荷叶、盖平池。试玛瑙杯深，琅玕簟冷，临水帘帷。知他故人甚处，晚霞明、断浦柳枝垂。唯有松风水月，向人长似当时。
<br>
<br>依依。望断水穷，云起处、是天涯。奈燕子楼高，江南梦断，虚费相思。新愁暗生旧恨，更流萤、弄月入纱衣。除却幽花软草，此情未许人知。
<br>
<br>木兰花慢（重午）
<br>
<br>对修篁万个，更疏雨、洗琅玕。望燕外晴丝，鸥边水叶，胡蝶成团。榴红劝人把酒，泛菖蒲、对客不成欢。金缕新番彩索，始知今岁衣宽。
<br>
<br>年年。此日青楼，花缺处、倚阑干。记小扇清歌，蛮笺妙墨，不觉更残。可怜旧游似梦，向人人、未减一枝兰。纵有千金莫惜，大家沈醉花间。
<br>
<br>木兰花慢（七夕）
<br>
<br>桂乡云万缕，更飞雨、洗香车。念密会经年，银潢浪阻，玉露期赊。灵星瑞桥对展，散匆匆、喜色满天涯。回首丁宁晓角，未宜吹动梅花。
<br>
<br>家家。竞赏彩茸，穿桂影、醉流霞。渐舞袖翻鸾，歌声缀凤，钗影交加。人间共饶宴乐，算天孙、怎忍遣河斜。莫惜西楼剪烛，大家同到啼鸦。
<br>
<br>恋香衾
<br>
<br>记得花阴同携手，指定日、许我同欢。唤做真成，耳热心安。打叠从来不成器，待做个、平地神仙。又却不成些事，蓦地心残。
<br>
<br>据我如今没投奔，见著你、泪早偷弹。对月临风，一味埋冤。笑则人前不妨笑，行笑里、斗觉心烦。怎生分得烦恼，两处匀摊。
<br>
<br>豆叶黄
<br>
<br>芰荷香外一声蝉。风撼琅玕惊昼眠。刻烛题诗花满笺。小神仙。对倚阑干月正圆。
<br>
<br>豆叶黄
<br>
<br>晚妆新试碧衫凉。金鸭犹残昨夜香。柳际风来月满廊。一双双。人对鸳鸯浴小塘。
<br>
<br>豆叶黄
<br>
<br>轻罗团扇掩微羞。酒满玻璃花满头。小板齐声唱石州。月如钩。一寸横波入鬓流。
<br>
<br>豆叶黄
<br>
<br>林花著雨褪胭脂。叶底双桃结子迟。对镜凭郎略皱眉。笑微微。燕子羞人必懒归。
<br>
<br>豆叶黄
<br>
<br>玉箫风外一声清。粉面婵娟月对明。紫府楼台夜不扃。羽衣轻。稳驾双鸾谒帝庭。
<br>
<br>千秋岁
<br>
<br>宝蟾悬镜。露颗倾荷柄。飞萤点点明花径。凝愁情不展，宿酒风还醒。天似晓，银河半落星相趁。
<br>
<br>心事都无定。才致元相称。春过了，秋将近。小窗通竹圃，野色连金井。得仗个，多情燕子分明问。
<br>
<br>好事近
<br>
<br>心事已成空，春尽百花零落。谁见黄鹂百啭，索东君评泊。晓来枝上语绵蛮，应悔向来错。看则绿阴青子，却恓惶无托。
<br>
<br>南乡子
<br>
<br>小雨阻行舟。人在烟林古渡头。欲挈一尊相就醉，无由。谁见横波入鬓流。
<br>
<br>百计不迟留。明月他时独上楼。水尽又山山又水，温柔。占断江南万斛愁。
<br>
<br>南乡子
<br>
<br>樊子唤春归。梦逐杨花满院飞。吹过西家人不见，依依。萍点荷钱又满池。
<br>
<br>屈指数佳期。何日凭肩对展眉。倾尽十分应不醉，迟迟。何惜樱桃杏子时。
<br>
<br>浪淘沙
<br>
<br>纤指捧玻璃。莫惜重持。自离阆苑失回期。门掩东风桃著子，帘影迟迟。
<br>
<br>楼上正横篦。荷气沾衣。谁将名玉碾花枝。不比寻常红与紫，取次芳菲。
<br>
<br>卜算子
<br>
<br>□□矣，余为之辍笔。昨夜酒醒，卧不能稳，试作卜算子以寄之）
<br>
<br>渡口看潮生，水满蒹葭浦。长记扁舟载月明，深入红云去。荷尽覆平池，忘了归来路。谁信南楼百尺高，不见如莲步。
<br>
<br>小重山
<br>
<br>云护柔条雪压枝。斜风吹绛蜡，点胭脂。蔷薇柔水麝分脐。园林晚，脉脉带斜晖。
<br>
<br>深阁绣帘低。宝奁匀泪粉，晚妆迟。一枝屏外对依依。清宵永，谁伴破寒卮。
<br>
<br>惜分钗
<br>
<br>春将半。莺声乱。柳丝拂马花迎面。小堂风。暮楼钟。草色连云，暝色连空。重重。
<br>
<br>秋千畔。何人见。宝钗斜照春妆浅。酒霞红。与谁同。试问别来，近日情悰，忡忡。
<br>
<br>惜分钗
<br>
<br>重帘挂。微灯下。背兰同说春风话。月盈楼。泪盈眸。觑著红裀，无计迟留。休休。
<br>
<br>莺花谢。春残也。等闲泣损香罗帕。见无由。恨难收。梦短屏深，清夜悠悠。悠悠。
<br>
<br>如梦令
<br>
<br>花趁清明争展。白白红红满院。莫怪泪痕多，爱底不能得见。凝恋。凝恋。门外雨飞帘卷。
<br>
<br>水龙吟
<br>
<br>年年九月西湖，绣船继日笙箫拥。五云深处，红帘一桁，语莺歌凤。群玉峰头，影娥池畔，烟霞飞动。认蓬瀛仙子，云程路远，贪人世、瑶池梦。
<br>
<br>要看黄尘清海，戏真珠、麻姑清纵。曲门自有，菊金芳砌，月篦浮栋。子著宫桃，舞翻官柳，霞杯纤捧。待明年更把，西风妙曲，按成新弄。
<br>
<br>鹊桥仙
<br>
<br>西风不落，薄衾孤枕，记起花时些个。宿愁新恨两关心，说道理、分疏不可。
<br>
<br>别愁如絮，佳期何在，古屋萧萧灯火。打窗风雨又何消，梦未就、依前惊破。
<br>
<br>点绛唇（圣节鼓子词）
<br>
<br>扇列红鸾，赭黄日色明金殿。御香葱茜。宝仗香风暖。
<br>
<br>咫尺天颜，九奏朝阳管。群臣宴。醉霞凝面。午漏传宫箭。
<br>
<br>点绛唇
<br>
<br>俊眼犀心，尊前如有乘鸾便。过愁传怨。只许灯光见。
<br>
<br>见了重休，河汉明遮断。深深院。乱风飘霰。揉了双罗燕。
<br>
<br>水调歌头
<br>
<br>解衣同一笑，聊复起厨烟。醉乡何处，与君舒啸入壶天。长怪时情狭隘，杯酒岂容我辈，不上谪仙船。雅志念湖海，小艇一丝竿。
<br>
<br>夜迢迢，灯烛下，几心闲。平生得处，不在内外及中间。点检春风欢计，惟有诗情宛转，余事尽疏残。彩笔题桐叶，佳句问平安。
<br>
<br>好事近
<br>
<br>世事莫牵萦，乐取这闲时节。且恁醉来醒去，免光阴虚设。有则有个泼心儿，不敢被利名啜。却待两手分付，与风花雪月。
<br>
<br>好事近
<br>
<br>长记十年前，彼此玉颜云发。尊酒几番相对，乐春花秋月。而今各自困飘零，憔悴几年别。说著大家烦恼，且大家休说。
<br>
<br>青玉案
<br>
<br>一尊聊对西风醉。况九日、明朝是。曾与茱萸论子细。江天虚旷，暮林横远，人隔银河水。
<br>
<br>碧云渐展天无际。吹不断、黄昏泪。若作欢期须早计。如何得似，鬓边新菊，双结黄金蕊。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
