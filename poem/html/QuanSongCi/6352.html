<HTML>
<HEAD>
<TITLE>全宋词 卷076 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷076</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷076</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6352"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷076')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷076]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【汪□卓】
<br>
<br>贺新郎（次韵初夏小集）
<br>
<br>田舍炉头语。便如何学得、三变美成家数。村酒三杯狂兴发，拔剑偶然起舞。只么也、迎寒送暑。待草万言书上阙，似忧端、倚柱东邻女。卿相事，未易许。
<br>
<br>渔歌且和芙蓉渚。又何须、淫辞媟语，诃风诋雨。劝人生、且随缘分，分外一毫莫取。那富贵、由天付与。身蹈危机犹不觉，如布衣、自在都无阻。空博得，雪千缕。
<br>
<br>蝶恋花（秋夜简赵尉借韵）
<br>
<br>午夜凉生风不住。河汉无声，时见疏星度。佳客伴君知未去。对床只欠潇潇雨。
<br>
<br>素月四更山外吐。金鸭慵添，消尽沈烟缕。料想玉楼人念处。归舟日望荷花浦。
<br>
<br>念奴娇（清明）
<br>
<br>谁家野菜饭炊香，正是江南寒食。试问春光今几许，犹有三分之一。枝上花稀，柳间莺老，是处春狼藉。新来燕子，尚传晋苑消息。
<br>
<br>应记往日西湖，万家罗绮，见满城争出。急管繁弦嘈杂处，宝马香车如织。猛省狂游，恍如昨梦，何日重寻觅。杜鹃声里，桂轮挂上空碧。
<br>
<br>水调歌头（次韵荷净亭小集）
<br>
<br>落日水亭静，藕叶胜花香。时贤飞盖，松间喝道挟胡床。暑气林深不受，山色晚来逾好，顿觉酒尊凉。妙语发天籁，幽眇亦张皇。
<br>
<br>射者中，弈者胜，兴悠长。佳人雪藕，更调冰水赛寒浆。惊饵游鱼深逝，带箭山禽高举，此话要商量。溪上采菱女，三五傍垂杨。
<br>
<br>如梦令（次韵吴郎子信残春）
<br>
<br>几点弄晴微雨。翳日薄云来去。断送一番春，满径杨花飞絮。无语。无语。还是旧时院宇。
<br>
<br>贺新郎（开禧丁卯端午中都借石林韵）
<br>
<br>贴子传新语。问自来、翰林学士，几多人数。或道江心空铸镜，或道艾人如舞。或更道、冰盘消暑。或道芸香能去蠹，有宫中、斗草盈盈女。都不管，道何许。
<br>
<br>离骚古意盈洲渚。也莫道、龙舟吊屈，浪花吹雨。只有辟兵符子好，少有词人拈取。谁肯向、贴中道与。绝口用兵两个字，是老臣、忠爱知难阻。写此句，绛纱缕。
<br>
<br>贺新郎（环谷秋夜独酌）
<br>
<br>夜对灯花语。且随宜、果盘草草，两三杯数。翠玉环中园五亩，自唱山歌自舞。况今夜、尊前无暑。何用食前须方丈，更后车、何用婵娟女。这闲福，自心许。
<br>
<br>蓼花芦叶纷江渚。有沙边、寒蛩吟透，梧桐秋雨。羡甚满堂金玉富，未可学人渔取。怕天也、未曾相与。豹遁蛟藏泉可濯，有鬼神、呵护盘之阻。鲜可食，脍银缕。
<br>
<br>鹧鸪词（春愁）
<br>
<br>伤时怀抱不胜愁。野水粼粼绿遍洲。满地落花春病酒，一帘明月夜登楼。
<br>
<br>明眸皓齿人难得，寒食清明事又休。只是鹧鸪三两曲，等闲白了几人头。
<br>
<br>念奴娇
<br>
<br>（词韵，就饯平叔赴任南陵尉。）
<br>
<br>相逢草草，共吟诗、同醉杯中之物。评论三王讥五霸，谈辩喧哗邻壁。敲缺唾壶，击残如意，妙语飞华雪。无能为也，如何对此三杰。
<br>
<br>看取东野诗成，南昌书就，奈征车催发。后夜山深何处宿，红豆寒灯明灭。一老堪怜，两生未起，应念星星发。风传佳话，花村无犬惊月。
<br>
<br>西江月（次韵李明府见寿）
<br>
<br>千缕柳丝犹嫩，一星榆火初明。载将新意寿幽人。红袖持杯劝尽。
<br>
<br>老鹤自偏野性，沙鸥难比轻身。殷勤多谢祝长春。一笑东风夜静。
<br>
<br>沁园春（次韵李明府劝农）
<br>
<br>民吾同胞，剖破藩篱，元是大家。故见之诰诏，视如子弟，谆勤恳切，悃愊无华。孝悌力田，职当劝相，起早非干为看花。亲酌酒，老农唯诺，句句仁芽。
<br>
<br>晓来犹觉寒些。看雨湿风吹旗□斜。笑吾生八十，尽谙农事，公筵既彻，更共烹茶。高唱豳风，敬酬令尹，王道桑麻乐有涯。春务急，见溪头杨柳，已可藏鸦。
<br>
<br>如梦令（属纩遗语）
<br>
<br>一只船儿没赛，七十六年装载。把柁更须牢，风饱蒲帆轻快。无碍，无碍。匹似子猷访戴。
<br>
<br>
<br>
<br>
<br>
<br>
<br>
<br>
<br>
<br>
<br>【程□必】
<br>
<br>水调歌头
<br>
<br>（昏发乌江，朝至湖阴，月正午，舟中作）
<br>
<br>玉女扫天净，雍观掠江宽。问君何事底急，夜半挟舟还。三岛眠龙惊觉，万顷明琼碾破，凉月照东南。碧气正吞吐，满挹漱膺肝。
<br>
<br>烟篷上，乘云象，皎天关。人间已梦，我独危坐玩漫汗。螭殿黄昏未锁，鹤氅翩跹蜚下，共吸酒壶乾。兴罢吹笙去，风露五更寒。
<br>
<br>水调歌头
<br>
<br>（壬子五月二十三日，流杯玉泉，雨忽大作，连赋水调二幸，一书于壁，一怀以归）
<br>
<br>电阙驱神骏，铁棰起痴蛟。木鸣山裂盛夏，白昼野魖号。急上瑶庭深处，为问龙君何怒，抉破古天河。日华开绚采，雨意属诗豪。
<br>
<br>与君来，蜚玉佩，斩觚瓢。纤流沉羽，借我万斛沸银涛。醉拍满缸香雪，写竭一池浓墨，逸气正飘摇。何事谪仙子，归去续松醪。
<br>
<br>水调歌头
<br>
<br>日毂金钲赤，雪窦水晶寒。支机石下翻浪，喷薄出层关。半夜雌龙惊走，明日灵蛇张甲，蜚上石盘桓。多谢山君护，未放醉翁闲。
<br>
<br>安得醉，风泚泚，露珊珊。翠云老子，邀我瑶佩驾红鸾。一勺流觞何有，万石横缸如注，虹气饮溪乾。忽梦坐银井，长啸俯清湍。
<br>
<br>水调歌头（登甘露寺多景楼望淮有感）
<br>
<br>天地本无际，南北竟谁分。楼前多景，中原一恨杳难论。却似长江万里，忽有孤山两点，点破水晶盆。为借鞭霆力，驱去附昆仑。
<br>
<br>望淮阴，兵冶处，俨然存。看来天意，止欠士雅与刘琨。三拊当时顽石，唤醒隆中一老，细与酌芳尊。孟夏正须雨，一洗北尘昏。
<br>
<br>水调歌头（戊戍自寿）
<br>
<br>渤澥东南界，西北倚昆仑。当时推步，但知宇内有乾坤。午夜风轮微转，驾我浮空泛景，一息过天垠。俯视人间世，渺渺聚沤尘。
<br>
<br>挽天吴，摩海若，吐还吞。宁用计年，八十阳九又三阴。要自白榆星外，直至黑流沙底，山与泽俱平。不论初末度，一色界如银。
<br>
<br>六州歌头（送辛稼轩）
<br>
<br>向来抵掌，未必总谈空。难遍举，质三事，试从公。记当年，赋得一丘一壑，天鸢阔，渊鱼静，莫击磬，但酌酒，尽从容。一水西来他日，会从公、曳仗其中。问前回归去，已笑白发成蓬。不识如今，几西风。
<br>
<br>蒙庄多事，论虱豕，推羊蚁，未辞终。又骤说，鱼得计，孰能通。□□□叹如云罔罟，龙伯啖，眇难穷。凡三惑，谁使我，释然融。岂是匏瓜者，把行藏、悉付鸿濛。且从头检校，想见迎公。湖上千松。
<br>
<br>满江红（龚抚干示闰中秋）
<br>
<br>黄鹤楼前，江百尺、波横光溢。问老子、当年高兴，何人知得。最爱洞庭天际水，分明表里玻璃色。恐今宵、未必似前番，天应惜。
<br>
<br>都莫问，鸿钟勒。也休羡，壶天谪。忆故人霜下，乱滩横笛。便好骑鲸游汗漫，古来蟾影何曾没。更明年、重约再来时，乘槎客。
<br>
<br>满江红（登石头城，归已月生）
<br>
<br>颇恨登临，浪自作、骚人愁语。石城上、何须苦说，死袁生褚。当日卧龙商略处，秦淮王气真何许。与君来、萧瑟北风寒，黄云暮。
<br>
<br>枕钟阜，湖玄武。生此虎，真蹲踞。看四山环合，休临江渚。可笑唐人无意度，却言此虎凌波去。君且住、明月为人来，潮生浦。
<br>
<br>沁园春（别陈总帅）
<br>
<br>玉局仙人，轻帆万里，送入三吴。怪一舟如叶，元无浊物，依然姑射，满载冰壶。昔日文君，千言成诵，不识如今记得无。新来也，喜都将分付，一颗骊珠。
<br>
<br>向来田赋蠲输。散多少、春风巴与渝。算公家粗了，莼鲈而已，何妨西子，白发江湖。印铸黄金，时来须佩，毕竟人生万卷书。离情处，正秦淮岁晚，雪意模糊。
<br>
<br>步虚词（寿张门司）
<br>
<br>休怪频年司钥，仙官长守仙宫。东风未肯到凡红。先舞云韶彩凤。
<br>
<br>都是一团和气，故教上苑春浓。群仙拍手过江东。高唱紫芝新颂。
<br>
<br>沁园春（寿王运使）
<br>
<br>公有仙姿，苍松野鹤，落落昂昂。论法主长生，仍须极贵，云台绛阙，都许尚羊。更忆当年，而今时候，一念功名下帝旁。天分付，使人间草木，尽有春香。
<br>
<br>人知相法奇庞。又那识、阴功事更长。算毗陵荒政，江东风采，忠文典则，凛凛生光。再岁秦淮，觚棱入梦，帷幄从来在庙堂。公归去，好平心献替，人望时康。
<br>
<br>沁园春（寿李通判）
<br>
<br>那用招秋，休言推暑，风自薰兮。问谁解当初，识公来处，月明碧落，旆卷青霓。千丈长松，起人生意，冻芋寒瓜空满畦。还堪怪，怪诸公衮衮，我尚凭泥。
<br>
<br>须教一举崔嵬。算人世、功名各有梯。更何须炼鼎，玄霜绛雪，只烦煮茗，水饼冰齑。紫府多仙，招来满座，公自长生角亢齐。何曾也，有玉麟行地，老凤梧栖。
<br>
<br>沁园春
<br>
<br>（谢刘小山频寄所作）
<br>
<br>君有新词，何妨为我，时遣奚奴。看此山大小，风流晋宋，眼中余子，苦自侏儒。九曲清溪，千枝杨柳，还记新条更有无。春将好，欲从君商略，君意何如。
<br>
<br>佳人玉佩琼琚。更胸中、浇灌有诗书。把古人行处，从头检点，今人说底，却不须渠。更上石头，重登钟阜，画作金陵考古图。频相见，怕薰风早晚，便隔天隅。
<br>
<br>沁园春
<br>
<br>（庚午三月望日赋椿堂牡丹）
<br>
<br>消得雕栏，也不枉教，车马如狂。怪元和一事，韩公子者，归来劚去，玉毁昆冈。为解花嘲，朝来试看，采佩殷霞浥露香。君休怪，算只缘太艳，俗障难降。
<br>
<br>诗人未易平章。向百卉、凋零独后装。看洪炉大器，从来成晚，只须这著，也做花王。况是月坡，花围一尺，压尽纷纷琐细芳。还堪笑，笑龙钟老凤，方入都堂。
<br>
<br>沁园春（读史记有感）
<br>
<br>试课阳坡，春后添栽，多少杉松。正桃坞昼浓，云溪风软，从容延叩，太史丞公。底事越人，见垣一壁，比过秦关遽失瞳。江神吏，灵能脱罟，不发卫平蒙。
<br>
<br>休言唐举无功。更休笑、丘轲自隘穷。算汩罗醒处，元来醉里，真敖假孟，毕竟谁封。太史亡言，床头酿熟，人在晴岚杳霭中。新堤路，喜樛枝鳞角，夭矫苍龙。
<br>
<br>锦堂春（留春）
<br>
<br>最是元来，苦无风雨。只恁匆匆归去。看游丝、都不恨，恨秦淮新涨，向人东注。
<br>
<br>醉里仙人，惜春曾赋。却不解、留春且住。问何人、留得住。怕小山更有，碧芜春句。
<br>
<br>壶中天（寿丘枢密）
<br>
<br>日躔东井，正轮囷桂影，十分光洁。火令方中符国运，天与非常英杰。荦荦平生，眼空宇宙，绿发千寻雪。笑谈一镇，单于底事心慑。
<br>
<br>晚岁佛地功深，人间富贵，五湖烟水阔。谁遣心期事左，须酬满、麒麟勋业。又也何妨，长生仙箓，已在黄金阙。中原恢拓，要公归任调燮。
<br>
<br>烛影摇红（元宵）
<br>
<br>青旆摇风，朱帘漏月黄昏早。蓬山万叠忽蜚来，上有千灯照。和气祥烟缭绕。映琼楼、五云缥缈。青裙缟袂，乱吹繁弦，九衢欢笑。
<br>
<br>元是琴堂，十分管领春光到。手移星宿下人寰，招客来仙岛。信道邦人见少。彷佛似、皇都春好。明年只恐，鳌山扈从，随班清晓。
<br>
<br>谒金门（用赵帐干韵）
<br>
<br>烟漠漠。醉里看春都错。过了清明迟一著。牡丹重约摸。晓日渐明檐角。天与芳辰难却。驻得韶华元有药。桃源谁共约。
<br>
<br>水龙吟（寿李尚书）
<br>
<br>道家弱水蓬莱，鲸波万里谁知得。人间自有，南昌居士，仙风道骨。诗似白星，貌如聃老，风尘挺出。向谪仙家里，滕王阁畔，飘玉佩、下丹阙。
<br>
<br>黄发四朝元老，又谁知、重生绿发。手提一笔，活人多少，三千功积。已冠文昌，人人瞻望，玉枢躔逼。对新凉、酒颊微红，宛是一星南极。
<br>
<br>喜迁莺（别陈新恩）
<br>
<br>少年意气，脑燕兵胡革录，虏王区脱。眼底朦胧，腹中空洞，不著曹刘元白。闻道殊科八中，也要彩卢连掷。收拾尽，到如今但有，寸心如铁。
<br>
<br>天付，真奇特。口静神充，双眼胡僧碧。楚国离骚，唐朝词学，未信芳尘□歇。结取佳人香佩，截断儿曹绮舌。归去也，且斓斑戏彩，好春长日。
<br>
<br>喜迁莺（寿李文昌）
<br>
<br>评君谁似，似长松千丈，离奇多节。骨瘦棱棱，文高荦荦，今日□来仙阙。走卒识公容貌，酋虏问公官阀。更史馆，一编书多少，频添勋业。
<br>
<br>伟绝。今岁别。新绿名孙，又见枝生叶。底事七旬，双瞳如水，毕竟桂花方发。赐第彤墀秋早，又一瑶枢光洁。故人也，念相逢谁似，凤池同列。
<br>
<br>喜迁莺（寿薛尚书）
<br>
<br>一天风露，喜初行弹压，人间残暑。金母此时，云軿先降，又见枢星光吐。人道鸿蒙逢日，可是东方明处。更天上、走王人络绎，仪鸾琼醑。
<br>
<br>听语。更希举。试把皇朝、盛事都来数。当日鳌头，皇扉侍母，绿发方瞳□□。更有飞凫王季，往往文星再聚。浑休问，但回班千岁，貂蝉成谱。
<br>
<br>喜迁莺（寿薛枢密）
<br>
<br>去年玉燕，记曾期今岁，瑶光入度。今日都人，从头屈指，尽是黑头公辅。争道一朝语合，谁信千龄际遇。更积雨。晓来晴，洗出琉璃秋宇。
<br>
<br>笑语。知何许。旆卷青霓，来自钧天所。道骨仙风，安排顿著，须是人间紫府。要识云台高绝，更有凤池深处。从今数。看千秋万岁，永承明主。
<br>
<br>柳梢青（寿薛尚书）
<br>
<br>官已尚书，人犹寒素，仙有名言。谓是若人，法当至贵，仍主修年。
<br>
<br>唐人四字鲜妍。堪照映、画堂彩烟。更对新凉，一声芝曲，万斛金船。
<br>
<br>柳梢青（和齐仙留春）
<br>
<br>嫩绿成堆。朝来红紫，都在莓苔。方见春来，又闻春去，暗里谁催。
<br>
<br>人生易老何哉。春去矣、秋风又来。何似云溪，长春日月，无去无归。
<br>
<br>酹江月（丙子自寿）
<br>
<br>平生有意，把六经膏泽，人人沾受。白被子明康节辈，浪说乘除先后。遇合一时，英雄千古，谁是高强手。蹉跎岁晚，临风浩然搔首。
<br>
<br>今但入梦青山，云谿深处，烟月生怀袖。宿有十年萧散愿，此段功缘须就。因忆坡公，仇池有约，莫误归时候。今朝对酒，歌此与君为寿。
<br>
<br>贺新郎（寿李端明）
<br>
<br>袖手云溪畔。看人间、纷纷饥乌腐鼠，触蛮交战。便得金鱼垂玉带，多少雌黄点勘。算此语、必非河汉。直自弹冠班八座，更青春、数到期颐算。一段玉，无纤玷。
<br>
<br>公难学处尤堪羡。全似□、泠泠秋水，体清形健。衮处从来高一著，那肯随人脚转。要须是、常见乾坤清晏。天意未教公猛去，要都俞、了却从公便。歌寿斝，朱帘卷。
<br>
<br>宝鼎现（寿李端明）
<br>
<br>绿杨欲舞，红杏微笑，春工渐侈。试偻指、自从嘉定，数到宝庆□□里。无一岁、不书年大有，问元功谁燮理。□□□、于变雍熙，如此自当千岁。
<br>
<br>况是端笏蓬莱陛。但看雍容、玉立山峙。炼五色、补天无迹，扶日天衢光四被。安清袥、填群心声色，恬然如谈笑耳。更八荒、民生奠枕、此著又当千岁。
<br>
<br>又况善述先猷，严武备、不能边鄙。阴功遍南北，千岁未多畴祉。且说总是三千岁。此际方岐嶷。听今日、处处笙歌，何止南楼十二。
<br>
<br>念奴娇（忆先庐春山之胜）
<br>
<br>归来一笑，尚看看趁得，人间寒食。阿寿牵衣仍问我，双鬓新来添白。忍见庭前，去年芳草，依旧青青色。西湖雨后，绿波两岸平拍。
<br>
<br>天教断送流年，三之一矣，又是成疏隔。燕子春寒浑未到，谁说江南消息。玉树熏香，冰桃翻浪，好个山间景物。这回归去，松风深处横笛。
<br>
<br>念奴娇（初见海棠花）
<br>
<br>嫣然一笑，向烛花光下，经年才见。欲语远羞如有恨，方得东君一盼。天意无情，更教微雨，香泪流丹脸。今朝霁色，笙歌初沸庭院。
<br>
<br>因是思入东屏，当年手植，遍桃源低岸。失脚东来春七度，辜负芳丛无限。问讯园丁，宁如归去，细与从头看。东风独立，白云遮断双眼。
<br>
<br>倾杯（丁亥自寿）
<br>
<br>銮殿秋深，玉堂宵永，千门人静。问天上、西风几度，金盘光满，露浓银井。碧云下双鸾影。迤逦笙歌近笑语，群仙隐隐。更前问讯。堕在红尘今省。
<br>
<br>渐曙色、晓风清迥。更积霭沈阴、都卷尽。向窗前、引镜看来，尚喜精神炯炯。便折简、浮丘共酌，奈天也、未教酩酊。来岁却笑群仙，月寒空冷。（余家天都山，乃浮丘仙升之地。）
<br>
<br>醉蓬莱（寿王司直）
<br>
<br>算千葩百卉，谁伴东风，早春时候。唯有江梅，在人间长久。雪后霜前，冲涉多少，尚精神如旧。岁岁年年，酴酥饮了，便为公寿。
<br>
<br>更向尊前席上，细看人与梅花，棱棱争瘦。桃李漫山，都落芳尘后。和气满身，参调玉弦，表天然孤秀。来岁今朝，星闱雾阁，一卮春酒。
<br>
<br>醉蓬莱（丙申自寿）
<br>
<br>记蟾宫桂子，撒向人间，如今时候。□□□，□□□□□。白下长干，乱滩横笛，想昔游依旧。大海一沤，千年一息，谁称彭寿。
<br>
<br>开遍门前丹蕊，渐西风入东篱，酿成仙酒。□□□□，□□□□□。卓笔鸡笼，悬天宝盖，占断宣徽秀。来岁清苕，公家事了，斑衣蓝绶。
<br>
<br>西江月（壬辰自寿）
<br>
<br>天上初秋桂子（今岁七月，月中桂子下。）庭前八月丹花。一年一度见仙槎。秋色分明如画。
<br>
<br>愿把阴功一脉，灯灯相续无涯。降祥作善岂其差。永作渔樵嘉话。
<br>
<br>西江月（癸巳自寿）
<br>
<br>底事中秋无月，元来留待今宵。群仙拍手度仙桥。惊起眠龙夭矫。
<br>
<br>天上灵槎一度，人间八月江潮。西兴渡口几魂消（癸丑八月侍亲西兴。）又见潮生月上。
<br>
<br>满庭芳
<br>
<br>（雪登前岭。自己酉江右雪行弥月，四十七年无此乐也，今再见之）
<br>
<br>未岁嘉平，初旬日四，雪中归自崇唐。山林湖海，一气接苍茫。踏尽玉龙千丈，更一望、龙尾天长。须臾上，高峰四顾，迤逦过前冈。
<br>
<br>群山，如玉削，松林百万，尽傅琼霜。浑疑是天际，一鹤翱翔。人道玉皇三六，欲一叩、风力方刚。明朝好，金乌衔烛，八表散祥光。
<br>
<br>满庭芳（戊戍上元喜霁，访开桃洞）
<br>
<br>去腊飞花，今春未已，迤逦将度元宵。俄然甲子，青帝下新条。净扫一天沈霭，红轮满、大地山河。从今好，便当听取，万国起歌谣。
<br>
<br>有人，当此际，锄云深坞，翦月中阿。已占断春风，自种仙桃。更扶疏桂影直，从岩底、上拂云梢。仍为我，长摩苍石，无负此清波。
<br>
<br>满庭芳（戊戍自寿）
<br>
<br>人道苍姬，燠多寒少，故教千岁绵绵。算来春夏，一气本无偏。底事今年玉历，秋未朔、风露泠然。君知否，山深地僻，自是早霜天。
<br>
<br>如今，当此去，十分亲切，面问婵娟。何须看仙槎，海上重还。好在金英玉屑，□为我、满泛金船。仍传语，横江秀石，□永锁三川。
<br>
<br>减字木兰花
<br>
<br>不应双睫。看尽人间花与雪。曾是当时。一朵红云拥日飞。如今正好。万绿千红深处坐。也使春工。唤作天池五月风。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【徐鹿卿】
<br>
<br>水调歌头（快阁上绣使萧大著）
<br>
<br>廊庙补天手，夷夏想威名。上前张胆明目，倾倒汉公卿。二百年来章贡，前赵后萧相□，今古两豪英。四海望霖雨，可但总祥刑。
<br>
<br>自儿时，文字里，已心倾。魁躔邈在霄汉，薄宦偶趋承。山见崆峒秀丽，水见玉虹清绝，犹愿见先生。寄语二三子，洙泗在江城。
<br>
<br>酹江月
<br>
<br>（民无札瘥，岁无荒饥。冬既寒而雪，春方交而雨。邦民德之，乃因民所欲而尊其知。正月之望，张灯公廨，以旁施于亭也，令民游观无禁。前乎此也，阴云晻暧，连日不开。膏火既举，霾云扫青，万象轩豁。城之中边，士女阗咽，以游以嬉，以歌以舞。穹壤之间，同一和气，官民之际，同一至乐，穆乎休哉。属吏徐鹿卿偶得周旋其间，思有以写父老之所欲言而不能言者以为公寿。顾其词语浅薄，不足发越，乃杂取东坡先生上元诸诗隐括成《酹江月》一阕，与邦民共歌之）
<br>
<br>雪销平野，正云开天宇，灯辉花市。明灭吐吞无尽藏，巧斗飞桥激水。铁马乡冰，牙旗穿夜，箫鼓声歌沸。丰年欢笑，酿成千里和气。
<br>
<br>相欢交□游嬉，卖薪买酒，歌舞升平里。记得前年随玉辇，吹下天香扑鼻。璧月腾辉，仙球稳缒，归有传柑遗。来年此夜，通明仍许归侍。
<br>
<br>水调歌头（饯提举陈秘丞）
<br>
<br>岭峤转和气，英荡挟新凉。登车揽辔慷慨，风采肃台纲。第一澄清官府，次第咨询民瘼，余事到囷仓。谨勿养稂莠，莠盛稻苗伤。
<br>
<br>金芝秀，蒲涧碧，荔枝香。此中风味不恶，暂借使星光。毋薄炎荒瘴海，曾著广平李勉，归去□平章。唤起昔贤梦，千载续遗芳。
<br>
<br>贺新郎（钱郭府判趋朝）
<br>
<br>解组轻千里。趁朝来、风高气爽，波平如砥。试问余恩深几许，江阔秋清无底。看两径、棠阴舞翠。明月归□轻似叶，只梅花、香里诗千纸。端不愧，西江水。
<br>
<br>谪仙才气兰亭字。更清姿雅度，修竹长松标致。官职几人曾此过，萱草春风谁似。任彩服、蹁跹娱戏。去此云霄真一握，算令公、勋业浑余事。中书考，从今始。
<br>
<br>减字木兰花（杜南安和昌仙词见示次韵酬之狂吟江浦。）
<br>
<br>不食人间烟火语。韦曲名家。也试河阳一县花。
<br>
<br>群仙推去。暂寄岭梅清绝处。笑俯清溪。只有清风明月知。
<br>
<br>贺新郎（再次韵）
<br>
<br>云横远浦。一段秋光烦著语。月下谁家。丹桂迎风一两花。双凫来去。不踏人间风日处。才入云溪。问我来时总不知。
<br>
<br>酹江月（贺提举陈秘丞除宪）
<br>
<br>薰风有意，还年年吹下，九天纶綍。庾岭高哉知几仞，不隔清名突兀。明月扁舟，图书之外，所载无南物。襄公往矣，辽辽直到今日。
<br>
<br>南来北地开藩，甘棠好在，一夜春光入。父老欢迎相告语，依旧朱颜绿发。四海无波，四江无讼，是先生清德。岭梅迎笑，和羹□□消息。
<br>
<br>水调歌头（圆史宰受荐）
<br>
<br>五剡乃脱选，通籍入金闺。祖宗立法初意，正欲猎英奇。近世流风薄矣，强者立跻霄汉，弱者困尘泥。流水伯牙操，底处有钟期。
<br>
<br>公为政，民不扰，吏无欺。春风桃李满县，当路几人知。五马宏开公道，一鹗首旌治最，迟乃速之基。不枉受人荐，更看荐人时。
<br>
<br>水调歌头（寿林府判）
<br>
<br>别驾映旋轸，父老绕称觥。西风底事于役，造物岂无情。知道神生崧岳，大庾岭边和气，未足助欢声。小试活人手，详谳命公行。
<br>
<br>赣滩石，青原雨，快阁晴。西江一带风物，尽把祝长生。福与此江无尽，寿与此江俱远，名与此江清。江水直到海，公亦上蓬瀛。
<br>
<br>汉宫春（和冯宫教咏梅，依李汉老韵）
<br>
<br>庾岭梅花，到江空岁晚，始放南枝。岂徒冰雪蹊径，不受侵欺。孤高自负，尽炎凉、变态无期。便瘴雨、蛮烟如许，淡妆也不随时。
<br>
<br>未肯移根上苑，且竹边院落，月下园篱。除却西湖句子，此后无诗。向□红紫，要十分、妩媚因谁。算只有、天怜清苦，纷纷蜂蝶争知。
<br>
<br>汉宫春（重和）
<br>
<br>吏隐南昌，问盘根几世，长子孙枝。仙风道骨如此，信不吾欺。素姿倾国，□难昏、坐觉愆期。算好与、水仙作配，又还恨不同时。
<br>
<br>岁晚寻盟有几，早兰辞湘浦，竹谢东篱。自向月中弄影，雪里评诗。角声吹动，这一天、清兴关谁。刚唤起、赤松孤竹，此心惟许君知。
<br>
<br>满江红（饯林府判）
<br>
<br>斗大横江，旧曾著、周程夫子。谭道处，疏梅迎笑，双松延翠。百载高风勤景仰，数椽老屋重经始。更大书、留与后人看，公归矣。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【高观国】
<br>
<br>齐天乐
<br>
<br>碧云阙处无多雨，愁与去帆俱远。倒苇沙闲，枯兰溆冷，寥落寒江秋晚。楼阴纵览。正魂怯清吟，病多依黯。怕挹西风，袖罗香自去年减。
<br>
<br>风流江左久客，旧游得意处，朱帘曾卷。载酒春情，吹箫夜约，犹忆玉娇香软。尘栖故苑，叹璧月空檐，梦云飞观。送绝征鸿，楚峰烟数点。
<br>
<br>齐天乐（菊）
<br>
<br>丛幽一笑东篱晓，霜华又随香冷。晕色黄娇，低枝翠婉，来趁登高佳景。谁偏管领。是彭泽归来，未荒三径。最惬清觞，道家标致自风韵。
<br>
<br>南山依旧翠倚，采花无限思，西风吹醒。万蕊金寒，三秋梦好，曾记餐英清咏。斓斑泪沁。怕节去蜂愁，雨荒烟暝。明日重阳，为谁簪短鬓。
<br>
<br>齐天乐（中秋夜怀梅溪）
<br>
<br>晚云知有关山念，澄霄卷开清霁。素景分中，冰盘正溢，何啻婵娟千里。危阑静倚。正玉管吹凉，翠觞留醉。记约清吟，锦袍初唤醉魂起。
<br>
<br>孤光天地共影，浩歌谁与舞，凄凉风味。古驿烟寒，幽垣梦冷，应念秦楼十二。归心对此。想斗插天南，雁横辽水。试问姮娥，有谁能为寄。
<br>
<br>玉楼春（拟宫词）
<br>
<br>几双海燕来金屋。春满离宫三十六。春风翦草碧纤纤，春雨浥花红扑扑。
<br>
<br>卫姬郑女腰如束。齐唱阳春新制曲。曲终移宴起笙箫，花下晚寒生翠谷。
<br>
<br>玉楼春（海棠题寅斋挂轴）
<br>
<br>燕脂染出春风锦。生怕黄昏人有恨。雨难揩泪玉环娇，烟不遮愁红袖冷。
<br>
<br>醉魂吹断香魂静。拂拂翠眉羞带粉。最怜新燕识风流，只为春寒消瘦损。
<br>
<br>玉楼春
<br>
<br>多时不踏章台路。依旧东风芳草渡。莺声唤起水边情，日影炙开花上雾。
<br>
<br>谢娘不信佳期误。认得马嘶迎绣户。今宵翠被不春寒，只恐香秾春又去。
<br>
<br>玉楼春
<br>
<br>春烟澹澹生春水。曾记芳洲兰棹舣。岸花香到舞衣边，汀草色分歌扇底。
<br>
<br>棹沈云去情千里。愁压双鸳飞不起。十年春事十年心，怕说湔裙当日事。
<br>
<br>玉蝴蝶
<br>
<br>唤起一襟凉思，未成晚雨，先做秋阴。楚客悲残，谁解此意登临。古台荒、断霞斜照，新梦黯、微月疏砧。总难禁。尽将幽恨，分付孤斟。
<br>
<br>从今。倦看青镜，既迟勋业，可负烟林。断梗无凭，岁华摇落又惊心。想莼汀、水云愁凝，闲蕙帐、猿鹤悲吟。信沈沈。故园归计，休更侵寻。
<br>
<br>临江仙（东越道中）
<br>
<br>俱是洛阳年少客，才华迥出天真。青衫惯拂软红尘。酒狂因月舞，诗俊为梅新。
<br>
<br>寄语长安风月道，莺花缓作青春。披风沐露问前津。客中春不当，归去倍还人。
<br>
<br>临江仙
<br>
<br>风月生来人世，梦魂飞堕仙津。青春日日醉芳尘。一鞭花陌晓，双桨柳桥春。
<br>
<br>前度诗留醉袖，昨宵香浥罗巾。小姬飞燕是前身。歌随流水咽，眉学远山颦。
<br>
<br>金人捧露盘（水仙花）
<br>
<br>梦湘云，吟湘月，吊湘灵。有谁见、罗袜尘生。凌波步弱，背人羞整六铢轻。娉娉袅袅，晕娇黄、玉色轻明。
<br>
<br>香心静，波心冷，琴心怨，客心惊。怕佩解、却返瑶京。杯擎清露，醉春兰友与梅兄。苍烟万顷，断肠是、雪冷江清。
<br>
<br>金人捧露盘（梅花）
<br>
<br>念瑶姬，翻瑶佩，下瑶池。冷香梦、吹上南枝。罗浮梦杳，忆曾清晓见仙姿。天寒翠袖，可怜是、倚竹依依。
<br>
<br>溪痕浅，云痕冻，月痕澹，粉痕微。江楼怨、一笛休吹。芳音待寄，玉堂烟驿两凄迷。新愁万斛，为春瘦、却怕春知。
<br>
<br>金人捧露盘
<br>
<br>楚宫闲，金成屋，玉为阑。断云梦、容易惊残。骊歌几叠，至今愁思怯阳关。清音恨阻，抱哀筝、知为谁弹。
<br>
<br>年华晚，月华冷，霜华重，鬓华斑。也须念、间损雕鞍。斜缄小字，锦江三十六鳞寒。此情天阔，正梅信、笛里关山。
<br>
<br>凤栖梧
<br>
<br>云唤阴来鸠唤雨。谢了江梅，可踏江头路。拚却一番花信阻。不成日日春寒去。
<br>
<br>见说东风桃叶渡。岸隔青山，依旧修眉妩。归雁不如筝上柱。一行常见相思苦。
<br>
<br>凤栖梧（题岩室）
<br>
<br>岩室归来非待聘。渺渺千崖，漠漠江千顷。明月清风休弄影。只愁踏破苍苔径。
<br>
<br>摘取香芝医鹤病。正要癯仙，相伴清闲性。朝市不闻心耳静。一声长啸烟霞冷。
<br>
<br>凤栖梧（湖头即席，长翁同赋）
<br>
<br>西子湖边眉翠妩。魂冷孤山，谁是风烟主。相唤吟诗天欲雨。嫩凉不隔鸥飞处。
<br>
<br>移下天孙云锦渚。翠盖牵风，绰约凌波女。清约已成君记取。月明夜半鱼龙舞。
<br>
<br>贺新郎（赋梅）
<br>
<br>月冷霜袍拥。见一枝、年华又晚，粉愁香冻。云隔溪桥人不度，的白乐春心未纵。清影怕、寒波摇动。更没纤毫尘俗态，倚高情、预得春风宠。沈冻蝶，挂么凤。
<br>
<br>一杯正要吴姬捧。想见那、柔酥弄白，暗香偷送。回首罗浮今在否，寂寞烟迷翠拢。又争奈、桓伊三弄。开遍西湖春意烂，算群花、正作江山梦。吟思怯，暮云重。
<br>
<br>喜迁莺（代人吊西湖歌者）
<br>
<br>歌音凄怨。是几度诉春，春都不管。感绿惊红，颦烟啼月，长是为春消黯。玉骨瘦无一把，粉泪愁多千点。可怜损，任尘侵粉蠹，舞裙歌扇。
<br>
<br>转盼。尘梦断。峡里云归，空想春风面。燕子楼空，玉台妆冷，湖外翠峰眉浅。绮陌断魂名在，宝箧返魂香远。此情苦，问落花流水，何时重见。
<br>
<br>喜迁莺
<br>
<br>凉云归去。再约著，晚来西楼风雨。水静帘阴，鸥闲菰影，秋到露汀烟浦。试省唤回幽恨，尽是愁边新句。倦登眺，动悲凉还在，残蝉吟处。
<br>
<br>凄楚。空见说，香锁雾扃，心似秋莲苦。宝瑟弹冰，玉台窥月，浅澹可怜偷聚。几时翠沟题叶，无复绣帘吹絮。鬓华晚，念庾郎情在，风流谁与。
<br>
<br>菩萨蛮
<br>
<br>春风吹绿湖边草。春光依旧湖边道。玉勒锦障泥。少年游冶时。
<br>
<br>烟明花似绣。且醉旗亭酒。斜日照花西。归鸦花外啼。
<br>
<br>菩萨蛮（苏堤芙蓉）
<br>
<br>红云半压秋波碧。艳妆泣露娇啼色。佳梦入仙城。风流石曼卿。
<br>
<br>宫袍呼醉醒。休卷西风锦。明日粉香残。六朝烟水寒。
<br>
<br>菩萨蛮（水晶脍）
<br>
<br>玉鳞熬出香凝软。并刀断处冰丝颤。红缕间堆盘。轻明相映寒。
<br>
<br>纤柔分劝处。腻滑难停箸。一洗醉魂清。真成醒酒冰。
<br>
<br>菩萨蛮
<br>
<br>玉阑秋色知谁主。隔阑一架葡萄雨。绿藓怕啼鴂。可堪宫漏长。
<br>
<br>乌丝吟古怨。清泪消尘砚。梦冷不成云。□峰峰外情。
<br>
<br>菩萨蛮
<br>
<br>何须急管吹云暝。高寒滟滟开金饼。今夕不登楼。一年空过秋。
<br>
<br>桂花香雾冷。梧叶西风影。客醉倚河桥。清光愁玉箫。
<br>
<br>菩萨蛮（咏双心水仙）
<br>
<br>云娇雪嫩羞相倚。凌波共酌春风醉。的白乐玉台寒。肯教金盏单。
<br>
<br>只疑双蝶梦。翠袖和香拥。香外有鸳鸯。风流烟水乡。
<br>
<br>青玉案
<br>
<br>平生似欠西湖债。每拼了、金貂解。妩媚烟云多变态。雕鞍来处，画船归去，花柳春风隘。
<br>
<br>玉京相接蓬壶界。入画遥山翠分黛。苏小不来时节改。一堤风月，六桥烟水，鹭约鸥盟在。
<br>
<br>醉落魄
<br>
<br>钩帘翠湿。寒江上、雨晴风急。乱峰低处明残日。雁字成行，写破暮天碧。
<br>
<br>故人天外长为客。倚阑一望情何极。新来得个归消息。去棹回舟，数过几千双。
<br>
<br>夜合花
<br>
<br>斑驳云开，蒙松雨过，海棠花外寒轻。湖山翠暖，东风正要新晴。又唤醒，旧游情。记年时、今日清明。隔花阴浅，香随笑语，特地逢迎。
<br>
<br>人生好景难并。依旧秋千巷陌，花月蓬瀛。春衫抖擞，余香半染芳尘。念嫩约，杳难凭。被几声、啼鸟惊心。一庭芳草，危兰晚日，无限消凝。
<br>
<br>花心动（梅意）
<br>
<br>碧藓封枝，点寒英、疏疏玉清冰洁。梦忆旧家，春与新恩，曾映寿阳妆额。绿裙青袂南邻伴，应怪我、精神都别。恨衰晚，春风意思，顿成羞怯。
<br>
<br>犹念横斜性格。恼和靖吟魂，自来清绝。斜傍劲松，偷倚修篁，总是岁寒相识。绿阴结子当时意，到如今、芳心消歇。小桥夜，清愁倦陪澹月。
<br>
<br>昭君怨（题春波独载图）
<br>
<br>一棹莫愁烟艇。飞破玉壶清影。水溅粉绡寒。渺云鬟。不肯凌波微步。却载春愁归去。风澹楚魂惊。隔瑶京。
<br>
<br>杏花天
<br>
<br>霁烟消处寒犹嫩。乍门巷、愔愔昼永。池塘芳草魂初醒。秀句吟春未稳。
<br>
<br>仙源阻、春风瘦损。又燕子、来无芳信。小桃也自知人恨。满面羞红难问。
<br>
<br>杏花天
<br>
<br>远山学得修眉翠。看眉展、春愁无际。雨痕半湿东风外。不管梨花有泪。
<br>
<br>西园路、青鞋暗记。怕行入、秋千径里。一春多少相思意。说与新来燕子。
<br>
<br>杏花天（题杏花春禽扇面挂轴）
<br>
<br>花凝露湿燕脂透。是彩笔、丹青染就。粉绡帕入班姬手。舒卷清寒时候。
<br>
<br>春禽静、来窥晴昼。问冷落、芳心知否。不愁院宇东风骤。日日娇红如旧。
<br>
<br>杏花天（杏花）
<br>
<br>玉坛消息春寒浅。露红玉、娇生靓艳。小怜鬓湿燕脂染。只隔粉墙相见。
<br>
<br>花阴外、故宫梦远。想未识、莺莺燕燕。飘零翠径红千点。桃李春风已晚。
<br>
<br>祝英台近（荷花）
<br>
<br>拥红妆，翻翠盖，花影暗南浦。波面澄霞，兰艇采香去。有人水溅红裙，相招晚醉，正月上、凉生风露。
<br>
<br>两凝伫。别后歌断云间，娇姿黯无语。魂梦西风，端的此心苦。遥想芳脸轻颦，凌波微步，镇输与、沙边鸥鹭。
<br>
<br>祝英台近
<br>
<br>一窗闲，孤烬冷，独自个春睡。绣被熏香，不似旧风味。静听滴滴檐声，惊愁搅梦，更不管、庾郎心碎。
<br>
<br>念芳意。一并十日春寒，梅花煞憔悴。懒做新词，春在可怜里。几时挑菜踏青，云沈雨断，尽分付、楚天之外。
<br>
<br>江城子（代作）
<br>
<br>绿丛篱菊点娇黄。过重阳。转愁伤。风急天高，归雁不成行。此去郎边知近远，秋水阔，碧天长。
<br>
<br>郎心如妾妾如郎。两离肠。一思量。春到春愁，秋色亦凄凉。近得新词知怨妾，无处诉，泣兰房。
<br>
<br>生查子（咏芹）
<br>
<br>野泉春吐芽，泥湿随飞燕。碧涧一杯羹，夜韭无人翦。玉钗和露香，鹅管随春软。野意重殷勤，持以君王献。
<br>
<br>生查子
<br>
<br>芙蓉羞粉香，倚竹窥烟霁。眼带楚波寒，骨艳春风醉。谁传侧帽情，想解遗鞭意。红叶可怜秋，不寄相思字。
<br>
<br>生查子（史辅之席上歌者赠《云头香乞词》）
<br>
<br>蓬莱一捻云，彻骨龙涎染。风味韵而芳，笑语柔而婉。花娇绿鬓寒，酒凝清歌怨。翠幄已烟秾，银烛重休翦。
<br>
<br>生查子（木香）
<br>
<br>春笼云润香，露湿青蛟瘦。偷学汉宫妆，舞彻霓裳后。酥胸紫领巾，冰翦柔荑手。有意入罗囊，不肯成春酒。
<br>
<br>生查子
<br>
<br>飞花澹澹风，破暖疏疏雨。香润玉阶尘，翠湿纱窗雾。钿筝离雁行，宝箧留钗股。惟有凤楼魂，夜夜江南路。
<br>
<br>生查子（梅次韵）
<br>
<br>香惊楚驿寒，瘦倚湘筠暮。一笛已黄昏，片月尤清楚。沈沈冰玉魂，漠漠烟云浦。酸泪不成弹，又向春心聚。
<br>
<br>解连环（柳）
<br>
<br>露条烟叶。惹长亭旧恨，几番风月。爱细缕、先窣轻黄，渐拂水藏鸦，翠阴相接。纤软风流，眉黛浅、三眠初歇。奈年华又晚，萦绊游蜂，絮飞晴雪。
<br>
<br>依依灞桥怨别。正千丝万绪，难禁愁绝。怅岁久、应长新条，念曾系花骢，屡停兰楫。弄影摇晴，恨闲损、春风时节。隔邮亭，故人望断，舞腰瘦怯。
<br>
<br>解连环（春水）
<br>
<br>浪摇新绿。漫芳洲翠渚，雨痕初足。荡霁色、流入横塘，看风外漪漪，皱纹如谷。藻荇萦回，似留恋、鸳飞鸥浴。爱娇云蘸色，媚日挼蓝，远迷心目。
<br>
<br>仙源漾舟岸曲。照芳容几树，香浮红玉。记那回、西洛桥边，裙翠传情，玉纤轻掬。三十六陂，锦鳞渺、芳音难续。隔垂杨，故人望断，浸愁万斛。
<br>
<br>烛影摇红
<br>
<br>别浦潮平，远村帆落烟江冷。征鸿相唤著行飞，不耐霜风紧。雪意垂垂未定。正惨惨、云横冻影。酒醒情绪，日晚登临，凄凉谁问。
<br>
<br>行乐京华，软红不断香尘喷。试将心事卜归期，终是无凭准。寥落年华将尽。误玉人、高楼凝恨。第一休负，西子湖边，江梅春信。
<br>
<br>忆秦娥
<br>
<br>栖乌惊。隔窗月色寒于冰。寒于冰。澹移梅影，冷印疏棂。幽香未觉魂先清。无端勾起相思情。相思情。恼人无睡，直到天明。
<br>
<br>忆秦娥（舟中书事）
<br>
<br>歌声间。兰舟只隔芙蓉湾。芙蓉湾。扇摇波影，风卷云鬟。余音袅袅留余欢。双鸳飞处传情难。传情难。曲终人去，愁寄湖山。
<br>
<br>清平乐（秋叶）
<br>
<br>盘枝翦翠。叶叶西风意。吹上玉人云□底。无限新凉气味。飘萧露卷烟柔。绝怜不逐宫流。寄语多情宋玉，悲秋得似宜秋。
<br>
<br>清平乐
<br>
<br>春蒲雨湿。燕子低飞急。云压前山群翠失。烟水满湖轻碧。小莲相见湾头。清寒不到青楼。请上琵琶弦索，今朝破得春愁。
<br>
<br>更漏子
<br>
<br>玉箫闲，清韵咽。人倚画阑愁绝。云恼月，月羞云。半溪梅影昏。
<br>
<br>恨春风，萧散后。夜夜数残更漏。情悄悄，思依依。天寒一雁飞。
<br>
<br>东风第一枝（为梅溪寿）
<br>
<br>玉洁生英，冰清孕秀，一枝天地春早。素盟江国芳寒，旧约汉宫梦晓。溪桥独步，看洒落、仙人风表。似妙句、何逊扬州，最惜细吟清峭。
<br>
<br>香暗度、照影波渺。春暗寄、付情云杳。爱随青女横陈，更怜素娥窈窕。调羹雅意，好赞助、清时廊庙。羡韵高、只有松筠，共结岁寒难老。
<br>
<br>东风第一枝（壬戍立春日访梅溪，雨中同赋）
<br>
<br>烧色回青，冰痕绽白，娇云先酿酥雨。纵寒不压葭尘，应时已鞭黛土。东君入夜，怕预恼、诗边心绪。意转新，无奈吟魂，醉里已题春句。
<br>
<br>香梦醒、几花暗吐。绿睡起，几丝偷舞。酒醅清惜重斟，菜甲嫩怜细缕。玉纤彩胜，愿岁岁、春风相遇。要等得、明日新晴，第一待寻芳去。
<br>
<br>摊破浣溪沙（七夕）
<br>
<br>袅袅天风响珮环。鹊桥有女夜乘鸾。也恨别多相见少，似人间。
<br>
<br>银浦无声云路渺，金风有信玉机闲。生怕河梁分袂处，晓光寒。
<br>
<br>浣溪沙
<br>
<br>遮坐银屏度水沈。障风罗幕皱泥金。日迟宫院静愔愔。繁杏半窥红日薄，小怜低唱绿窗深。试拈犀官写春心。
<br>
<br>浣溪沙
<br>
<br>魂是湘云骨是兰。春风冰玉注芳颜。谁招仙子在人间。溅水裙儿香雾皱，唾花衫子碧云寒。洞箫声绝却骖鸾。
<br>
<br>浣溪沙
<br>
<br>偷得韩香惜未烧。吹箫人在月明桥。草芳似待玉骢骄。吹絮绣帘春澹澹，隔香罗帐夜迢迢。楚魂须著楚词招。
<br>
<br>浣溪沙（小春）
<br>
<br>云外峰峦翠欲埋。雨沾黄叶湿青鞋。小惊春色入寒荄。风月愁新空雁字，神仙梦冷忆鸾钗。凄凉不是好情怀。
<br>
<br>浣溪沙（题湖楼壁）
<br>
<br>一色烟云澹不消。两峰眉黛为谁娇。春寒犹占木兰桡。燕子似甘愁寂寞，海棠未肯醉妖娆。小园嫩约尚萧条。
<br>
<br>兰陵王（为十年故人作）
<br>
<br>凤箫咽。花底寒轻夜月。兰堂静，香雾翠深，曾与瑶姬恨轻别。罗巾泪暗叠。情入歌声怨切。殷勤意，欲去又留，柳色和愁为重折。
<br>
<br>十年迥凄绝。念髻怯瑶簪，衣褪香雪。双鳞不渡烟江阔。自春来人见，水边花外，羞倚东风翠袖怯。正愁恨时节。南陌。阻金勒。甚望断青禽，难倩红叶。春愁欲解丁香结。整新欢罗带，旧香宫箧。凄凉风景，待见了，尽向说。
<br>
<br>兰陵王（春雨）
<br>
<br>洒虚阁。幂幂天垂似幕。春寒峭，吹断万丝，湿影和烟暗帘箔。清愁晚来觉。佳景愔愔过却。芳郊外，莺恨燕愁，不管秋千冷红索。
<br>
<br>行云楚台约。念今古凝情，朝暮如昨。啼红湿翠春情薄。谩一犁江上，半篙堤外，勾引轻阴趁暮角。正孤绪寂寞。斑驳。止还作。听点点檐声，沈沈春酌。只愁入夜东风恶。怕催教花放，趁将花落。冥冥烟草，梦正远，恨怎托。
<br>
<br>水龙吟（云意）
<br>
<br>旧家心绪如云，乍舒乍卷初无定。西郊载雨，东城隔雾，还开晴景。爱恼花阴，喜移月地，朦胧清影。任无心有意，溶溶曳曳，萧散处、有谁问。
<br>
<br>朝暮如今难准。枉教他、惜春人恨。远峰依旧，前踪何在，有时愁凝。此兴飘然，不妨吹断，一川轻暝。待良宵，再入高唐梦里，觅巫阳信。
<br>
<br>水龙吟（为放翁寿）
<br>
<br>道山玉府真仙，去年再履论思地。西清禁域，眷深名重，年高身退。玉振金声，水增川涌，德兼才贵。爱知章引去，安车稳驾，轩冕付、谈笑外。
<br>
<br>兰玉孙枝竞秀，奉亲欢、莱衣同戏。蓬莱东接，苎萝西顾，三山耸翠。赐杖清朝，命堂绿野，放怀高致。似太公出将，卫公入相，为苍生起。
<br>
<br>水龙吟（为梦庵寿）
<br>
<br>夜来曾跨青虬，海风袅袅吹襟袖。蓬莱误入，群仙争问，刘郎安否。玉尘冰壶，日庭星角，孕成奇秀。看丹分宝鼎，箓传秘箧，闻重寄、长生酒。
<br>
<br>归梦惊回晓漏。正长庚、辉躔南斗。祥开华旦，菊香秋杪，枨黄霜后。笔扫龙蛇，句裁螭锦，俊才谁右。看功勋绣衮，家声再振，数千龄寿。
<br>
<br>声声慢（元夕）
<br>
<br>壶天不夜，宝炷生香，光风荡摇金碧。月滟冰痕，花外峭寒无力。歌传翠帘尽卷，误惊回、瑶台仙迹。禁漏促，拼千金一刻，未酬佳夕。
<br>
<br>卷地香尘不断，最得意、输他五陵狂客。楚柳吴梅，无限眼边春色。鲛绡暗中寄与，待重寻、行云消息。乍醉醒，怕南楼、吹断晓笛。
<br>
<br>隔浦莲（七夕）
<br>
<br>银湾初霁暮雨。鹊赴秋期去。浅月窥清夜，凉生一天风露。纤巧云暗度。河桥路。缥缈乘鸾女。正容与。
<br>
<br>西厢旧约，玉娇谁见私语。柔情不尽，好似冰绡云缕。回首天涯又怨阻。无语。西风魂断机杼。
<br>
<br>思佳客（秋扇）
<br>
<br>入手西风意已羞。不须玉斧为重修。扑萤凉夜沈沈月，障面清歌澹澹秋。
<br>
<br>休弃置，且迟留。可怜又向箧中收。莫教暗损乘鸾女，汉殿凄凉万古愁。
<br>
<br>思佳客（题《太真出浴图》）
<br>
<br>写出梨花雨后晴。凝脂洗尽见天真。春从翠髻堆边见，娇自红绡脱处生。
<br>
<br>天宝梦，马嵬尘。断魂无复到华清。恰如伫立东风里，犹听霓裳羯鼓声。
<br>
<br>思佳客
<br>
<br>有约湖山却解襟。昼眠占得一庭深。树边风色寒滋味，愁里年华雁信音。
<br>
<br>惊楚梦，听瑶琴。黄花尚可伴孤斟。断云万一成疏雨，却向湖边看晚阴。
<br>
<br>思佳客
<br>
<br>翦翠衫儿稳四停。最怜一曲凤箫吟。同心罗帕轻藏素，合字香囊半影金。
<br>
<br>春思悄，昼窗深。谁能拘束少年心。莺来惊碎风流胆，踏动樱桃叶底铃。
<br>
<br>思佳客（立秋前一日西湖）
<br>
<br>不肯楼边著画船。载将诗酒入风烟。浪花溅白疑飞鹭，荷芰藏红似小莲。
<br>
<br>醒醉梦，唤吟仙。先秋一叶莫惊蝉。白云乡里温柔远，结得清凉世界缘。
<br>
<br>思佳客（中秋后一日借月意）
<br>
<br>白玉楼台知几重。夜来望断广寒宫。一分乍阙婵娟影，二八尤宜冰雪容。
<br>
<br>云鬓露，玉钗风。水晶帘幕正玲珑。殷勤再为天香醉，可惜清光付晓钟。
<br>
<br>永遇乐（次韵吊青楼）
<br>
<br>浅晕修蛾，脆痕红粉，犹记窥户。香断帘空，尘生砌冷，谁唤青鸾舞。春风花信，秋宵月约，历历此心曾许。衔芳恨、千年怨结，玉骨未应成土。
<br>
<br>木兰艇子，莫愁何在，谩系寒江烟树。事逐云沈，情随佩冷，短梦分今古。一杯遥夜，孤光难晓，多少碎人肠处。空凄黯、西风细雨，尽吹泪去。
<br>
<br>玲珑四犯
<br>
<br>水外轻阴，做弄得飞云，吹断晴絮。驻马桥西，还系旧时芳树。不见翠陌寻春，每问著、小桃无语。恨燕莺、不识闲情，却隔乱红飞去。
<br>
<br>少年曾识春风意，到如今、怨怀难诉。魂惊冉冉江南远，烟草愁如许。此意待写翠笺，奈断肠、都无新句。问甚时、舞凤歌鸾，花里再看仙侣。
<br>
<br>御街行（赋帘）
<br>
<br>香波半窣深深院。正日上、花阴浅。青丝不动玉钩闲，看翠额、轻笼葱茜。莺声似隔，篆醒微度，爱横影、参差满。那回低挂朱阑畔。念闲损、无人卷。窥春偷倚不胜情，仿佛见、如花娇面。纤柔缓揭，瞥然飞去，不似春风燕。
<br>
<br>御街行（赋轿）
<br>
<br>藤筠巧织花纹细。称稳步、如流水。踏青陌上雨初晴，嫌怕湿、文鸳双履。要人送上，逢花须住，才过处、香风起。裙儿挂在帘儿底。更不把、窗儿闭。红红白白族花枝，恰称得、寻春芳意。归来时晚，纱笼引道，扶下人微醉。
<br>
<br>霜天晓角
<br>
<br>春云粉色。春水和云湿。试问西湖杨柳，东风外、几丝碧。望极。连翠陌。兰桡双桨急。欲访莫愁何处，旗亭在、画桥侧。
<br>
<br>霜天晓角
<br>
<br>炉烟浥浥。花露蒸沈液。不用宝钗翻炷，闲窗下、袅轻碧。醉拍。罗袖惜。春风偷染得。占取风流声价，韩郎是、旧相识。
<br>
<br>霜天晓角（九日苏堤）
<br>
<br>霜清水碧。冷浸红云湿。休说季伦锦帐，山南岸、更花密。露滴。空翠幂。两峰开霁色。不为秾妆一醉，西风帽、为谁侧。
<br>
<br>眼儿媚
<br>
<br>轻云终被断云留。不肯放春愁。翠楼旧倚，粉墙重见，歌酒风流。
<br>
<br>今朝毕竟吟情澹，芳意未全酬。东风向晚，莺花有意，吹转船头。
<br>
<br>卜算子（泛西湖坐间寅齐同赋）
<br>
<br>屈指数春来，弹指惊春去。檐外蛛丝纲落花，也要留春住。几日喜春晴，几夜愁春雨。十二雕窗六曲屏，题遍伤春句。
<br>
<br>西江月
<br>
<br>小舫半帘山色，断桥两岸秋阴。芙蓉消息已愁深。红染云机翠锦。
<br>
<br>几度烟波共酌，半生风月关心。飞来鸥鹭是知音。一笑歌边醉醒。
<br>
<br>点绛唇
<br>
<br>天外青鸾，几时常向人间住。断歌零舞。月上桐阴暮。憔悴潘郎，不解为花主。知何处。梦云愁雨。怕向西楼去。
<br>
<br>点绛唇
<br>
<br>钓月篷闲，载诗却向旗亭醉。翠蒲阴外。莫放双鸥起。水佩仙裳，洒落烟云意。来相试。玉绡新制。要写蓬壶记。
<br>
<br>踏莎行（九日西山）
<br>
<br>水减堤痕，秋生屐齿。瘦筇唤起登高意。翠烟微冷梦凄凉，黄花香晚人憔悴。
<br>
<br>怀古风流，悲秋情味。紫萸劝入旗亭醉。玉人相见说新愁，可怜又湿西风泪。
<br>
<br>踏莎行
<br>
<br>花染烟香，柳摇风翠。春工写出清明意。翠湾还趁画船开，粉墙到处骄骢系。
<br>
<br>歌唤红裙，酒招青旆，吟情又许春风醉。何妨日日烂芳游，今宵先向西城睡。
<br>
<br>恋绣衾
<br>
<br>碧梧偷恋小窗阴。恨芭蕉、不展寸心。暗语近、阳台远，奈秋宵、砧断漏沈。
<br>
<br>月明欲教吹箫去。隔骖鸾、空留怨音。从此是、天涯阻，这一场、愁梦更深。
<br>
<br>风入松
<br>
<br>卷帘日日恨春阴。寒食新晴。马蹄只向南山去，长桥爱、花柳多情。红外风娇日暖，翠边水秀山明。
<br>
<br>杜郎歌酒过平生。到处蓬瀛。醉魂不入重城晚，秾欢寄、桃叶桃根。绣被嫩寒清晓，莺声唤醒春酲。
<br>
<br>风入松（闻邻女吹笛）
<br>
<br>粉娇曾隔翠帘看。横玉声寒。夜深不管柔荑冷，樱朱度、香喷云鬟。霜月摇摇吹落，梅花簌簌惊残。
<br>
<br>萧郎且放凤箫闲。何处骖鸾。静听三弄霓裳罢，魂飞断、愁里关山。三十六宫天近，念奴却在人间。
<br>
<br>南乡子（赋十四弦）
<br>
<br>直柱倚冰弦。曾见胡儿马上弹。却笑琵琶风韵古，溅溅。想像湘妃水一帘。
<br>
<br>塞恨曲中传。两折琴丝费玉纤。不似江南风月好，厌厌。拍手齐看舞袖边。
<br>
<br>洞仙歌（题真）
<br>
<br>轻痕浅晕。偷染春风面。恰似西施影儿现。拟新妆、临槛一段天真，闲态度，长恁香娇玉软。
<br>
<br>从今怀袖里，不暂相离，似笑如颦任舒卷。顾芳容不老，只似如今，娇不语、无奈情深意远。便雨隔云疏暂分携，也时展丹青，见伊一见。
<br>
<br>柳梢青（柳）
<br>
<br>翠拂晴波，烟垂古岸，灞桥春色。斜带鸦啼，乱萦莺梦，愁丝如织。
<br>
<br>为怜张绪风流，正瘦损、宫腰褪碧。绽绾同心，留连不住，天涯行客。
<br>
<br>少年游（草）
<br>
<br>春风吹碧，春云映绿，晓梦入芳裀。软衬飞花，远连流水，一望隔香尘。
<br>
<br>萋萋多少江南恨，翻忆翠罗裙。冷落闲门，凄迷古道，烟雨正愁人。
<br>
<br>诉衷情
<br>
<br>西楼杨柳未胜烟。寒峭落梅天。东风渡头波晚，一棹木兰船。
<br>
<br>花态度，酒因缘。足春怜。屏开山翠，雨怯云娇，尽付愁边。
<br>
<br>夜行船
<br>
<br>翦水天风吹醉醒。高楼外、冻云愁凝。袖口香寒，歌喉春暖，不管雁边寒紧。
<br>
<br>琼屑瑶花飞碎影。应须待、玉田千顷。小约梅英，教吟柳絮，春在绣红鸳锦。
<br>
<br>满江红
<br>
<br>击碎空明，沧浪晚、棹歌飞入。西山外、紫霞吹断，赤尘无迹。飞上冰轮凉世界，唤回天籁清肌骨。看骊珠、影堕冷光斜，蛟龙窟。
<br>
<br>长啸外，纶巾侧。轻露下，纤絺湿。听洞箫声在，卧虹阴北。十万江妃留醉梦，二三沙鸟惊吟魄。任天河、落尽玉杯空，东方白。
<br>
<br>酹江月（灵岩吊古）
<br>
<br>万岩灵秀，拱崇台飞观，凭陵千尺。清磬一声帘幕冷，无复宫娃消息。响屧廊空，采香径古，尘土成遗迹。石间松老，断云空锁愁寂。
<br>
<br>专宠谁比轻颦，楚腰吴艳，一笑无颜色。风月荒凉罗绮梦，输与扁舟归客。舞阕歌残，国倾人去，青草埋香骨。五湖波淼，远空依旧涵碧。
<br>
<br>谒金门
<br>
<br>烟墅暝。隔断仙源芳径。雨歇花梢魂未醒。湿红如有恨。别后香车谁整。怪得画桥春静。碧涨平湖三十顷。归云何处问。
<br>
<br>留春令（淮南道中）
<br>
<br>断霞低映，小桥流水，一川平远。柳影人家起炊烟，仿佛似、江南岸。
<br>
<br>马上东风吹醉面。问此情谁管。花里清歌酒边情，问何日、重相见。
<br>
<br>留春令
<br>
<br>粉绡轻试，绿裙微褪，吴姬娇小。一点清香著芳魂，便添起、春怀抱。
<br>
<br>玉脸窥人舒浅笑。寄此情天渺。酒醒罗浮角声寒，正月挂、南枝晓。
<br>
<br>留春令（梅）
<br>
<br>玉清冰瘦，洗妆初见，春风头面。等得黄昏月溪寒，爱顾影、临清浅。
<br>
<br>历尽冰霜空羞怨。怨粉香消减。江北江南旧情多，奈笛里、关山远。
<br>
<br>留春令（红梅）
<br>
<br>玉妃春醉，夜寒吹堕，江南风月。一自情留馆娃宫，在竹外、尤清绝。
<br>
<br>贪睡开迟风韵别。向杏花休说。角冷黄昏艳歌残，怕惊落、燕脂雪。
<br>
<br>太常引
<br>
<br>玉肌轻衬碧霞衣。似争驾、翠鸾飞。羞问武陵溪，笑女伴、东风醉时。
<br>
<br>不飘红雨，不贪青子，冷澹却相宜。春晚涌金池，问一片、将愁寄谁。
<br>
<br>浪淘沙（杜鹃花）
<br>
<br>啼魄一天涯。怨入芳华。可怜零血染烟霞。记得西风秋露冷，曾浼司花。
<br>
<br>明月满窗纱。倦客思家。故宫春事与愁赊。冉冉断魂招不得，翠冷红斜。
<br>
<br>意难忘（代赠）
<br>
<br>仙子奇容。是名花第一，美占春风。烟香笼浅翠，露靓浥红。怜舞燕，惜惊鸿。相独步吴宫。料认得、娇云媚雨，来自巫峰。
<br>
<br>风流正与欢浓。羡高楼并倚，曲影阑东。烛摇留醉枕，尘坠恋歌钟。三弄笛，五花骢。莫行乐匆匆。但看取、天长地久，笑语相逢。
<br>
<br>雨中花
<br>
<br>旆拂西风，客应星汉，行参玉节征鞍。缓带轻裘，争看盛世衣冠。吟倦西湖风月，去看北塞关山。过离宫禾黍，故叠烟尘，有泪应弹。
<br>
<br>文章俊伟，颖露囊锥，名动万里呼韩。知素有、平戎手段，小试何难。情寄吴梅香冷，梦随陇雁霜寒。立勋未晚，归来依旧，酒社诗坛。
<br>
<br>八归（重阳前二日怀梅溪）
<br>
<br>楚峰翠冷，吴波烟远，吹袂万里西风。关河迥隔新愁外，遥怜倦客音尘，未见征鸿。雨帽风巾归梦杳，想吟思、吹入飞蓬。料恨满、幽苑离宫。正愁黯文通。
<br>
<br>秋浓。新霜初试，重阳催近，醉红偷染江枫。瘦筇相伴，旧游回首，吹帽知与谁同。想萸囊酒盏，暂时冷落菊花丛。两凝仁，壮怀立尽，微云斜照中。
<br>
<br>瑞鹤仙（筇枝）
<br>
<br>一枝苍玉冷。爱露节霜根，从来孤劲。提携远尘境。自清癯骨力，岁寒心性。登临助兴。甚偏与，芒鞋相称。笑葛洪、陂外腾飞，渺渺水闲烟迥。
<br>
<br>寻胜。拨开林影，斩破苔痕，缓支幽径。分云度岭。待随处、问梅信。任香挑村醑，寒拖夜月，识尽江山好景。扣禅关拗折，归来万缘自静。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
