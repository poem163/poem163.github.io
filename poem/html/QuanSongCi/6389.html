<HTML>
<HEAD>
<TITLE>全宋词 卷113 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷113</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷113</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-08&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6389"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷113')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷113]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【李浙】
<br>
<br>踏莎行
<br>
<br>（送新城交代李达善）
<br>
<br>红药香残，缘筠粉嫩。春归何处寻春信。绣鞍初上马蹄轻，举头便觉长安近。别酒无情，啼妆有恨。山城向晚斜阳褪。清江极目带寒烟，锦鳞去后凭谁问。
<br>
<br>满庭芳
<br>
<br>（乡老众宾劝制置开府酒）
<br>
<br>油幕新开，骍旄前导，暂归梓里舂容。致身槐府，功在鼎彝中。慨想东山故侣，烟霞外，久阔仙踪。今何幸，相逢吐握，谈笑一尊同。
<br>
<br>德星，占瑞处，旌麾五马，衮绣三公。对渭川遗老，绛县仙翁。厚意杯传绀玉，那堪更，篚实囊红。拼沉醉，今宵盛事，复见古人风。
<br>
<br>千秋岁
<br>
<br>（四明赵制置、史开府劝乡老众宾酒）
<br>
<br>鄮峰凝瑞，鄞水浮佳气。晴景转，花光媚。碧幢森大纛，红旆纷千骑。相遇处，满城鹤发群仙萃。绮席张高会。鼍鼓笙箫沸。金兽袅，檀烟翠。玉山环回座，休惜今朝醉。觞再举，清歌共引千秋岁。
<br>
<br>
<br>
<br>
<br>
<br>
<br>
<br>
<br>
<br>
<br>【朱熹】
<br>
<br>浣溪沙（次秀野酴醿韵）
<br>
<br>压架年来雪作堆。珍丛也是近移栽。肯令容易放春回。却恐阴晴无定度，从教红白一时开。多情蜂蝶早飞来。
<br>
<br>菩萨蛮（回文）
<br>
<br>晚红飞尽春寒浅。浅寒春尽飞红晚。尊酒绿阴繁。繁阴绿酒尊。
<br>
<br>老仙诗句好。好句诗仙老。长恨送年芳。芳年送恨长。
<br>
<br>菩萨蛮（次圭父回文韵）
<br>
<br>暮江寒碧萦长路。路长萦碧寒江暮。花坞夕阳斜。斜阳夕坞花。
<br>
<br>客愁无胜集。集胜无愁客。醒似醉多情。情多醉似醒。
<br>
<br>好事近
<br>
<br>春色欲来时，先散满天风雪。坐使七闽松竹，变珠幢玉节。中原佳气郁葱葱，河山壮宫阙。丞相功成千载，映黄流清澈。
<br>
<br>西江月
<br>
<br>睡处林风瑟瑟，觉来山月团团。身心无累久轻安。况有清池凉馆。
<br>
<br>句稳翻嫌白俗，情高却笑郊寒。
<br>
<br>兰膏元自少陵残。好处金章不换。
<br>
<br>西江月
<br>
<br>堂下水浮新绿，门前树长交枝。晚凉快写一篇诗。不说人间忧喜。
<br>
<br>身老心闲益壮，形臞道胜还肥。软轮加璧未应迟。莫道前非今是。
<br>
<br>鹧鸪天（江槛）
<br>
<br>暮雨朝云不自怜。放教春涨绿浮天。只令画阁临无地，宿昔新诗满系船。
<br>
<br>青鸟外，白鸥前。几生香火旧因缘。酒阑山月移雕槛，歌罢江风拂玳筵。
<br>
<br>鹧鸪天
<br>
<br>已分江湖寄此生。长蓑短笠任阴晴。鸣桡细雨沧洲远，系舸斜阳画阁明。
<br>
<br>奇绝处，未忘情。几时还得去寻盟。江妃定许捐双佩，渔父何劳笑独醒。
<br>
<br>鹧鸪天
<br>
<br>（叔怀尝梦飞仙，为之赋此。
<br>
<br>归日以呈茂献待郎，当发一笑）
<br>
<br>脱却儒冠着羽衣。青山绿水浩然归。看成鼎内真龙虎，管甚人间闲是非。
<br>
<br>生羽翼，上烟霏。回头只见冢累累。未寻跨凤吹箫侣，且伴孤云独鹤飞。
<br>
<br>南乡子（次张安国韵）
<br>
<br>落日照楼船。稳过澄江一片天。珍重使君留客意，依然。风月从今别一川。
<br>
<br>离绪悄危弦。永夜清霜透幕毡。明日回头江树远，怀贤。目断晴空雁字连。
<br>
<br>满江红（刘知郡生朝）
<br>
<br>秀野诗翁，念故山、十年乖隔。聊命驾、朱门旧隐，绿槐新陌。好雨初晴仍半暖，金釭玉斝开瑶席。更流传、丽藻借江天，留春色。
<br>
<br>过里社，将儿侄。谈往事，悲陈迹。喜尊前现在，镜中如昔。两鬓全期烟树绿，方瞳好映寒潭碧。但一年、一度一归来，欢何极。
<br>
<br>水调歌头
<br>
<br>富贵有馀乐，贫贱不堪忧。谁知天路幽险，倚伏互相酬。请看东门黄犬，更听华亭清唳，千古恨难收。何似鸱夷子，散发弄扁舟。
<br>
<br>鸱夷子，成霸业，有馀谋。致身千乘卿相，归把钓渔钩。春昼五湖烟浪，秋夜一天云月，此外尽悠悠。永弃人间事，吾道付沧洲。
<br>
<br>水调歌头（次袁仲机韵）
<br>
<br>长记与君别，丹凤九重城。归来故里，愁思怅望渺难平。今夕不知何夕，得共寒潭烟艇，一笑俯空明。有酒径须醉，无事莫关情。
<br>
<br>寻梅去，疏竹外，一枝横。与君吟弄风月，端不负平生。
<br>
<br>何处车尘不到，有个江天如许，争肯换浮名。只恐买山隐，却要练丹成。
<br>
<br>水调歌头
<br>
<br>（隐括杜牧之齐山诗）
<br>
<br>江水侵云影，鸿雁欲南飞。携壶结客，何处空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。酬佳节，须酩酊，莫相达。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。
<br>
<br>念奴娇
<br>
<br>（用传安道和朱希真梅词韵）
<br>
<br>临风一笑，问群芳谁是，真香纯白。独立无朋，算只有、姑射山头仙客。绝艳谁怜，真心自保，邈与尘缘隔。天然殊胜，不关风露冰雪。
<br>
<br>应笑俗李粗桃，无言翻引得，狂蜂轻蝶。争似黄昏闲弄影，清浅一溪霜月。画角吹残，瑶台梦断，直下成休歇。绿阴青子，莫教容易披折。
<br>
<br>水调歌头
<br>
<br>（联句问讯罗汉同张敬夫）
<br>
<br>雪月两相映，水石互悲鸣。不知岩上枯木，今夜若为情。应见尘土胶扰，便道山间空旷，与么了平生。与么平生了，□水不流行。熹起披衣，瞻碧汉，露华清。寥寥千载，此事本分明。若向乾坤识易，便信行藏无间，处处总圆成。记取渊冰语，莫错定盘星。
<br>
<br>忆秦娥（雪、梅二阕怀张敬夫）
<br>
<br>云垂幕。阴风惨淡天花落。天花落。千林琼玖，一空莺鹤。征车渺涉穿华薄。路迷迷路增离索。增离索。剡溪山水，碧湘楼阁。
<br>
<br>忆秦娥
<br>
<br>梅花发。寒梢挂着瑶台月。瑶台月。和羹心事，履霜时节。野桥流水声鸣咽。行人立马空愁绝。空愁绝。为谁凝伫，为谁攀折。
<br>
<br>水调歌头
<br>
<br>不见严夫子，寂寞富春山。空馀千太危石，高插暮云端。
<br>
<br>想象羊裘披了，一笑两忘身世，来把钓鱼竿。不似林间翮，飞倦始知还。
<br>
<br>中兴主，功业就，鬓毛斑。驰驱一世豪杰，相与济时艰。独委狂奴心事，不羡痴儿鼎足，放去任疏顽。爽气动心斗，千古照林峦。
<br>
<br>
<br>
<br>
<br>
<br>
<br>
<br>【黄铢】
<br>
<br>江神子（晚泊分水）
<br>
<br>秋风袅袅夕阳红。晚烟浓。暮云重。万叠青山，山外叫孤鸿。独上高楼三百尺，凭玉楯，睇层空。人间日月去匆匆。碧梧桐。又西风。北去南来，销尽几英雄。掷下玉尊天外去，多少事，不言中。
<br>
<br>菩萨蛮
<br>
<br>（夜宿崇安县第三铺闻吹箫）
<br>
<br>海山翠叠青螺浅。暮云散尽天容远。匹马度江皋。北风生怒号。
<br>
<br>解鞍楼倦翮。皓月空庭白。何处小阑干。玉箫吹夜寒。
<br>
<br>渔家傲
<br>
<br>（朱晦翁示欧公鼓子词戏作一首）
<br>
<br>永日离忧千万绪。雪舟远泛清漳浦。珍重故人寒夜语。挥玉尘。沉沉画阁凝香雾。
<br>
<br>风砌落花留不住。红蜂翠蝶闲飞舞。明日柳营江上路。云起处。苍山万叠人归去。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【高宣教】
<br>
<br>卜算子
<br>
<br>去又如何去。住又如何住。但得山花插满头，休问奴归处。
<br>
<br>
<br>
<br>
<br>
<br>
<br>
<br>
<br>【严蕊】
<br>
<br>卜算子
<br>
<br>不是爱风尘，似被前身误。花落花开自有时，总是东君主。去也终须去。住也如何住。若得山花插满头，莫问奴归处。
<br>
<br>如梦令
<br>
<br>道是梨花不是。道是杏花不是。白白与红红，别是东风情味。曾记。曾记。人在武陵微醉。
<br>
<br>鹊桥仙
<br>
<br>碧梧初出，桂花才吐，池上水花微谢。穿针人在合欢楼，正月露、玉盘高泻。
<br>
<br>蛛忙鹊懒，耕慵织倦，空做古今佳话。人间刚道隔年期，指天上、方才隔夜。
<br>
<br>
<br>
<br>
<br>
<br>
<br>
<br>
<br>【晦庵】
<br>
<br>满江红
<br>
<br>胶扰劳生，待足后、何时是足。据见定、随家丰俭，便堪龟缩。得意浓时休进步，须知世事多翻覆。漫教人、白了少年头，徒碌碌。谁不爱，黄金屋。谁不羡，千钟禄。奈五行不是，这般题目。枉费心神空计较，儿孙自有儿孙福。也不须、采药访神仙，惟寡欲。
<br>
<br>
<br>
<br>
<br>
<br>
<br>
<br> 
<br>
<br>【徐逸】
<br>
<br>清平乐
<br>
<br>风韶雨秀。春已平分后。陡顿故人疏把酒。闲凭画阑搔首。争须携手踏青。人生几度清明。待得燕慵莺懒，杨花点点浮萍。
<br>
<br>
<br>
<br>
<br>
<br>
<br>
<br>
<br> 
<br>
<br>【郭世模】
<br>
<br>瑞鹧鸪（席上）
<br>
<br>倾城一笑得人留。舞罢娇娥敛黛愁。明月宝鞲金络臂，翠琼花珥碧搔头。
<br>
<br>晴云片雪腰支袅，晚吹微波眼色秋。清露亭皋芳草绿，轻绡软挂玉帘钩。
<br>
<br>瑞鹤仙
<br>
<br>云阶连月地。记旧游、身在温柔乡里。花阴透窗绮。罗衾拥残梦，流莺惊起。银瓶水沸。待梳妆、屏风共倚。看情眉恨眼，宿粉剩香，乱愁无际。长记。多情消减，宋玉连墙，茂陵同里。离怀似水。天涯路，叹愁悴。想鸳机织锦，鸾台窥镜，秦丝幽怨未已。好归去、共把琴书，倚娇扶醉。
<br>
<br>朝中措
<br>
<br>青灯听雨夜荒凉。归梦苦难长。坐想玉奁鸳锦，空馀臂粉衣香。
<br>
<br>枕边共语，窗前执手，帘外啼妆。也是平生薄幸，须还几度思量。
<br>
<br>南歌子
<br>
<br>玉醆浮琼蚁，金奁吐翠虬。醉乡归路接温柔。暗卜幽期低约、笑藏阄。
<br>
<br>索去眉先锁，将言泪已流。小窗移火更迟留。自剔灯花油涴、玉搔头。
<br>
<br>念奴娇
<br>
<br>光风转蕙，泛崇兰、漠漠满城飞絮。金谷楼危山共远，几点亭亭烟树。枝上残花，胭脂满地，乱落如红雨。青春将暮，玉箫声在何处。
<br>
<br>无端天与娉婷，帘钩鹦鹉，梦断闻残语。玉骨瘦来无一把，手挹罗衣看取。江北江南，灵均去后，谁采蘋花与。香销云散，断魂分付潮去。
<br>
<br>浣溪沙
<br>
<br>几点胭脂印指红。一双蛾绿敛眉浓。夜寒绡帐烛花融。剩炷龙涎熏骨冷，旋调银液镇心忪。整鬟羞顾半娇慵。
<br>
<br>
<br>
<br>
<br>
<br>
<br>
<br>
<br>
<br>
<br>【黄谈】
<br>
<br>念奴娇（过西湖）
<br>
<br>午风清暑，过西湖隐约，曾游堤路。云径烟扉人境绝，真是珠宫玄圃。倦倚阑干，笑呼艇子，同入荷花去。一杯相属，恍然身在何许。休怪梦入巫云，凌波罗袜，我在迷湘浦。缥缈惊鸿飞燕举，却怨严城钟鼓。百斛明珠，千金骏马，豪气今犹故。归来清晓，幅巾犹带香露。
<br>
<br>
<br>
<br>
<br>
<br>
<br>
<br>
<br>
<br>
<br>【张□式】
<br>
<br>水调歌头（联句问讯罗汉同朱熹）
<br>
<br>雪月两相映，水石互悲鸣。不知岩上枯木，今夜若为情。应见尘中胶扰，便道山间空旷，与么了平生。与么平生了，□水不流行。熹起披衣，瞻碧汉，露华清。寥寥千载，此事本分明。若向乾坤识易，便信行藏无间，处处总圆成。记取渊冰语，莫错定盘星。
<br>
<br>
<br>
<br>
<br>
<br>
<br>
<br>【阎苍舒】
<br>
<br>水龙吟
<br>
<br>少年闻说京华，上元景色烘睛昼。朱输画毂，雕鞍玉勒，九衢争骤。春满鳌山，夜沉陆海，一天星斗。正红球过了，鸣鞘声断，回莺驭、钧天奏。
<br>
<br>谁料此生亲到，十五年、都城如旧。而今但有，伤心烟雾，萦愁杨柳。宝箓宫前，绛霄楼下，不堪回首。愿皇图早复，端门灯火，照人还又。
<br>
<br>
<br>
<br>
<br>
<br>
<br>【崔敦礼】
<br>
<br>柳梢青（寿词）
<br>
<br>惊世文章，门户照人，外家衣钵。多谢温存，相期宅相，此恩难说。
<br>
<br>今朝祝寿樽前，共拜舞、诸孙下列。但愿从今，一年强似，一年时节。
<br>
<br>西江月（寿词）
<br>
<br>暖日江南梅柳，春风堂上笙歌。满斟醽醁笑声哗。再拜千年寿嘏。
<br>
<br>清健非缘服玉，红颜不是苍霞。仙姿福禄自无涯。要看沧溟绿野。
<br>
<br>鹧鸪天（时夫人寿）
<br>
<br>本是瑶台月里仙。笑麾鸾鹤住人间。蟠桃一熟三千岁，剩对春风日月闲。
<br>
<br>缡绶结，彩衣斑。孙枝相应傍门阑。年年同上长生酒，得见沧溟几度干。
<br>
<br>鹧鸪天
<br>
<br>王母瑶池景物鲜。蟠桃华实不知年。天教把定春风笑，来作人间长寿仙。
<br>
<br>披蕊笈，诵云篇。朝朝香之篆炉烟。只将清静为真乐，合住春秋岁八千。
<br>
<br>念奴娇（和徐尉）
<br>
<br>吴松江畔，对烟波浩渺，相忘鸥鸟。日日篮舆湖上路，十里珠帘惊笑。高下楼台，浅深溪坞，著此香山老。辋川图上，好风吹梦曾到。
<br>
<br>不用金谷繁华，碧城修竹，自比封君号。万壑千岩天付与，一洗寒酸郊岛。霖雨方思，烟尘未扫，合挽三江倒。功成名遂，却来依旧华表。
<br>
<br>水调歌头（垂虹桥亭词）
<br>
<br>倚棹太湖畔，踏月上垂虹。银涛万顷无际，渺渺欲浮空。为问瀛洲何在，我欲骑鲸归去，挥手谢尘笼。未得世缘了，佳处且从容。饮湖光，披晓月，抹春风。平生豪气安用，江海兴无穷。身在冰壶千里，独倚朱栏一啸，惊起睡中龙。此乐岂多得，归去莫匆匆。
<br>
<br>江城子（送凌静之）
<br>
<br>吴王台上雨初晴。远烟横。柳如云。门外西风，催踏马蹄尘。声断阳关人去□，遮落日，向西秦。不教容易从归程。语酸辛。黯消魂。且共一尊，相属莫辞频。
<br>
<br>后夜月明千里隔，君忆我，我思君。
<br>
<br>
<br>
<br>
<br>
<br>
<br>
<br>
<br>
<br>【陈造】
<br>
<br>诉衷情（西湖）
<br>
<br>今朝人自藕州来。花意尚迟回。几时画船同载，云锦照樽罍。
<br>
<br>铃齐外，已全开。是谁催。诗仙住处，和气回春，羯鼓如雷。
<br>
<br>蝶恋花
<br>
<br>（范参政游石湖作命次韵）
<br>
<br>山立翠屏开几面。画舸经行，蒲葺□□岸。想过溪门帆影转。湖光忽作浮天远。诗卷来时春晼晚。愁把钓游，佳处寻思遍。不许冷官人所贱。拘缠自叹冰蚕茧。
<br>
<br>洞仙歌（赵史君送红梅）
<br>
<br>蝶狂风闹，不到凝香地。谁见飞琼巧梳洗。厌孤标冷艳，不入时宜，银烛底，酒沁冰肌未睡。
<br>
<br>东君怜索寞，分寄寒齐，闹耐残醒嗅芳蕊。费西湖东阁，多少诗愁，援彩笔、重与江梅品第。算肯容、丹杏接仙游，又却要蕊宫，侍香扶醉。
<br>
<br>水调歌头（千叶红梅送史君）
<br>
<br>胜日探梅去，邂逅得奇观。南枝的皪，陡觉品俗又香慳。
<br>
<br>曾是瑶妃清瘦，帝与金丹换骨，酒韵上韶颜。百叠侈罗袂，小立耐春寒。
<br>
<br>凝香地，古仙伯，玉尘闲。烦公持并三友，秀色更堪餐。定笑芙蓉骚客，认作东风桃杏，醉眼自相谩。想见落诗笔，字字漱龙兰。
<br>
<br>菩萨蛮
<br>
<br>（十月十三日，宝应宰招饮，
<br>
<br>弟子常盼酒所指屏间画梅乞词）
<br>
<br>冰花的皪冰蟾下。松烟竹雾溪桥夜。斜倚小峰峦。依依同岁寒。
<br>
<br>生绡明粉墨。浅笑犹倾国。恰似野桥看。飘零只等闲。
<br>
<br>虞美人（呈赵帅）
<br>
<br>凝香仙伯莺花主。雅意怜羁旅。略分春色便浓欢。街吏何妨日日、报平安。诗人一醉龙公妒。恰限今朝雨。关门独酌强伸眉。也胜栖栖腰铺、守风时。
<br>
<br>鹧鸪天
<br>
<br>闲去街头赏大花。翠帷珠幰护豪华。西真宴罢群仙醉，千尺黄云错紫霞。
<br>
<br>团粉黛，闹箫笳。使星躔处驻灵槎。定知今夜游仙梦，不落西京姚魏家。
<br>
<br>鹧鸪天
<br>
<br>遍赏扬州百种花。因循忘却鬓苍华。客闲惯刻分题烛，坐久还生醉眼霞。
<br>
<br>催掺鼓，趁鸣笳。未应回首问归槎。清明寒食风烟地，判到今春不着家。
<br>
<br>鹧鸪天
<br>
<br>醉阅东风百种花。醒来长悔误随车。须知绿幕黄帘底，别有春藏姚魏家。
<br>
<br>空想像，剩惊嗟。梦云从此漫天涯。二年得趁花前约，潘鬓缘愁恐更华。
<br>
<br>江神子
<br>
<br>（席上史君令谢芷索词作）
<br>
<br>歌筵当日小蓬瀛。晚妆明。识芳卿。挽袖新词，曾博遏云声。又侍仙翁灯夕饮，红雾底，沸箫笙。催人刻烛待诗成。捧雕觥。媚盈盈。不道醉魂，入夜已瞢腾。墨涴香罗回盼处，和笑道，太狂生。
<br>
<br>
<br>
<br>
<br>
<br>
<br>
<br>
<br>
<br>【黄定】
<br>
<br>鹧鸪天（寿熊左史）
<br>
<br>间世文章万选钱。清时平步八花砖。大开紫府瑶池宴，正是橙黄橘绿天。
<br>
<br>金烛里，玉堂前。翰林元是武夷仙。雍容草罢明堂诏，留取天香馥寿筵。
<br>
<br>
<br>
<br>
<br>
<br>
<br>
<br>
<br>【王自中】
<br>
<br>念奴娇（题钓台）
<br>
<br>扁舟夜泛，向子陵台下，偃帆收橹。水阔风摇舟不定，依约月华新吐。细酌清泉，痛浇尘臆，唤起先生语。当年纶钓，为谁高卧烟渚。
<br>
<br>还念古往今来，功名可共，能几人光武。一旦星文惊四海，从此故人何许。到底轩裳，不如蓑笠，久矣心相与。天低云淡，浩然吾欲高举。
<br>
<br>
<br>
<br>
<br>
<br>
<br>
<br>【韩仙姑】
<br>
<br>苏幕遮
<br>
<br>不忧贫，不恋富。大悟之人，开着波罗铺。内有真如无价实，欲识真如，正照菩提路。
<br>
<br>贪爱心，须除去。清净法身，直是堪凭据。忍辱波罗为妙药，服了一圆，万病都新愈。
<br>
<br>
<br>
<br>
<br>
<br>
<br>
<br>
<br>【周颉】
<br>
<br>朝中措
<br>
<br>（饮饯元龄诸公席上戏作）
<br>
<br>郧城清胜压湖湘。人物镇相望。秀气谁符楚泽，建安诸子文章。
<br>
<br>东风得意，青云路稳，好去腾骧。要识登科次第，待看北斗光芒。
<br>
<br>
<br>
<br>
<br>
<br>
<br>
<br>
<br>【王彭年】
<br>
<br>朝中措
<br>
<br>人才七泽盛三湘。前辈敢追望。惭愧史君劝驾，杯前重赐篇章。
<br>
<br>雷风断送，鱼龙变化，云路蜚骧。德意如何报称，短歌莫写毫芒。
<br>
<br>
<br>
<br>
<br>
<br>
<br>
<br>
<br>【李伯虎】
<br>
<br>朝中措
<br>
<br>史君清德比清湘。妙政古相望。闲暇恩波万井，笑谈风月千章。
<br>
<br>殷勤劝驾，几人怀德，刻意腾骧。试问匣中长剑，也应增焕光芒。
<br>
<br>太常引（仲履席上戏作）
<br>
<br>憎人虎豹守天关。（并）嗟蜀道、十分难。说与沐猴冠。这富贵、於人怎谩。忘形尊俎，能言桃李，日日在东山。不醉有馀叹。唱好个、风流谢安。
<br>
<br>
<br>
<br>
<br>
<br>
<br>
<br>
<br>
<br>
<br>【朱□颜】
<br>
<br>南歌子
<br>
<br>（有同年傅景仁长短句，走笔次韵，既抵峤南，回首野处，后会之期未卜也。因锲石湘漓江上，以寓万里之思云。绍熙五年清明后二日。）
<br>
<br>影落三秋月，寒生六月霜。是谁幻出玉筼筜。乞与一枝和雪、钓漓湘。
<br>
<br>劲切依琳馆，虚心陋草堂。笔端自有雌黄。疑是化龙蜚到、葛仙旁。
<br>
<br>
<br>
<br>
<br>
<br>
<br>
<br>
<br>【唐致政】
<br>
<br>感皇恩（原无调名）
<br>
<br>君欲问予年，八十有七。百岁十分尚留一。世间滋味，尝尽酸咸苦涩。时今倒食蔗，无甜汁。
<br>
<br>
<br>
<br>
<br>
<br>
<br>
<br>
<br>【楼锷】
<br>
<br>浣溪沙（双桧堂）
<br>
<br>夏半阳乌景最长。小池不断藕花香。电影雷声催急雨，十分凉。
<br>
<br>芡剥明珠随意嚼，瓜分琼玉趁时尝。双桧堂深新酿好，且传觞。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【林外】
<br>
<br>洞仙歌
<br>
<br>飞梁压水，虹影澄清晓。橘里渔村半烟草。今来古往，物是人非，天地里，唯有江山不老。
<br>
<br>雨巾风帽。四海谁知我。一剑横空几番过。按玉龙、嘶未断，月冷波寒，归去也、林屋洞天无锁。认云屏烟障是吾庐，任满地苍苔，年年不扫。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【梁安世】
<br>
<br>西江月
<br>
<br>（淳熙庚子重九，梁次张拉韩廷玉、但能之、陈颖叔同游临桂栖霞洞，赋西江月词。）
<br>
<br>南国秋光过二，宾鸿未带初寒。洞中驼褐已嫌单。洞口犹须挥扇。
<br>
<br>夕照千峰互见，晴空万象都还。羡他渔艇系澄湾。欹枕玻璃一片。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【黄岩叟】
<br>
<br>望海潮
<br>
<br>梅天雨歇，柳堤风定，江浮画鹢纵横。瀛女弄箫，冯夷伐鼓，云间凤咽鼍鸣。波面走长鲸。卷怒涛来往，搅碎沧溟。两岸游人笑语，罗绮间簪缨。
<br>
<br>灵均逝魄无凭。但湘沅一水，到底澄清。菰黍万家，丝桐五彩，年年吊古深情。锦帜片霞明。使操舟妙手，翻动心旌。向晚鱼龙戏罢，千里浪花平。
<br>
<br>
<br>
<br>
<br>
<br>
<br>
<br>
<br>
<br>
<br>【富扌肃】
<br>
<br>多丽（寿刘帅）
<br>
<br>淡云收、晓来春满湘中。柳如烟、花枝如糁，万红千翠织浓。照帘旌、微穿丽日，动罗幕、轻转香风。天上良辰，人间淑景，生贤和气显殊钟。映时表、南山北斗，相并两穹崇。须知道、英明罕比，文武谁同。
<br>
<br>奉慈亲、承颜戏彩，更闻吉梦占熊。扫蛮氛、遂清三楚，定徐方、行策元功。趣召遄归，康时佐主，指挥谈笑虏巢空。寿觞举、器舟斟海，不用水精钟。休辞醉，千龄会遇，美事重重。翰墨大全丙集。卷十三。
<br>
<br>
<br>
<br>
<br>
<br>
<br>
<br>
<br>
<br>
<br>【邵怀英】
<br>
<br>水调歌头（寿刘帅）
<br>
<br>香衬紫荷陌，和气满长沙。黄堂庶寝春晓，风软碧幢遮。天遣武夷仙客，来掌元戎金印，千骑拥高牙。收了绿林啸，喜动紫薇花。
<br>
<br>青藜杖，鸿宝略，属公家。长城应与借一，天语屡褒嘉。且伴彩衣行乐，指日丝纶飞诏，归去凤池夸。千岁祝眉寿，福海浩无涯。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【罗愿】
<br>
<br>水调歌头（中秋和施司谏）
<br>
<br>秋宇净如水，月镜不安台。郁孤高处张乐，语笑脱氛埃。檐外白毫千丈，坐上银河万斛，心境两佳哉。俯仰共清绝，底处着风雷。问天公，邀月姊，愧凡才。婆娑人世，羞见蓬鬓漾金罍。来岁公归何处，照耀彩衣簪橐，禁直且休催。一曲庾江上，千古继韶陔。
<br>
<br>
<br>
<br>
<br>
<br>
<br>
<br>
<br>【楼钥】
<br>
<br>醉翁操
<br>
<br>（七月上浣游裴园）
<br>
<br>茫茫。苍苍。青山绕、千顷波光。新秋露风荷吹香。悠飏心地翛然，生清凉。古岸摇垂杨。时有白鹭飞来双。
<br>
<br>隐君如在，鹤与翱翔。老仙何处，尚有流风未忘。琴与君兮宫商。酒与君兮杯觞。清欢殊未央。西山忽斜阳。欲去且徜徉。更将霜鬓临沧浪。
<br>
<br>醉翁操
<br>
<br>（和东坡韵咏风琴）
<br>
<br>冷然。清圆。谁弹。向屋山。何言。清风至阴德之天。悠飏馀响婵娟。方昼眠。迥立八风前。八音相宣知孰贤。有时悲壮，铿若龙泉。有时幽杳，彷佛猿吟鹤怨。忽若巍巍山巅。荡荡几如流川。聊将娱暮年。听之身欲仙。弦索满人间。未有逸韵如此弦。
<br>
<br>导引
<br>
<br>（孝宗皇帝虞主自浙江还重华宫鼓吹导引曲）
<br>
<br>孝宗纯孝，前圣更何加。高蹈处重华。丹成仙去龙輴远，越岸暮山遐。
<br>
<br>波臣先为卷寒沙。来往护灵槎。九虞礼举神祇乐，万世佑皇家。
<br>
<br>导引
<br>
<br>（孝宗皇帝神主自重华宫至太庙袝庙鼓吹导引曲）
<br>
<br>吾皇尽孝，宗庙务崇尊。钜典备弥文。巍巍东向开基主，七世袝神孙。
<br>
<br>追思九闰整乾坤。环宇慕洪恩。从今密迩高宗室，千载事如存。
<br>
<br>
<br>
<br>
<br>
<br>
<br>
<br>
<br>
<br>
<br>【张良臣】
<br>
<br>西江月
<br>
<br>四壁空围恨玉，十香浅捻啼绡。殷云度雨井桐凋。雁雁无书又到。
<br>
<br>别后钗分燕股，病馀镜减鸾腰。蛮江豆蔻影连梢。不道参横易晓。
<br>
<br>采桑子
<br>
<br>佳人满劝金蕉叶，夜玉春温。别后黄昏。燕子楼高月一痕。年年依旧梨花雨，粉泪空存。流水孤村。不着寒鸦也断魂。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【舒邦佐】
<br>
<br>水调歌头（寿衡守季国正）
<br>
<br>问讯金华伯，自是地行仙。只为朱轮画戟，句引到湘川。用个狎鸥心地，做就烹鲜时政，民化我何言。但贵衡阳纸，纸落尽云烟。对湖天，梅索笑，月还圆。旧时岳生申甫，重到是前缘。快洗瑶觥一醉，唤个鹤仙起舞，骑取上花砖。春秋更多少，庄木八千年。
<br>
<br>
<br>
<br>
<br>
<br>
<br>
<br> 
<br>
<br>【张孝忠】
<br>
<br>杏花天
<br>
<br>（刘司法喜咏北湖次其韵）
<br>
<br>爱寻水竹添情况。任云卧、溪边石上。衔杯乐圣成游荡。不为弓弯舞样。
<br>
<br>北湖迥、风飘彩舫。□笑击、冯夷薄相。致身福地何萧爽。莫道居夷太枉。
<br>
<br>杏花天
<br>
<br>看花随柳湖边去。似邂逅、水晶宫住。刘郎笔落惊风雨。酒社诗盟心许。
<br>
<br>玉关外、不辞马武。便好展、云霄稳步。郴江自绕郴山路。欲问功名何处。
<br>
<br>破阵子（北湖次唐教授韵）
<br>
<br>占气中涵清淑，徵诗古富篇章。杖屦闲随鱼□乐，怀抱清如湖水凉。何殊吴越乡。风柳春容袅袅，水花水影汪汪。且把清尊浇磊磈，莫为浮名愁肺肠。星星白发长。
<br>
<br>玉楼春
<br>
<br>（泛北湖次唐教授韵）
<br>
<br>绿波春早青烟暮。翠幕船如天上去。深杯蜀酒醉贤人，隔岸幽花怜静女。
<br>
<br>浮云散乱流萍聚。恨满韩张离合处。欲招骑龙帝乡人，来咏叉鱼春岸句。
<br>
<br>鹧鸪天
<br>
<br>豆蔻梢头春意浓。薄罗衫子柳腰风。人间乍识瑶池似，天上浑疑月殿空。
<br>
<br>眉黛小，髻云松。背人欲整又还慵。多应没个藏娇处，满镜桃花带雨红。
<br>
<br>菩萨蛮（即席次王华容韵）
<br>
<br>娇红隐映花稍雾。金莲容与歌声度。得句写香笺。江山此意传。
<br>
<br>醉当春好处。不道因风絮。去并锦闱眠。青绫被底仙。
<br>
<br>西江月（即席次王华容韵）
<br>
<br>堂上簪缨交错，花间帘幕高张。与君一咏一飞觞。莫笑诗狂饮畅。
<br>
<br>满路光风转蕙，吟边宫柳斜行。新词妙绝动宫墙。紫诰黄麻天上。
<br>
<br>霜天晓角（汉阳王守席上）
<br>
<br>楚山浮碧。江汉无终极。鄂渚几行云树，天何意、限南北。使君觞醉客。健倒曾何惜。三国英雄谁在，斜阳外、尽陈迹。
<br>
<br>
<br>
<br>
<br>
<br>
<br>
<br>
<br>
<br>【方有开】
<br>
<br>点绛唇（钓台）
<br>
<br>七里滩边，江光漠漠山如戟。渔舟一叶。径入寒烟碧。笑我尘劳，羞对双台石。身如织。年年行役。鱼鸟浑相识。
<br>
<br>满江红（约台）
<br>
<br>跳出红尘，都不愿、是非荣辱。垂钓处、月明风细，水清山绿。七里滩头帆落尽，长山泷口潮回速。问有谁、特为上钩来，刘文叔。
<br>
<br>貂蝉贵，无人续。金带重，难拘束。这白麻黄纸，岂曾经目。昨夜客星侵帝座，且容伸脚加君腹。问高风、今古有谁同，先生独。
<br>
<br>
<br>
<br>
<br>
<br>
<br>
<br>
<br>
<br>【许及之】
<br>
<br>贺新郎
<br>
<br>旧俗传荆楚。正江城、梅炎藻夏，做成重午。门艾钗符关何事，付与痴儿騃女。耳不听、湖边鼍鼓。独炷炉香薰衣润，对潇潇、翠竹都忘暑。时展卷，诵骚语。
<br>
<br>新愁不障西山雨。问楼头、登临倦客，有谁怀古。回首独醒人何在，空把清尊酹与。漾不到、潇湘江渚。我又相将湖南去，已安排、吊屈嘲渔父。君有语，但分付。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【傅大询】
<br>
<br>水调歌头
<br>
<br>草草三间屋，爱竹旋添栽。碧纱窗户，眼前都是翠云堆。一月山翁高卧，踏雪水村清冷，木落远山开。唯有平安竹，留得伴寒梅。
<br>
<br>唤家童，开门看，有谁来。客来一笑，清话煮茗更传杯。有酒只愁无客，有客又愁无酒，酒熟且俳徊。明日人间事，天自有安排。
<br>
<br>锦堂春（寿许宰）
<br>
<br>梅要疏开，雪教迟下，怕他寒入江天。有月桥仙客，相伴婵娟。巷陌升平气象，一时都在鸣弦。望东家锦里，雁到云边。书到云边。
<br>
<br>尊前翠眉环唱，道新腔字稳，花折声圆。此去凤池游戏，碧波添插金莲。看长生叶上，龟寿千年。人寿千年。
<br>
<br>柳梢青（庆叶丞）
<br>
<br>春到江南，今年寒少，早有疏梅。相伴双松，吟哦风月，着意花开。
<br>
<br>天香甚处安排。便何似、调羹去来。劲节仙姿，玉堂难老，身在蓬莱。
<br>
<br>念奴娇
<br>
<br>江梅破腊，把一枝来报，□原无空格，据律补春消息。锦帐银瓶龙麝暖，画烛光摇金碧。两径桃花，一溪流水，路入神仙宅。云裳羽佩，洞天相会今夕。堂下乐问灵鼍，玉人清唱，舞袖低回雪。富贵风流须道是，天上人间难得。玉镜台边，琼浆盏畔，共说春心切。百年偕老，凤凰楼上风月。
<br>
<br>行香子
<br>
<br>（寿邓宰母·二月初五）
<br>
<br>玉佩簪缨。罗袜生尘。问何时、来到湘滨。尧蓂五叶，二月阳春。一霎时风，一霎时雨，一霎时晴。有子鸣琴。有路登瀛。戏斑衣、温酒重斟。蟠桃难老，相伴长生。一千年花，一千年果，一千年人。
<br>
<br>
<br>
<br>
<br>
<br>
<br>
<br>
<br>【刘德秀】
<br>
<br>贺新郎（西湖）
<br>
<br>雨沐秋容薄。莹湖光、琉璃千顷，浪平如削。步绕湖边佳绝处，时涌琼楼珠阁。记一一、经行皆昨。十万人家空翠里，借姮娥、玉鉴相依约。卷雾箔，飞烟幕。
<br>
<br>天机云锦才收却。放芙蓉、岸花十里，翠红成幄。向晚买舟撑月去，笑引银汉共酌。醉欲起、骑鲸碧落。试唤坡仙哦妙句，问淡妆、此夕如何著。只云月，是梳掠。
<br>
<br>
<br>
<br>
<br>
<br>
<br>
<br>
<br>
<br>
<br>【吴镒】
<br>
<br>水调歌头（柳州北湖）
<br>
<br>澄彻北湖水，圆镜莹青铜。客槎星汉天上，隐隐暗朝通。六月浮云落日，十顷增冰积雪，胜绝与谁同。罗袜步新月，翠袖倚凉风。
<br>
<br>子韩子，叫虞帝，傲祝融。御风凌雾来去，邂逅此从容。欲问骑驎何处，试举叉鱼故事，惊起碧潭龙。乞我飞霞佩，从子广寒宫。
<br>
<br>水调歌头
<br>
<br>三楚上游地，五岭翠眉横。杜诗韩笔难尽，身到眼增明。最好流泉百道，氵虢々绕城萦市，唯见洛阳城。化鹤三千岁，橘井尚凄清。
<br>
<br>阆风客，紫贝阙，白玉京。不堪天上官府，时此驻霓旌。岁晚朔云边雪，压尽蛮烟瘴雨，过雁落寒汀目所观前人，盖以词寓其意。况有如泉酒，细与故人倾。
<br>
<br>
<br>
<br>
<br>
<br>
<br>
<br>
<br>【林淳】
<br>
<br>水调歌头
<br>
<br>（温陵东湖次陈休齐体仁韵）
<br>
<br>潇潇东湖上，夜雨洗清秋。朝来尘霁，凝望千里兴悠悠。山色揉蓝深染，波影青铜新铸，□冷翠光浮。蓑笠真吾事，聊整钓鱼钩。坐中客，凌王谢，更风流。一觞一咏，豪俊谈笑气吞牛。花月连环长好，到处名园池□，遇景且遨游。试问陶元亮，底事赋归休。
<br>
<br>鹧鸪天（西湖）
<br>
<br>天近祅知雨露浓。湖山无日不春风。闲花野草皆掀舞，曾在君王愿盼中。
<br>
<br>时易得，会难逢。朝为逆旅暮三公。蛟龙得雨飞无便，鸡犬腾云夙有功。
<br>
<br>柳梢青
<br>
<br>富贵园林。清虚清馆，随意登临。物外风光，云明花媚，鸟语烟深。
<br>
<br>徐徐缓辔微吟。迤逦度、松间柳阴。览遍幽奇，小舟归晚，月映波心。
<br>
<br>浣溪沙（忆西湖）
<br>
<br>却忆西湖烂漫游。水涵山影翠光浮。轻舟短棹不惊鸥。带露精神花妩媚，依风情态柳温柔。莺歌燕语巧相留。
<br>
<br>水调歌头（次赵帅开西湖韵）
<br>
<br>湖波涨新绿，环绕越王山。棠齐清昼馀暇，赢得静中观。四面屏围碧玉，十里障开云锦，冰监倒晴澜。目送孤鸿远，心与白鸥闲。
<br>
<br>隘游人，喧鼓吹，杂歌让。晓天澄霁，花羞柳妒怯春寒。好在风光满眼，只恐阳春有脚，催诏下天关。剩写鹅溪幅，归去凤池看。
<br>
<br>水调歌头
<br>
<br>疏水绕城郭，农利遍三山。使君重本，雅志初不在游观。化出玉壶境界，挥洒锦囊词翰，笔下涌波澜。天巧无馀蕴，意匠自舒闲。
<br>
<br>拥鳌头，民间乐，颂声让。养花天气，云柔烟腻护朝寒。桃李满城阴合，杨柳绕堤绿暗，幽鸟语间关。似诉风光好，留与后人看。
<br>
<br>水调歌头
<br>
<br>螺水亘千古，鳌顶冠三山。年丰帅阃尘静，栏槛纵遐观。四望潮登浦溆，万顷绿浮原野，堤岸溢波澜。畎浍皆沾足，日永桔槔闲。
<br>
<br>肆华筵，鱼鸟乐，众宾让。良辰好景，年年莫放此盟寒。且念新湖遗爱，莫作故园遐想，到处是乡关。勋业知非晚，聊把镜频看。
<br>
<br>菩萨蛮
<br>
<br>鹅谿净称烟笼月。澄心白称光浮雪。净白两俱宜。天然浓淡枝。
<br>
<br>花光神意远。吮墨含毫浅。依约有香来。春风随手开。
<br>
<br>减字木兰花
<br>
<br>（郑尚书席上借前韵）
<br>
<br>嫣然笑粲。醉靥融滋春意烂。侍宴终宵。欢动帘帏酒易消。尊前狂客。惊见蕊仙新谪籍。珠阖深关。丹就同归海上山。
<br>
<br>减字木兰花
<br>
<br>烛花呈灿。瑞气满筵春欲烂。月色中宵。疑是阶前雪未消。骚人词客。魂断蜡梅香已籍。谁更情关。一点新愁入远山。
<br>
<br>浣溪沙（郑尚书席上再作）
<br>
<br>冒雪休寻访戴船。红炉剩爇宝香然。阖儿煨暖两三椽。更有玉杯传素手，梅花相对两争妍。停杯听唱月娟娟。
<br>
<br>
<br>
<br>
<br>
<br>
<br>
<br>
<br>
<br>
<br>【张震】
<br>
<br>蝶恋花（惜春）
<br>
<br>梅子初青春已暮。芳草连云，绿遍西池路。小院绣垂帘半举。衔泥紫燕双飞去。
<br>
<br>人在赤阑桥畔住。不解伤春，还解相思否。清梦欲寻犹间阻。纱窗一夜萧萧雨。
<br>
<br>鹧鸪天（怨别）
<br>
<br>宽尽香罗金缕衣。心情不似旧家时。万丝柳暗才飞絮，一点梅酸已着枝。
<br>
<br>金底背，玉东西。前欢赢得两相思。伤心不及风前燕，犹解穿帘度幕飞。
<br>
<br>鹧鸪天（春暮）
<br>
<br>横素桥边景最佳。绿波清浅见琼沙。衔泥燕子迎风絮，得食鱼儿趁浪花。
<br>
<br>春已暮，日初斜。画船箫鼓是谁家。兰桡欲去空留恋，醉倚兰干看晚霞。
<br>
<br>蓦山溪（春半）
<br>
<br>青梅如豆，断送春归去。小绿间长红，看几处、云歌柳舞。偎花识面，对月共论心，携素手，采香游，踏遍西池路。水边朱户。曾记销魂处。小立背秋千，空怅望、娉婷韵度。杨花扑面，香糁一帘风，情脉脉，酒厌厌，回首斜阳暮。
<br>
<br>蓦山溪（初春）
<br>
<br>春光如许。春到江南路。柳眼弄晴晖，笑梅老、落英无数。峭寒庭院，罗幕护窗纱，金鸭暖，锦屏深，曾记看承处。云边尺素。何计传心缕。无处说相思，空惆怅、朝云暮雨。曲阑干外，小立近黄昏，心下事，眼边愁，借问春知否。
<br>
<br>
<br>
<br>
<br>
<br>
<br>
<br>【张顾】
<br>
<br>水调歌头（徐高士游洞霄）
<br>
<br>雨后烟景绿，春水涨桃花。系舟溪上，笋舆十里达平沙。路转峰回胜处，无数青荧玉树，缥缈羽人家。楼观倚空碧，水竹湛清华。
<br>
<br>纵幽寻，携蜡屐，上苍霞。古仙何在，空馀药灶委岩洼。他日倘然归老，乞取一庵云卧，随分了生涯。底用更辛苦，九转炼黄芽。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【崔敦诗】
<br>
<br>六州
<br>
<br>商秋吉，嘉会协中辛。涓路寝，修禋祀，圣德昭清。端志虑，罄竭斋精。锦绣排天仗，羽卫缤纷。朝太室、返中宸。被衮接神明。时平天时俱清晏，兼丰年和气，品物达芳馨。瞻熉座，舂容娭燕三灵。奠瑶爵，荐量币，清思呦冥冥。望昆仑。嘉祥塞絪缊。诚殚礼洽庆休成。润泽被生民。端门肆眚，昕庭称贺，俱将景福万寿、祝双亲。
<br>
<br>十二时
<br>
<br>勋华并、天胙昌期。圣德茂重离。英明经远，浚哲昭微。宝俭更深慈。观万国、累洽重熙。对明时。报礼秩神祇。玉帛奏华夷。雍肃显相，百辟各钦祗。奄嘉虞英璧奠华滋。神安坐、景气澄虚。极光焰、烛长丽。展诗应律，万舞逶迟。三献洽皇仪。垂露浸庆祜来宜。礼无违。鸣鸾临帝阙，飞凤下天倪。清和寰宇，霈泽一朝驰。醇化无为。万祀巩洪基。
<br>
<br>
<br>
<br>
<br>
<br>
<br>
<br>
<br>
<br>
<br>【赵汝愚】
<br>
<br>柳梢青（西湖）
<br>
<br>水月光中，烟霞影里，涌出楼台。空外笙箫，云间笑语，人在蓬莱。
<br>
<br>天香暗逐风回。正十里、荷花盛开。买个扁舟，山南游遍，山北归来。
<br>
<br>
<br>
<br>
<br>
<br>
<br>
<br>
<br>
<br>
<br>【赵善扛】
<br>
<br>传言玉女（上元）
<br>
<br>璧月珠星，辉映小桃秾李。化工容易，与人间富贵。东风巷陌，春在暖红温翠。人来人去，笑歌声里。油壁青骢，第一番共燕喜。举头天上，有如人意。歌传乐府，犹是升平风味。明朝须判，醉眠花底。
<br>
<br>好事近
<br>
<br>风动一川花，摇漾影迷红碧。人立杏花阴下，泛光风袭袭。琼枝碧月互相辉，春容泫将夕。罗盖暗承花雾，渍鲛绡香湿。
<br>
<br>重叠金（春游）
<br>
<br>楚宫杨柳依依碧。遥山翠隐横波溢。绝艳照秾春。春光欲醉人。
<br>
<br>纤纤芳草嫩。微步轻罗衬。花戴满头归。游蜂花上飞。
<br>
<br>重叠金（春思）
<br>
<br>玉关芳草黏天碧。春风万里思行客。骄马向风嘶。道归犹未归。
<br>
<br>南云新有雁。望眼愁边断。膏沐为谁容。倚楼烟雨中。
<br>
<br>重叠金（春宵）
<br>
<br>一川花月青春夜。玉容依约花阴下。月照曲阑干。红绡挹露寒。
<br>
<br>袖香温素手。意铄金卮酒。香远绣帘开。画楼吹落梅。
<br>
<br>十拍子（上巳）
<br>
<br>柳絮飞时绿暗，荼蘼开后春酣。花外青帘迷酒思，陌上晴光收翠岚。佳辰三月三。解佩人逢游女，踏青草斗宜男。醉倚画阑阑槛北，梦绕清江江水南。飞鸾与共骖。
<br>
<br>青玉案（春暮）
<br>
<br>一年陌上寻芳意。想人在、东风里。褪粉销红春有几。青翰飞去，紫云凝伫，往事如流水。
<br>
<br>烟横极浦山无际。暗解明珰问谁寄。乡在温柔何处是。轮囷香雾，静深庭院，帘影参差翠。
<br>
<br>烛影摇红（盱江有怀）
<br>
<br>桃李墙头，向人都似他年意。舞丝千丈飏晴光，骀青春无际。花气薰然自醉。傍垂杨、行行缓辔。倦游无奈，回首云山，归期犹未。
<br>
<br>玉锁楼空，鸟啼花外东风起。少年恩怨付波流，吟望朱阑倚。冉冉尘生客袂。对尊前、高情暂寄。洞天一笑，仙驭乘空，姑峰凝翠。
<br>
<br>谒金门（春情）
<br>
<br>新雨霁。开遍满园桃李。波暖池塘风细细。一双花鸭戏。唤起春融睡美。扶醉宿妆慵理。移步避人花影里。绣裙低窣地。
<br>
<br>宴清都
<br>
<br>（饯明远兄县丞荣满赴调）
<br>
<br>疏柳无情绪。都不管、渡头行客欲去。犹依赖得，玉光万顷，为人留住。相从岁月如骛，叹回首、离歌又赋。更举目、斜照沉沉，西风剪剪秋墅。
<br>
<br>君行定忆南池，歌筵舞地，花晨月午。八砖步日，三雍奏乐，送君云路。别情未抵遗爱，试听取、湖山共语。便可能、无意同倾，一尊露醑。
<br>
<br>小重山（别情）
<br>
<br>汲水添瓶恰换花。蜂儿争要采，打窗纱。青春谁与度年华。弦索暗，无绪几曾拏。
<br>
<br>春思正交加。马蹄声错认，客还家。花笺欲写寄天涯。羞人见，罗袖急忙遮。
<br>
<br>感皇恩
<br>
<br>七十古来稀，吾生已半。莫把身心自萦绊。据他缘分，且凭随时消遣。但知逢酒饮，逢花看。
<br>
<br>林泉有约，风光无限。日上花梢起来晚。芒鞋竹杖，信步水村山馆。更寻三两个，清闲伴。
<br>
<br>贺新郎（夏）
<br>
<br>昼永重帘卷。乍池塘、一番过雨，芰荷初展。竹引新梢半含粉，绿阴扶疏满院。过花絮、蝶稀蜂懒。窗户沉沉人不到，伴清幽、时有流莺啭。凝思久，意何限。
<br>
<br>玉钗坠枕风鬟颤。湛虚堂、壶冰莹彻，簟波零乱。自是仙姿清无暑，月影空垂素扇。破午睡、香销馀篆。一枕湖山千里梦，正白蘋烟棹归来晚。云弄碧，楚天远。
<br>
<br>喜迁莺（春宴）
<br>
<br>韶华骀荡。看化工尽力，安排春仗。薄雾霏烟，软风轻日，物态与人交畅。鸟声弄巧千调，楼影垂空十丈。乱花柳，粲宝钿缨络、彩丝帷帐。
<br>
<br>佳赏。辉艳冶，笑语盈盈，花面交相向。歌连长缫，酒凝深碧，和气盎然席上。好春易苦风雨，人意难逢舒放。但拍掌。醉陶然一笑，忘形天壤。
<br>
<br>
<br>
<br>
<br>
<br>
<br>
<br>
<br>【虞俦】
<br>
<br>满庭芳（蜡梅）
<br>
<br>色染莺黄，枝横鹤瘦，玉奴蝉蜕花间。铅华不御，慵态尽欹鬟。冷淡琐窗烟雾，来清供、莞尔怡颜。狂峰蝶，还须敛衽，何得傍高闲。
<br>
<br>西山。招隐处，寒云缭绕，流水回环。念风前绰约，雪后清孱。别是仙韵道标，应羞对、舞袖弓弯。怀真赏，今宵归梦，一饷许跻攀。
<br>
<br>临江仙（苏倅席上赋）
<br>
<br>万壑千岩秋色里，歌眉醉眼争妍。一枝娇柳趁么弦。疑非香案吏，诏到小蓬天。
<br>
<br>乐事便成陈迹也，依人小月娟娟。尊前空唱短因缘。引船风又起，吹过浙江边。
<br>
<br>
<br>
<br>
<br>
<br>
<br>
<br>
<br>
<br>【徐似道】
<br>
<br>阮郎归
<br>
<br>茶寮山上一头陀。新来学者么。蝤蛑螃蟹与乌螺。知他放几多。
<br>
<br>有一物，是蜂窝。姓牙名老婆。虽然无奈得它何。如何放得它。
<br>
<br>虞美人（夜泊庐山）
<br>
<br>风紧浪淘生。蛟吼龟鸣。
<br>
<br>家人睡着怕人惊。只有一翁扪虱坐，依约三更。
<br>
<br>雪又打残灯。欲暗还明。有谁知我此时情。独对梅花倾一盏，还又诗成。
<br>
<br>瑞鹤仙令
<br>
<br>西子湖边春正好，输他公子王孙。落花香趁马蹄温。暖烟桃叶渡，晴日柳枝门。
<br>
<br>中有能诗狂处士，闲将一鹤随轩。百钱买只下湖船。就他弦管里，醉过杏花天。
<br>
<br>一剪梅
<br>
<br>道学从来不则声。行也东铭。坐也西铭。爷娘死后更伶仃。也不看经。也不斋僧。
<br>
<br>却言渊子太狂生。行也轻轻。坐也轻轻。他年青史总无名。你也能亨。我也能亨。
<br>
<br>失调名
<br>
<br>问竹平安，点花番次。
<br>
<br>
<br>
<br>
<br>
<br>
<br>
<br>
<br>
<br>
<br>【徐安国】
<br>
<br>蓦山溪（早梅）
<br>
<br>青梅骨瘦，已有生春意。椒萼露微花，便觉香魂旖旎。惜花公子，可是赋情深，携瘦竹，绕疏篱，终日成孤倚。赏心乐事，又也何曾废。烟露湿铅华，误啼妆、三年客里。江南芳信，政自不愆期，吴山远，越山长，梦寐添憔悴。
<br>
<br>鹧鸪天（席上赋）
<br>
<br>翠幕围香夜正迟。红麟生焰烛交辉。纤腰趁拍轻於柳，娇面添妆韵似梅。凝远恨，惜芳期。十年幽梦彩云飞。多情不管霜髯满，犹欲杯翻似旧时。
<br>
<br>满江红（约斋同席用马庄父韵）
<br>
<br>挥手华堂，重整顿、选花场屋。撩鼻观、飞浮杂沓，异香芬馥。金缕尚馀闲态度，冰姿早作新妆束。恨尊前、缺典费思量，无松竹。蜂蝶恨，何时足。桃李怨，成粗俗。为情深、拚了一生愁独。菊信谩劳频探问，兰心未许相随逐。想从今、无暇劚蔷薇，鉏罂粟。
<br>
<br>满江红（晦庵席上作）
<br>
<br>争献交酬，消受取、真山真水。供不尽、杯螺浮碧，髻鬟拥翠。莫便等闲嗟去国，固因特地经仙里。奉周旋、惟有老先生，门堪倚。
<br>
<br>追往驾，烟宵里。终旧学，今无计。叹白头犹记，壮年标致。一乐堂深文益著，风雩亭在词难继。问有谁、熟识晦庵心，南轩意。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【黄人杰】
<br>
<br>祝英台（自寿）
<br>
<br>异乡中，行色里，随分庆初度。老子今年，五十又还五。任他坎止流行，吴头楚尾，本来是、乾坤逆旅。
<br>
<br>贵和富。此事都付浮云，无必也无固。用即为龙，不用即为鼠。便教老却英雄，草庐烟舍，也须有、着闲人处。
<br>
<br>酹江月（寿二月初二）
<br>
<br>年时今日，御双凫曾到、蓬壶方丈。元是王孙生此夕，红紫娇春成行。数曲栏干，一双蓂荚，正傍瑶阶长。风帘斜处，有时新燕来往。
<br>
<br>犹记不住称觞，挥毫著语，更与书扁榜。转首还逢汤饼客，景物依然和畅。待赋新词，说些消息，教倩飞琼唱。南班虚席，看随丹诏东上。
<br>
<br>感皇恩（西湖）
<br>
<br>秋色满西湖，雨添新绿。一派烟光望中足。清香十里，书舸去来相逐。酒酣时听得，渔家曲。
<br>
<br>人道似郎，郎还第六。云水相逢未谙熟。晚来风静，闲浸几枝红玉。水神应不禁，江妃浴。
<br>
<br>念奴娇（游西湖）
<br>
<br>西湖胜绝，有栖云楼观，蟠空丘壑。玉鉴光中天不老，人在蓬壶行乐。画舫藏春，垂杨系马，幽处笙箫作。京华狂客，也忘身世飘泊。
<br>
<br>行待载酒寻芳，湖湾堤曲，放浪红尘脚。借景留欢排日醉，不负莺花盟约。忍缓东风，耐烦迟日，休凭匆匆着。温存桃李，莫教一顿开却。
<br>
<br>浣溪沙（江陵二车席次为江梅腊梅赋）
<br>
<br>的皪江梅共腊梅。剪金裁玉一时开。黄姑相伴雪儿来。别驾公馀无个事，得将诗酒与栽培。为春留客小徘徊。
<br>
<br>生查子
<br>
<br>烟雨不多时，肥得梅如许。早有点儿酸，诮没星儿苦。飞燕恶禁持，又待衔春去。容着水精盐，觅个调羹处。
<br>
<br>柳梢青（黄梅）
<br>
<br>恰则年时。风前雪底，初见南枝。可セ匆匆，花才清瘦，子已红肥。
<br>
<br>安排酒盏相随。看金弹、累累四垂。渴后情怀，鼎中风味，惟有心知。
<br>
<br>蓦山溪
<br>
<br>翠环惊报，叶底梅如弹。小摘试尝看，齿微酸、生香不断。烟丸露颗，肥得颊儿红，还欲近，浅黄时，风雨摧残半。何如珍重，剩着冰盘荐。持酒劝飞仙，似江梅、累累子满。饶将风味，成就与东君，随鼎鼐，着形盐，早趁调羹便。
<br>
<br>满江红
<br>
<br>（连帅阁学侍郎章公燕客奕濠，漾舟荷香中，景物满前，索词，因赋。时帅已拜兴元命）
<br>
<br>小队旌旗，又催送、元戎领客。政十顷、荷香微度，草烟横碧。杨柳参差新合翠，水天上下俱齐色。傍野桥、容与绕重湖，严城侧。
<br>
<br>花作阵，舟为宅。敲羯鼓，鸣羌笛。渐夜凉风进，酒杯无力。遥想汉中鸡肋地，未应万里回金勒。看便随、飞诏下南州，朝京国。
<br>
<br>
<br>
<br>
<br>
<br>
<br>
<br>
<br>
<br>
<br>【蔡戡】
<br>
<br>点绛唇（百索）
<br>
<br>纤手工夫，采丝五色交相映。同心端正。上有双鸳并。皓腕轻缠，结就相思病。凭谁信。玉肌宽尽。却系心儿紧。
<br>
<br>水调歌头
<br>
<br>（南徐秋阅宴诸将，代老人作）
<br>
<br>肃霜靡衰草，骤雨洗寒空。刀弓斗力增劲，万马骤西风。细看外围合阵，忽变横斜曲直，妙在指麾中。号令肃诸将，谈笑听元戎。
<br>
<br>坐中客，休笑我，已衰翁。十年重到，今日此会与谁同。差把龙钟鹤发，来对虎头燕颔，年少总英雄。飞镞落金碗，酣醉吸长虹。
<br>
<br>前调（送赵帅镇成都）
<br>
<br>拥节出闽峤，易镇上岷山。东西崄岨，分陕初不在荣观。痛念两河未复，独作中流砥柱，屹若障狂澜。极目神京远，百万虎貔闲。
<br>
<br>趁良时，摅豹略，勇声欢。风飞雷厉，威行逆虏胆生寒。汉寝周原如旧，一扫腥膻丑类，谈笑定三关。认取投机会，莫作等闲看。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【何澹】
<br>
<br>鹧鸪天（绕花台）
<br>
<br>庾岭移来傍桂业。绕花安敢望凌风。癯儒合作孤芳伴，四面相看一笑同。
<br>
<br>冰照座，玉横空。雪花零落暗香中。有人醉倚阑干畔，付与江南老画工。
<br>
<br>桃源忆故人
<br>
<br>拍堤芳草随人去。洞口山无重数。翦朝露成树。争晚渔翁住。
<br>
<br>今人忍听秦人语。只有花无今古。欲饮仙家寿醑。记取桥边路。
<br>
<br>满江红（和阵郎中元夕）
<br>
<br>灯夕筵开，人物共、英词三绝。环坐处、袖中珠玉，郢中春雪。红烛星繁销夜漏，紫霞香满催歌拍。算新年、何处不风光，三山别。
<br>
<br>云表殿，千层结。花藉锦，添明月。更浮屠七塔，万枝争发。多谢一天驱宿霭，故教三日成佳节。更何须、海上觅蓬莱，真仙阙。
<br>
<br>满江红（再和诸人元夕新赋）
<br>
<br>乐禁初开，平地耸、海山清绝。千里内、欢声和气，可融霜雪。盛事总将椽笔记，新歌翻入梨园拍。道古来、南国做元宵，今宵别。
<br>
<br>灯万碗，花千结。星斗上，天浮月。向玉绳低处，笙箫高发。人物尽夸长乐郡，儿童争庆烧灯节。疑此身、清梦到华胥，朝金阙。
<br>
<br>鹧鸪天（灯夕雨雪）
<br>
<br>好景良辰造物慳。一年灯火遽摧残。雨淋夹道星千点，雪阻游人路九盘。
<br>
<br>停社舞，撤宾筵。谩烧银烛照金莲。不如我入香山社，一盏青灯说夜禅。
<br>
<br>
<br>
<br>
<br>
<br>
<br>
<br>
<br>
<br>
<br>【熊良翰】
<br>
<br>蓦山溪（寿熊尚友）
<br>
<br>四时美景，最好惟春昼。仙诞弥辰，况还当、中春时候。日迟风软，是处霭晴烟，桃散锦，柳摇金，交映门庭秀。此时称寿。兰玉相先后。喜色上眉峰，且休辞、频倾芳酒。虚空看透，摆脱利名缰，云鬓绿，醉颜酡，笑挹浮丘袖。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【熊可量】
<br>
<br>鹧鸪天（寿熊尚友）
<br>
<br>清晓南窗笑语喧。今朝生日胜从前。鹤吞沆瀣神逾爽，松饱风霜节更坚。
<br>
<br>调气马，殖心田。几曾佞佛与夸仙。戏衫脱了浑无累，快活人间百十年。
<br>
<br>
<br>
<br>
<br>
<br>
<br>
<br>
<br>
<br>【熊上达】
<br>
<br>万年欢（寿熊尚友）
<br>
<br>春筦方中，正良辰馀五，韶光明媚。晓见非烟佳气，满堂融溢。学语儿童喜色。庆间世、悬弧此日。休言未、结组弹冠，不劳戏傲泉石。
<br>
<br>生平服膺道德。看名高谷口，年齐箕翼。况有宁馨，已报月宫消息。只这谁人似得。且莫惜、高张华席。应须拚、明日扶头，尽教金盏频侧。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【苏十能】
<br>
<br>南柯子
<br>
<br>江水粼粼碧，云山叠叠奇。平生心事一钩丝。便是壶中日月、更何疑。
<br>
<br>文叔今方贵，君房素自痴。洛阳尘土涴人衣。争似归来双足、踏涟漪。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【朱景文】
<br>
<br>玉楼春
<br>
<br>玉阶琼室冰壶帐。凭地水晶帘不上。儿家住处隔红尘，云气悠扬风淡荡。
<br>
<br>有时闲把兰舟放。雾鬓风鬟乘翠浪。夜深满载月明归，画破琉璃千万丈。
<br>
<br>
<br>
<br>
<br>
<br>
<br>
<br>
<br>【欧阳光祖】
<br>
<br>满江红（寿吴漕·正月十五）
<br>
<br>恰则元宵，灿万灯、星球如昼。春乍暖、化工未放，十分花柳。和气并随灯夕至，一时钟作人间秀。问烟霄、直上舌含香，文摛绣。
<br>
<br>命世杰，调元手。荆楚地，淹留欠。看日边追诏，印垂金斗。翠竹苍松身逾健，蛾儿雪竹论人如旧。愿湘江、卷入玉壶中，为公寿。
<br>
<br>瑞鹤仙（寿虞守·三月初十）
<br>
<br>得毛韩经学。振祖风，挺挺凌烟勋业。文章世为甲。果妙龄秀发，荐膺衡鹗。名登雁塔。访梅仙，种河阳桃李，从兹两绾铜符，多少吏民欢洽。
<br>
<br>庆惬。归来整顿，松竹笑傲，武夷溪壑。韶光恰匝。清明过了旬浃。喜当初度日。称觞春酒，一饮红生双颊。愿儿孙，世袭簪缨，代常不乏。
<br>
<br>
<br>
<br>
<br>
<br>
<br>
<br>
<br>
<br>
<br>【罗椿】
<br>
<br>酹江月（贺杨诚斋）
<br>
<br>郎星锦帐，忽翩然归访，南溪孤鹜。前日登高谁信道，寿酒重浮茱萸。风露杯寒，芙蓉帐冷，笑受长生箓。广寒宫殿，桂华应已新续。
<br>
<br>不用翠倚红围，舞裙歌袖，共理称觞曲。只把文章千古事，留伴平生幽独。但使明年，鬓青长在，萱草春风绿。诸郎如许，转头百事都足。
<br>
<br>
<br>
<br>
<br>
<br>
<br>
<br>
<br>
<br>
<br>【刘光祖】
<br>
<br>洞仙歌（荷花）
<br>
<br>晚风收暑，小池塘荷净。独倚胡床酒初醒。起徘徊、时有香气吹来，云藻乱，叶底游鱼动影。
<br>
<br>空擎承露盖，不见冰容，惆怅明妆晓鸾镜。后夜月凉时，月淡花低，幽梦觉、欲凭谁省。且应记、临流凭阑干，便遥想，江南红酣千顷。
<br>
<br>鹊桥仙（留别）
<br>
<br>相逢一笑，又成相避，南雁归时霜透。明朝人在短亭西，看舞袖、双双行酒。
<br>
<br>歌声此处，秋声何处，几度乱愁搔首。如何不寄一行书，有万绪、千端别后。
<br>
<br>昭君怨（别恨）
<br>
<br>人在醉乡居住。记得旧曾来去。疏雨听芭蕉。梦魂遥。惆怅柳烟何处。目送落霞江浦。明夜月当楼。照人愁。
<br>
<br>江城子（梅花）
<br>
<br>十分雪意却成霜。暮云黄。月微茫。只有梅花，依旧吐幽芳。还喜无边春信漏，疏影下，觅浮香。才清端是紫薇郎。别鹓行。忆宫墙。夜半胡为，人与月交相。君合召归吾老矣，月随去，照西厢。
<br>
<br>长相思（别意）
<br>
<br>玉尊凉。玉人凉。若听离歌须断肠。休教成鬓霜。画桥西，画桥东。有泪分明清涨同。如何留醉翁。
<br>
<br>水调歌头（旅思）
<br>
<br>客梦一回醒，三度碧梧秋。仰看今夕天上，河汉又西流。早晚凉风过雁，惊落空阶一叶，急雨闹清沟。归计休令暮，宵露浥征裘。
<br>
<br>古来今，生老病，许多愁。那堪更说、无限功业镜中羞。只有青山高致，对此还论世事，举白与君浮。送我一杯酒，谁起舞凉州。
<br>
<br>临江仙（春思）
<br>
<br>小院回廊春寂寂，晚来独自闲行。画帘东畔碧云生。也知无雨，空滴枕边声。
<br>
<br>一簇小桃开又落，低头拾取红英。东风相送忘相迎。梨花寒食，到得锦宫城。
<br>
<br>临江仙（自咏）
<br>
<br>我似万山千里外，悠然一片归云。宫衔犹自带云云。谁知前进士，已是故将军。
<br>
<br>闲坐闲行闲饮酒，闲拈闲字闲文。诸公留我笑纷纷。一枝簪宝髻，六幅舞罗裙。
<br>
<br>踏莎行（春暮）
<br>
<br>扫径花零，闭门春晚。恨长无奈东风短。起来消息探荼コ，雪条玉蕊都开遍。
<br>
<br>晚月魂清，夕阳香远。故山别后谁拘管。多情於此更情多，一枝嗅罢还重捻。
<br>
<br>醉落魄（春日怀故山）
<br>
<br>春风开者。一时还共春风谢。柳条送我今槐夏。不饮香醪，孤负人生也。
<br>
<br>曲塘泉细幽琴写。胡床滑簟应无价。日迟睡起帘钩挂。何不归欤，花竹秀而野。
<br>
<br>沁园春（寿晁帅七十）
<br>
<br>画戟如霜，绮疏如水，篆香渐微。向莺花多处，青山衮衮，鹭凫散后，落屑霏霏。曾是鸾台金马客，一场梦觉来人事非。多少话，付无心云叶，自在闲飞。
<br>
<br>想看燕鸿易感，□几度春往秋又归。见黄馀露点，东坡菊赋，清传雪片，处士梅诗。向此年年开寿斝，算今古人生七十稀。歌啸外，作皇朝遗老，名字辉辉。
<br>
<br>
<br>
<br>
<br>
<br>
<br>
<br>
<br> 
<br>
<br>【何师心】
<br>
<br>满江红
<br>
<br>（按郡志，涪溪侧十里有瀑布，泻出两峰间，垂数十丈，号水帘阔。其侧有亭，山谷榜曰奇观。）
<br>
<br>一水飞空，揭起珠帘全幅。不须人卷，不须人轴。一点不容飞燕入，些儿未许游鱼宿。向山头、款步听疏音，清如玉。三峡水，堪人掬。三汲浪，堪龙浴。更两边潇洒，数竿脩竹。晓倩碧烟为绳束，夜凭新月为钩曲。问当年、题品是何人，黄山谷。
<br>
<br>
<br>
<br>
<br>
<br>【赵蕃】
<br>
<br>小重山
<br>
<br>（先生序云：小重山一阂，传闻叔通吾兄间留建城，衔杯之际，可令歌以酹我否）
<br>
<br>何地无溪祗欠人。有翁年八十，住其滨。直钩元不事丝缗。优游尔，聊以遂吾身。
<br>
<br>陶令赋归辰。未尝轻出入，犯风尘。江洲太守独情亲。庐山醉，谁主复谁宾。
<br>
<br>菩萨蛮（送游季仙归东阳）
<br>
<br>鸡声茅店炊残月。板桥人迹霜如雪。此是古人诗。身经老忘之。
<br>
<br>君行当此境。令我昏成醒。乘月犯霜来。诗真误尔哉。
<br>
<br>
<br>
<br>
<br>
<br>
<br>
<br>
<br>
<br>【何令修】
<br>
<br>望江南
<br>
<br>登龙脊，抚剑一长歌。巫峡峰高腾凤鹤，夔门波阔失蛟鼍。东望意如何。
<br>
<br>
<br>
<br>
<br>
<br>
<br>
<br>
<br>
<br>【马子严】
<br>
<br>水龙吟
<br>
<br>（为陈坂种玉庄作·题据花庵词选补）
<br>
<br>买庄为贮梅花，玉妃一万森庭户。古来词客，比方不类，可怜毫褚。谁扫尘凡，独超物表，神仙中取。
<br>
<br>是昆丘标致，射山风骨，除此外、吾谁与。
<br>
<br>九酝醍醐雪乳。和金盘、月边清露。寿阳骄騃，单于疏贱，不堪充数。弄玉排箫，许琼挥拍，兹从中兴以来绝妙词选卷六改，胎禽飞舞。待先生，披着羊裘鹤氅，作园林主。
<br>
<br>玉楼春
<br>
<br>南枝又觉芳心动。慰我相思情味重。陇头何处寄将书，香发有时疑是梦。
<br>
<br>谁家横笛成三弄。吹到幽香和梦送。觉来知不是梅花，落寞岁寒谁与共。
<br>
<br>桃源忆故人
<br>
<br>几年闲作园林主。未向梅花著语。雪后又开半树。风递幽香去。
<br>
<br>断魂不为花间女。枝上青禽□诉。我是西湖处士。长恨芳时误。
<br>
<br>十拍子
<br>
<br>点缀莫窥天巧，名称却道人为。香酝蜜脾分几点，色映乌云倚一枝。遥看步赏迟。
<br>
<br>映水不嫌疏影娇春也自同时。红树落残风自暖，寒管声长晓更催。此时知不知。
<br>
<br>花心动
<br>
<br>雨洗胭脂，被年时、桃花杏花占了。独惜野梅，风骨非凡，品格胜如多少。探春常恨无颜色，试浓抹、当场微笑。趁时节，千般冶艳，是谁偏好。直与岁寒共保。问单于、如今几分娇小。莫怪山人，不识南枝，横玉自来同调。岂须摘叶分明认，又何必、枯枝比较。恐桃李、开时妒他太早。
<br>
<br>贺新郎
<br>
<br>客里伤春浅。问今年梅蕊，因甚化工不管。陌上芳尘行处满。可计天涯近远。见说道、迷楼左畔。一似江南先得暖。向何郎、庭下都寻偏。辜负了，看花眼。
<br>
<br>古来好物难为伴。只琼花一种，传来仙苑。独许扬州作珍产。便胜了、千千万万。又却待、东风吹绽。自昔闻名今见面。数归期、屈指家山晚。归去说，也稀罕。
<br>
<br>满庭芳
<br>
<br>共庆春时，满庭芳思，一枝心蕊非常。少年游冶，何但折垂杨。曾向瑶台月下，逢解佩、玉女翻香。风光好，真珠帘卷，都胜早梅芳。
<br>
<br>人间，无比并，玉蝴蝶树，争敢相方。既□春归后，此意难忘。夜梦扬州万玉，飞魂共、紫燕归梁。须行乐，马家花圃，不肯醉红妆。
<br>
<br>水龙吟
<br>
<br>东君直是多情，好花一夜都开尽。杏梢零落，药栏迟暮，不教宁静。风度秋千，日移帘幕，翠红交映。正太真浴罢，西施浓抹，都沉醉、娇相称。
<br>
<br>磨遍绿窗铜镜。挽春衫、不堪比并。暮云空谷，佳人何处，碧苔侵迳。睡里相看，酒边凝想，许多风韵。问因何，却欠一些香味，惹傍人恨。
<br>
<br>二郎神
<br>
<br>日高睡起，又恰见、柳梢飞絮。倩说与、年年相挽，却又因他相误。南北东西何时定，看碧沼、青萍无数。念蜀郡风流，金陵年少，那寻张绪。
<br>
<br>应许。雪花比并，扑帘堆户。更羽缀游丝，毡铺小径，肠断鹁鸠唤雨。舞态颠狂，腰肢轻怯，散了几回重聚。空暗想，昔日长亭别酒，杜鹃催去。
<br>
<br>天仙子
<br>
<br>白玉为台金作盏。香是江梅名阆苑。年时把酒对君歌，歌不断。杯无算。花月当楼人意满。
<br>
<br>翘戴一枝蝉影乱。乐事且随人意换。西楼回首月明中，花已绽。人何远。可惜国香天不管。
<br>
<br>最高楼
<br>
<br>花解笑，冷淡不求知。长是殿、众芳时。鲜鲜秀颈磋圆玉，洛阳翠佩剪琉璃。向人前，迎茉莉，送荼コ。
<br>
<br>几欲把、清香换春色。费多少、黄金酬不得。梅雨妒，麦风欺。细腰空恋当心蕊，同时犹结旧年枝。谢家娘，将远寄，待凭谁。
<br>
<br>青门引
<br>
<br>手种团团玉。香趁日晴初熟。金刀错落晓霜寒，十分风味，独向暑天足。
<br>
<br>唐君去后云空谷。异事传流俗。刀圭倘是神仙药，地皮卷尽犹飞肉。
<br>
<br>朝中措
<br>
<br>龙荪晚颖破苔纹。英气欲凌云。深处未须留客，春风自掩柴门。
<br>
<br>蒲团宴坐，轻敲茶臼，细扑炉熏。弹到琴心三叠，鹧鸪啼傍黄昏。
<br>
<br>临江仙（上元）
<br>
<br>人意舒闲春事到，徐徐弄日微云。翠鬟飞绕闹蛾群。烟横沾酒市，风转落梅村。
<br>
<br>岁事一新人半旧，相逢际晚醺醺。花间亭馆柳间门。克除风雨外，排日醉红裙。
<br>
<br>月华清（忆别）
<br>
<br>瑟瑟秋声，萧萧天籁，满庭摇落空翠。数遍丹枫，不见叶间题字。人何处、千里婵娟，愁不断、一江流水。遥睇。见征鸿几点，碧天无际。
<br>
<br>怅望月中仙桂。问窃药佳人，谁与同岁。把镜当空，照尽别离情意。心里恨、莫结丁香，琴上曲、休弹秋思。怕里。又悲来老却，兰台公子。
<br>
<br>贺圣朝（春游）
<br>
<br>游人拾翠不知远。被子规呼转。红楼倒影背斜阳，坠几声弦管。
<br>
<br>荼コ香透，海棠红浅。恰平分春半。花前一笑不须慳，待花飞休怨。
<br>
<br>鱼游春水（怨别）
<br>
<br>池塘生春草。数尽归鸿人未到。天涯目断，青鸟尚赊音耗。晓月频窥白玉堂，暮雨还湿青门道。巢燕引雏，乳莺空老。庭际香红倦扫。乾鹊休来枝上噪。前回准拟同他，翻成病了。欲题红叶凭谁寄，独抱孤桐无心挑。眉间翠攒，鬓边霜早。
<br>
<br>海棠春（春景）
<br>
<br>柳腰暗怯花风弱。红映秋千院落。归逐燕儿飞，斜撼真珠箔。
<br>
<br>满林翠叶胭脂萼。不忍频频觑着。护取一庭春，莫弹花间鹊。
<br>
<br>鹧鸪天（闺思）
<br>
<br>睡鸭徘徊烟缕长。日高春困不成妆。步欹草色金莲润，捻断花鬓玉笋香。
<br>
<br>轻洛浦，笑巫阳。锦纹亲织寄檀郎。儿家闭户藏春色，戏蝶游蜂不敢狂。
<br>
<br>归朝欢（春游）
<br>
<br>听得提壶沽美酒。人道杏花深处有。杏花狼藉鸟啼风，十分春色今无九。麝煤销永昼。青烟飞上庭前柳。
<br>
<br>画堂深，不寒不暖，正是好时候。
<br>
<br>团团宝月纤手。暂借歌喉招舞袖。真珠滴破小槽红，香肌缩尽纤罗瘦。投分须白首。黄金散与亲和旧。且衔杯，壮心未落，风月长相守。
<br>
<br>孤鸾（早春）
<br>
<br>沙堤香软。正宿雨初收，落梅飘满。可奈东风，暗逐马蹄轻卷。湖波又还涨绿，粉墙阴、日融烟暖。蓦地刺桐枝上，有一声春唤。
<br>
<br>任酒帘、飞劝画楼晚。便指数烧灯，时节非远。陌上叫声，好是卖花行院。玉梅对妆雪柳，闹蛾儿、象生娇颤。归去争先戴取，倚宝钗双燕。
<br>
<br>阮郎归（西湖春暮）
<br>
<br>清明寒食不多时。香红渐渐稀。番腾妆束闹苏堤。留春春怎知。
<br>
<br>花褪雨，絮沾泥。凌波寸不移。三三两两叫船儿。人归春也归。
<br>
<br>卜算子慢
<br>
<br>璧月上极浦。帆落人挝鼓。石城倒影，深夜鱼龙舞。佳气郁郁，紫阙腾云雨。回首分今古。千载是和非，夕阳中、双燕语。
<br>
<br>向人诉。记玉井辘轳，胭脂涨腻，几许蛾眉妒。感叹息、花好随风去。流景如羽。且共乐升平，不须后庭玉树。
<br>
<br>锦缠道（桑）
<br>
<br>雨过园林，触处落红凝绿。正桑叶、齐如沃。娇羞只恐人偷目。背立墙阴，慢展纤纤玉。
<br>
<br>听鸠啼几声，耳边相促。念蚕饥、四眠初熟。劝路旁、立马莫踟躇，是那里唱道秋胡曲。
<br>
<br>满江红（寿傅尚书）
<br>
<br>瑞霭秋空，银河里、非烟非雾。应想是、岳钟神秀，再生伊传。昨夜五云随梦入，今朝万象朝元去。正六星、炳炳耀文昌，循初度。
<br>
<br>五马贵，多文富。人品异，心期古。似冰清瑶水，玉森元圃。天子方将循异政，灵孙又合为霖雨。问汾阳、几考在中书，从今数。
<br>
<br>水调歌头（寿赵提刑）
<br>
<br>万仞鹅湖顶，千岁矫苍龙。楼台一簇，仙家遥寄五云中。天上朝元佳节，人世生贤华旦，瑞气郁葱葱。六辔耀闽海，列郡喜趋风。
<br>
<br>记昔年，当此际，早梅红。插花饮酒，狂歌醉舞寿昌宫。零落青袍如旧，敛板绣衣庭下，欣见黑头公。王室要师保，叔父忽居东。
<br>
<br>感皇恩（自寿）
<br>
<br>深约海棠开，一庭儿女。共插满头笑相语。入春准备了，到今朝团聚。近来都不怕，风和雨。
<br>
<br>一个一杯，君山绿醑。何必贪多似彭祖。但须看遍，子生孙孙生子。便年年拚一醉，花前舞。
<br>
<br>浪淘沙（蜡梅）
<br>
<br>娇额尚涂黄。不入时妆。十分轻脆奈风霜。几度细腰寻得蜜，错认蜂房。
<br>
<br>东阁久凄凉。江路悠长。休将颜色较芬芳。无奈世间真若伪，赖有幽香。
<br>
<br>苏幕遮
<br>
<br>地偏灵，天应瑞。簇簇银花，团绕真珠蕊。金阙玉楼分十二。要伴姮娥，与月循环睡。
<br>
<br>月如花，花表岁。人道闰年，添个真奇异。不许扬州夸间气。昨夜春风，吹送柴门里。
<br>
<br>
<br>
<br>
<br>
<br>
<br>
<br>
<br>
<br>【李谌】
<br>
<br>水调歌头（次琼山韵）
<br>
<br>足迹半天下，家说在琼川。往来无定，蓬头垢面仟憎嫌。挥扫笔头万字，贯穿胸中千古，不记受生年。海角一相遇，缘契似从前。
<br>
<br>钟离歌，吕公篆，醉张颠。恍如赤城龙凤，来过我鲸仙。笑我未离世网，不染个中尘土，饥食困来眠。拟问君家祖，兜率乐天天。
<br>
<br>六州歌头（吊武穆鄂王忠烈庙）
<br>
<br>高皇神武，善驾驭豪英。攘北狄，驱群盗，命天膺。救苍生。奈梦绕沙漠，隔温清，屈和好，召大将，归兵柄，列枢庭。公指汴京。威已振河洛，不顾身烹。失一时机会，嗟左衽吾民。痛岳家军。孰扶倾。
<br>
<br>久沉冤愤，七十载，还复遇，帝王真。表遗烈，锡王号，日照临。激士心。始认安刘计，宁祸己，是忠臣。我乘传，访壁垒，想精明。英气凛然若在，仍题扁、昭揭天恩。笑原头芳草，一死不能春。交怨人神。
<br>
<br>
<br>
<br>
<br>
<br>
<br>
<br>【俞灏】
<br>
<br>点绛唇
<br>
<br>欲问东君，为谁重到江头路。断桥薄暮。香透溪云渡。细草平沙，愁入凌波步。今何许。怨春无语。片片随流水。
<br>
<br>
<br>
<br>
<br>
<br>
<br>
<br>
<br> 
<br>
<br>【连久道】
<br>
<br>清平乐（渔父）
<br>
<br>阵鸿惊处。一网沉江渚。落叶乱风和细雨。拨棹不如归去。芦花轻泛微澜。蓬窗独自清闲。一觉游仙好梦，任它竹冷松寒。
<br>
<br>
<br>
<br>
<br>
<br>
<br>
<br>
<br>
<br>【赵师□】
<br>
<br>减字木兰花
<br>
<br>江南春早。春到南枝花更好。不比寻常。深着胭脂学弄妆。
<br>
<br>寿阳开宴。拂拂红霞生酒面。从此溪桥。步障翻腾着绛绡。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【宋先生】
<br>
<br>苏幕遮
<br>
<br>气随神，神随气。神气相随，透入泥丸里。长把金关牢锁闭。捉得金晶，暗地添欢喜。
<br>
<br>下辛勤，须发志。十二时中，莫把工夫弃。阴尽阳全神出体。功行成时，名列神仙位。
<br>
<br>丑奴儿
<br>
<br>真人本是凡人做，悟者何难。名利如山。隔断神仙路往还。谢师指教生死限，长在心间。长在心间。十二时中不暂闲。
<br>
<br>沁园春
<br>
<br>速速修行，惜取身中，无价□珍。把金乌玉兔，垆中炼用，阴阳造化，养就阳神。虎啸龙吟丹田里，顶内时时仙乐声。泥丸里，烹煎水火，铅汞成真。夜来端坐澄心神。见真人颜貌新。用河车搬载，充开牛斗，星辰洁皎，光射分明。服了刀圭功成后，自知道、仙班有姓名。诸仙请，待玉皇宣至，朝拜三清。
<br>
<br>武陵春
<br>
<br>七返还丹人怎晓，晓后有何难。夜静存神向内观。神水满泥丸。
<br>
<br>搬运金精无夜昼，呼吸不会闲。功行成时出世寰。名姓列仙班。
<br>
<br>武陵春
<br>
<br>虎绕龙蟠功最妙，交会在丹田。垆鼎烹煎火自然。日月炼为先。
<br>
<br>认取坎离为造化，真气要还源。向已澄静坐内观。九转炼成丹。
<br>
<br>丑奴儿
<br>
<br>河车怎敢停留住，搬入泥丸。水火烹煎。一粒丹砂炼汞铅。金丹大药人人有，只要心坚。休说闲言。不走阳精便是仙。
<br>
<br>丑奴儿
<br>
<br>因师传说朝元理，昼夜功勤。炼煅成真。偷得阴阳共半斤。
<br>
<br>壶中天地何曾夜，四季长春。洞里光阴。交我如何与世论。
<br>
<br>丑奴儿
<br>
<br>夜来子后披衣坐，心定神清。见个真人。脸似胭脂体似银。垆中火焰炎炎起，紫气腾腾。一粒丹成。管取飞升上帝京。
<br>
<br>太常引
<br>
<br>金丹只在自身中。真水火、炼成功。因遇吕仙公。识返本、还元祖宗。阳全阴尽，神光现处，认得自真容。名姓列仙宫。已跳出、乾坤世笼。
<br>
<br>点绛唇
<br>
<br>二气工夫，河车搬入昆仑脑。世人谁晓。此是玄元道。存得阳精，年老身不老。三田饱。行功都了。拂袖游蓬岛。
<br>
<br>点绛唇
<br>
<br>这个工夫，因师传授知元祖。论甚子午。说甚龙和虎。只在目前，明有神仙路。速修取。有朝归去。消了阴司簿。
<br>
<br>捣练子
<br>
<br>真水火，谢师传。黑铅红汞鼎中煎。现神光，满目前。丹砂就，是神仙。金鼎捉住寿同天。待功成，玉帝宣。
<br>
<br>临江仙
<br>
<br>说甚坎离龙共虎，休言火候周天。阳精不走自神全。双关明有路，真上至泥丸。
<br>
<br>牢锁金关并玉户，日魂月魄烹煎。三宫都满体牢坚。阳神朝上帝，永劫作天仙。
<br>
<br>丑奴儿
<br>
<br>金公本是干家子，住在坤宫。真虎真龙。吃尽三尸及九虫。丹砂锻炼泥丸里，赫赫长红。一日成功。直见三清太上公。
<br>
<br>浪淘沙
<br>
<br>我有一张琴。随坐随行。无弦胜似有弦声。欲对人前弹一曲，不遇知音。
<br>
<br>夜静响琤轰。神鬼俱惊。惊天动地若雷鸣。只候功成归去后，携向蓬瀛。
<br>
<br>浪淘沙
<br>
<br>师指炼金丹。牢锁金关。工夫进火莫交闲。向己澄心观内景，闪电眉间。
<br>
<br>妙用在泥丸。神思难看。愚迷不悟隔千山。悟即如同观返掌，出世何难。
<br>
<br>浪淘沙
<br>
<br>铅汞要加添。火候频煎。体中气足返阳全。养就婴儿并姹女，同坐同眼。
<br>
<br>髓实自身坚。运满三田。刀圭服了得神仙。只候功成并行满，独步朝元。
<br>
<br>糖多令
<br>
<br>搬载渡黄河。金关牢闭锁。运九还、须是功多。光透帘帏红似火。见金钱、万千朵。
<br>
<br>过水涌银波。充开牛斗过。进工夫、□□蹉跎。见个真人便是我。暗欢喜、笑呵呵。
<br>
<br>桃源忆故人
<br>
<br>自从师指天机道。万卷仙经都晓。若会运精归脑。颜貌长不老。真铅真汞人知少。乌兔烹煎成宝。身外有身方了。玉帝金书召。
<br>
<br>惜黄花
<br>
<br>天机大道。达者稀少。运戊已、龙蟠更虎绕。这一颗丹砂，凡世人难晓。间木金、坎离颠倒。
<br>
<br>阳全阴尽，形容不老。将水火烹煎，自然炉灶。待行功成就，炼无价宝。去朝元、七祖都了。
<br>
<br>阮郎归
<br>
<br>一轮明月照三峰。彩霞飞满空。分明见我主人公。明珠透上宫。丹药炼，鼎中红。频频要用功。功成定是出樊龙。闲游仙洞中。
<br>
<br>武陵春
<br>
<br>七返阳全阴去尽，精髓满三田。修道无为必自然。论甚后和先。忍取五行真水火，须要认根源。自己丹砂着意看。何用外寻丹。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【叶适】
<br>
<br>西江月（和李参政）
<br>
<br>识贯事中枢纽，笔开象外精神。传观弓力异常钧。衣我六铢羞问。
<br>
<br>周后数茎命粒，鲁儒一点芳心。啄残楼老付谁论。谩要睡馀支枕。
<br>
<br>
<br>
<br>
<br>
<br>
<br>
<br>【王楙】
<br>
<br>望江南（寿张仪真）
<br>
<br>三杰后，福寿两无涯。食乳相君功未既，妩眉庆兆眷方兹。富贵莫推辞。
<br>
<br>门两戟，却棹一纶丝。莼菜秋风鲈鲙美，桃花春水鳜鱼肥。笑傲霅谿湄。
<br>
<br>
<br>
<br>
<br>
<br>
<br>
<br>
<br>
<br>
<br>【刘褒】
<br>
<br>水龙吟（桂林元元夕呈帅座）
<br>
<br>东风初縠池波，轻阴未放游丝坠。新春歌管，丰年笑语，六街灯火。绣毂凋鞍，飞尘卷雾，水流云过。恍扬州十里，三生梦觉，卷珠箔、映青琐。
<br>
<br>金猊戏掣星桥锁。博山香、烟浓百和。使君行乐，绛纱万炬，雪梅千朵。羯鼓轰空，鵾弦沸晓，樱梢微破。想明年更好，传柑侍宴，醉扶狨座。
<br>
<br>雨中花慢（春日旅况）
<br>
<br>缥蒂缃枝，玉叶翡英，百梢争赴春忙。正雨后、蜂黏落絮，燕扑晴香。遗策谁家荡子，唾花何处新新妆。想流红有恨，拾翠无心，往事凄凉。
<br>
<br>春愁如海，客思翻空，带围只看东阳。更那堪、玉笙度曲，翠羽传觞。红泪不胜闺怨，白云应老他乡。梦回羁枕，风惊庭树，月在西厢。
<br>
<br>满庭芳（留别）
<br>
<br>柳袅金丝，梨铺香雪，一年春事方中。烛前一见，花艳觉羞红。枕臂香痕未落，舟横岸、作计匆匆。明朝去，暮天平水，双桨碧云东。
<br>
<br>隔离歌一阕，琵琶声断，燕子楼空。叹阳台梦杳，行雨无踪。后会芙蕖未老，从今去、日望归鸿。愁如织，断肠啼鴂，饶舌诉东风。
<br>
<br>六州歌头（上广西张帅）
<br>
<br>凭深负阻，蜂午肆奔腾。龙江上，妖氛涨，鲸海外，白波惊。羽檄交飞急，玉帐静，金韬閟，恢远驭，振长缨。密分兵。细草黄沙渺渺，西关路、风袅高旌。听飞霜令肃，坚壁夜无声。鼓角何神。地中鸣。
<br>
<br>看追风骑，攒云槊，雷野毂，激天钲。飞箭集，旄头坠，长围掩，郭东倾。振旅观旋凯，笳鼓竞，绣旗明。刀换犊，戈藏革，士休营。黄色赤云交映，论功何止蔡州平。想环城苍玉，深刻入青冥。永绍来今。
<br>
<br>水调歌头（中秋）
<br>
<br>天淡四垂幕，云细不成衣。西风扫尽纤翳，凉我鬓边丝。破匣菱花飞动，跨海清光无际，草露滴明玑。杯到莫停手，何用问来期。
<br>
<br>坐虚堂，揩病眼，诉流辉。云山应有幽恨，瑶瑟掩金徽。河汉无声自转，玉兔有情亦老，世事巧相违。一写谪仙怨，双泪满君颐。
<br>
<br>
<br>
<br>
<br>
<br>
<br>
<br>
<br>【章良能】
<br>
<br>小重山
<br>
<br>柳暗花明春事深。小阑红芍药，已抽簪。雨馀风软碎鸣禽。迟迟日，犹带一分阴。
<br>
<br>往事莫沉吟。身间时序好，且登临。旧游无处不堪寻。无寻处，惟有少年心。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【李寅仲】
<br>
<br>齐天乐（寿韩郡王）
<br>
<br>摩挲阅古堂前柳，尽是世臣乔木。故国风流，中兴事业，都写南山脩竹。商颜自绿。甚当日君王，浩歌鸿鹄。谁识宫中，有人先定大横卜。
<br>
<br>簪貂更鸣佩玉。退朝归较晚，留传黄屋。雨露无边，风云在手，宜享长生案此处缺一字福。神京未复。看先取鸿淘，次封函谷。岁岁初寒，小桃花下跨青鹿。
<br>
<br>张□..
<br>
<br>兰陵王
<br>
<br>蓼汀侧。朝霭依依弄色。知何许、湘女淡妆，羽节飞来带秋碧。轻裙素绡织。谁与明珰竞饰。无言处、相与逆洄，应有柔情正堆积。
<br>
<br>当年驻香鹢。记草媚罗裙，波映文席。□□□□□□摘。□□□□□，□□□□，斜阳返照暮雨湿。爱天际凉入。愁寂。念畴昔。谩太华峰头，幽梦寻觅。而今两鬓如花白。但一线才思，半星心力。新词奇句，便做有，怎道得。
<br>
<br>乌夜啼
<br>
<br>晓来闲立回塘。一襟香。玉飐云松风外、数枝凉。相并浑如私语，恼人肠。飞去方知白鹭、在花旁。
<br>
<br>如梦令
<br>
<br>野菊亭亭争秀。闲伴露荷风柳。浅碧小开花，谁摘谁看谁嗅。知否。知否。不入东篱杯酒。
<br>
<br>风入松
<br>
<br>芳丛簇簇水滨生。勾起午风清。六花大似天边雪，又几时、雪有三层。明艳射回蜂翅，净香薰透蝉声。
<br>
<br>晚檐人共月同行。疏影动银屏。指尖轻捻都如玉，听画栏、高啭流莺。道是花枝比得，不成花也多情。
<br>
<br>蓦山溪
<br>
<br>抚莲吟就，檐葡还曾赋。相伴更无花，倦炉熏、日长难度。柔桑叶里，玉碾小芙蕖，生竺国，长闽山，移向玉城住。池亭竹院，宴坐冰围处。绿绕百千丛，夜将阑、争开迎露。煞曾评论，妖媚胜江梅，香称月，韵宜风，消尽人间暑。
<br>
<br>菩萨蛮
<br>
<br>层层细剪冰花小。新随荔子云帆到。一露一番开。玉人催卖栽。
<br>
<br>爱花心未已。摘放冠儿里。轻浸水晶凉。一窝云影香。
<br>
<br>贺新郎
<br>
<br>（陈退翁分教衡湘，将行，酒阑索词，漫成）
<br>
<br>桂隐传杯处。有风流、千岩韵胜，太丘遗绪。玉季金昆霄汉侣，平步鸾坡挥尘。莫便驾、飞帆烟渚。云动精神衡岳去，向君山、帝乐锵韶氵蒦。兰艺畹，吊湘楚。
<br>
<br>南湖老矣无襟度。但尊前、踉蹡醉影，帽花颠仆。只恐清时专文教，犹贷阴山狂虏。卧锦帐、貔貅钲鼓。忠烈前勋赍万恨，望神都、魏阙奔狐兔。呼翠袖，为君舞。
<br>
<br>柳梢青（舟泊秦淮）
<br>
<br>天远山围，龙蟠淡霭，虎踞斜晖。几度功名，几番成败，浑似鸥飞。
<br>
<br>楼台一望凄迷。算到底、空争是非。今夜潮生，明朝风顺，且送船归。
<br>
<br>鹧鸪天
<br>
<br>御路东风拂翠衣。卖灯人散烛笼稀。不知月底梅花冷，只忆桥边步袜归。
<br>
<br>闲梦淡，旧游非。夜深谁在小帘帏。罘罳儿下围炉坐，明处行人立地时。
<br>
<br>宴山亭
<br>
<br>幽梦初回，重阴未开，晓色吹成疏雨。竹槛气寒，莼畹声摇，新绿暗通南浦。未有人行，才半启、回廊朱户。无绪。空望极霓旌，锦书难据。
<br>
<br>苔径追忆曾游，念谁伴、秋千彩绳芳柱。犀奁黛卷，凤枕云孤，应也几番凝伫。怎得伊来，花雾绕、小堂深处。留住。直到老、不教归去。
<br>
<br>柳梢青（西湖）
<br>
<br>千丈风漪。霁光明处，花柳高低。箫鼓声中，宝钗遥认，兰棹交驰。
<br>
<br>贪呆觑着帘儿。不好价、伊家怎知。便是重来，真情厮向，难似当时。
<br>
<br>朝中措（重葺南湖堂馆，小词落成）
<br>
<br>先生心地等空虚。行处幻仙都。点缀玲珑花柳，翻腾窈窕规模。
<br>
<br>三杯两盏，五言十字，迟老工夫。受用南湖风月，何须更到西湖。
<br>
<br>
<br>
<br>
<br>
<br>
<br>
<br>
<br>
<br>【蔡幼学】
<br>
<br>好事近（送春）
<br>
<br>日日惜春残，春去更无明日。拟把醉同春住，又醒来岑寂。明年不怕不逢春，娇春怕无力。待向灯前休睡，与留连今夕。
<br>
<br>
<br>
<br>
<br>
<br>
<br>【曹彦约】
<br>
<br>满庭芳（寿妻）
<br>
<br>老子今年，年登七十，阿婆年亦相当。几年辛苦，今日小风光。遇好景，何妨笑饮，依前是、未放心肠。人都道，明明了了，强似个儿郎。
<br>
<br>幸偿。婚嫁了，双雏蓝袖，拜舞称觞。女随夫上任，孙渐成行。惭愧十分圆满，无以报、办取炉香。频频祝，百年相守，老子更清强。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【张潞】
<br>
<br>祝英台近（木稚）
<br>
<br>宝熏浓，云幄重，琼叶丽金蕊。黛绿蜂黄，秋态未憔悴。绣帘深院黄昏，着香无处，人欲睡、为花重起。
<br>
<br>月如水。别有天外楼台，玲珑异尘世。翠袖生寒，祗欠素娥倚。何如倩取西风，吹将归去，为添在、广寒宫里。
<br>
<br>
<br>
<br>
<br>
<br>
<br>
<br>
<br>
<br>【崔与之】
<br>
<br>水调歌头（题剑阁）
<br>
<br>万里云间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应远。手写留屯奏，炯炯寸心丹。
<br>
<br>对青灯，搔白发，漏声残。老来勋业未就，妨却一身闲。梅岭绿阴青子，蒲涧清泉白石，怪我旧盟寒。烽火平安夜，归梦到家山。
<br>
<br>贺新郎（寿转运使赵公汝燧）
<br>
<br>雨过云容扫。使星明、德星高揭，福星旁照。槐屋犹暄梅正熟，最是清和景好。望金节、云间缥缈。和气如春清似水，漾恩波、沾渥天南道。晨鹊噪，有佳报。
<br>
<br>天家黄纸除书到。便归来、升华天下，安边养洁。好是六逢初度日，碧落笙歌会早。遍西郡、欢声多少。人道菊坡新酝美，把一觞、满酌歌难老。瓜样大，安期枣。
<br>
<br>
<br>
<br>
<br>
<br>
<br>
<br>
<br>
<br>
<br>【吴琚】
<br>
<br>念奴娇（题浮玉石簰山）
<br>
<br>我来浮玉，似凭陵沧海，蹑金鳌背。又若骑鲸游汗漫，飞入八荒之外。钟鼓传声，楼台倒影，不类人间世。徘徊吟眺，恨无陶谢酬对。
<br>
<br>今古潮落潮生，问英雄多少，与江俱逝。直欲乘风归阆苑，疑是三生习气。未辨鱼蓑，先盟鸥鹭，奈卜邻无地。从今清夜，梦魂应绕空翠。
<br>
<br>柳梢青（元月立春）
<br>
<br>彩仗鞭春。鹅毛飞管，斗柄回寅。拂面东风，虽然料峭，毕竟寒轻。
<br>
<br>戴花折柳心情。怎挨得、元宵放灯。不是今朝，有些残雪，先去踏青。
<br>
<br>浪淘沙
<br>
<br>云叶弄轻阴。屋角鸠鸣。青梅着子欲生仁。冷落江天寒食雨，花事关情。
<br>
<br>池馆尽盈盈。人醉寒轻。一川芳草只销凝。时有入帘新燕子，明白清明。
<br>
<br>浪淘沙
<br>
<br>岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。
<br>
<br>临水整乌纱。两鬓苍华。故乡心事在天涯。几日不来春便老，开尽桃花。
<br>
<br>水龙吟
<br>
<br>紫皇高宴萧台，双成戏击琼包碎。何人为把，银河水翦，甲兵都洗。玉样乾坤，八荒同色，了无尘翳。喜冰销太液，暖融鳷鹊，端门晓、班初退。
<br>
<br>圣主忧民深意。转鸿钧、满天和气。太平有象，三宫二圣，万年千岁。双玉杯深，五云楼迥，不妨频醉。细看来、不是飞花，片片是、丰年瑞。
<br>
<br>酹江月
<br>
<br>玉虹遥挂，望青山隐隐，一眉如抹。忽觉天风吹海立，好似春霆初发。白马凌空，琼鳌驾水，日夜朝天阙。飞龙舞凤，郁葱环拱吴越。
<br>
<br>此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【刘翰】
<br>
<br>桂殿秋（寿于湖先生）
<br>
<br>青帝子，碧莲宫，不驾云车骑白龙。瑶池路远羽衣湿，玉佩冷冷明月中。
<br>
<br>桂殿秋（同上）
<br>
<br>双玉节，到神京。碧杯仙露冷如冰。一声金磬千花发，洞口天风吹酒醒。
<br>
<br>蝶恋花
<br>
<br>团扇题诗春又晚。小梦惊残，碧草池塘满。一曲银钩帘半卷。绿窗睡足莺声软。
<br>
<br>瘦损衣围罗带减。前度风流，陡觉心情懒。谁品新腔拈翠管。画楼吹彻江南怨。
<br>
<br>清平乐
<br>
<br>萋萋芳草。怨得王孙老。瘦损腰围罗带小。长是锦书来少。玉箫吹落梅花。晓寒犹透轻纱。惊起半屏幽梦，小窗淡月啼鸦。
<br>
<br>清平乐
<br>
<br>鸳鸯翡翠。小小池塘水。落絮游丝花满地。度日阑干独倚。金刀裁就春衫。起来初试轻寒。满把相思清恨，题诗欲寄江南。
<br>
<br>好事近
<br>
<br>花底一声莺，花上半钩斜月。月落乌啼何处，点飞英如雪。东风吹尽去年愁，解放丁香结。惊动小亭红雨，舞双双金蝶。
<br>
<br>菩萨蛮
<br>
<br>去时满地花阴月。归来落尽梧桐叶。帘外小梅残。绿窗幽梦寒。
<br>
<br>明朝提玉勒。又作江南客。芳草遍长亭。东风吹恨生。
<br>
<br>
<br>
<br>
<br>
<br>
<br>
<br>
<br>
<br>【赵雍】
<br>
<br>谒金门
<br>
<br>天色晚。云外一筝斜雁。独凭阑千秋满眼。菊花寒尚浅。叶落香沟红泛。懒把新诗题怨。何处笛声三弄断。月迟帘未卷。
<br>
<br>
<br>
<br>
<br>
<br>
<br>【杜旟□】
<br>
<br>酹江月（石头城）
<br>
<br>江山如此，是天开万古，东南王气。一自髯孙横短策，坐使英雄鹊起。玉树声消，金莲影散，多少伤心事。千年辽鹤，并疑城郭非是。
<br>
<br>当日万驷云屯，潮生潮落处，石头孤峙。人笑褚渊今齿冷，只有袁公不死。斜日荒烟，神州何在，欲堕新亭泪。元龙老矣，世间何限馀子。
<br>
<br>摸鱼儿（湖上）
<br>
<br>放扁舟、万山环处，平铺碧浪千顷。仙人怜我征尘久，借与梦游清枕。风乍静。望两岸群峰，倒浸玻璃影。楼台相映。更日薄烟轻，荷花似醉，飞鸟堕寒镜。
<br>
<br>中都内，罗绮千街万井。天教此地幽胜。仇池仙伯今何在，堤柳几眠还醒。君试问。□此意、只今更有何人领。功名未竟。待学取鸱夷，仍携西子，来动五湖兴。
<br>
<br>蓦山溪（春）
<br>
<br>春风如客，可是繁华主。红紫未全开，早绿遍、江南千树。一番新火，多少倦游人，纤腰柳，不知愁，犹作风前舞。
<br>
<br>小阑干外，两两幽禽语。问我不归家，有佳人、天寒日暮。
<br>
<br>老来心事，唯只有春知，江头路，带春来，更带春归去。
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
