<HTML>
<HEAD>
<TITLE>全宋词 卷072 卢炳 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷072 卢炳</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷072 卢炳</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6348"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷072 卢炳')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷072 卢炳]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【卢炳】
<br>
<br>念奴娇
<br>
<br>晚天清楚，扫太虚纤翳，凉生江曲。四顾青冥天地阔，惟有残霞孤鹜。山气凝蓝，汀烟引素，竦竦浮群木。白苹风定，波澄万顷寒玉。
<br>
<br>时有一叶渔舟，收纶垂钓，来往何幽独。短发萧萧襟袖冷，便觉都无袢溽。曳杖归来，夜深人悄，月照鳞鳞屋。藤床一枕，迥然清梦无俗。
<br>
<br>鹊桥仙（七夕）
<br>
<br>余霞散绮，明河翻雪。隐隐鹊桥初结。牛朗织女两逢迎，□胜却、人间欢悦。
<br>
<br>一宵相会，经年离别。此语真成浪说。细思怎得似嫦娥，解独宿、广寒宫阙。
<br>
<br>柳梢青
<br>
<br>兰蕙心情，海棠韵度，杨柳腰肢。步稳金莲。手纤春笋，肤似凝脂。
<br>
<br>歌声舞态都宜。拚著个、坚心共伊。无奈相思，带围宽尽，说与教知。
<br>
<br>柳梢青（蜡梅）
<br>
<br>雅淡精神，铅黄未洗，犹带残妆。春艳一枝，鹅儿颜色，染就纤裳。
<br>
<br>月移影转南窗。特地送、些儿暗香。宿酒初醒，这般滋味，梦断池塘。
<br>
<br>谒金门
<br>
<br>春寂寂。节物又催寒食。楼上卷帘双燕入。断魂愁似织。门外雨余风急。满地落英湿。好梦惊回无处觅。天涯芳草碧。
<br>
<br>谒金门
<br>
<br>春事寂。苦笋鲥鱼初食。风卷绣帘飞絮入。柳丝萦似织。迅速韶光去急。过雨绿阴忧湿。回首旧游何处觅。远山空伫碧。
<br>
<br>谒金门（送客）
<br>
<br>门巷寂。梅豆微酸怯食。别恨萦心愁易入。寸肠如网织。去橹咿哑声急。泪滴春衫轻湿。尺素待凭鱼雁觅。远烟凝处碧。
<br>
<br>浣溪沙
<br>
<br>水阁无尘午昼长。薰风十里藕花香。一番疏雨酿微凉。旋点新茶消睡思，不将醹醁恼诗肠。阑干倚遍挹湖光。
<br>
<br>贺新郎
<br>
<br>绿遍芳郊木。早红褪香干，堪叹韶华瞬目。薄幸东皇缘底事，得恁匆匆去速。正永日、初长晴淑。忧忆夜来成梦处，记分明、浑似瑶台宿。人语静，燕双逐。
<br>
<br>纱窗一炷沈烟馥。拚淋浪剧饮，高枕春酲草屋。无计留春添怅望，空写新词叠幅。算负却、照妆画烛。欲说萦心些个事，恐教人、蹙损眉峰绿。慵倚遍，画阑曲。
<br>
<br>菩萨蛮（和韵）
<br>
<br>梦回小枕欹寒玉。博山香暖沈烟续。帷薄怯轻纱。风牵幌带斜。
<br>
<br>夜窗云影细。月送花阴至。身世在陶唐。闲愁不挂肠。
<br>
<br>好事近
<br>
<br>庭院欲昏黄，秋思恼人情乱。宝瑟试弹新曲，更与谁同伴。阳台魂梦杳无踪，奴住巫山畔。不似楚襄云雨，俏输他一半。
<br>
<br>减字木兰花
<br>
<br>传消寄息。咫尺还如千里隔。欲见无由。惹起新愁与旧愁。情怀如醉。欹枕连宵终不寐。无奈相思。此恨凭谁说与伊。
<br>
<br>画堂春
<br>
<br>轻红桃杏斗娇妍。晓来葱茜祥烟。霓旌绛节下云天。行地神仙。
<br>
<br>盛事频封锦诰，歌声齐劝金莲。教从沧海变桑田。富贵长年。
<br>
<br>临江仙（寿老人）
<br>
<br>弱水蓬莱真胜地，祥烟闪烁霓旌。瑶池欢会下云軿。康宁新喜事，淑善旧家声。
<br>
<br>戏彩捧觞真乐事，蟠桃献寿千春。从今更愿子孙荣。加恩封锦诰，学道诵黄庭。
<br>
<br>踏莎行
<br>
<br>秋色人家，夕阳洲渚。西风催过黄华渡。江烟引素忽飞来，水禽破暝双双去。
<br>
<br>奔走红尘，栖迟羁旅。断肠犹忆江南句。白云低处雁回峰，明朝便踏潇湘路。
<br>
<br>杏花天
<br>
<br>镂冰翦玉工夫费。做六出、飞花乱坠，舞风情态谁相似。算只有、江梅可比。
<br>
<br>极目处、琼瑶万里。海天阔、清寒似水。从教高卷珠帘起。看三白、年丰瑞气。
<br>
<br>水调歌头（题蒲圻景星亭上慕容宰）
<br>
<br>华亭新伟观，胜地得高雄。凭栏徒倚要眇，万里景无穷。好是江流萦绕，那更云天舒阔，叠嶂倚晴空。眼界无尽藏，怀抱有清风。
<br>
<br>主人贤，开绮席，泛金钟。放怀一笑，许我满酌醉颜红。只恐玺书即下，促起飞凫东去，行作黑头公。还记今朝客，曾待一杯同。
<br>
<br>鹧鸪天
<br>
<br>初过清明春昼长。紫红香雾蔼华堂。朱颜阿母逢生旦，彩戏儿孙捧寿觞。
<br>
<br>齐祝颂，喜平康。天教两鬓正苍苍。壶中日月应长久，笑看蟠桃几度芳。
<br>
<br>菩萨蛮
<br>
<br>石榴裙束纤腰袅。金莲稳衬弓靴小。娇騃□羞人。
<br>
<br>伞低遮半身。恩情如纸薄。方信当初错。邂逅苦匆匆。还疑是梦中。
<br>
<br>踏莎行
<br>
<br>雅淡容仪，温柔情性。偏伊赋得多风韵。明眸剪水玉为肌，凤鞋弓小金莲衬。
<br>
<br>相见虽频，欢娱无定。蛮笺写了凭谁问。坚心好事有成时，须教人道都相称。
<br>
<br>贺新郎
<br>
<br>池馆闲凝目。有玉人、向晚妖娆，洗妆梳束。雅淡容仪妃子样，羞使胭脂点触，莹冰雪、精神难掬。好是月明微露下，似晚凉、初向清泉浴。好对我，笑羞缩。
<br>
<br>好风拂面浑无俗。更撩人清与，异香芬馥。惹起新愁无著处，细与端相未足。俏不忍、游蜂飞扑。可惜伊家娇媚态，问天公、底事教幽独。待拉向，锦屏曲。
<br>
<br>水调歌头
<br>
<br>风驭过姑射，云佩挹浮丘。丁宁月姊，为我澄霁一天秋。尽展冰奁玉鉴，要看瑶台银阙，万里冷光浮。分与世间景，好在水边楼。
<br>
<br>想霓裳。呈妙舞，起清讴。蓝桥何处，试寻玉杵恣追游。拟待铅霜捣就，缓引琼浆沈醉，谁信是良筹。长啸跨鲸背，不必愿封留。
<br>
<br>武陵春（赓何显夫小舟有景）
<br>
<br>红荻黄芦秋已老，妆点楚江头。更有吴姬拨小桡。来往自妖娆。
<br>
<br>款款舣舟临别岸，短缆系花梢。料得前身是莫愁。依旧有风流。
<br>
<br>朝中措
<br>
<br>晓来天气十分凉。时候近重阳。村落人家潇洒。篱菊有芬芳。
<br>
<br>年来渐觉，诗肠愈窄，酒量偏狂。好景不须放过，何妨一醉千觞。
<br>
<br>小重山
<br>
<br>一见情怀便雅投。尊前成密约，意绸缪。已成行计理归舟。空相忆，无计为伊留。
<br>
<br>执别话离愁。萦牵滋味恶，在心头。而今无奈阻欢游。些子事，此恨两悠悠。
<br>
<br>玉团儿（用周美成韵）
<br>
<br>绿云慢绾新梳束。这标致、诸余不俗。邂逅相逢，情怀雅合，全似深熟。
<br>
<br>耳边笑语论心曲。把不定、红生脸肉。若得同欢，共伊偕老，心事忒足。
<br>
<br>醉蓬莱（上南安太守庚戌正月）
<br>
<br>正春回紫陌，瑞霭飞浮，暖风轻扇。皓月初圆，觉严城寒浅。彩结鳌山，纱笼银烛，与□花争艳。午夜融和，红莲万顷，一齐开遍。
<br>
<br>讼简民熙，史君行乐，簇拥朱轮，旌旗辉暖。鼎沸笙歌，遏行云不散。咫尺泥封，促朝天陛，侍玉皇香案。来岁元宵。龙灯影里，金杯宜劝。
<br>
<br>一翦梅（元宵）
<br>
<br>灯火楼台万斛莲。千门喜笑，素月婵娟。几多急莞与繁弦。巷陌骈阗。毕献芳筵。
<br>
<br>乐与民偕五马贤。绮罗丛里，一簇神仙。传柑雅宴约明年。尽夕留连。满泛金船。
<br>
<br>满江红
<br>
<br>碧眼真仙，算元住、蓬莱宫里。记当日、等闲跨鹤，人间游戏。要把忠勋扶帝业，更将姓字联宗系。拥朱轮、特地为民来，诗书帅。
<br>
<br>千里地，都和气。十万户，生欢喜。祝黄堂眉寿，歌谣鼎沸。莫惜春醅供燕豆，便承芝检朝天陛。看云屏、隔坐并貂蝉，双清贵。
<br>
<br>水调歌头（上沈倅）
<br>
<br>再拜识英度，喜气觉飞浮。神清骨秀，元是蓬莱谪仙流。盖去冲摩霄汉。刚向平分风月，半剌岭南州。素蕴未施展，阔步尚淹留。
<br>
<br>从此去，朝帝阙，侍宸旒。论思献替、要须直与古人侔。好是羽仪朝著，勒就鼎彝勋业，却伴赤松游。曳杖太湖曲，笑傲八千秋。
<br>
<br>清平乐（木犀）
<br>
<br>玻璃翦叶。点缀黄金屑。雅淡幽姿风味别。翠影婆娑弄月。秋光占断江南。清香鼻观先参。一朵折来和露，乌云髻畔斜簪。
<br>
<br>念奴娇（白莲呈罗教、黄法）
<br>
<br>凿开方沼，问何人种玉、工夫奇绝。幻出瀛州有□□，十万水仙罗列。风曳琼琚，露零珠佩，天上人装结。君看炎夏，堕来何处冰雪。
<br>
<br>我来对此凉生，红尘飞尽，却笑凌波袜。最爱幽姿能雅淡，自蓄芳馨孤洁。挹取天浆，唤将空籁，齐作清歌发。不知尘世，晃然身在瑶阙。
<br>
<br>念奴娇
<br>
<br>碧池如染，把玻璃瓮就，纤埃都绝。西国夫人空里坠，圆盖亭亭排列。莹质无瑕，尘心不染，远社堪重结。当时盛事，虎溪茗碗翻雪。
<br>
<br>千载以意谁论，人争买笑，醉眼看罗袜。坐上如今皆我辈，纱蕴从来蠲洁。击节临风，停杯对月。浩气俱英发。两翁仙举，玉堂正在金阙。
<br>
<br>念奴娇
<br>
<br>好风明月，共芙蕖、占作人间三绝。试问千花还□□敢与英姿同列。一曲千钟，凌云长啸，舒放愁肠结。人生易老，莫教双鬓添雪。
<br>
<br>回首蝇利蜗名，微官多误，自笑尘生袜。争似玉人真妩媚，表里冰壶明洁。露下寒生，参横斗转，又听胡笳发。夜阑人静，一声清透云阙。
<br>
<br>瑞鹧鸪（除夜，依逆旅主人，寒雨不止，夜酌）
<br>
<br>客里惊嗟又岁除。萧萧寒雨滴茅庐。山深溪转泉声碎，夜永风摇烛影孤。
<br>
<br>冷甚只多烧木叶，诗成无处写桃符。强酬节物聊清酌，今岁屠苏自取疏。
<br>
<br>武陵春（舟行三衢间，江干梅盛开，为风雨所妒，赋此以惜之）
<br>
<br>常记江南春欲到，消息付南枝。疏影横斜照水时。月淡暗香迟。
<br>
<br>可惜江头千树玉，雨暗更风欺。传语东君管领伊。憔悴有谁知。
<br>
<br>鹧鸪天（席上戏作）
<br>
<br>秋月明眸两鬓浓。衫儿贴体绉轻红。清声宛转歌金缕，纤手殷勤捧玉钟。
<br>
<br>娇娅姹，语惺松。酒香沸沸透羞容。刘郎莫恨相逢晚，且喜桃源路已通。
<br>
<br>蓦山溪
<br>
<br>淡妆西子，怎比西湖好。南北两长堤，有庵画、楼台多少。翠光千顷，一片净琉璃，泛兰舟，摇画桨，尽日金尊倒。名园精舍，总被游人到。年少与佳人，供携手、嬉游歌笑。夕阳西下，沈醉尽归来，鞭宝马，闹午随，簇著花藤轿。
<br>
<br>蓦山溪（与何遂夫为寿）
<br>
<br>韶华七换，阻庆生申旦。今日向高堂，载卮酒、为君满劝。
<br>
<br>绣帘低挂，瑞霭□香浓，倩双娥，敲象板，缓缓歌珠贯。芝兰挺秀，俱是皇家彦。只这一般奇，见方寸、平生积善。几多厚德，天锡与遐龄，鬓长青，颜不老，日日开华宴。
<br>
<br>减字木兰花
<br>
<br>莎衫筠笠。正是村村农务急。绿水千畦。惭愧秧针出得齐。风斜雨细。麦欲黄时寒又至。馌妇耕夫。画作今年稔岁图。
<br>
<br>满江红（送赵季行赴金坛）
<br>
<br>积雨连朝，添新涨、一篙春碧。寒犹在、东风料峭，柳丝无力。系惹画船都不住，从教兰棹双飞急。泛大江、东去欲何之，瓜期迫。
<br>
<br>龙钟裔，神仙伯。金闺彦，文章客。算河阳花县，恁生留得。制锦才高书善最，鸣琴化洽人欢怿。想未容、坐暖诏归来，君王侧。
<br>
<br>踏莎行（过黄花渡，沽白酒，因成，呈天休）
<br>
<br>猎猎霜风，濛濛晓雾。归来喜踏江南路。千林翠幄半红黄，试看青女工夫做。
<br>
<br>茅舍疏篱，竹边低户。谁家酒滴真珠露。旋酤一醆破清寒，趁晴同过黄花渡。
<br>
<br>蝶恋花（和彭孚先韵）
<br>
<br>满架冰蕤开遍了。试问花神，留得春多少。清胜荀香娇韵好。谢庭风月应难到。
<br>
<br>酒酿新醅名不老。醉倒花前，真个无烦恼。满座清欢供一笑。春酲拚却明窗晓。
<br>
<br>点绛唇
<br>
<br>过眼溪山，向来都是经行处。骖鸾人去。冷落吹箫侣。小立江亭，愁对蒹葭浦。无情绪。酒杯慵举。闲看江枫舞。
<br>
<br>诉衷情
<br>
<br>无端风雨送清秋。天气冷飕飕。行人先自离索，直是不禁愁。
<br>
<br>思往事，忆前游。泪难收。重阳近也，黄花依旧，谁伴清瓯。
<br>
<br>念奴娇（上巳太守待同官曲水园，因成）
<br>
<br>快风收雨，正江城初霁，物华如许。丽日融和春思好，是处莺啼燕语。嫩绿成阴，落红堆绣，只恐春将暮。园林清昼，看看又见飞絮。
<br>
<br>太守无限风流，铃斋多暇，载酒郊原路。几队旌旗光闪烁，鼓吹更翻新谱。曲水流觞，兰亭修禊，俯仰成今古。为君一醉，归时楼上初鼓。
<br>
<br>冉冉云（牡丹盛开，招同官小饮，赋此）
<br>
<br>雨洗千红又春晚。留牡丹、倚阑初绽。娇娅姹、偏赋精神君看。算费尽、工夫点染。
<br>
<br>带露天香最清远。太真妃、院妆体段。拚对花、满把流霞频劝。怕逐东风零乱。
<br>
<br>减字木兰花（咏梅呈万教）
<br>
<br>冰姿雪艳。天赋精神偏冷淡。惟有清香。何逊扬州暗断肠。孤芳好处。消得骚人题妙句。皴<昔皮>寒枝。未必生绡画得宜。
<br>
<br>鹧鸪天（题广文官舍竹外梅花呈万教）
<br>
<br>阁雨浮云寒尚轻。商量雪意未全成。莫嫌竹外萧然处，忽有幽香透鼻清。
<br>
<br>诗兴逸，酒魂醒。主人留客更多情。不辞满引成痴客，且为梅花醉一觥。
<br>
<br>水龙吟（赓韵中秋）
<br>
<br>晚晴一碧天如水，风约尘埃都扫。素娥睡起，玉轮稳驾，初离海表。碾破秋云，涌成银阙，光欺南斗。想广寒宫里，风流女伴，应都把、仙歌奏。
<br>
<br>夜永风生悄悄。耀冰雪、寒侵重峤。今宵休道，从来此夕，阴多晴少。坐久更深，露冷襟袖，不禁清晓。更天风吹下，桂香拂袂，想蟠根老。
<br>
<br>柳梢青（冬月海棠）
<br>
<br>笑菊欺梅。嫌蜂却蝶，压尽寒荄。月下精神，醉时风韵，红透香腮。
<br>
<br>天工造化难猜。甚怪我、愁眉未开。故遣名花，凌霜带露，先送春来。
<br>
<br>少年游（用周美成韵）
<br>
<br>绣罗禐子间金丝。打扮好容仪。晓雪明肌，秋波入鬓，鞋小步行迟。
<br>
<br>冠儿时样都相称，花插楝双枝。倩俏精神，风流情态，惟有粉郎知。
<br>
<br>汉宫春
<br>
<br>向暖南枝，最是他潇洒，先带春回。因何事、向岁晚，搀占花魁。天公著意，安排巧、特地教开。知道是，仙翁诞节，琼英要泛金杯。
<br>
<br>人学寿阳妆面，正梁州初按，羯鼓声催。年年此花开后，宴启蓬莱。朱颜不老，算难教、绿野徘徊。消息好，行看父子，和羹鼎鼐盐梅。
<br>
<br>多丽（寿邵郎中）
<br>
<br>庆佳辰。熊罴协梦生申。记当年、曾游月殿，笑谈高跃龙津。德弥高、源流孔孟，才迥出、黼黻卿云。亟步华涂，蜚英腾茂，姓名端的简枫宸。最好是、雍容兰省，直道事吾君。还知否，承明倦直，来抚斯民。
<br>
<br>算人生、五马最贵，朱幡画戟行春。讼庭清、祥风和畅，铃斋静、佳气氤氲。寿宴香浓，梅繁柳嫩，年年今日劝芳尊。须信道、朱颜不老，眉寿等松椿。从兹去，衮衣特立，廊庙经纶。
<br>
<br>满江红（贺赵县丞）
<br>
<br>媚景良时，无非是、三春富贵。花共柳、著工夫染，嫩红轻翠。日丽风和薰协气。莺吟燕舞皆欢意。况生辰、恰恰值清明，笙歌沸。
<br>
<br>分天派，真龙裔。到月殿，攀仙桂。看眉间黄色，诏书将至。莫向蓝田分佐理。便趋紫禁参朝对。问玉皇、仙籍注长生，三千岁。
<br>
<br>蝶恋花（和人探梅）
<br>
<br>罗幕护寒遮晓雾。爱日烘晴，又是年华暮。潇洒江梅争欲吐。暗香漏泄春来处。
<br>
<br>何日寻芳溪畔路。挈榼携筇，写景论心素。千里相逢真曾遇。羡君解道江南句。
<br>
<br>水调歌头
<br>
<br>富贵本何物，底用苦趋奔。都为造物娱弄，人事覆来翻。须索高抬目力，觑破只同儿戏，不必更重论。但愿吾长健，赢得日加飧。
<br>
<br>衣轻裘，乘驷马，驾高轩。算来荣耀，终输渔叟钓江村。休叹谋身太拙，未必折腰便是，炙手几曾温。清议不可辱，千古要长存。
<br>
<br>满江红
<br>
<br>罨画池亭，对十万、盈盈粉面。依翠盖、临风一曲，霓裳舞遍。亭上人如蓬岛客，坐中别有飞琼伴。占世间、风月最清凉，宜开宴。
<br>
<br>当盛旦，歌喉啭。齐祝寿，金尊劝。算才华合侍，玉皇香案。处事从来坚特操，立朝更要持公论。使他时、台阁振风声，朝天眷。
<br>
<br>诉衷情
<br>
<br>柴扉人寂草生畦。藤蔓乱萦篱。秋净楚天如水，云叶度墙低。
<br>
<br>同把盏，且伸眉。对残晖。红茱笑捻，黄菊斜簪，恋饮忘归。
<br>
<br>浣溪沙
<br>
<br>常记京华昔浪游。青罗买笑万金酬。醉中曾此当貂裘。自恨山翁今老矣，惜花心性谩风流。清樽独酌更何愁。
<br>
<br>清平乐
<br>
<br>方池小小。风扌习玻璃皱。数朵荷花开更好。把住薰风一笑。
<br>
<br>芳容淡注胭脂。亭亭翠盖相依。只欠一双鸂鶒，便如画底屏帷。
<br>
<br>菩萨蛮（用周美成韵）
<br>
<br>而今怕听相思曲。多情蹙损眉峰绿。惜别上扁舟。望穷江际楼。
<br>
<br>蛮笺封了发。为忆人如雪。离恨写教看。休令盟约寒。
<br>
<br>西江月
<br>
<br>残雪犹馀远岭。晚烟半隐寒林。溶溶春涨绿波深。时有渔人钓艇。
<br>
<br>倚岸野梅坠粉。蘸溪宫柳摇金。凭栏凝伫酒初醒。料得谁知此景。
<br>
<br>念奴娇
<br>
<br>晚天清楚，扫太虚纤翳，凉生江曲。四愿青冥天地阔，惟有残霞孤鹜。山气凝蓝，汀烟引素，竦竦浮群木。白蘋风定，波澄万顷寒玉。
<br>
<br>时有一叶渔舟，收纶垂钓，来往何幽独。短发萧萧襟袖冷，便觉都无袢溽。曳杖归来，夜深人悄，月照鳞鳞屋。藤床一枕，迥然清梦无俗。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
