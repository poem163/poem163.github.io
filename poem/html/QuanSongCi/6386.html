<HTML>
<HEAD>
<TITLE>全宋词 卷110 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷110</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷110</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-08&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6386"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷110')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷110]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【李氏】
<br>
<br>极相思（赠张浩）
<br>
<br>日红疏翠密晴暄。初夏困人天。风流滋味，伤怀尽在，花下风前。
<br>
<br>后约已知君定，这心绪、尽日悬悬。鸳鸯两处，清宵最苦，月甚先圆。
<br>
<br>
<br>
<br>
<br>
<br>
<br> 
<br>
<br>【花仲胤】
<br>
<br>南乡子
<br>
<br>顿首起情人。即日恭维问好音。接得彩笺词一首，堪惊。题起词名恨转生。展转意多情。寄与音书不志诚。不写伊川题尹字，无心。料想伊家不要人。
<br>
<br>伊川令（寄外）
<br>
<br>西风昨夜穿帘幕。闺院添消索。最是梧桐零落。迤逦秋光过却。
<br>
<br>人情音信难托。鱼雁成耽阁教奴独自守空房，泪珠与、灯花共落。
<br>
<br>失调名（答外）
<br>
<br>奴启情人勿见罪。闲将小书作尹字。情人不解其中意。问伊间别几多时。身边少个人儿。
<br>
<br>
<br>
<br>
<br>
<br>
<br> 
<br>
<br>【刘浚】
<br>
<br>期夜月
<br>
<br>金钩花绶系双月。腰肢软低折。揎皓腕，萦绣结。轻盈宛转，妙若凤鸾飞越。无别。香檀急扣转清切。翻纤手飘瞥。催画鼓，追脆管，锵洋雅奏，尚与众音为节。
<br>
<br>当时妙选舞袖，慧性雅资，名为殊绝。满座倾心注目，不甚窥回雪。纤怯。逡巡一曲霓裳彻。汗透鲛绡肌润，教人传香粉，媚容秀发。宛降蕊珠宫阙。
<br>
<br>
<br>
<br>
<br>
<br>
<br>
<br>【施酒监】
<br>
<br>卜算子（赠乐婉，杭妓）
<br>
<br>相逢情便深，恨不相逢早。识尽千千万万人，终不似、伊家好。
<br>
<br>别你登长道。转更添烦恼。楼外朱楼独倚阑，满目围芳草。
<br>
<br>
<br>
<br>
<br>
<br>
<br>
<br>
<br>【乐婉】
<br>
<br>卜算子（答施）
<br>
<br>相思似海深，旧事如天远。泪滴千千万万行，更使人愁肠断。
<br>
<br>要见无因见，了拼终难拼。若是前生未有缘，待重结、来生愿。
<br>
<br>
<br>
<br>
<br>
<br>
<br>
<br>
<br>【虞某】
<br>
<br>江神子
<br>
<br>相逢只怕有分离。许多时。暗为期。常是眉来眼去、惹猜疑。何似总休拈弄上，轻咳嗽、有人知。
<br>
<br>终须买个小船儿。任风吹。尽东西。假使天涯海角、也相随。纵被江神收领了，离不得、我和伊。
<br>
<br>
<br>
<br>
<br>
<br>
<br>
<br>
<br>【巴谈】
<br>
<br>失调名（送穷鬼词）
<br>
<br>正月月尽夕。芭蕉船一只。灯盏两只明辉辉，内里更有筵席。奉劝郎君小娘子。饱吃莫形迹。每年只有今日日。愿我做来称意。奉劝郎君小娘子。空去送穷鬼。空去送穷鬼。
<br>
<br>
<br>
<br>
<br>
<br>
<br>
<br>
<br>
<br>【杨师纯】
<br>
<br>清平乐
<br>
<br>羞蛾浅浅。秋水如刀剪。窗下无人自针线。不觉郎来身畔。
<br>
<br>相将携手鸳帏。匆匆不许多时。耳畔告郎低语，共郎莫使人知。
<br>
<br>清平乐
<br>
<br>小庭春院。睡起花阴转。往事旧欢离思远。柳絮随风难管。
<br>
<br>等闲屈指当时。阑干几曲谁知。为问春风桃李，而今子满芳枝。
<br>
<br>
<br>
<br>
<br>
<br>
<br>
<br>
<br> 
<br>
<br>【杨端臣】
<br>
<br>渔家傲
<br>
<br>有个人人情不久。而今已落他人手。见说近来伊也瘦。好教受。看谁似我能拦就。
<br>
<br>莲脸能匀眉黛皱。相思泪滴残妆透。总是自家为事谬。从今后。这回断了心先有。
<br>
<br>渔家傲
<br>
<br>楼鼓数声人迹散。马蹄不响街尘软。门户深深扃小院。帘不卷。背灯尽烛红条短。
<br>
<br>归路恍如春梦断。千愁万恨知何限。昨夜月华明似练。花影畔。算来惟有嫦娥见。
<br>
<br>阮郎归
<br>
<br>□□今日那人家。琐窗红影斜。髻云散乱不胜花。偷匀残脸霞。
<br>
<br>梁燕老，石榴花。佳期今已差。凭阑思想入天涯。暮云重叠遮。
<br>
<br>
<br>
<br>
<br>
<br>
<br>
<br>
<br>【聂胜琼】
<br>
<br>鹧鸪天（寄李之问）
<br>
<br>玉惨花愁出凤城。莲花楼下柳青青。尊前一唱阳关后，别个人人第五程。
<br>
<br>寻好梦，梦难成。况谁知我此时情。枕前泪共帘前雨，隔个窗儿滴到明。
<br>
<br>
<br>
<br>
<br>
<br>
<br>
<br>
<br>
<br>【赵才卿】
<br>
<br>燕归梁
<br>
<br>细柳营中有亚夫。华宴簇名姝。雅歌长许佐投壶。无一日、不欢娱。
<br>
<br>汉王拓境思名将，捧飞诏欲登途。从前密约尽成虚。空赢得、泪流珠。
<br>
<br>
<br>
<br>
<br>
<br>
<br>
<br>
<br>【任昉】
<br>
<br>雨中花慢
<br>
<br>事往人离，还似暮峡归云，陇上流泉。奈向分罗带，已断么弦。长记歌时酒畔，难忘月夕花前。相携手处，琼楼珠户，触目依然。
<br>
<br>从来惯共，锦衾屏枕，长效比翼文鸳。谁念我，而今清夜，常是孤眠。入户不如飞絮，傍怀争及炉烟。这回休也，一生心性，为你萦牵。
<br>
<br>
<br>
<br>
<br>
<br>
<br>
<br>
<br>
<br>【都下妓】
<br>
<br>朝中措（改欧阳修词）
<br>
<br>屏山栏槛倚晴空。山色有无中。手种庭前桃李，别来几度春风。
<br>
<br>文章宰相，挥毫万字，一饮千钟。行乐不须年少，尊前看取仙翁。
<br>
<br>
<br>
<br>
<br>
<br>
<br>
<br>
<br>【刘彤】
<br>
<br>临江仙
<br>
<br>千里长安名利客，轻离轻散寻常。难禁三月好风光。满阶芳草绿，一片杏花香。
<br>
<br>记得年时临上马，看人眼泪汪汪。如今不忍更思量。恨无千日酒，空断九回肠。
<br>
<br>
<br>
<br>
<br>
<br>
<br>
<br>
<br> 
<br>
<br>【僧儿】
<br>
<br>满庭芳
<br>
<br>团菊苞金，丛兰减翠，画成秋暮风烟。使君归去，千里倍潸然。两度朱幡雁水，全胜得、陶侃当年。如何见，一时盛事，都在送行篇。
<br>
<br>愁烦。梳洗濑，寻思陪宴，把月湖边。有多少、风流往事萦牵。闻道霓旌羽驾，看看是、玉局神仙。应相许，冲云破雾，一到洞中天。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【胡仔】
<br>
<br>满江红
<br>
<br>泛宅浮家，何处好、苕溪清境。占云山万叠，烟波千顷。茶灶笔床浑不用，雪蓑月笛偏相称。争不教、二纪赋归来，甘幽屏。
<br>
<br>红尘事，谁能省。青霞志，方高引。任家风舴艋，生涯笭箵。三尺鲈鱼真好脍，一瓢春酒宜闲饮。问此时、怀抱向谁论，惟箕颍。
<br>
<br>水龙吟（以李长吉美人梳头歌填）
<br>
<br>梦寒绡帐春风晓，檀枕半堆香髻。辘轳初转，阑干鸣玉，咿哑惊起。眠鸭凝烟，舞鸾翻镜，影开秋水。解低鬟试整，牙床对立，香丝乱、云撒地。
<br>
<br>纤手犀梳落处，腻无声、重盘鸦翠。兰膏匀渍，冷光欲溜，鸾钗易坠。年少偏娇，髻多无力，恼人风味。理云裾下阶，含情不语，笑折花枝戏。
<br>
<br>
<br>
<br>
<br>
<br>
<br>
<br>
<br>
<br>
<br>【王昂】
<br>
<br>好事近（催妆词）
<br>
<br>喜气拥朱门，光动绮罗香陌。行到紫薇花下，悟身非凡客。
<br>
<br>不须脂粉涴天真，嫌怕太红白。留取黛眉浅处，画章台春色。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【谢明远】
<br>
<br>菩萨蛮
<br>
<br>春风春雨花径眼。石泉槐火春容晚。流水自无情。回波聚落英。
<br>
<br>问春何处去。春向天边住。举酒欲销愁。酒阑愁更愁。
<br>
<br>踏莎行
<br>
<br>楚树芊绵，江云芜漫。晓风吹堕梅千片。惊禽飞去响春空，平沙月落光零乱。
<br>
<br>人意伤离，物华惊换。武夷此去如天远。临分为我少留连，柳条独在江南岸。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【张焘】
<br>
<br>踏莎行
<br>
<br>阳复寒根，气回枯杆。前村昨夜梅初绽。谁言造化没偏颇，半开何独南枝暖。
<br>
<br>素艳幽轻，清香远散。雪中岂恨和羹晚。不知何处误东君，至今不使春拘管。
<br>
<br>恨欢迟
<br>
<br>淡薄情怀。浅缀胭脂。独占江梅。最好是、严凝苦寒天气，却是开时。
<br>
<br>也不许、桃杏斗妍媸。也不许、雪霜相欺。又只恐、谁家一声羌笛，落尽南枝。
<br>
<br>
<br>
<br>
<br>
<br>
<br>
<br>
<br>
<br>
<br>【林季仲】
<br>
<br>倾杯乐（宠庆主人寿，代作）
<br>
<br>璧月初圆，彩云轻护，散雪叠冰凉馆。张眉竞巧，赵瑟新成，整顿戏衫歌扇。寿酒殷勤，娇语温柔，只愁杯浅。正连山玉枕，回波瑶席，漏长更款。
<br>
<br>良会久、细拥香肩，瑶庭闲步，共指渡河星点。今朝此日，同祝卿卿，福寿禄星齐转。但愿与君，歌舞常新，欢娱无算。看河桥鹊架，重会双星嬿婉。
<br>
<br>
<br>
<br>
<br>
<br>
<br>【潘良贵】
<br>
<br>满庭芳（中秋）
<br>
<br>夹水松篁，一天风露，觉来身在扁舟。桂花当午，雪卷素光流。起傍蓬窗危坐，飘然竟、欲到瀛洲。人世乐，那知此夜，空际列琼楼。
<br>
<br>休休。闲最好，十年归梦，两眼乡愁。谩赢得、萧萧华发盈头。往事不须追谏，从今去、拂袖何求。一尊酒，持杯顾影，起舞自相酬。
<br>
<br>
<br>
<br>
<br>
<br>
<br>
<br>
<br> 
<br>
<br>【董德元】
<br>
<br>柳梢青
<br>
<br>满腹文章，满头霜雪，满面埃尘。直至如今，别无收拾，只有清贫。
<br>
<br>功名已是因循。最懊恨、张巡李巡。几个明年，几番好运，只是瞒人。
<br>
<br>
<br>
<br>
<br>
<br>
<br>【冯时行】
<br>
<br>青玉案（和贺方回青玉案寄果山诸公）
<br>
<br>年时江上垂杨路。信拄杖、穿云去。碧涧步虚声里度。疏林小寺，远山孤渚，独倚阑干处。
<br>
<br>别来无几春还暮。空记当时锦囊句。南北东西知几许。相思难寄，野航蓑笠，独钓巴江雨。
<br>
<br>虞美人（咏荼縻）
<br>
<br>东君已了韶华媚。未快芳菲意。临居倾倒向荼コ。十万宝珠璎珞、带风垂。
<br>
<br>合欢翠玉新呈瑞。十日傍边醉。今年花好为谁开。欲寄一枝无处、觅阳台。
<br>
<br>虞美人
<br>
<br>芳菲不是浑无据。只是春收取。都将酝造晚风光。百尺瑶台、吹下半天香。
<br>
<br>多愁多病疏慵意。也被香扶起。微吟小酌送花飞。更拼小屏幽梦、到开时。
<br>
<br>虞美人（重阳词）
<br>
<br>去年同醉黄花下。采采香盈把。今年仍复对黄花。醉里不羞斑鬓、落乌纱。
<br>
<br>劝君莫似阳关柳。飞伴离亭酒。愿君只似月常圆。还使人人一月、一回看。
<br>
<br>渔家傲（冬至）
<br>
<br>云覆衡茅霜雪后。风吹江面青罗皱。镜里功名愁里瘦。闲袖手。去年长至今年又。
<br>
<br>梅逼玉肌春欲透。小槽新压冰澌溜。好把升沉分付酒。光阴骤。须臾又绿章台柳。
<br>
<br>天仙子（荼縻已凋落赋）
<br>
<br>风幸多情开得好。忍却吹教零落了。弄花衣上有馀香，春已老。枝头少。况又酒醒鶗鴂晓。
<br>
<br>一片初飞情已悄。可更如今纷不扫。年随流水去无踪，恨不了。愁不了。楼外远山眉样小。
<br>
<br>点绛唇
<br>
<br>（闲居十七年，或除蓬州。二月到官，三月罢归。同官置酒，为赋点绛唇绛唇作别）
<br>
<br>十日春风，吹开一岁间桃李。南柯惊起。归踏春风尾。
<br>
<br>世事无凭，偶尔成忧喜。歌声里。落花流水。明日人千里。
<br>
<br>玉楼春
<br>
<br>杏花微露春犹浅。春浅愁浓愁送远。山拖馀翠断行踪，细雨疏烟迷望眼。
<br>
<br>暮云浓处轻吹散。往事时时心上见。不禁慵瘦倚东风，燕子双双花片片。
<br>
<br>点绛唇
<br>
<br>江上新晴，闲撑小艇寻梅去。自知梅处。香满鱼家路。
<br>
<br>路尽疏篱，一树开如许。留人住。留人不住。黯淡黄昏雨。
<br>
<br>点绛唇
<br>
<br>眉黛低颦，一声春满流苏帐。却从檀响。渐到梅花上。
<br>
<br>归卧孤舟，梅影舟前飏。劳心想。岸横千嶂。霜月铺寒浪。
<br>
<br>梦兰堂（送史谊伯倅潼川）
<br>
<br>小雨清尘淡烟晚。官柳殢花待暖。君愁入伤阙眼。芳草绿、断云归雁。
<br>
<br>酒重斟，须再劝。今夕近、明朝乍远。到时暗花飞乱。千里断肠春不管。
<br>
<br>蓦山溪（村中闲作）
<br>
<br>艰难时世。万事休夸会。官宦误人多，道是也、终须不是。功名事业，已是负初心，人老也，发白也，随分谋生计。
<br>
<br>如今晓得，更莫争闲气。高下与人和，且觅个、置锥之地。江村僻处，作个老渔樵一壶酒，一声歌，一觉醺醺睡。
<br>
<br>醉落魄
<br>
<br>点酥点蜡。凭君尽做风流骨。汉家旧样宫妆额。流落人间，真个没人识。
<br>
<br>佳人误拨龙香觅。一枝初向烟林得。被花惹起愁难说。恰恨西窗，酒醒乌啼月。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【朱松】
<br>
<br>蝶恋花（醉宿郑氏阁）
<br>
<br>清晓方塘开一镜。落絮飞花，肯向春风定。点破翠奁人未醒。馀寒犹倚芭蕉劲。
<br>
<br>拟托行云医酒病。帘卷闲愁，空占红香径。青鸟呼君君莫听。日边幽梦从来正。
<br>
<br>
<br>
<br>
<br>
<br>
<br>
<br>
<br>【陈康伯】
<br>
<br>阮郎归
<br>
<br>间来溪上有云飞。溪光接翠微。江南三月落花时。春波去棹迟。
<br>
<br>寻竹路，破林扉。苍台旧钓矶。欲归回首未成归。黄尘满素衣。
<br>
<br>浪淘沙（云藏鹅湖山）
<br>
<br>台上凭阑干。犹怯春寒。被谁偷了最高山。将谓六丁移取去，不在人间。却是晓寒间。特地遮拦。与天一样自漫漫。喜得东风收卷尽，依旧追还。
<br>
<br>幽芳独秀在山林。不怕晓寒侵。应笑钱塘苏小，语娇终带吴音。乘槎归去，云涛万顷，谁是知心。写向生绡屏上，萧然伴我寒衾。
<br>
<br>朝中措
<br>
<br>浪淘沙
<br>
<br>缘华居处渺云深。不受一尘侵。细看宜州新句，平生才是知音。
<br>
<br>凌波一去，平山梦断，谁是关心。惟有青天碧海，知渠夜夜孤衾。
<br>
<br>念奴娇（送淮漕钱处和）
<br>
<br>绣衣直指，问凌风一笑，翩然何许。诏山层霄持汉节，千里秋风淮浦。鉴远江山，竹西歌吹，曾被腥膻污。须君椽笔，为渠一洗尘土。
<br>
<br>休厌共倒金荷，翠眉重为唱，渭城朝雨。看即扬鞭归骑稳，还指郁葱深处。宝带兼金，华鞯新绣，直上云霄去。回头莫忘，玉霄今夜风露。
<br>
<br>诉衷情（别意）
<br>
<br>鄞江云气近蓬莱。花柳满城隈。风流谢守相遇，应覆故人杯。
<br>
<br>烟浪暖，锦帆回。莫徘徊。玉霄亭下，芍药荼コ，都望归来。
<br>
<br>浣溪沙
<br>
<br>无数春山展画屏。无穷烟柳照溪明。花枝缺处小舟横。
<br>
<br>紫禁正须红药句，清江莫与白鸥盟。主人元自是仙卿。
<br>
<br>点绛唇（重九饮栖霞）
<br>
<br>九月传杯，要携佳客栖霞去。满城风雨。记得潘郎句。
<br>
<br>紫菊红萸，何意留侬住。愁如许。暮烟一缕。正在归时路。
<br>
<br>
<br>
<br>
<br>
<br>
<br>
<br>
<br>【张表臣】
<br>
<br>菩萨蛮（过吴江）
<br>
<br>垂虹亭下扁舟住。松江烟雨长桥暮。白纻听吴歌。佳人泪脸波。
<br>
<br>劝倾金凿落。莫作思家恶。绿鸭与鲈鱼。如何可寄书。
<br>
<br>蓦山溪
<br>
<br>楼横北固，尽日厌厌雨。欸乃数声歌，但渺漠、江山烟树。寂寥风物，三五过元宵，寻柳眼，觅花英，春色知何处。
<br>
<br>落梅呜咽，吹彻江城暮。脉脉数飞鸿，杳归期、东风凝伫。长安不见，烽起夕阳间，魂欲断，酒初醒，独下危梯去。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘袤】
<br>
<br>临江仙（补李后主词）
<br>
<br>樱桃结子春归尽，蝶翻金粉双飞。子规啼月小楼西。玉钩罗幕，惆怅卷金泥。
<br>
<br>门巷寂寥人去后，望残烟草低迷。李煜。何时重听玉..嘶。扑帘飞絮，依约梦回时。
<br>
<br>
<br>
<br>
<br>
<br>
<br>
<br>
<br> 
<br>
<br>【李鼐】
<br>
<br>清平乐
<br>
<br>乱云将雨。飞过鸳鸯浦。人在小楼空翠处。分得一襟离绪。
<br>
<br>片帆隐隐归舟。天边雪卷云浮。今夜梦魂何处，青山不隔人愁。
<br>
<br>洞仙歌
<br>
<br>余寒未展，帘幕新来燕。杨柳梢头嫩黄染。小□山缭绕，别是风烟，春澹澹，谁道蓬莱路远。
<br>
<br>冰姿人不老，长伴春闲，环珮声中度芳宴。宝屏开，烟袅袅，金鸭吹香，欢笑处，烛影花光共暖。
<br>
<br>便莫惜瑶觞醉如泥，占岁岁东风，舞衣歌扇。
<br>
<br>渔家傲
<br>
<br>日借嫩黄初看柳。池塘冰泮游鱼透。庭馆匆匆佳气候。□山透。膺时贤佐生天祐。
<br>
<br>寿者康宁还德厚。功名富贵须长久。从此安排千岁酒。常祝寿。一年一献黄金酎。
<br>
<br>鹧鸪天
<br>
<br>种得门阑五福全。常珍初喜庆华筵。王环醉拍春衫舞，今见康强九九年。神爽朗，骨清坚。壶天日月旧因缘。从今把定春风笑，且作人间长寿仙。
<br>
<br>鹧鸪天
<br>
<br>珍重高人阎右丞。胸中皇壑富丹青。暂从天下分轺使，来向人间作寿星。
<br>
<br>凉日挂，暑风轻。一番秋思十分清。细倾鹦鹉休辞劝，烂醉葡菊不用醒。
<br>
<br>一井金
<br>
<br>绿阴清书。两茸茸、梅子黄时候。华堂金兽。香润炉烟透。舞茵回轻袖。歌凤翻新奏。院静人稀，永日迟迟花漏。
<br>
<br>一井金
<br>
<br>一杯为寿。笑捧处、自传纤手钗头。况有瑞草，齐眉偕老，应难比较。鸳鸾镇日于飞，惟愿一百二十岁，永同欢，如鱼似水。
<br>
<br>风入松
<br>
<br>翠烟笼日上花梢。花外楼高。海犀不动帘栊静，书长人懒莺娇。宝篆浓薰沉水，清商低按擅槽。画堂深处燕蟠桃。亲见仙曹。
<br>
<br>雾鬟不改朱颜好，年年长被春饶。一品疏封它日，十分沉醉今朝。
<br>
<br>玉蝴蝶
<br>
<br>望处水寒云绕，倚栏千里，澹荡晴晖。梦燕门阑，和气喜动帘帏。舞因重、花明彩凤，歌扇小、香暖金猊。漏声迟。洞天秋晓，风露霏霏。
<br>
<br>嘉时。谪仙高宴，华分玉蜡，艳列文姬。玉树临风，自然老月中枝。酒肠宽、胸容云梦，词源壮、笔勇助溪。且追随。伫看飞诏，稳步沙堤。
<br>
<br>满庭芳
<br>
<br>腊雪溶酥，春冰浮玉，素蟾三五才过。晓来庭户，何事五云多。尽道九天麟坠，..将环佩、袅袅鸣珂。风标爽，胸中嵬磊，豪气挽天河。
<br>
<br>平生，横诉志，指挥夷虏，平定干戈。看它年功业，还让廉颇。且对江山难老，金樽满、鲸海翻波。歌声转，玉人扶处，拚取醉颜酡。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【胡寅】
<br>
<br>水调歌头
<br>
<br>不见严夫子，寂寞富春山。空留千丈危石，高出暮云端。想象羊裘披了，一笑两忘身世，来插钓鱼竿。肯似林间翮，飞倦始知还。
<br>
<br>中兴主，功业就，鬓毛斑。驱驰一世人物，相与济时艰。独委狂奴心事，未羡痴儿鼎足，放去任疏顽。爽气动星斗，终古照林峦。
<br>
<br>水龙吟
<br>
<br>玉梅街腊传香，瑞蓂秀荚开三四。莲花沉漏，熊罴占应，洛阳名裔。岁比甘罗，便疏同队，累棋观志。向修文寓直，仙楼侍宴，梁王宝、真难俪。
<br>
<br>多少襟怀未试，暂超然、壶中游戏。行看献策，归瞻旒藻，常勋游记。歌畔巫云，舞回邹管，金钗扶醉。有阴功不乞，丹砂十纪，寿祺全畀。
<br>
<br>
<br>
<br>
<br>
<br>
<br>
<br>
<br>
<br>【吴舜选】
<br>
<br>蓦山溪
<br>
<br>园林何有，修竹摇苍翠。春到小桃蹊，看绿满、一池春水。花开日暖，儿侄竞追随，挑野蔌，纲溪鱼，有酒多且旨。
<br>
<br>去来聚散，无必亦无意。说地或谈天，更休问、语言粗细。谁强谁弱，谁是又谁非，过去事，未来事，一枕腾腾睡。
<br>
<br>
<br>
<br>
<br>
<br>
<br>
<br>【赵桓】
<br>
<br>西江月
<br>
<br>历代恢文偃武，四方晏粲无虞。奸臣招致北匈奴。边境年年侵侮。
<br>
<br>一旦金汤失守，万邦不救銮舆。我今父子在穹庐。壮士忠臣何处。
<br>
<br>西江月
<br>
<br>塞雁....南去，高飞难寄音书。祇应宗社已丘墟。愿有真人为主。
<br>
<br>岭外云藏晓日，眼前路忆平芜。寒沙风紧泪盈裾。难望燕山归路。
<br>
<br>眼儿媚
<br>
<br>宸传三百旧京华。仁孝自名家。一旦奸邪，倾天拆地，忍听琵琶。
<br>
<br>如今在外多萧索，迤逦近胡沙。家邦万里，伶仃父子，向晓霜花。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【何大圭】
<br>
<br>小重山（惜别）
<br>
<br>绿树莺啼春正浓。钗头青杏小，绿成丛。玉船风动酒鳞红。歌声咽，相见几时重。
<br>
<br>车马去匆匆。路随芳草远，恨无穷。相思只在梦魂中。今宵月，偏照小楼东。
<br>
<br>水调歌头
<br>
<br>今夕出佳月，银汉泻高寒。风缠云卷，转觉天陛玉楼宽。疑是金华仙子，又喜经年药就，倾出玉团团。收拾江河影，都向镜中蟠。
<br>
<br>横霜笛，吹明影，到中天。要令四海瞻望，千古此轮安。何岁何年无月，唯有谪仙著语，高绝不能攀。我欲唤空起，云海路漫漫。
<br>
<br>蝶恋花
<br>
<br>鱼尾霞收明远树。翠色黏天，一叶迎风举。一笑相逢蓬海路。人间风月如尘土。
<br>
<br>翦水双眸云鬓吐。醉倒天瓢，笑语生香雾。此会未阑须记取。蟠桃几度吹红雨。
<br>
<br>好事近
<br>
<br>富贵本无心，何事故乡轻别。空使猿惊鹤怨，误薜萝风月。
<br>
<br>囊锥刚要出头来，不道甚时节。欲驾巾车归去，有豺狼当辙。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【俞处俊】
<br>
<br>百字令
<br>
<br>残蝉断雁，政西风萧索，夕阳流水。落木无边幽眺处，云拥登山屐齿。岁月如驰，古今同梦，惟有悲欢异。绿尊空对，故人相望千里。
<br>
<br>追念淮海当年，五云行殿，咫尺天颜喜。清晓胪传仙仗里，衣染玉龙香细。今日天涯，黄花零乱，满眼重阳泪。艰难多病，二陵无奈秋思。
<br>
<br>
<br>
<br>
<br>
<br>
<br>
<br> 
<br>
<br>【岳飞】
<br>
<br>小重山
<br>
<br>昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。
<br>
<br>白首为功名。旧山松竹老，阻归程。欲将心事付瑶琴。知音少，弦断有谁听。
<br>
<br>满江红（写怀）
<br>
<br>怒发冲冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。
<br>
<br>靖康耻，犹未雪。臣子恨，何时灭。驾长车踏破，贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。
<br>
<br>满江红（登黄鹤楼有感）
<br>
<br>遥望中原，荒烟外，许多城郭。想当年、花遮柳护，凤楼龙阁。万岁山前珠翠绕，蓬壶殿里笙歌作。到而今，钱骑满效几，风尘恶。
<br>
<br>兵安在，膏锋锷。民安在，填沟壑。叹江山如故，千村寥落。何日请缨提锐旅，一鞭直渡清河洛。却归来、再续汉阳游，骑黄鹤。
<br>
<br>
<br>
<br>
<br>
<br>
<br>
<br>
<br>
<br>【邵缉】
<br>
<br>满庭芳
<br>
<br>落日旌旗，清霜剑戟，塞角声唤严更。论兵慷慨，齿颊带风生。坐拥貔貅十万，衔枚勇、云槊交横。笑谈顷，匈奴授首，千里静材枪
<br>
<br>荆襄，人按堵，提壶劝酒，布谷催耕。芝夫荛子，歌舞威名。好是轻裘缓带，驱营阵、绝漠横行。功谁纪，风神宛转，麟阁画丹青。
<br>
<br>
<br>
<br>
<br>
<br>
<br>
<br>
<br>
<br>【吴芾】
<br>
<br>水调歌头
<br>
<br>（寿徐大参·九月二十六）
<br>
<br>九月二十六，公相纪生辰。橙黄橘绿时候、天气暖于春。奎画有堂辉焕，中着台星一点，长伴寿星明。衮衮有家庆，未羡古徐卿。
<br>
<br>谢元枢，营绿野，避洪名。六年裁判止衮切国事、曾费几精神。歇了传岩霖雨，闲了孤舟野渡，旒冕合知心。吾道苟尊尚，元不在蒲轮。
<br>
<br>
<br>
<br>
<br>
<br>
<br>
<br>
<br>
<br>【孙道绚】
<br>
<br>滴滴金（梅）
<br>
<br>月光飞入林前屋。风策策，度庭竹。夜半江城击柝声，动寒梢栖宿。
<br>
<br>等闲老去年华促。只有江梅伴幽独。梦绕夷门旧家山，恨惊回难绩。
<br>
<br>醉蓬莱
<br>
<br>（力修宝学贤表宴胡明仲侍郎，
<br>
<br>遣歌姬来乞词，作醉蓬莱令歌之）
<br>
<br>看鸥翻波溅，苹末风轻，水轩消暑。云叠奇峰，破桐阴亭午。列岫连环，溜泉鸣玉，对幅巾芒履。况有清时，风流故人，剧谈挥尘。
<br>
<br>才冠一时，论高两汉，书扇豪踪，吐凤辞语。书锦归来，庆长年老母。且尽绿尊，莫怀归兴，听扇歌高举。会见登庸，泥封诏下，促朝天去。
<br>
<br>菩萨蛮
<br>
<br>栏干六曲天围碧。松风亭下梅初白。腊尽见春回。寒梢花又开。
<br>
<br>曲琼闲不卷。沈燎看星转。凝伫小徘徊。云间征雁来。
<br>
<br>少年游
<br>
<br>（葛氏侄女子告归，作少年游送之）
<br>
<br>雨晴云敛，烟花澹荡，遥山凝碧。驱车问征路，赏春风南陌。
<br>
<br>正雨后、梨花幽艳白。悔匆匆、过了寒食。归家渐春暮，探酴醿消息。
<br>
<br>忆秦娥
<br>
<br>（季温老友归樵阳，人来闲书，因以为寄）
<br>
<br>秋寂寞。秋风夜雨伤离索。伤离索。老怀无奈，泪珠零落。
<br>
<br>故人一去无期约。尺书忽寄西飞鹤。西飞鹤。故人何在，水村山郭。
<br>
<br>醉思仙
<br>
<br>（寓居妙湛悼亡作此）
<br>
<br>晚霞红。看山迷暮霭，烟暗孤松。动翩翩风袂，轻若惊鸿。心似鉴，鬓如云，弄清影，月明中。谩悲凉，岁冉冉，蕣华潜改衰容。
<br>
<br>前事销凝久，十年光景匆匆。念云轩一梦，回首春空。彩凤远，玉箫寒，夜悄悄，恨无穷。叹黄尘久埋玉，断肠挥泪东风。
<br>
<br>如梦令（宫词）
<br>
<br>翠柏红蕉影乱。月上朱栏一半。风自碧空来，吹落歌珠一串。
<br>
<br>不见。不见。人被绣帘遮断。
<br>
<br>清平乐（雪）
<br>
<br>悠悠飏飏。做尽轻模样。半夜萧萧窗外响。多在梅边竹上。
<br>
<br>朱楼向晓帘开。六花片片飞来。无奈熏炉烟雾，腾腾扶上金钗。
<br>
<br>
<br>
<br>
<br>
<br>
<br>
<br>
<br> 
<br>
<br>【何蓑衣道人】
<br>
<br>临江仙
<br>
<br>在世为仙须有分，不须素食持齐。寸丝不着挂形骸。蓑衣为伴侣，箬笠作家怀。
<br>
<br>行满三千上界，奉敕宣至金台。传言问汝有何哉。人生长富贵，阴骘种将来。
<br>
<br>
<br>
<br>
<br>
<br>
<br>
<br>
<br>【陆凝之】
<br>
<br>夜游宫
<br>
<br>东风捏就腰儿细。系滴粉裙儿不起。从来只惯掌中看，怎忍在、烛花影里。
<br>
<br>酒红应是铅华褪。暗蹙损、眉峰双翠。夜深点革两绣鞋儿，靠那个、屏风立地。
<br>
<br>念奴娇
<br>
<br>远山一带，逆晴空、极目天涯浮白。枫落鸦翻谈笑处，不觉云涛横席。酒病方苏，睡魔犹殢，一扫无留迹。吴帆越棹，恍然飞上空碧。
<br>
<br>长记草赋梁园，凌云笔势，倒三江秋色。对此惊心空怅望，老作红尘闲客。别浦烟平，小楼人散，回首千波寂。西风归路，为君重喷霜笛。
<br>
<br>雨中花
<br>
<br>三百年间，青史几多人物，俱委埃尘。独先生斯世，炼气成神。将我一支丹桂，换他千载青春。岳阳楼上，纱巾羽扇，谁识天人。
<br>
<br>千山短褐，掬水擎花，为君增祝灵椿。遥想望、吹笙坐殿，奏舞鸾茵。凤驭云帡不散，碧桃紫李长新。愿分余沥，九霞光里，相继朝真。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【赵构】
<br>
<br>渔父词（并序·其一）
<br>
<br>绍兴元年七月十日，余至会稽，因览黄庭坚所书张志和渔父词十五首，戏同其韵，赐辛永宗。
<br>
<br>一湖春水夜来生。几叠春山远更横。烟艇小，钓丝轻。赢得闲中万古名。
<br>
<br>渔父词（其二）
<br>
<br>薄晚烟林澹翠微。江边秋月已明晖。纵远杝，适天机。水底间云片段飞。
<br>
<br>渔父词（其三）
<br>
<br>云洒清江江上船。一钱何得买江天。催短棹，去长川。鱼蟹来倾酒舍烟。
<br>
<br>渔父词（其四）
<br>
<br>青草开时已过船。锦鳞跃处浪痕圆。竹叶酒，柳花毡。有意沙鸥伴我眠。
<br>
<br>渔父词（其五）
<br>
<br>扁舟小缆荻花风。四合青山暮霭中。明细火，倚孤松。但愿尊中酒不空。
<br>
<br>渔父词（其六）
<br>
<br>侬家活计岂能明。万顷波心月影清。倾绿酒，糁藜羹。保任衣中一物灵。
<br>
<br>渔父词（其七）
<br>
<br>骇浪吞舟脱巨鳞。结绳为纲也难任。纶乍放，饵初沉。浅钓纤鳞味更深。
<br>
<br>渔父词（其八）
<br>
<br>鱼信还催花信开。花风得得为谁来。舒柳眼，落梅腮。浪暖桃花夜转雷。
<br>
<br>渔父词（其九）
<br>
<br>暮暮朝朝冬复春。高车驷马趁朝身。金拄屋，粟盈囷。那知江汉独醒人。
<br>
<br>渔父词（其十）
<br>
<br>远水无涯山有邻。相看岁晚更情亲。笛里月，酒中身。举头无我一般人。
<br>
<br>渔父词（其十一）
<br>
<br>谁云渔父是愚翁。一叶浮家万虑空。轻破浪，细迎风。睡起蓬窗日正中。
<br>
<br>渔父词（其十二）
<br>
<br>水涵微雨湛虚明。小笠轻蓑未要晴。明鉴里，縠纹生。白鹭飞来空外声。
<br>
<br>渔父词（其十三）
<br>
<br>无数菰蒲问藕花。棹歌轻举酌流霞。随家好，转山斜。也有孤村三两家。
<br>
<br>渔父词（其十四）
<br>
<br>春入渭阳花气多。春归时节自清和。冲晓雾，弄沧波。载与俱归又若何。
<br>
<br>渔父词（其十五）
<br>
<br>清湾幽岛任盘纡。一舸横斜得自如。惟有此，更无居。从教红袖泣前鱼。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【闻人武子】
<br>
<br>菩萨蛮
<br>
<br>晴风吹暖枝头雪。露华香沁庭中月。屏上小江南。雨昏天际帆。
<br>
<br>翠钗香雾湿。侧鬓云松立。灯背欲眠时。晓莺还又啼。
<br>
<br>
<br>
<br>
<br>
<br>
<br>【关注】
<br>
<br>桂华明
<br>
<br>缥缈神京开洞府。遇广寒宫女。问我双鬟梁溪舞。还记得、当时否。
<br>
<br>碧玉词章教仙侣。为按歌宫羽。皓月满窗人何处。声永断、瑶台路。
<br>
<br>水调歌头
<br>
<br>吾乡陆永仲，博学高才。自其少时，有声场屋，今栖自鹿洞下，绝荤酒，屏世事，自放尘埃之外。行将六十，而有婴儿之色，非得道者能如是乎。
<br>
<br>凤舞龙蟠处，玉室与金堂。平生想望真镜，依约在何方。谁信许君丹灶，便与吴君遗剑，只在洞天傍。若要安心地，便是远名场。
<br>
<br>几年来，开林麓，建山房。安眠饱馆清坐、无事可思量。洗尽人间忧患，看尽仙家风月，和气满清扬。一笑尘埃外，云水远相忘。
<br>
<br>剔银灯
<br>
<br>小院烟凉雨细。正好恹恹春睡。蓦被金枝，连推绣枕，报道皇都书至。良人得意。集英殿、首攀仙桂。
<br>
<br>斗帐重襟惊起。斜倚屏山偷喜。宝髻慵梳，香笺折破，果见中、高高名第。秦楼十二。知他向、谁家沉醉。
<br>
<br>
<br>
<br>
<br>
<br>
<br>
<br>
<br>
<br>【黄童】
<br>
<br>卜算子（和思宪兄韵）
<br>
<br>不忍更回头，别泪多于雨。肺腑相看四十秋，奚止朝朝暮暮。
<br>
<br>何事值花时，又是匆匆去。过了阳关更向西，总是思兄处。
<br>
<br>
<br>
<br>
<br>
<br>
<br>
<br>
<br>【魏杞】
<br>
<br>虞美人
<br>
<br>冰肤玉面孤山裔。肯到人间世。天然不与百花同。却恨无情轻付、与东风。
<br>
<br>丽谯三弄江梅晓。立马溪桥小。只应明月最相思。曾见幽香一点、未开时。
<br>
<br>卜算子（夜泛镜湖）
<br>
<br>一叶鉴中来，两岸青山起。送我红蕖万柄香，疑在蓬壶里。
<br>
<br>天地莹无尘，巾袂凉如水。白浪无声月自高，不是人间世。
<br>
<br>
<br>
<br>
<br>
<br>
<br>
<br>
<br>
<br>【王识】
<br>
<br>水调歌头（观星）
<br>
<br>一雨洗空阁，象纬迫人清。披襟台上，坐看北斗正旋衡。知是南宫列宿，初出极星未远，龙角正分明。河汉馀千里，风露已三更。
<br>
<br>坐未久，书帙散，酒壶倾。凉生殿阁、冷然邀我御风行。拟欲乘槎一问，但得天孙领略，安用访君平。莫笑儒生事，造化掌中生。
<br>
<br>
<br>
<br>
<br>
<br>
<br>
<br>
<br>
<br>【许庭】
<br>
<br>临江仙（柳）
<br>
<br>不见昭阳宫内柳，黄金齐捻轻柔。东君昨夜到皇州。玉阶金井，无处不风流。
<br>
<br>怅望翠华春欲暮，六宫都锁春愁。暖风吹动绣帘钩。飞花委地，时转玉香球。
<br>
<br>临江仙
<br>
<br>不见随河堤上柳，绿阴流水依依。龙舟东下疾于飞。千条万叶，浓翠染旌旗。
<br>
<br>记得当年春去也，锦帆不见西归。故抛轻絮点人衣。如将亡国恨，说与路人知。
<br>
<br>临江仙
<br>
<br>不见陶家门外柳，柴扉一径遥通。闭门终日掩清风。感君高节，绿荫向人浓。
<br>
<br>篱落萧疏鸡犬静，日长飞絮濛濛。先生一醉万缘空。经时高卧，不到翠阴中。
<br>
<br>临江仙
<br>
<br>不见都门亭畔柳，春来绿尽长条。柳边行色马萧萧。一枝折赠，相见又何朝。
<br>
<br>酒尽曲终人去也，风前亦自无聊。祗应于我恨偏饶。东君特地，付与沈郎腰。
<br>
<br>临江仙
<br>
<br>不见灞陵原上柳，往来过尽蹄轮。朝离南楚暮西秦，不成名利，赢得鬓毛新。
<br>
<br>莫怪枝条憔悴损，一生唯苦征尘。两三烟树倚孤村。夕阳影里，愁杀宦游人。
<br>
<br>
<br>
<br>
<br>
<br>
<br>
<br>
<br>
<br>【邵某】
<br>
<br>清平乐
<br>
<br>阿朗去日。不道长为客。底事桐庐无处觅。却得广州消息。
<br>
<br>江头一只兰船。风雨湘妃庙前。死恨无情江水，送郎一去三年。
<br>
<br>
<br>
<br>
<br>
<br>
<br> 
<br>
<br>【王十朋】
<br>
<br>二郎神
<br>
<br>深深院。夜雨过，帘栊高卷。正满槛、海棠开欲半。仍朵朵、红深红浅。遥认三千宫女面。匀点点、胭脂未遍。更微带、春醪宿醉，袅娜香肌娇艳。
<br>
<br>日暖。芳心暗吐，含羞轻颤。笑繁杏夭桃争烂漫。爱容易、出墙临岸。子美当年游蜀苑。又岂是、无心眷恋。都只为、天然体态，难把诗工裁翦。
<br>
<br>点绛唇（酴醿）
<br>
<br>野态芳姿，枝头占得春长久。怕钩衣袖。不放攀花手。
<br>
<br>试问东山，花似当时否。还依旧。谪仙去后。风月今谁有。
<br>
<br>点绛唇（咏十八香·异香牡丹）
<br>
<br>庭院深深，异香一片来天上。傲春迟放。百卉皆推让。
<br>
<br>忆昔西都，姚魏声名旺堪惆怅。醉翁何往。谁与花标榜。
<br>
<br>点绛唇（温香芍药）
<br>
<br>近侍盈盈，向人自笑还无语。牡丹飘雨。开作群芳主。
<br>
<br>柔美温香，剪染劳天女。青春去。花间歌舞。学个狂韩愈。
<br>
<br>点绛唇（国香兰）
<br>
<br>芳友依依，结根遥向深林外。国香风递。始见殊萧艾。
<br>
<br>雅操幽姿，不怕无人采，堪纫佩。灵均千载。九畹遗芳在。
<br>
<br>点绛唇（天香桂）
<br>
<br>仙友苍苍，西风吹散天香好。暗飘龙脑。金粟枝头小。
<br>
<br>谁种丹霄，造化玄功妙。真堪笑。学仙疏谬。有似西河老。
<br>
<br>点绛唇（暗香梅）
<br>
<br>雪径深深，北枝贪睡南枝醒。暗香疏影。孤压群芳顶。
<br>
<br>玉艳冰姿，妆点园林景。凭阑咏。月明溪静。忆昔林和靖。
<br>
<br>点绛唇（冷香菊）
<br>
<br>霜蕊鲜鲜，野人开径新栽植。冷香佳色。趁得重阳摘。
<br>
<br>预约比邻，有酒须相觅。东篱侧。为花辞职。古有陶彭泽。
<br>
<br>点绛唇（韵香荼蘼）
<br>
<br>羽盖垂垂，玉英乱簇春光满。韵香清远。暖日烘庭院。
<br>
<br>露浥琼枝，脸透何郎晕。凝余恨。古人不见。谁与花公论。
<br>
<br>点绛唇（妙香檐卜）
<br>
<br>毗舍遥遥，异香一炷驰名久。妙香稀有。鼻观深参透。
<br>
<br>问讯东来，知□谁先后。称仙友。十花为偶。近有江西守。
<br>
<br>点绛唇（雪香梨）
<br>
<br>春色融融，东风吹散花千树。雪香飘处。寒食江村暮。
<br>
<br>左掖看花，多少词人赋。花无语。一枝春雨。惟有香山句。
<br>
<br>点绛唇（细香竹）
<br>
<br>秀色娟娟，最宜雨沐风梳际。径幽香细。草滴青襟袂。
<br>
<br>一日才无，便觉生尘态。轩窗外。数竿相对。不减王猷爱。
<br>
<br>点绛唇（嘉香海棠）
<br>
<br>丝蕊垂垂，嫣然一笑新妆就。锦亭前后。燕子来时候。
<br>
<br>谁恨无香，试把花枝嗅。风微透。细熏锦袖。不止嘉州有。
<br>
<br>点绛唇（清香莲）
<br>
<br>十里西湖，淡妆浓抹如西子。藕花簪水。清净香无比。
<br>
<br>记得曾游，短棹红云里。聊相拟。一盆池水。十里西湖似。
<br>
<br>点绛唇（艳香茉莉）
<br>
<br>畏日炎炎，梵香一炷薰亭院。鼻根充满。好利心殊浅。
<br>
<br>贝叶书名，名义谁能辨。西风远。胜鬟不见。喜见琼花面。
<br>
<br>点绛唇（南香含笑）
<br>
<br>南国名花，向人无语长含笑。缘香囊小。不肯全开了。
<br>
<br>花笑何人，鹤相诗词好。须知道。一经品藻。又压前诗倒。
<br>
<br>点绛唇（奇香蜡梅）
<br>
<br>蜡换梅姿，天然香韵初非俗。蝶驰蜂逐。蜜在花梢熟。
<br>
<br>岩壑深藏，几载甘幽独。因坡谷。一标题目。高价掀兰菊。
<br>
<br>点绛唇（寒香水仙）
<br>
<br>清夜沉沉，携来深院柔枝小。俪兰开巧。雪里乘风袅。
<br>
<br>温室寒祛，旖旎仙姿早。看成好。花仙欢笑。不管年华老。
<br>
<br>点绛唇（素香丁香）
<br>
<br>落木萧萧，琉璃叶下琼葩吐。素香柔树。雅称幽人趣。
<br>
<br>无意争先，梅蕊休相妒。含春雨。结愁千绪。似忆江南主。
<br>
<br>点绛唇（瑞香）
<br>
<br>阑槛阴沉，紫云呈端馀寒凛。卷帘欹枕。香逼幽人寝。
<br>
<br>入梦何年，庐阜闻名稔。风流甚。阿谁题品。唤作熏龙锦。
<br>
<br>
<br>
<br>
<br>
<br>
<br>
<br>【程先】
<br>
<br>锁窗寒
<br>
<br>雨洗红尘，云迷翠麓，小车难去。凄凉感慨，未有今年春暮。想曲江水边丽人，影沉香歇谁为主。但兔葵燕麦，风前摇荡，径花成土。
<br>
<br>空被多情苦。庆会难逢，少年几许。纷纷沸鼎，负了青阳百五。待何时、重享太平，典衣贳洒相尔汝。算兰亭、有此欢娱，又却悲今古。
<br>
<br>
<br>
<br>
<br>
<br>
<br>【朱耆寿】
<br>
<br>瑞鹤仙（寿秦伯和侍郎）
<br>
<br>樱桃抄乳酪。正雨厌肥梅，风忺吹箨。咸瞻格天阁。见十眉环侍，争鸣弦索。茶瓯试沦。更良夜、沉沉细酌。问间生、此日为谁，曾向玉皇、案前持橐。
<br>
<br>龟鹤。从他祝寿，未比当年，阴功堪托。天应不错。教公议，细评泊。自和戎以来，谋国多少，萧曹卫霍。奈胡儿自若，惟守绍兴旧约。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【石安民】
<br>
<br>西江月（叠彩山题壁）
<br>
<br>飞阁下临无地，层峦上出重霄。重阳未到客登高。信是今年秋早。
<br>
<br>随意烟霞笑傲，多情猿鹤招邀。山翁笑我太丰标。竹杖棕鞋桐帽。
<br>
<br>
<br>
<br>
<br>
<br>
<br>
<br>
<br>
<br>【刘镇】
<br>
<br>贺新郎
<br>
<br>翠葆摇新竹。正榴花、枝头叶底，斗红争绿。谁在纱窗停针线，闲理竹西旧曲。又还是、兰汤新浴。手弄合欢双彩索，笑偎人、福寿低相祝。金凤亸，艾花矗。
<br>
<br>龙舟噀水飞相逐。记当年、怀沙旧恨，至今遗俗。雨过平芜浮天阔，画鹢凌波尽簇。沸十里、笙歌声续。好是蟾钩随归棹，任欢呼、船重成颓玉。犹未忍，罩银烛。
<br>
<br>天香（对梅花怀王侍御）
<br>
<br>漠漠江皋，迢迢驿路，天教为春传信。万木丛边，百花头上，不管雪飞风紧。寻交访旧，惟翠竹、寒松相认。不意牵丝动兴，何心衬妆添晕。
<br>
<br>孤标最甘冷落，不许蝶亲蜂近。直自从来洁白，个中清韵。尽做重闻塞管，也何害、香销粉痕尽。待到和羹，才明底蕴。
<br>
<br>念奴娇
<br>
<br>调冰弄雪，想花神清梦，徘徊南土。一夏天香收不起，付与蕊仙无语。秀入精神，凉生肌骨，销尽人间暑。称轩悉绝，惜花还胜儿女。
<br>
<br>长记歌酒阑珊，开时向晚，笑浥金茎露。月浸栏干天似水，谁伴秋娘窗户。困殢云鬟，醉欹风帽，总是牵情处。返魂何在，玉川风味如许。
<br>
<br>行香子
<br>
<br>（赠柳儿行·题从花庵词选补）
<br>
<br>露叶烟条。天与多娇。算风流、张绪难消。恼人春思，政自无聊。赖敛愁眉，酣醉眼，减围腰。风絮相邀。蝶弄莺嘲。最关情、是短长桥。解骖分袂，催上兰桡。更绿波平，红日坠，碧云遥。
<br>
<br>沁园春（和刘潜夫送孙花翁韵）
<br>
<br>谁似花翁，长年湖海，蹇驴弊裘。想红尘醉帽，青楼歌扇，挥金谈笑，惜玉风流。吴下阿蒙，江南老贺，肯为良田二顷谋。人间世，算到头一梦，蝼蚁王侯。
<br>
<br>悠悠。吾道何求。况白首相逢说旧游。记疏风淡月，寒灯古寺，平章诗境，分付糟丘。聚散抟沙，炎凉转烛，归去来兮万事休。无可有，问从前那个，骑鹤扬州。
<br>
<br>沁园春（题西宗云山楼）
<br>
<br>爽气西来，玉削群峰，千杉万松。望疏林清旷，晴烟紫翠，雪边回棹，柳外闻钟。夜月琼田，夕阳金界，倒影楼台表里空。桥阴曲，是旧来忠定，手种芙蓉。
<br>
<br>仙翁。心事谁同。付鱼鸟相望一笑中。向月梅香底，招邀和靖，云山高处，问讯梁公。物象搜奇，风流怀古，消得文章万丈虹。沉吟久，想依春树，人在江东。
<br>
<br>花心动（临安新亭）
<br>
<br>鸠雨催晴，遍园林、一番绿娇红媚。柳外金衣，花底香须，消得艳阳天气。障泥步锦寻芳路，称来往、纵横珠翠。笑携手，旗亭问酒，更酬春思。
<br>
<br>还记东山乐事。向歌雪香中，伴春沉醉。粉袖殢人，彩笔题诗，陶写老来风味。夜深银烛明如昼，待归去、看承花睡。梦云散，屏山半熏沈水。
<br>
<br>汉宫春（郑贺守席上怀旧）
<br>
<br>日软风柔，望暖江连岛，晴绿平川。寻芳拾蕊，胜伴陌上鲜妍。玉骢归路，记青门、曾堕吟鞭。人去后，庭花弄影，一帘香月娟娟。
<br>
<br>追念旧游何在，叹佳期虚度，锦瑟华年。博山夜来烬冷，谁换沉烟。屏帏半掩，奈梦云、不到愁边。春易老，相思无据，闲情分付鱼笺。
<br>
<br>水龙吟（丙子立春怀内）
<br>
<br>三山腊雪才消，夜来谁转回寅斗。试灯帘幕，送寒幡胜，暗香携手。少日欢娱，旧游零落，异乡歌酒。到而今，生怕春来太早，空赢得、两眉皱。
<br>
<br>春到兰湖少住，肯殷勤、访梅寻柳。相思人远，带围宽减，粉痕消瘦。双燕无凭，尺书难表，甚时回首。想画栏，倚遍东风，闲负却、桃花咒。
<br>
<br>水龙吟（庚寅寄远）
<br>
<br>老来惯与春相识，长记伤春如故。去年今日，旧愁新恨，送将风絮。粉泪羞红，黛眉颦翠，推愁不去。任琐窗深闭，屏山半掩，还别有、愁来路。
<br>
<br>回首画桥烟水，念故人、匆匆何处。客情怀远，云迷北树，草连南浦。离合悲欢，去留迟速，问春无语。笑刘郎，不道无桃可种，苦留春住。
<br>
<br>水龙吟
<br>
<br>（丙戊清明和章质夫韵）
<br>
<br>弄晴台馆收烟候，时有燕泥香坠。宿酲未解，单衣初试，腾腾春思。前度桃花，去年人面，重门深闭。记彩鸾别后，青骢归去，长亭路、芳尘起。
<br>
<br>十二屏山遍倚。任苍苔、点红如缀。黄昏人静，暖香吹月，一帘花碎。芳意婆娑，绿阴风雨，画桥烟水。笑多情司马，留春无计，湿青衫泪。
<br>
<br>庆春泽（丙子元夕）
<br>
<br>灯火烘春，楼台浸月，良宵一刻千金。锦步承莲，彩云簇仗难寻，蓬壶影动星球转，映两行、宝珥瑶簪。恣嬉游，玉漏声催，未歇芳心。
<br>
<br>笙歌十里夸张地，记年时行乐，憔悴而今。客里情怀，伴人闲笑闲吟。小桃未静刘郎老，把相思、细写瑶琴。怕归来，红紫欺风，三径成阴。
<br>
<br>蝶恋花（丁丑七夕）
<br>
<br>谁送凉蟾消夜暑。河汉迢迢，牛女何曾渡。乞得巧来无用处。世间枉费闲针缕。
<br>
<br>人在江南烟水路。头白鸳鸯，不道分飞苦。信远翻嗔乌鹊误。眉山暗锁巫阳雨。
<br>
<br>柳梢青（七夕）
<br>
<br>干鹊收声，湿萤度影，庭院深香。步月移阴，梳云约翠，人在回廊。
<br>
<br>醺醺宿酒残妆。待付与、温柔醉乡。却扇藏娇，牵衣索笑，今夜差凉。
<br>
<br>柳梢青（戏简高菊涧）
<br>
<br>瞥眼光阴。章台旧路，杨柳春深。尚忆风流，殢人倚玉，替客挥金。
<br>
<br>高阳醉后分襟。想妒雨、嗔云到今。消息真时，笑啼难处，方表人心。
<br>
<br>江神子（吊方检详）
<br>
<br>思君梦里说邯郸。未成欢。已炊残。断送春归，风雨霎时间。空有生前医国手，医不到，子孙寒。
<br>
<br>欲登诗境吊方干。倩谁看。北邙山。落落晨星，不见暮云还。莫在人间寻食客，寻见后，匹如闲。
<br>
<br>临江仙（代闺怨）
<br>
<br>荡紫飘红芳信断，都无人间秾纤。吟鞭倚醉问凉蟾。香消金缕篆，压压宝妆奁。
<br>
<br>梦峡朝云飞不到，一春离绪厌厌。却疑归燕碍重帘。心期花底误，眉恨柳边添。
<br>
<br>浣溪沙（丁亥饯元宵）
<br>
<br>帘幕收灯断续红。歌台人散彩云空。夜寒归路噤鱼龙。宿醉未消花市月，芳心已逐柳塘风。丁宁莺燕莫匆匆。
<br>
<br>清平乐（赵围避暑）
<br>
<br>柳阴庭院。帘约风前燕。着雨荷花红半敛。消得盈盈绿扇。竹光野色生寒。玉纤雪藕冰盘。长记酒醒人静，暗香吹月栏干。
<br>
<br>贺新郎（题王守西湖书院）
<br>
<br>云淡天垂野。望晴郊、疏烟半卷，断虹低跨。老树连阴藏远景，十里湖光照夜。看不尽、真山图画。春满轩窗无着处，更银蟾、冷浸鸳鸯瓦。人共境，转幽雅。
<br>
<br>文章太守归来也。似当年、和靖风流，小孤山下。问讯佩兰餐菊友，曾约梅兄入社。待付与、竹臞陶写。尘外间寻行乐地，任傍人、歌舞喧台榭。诗世界，有王谢。
<br>
<br>江神子（三月晦日西湖饯春）
<br>
<br>送春曾到百花洲。夕阳收。暮云雷。想伴花神，骑鹤上扬州。回首湖山情味淡，重把酒，更登楼。
<br>
<br>相思南浦古津头。未拿舟。已惊鸥。柳外归鸦，点点是离愁。空倚阳关三叠曲，歌不尽，水东流。
<br>
<br>阮郎归
<br>
<br>寒阴漠漠夜来霜。阶庭风叶黄。归鸦数点带斜阳。谁家砧杵忙。
<br>
<br>灯弄幌，月侵廊。熏笼添宝香。小屏低枕怯更长。知云入醉乡。
<br>
<br>阮郎归（丹桂）
<br>
<br>金茎浥露未成霜。西风只旧凉。蕊仙何事换霞妆。恼人秋思长。
<br>
<br>香世界，锦文章。花神不覆藏。小山骚客政清狂。同花入醉乡。
<br>
<br>玉楼春（东山探梅）
<br>
<br>冷冷水向桥东去。漠漠云归溪上住。疏风淡月有来时，流水行云无觅处。
<br>
<br>佳人独立相思苦。薄袖欺寒脩竹暮。白头空负雪边春，着意问春春不语。
<br>
<br>木兰花慢
<br>
<br>看纤云双月，湛河汉，夜声收。正玉尘生风，银床坠露，凉叶飕飕。襟怀静吞八表，莫登山临水易惊秋。闲想多情宋玉，旧来空替人愁。
<br>
<br>温柔。乡解老秋不。丝竹间秦讴。向橙橘香边，持螯把酒，聊伴清游。骚人自应念远，与黄花、评泊晋风流。明日莼鲈兴动，待寻江上归舟。
<br>
<br>感皇恩
<br>
<br>（寿赵路公八十）
<br>
<br>八十最风流，那谁不喜。况是精神可人意。太公当日，未必荣华如此。儿孙列两行，莱衣戏。
<br>
<br>好景良辰，满堂和气。唱个新词管教美。愿同彭祖，尚有八百来岁。十分才一分，那里暨。
<br>
<br>踏莎行
<br>
<br>（赠周节推宠姬）
<br>
<br>兰斛藏香，梅瓶浸玉。炉烟半袅屏山曲。谁烧银烛照黄昏，有人正倚萧萧竹。
<br>
<br>白雪歌翻，红牙板促。周郎自是难回目。禁寒不饮告推人，春风吹聚眉尖绿。
<br>
<br>绛都春（清明）
<br>
<br>和风乍扇，又还是去年，清明重到。喜见燕子，巧说千般如人道。墙头陌上青梅小。是处有、闲花芳草。偶然思想，前欢醉赏，牡丹时候。
<br>
<br>当此三春媚景，好连宵恣乐，情怀歌酒。纵有珠珍，难买红颜长年少。从他乌兔茫茫走。更莫待、花残莺老。恁时欢笑，休把万金换了。
<br>
<br>
<br>
<br>
<br>
<br>
<br>
<br>
<br>【郑庶】
<br>
<br>水调歌头
<br>
<br>千古钓台下，老尽去来人。倚空绝壁，朝暮秀色只如春。高挂瀑泉千尺，洗到云根山骨，无处着风尘。秋尽玉壶冷，别是一乾坤。
<br>
<br>问当日，中兴将，汉功臣。云台何在，寂寞谁复记丹青。争似先生标致，长共清风明月，不减旧精神。无限兴亡意，舒卷在丝纶。
<br>
<br>
<br>
<br>
<br>
<br>
<br>
<br>
<br>【黄宰】
<br>
<br>酹江月（寿韩元吉）
<br>
<br>三光五岳，孕乾坤英彩，非金非玉。赫赫岩岩真相种，来驾横空仙鹄。十万儿童，和丰堂下，齐指梅山祝。黑头难老，岁寒苍桧修竹。
<br>
<br>须信自有家传，中庸一卷，是长生真箓。借问洛阳归去后，几度桃开桃熟。十九年间，梦回天上，再见棠阴绿。相将促观，已闻沙路新筑。
<br>
<br>
<br>
<br>
<br>
<br>
<br>
<br>
<br>【和岘】
<br>
<br>导引
<br>
<br>（开宝元年南郊鼓吹歌曲三首）
<br>
<br>气和玉烛，睿化著鸿明。缇管一阳生。郊禋盛礼燔柴毕，旋轸凤凰城。森罗仪卫振华缨。载路溢欢声。皇图大业超前古，垂象泰阶平。（和声）
<br>
<br>岁时丰衍，九土乐升平。睹环海澄清。道高尧舜垂衣治，日月并文明。嘉禾甘露登歌荐，云物焕祥经。兢兢惕惕持谦德，未许禅云亭。
<br>
<br>六州
<br>
<br>严夜警，铜莲漏迟迟。清禁肃，森陛戟，羽卫俨皇闱。角声励，钲鼓攸宜。金管成雅奏，逐吹逶迤。荐苍璧，郊祀神祇。属景运纯禧。京坻丰衍，群材乐育，诸侯述职，盛德服蛮夷。
<br>
<br>（和声）
<br>
<br>殊祥萃，九苞丹凤来仪。膏露降，和气洽，三秀焕灵芝。鸿猷播，史册相辉。张四维。卜世永固丕基。敷玄化，荡荡无为。合尧舜文思。混并寰宇，休牛归马，销金偃革，蹈咏庆昌期。
<br>
<br>十二时
<br>
<br>承宝运，驯致隆平。鸿庆被寰瀛。时清俗阜，治定功成。遐迩咏由庚。严郊祀，文物声明。会天正、星拱奏严更。布羽仪簪缨。宸心虔洁，明德播惟馨。动苍冥。神隆享精诚。（和声）
<br>
<br>燔柴半，万乘移天仗，肃銮辂旋衡。千官云拥，群后葵倾。玉帛旅明庭。韶沪荐，金奏谐声。集休亨。皇泽浃黎庶，普率洽恩荣。仰钦元后，睿圣贯三灵。万邦宁。景贶福千龄。
<br>
<br>
<br>
<br>
<br>
<br>
<br>
<br>
<br>【王禹偁】
<br>
<br>点绛唇（感兴）
<br>
<br>雨恨云愁，江南依旧称佳丽。水村渔市。一缕孤烟细。
<br>
<br>天际征鸿，遥认行如缀。平生事。此时凝睇。谁会凭阑意。
<br>
<br>
<br>
<br>
<br>
<br>
<br>
<br>
<br> 
<br>
<br>【苏易简】
<br>
<br>越江吟
<br>
<br>神仙神仙瑶池宴。片片。碧桃零落春风晚。翠云开处，隐隐金舆挽。玉麟背冷清风远。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
