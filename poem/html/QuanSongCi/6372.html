<HTML>
<HEAD>
<TITLE>全宋词 卷096 刘辰翁（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷096 刘辰翁（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷096 刘辰翁（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6372"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷096 刘辰翁（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷096 刘辰翁（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【刘辰翁】
<br>
<br>望江南（晚晴）
<br>
<br>朝朝暮，云雨定何如。花日穿窗梅小小，雪风洒雨柳疏疏。人唱晚晴初。
<br>
<br>望江南（元宵）
<br>
<br>春悄悄，春雨不须晴。天上未知灯有禁，人间转似月无情。村市学箫声。
<br>
<br>望江南（秋日即景）
<br>
<br>梧桐子，看到月西楼。醋酽橙黄分蟹壳，麝香荷叶剥鸡头。人在御街游。
<br>
<br>望江南
<br>
<br>梧桐子，人在御街游。凤宿云绡金缕带，龙池翠帐玉香球。宫女后庭秋。
<br>
<br>双调望江南（赋所见）
<br>
<br>长欲语，欲语又蹉跎。已是厌听夷甫颂，不堪重省越人歌。孤负水云多。
<br>
<br>羞拂拂，懊恼自摩挲。残烛不教人径去，断云时有泪相和。恨恨欲如何。
<br>
<br>双调望江南（寿谢寿朋）
<br>
<br>前之夕，织女渡河边。天上一朝元五日，人间小住亦千年。相合降神仙。
<br>
<br>当富贵，掩鼻正高眠。欲语会稽仍小待，不知文举更堪怜。蔗境在顽坚。
<br>
<br>双调望江南（寿赵松庐）
<br>
<br>添一岁，减一岁愁眉。若待一生昏嫁了，更须采药十年迟。昏嫁已随时。
<br>
<br>东家者，俎豆伴儿嬉。幸自少年场屋了，谁能掬淅数还炊。千岁是灵龟。
<br>
<br>双调望江南（胡盘居生日）
<br>
<br>盘之所，春蝶舞晴暄。溪傍野梅根种玉，墙围修竹笋生鞭。深院待回仙。
<br>
<br>嘉熙好，四十二年前。犹记五星丁卯聚，更迟几岁甲申连。快活共千年。丁酉生，奎其名。
<br>
<br>双调望江南（寿王秋水）
<br>
<br>齐眉举，彩侍紫霞卮。天上九朝凫冉冉，尊前一笑玉差差。人唱自家词。
<br>
<br>篱下菊，醉把一枝枝。花水乞君三十斛，秋风记我一联诗。留看晚香时。
<br>
<br>双调望江南（寿张粹翁）
<br>
<br>七日后，重会是星前。二月之间浑似此，余年何止万三千。日拟醉华筵。
<br>
<br>歌白雪，除是雪儿传。看取长生瓢屡倒，眼前橘粟术何玄。自唱鹊桥仙。
<br>
<br>南乡子（乙酉九日）
<br>
<br>宽处略从容。华水华山自不同。旧日诸贤携手恨，匆匆。只说明年甚处重。
<br>
<br>几岁避辽东。茅竹秋风一并空。欲望辽东何处是，濛濛。也似秦楼一梦中。
<br>
<br>南乡子
<br>
<br>（木犀花下，因忆永阳宣溪与故乡族子门径之盛，而其人皆适在此，感叹复赋）
<br>
<br>香雪碎团团。便合枝头带露餐。笑倒那人和玉屑，金丹。不在仙人掌上盘。
<br>
<br>千树碧阑干。山崦朱门梦里残。花下主人都在此，谁看。天上人间一样寒。
<br>
<br>南乡子（即席纪游）
<br>
<br>去似赏花移。处处开尊亦不辞。梨栗又空醅又尽，方知。旧日骊驹劝客归。
<br>
<br>归路月相随。儿子门生个个迟。坐久不知无可待，堪疑。向道儿痴直是痴。
<br>
<br>浪淘沙（秋夜感怀）
<br>
<br>无叶著秋声。凉鬓堪惊。满城明月半窗横。惟有老人心似醉，未晓偏醒。
<br>
<br>起舞故无成。此恨难平。正襟危坐二三更。除却故人曹孟德，更与谁争。
<br>
<br>浪淘沙（大风作）
<br>
<br>卷海海翻杯。倾动蓬莱。似嫌到处马头埃。雨洗御街流到我，吹向潮回。
<br>
<br>寒似雪天梅。安石榴开。绣衾重暖笑炉灰。料想东风还忆我，昨夜归来。
<br>
<br>浪淘沙（有感）
<br>
<br>无谓两眉攒。风雨春寒。池塘小小水漫漫。只为柳花无一点，忘了临安。
<br>
<br>何许牡丹残。客倚屏看。小楼面面是春山。日暮不知春去路，一带阑干。
<br>
<br>如梦令（题四美人画）
<br>
<br>比似寻芳娇困。不是弓弯拍衮。无物倚春慵，三寸袜痕新紧。羞褪。羞褪。匆匆心情未稳。（褪履）
<br>
<br>如梦令
<br>
<br>寂历柳风斜倚。错莫梦云难记。花影为谁重，一握鲛人丝泪。何事。何事。历历脸潮羞起。（托腮）
<br>
<br>如梦令
<br>
<br>睡眼青阴欲午。当户小风轻暑。倦近碧阑干，斜影却扶人去。无绪。无绪。落落一襟轻举。（欠伸）
<br>
<br>如梦令
<br>
<br>落叶西风满地。独宿琼楼丹桂。孤影抱蟾寒，寄与月明千里。休寄。休寄。粟粟蕊珠心碎。（折桂）
<br>
<br>江城子（西湖感怀）
<br>
<br>涌金门上船场。湖山堂。众贤堂。到几凄凉，城角夜吹霜。谁识两峰相对语，天惨惨，水茫茫。
<br>
<br>月移疏影傍人墙。怕昏黄。又昏黄。旧日朱门，四圣暗飘香。驿使不来春又老，南共北，断人肠。
<br>
<br>江城子（春兴）
<br>
<br>一年春事几何空。杏花红。海棠红。看取枝头，无语怨天公。幸自一晴晴太暖，三日雨，五更风。
<br>
<br>山中长自忆城中。到城中。望水东。说尽闲情，无日不匆匆。昨日也同花下饮，终有恨，不曾浓。
<br>
<br>江城子（和默轩初度韵）
<br>
<br>书题拂拂洞庭香。孕云黄。粲珠光。唤谪仙人，除是贺知章。未老得闲闲到老，无一事，和诗忙。
<br>
<br>是中曾著老人双。送千觞。乐谁妨。世上输赢，不似烂柯长。晚入耆英年最少，空结客，少年场。
<br>
<br>江城子（海棠花下烧烛词）
<br>
<br>红欹醉袖殢阑干。夜将阑。去难拚。烧蜜调蜂，重照锦团栾。春到洞房深处暖，方知道，月宫寒。
<br>
<br>枝枝红泪不曾干。背人弹。语羞檀。欲睡心情，一似梦惊残。正自朦胧花下好，银烛里，几人看。
<br>
<br>点绛唇（瓶梅）
<br>
<br>小阁横窗，倩谁画得梅梢远。那回半面。曾向屏间见。风雪空山，怀抱无荀倩。春堪恋。自羞片片。更逐东风转。
<br>
<br>点绛唇（和访梅）
<br>
<br>一雪蹉跎，蹇驴不载吟鞭去。夜听春雨。踏雪差无苦。待得花晴，总是游人处。梅应许。小桥延伫。蜂蝶先成路。
<br>
<br>点绛唇（寄情）
<br>
<br>醉里瞢腾，昨宵不记归时候。自疑中酒。耿耿还依旧。恨不能言，只是天相负。天知否。卷中人瘦。一似章台柳。
<br>
<br>点绛唇（和邓中甫晚春）
<br>
<br>燕子池塘，乱红过尽秋千晚。絮飞欲倦。正是帘初卷。睡起无情，犹道天涯远。羞匀面。乍惊红浅。梦自无人见。
<br>
<br>点绛唇（题画）
<br>
<br>韝指春寒，陇禽一片飞来雪。无言可说。暗啄相思结。只影年深，也作关山别。翻成拙。落花时节。倩子规声绝。
<br>
<br>点绛唇
<br>
<br>虹玉横箫，纤纤指按新声作。参差重约。昨夜梁伊错。几许闲愁，品字都忘却。沈吟觉。一声哀角。满院残花落。
<br>
<br>浣溪沙（三月三日）
<br>
<br>高卧何须说打乖。小篱过雨翠长街。缃桃定有踏青鞋。晴日又思花处所，东风绝似柳情怀。人间安得酒如淮。
<br>
<br>浣溪沙（壬午九日）
<br>
<br>身是去年人尚健，心知十日事如常。眼前杯酒是重阳。破帽簪萸携素手，长歌藉草慰寒香。儿童怪我老来狂。
<br>
<br>浣溪沙（虎溪春日）
<br>
<br>春日春风掠鬓须。乱山相对拥寒炉。彩鞭金胜一时无。自缕青丝成细柳，更堆残雪当凝酥。儿童且莫唱皇都。
<br>
<br>浣溪沙（寿陈敬之推官）
<br>
<br>身是高人欲寝冰。引年可待进豨苓。无忧无患也身轻。雪里放囚天亦喜，平安骑鹤到家庭。今年春早为长生。
<br>
<br>浣溪沙
<br>
<br>十日千机可复谐。郭郎感运岂仙才。人间自是少行媒。直上扶摇须九万，满前星斗共昭回。又传贾客向曾来。
<br>
<br>浣溪沙
<br>
<br>暮暮相望夕甫谐。针楼巧巧似身材。下头无数老人媒。昨夜竹林那得见，朝来干鹊是空回。人间五日后能来。
<br>
<br>摊破浣溪沙（潭上夜归）
<br>
<br>醉里微寒著面醒。天风不展帽欹倾。行过溪深松雪下，夜三更。
<br>
<br>白白野田铺似月，瑽瑽沙路踏如冰。不见剡溪三百曲，一舟横。
<br>
<br>摊破浣溪沙
<br>
<br>淡淡胭脂浅著梅。温柔不上避风台。若比杏桃真未识，夺银胎。
<br>
<br>汗面拭来慵傅粉，酒香浓后暗潮腮。娇嫩不应醒似醉，倩谁猜。
<br>
<br>霜天晓角（初春即事）
<br>
<br>柳梢欲雪。十里烟明灭。曲曲阑干转影，教人忆、夜来月。家人相对说。灯花还又结。冻雨村村□鼓，终不似、上元节。
<br>
<br>霜天晓角（中秋对月）
<br>
<br>乌云汗漫。浊浪翻河汉。过尽千重魔障，堂堂地、一轮满。秋光还又半。檐声初漏断。不管满身花露，已办著、二更看。
<br>
<br>霜天晓角（和中斋九日）
<br>
<br>骑台千骑。有菊知何世。想见登高无处，淮以北、是平地。老来无复味。老来无复泪。多谢白衣迢递，吾病矣、不能醉。
<br>
<br>霜天晓角（楼下梅一株，经冬无一花。
<br>
<br>春半忽开，一萼梢头出万红中因赋之）
<br>
<br>经年寂寞。已负花前约。忽向红梅侧畔，开点雪、有人觉。不开何似莫。百梢才一萼。却问寿阳宫额，两三蕊、怎能著。
<br>
<br>霜天晓角（寿吴蒙庵）
<br>
<br>臞然如竹。自是天仙福。小小画堂锦样，听人唱、鹤飞曲。橙橘黄又绿。蟹到新篘熟。便做月三十斛，饮不尽、菊潭菊。
<br>
<br>霜天晓角（寿陈敬之）
<br>
<br>朝来微雪。又近长生节。造就一枝清绝，梅与雪、怎分别。两年心似月。除是天知得。手种春风千树，一颗颗、待儿摘。
<br>
<br>霜天晓角（寿张古岩）
<br>
<br>明年七十。歌彩桥仙夕。见说严君平道，年年是、月初一。同时同里密。后今今又昔。便做伏生年纪，也未到、蹇吃吃。
<br>
<br>霜天晓角（寿贾教）
<br>
<br>良宵七七。又近中元日。桥上老人有约，后五日、重来觅。婵娟银海出。木犀新雨湿。惟有延平剑气，箕斗外、广寒逼。
<br>
<br>霜天晓角（寿萧静安，时归永新）
<br>
<br>归来把菊。春瓮今朝熟。苦苦留君不得，携孺子、到汾曲。庐山真面目。冰清还映玉。长笑欧公老懒，君且住、饮螺绿。（其子昏燕氏。）
<br>
<br>霜天晓角（寿康臞山）
<br>
<br>问春来未。也似辛壬癸。如此男儿五十，又过却、孔融二。画堂孙子子。新桃如故垒。不管明朝后日，春满眼、是千岁。
<br>
<br>霜天晓角
<br>
<br>□□□□。□□□□□。□□□□□□。□□□、□□□。治中心似佛。治中心似日。人祝治中千岁，似翁福、似翁德。
<br>
<br>卜算子（元宵）
<br>
<br>不是重看灯，重见河边女。长是蛾儿作队行，路转风吹去。十载庆元宵，满耳番腔鼓。欲识尊前太守谁，起向尊前舞。
<br>
<br>卜算子（寿郡守）
<br>
<br>早已是三年，父老依依借。愿与天公借几年，保我鸡豚社。□□□□□，□□□□□。□□□□□□□。□□□□□。
<br>
<br>菩萨蛮（秋兴）
<br>
<br>芭蕉叶上三更雨。人生只合随他去。便不到天涯。天涯也是家。
<br>
<br>屏山三五叠。处处飞胡蝶。正是菊堪看。东篱独自寒。
<br>
<br>菩萨蛮（湖南道中）
<br>
<br>黄鸡喔喔催人起。困不成眠窗似水。清露不曾寒。朝来起自难。
<br>
<br>家人当睡美。又忆归程几。不管湿阑干。芙蓉花自看。
<br>
<br>菩萨蛮（春晓）
<br>
<br>画梁语透帘栊晓。坼桐风送杨花老。细雨绿阴寒。罗襟只似单。
<br>
<br>青门三里道。个个游芳草。比似嫁来看。踏青难更难。
<br>
<br>菩萨蛮（春日山行）
<br>
<br>江波何似西湖曲。村烟相对峰南北。何处不青青。青青是汉茔。
<br>
<br>长亭芳草路。寒食谁家墓。旧日厌残红。人行九里松。
<br>
<br>菩萨蛮（丁丑送春）
<br>
<br>殷勤欲送春归去。白首题将断肠句。春去自依依。欲归无处归。
<br>
<br>天涯同是寓。握手留春住。小住碧桃枝。桃根不属谁。
<br>
<br>菩萨蛮（题醉道人图）
<br>
<br>八仙名姓当时少。污尊牛饮同倾倒。惟有我公荣。旁人笑独醒。
<br>
<br>多年村落走。泥饮无升斗。入了玉门关。人生一醉难。
<br>
<br>好事近（中齐惠念，赐词俾寿，不胜岁寒兄弟之意）
<br>
<br>□后百年闲，元度自伤来暮。打破虚空无碍，共乘龙飞去。更参末后句如何，此事未能付。前遇小桥风雪，是君诗成处。
<br>
<br>谒金门（风乍起，约巽吾同赋海棠）
<br>
<br>娇点点。困倚春光欲软。滴尽守宫难可染。浓欺红烛艳。寂寂露珠啼脸。翠袖不禁风飐。芳径相逢惊笑靥。日长初睡转。
<br>
<br>谒金门（和巽吾重赋海棠）
<br>
<br>花露湿。红泪裛成珠粒。比似昭阳恩未得。睡来添醉色。一笑娇波滴滴。再顾羞潮拂拂。恨血千年明的皪。千年人共忆。
<br>
<br>谒金门（和巽吾海棠韵）
<br>
<br>游赏竞。看取落红阵阵。花睡不成娇似病。春寒空受尽。旧日不知繁盛。欲饮如今无兴。恨满东风无绿鬓。东风还自恨。
<br>
<br>长相思（喜晴）
<br>
<br>上元晴。上元晴。待得晴时坐触屏。山禽三两声。
<br>
<br>欲归城。未归城。见说城中处处灯。明年处处行。
<br>
<br>忆秦娥（中斋上元客散感旧，赋忆秦
<br>
<br>娥见属一读凄然，随韵寄情不觉悲甚）
<br>
<br>烧灯节。朝京道上风和雪。风和雪。江山如旧，朝京人绝。百年短短兴亡别。与君犹对当时月。当时月。照人烛泪，照人梅发。
<br>
<br>忆秦娥（昨和次，又作收灯节未遣，
<br>
<br>早见古岩四叠又得中斋别梅遂并写寄）
<br>
<br>惊雷节。梅花冉冉销成雪。销成雪。一年一度，为君肠绝。古人长恨中年别。余年又过新正月。新正月。不堪临镜，不堪垂发。
<br>
<br>忆秦娥
<br>
<br>梅花节。白头卧起餐毡雪。餐毡雪。上林雁断，上林书绝。伤心最是河梁别。无人共拜天边月。天边月。一尊对影，一编残发。
<br>
<br>忆秦娥
<br>
<br>收灯节。霖铃又似鳌山雪。鳌山雪。今宵清绝，今宵愁绝。老人似少终然别。痴痴更望春三月。春三月。花如人面，自羞余发。
<br>
<br>忆秦娥（为曹氏胭脂阁叹）
<br>
<br>春如昨。晓风吹透胭脂阁。胭脂阁。满园茅草，冷烟城郭。青衫泪尽楼头角。佳人梦断花间约。花间约。黄昏细雨，一枝零落。
<br>
<br>西江月（新秋写兴）
<br>
<br>天上低昂仰旧，人间儿女成狂。夜来处处试新妆。却是人间天上。
<br>
<br>不觉新凉似水，相思两鬓如霜。梦从海底跨枯桑。阅尽银河风浪。
<br>
<br>西江月（忆仙）
<br>
<br>曾与回翁把手，自宜老子如龙。怀胎不敢问春冬。等待鞭鸾笞凤。
<br>
<br>昨夜又迟黄石，今朝重叩鸿濛。碧桃花下醉相逢。说尽鹏游蝶梦。
<br>
<br>西江月（石奇仪尝授吾奇门式局，
<br>
<br>以为兵法至要，日持扇图自卫）
<br>
<br>玉帐传心如镜，青龙绕指成轮。尘中多少白头人。干里寻壬难认。
<br>
<br>世事说来都了，鬼神见也须瞋。迷槎问我是何津。向道先生昼困。
<br>
<br>清平乐（石榴）
<br>
<br>深红半面。一似墙头见。草树池塘青一片。独倚阑干几遍。更谁绛袖朱唇。火云相对英英。笑杀牡丹正午，离披不任看承。
<br>
<br>清平乐（寿某翁）
<br>
<br>君词为寿。绝妙孙辛妇。但恨杯无露添酒。空等待梅花久。喜君白首还玄。人间合信天缘。如此相从至老，我亦何倦余年。
<br>
<br>归国遥（暮春遣兴）
<br>
<br>初雨歇。照水绿腰裙带热。杨花不做人情雪。风流欲过前村蝶。羞成别。回头却恨春三月。
<br>
<br>昭君怨（玩月）
<br>
<br>月出东山之上。长忆御街人唱。恨我不能琴。有琴心。徙倚秋波平莹。渐久玉肌清冷。待更下阑干。起来看。
<br>
<br>浣溪沙（春日即事）
<br>
<br>远远游蜂不记家。数行新柳自啼鸦。寻思旧事即天涯。睡起有恨和画卷，燕归无语傍人斜。晚风吹落小瓶花。
<br>
<br>浣溪沙（感别）
<br>
<br>点点疏林欲雪天。竹篱斜闭自清妍。为伊憔悴得人怜。欲与那人携素手，粉香和泪落君前。相逢恨恨总无言。
<br>
<br>减字木兰花（玩月答蒙庵和词）
<br>
<br>何须翦纸。依旧一团圆照水。莫倚空寒。柳下池边也只般。君何匆匆。宇宙人生都是客。月在云端。人自愁人不解看。
<br>
<br>（《蒙庵词》有匆匆早睡语，并及之。）
<br>
<br>减字木兰花（甲午九日午山作）
<br>
<br>旧游山路。落在秋阴最深处。风雨重阳。无蝶无花更断肠。天知老矣。莫累门生与儿子。不用登高。高处风吹帽不牢。
<br>
<br>减字木兰花（有感）
<br>
<br>东风似客。醉里落花南又北。客似东风。携手斜阳一笑中。佳人怨我。不寄江南春一朵。我怨佳人。憔悴江南不似春。
<br>
<br>减字木兰花（腊望初晴，月佳甚，有上元花柳意，不能忘情）
<br>
<br>腊销三五。月向雪山云外吐。烟水黄昏。梅柳依稀笛断魂。今宵豫赏。便作香尘随步想。莫待元宵。灯火零星雨寂寥。
<br>
<br>减字木兰花（乙亥上元）
<br>
<br>无灯可看。雨水从教正月半。探茧推盘。探得千秋字字看。铜驼故老。说著宣和似天宝。五百年前。曾向杭州看上元。
<br>
<br>减字木兰花（庚辰送春）
<br>
<br>送春待晓。春是五更先去了。我醉方知。春正怜伊怕别伊。留君不可。归到海边方忆我。做尽花归。欲赠君时少一枝。
<br>
<br>减字木兰花（尚学林己丑寿旦，适归
<br>
<br>庐陵。其先世相州人居永和今家临川）
<br>
<br>相州锦好。待到相州人已老。颍水归田。白鹭惊猜已十年。太师尚父。晚遇明时方用武。大笑相逢。把酒家乡是客中。
<br>
<br>减字木兰花（自述）
<br>
<br>不能管得。欲雨能教天地黑。待得开晴。不用吾言也自行。一杯亦醉。万事无能吾欲睡。旧亦能诗。说旧时诗问是谁。
<br>
<br>减字木兰花（再用韵戏古岩出妾）
<br>
<br>清欢昨日。十事不如人六七。试数从前。素素相从得几年。子兮子兮。再拣一枝何处起。翠釜峰驼。客好其如良夜何。
<br>
<br>减字木兰花（寿词）
<br>
<br>脾神喜乐。寿酒一杯胜服药。过却明朝。顶上新霜也合销。小春三日。便觉春暄梅影出。醉把梅看。比似茱萸更耐寒。
<br>
<br>山花子（春暮）
<br>
<br>东风解手即天涯。曲曲青山不可遮。如此苍茫君莫怪，是归家。
<br>
<br>阊阖相迎悲最苦，英雄知道鬓先华。更欲徘徊春尚肯，已无花。
<br>
<br>山花子
<br>
<br>此处情怀欲问天。相期相就复何年。行过章江三十里，泪依然。
<br>
<br>早宿半程芳草路，犹寒欲雨暮春天。小小桃花三两处，得人怜。
<br>
<br>柳梢青（春感）
<br>
<br>铁马蒙毡，银花洒泪，春入愁城。笛里番腔，街头戏鼓，不是歌声。
<br>
<br>那堪独坐青灯。想故国、高台月明。辇下风光，山中岁月，海上心情。
<br>
<br>南歌子
<br>
<br>搔困麻仙爪，含暄忍客衣。夜长窗月露成帏。不说明朝风雨、自当归。
<br>
<br>南歌子
<br>
<br>篘熟双投美，香飘一缕丝。霜前雁到蟹螯持。自试小窗醉墨、作新诗。
<br>
<br>朝中措（劝酒）
<br>
<br>练花为露玉为瓶。佳客为频倾。耐得风霜满鬓，此身合是金茎。
<br>
<br>墙头竹外，洞房初就，画阁新成。嚼得梅花透骨，何愁不会长生。
<br>
<br>太常引（和香岩上元韵）
<br>
<br>便晴也是不曾晴。不怕金吾禁行。风雨动乡情。梦灯火、扬州化城。
<br>
<br>少年跌宕，谁家娇小，绕带到天明。昨夜月还生。但惊破、霓裳数声。是夜月蚀。
<br>
<br>太常引（寿李同知）
<br>
<br>此公去暑似新秋。吏毒一句句。行县胜监州。觉甘雨、随车应求。
<br>
<br>鹭清为酒，螺清为寿，起舞祝君侯。急召也须留。廿四考、中书到头。
<br>
<br>玉楼春
<br>
<br>（侯仲泽约饮螺山灵泉寺，余与邓中甫候久，欲暮，归，归而侯至寺，相失）
<br>
<br>霜风不动睛明好。探梅有约城东道。桥边失却老仙期，城门落日人归早。
<br>
<br>野田一望迷芳草。除是腾空君后到。立马三周黛佛头，参差中路令人老。
<br>
<br>玉楼春（乙酉九日）
<br>
<br>龙山歌舞无人道。只说先生狂落帽。秋风亦是可怜人，要令天意知人老。
<br>
<br>菊花不为重阳早。自爱古人诗句恼。与君郑重说□□，残年惟有重阳好。
<br>
<br>乌夜啼（初夏）
<br>
<br>犹疑薰透帘栊。是东风。不分榴花更胜、一春红。
<br>
<br>新雨过，绿连空。蝶飞慵。闲过绿阴深院、小花浓。
<br>
<br>乌夜啼（中秋）
<br>
<br>素娥醉语曾留。又中秋。待得重圆谁妒、两悠悠。
<br>
<br>向愁旱，今愁水，没中洲。看取明朝晴去、不须愁。
<br>
<br>乌夜啼
<br>
<br>何年似永和年。记湖船。如此晴天无处、望新烟。
<br>
<br>江南女，裙四尺，合秋千。（北装短，后露<骨干>，秋千合而并起。昨日老人曾见、久潸然。）
<br>
<br>行香子（和北客问梅，白氏，长安人）
<br>
<br>雪履无痕。溪影传神。著坡诗、请自清温（松风亭韵）。朝朝不去，夕夕空勤。似梦中云，云外雪，雪中春。
<br>
<br>四野昏昏。匹马巡巡。拣一枝、寄与芳尊。更谁兴到，于我情真。是白家宾，江南路，陇头人。
<br>
<br>行香子（次草窗忆古心公韵）
<br>
<br>玉立风尘。光动黄银。便谈文、也到夜分。无人烛下，壁上传神。记老婆心，寒士语，道人身。
<br>
<br>极意形容，下语难亲。更万分、无一分真。醉翁去后，往往愁人。愿滴山泉，衔丘冢，化龙云。
<br>
<br>行香子（叠韵）
<br>
<br>海水成尘。河水无银。恨幽明、我与公分。青山独往，回首伤神。叹魏阙心，磻石魄，汨罗身。
<br>
<br>除却相思，四海无亲。识风流、还贺季真。而今天上，笑谪仙人。但病伤春，愁厌雨，泪看云。（公尝谓余仙风道骨，不特文字为然，故屡著之，不敢忘。草窗，其族子也。）
<br>
<br>行香子（探梅）
<br>
<br>月露吾痕。雪得吾神。更荒寒、不傍人温。山人去后，车马来勤。但梦朝云，愁暮雨，怨阳春。
<br>
<br>说著东昏。记著南巡。泪盈盈、檀板金尊。怜君素素，念我真真。叹古为言，新样客，旧时人。
<br>
<br>品令（闻莺）
<br>
<br>满庭芳草。更昨日、落红如扫。绿阴正似人怀抱。
<br>
<br>一声睍..完，春色何曾老。
<br>
<br>幸自不须人起早。寂寞如相恼。旧时闻处青门道。禁烟时候，柳下人家好。
<br>
<br>鹊桥仙（题陈敬之扇）
<br>
<br>乘鸾著色，疾蝇误拂。不及羲之醉墨。偶然入手送东阳，便看取、薰时清适。
<br>
<br>清风去暑，闲题当日。宰相纱笼谁识。封丘门外定何人，这一点、瞒他不得。
<br>
<br>鹊桥仙（寿臞山母）
<br>
<br>看人掷果，看人罢织。难得团栾七夕。蟠桃只在屋东头，庆西母、年开八帙。
<br>
<br>去年今日，今年今日。添个曾孙抱膝。人间乐事有多般，算此乐、人间第一。
<br>
<br>鹊桥仙（自寿二首）
<br>
<br>轻风淡月，年年去路。谁识小年初度。桥边曾弄碧莲花，悄不记、人间今古。
<br>
<br>吹箫江上，沾衣微露。依约凌波曾步。寒机何意待人归，但寂历、小窗斜雨。
<br>
<br>鹊桥仙
<br>
<br>天香吹下，烟霏成路。飒飒神光暗度。桥边犹记泛槎人，看赤岸、苔痕如古。
<br>
<br>长空皓月，小风斜露。寂寞江头独步。人间何处得飘然，归梦入、梨花春雨。
<br>
<br>一翦梅（和人催雪）
<br>
<br>万事如花不可期。花不堪持。酒不堪持。江天雪意使人迷。翦一枝枝。歌一枝枝。
<br>
<br>歌者不来今几时。姜影无词。张影无词。不歌不醉不成诗。歌也迟迟。雪也迟迟。
<br>
<br>一翦梅（和敖秋崖为小孙三载寿谢）
<br>
<br>人生总受业风吹。三岁儿儿。八十儿儿。深闺空谷把还持。啼看人知。啼怕人知。
<br>
<br>客中自种绿猗猗。月下横枝。雪下横枝。尊前百岁且开眉。今岁今时。前岁今时。
<br>
<br>夜飞鹊（七夕）
<br>
<br>何曾见飞渡，年又年痴。今古相望犹疑。朱颜一去似流水，断桥魂梦参差。何堪更嗟迟暮，听旁人说与，此夕佳期。深深代籍，盼悠悠、北地胭脂。
<br>
<br>谁寄扬州破镜，遍海角天涯，空待人归。自小秦楼望巧，吴机回锦，歌舞为谁。星萍耿耿，算欢娱、未省流离。但秋衾梦浅，云闲曲远，薄命同时。
<br>
<br>疏影（催雪）
<br>
<br>香篝素被。听花犯低低，瑶花开未。长记那时，炽炭围炉，瘦妻换酒行试。党家人在销金帐，约莫是、打围归际。又谁知、别忆烹茶，冷落故家愁思。
<br>
<br>闻道滕骄巽懒，今朝待檄与，翻云须易。白白不成，又不教晴，做尽黄昏情味。银河本是冰冰底。怎忍向、东风成水。待满城、玉宇琼楼，却报卧庐人起。
<br>
<br>摘红英（赋花朝月晴）
<br>
<br>花朝月。朦胧别。朦胧也胜檐声咽。亲曾说。令人悦。落花情绪，上坟时节。
<br>
<br>花阴雪。花阴灭。柳风一似秋千掣。晴未决。晴远缺。一番寒食，满村啼鴂。
<br>
<br>千秋岁（和尚学林寿筵节席）
<br>
<br>新篘熟也，借问谁家早。梅影里，蜂儿绕。三更残月上，一夜霜天晓。溪桥小，春风有意年年到。
<br>
<br>当年青鸟去，落叶无人扫。铜柱仄，瑶池老。残钟长乐树，坠马咸阳道。空回首，御街人卖南京枣。
<br>
<br>促拍丑奴儿（辛巳除夕）
<br>
<br>送岁可无诗。得团栾、忍不开眉。不记去年今夕梦，江东怀抱，江西信息，舍北妻儿。
<br>
<br>五十扊扅炊。待五十、富贵成痴。百年苦乐乘除看，今年一半，明年一半，更似儿时。
<br>
<br>促拍丑奴儿（有感）
<br>
<br>世事莫寻思。待说来、天也应悲。百年已是中年后，西州垂泪，东山携手，几个斜晖。
<br>
<br>也莫苦吟诗。苦吟诗、待有谁知。多□不是无才气，文时不遇。武时不遇，更说今时。
<br>
<br>最高楼（寿秋水）
<br>
<br>银河水，洗得世间清。山色雨余青。老子纶巾棋别墅，人家鼾睡柝秋城。定谁劳，定谁福，定谁能。
<br>
<br>常恨著、景升儿不似。又恨著、景升牛小耳。空相望，愧平生。我欲临风扶玉树，自攀承露酌金茎。看昆明，鳞石长，海桑晴。
<br>
<br>最高楼（壬辰寿王城山八十）
<br>
<br>朱顶字，八十正平头。添作八千秋。无能也自收郿坞，到今恨不贬潮州。看几人，炎又冷，老还羞。
<br>
<br>也不学、太公忙把火。也不学、申公轮转磨。休莫莫，莫休休。小迟授业何曾吃，更迟食乳不须愁。且从容，某水钓，某丘游。
<br>
<br>最高楼（和咏雪）
<br>
<br>非是雪，只是玉楼成。屑不尽云英。东边老树颓然折，西头稚柳爆然声。试平安，松丈丈，竹兄兄。
<br>
<br>有谁向、金船呼小玉、又谁怜、纸帐梦飞琼。怪疏影，坠娉婷。唤起老张寒蔌蔌，好歌白雪与君听但党家，人笑道，太粗生。
<br>
<br>最高楼（再和）
<br>
<br>花上雪。信手捻来成。屑不就琼英。昨朝已见诗成卷，今朝又试曲成声。更催催，莫不做，水仙兄。
<br>
<br>终须待、晴时携斗酒。更须待、老夫吟数首。休更叠，□娉婷。已无翠鸟传花信，又无羯鼓与花听。更催催，迟数日，是春生。
<br>
<br>桂枝香（寄扬州马观复。时新旧侯交
<br>
<br>恶，甚思去年中秋泛月，感恨难言）
<br>
<br>吹箫人去。但桂影徘徊，荒杯承露。东望芙蓉缥缈，寒光如注。去年夜半横江梦，倚危樯、参差会赋。茫茫角动，回舟尽兴，未惊鸥鹭。
<br>
<br>情知道、明年何处。漫待客黄楼，尘波前度。二十四桥，颇有杜书记否。二三子者今如此，看使君、角巾东路。人间俯仰，悲欢何限，团圆如故。
<br>
<br>临江仙
<br>
<br>（母两国太夫人初度，谨上小词，用献为王母三千年之曲。）
<br>
<br>丞相衮衣朝戏彩，年年庆事如新。尊前一笑共儿孙。人间传寿酒，天上送麒麟。
<br>
<br>缥缈祥烟连北阙，天颜有喜生春。蓬莱清浅海光平。今年初甲子，重试碧桃根。
<br>
<br>临江仙（寿刘教）
<br>
<br>闻道城东鹤会，欣然一笑乘风。不知一鹤在墙东。神仙人不识，未始出吾宗。
<br>
<br>弟子有年于此，先生之道如龙。碧桃花子落壶中。化为三五粒，元是北边松。
<br>
<br>临江仙（壬午七夕）
<br>
<br>天际何分南与北，五更纵又成横。夜来拾得断河星。化为一片石，持去问君平。
<br>
<br>老大看天一笑，儿童问我须应。向来牛女本无名。要知天上事，亦似谤先生。
<br>
<br>临江仙（将孙生日赋）
<br>
<br>二十年前此日，女兄庆我生儿。簪萱弄彩听孙啼。典衣沽美酒，数待冠昏时。
<br>
<br>乱后飘零独在，紫荆墓棘风吹。尊前万事莫寻思。儿童看有子，白发故应衰。
<br>
<br>临江仙（贺默轩）
<br>
<br>旧日诗肠论斗酒，风流怀抱如倾。几年不听渭城声。尊前无贺老，卷里少弥明。
<br>
<br>闻说语言都好，便应步履全轻。长生第一是风僧。额前书八十，能说又能行。
<br>
<br>临江仙（访梅）
<br>
<br>西曲罥衣迷去路，雪销断岸无痕。寻花不拟到前村。暖风初转袖，小径忽开门。
<br>
<br>却忆临塘桥下马（古心旧居），暗香不是黄昏。人生南北与谁论。岭梅花树下，闲听蜜蜂喧。
<br>
<br>临江仙（谢友人）
<br>
<br>老去尚呼张丈，醉中自惜熊儿。越王台上鹧鸪啼。三朝臣不遇，无复好文时。
<br>
<br>情绪幽幽似结，鬓丝索索禁吹。病来魂不到相思。散人腰已散，倚杖叹吾衰（时苦腰带）。
<br>
<br>临江仙（晓晴）
<br>
<br>海日轻红通似脸，小窗明丽新晴。满怀著甚是真情。不知春睡美，为爱晓寒轻。
<br>
<br>说似吴山楼万叠，雪销未尽宫城。湖边柳色渐啼莺。才听朝马动，一巷卖花声。
<br>
<br>临江仙（有感）
<br>
<br>过雁天边信息，两宫池上心情。沈思海角愤难平。山风欺客梦，耿耿到天明。
<br>
<br>幸自不争名利，闲愁夜夜如惊。明朝鬓白两三茎。世人都不念，似汝复何成。
<br>
<br>临江仙
<br>
<br>睡过花阴一丈，愁深酒力千钟。梦魂不得似游蜂。瓶花无密约，到处自神通。
<br>
<br>天上西湖似锦，人间骄马如龙。今年不与去年同。飘零终不恨，难与故人逢。
<br>
<br>临江仙（端午）
<br>
<br>幸自不须端帖子，闲中一句如无。爱他午日午时书。惟应三五字，便是辟兵符。
<br>
<br>久雨石鲸未没，小风纨扇相疏。邀朋一笑共菖蒲。去年初禁酒，今日漫提壶。（适满城无酒酤，去年此日，初卖官酒。）
<br>
<br>临江仙（坐悟）
<br>
<br>我去就他甚易，他来认我良难。悟时到处是壶天。古诗寻一句，危坐看香烟。
<br>
<br>金玉满堂不守，菁华岁月空迁。从今饱饭更安眠。丹经都不看，闲坐一千年。
<br>
<br>临江仙（辛巳端午和陈简斋韵）
<br>
<br>旧日采莲羞半面，至今回首匆匆。梦穿斜日水云红。痴心犹独自，等待郑公风。
<br>
<br>海上颓云潮不返，侧身空堕辽东。人间天上几时同。宫衣元不遇，无语醉醒中。
<br>
<br>临江仙（闲居感旧）
<br>
<br>昔走都门终夜雨，明朝泥淖堪惊。疏疏点点忽鸡鸣。数峰青似染，快活早来晴。
<br>
<br>十五年间春梦断，乱山寒食清明。无人挑菜踏青行。青鸠啼雨外，闲听寺中声。
<br>
<br>鹧鸪天（九日）
<br>
<br>白白江南一信霜。过都字不到衡阳。老嘉破帽并吹却，未省西风似此狂。
<br>
<br>攀北斗，酌天浆。月香满似菊花黄。神仙暗度龙山劫，鸡犬人间百战场。
<br>
<br>鹧鸪天（寿康教）
<br>
<br>白发平津起袖然。燕飞定远望生还。世间最有团栾乐，又是平平过一年。
<br>
<br>银信近，玉鞭先。东来西去爵衔鳣。人生有命迟迟好，且喜称觞寿母前。
<br>
<br>鹧鸪天（寿赵松庐）
<br>
<br>占得春风五日先。至今住处是开元。写真若遇丹元子，只著当时宫锦船。
<br>
<br>松戴雪，自苍然。八公花下少如前。看来天上多辛苦，且住人间五百年。
<br>
<br>鹧鸪天（和谢胡盘居贶橘为寿）
<br>
<br>自入孤山分外香。南枝不改旧时妆。为曾盘里承青眼，一见溪头道胜常。
<br>
<br>商山乐，又相羊。上方不复记传觞。橘中个个盘深窈，依倚东风局意长。
<br>
<br>鹧鸪天（迎春）
<br>
<br>去年太岁田间土，明日香烟壁下尘。马上新人红又紫，眼前歌妓送还迎。
<br>
<br>钗头燕，胜金紃。燕歌赵舞动南人。遗民植杖唐巾起，闲伴儿童看立春。
<br>
<br>鹧鸪天（立春后即事）
<br>
<br>旧日桃符管送迎。灯球爆竹斗先赢。鹿门乱走团栾久，才到城门有鼓声。
<br>
<br>梅弄雪，柳窥晴。残年犹自冷如冰。欲知春色招人醉，须是元宵与踏青。
<br>
<br>鹧鸪天（赠妓）
<br>
<br>暖逼酥枝渐渐融。双飞谁识蝶雌雄。歌声已逐行云去，花片偏来酒盏中。
<br>
<br>眉月冷，画楼空。酒阑犹未见情钟。直须把烛穿花帐，方见佳人玉面红。
<br>
<br>青玉案
<br>
<br>（微晴渡观桃，非复前日弥望之盛，独可址数树耳。盖以此间人实之苦，自伐去也。归涂悄然念之，作此以示同行。）
<br>
<br>稠塘旧是花千树。曾泛入、溪深误。前度刘郎重唤渡。漫山寂寂，年时花下，往往无寻处。
<br>
<br>一年一度相思苦。恨不抛人过江去。及至来时春未暮。兔葵燕麦，冷风斜雨，长恨稠塘路。
<br>
<br>青玉案（用辛稼轩元夕韵）
<br>
<br>雪销未尽残梅树。又风送、黄昏雨。长记小红楼畔路。杵歌串串，鼓声叠叠，预赏元宵舞。
<br>
<br>天涯客鬓愁成缕。海上传柑梦中去。今夜上元何处度。乱山茅屋，寒炉败壁，渔火青荧处。
<br>
<br>青玉案（寿老登八十六岁，戊午六月十七日）
<br>
<br>里中上大人谁大。人上大、仁难作。八十六翁闲处坐。小生懒惰。近来高卧。忘却今朝贺。
<br>
<br>甲申还是连珠麽。剩有老人星一个。白发朱颜堪婆娑。灵光殿火。昆明劫过。角绮园黄我。
<br>
<br>青玉案（暮春旅怀）
<br>
<br>无肠可断听花雨。沈沈已是三更许。如此残红那得住。一春情绪。半生羁旅。寂寞空山语。
<br>
<br>霖铃不是相思阻。四十平分犹过五。渐远不知何杜宇。不如归去。不如归去。人在江南路。
<br>
<br>踏莎行（雨中观海棠）
<br>
<br>命薄佳人，情钟我辈。海棠开后心如碎。斜风细雨不曾晴，倚阑滴尽胭脂泪。
<br>
<br>恨不能开，开时又背。春寒只了房栊闭。待他晴后得君来，无言掩帐羞憔悴。
<br>
<br>踏莎行（上元月明，无灯，明日霰雨屡作）
<br>
<br>璧彩笼尘，金吾掠路。海风吹断楼台雾。无人知是上元时，一夜月明无著处。
<br>
<br>早是禁烟，朝来冻雨。东风自放银花树。雪晴须有踏青时，不成也待明年去。
<br>
<br>踏莎行
<br>
<br>北望蝶山，西迷凤苑。匆匆醉里题诗满。黄花只似去年黄，去年人去黄花远。（谓周秋阳同登云腾。）
<br>
<br>雨压城荒，丘园路断。却晴又恨公来晚。依稀自唱古人诗，明年此会知谁健。
<br>
<br>踏莎行
<br>
<br>松偃成阴，荷香去暑。过溪似是东林路。不知宿昔有谁来，寺门同听催诗雨。
<br>
<br>北马依风，凉蝉咽暮。城门半带东陵圃。江南不是米元晖，无人更得沧洲趣。
<br>
<br>踏莎行（樱桃词）
<br>
<br>珠压相于，胭脂同傅。樊家更共谁家语。梢头结取一番愁，玉箫不会双双侣。
<br>
<br>风送流莺，前歌后舞。并桃欲吐含来住。双飞燕子自相衔，会教唇舌调鹦鹉。（李商隐诗："流莺犹故在，争得讳含来。"）
<br>
<br>烛影摇红（嘲王槐城独赏无月）
<br>
<br>老子婆娑，那回也上南楼去。素娥有恨隐云屏，元是娇痴故。鸾扇徘徊未许。耿多情、为谁堪诉。使君愁绝，独倚阑干，后期无据。
<br>
<br>有酒如船，片云扫尽霓裳露。他时与客更携鱼，犹记临皋路（余前夜船酒觞客，月明，槐城登楼，余不及赴。月暗，殊败兴。因念南羁北旅。）醉乌乌、凭君楚舞。问君不见，璧月词成，楼西沈处。
<br>
<br>烛影摇红（丙子中秋泛月）
<br>
<br>明月如冰，乱云飞下斜河去。旋呼艇子载箫声，风景还如故。袅袅余怀何许。听尊前、呜呜似诉。近年潮信，万里阴晴，和天无据。
<br>
<br>有客秋风，去时留下金盘露。少年终夜奏胡笳，谁料归无路。同是江南倦旅。对婵娟；君歌我舞。醉中休问，明月明年，人在何处。
<br>
<br>烛影摇红（立春日雪，和秋崖韵）
<br>
<br>春日江郊，素娥吹下银幡舞。东风点点乱茶烟，留到明朝否。掩袖凝寒不语。漫黏酥、枝枝缕缕。断肠休似，飞絮多时，落梅深处。
<br>
<br>仙掌擎来，翠眉敛半看成露。惊沙马上面帘轻，谁贵毡庐主。多少高阳伴侣。到如今、沈冥几许。乘槎相问，万里银河，欲归无路。
<br>
<br>念奴娇（槐城赋以自寿，又和韵见寿，三和谢之）
<br>
<br>先生自寿，拥衾寒、重赋凌云游意。我有大儿孔文举，弱冠骎骎暮齿。桃已三偷，树犹如此，前度花开几。蓬莱可塞，还童却老无计。
<br>
<br>为此援笔翩翩，大江东去，好似歌头起。寄与两家孙又子，长看以文为戏。某所某公，同年同月，谁翦招魂纸。前三例好，不须举后三例。（槐城廿一日生）
<br>
<br>念奴娇
<br>
<br>枯寒生晚，复何似、张绪少年时意。薄命不逢何至此，满眼啼妆龋齿。城是城非，年来年去，万八千能几。半痴半了，更痴儿计孙计。
<br>
<br>回首仕已半生，仕何如已，已矣羞拈起。幸有橘丸丸日大，且复从公围戏。若论弹文，更书谤箧，吾历无余纸。多年致仕，大都有甚恩例。
<br>
<br>念奴娇
<br>
<br>吾年如此，更梦里、犹作狼居胥意。千首新诗千斛酒，管甚侯何齿。员峤波翻，瀛洲尘败，吾屐能销几。经丘寻壑，是他早计迟计。
<br>
<br>犹记辰已嗟嗟，故人贺我，且勉呼君起。五十不来来过二，方悟人言都戏。以我情怀，借公篇韵，恨不天为纸。余生一笑，不须邴曼容例。
<br>
<br>念奴娇（和臞山用槐城韵见寿）
<br>
<br>沧洲一叶，待借君、回我炉亭春意。突兀灵光无立壁，八面江风寒齿。响屧廓深，笼门槛赤，数月今才几。千年未论，岂无数十年计。
<br>
<br>我本高卧墙东，何知人事，推枕为君起。憔悴庚寅何足记，不觉联翩宾戏。白雪阳春，黄鸡唱日，绝少澄心纸。我歌草草，和章有例还例。
<br>
<br>念奴娇（酬王城山）
<br>
<br>两丸日月，细看来、也是樊笼中物。点点山河经过了，拔帜几番残壁。白是沙堤，苍然吴楚，一片成毡雪。此时把酒，旧词还是坡杰。
<br>
<br>歌罢公瑾当年，天长地久，柳与梅都发。几许闲愁斜照里，掌上沤生沤灭。沧海桑枯，东陵瓜远，总不关渠发。簪花起舞，可怜今夕无月。
<br>
<br>乳燕飞
<br>
<br>（王朋益佥事夜坐文江之上，屡称赤壁之游乐，酒余索赋，因取坐间语参差述之）
<br>
<br>赤壁之游乐。但古今、风清月白，更无坡作。矫首中洲公何许，共我横江孤鹤。把手笑、孙刘寂寞。颇有使君如今否，看青山、似我多前却。几见我、伴清酌。
<br>
<br>江心旧岂非城郭。抚千年、桑田海水，神游非昨。对影三人成六客，更倚归舟夜泊。尚听得、江城愁角。渺渺美人兮南浦，耿余怀、感泪伤离索。天正北，绕飞鹊。
<br>
<br>乳燕飞（寿周耐轩）
<br>
<br>曾授茅山记。共当年、二百七十，又三甲子。昨上云台占云物，占得景风南至。又恰是、封侯千岁。行遍神州河洛外，早归来、庭下槐阴翠。春万户，共生意。
<br>
<br>溪翁图是参同契。想金丹、圆成功行，活人相似。顾我尊前歌赤壁，生子当如此耳。笑华发、东坡年几。弟不如人今老矣，看龙头、霄汉雌龙尾。呼白石，为公起。
<br>
<br>乳燕飞
<br>
<br>（饮海棠花下，说放翁记剑南宣华园日报开及几分，闻五分亟住。因美放翁记此，足为后人开游赏之趣。盖花开三日色变，五日则后半开者盛，先半开者落矣。歌述此意，使观者有省）
<br>
<br>过雨城西路。看轻云、弄日花间，微寒如雾。谁是宣华门守者，报我十分开五。便痛饮、能销几度。寄语后来看花客，待看花、莫待开成树。成树也，半为土。
<br>
<br>佺巢蜀锦今何许。记西湖、聚景村庄，王亭谢墅。冷落柯丘二三子，更问何园韩圃。悄一笑、回车竹所。点点守宫包红泪，纵倾城、一顾倾城顾。家国事，正何与。
<br>
<br>瑞鹤仙（寿翁丹山）
<br>
<br>正丹翁初度。对花满江城，晓莺欲语。崆峒在何处。渐雨过农郊，劝耕问路。州人争觑。问坡老、重来是否。把看灯、传说风流，八境尽图新句。
<br>
<br>如许。老子文章，挥毫立马，脱靴嫌污。太平易作。听父老，歌襦袴。愿使君小住，五风十雨。重见一粰三黍。又天边、飞诏殷勤，说相将去。
<br>
<br>高阳台（和巽吾韵）
<br>
<br>雨枕莺啼，露班烛散，御街人卖花窠。过眼舞情，而今魂梦年多。百钱曳杖桥边去，问几时、重到明河。便人间，无了东风，此恨难磨。
<br>
<br>落红点点入颓波。任归春到海，海又成涡。江上儿童，抱茅笑我重过。蓬莱不涨枯鱼泪，但荒村、败壁悬梭。对残阳，往往无成，似我蹉跎。
<br>
<br>声声慢
<br>
<br>（九日泛湖游寿乐园赏菊，时海棠花开，即席命赋）
<br>
<br>西风坠绿。唤起春娇，嫣然困倚修竹。落帽人来，花艳乍惊郎目。相思尚带旧子，甚凄凉、未忄欠妆束。吟鬓底，伴寒香一朵，并簪黄菊。
<br>
<br>却待金盘华屋。园林静、多情怎禁幽独。蛱蝶应愁，明日落红难触。那堪雁霜渐重，怕黄昏、欲睡未足。翠袖冷，且莫辞、花下秉烛。
<br>
<br>汉宫春（壬午开炉日戏作）
<br>
<br>雨入轻寒，但新篘未试，荒了东篱。朝来暗惊翠袖，重倚屏帏。明窗丽阁，为何人、冷落多时。催重顿，妆台侧畔，画堂未怕春迟。
<br>
<br>漫省茸香粉晕，记去年醉里，题字倾欹。红炉未深乍暖，儿女成围。茶香疏处，画残灰、自说心期。容膝好，团栾分芋，前村夜雪初归。
<br>
<br>汉宫春（岁尽得巽吾寄溪南梅相忆韵）
<br>
<br>疏影横斜，似故人安道，只在前溪。年年望雪待月，漫倚吟矶。千红万紫，到春来、也是寻思。君不见，永阳江上，残梅冷两丝丝。
<br>
<br>有几情人似我，漫骑牛卧笛，乱插繁枝。市门索笑憔悴，便作新知。城楼画角，又无花、只落空悲。但传说，寿阳一片，何曾迎面看飞。
<br>
<br>洞仙歌（寿中甫）
<br>
<br>也曾海上，啖如瓜大枣。海上归来相公老。画堂深、满引明月清风，家山好、一笑尘生蓬岛。
<br>
<br>六年春易过，赢得清阴，到处持杯藉芳草。看明年此日，人在黄金台上，早整顿、乾坤事了。但细数斋年几人存，更宰相高年，几人能到。
<br>
<br>洞仙歌
<br>
<br>（器之高谊，取前月青山洞仙歌华余重寿，走笔谢之）
<br>
<br>有客从余，不计余无酒。袖有蟠桃为君寿。叹此桃再熟，也须年后。甚办得，转盼个偷桃手。
<br>
<br>菊潭三十斛，月又月添，天赋先生日更久。但黄杨长寸，闰年倒寸，似凭得到梧宫甚时候。客又道奇特是阳生，后七日相看，醉春风柳。
<br>
<br>齐天乐（端午和韵）
<br>
<br>枝头雨是青梅泪。翻作一江春水。鱼腹魂销，龙舟叫彻，不了湖亭张戏。满庭芳芷。正艾日高高，葛风细细。试比陈人，人间除我更谁似。
<br>
<br>浮沈君共我里。记薰廓待对，闻鸡蹴起。昨日蟾蜍，明朝蝇虎，身与渠衰更悴。老夫病已。任采绿采苓，为师为帝。但有昌阳，倩酤扶路醉。
<br>
<br>齐天乐
<br>
<br>（节庵示中斋端午齐开乐词，有怀其弟海山之梦。昨亦尝和中斋此韵，感节庵此意，复不能自己，傥见中斋及之）
<br>
<br>海枯泣尽天吴泪。又涨经天河水。万古鱼龙，雷收电卷，宇宙刹那间戏。沈兰坠芷。想重整荷衣，顿惊腰细。尚有干将，冲牛射斗定何似。
<br>
<br>成都桥动万里。叹何时重见，鹃啼人起。孤竹双清，紫荆半落，到此吟枯神瘁。对床永已。但梦绕青神，尘昏白帝。重反离骚，众醒吾独醉。
<br>
<br>齐天乐（戊寅登高，即席和秋崖韵）
<br>
<br>蒋陵故是簪花路。风烟奈何秋暑。候馆凋梧，宫墙断柳，谁识当年倦旅。余怀何许。想上马人扶，翠眉愁聚。旧日方回，而今能赋断肠语。
<br>
<br>登高能赋最苦。叹高高难问，欲望迷处。蝶绕东篱，鸿翻上苑，那更画梁辞主。来今往古。漫湛辈同来，远公回去。我醉安归，黄花扶路舞。
<br>
<br>江城梅花引（辛巳洪都上元）
<br>
<br>几年城中无看灯。夜三更。月空明。野庙残梅，村鼓自春声。长笑儿童忙踏舞，何曾见，宣德棚，不夜城。
<br>
<br>去年今年又伤心。去年晴。去年曾。不似今年，闲坐处、却不曾行。忆去年人、弹烛泪纵横。想见西窗窗下月，窗下月，是无情，是有情。
<br>
<br>江城梅花引
<br>
<br>相思无处著春寒。傍阑干。湿阑干。似我情怀，处处忆临安。想见夜深村鼓静，灯晕碧，为傍人，说上元。
<br>
<br>是花是雪无意看。雨摧残。雨摧残。探春未还。到春还、似不如闲。感恨千般、憔悴做花难。不惜与君同一醉，君不见，铜雀台，望老瞒。（时邻居声妓有物化之感。）
<br>
<br>兰陵王（丁丑感怀和彭明叔韵）
<br>
<br>雁归北。渺渺茫茫似客。春湖里，曾见去帆，谁遣江头絮风息。千年记当日。难得。宽闲抱膝。兴亡事，马上飞花，看取残阳照亭驿。
<br>
<br>哀拍。愿归骨。怅毡帐何匹，湩酪何食。相思青冢头应白。想荒坟酹酒，过车回首，香魂携手抱相泣。但青草无色。语绝。更愁极。漫一番青青，一番陈迹。瑶池黄竹哀离席。约八骏犹到，露桃重摘。金铜知道，忍去国，忍去国。
<br>
<br>兰陵王（丙子送春）
<br>
<br>送春去。春去人间无路。秋千外，芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。
<br>
<br>春去。最谁苦。但箭雁沈边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。春去。尚来否。正江令恨别，庾信愁赋。（二人皆北去。苏堤尽日风和雨。叹神游故国，花记前度。人生流落，顾孺子，共夜语。）
<br>
<br>琐窗寒（和巽吾闻莺）
<br>
<br>嫩绿如新，娇莺似旧，今吾非故。空山过雨，睍..完留春春去。似尊前曲曲阳关，行人回首江南处。漫停云低黯，征衫憔悴，酒痕犹污。
<br>
<br>欲语。浑未住。记匹马经行，风林烟树。家山何在，想见绿窗啼雾。又何堪满目凄凉，故园梦里能归否。但数声、惊觉行云，重蕧最是一人称好处。昨日小春留得住。梅花信信望东风，须待公归香满路。年时今已度。长是巴山深夜雨。宣又召，凯还簇簇，要见寿觞举。
<br>
<br>扫尽窝蜂闲绣斧。叠鼓春声欢岁暮。燕台剑履趣锋车，银信低低传好语。紫貂裘脱与。肘印累累映三组。但重省，西来斗水，忘却爱卿取。
<br>
<br>大圣乐
<br>
<br>（音韵低黯，辞情跌宕，庶几哀而不怨，有益于幽忧憔悴者。然二语外率鄙俚，因依声仿佛反之和之。此曲少有作者，流为善歌，则或数十叠，其声皆不可考。今特以意高下，未必尽合本调，聊以纟予思志感云尔。）
<br>
<br>芳草如云，飞红似雨，卖花声过。况回首、洗马塍荒，更寒食、宫人斜闭，烟雨铜驼。提壶卢何所得酒，泥滑滑、行不得也哥哥。伤心处，斜阳巷陌，人唱西河。
<br>
<br>天下事，不如意十常八九，无奈何。论兵忍事，对客称好，面皱如靴广武噫嘻，东陵反覆，欢乐少兮哀怨多。休眉锁。问朱颜去也，还更来麽。
<br>
<br>宝鼎现（春月）
<br>
<br>红妆春骑。踏月影、竿旗穿市。望不尽、楼台歌舞，习习香尘莲步底。箫声断、约彩鸾归去，未怕金吾呵醉。甚辇路、喧阗且止。听得念奴歌起。
<br>
<br>父老犹记宣和事。抱铜仙、清泪如水。还转盼、沙河多丽。滉漾明光连邸第。帘影冻、散红光成绮。月浸葡萄十里。看往来、神仙才子，肯把菱花扑碎。
<br>
<br>肠断竹马儿童，空见说、三千乐指。等多时春不归来，到春时欲睡。又说向、灯前拥髻。暗滴鲛珠坠。便当日、亲见霓裳，天上人间梦里。
<br>
<br>祝英台（水后）
<br>
<br>昨朝晴，今朝雨。渺莽遽如许。厌听儿童，总是涨江语。是谁力挽天河，误他仙客，并失却、乘槎来路。
<br>
<br>断肠苦。翦烛深夜巴山，酒醒听如故。勃窣荷衣，堕泪少干土。从初错铸鸱夷，不如归去，到今此、欲归何处。
<br>
<br>祝英台（席间咏绳球）
<br>
<br>看师师、成蝶蝶。蹙尽不成叠。欲试搔头，花重怎堪捻。是谁抛过东墙，今无赤凤，梦得似、那人身捷。
<br>
<br>年时腊。曾笑梅梢和豆，去月忽如荚。便向龙门，无复钏金接。待教开支琼林，阆仙重见，又谁念、昆明前劫。
<br>
<br>忆旧游（和巽吾相忆寄韵）
<br>
<br>渺山城故苑，烟横绿野，林胜青油。甚相思只在，华清泉侧，凝碧池头。故人念我何处，堕泪水西流。念寒食如君，江南似我，花絮悠悠。
<br>
<br>不知身南北，对断烟禁火，蹇六年留。恨听莺不见，到而今又恨，睍..完成愁。去年相携流落，回首隔芳洲。但行去行来，春风春水无过舟。
<br>
<br>糖多令
<br>
<br>（丙子中秋前，闻歌此词者，即席借芦叶满汀洲韵）
<br>
<br>明月满沧洲。长江一意流。更何人、横笛危楼。天地不知兴废事，三十万、八千秋。
<br>
<br>落叶女墙头。铜驼无恙不。看青山、白骨堆愁。除却月宫花树下，尘坱莽、欲何游。
<br>
<br>糖多令
<br>
<br>风露小瀛洲。斜河倒海流。人间尘、不到琼楼。错向五陵陵上望，几回月、几回秋。
<br>
<br>落日太湖头。垂虹今是不。醉尊前、往往成愁。便有扁舟西子在，无汗漫、与君游。
<br>
<br>糖多令
<br>
<br>寒雁下荒洲。寒声带影流。便寄书、不到红楼。如此月明如此酒，无一事、但悲秋。
<br>
<br>万弩落潮头。灵胥还怒不。满湖山、犹是春愁。欲向涌金门外去，烟共草、不堪游。
<br>
<br>糖多令
<br>
<br>日落紫霞洲。兰舟稳放流。玉虹仙、如在黄楼。何必锦袍吹玉笛，听欸乃、数声秋。
<br>
<br>赤壁舞涛头。周郎还到不。倚西风、袅袅余愁。唤起横江飞道士，来伴我、月中游。
<br>
<br>糖多令
<br>
<br>（龙洲曲已八九和，复为中斋勉强夜和，中有数语，醉枕忘之）
<br>
<br>零露下长洲。云翻海倒流。素娥深、不到西楼。忽觉断潮归去也，饮不尽、一轮秋。
<br>
<br>城外土馒头。人能饮恨不。古人不见使吾愁。莫有横江孤鹤过，来伴我、醉中游。
<br>
<br>糖多令（丙申中秋）
<br>
<br>明月满河洲。星河带月流。料素娥、独倚琼楼。竟是何年何药误，魂梦冷、不禁秋。
<br>
<br>少日梦龙头。知君犹梦不。算虚名、不了闲愁。便有鹄袍三万辈，应不是、旧京游。
<br>
<br>糖多令
<br>
<br>残日下瓜洲。平安火又流。月高高、挂古城楼。回首少年真可笑，无一事、又悲秋。
<br>
<br>天在海边头。天风有意不。结桂枝、袅袅余愁。不是银河无去路，先不去、后难游。
<br>
<br>糖多令（癸未上元午晴）
<br>
<br>春雨满江城。汀洲春水生。更悲久雨似春酲。犹有一般天富贵，夜来雨、早来晴。
<br>
<br>年少总看灯。老来犹故情。便无灯、也自盈盈。说著春情谁不爱，今夜月、有人行。
<br>
<br>虞美人（咏牡丹）
<br>
<br>空明一朵扬州白。红紫无□色。是谁唤作水晶球。惹起高烧银烛、上元愁。
<br>
<br>去年一捧飞来雪。不似渠千叶。狂风一蹴过秋千。憔悴玉人和泪、望婵娟。（水晶球）
<br>
<br>虞美人
<br>
<br>天香国色辞脂粉。肯爱红衫嫩。翛然自取玉为衣。似是银河水皱、织成机。
<br>
<br>寒欺薄薄春无力。月浸霓裳湿。一窠香雪世间稀。可惜不教留到、布衣时。（白叠罗）
<br>
<br>虞美人
<br>
<br>寿安楼子重重蕊。少见如鱼尾。向来染得渭脂红。又自细摇花浪、动春风。
<br>
<br>赪鳞似是人谁信。但向残红认。若教随水去悠然。为报沙头玉鹭、莫贪鲜。（鱼尾寿安）
<br>
<br>虞美人
<br>
<br>花心定有何人捻。晕晕如娇靥。一痕明月老春宵。正似酥胸潮脸、不曾销。
<br>
<br>当年掌上开元宝。半是杨妃爪。若教此掏到痴人。任是高墙无路、蝶翻身。（一捻红）
<br>
<br>虞美人（咏海棠）
<br>
<br>无花敢与姚黄比。对对鸳鸯起。谶他金带万钉垂。谁向麒麟楦里、卸猴绯。
<br>
<br>潜溪以上难为说。自是君恩别。后来西子避无盐。又道君王捉鼻、又何嫌。（公服紫）
<br>
<br>虞美人
<br>
<br>魏家品是君王后。岂比昭容袖。风吹满院绣囊香。谁赐大师师号、退昭阳。
<br>
<br>飞霞一落无根蒂。空堕重华泪。离披正午盛时休。闲为思王重赋、洛神愁。（御爱紫）
<br>
<br>虞美人
<br>
<br>犹疑绿萼花微甚。难与青莲并。青莲朵朵是天人。又向天人想见、洛阳春。
<br>
<br>多情素质尘生步。况被潘妃污。此花仍是□微赪。却似娇波波外、两眉青。（青莲萼）
<br>
<br>虞美人（客中送春）
<br>
<br>楼台烟雨朱门悄。乔木芳云杪。半窗天晓又闻莺。比似当年春尽、最关情。
<br>
<br>客中自被啼鹃恼。况落春归道。满怀憔悴有谁知。犹记涌金门外、送人时。
<br>
<br>虞美人（城山堂试灯）
<br>
<br>黄柑擘破传春雾。新酒如清露。城中也是几分灯。自爱城山堂上、两三星。
<br>
<br>枝头未便风和雨。寂寞无歌舞。天公肯放上元晴。自是六街三市、少人行。
<br>
<br>虞美人（扬州卖镜，上元事也，用前韵）
<br>
<br>徐家破镜昏如雾。半面人间露。等闲相约是看灯。谁料人间天上、似流星。
<br>
<br>朱门帘影深深雨。憔悴新人舞。天涯海角赏新晴。惟有桥边卖镜、是闲行。
<br>
<br>虞美人
<br>
<br>黄帘绿幕窗垂雾。表立如承露。夕郎偷看御街灯。归奔河边残点、乱如星时余在炉亭六日礼数内，同舍诱余窃出观灯，亟归。
<br>
<br>开园蒋李（二宦者）游春雨。蛱蝶穿人舞。如今烟草锁春晴。并与苏堤葛岭、不堪行。
<br>
<br>虞美人（大红桃花）
<br>
<br>鞓红干色无光霁。须是鲜鲜翠。翛然一点系裙腰。不著人间金屋、恐难销。
<br>
<br>英英肯似焉支贵。漫脱红霞帔。落时且勿涴尘泥。留向天台洞口、泛吾诗。
<br>
<br>虞美人（壬午中秋雨后不见月）
<br>
<br>湿云待向三更吐。更是沈沈雨。眼前儿女意堪怜。不说明朝后日、说明年今年十七望。
<br>
<br>当年知道晴三鼓。便似佳期误。笑他拜月不曾圆。只是今朝北望、也凄然。
<br>
<br>虞美人（中秋对月）
<br>
<br>秋阴团扇如人老。渐近中秋好。新凉还忆小楼边。自在一窗明月、傍人眠。
<br>
<br>多情谁到星河晓。只道圆时少。他年几处与君看。长是成愁成恨、不成欢。
<br>
<br>恋绣衾（宫中吹箫）
<br>
<br>胭脂不涴紫玉箫。认宫中、银字未销。但凤去、台空古，比落花、无第二朝。
<br>
<br>天涯流落哀声在，听乌乌、不似内娇。漫身似、商人妇，泣孤舟、长夜寂寥。
<br>
<br>恋绣衾（或送肉色牡丹同赋）
<br>
<br>困如宿酒犹未销。满华堂、羞见目招。忽折向、西邻去，教旁人、看上马娇。
<br>
<br>肉色似花难可得，但花如、肉色妖娆。谁说汉宫飞燕，到而今、犹带脸潮。
<br>
<br>恋绣衾
<br>
<br>（己卯灯夕，留城中独坐，忆当涂买灯，姑苏夜舞，再集赋此）
<br>
<br>当年三五舞太平。醉归来、花影满庭。办永夜、重开宴，笑姑苏、万眼未明（万眼罗最精最贵，然最暗。）
<br>
<br>而今绕市歌儿马，客黄昏、细雨满城。十年事、去如水，想家人、村庙看灯。
<br>
<br>花犯（旧催雪词，苦不甚佳，因复作此）
<br>
<br>海山昏，寒云欲下，低低压吹帽。平沙浩浩。想关塞无烟，时动衰草。苏郎卧处愁难扫。江南春不到。但怅望、雪花夜白，人间憔悴好。
<br>
<br>谁知广寒梦无憀，丁宁白玉炼，不关怀抱。看清浅，桑田外，尘生热恼。待说与、天公知道。期腊尽春来事宜早。更几日、银河信断，梅花容易老。
<br>
<br>花犯（再和中甫）
<br>
<br>甚天花、纷纷坠也，偏偏著余帽。乾坤清皓。任海角荒荒，都变瑶草。落梅天上无人扫。角吹吹不到。想特为、东皇开宴，琼林依旧好。
<br>
<br>看儿贪耍不知寒，须塑就玉狮，置儿怀抱。奈转眼、今何在，泪痕成恼。白发翁翁向儿道。那曲巷袁安爱晴早。便把似、一年春看，惜花花自老。
<br>
<br>酹江月（北客用坡韵改赋访梅）
<br>
<br>冰肌玉骨，笑嫣然、总是风尘中物。谁扫一枝，流落到、绝域高台素壁。匹马南来，千山万水，为访林间雪。渊明爱菊，不知谁是花杰（陶诗谓菊为霜下杰）。
<br>
<br>憔悴梦断吴山，有何人报我，前村夜发。蜡屐霜泥烟步外，转入波光明灭。雪后风前，水边竹外，岁晚华余发。戴花人去，江妃空弄明月。
<br>
<br>酹江月（赵氏席间即事，再用坡韵）
<br>
<br>四无谁语，待推窗、初见江南风物。索笑巡檐无奈处，悄隔东邻一壁。有酒如船，招呼满载，只欠枝头雪。疏花冷眼，坐中都是词杰。
<br>
<br>堪恨几日西郊，寻消问息，肯向吟边发。著意相看，又恐是、六出幻成还灭。恼眼儿童，攀翻顶戴，不到先生发。明朝重省，初三知属谁月。
<br>
<br>酹江月（和朱约山自寿曲，时寿八十四）
<br>
<br>五朝寿俊，算生平占得、淳熙四四。三万六千三万了，剩有一千饶底。三百年间，和风丽日，几个能销此。约山山笑，先生不负山矣。
<br>
<br>今岁甲子重阳，待重数，五百十三甲子。吟万首诗更自和，岁岁寿诗自喜。若比潞公，如今年纪，犹是平章事。先生抚掌，问他闲日能几。
<br>
<br>酹江月（同舍延平林府教制新词
<br>
<br>祝我初度，依声依韵，还祝当家）
<br>
<br>西风处士，例一枝团月，咸平印印。千古诗宗传不绝，至竟被渠道尽。雪返香魂，霜吹晓怨，肯受东君聘。罗浮梦转，兔环知是谁孕。
<br>
<br>未说烟雨江南，垂垂青子，须要调金鼎。愁绝西山明秀处，依旧鹤南飞影。我白君元，君词我和，各自为长庆。后来桃李，遥遥别是花信。
<br>
<br>酹江月（五日和尹存吾，时北人竞鹭洲渡）
<br>
<br>棹歌齐发，江云暮、吹得湘愁成雨。小酌千年，知他是、阿那年时沈午。日落长沙，风回极浦，黯不堪延伫。吴头楚尾，非关四面为楚。
<br>
<br>几度唤起醒累，淋漓痛饮，不学愁余句。踏鲤从鼋胥涛上，怎不化成龙去。越女吴船，燕歌赵舞，世事悠悠许。明朝寂寂，双双飞下鸣鹭。
<br>
<br>酹江月（怪梅一株，为北客载酒移置盆中，伟然）
<br>
<br>岁寒相命，算人间、除了梅花无物。窥宋三年又不是，草草东邻凿壁。偃蹇风前，沈吟竹外，直待天骄雪。白家人至，一枝横出终杰。
<br>
<br>寂寞小小疏篱，探花使断，知复何时发。北驿不来春又远，只向窗前埋灭。好在冰花，著些风筱，怎不清余发。补之去后，墨梅又有明月。（北人著小竹花问更好。）
<br>
<br>酹江月（漫兴）
<br>
<br>遥怜儿女，未解忆长安、十年前月。徙倚桂枝空延伫，无物同心堪结。冷落江湖，萧条门巷，犹著西楼客（李舍人班旧节斋吴客，尝言赏中秋之盛。恨无铁笛，一声吹裂山石。）
<br>
<br>休说起舞登楼，那人已先我，渡江横楫。圆缺不销青冢恨，漠漠风沙如雪。西母长生，素娥好在，何皓当时发。山河如此，月中定是何物。
<br>
<br>酹江月（中秋，彭明叔别去赴永阳，夜集）
<br>
<br>团团桂影，怕人道、大地山河里许。旧日影娥池未缺，惊断霓裳歌舞。雪白长城，金明古驿，尽是乘槎路。少年白发，自无八骏能去。
<br>
<br>犹记流落荒滨，故人相过，共吹箫前度。无酒无鱼空此客，昨夜留之不住。睡起披衣，行吟坐对，又有重圆处。不知今夕，那人有甚佳句。
<br>
<br>酹江月（中秋待月）
<br>
<br>城中十万，有何人、和我乌乌鸣瑟。对影姮娥成三处，谁料尊中无月。翦纸吹成，长梯摘取，儿戏那堪惜。洞庭夜白，一声聊破空阔。
<br>
<br>休说二十四桥，便一分无赖，有谁谁识。一枕秋衾南北梦，好好娟娟成雪。旧日少游，锦袍玉笛，醉卧藤阴石。萧然今夕，无鱼无酒无客。
<br>
<br>满江红（海棠下歌后村调共和）
<br>
<br>淡淡胭脂，似褪向、景阳鸳石。依然是、春睡未足，捧心犹癖。藉甚不禁君再顾，嫣然却记渠初拆。黯销魂、欲尽更堪怜，终难得。
<br>
<br>犹记是，卿卿惜。空复见，谁谁摘。但当时一笑，也成陈迹。我懒花残都已往，诗朋酒伴犹相觅。听连宵、又雨又还晴，鸠鸣寂。
<br>
<br>满江红（古岩以马，观复遣舟，约
<br>
<br>余与中斋和后村海棠韵，后寄述怀）
<br>
<br>何许相求，且不是、南温北石。也欲学、绝交高论，自陈余癖。万里鱼书长记忆，十年波浪伤离拆。算此舟、不是剡溪舟，空回得。
<br>
<br>非出处，何须惜。非瑕类，何须摘。看雪销鸿去，有何留迹。安石岂无同乐意，玄真不是朝廷觅。但眼前、真率暂相违，歌声寂。
<br>
<br>满江红
<br>
<br>莺语依然，但春去、人间无约。谁念我、吟情憔悴，醉魂落魄。尽日只将行卷续，有时自整残棋著。向黄昏、细雨闷无憀，青梅落。
<br>
<br>南又北，相思错。朝异暮，人情薄。漫踌躇在目，奢华如昨。海底月沈天上兔，辽东人化扬州鹤。记龙云、波浪岂能平，天难托。
<br>
<br>满江红（寿某翁）
<br>
<br>十岁儿童，看骑竹、花阴满城。与新第、桐乡孙子，高下齐生。倚枕不寻柯下梦，举头自爱橘中名。但有时、米价问如何，公助平。
<br>
<br>东西塾，听书声。长短卷，和诗成。总神仙清福，前辈家庭。试问凌烟图相国，何如洛寺写耆英。甚天公、属意富民侯，银信青。
<br>
<br>八声甘州（和汪士安海棠下先归，
<br>
<br>前是观桃水东，至其乡真常观）
<br>
<br>问海棠花下，又何如、玄都观中游。叹佺巢蜀锦，常时不数，前度何稠。谁见宣华故事，歌舞簇遨头。共是西江水，不解西流。
<br>
<br>在处繁华如梦，梦占人年少，生死堪羞。任倾城倾国，风雨一春休。醉逢君、何须有约，醉留君、系不住扁舟。空又失，花前一笑，绿尽芳洲。
<br>
<br>八声甘州（和邓中甫中秋）
<br>
<br>看团团、一物大如杯，时复几何秋。俯天涯海角，今来古往，人物如流。想见霓裳歌罢，无物与浇愁。惟有当时树，香满琼楼。
<br>
<br>谁念南楼老子，倚西风尘满，心事悠悠。便班姬袖里，明月一时休。叹年年、吹箫有约，又一番、鹤梦雪堂舟。池上久，满身风露，还索衣裘。
<br>
<br>八声甘州（贺词）
<br>
<br>记前朝、鹤会又重来，攀翻第三桃。看云华授策，麻姑擘脯，嬴女吹箫。寻思曲江旧事，宫锦胜龙标。奏罢清华梦，独立春宵。
<br>
<br>不数相州锦样，是调羹御手，重解金貂。但今年此日，疏了醉葡萄。闻老仙、衣冠皓伟，又丁宁、天语著儿招。都人望，回班赐第，赤舄飞朝。
<br>
<br>八声甘州（和萧汝道感秋）
<br>
<br>但秋风、年又一年深，不禁长年悲。自景阳钟断，馆娃宫闭，冷落心知。千树西湖杨柳，更管别人离。看取茂陵客，一去无归。
<br>
<br>都是旧时行乐，漫烟销日出，水绕山围。看人情荏苒，不似鹧鸪飞。听砧声、遥连塞外，问三衢、道上去人稀。销凝久，残阳短笛，似我歔欷。
<br>
<br>八声甘州（送春韵）
<br>
<br>看飘飘、万里去东流，道伊去如风。便锦缆危潮，青山御宿，烟雨啼红。愁是明朝酒醒，听著返魂钟。留得春如故，了不关侬。
<br>
<br>春亦去人远矣，是别情何薄，归兴何浓。但江南好□，未便到芙蓉。念今夜、初程何处，有何人、垂袖舞行宫。青青柳，留君如此，如此匆匆。
<br>
<br>八声甘州（春雪奇丽，未能赋也，因古岩韵志喜）
<br>
<br>甚花间、儿女笑盈盈。人添雪狮成。任踏青无路，凌波有地，步步光尘。招得梅妃魂也，好似去年春。柳亦何曾絮，都是云英。
<br>
<br>休道东皇诞漫退之语，到茶烟歇后，谁浊谁清。赖谢娘好语，端胜解围兵。看昨朝、天公雨粟，定大家、快活社翁平。
<br>
<br>春晴好，溶溶雨尽，听卖花声。
<br>
<br>水龙吟（寓兴和巽吾韵）
<br>
<br>何须银烛红妆，菜花总是曾留处。流觞事远，绕梁歌断，题红人去。绕蝶东墙，啼莺修竹，疏蝉高树。叹一春风雨，归来抱膝，怀往昔、自凄楚。
<br>
<br>遥望东门柳下，梦参差，欲归幽路。断红芳草，连空积水，凭杭坠雾。水洗铜驼，天清华表，升平重遇。但相如老去，江淹才尽，有何人赋。
<br>
<br>水龙吟（寿周耐轩）
<br>
<br>多年袖瓣心香，重新拈出为公寿。唤起老龙，如今正是，欠伸时候。弱语闻莺，轻阴转柳，弦薰未透。信江南，自有真儒未用，须待见、衮和绣。
<br>
<br>闻说锋车在道，更四辈、传宣来骤。蟠胸何限，天门夜对，春宫晨奏。梅子阴浓，菖蒲花老，桔槔闲后。但北关下泽，遗民社在，贺公归昼。
<br>
<br>水龙吟
<br>
<br>看人削树成槎，布帆海上秋风浪。白头坡老，知津水手，倚桄榔杖。九点齐州，半生髀肉，烟尘苍莽。但北窗梦转，青阴满眼，抚陈迹、玩新涨。
<br>
<br>世事艰难已遍，笑而今、不堪重想。龙筋虎骨，根深伏兔，擎空千丈。礼乐文章，终须梦卜，南人为相。问凌烟生面，他时仿佛，似何人像。
<br>
<br>水龙吟（和清江李侯士弘来寿）
<br>
<br>闲思十八年前，依稀正是公年纪。铜驼陌上，乌衣巷口，臣清如水。是处风筝，满城昼锦，儿郎俊伟。但幅巾藜杖，低垂白鬓，用与绮、问何里。
<br>
<br>最忆他年甘旨。也曾经、三仕三已。至今结习，余年未了，业多生绮。安得滕廛，移将近市，长薰晋鄙。望福星炯炯，西江千里，待公来社。
<br>
<br>水龙吟（和南剑林同舍元甲远寄寿韵）
<br>
<br>多年绿幕黄帘，瓶花黯黯无谁主。荀陈迹远，燕吴路断，何人星聚。四圣楼台，水仙华表，冷烟和雨。但徘徊梦想，美人不见，空犹记、铁炉步。
<br>
<br>过尽凉风天末，堕华笺、行行飞翥。一端翠织，锦鲸茅屋，天吴惊舞（时林寄被缬为礼）。念我何辰，涸阴冰子，生怜金虎。恨儿痴不了，山川悠缅，共君黉宇。
<br>
<br>水龙吟（巽吾赋溪南海棠，花下有相忆
<br>
<br>之句读之不可为怀和韵并述江东旅行）
<br>
<br>征衫春雨纵横，何曾湿得飞花透。知君念我，溪南徙倚，谁家红袖。藉草成眠，簪花倚醉，狂歌扶手。叹故人何处，闻鹃堕泪，春去也、到家否。
<br>
<br>说与东风情事，怕东风、似人眉皱。乱山华屋，残邻废里，不堪回首。寒食江村，牛羊丘陇，茅檐酤酒。笑周秦来往，与谁同梦，说开元旧。
<br>
<br>水龙吟（和中甫九日）
<br>
<br>孤烟淡淡无情，角声正送层城暮。伤怀绝似，龙山罢后，骑台沈处。珠履三千，金人十二，五陵无树。叹岐王宅里，黄公垆下，空鼎鼎、记前度。
<br>
<br>几许英雄文武。酒不到、故人坟土。平生破帽，几番摇落，受西风侮。昨日如今，明年此会，俯然怀古。便东篱甲子，花开花谢，不堪重数。
<br>
<br>宴春台（寿周耐轩）
<br>
<br>五十三年，韶华刚度，今年夏五十三。瑞鹤朝来，待公弥月重探。人生贵寿多男。看斓斑室，添个荷衫。□□□，亭亭八面，醉倚红酣。
<br>
<br>承平故事，暇日清谈。云龙风虎，塞北江南。午桥午枕，羲皇白日如惔。手种蟠桃，明年看取，实大如柑。奈何堪。天妒人睡美，趣趁朝参。
<br>
<br>扫花游（和秋崖见寿。秋崖时谒选，留词去）
<br>
<br>春台路古，想店月潭云，鸡鸣关候。巾车尔久。记湘累降日，留词劝酒。不是行边，待与持杯论斗。算吾寿。已待得河清，万古晴昼。
<br>
<br>京国事转手。漫宫粉堆黄，髻妆啼旧。瑶池在否。自刘郎去后，宴期重负。解事天公，道是全无又有。浯溪友。笑浯溪、至今聱叟。
<br>
<br>忆江南
<br>
<br>（二月十八日，臞轩约客，困问晏氏海棠开水，即携具至其下，已盛甚）
<br>
<br>花几许，已报八分催。却问主人何处去，且容老子个中来。花外主人回。
<br>
<br>年时客，如今安在哉。正喜锦官城烂漫，忽惊花鸟使摧颓。世事只添杯。时有称宣使折花者，盖诈也，托以肆陵慢。
<br>
<br>梅花引（寿槐城）
<br>
<br>酒熟未。梅开未。去年迟待重来醉。笑当筵。舞当筵。惟有今年。
<br>
<br>八十是开年。参差野袂成归鹤。石鼎未开容剥啄。岁开尊。岁添孙。孙又开尊。福曜萃高门。
<br>
<br>蝶恋花（感兴）
<br>
<br>过雨新荷生水气。高影参差，无谓思量睡。梦里不知轻别意。醒来竟是谁先起。
<br>
<br>去路夕阳芳草际。不论阑干，处处情怀似。记得分明羞掷蕊。自知不是天仙子。
<br>
<br>蝶恋花（寿李侯）
<br>
<br>八九十翁嬉入市。把菊簪萸，共说新篘美。何以祝公千百岁。寿潭自酌花间水。
<br>
<br>白鹭沈沈飞复起。杜老江头，不恨秋风里。欲种蟠根天上李。三千年看青青子。
<br>
<br>霓裳中序第一
<br>
<br>（石瑶林作霓裳中序第一咏温泉，疑其未尝亲见，语不甚切。余所见庐山一两池，初不可近，渐入颇觉奇赏，因用其声用其韵试为之）
<br>
<br>银河下若木。暖涨一川春雾绿。白凤徘徊清淑。似沈水无烟，礜汤千斛。柔肌暗粟。想临流、娇喷轻触。空恨恨，何人热恼，却忆冷泉掬。
<br>
<br>酥玉。未谙汤沐。深又浅、荡摇心目。云蒸雨渍翻覆。泛影浮红，飘飘相逐。裳衣还未欲。蓦自怪、野鸳双浴。华清远，寒猿夜绕，落月可能漉。
<br>
<br>瑞龙吟（和王圣与寿韵）
<br>
<br>老人语。曾见昨日开炉，坠天花否。生年不合荒荒，枯根薄命，婵娟误汝。
<br>
<br>那知许。女乐如烟点点，江南处处。何时重到湖堧，淋漓载酒，依稀吊古。
<br>
<br>终待胭脂露掌，弄鸥招鹤，凭君画取。万柳漫堤，一丝一泪垂雨。濛濛絮里，又送金铜去。漫肠断、王孙望帝，呕心囊句。市隐今成趣。袖回地狂狭，天吴凤舞。莫是青州谱。怎不早，翩翩向青州住。回头蜃海，已沈花雾。
<br>
<br>满庭芳（和卿帅自寿）
<br>
<br>千骑家山，一觞父老，前有韩魏公来。青原上巳，才见寿筵开。欧公云间还见，忆相州、更自迟回。公知否，福星分野，飞骑不须排。
<br>
<br>留春亭下草，雪霜过了，依旧春荄。待留春千岁，日醉千杯。却怕催归丹诏，栋明堂、须要雄材。趋朝去，西风便面，双手障浮埃。
<br>
<br>满庭芳（草窗老仙歌满庭芳寿余，勉次原韵）
<br>
<br>空谷无花，新篘有酒，去年穷胜今年。蛩吟蛩和，且省费蛮笺。闻说先生去也，江南岸、缚草为船。依然在，山栖寒食，路断却归廛。
<br>
<br>老人，三又两，清风作供，晴日生烟。但高高杜宇，不办行缠。几度披衣教我，二升内、煮石烧铅。休重道，玉龙无孔，夜夜叫穿天。
<br>
<br>木兰花慢（别云屋席间赋）
<br>
<br>午桥清夜饮，花露重、烛光寒。约处处行歌，朝朝买酒，典却朝衫。尊前自堪一醉，但落红、枝上不堪安。归去柳阴行月，酒醒画角声残。
<br>
<br>王官。难得似君闲。闲我见君难。记李陌看花，光阴冉冉，风雨番番。相逢故人又别，送君归、斜日万重山。江上愁思满目，离离芳草平阑。
<br>
<br>木兰花慢（和中甫李参政席上韵）
<br>
<br>自崆峒麦熟，耕犊满、桔槔闲。笑吾党清谈，长衣櫑具，更进贤冠。仓皇庇公字下，便秋风、江上不惊寒。雪夜入三城易，槐阴护一家难。
<br>
<br>东山。零雨几时还。领客竹林间。看满座空尊，轻裘缓带，绿鬓朱颜。风流一笑余事，定碑金、无恙庾家完。又赋南烹初食，明朝餐玉何山。
<br>
<br>永遇乐
<br>
<br>（余自乙亥上元育李易安永遇乐，为之涕下。今三年矣，每闻此词，辄不自堪。遂依其声，又托之易安自喻。虽辞情不及，而悲苦过之。）
<br>
<br>璧月初晴，黛云远淡，春事谁主。禁苑娇寒，湖堤倦暖，前度遽如许。香尘暗陌，华灯明昼，长是懒携手去。谁知道，断烟禁夜，满城似愁风雨。
<br>
<br>宣和旧日，临安南渡，芳景犹自如故。缃帙流离，风鬓三五，能赋词最苦。江南无路，鄜州今夜，此苦又谁知否。空相对，残红无寐，满村社鼓。
<br>
<br>永遇乐（余方痛海上元夕之习，
<br>
<br>邓中甫适和易安词至，遂以其事吊之。）
<br>
<br>灯舫华星，崖山矴口，官军围处。璧月辉圆，银花焰短，春事遽如许。麟洲清浅，鳌山流播，愁似汨罗夜雨。还知道，良辰美景，当时邺下仙侣。
<br>
<br>而今无奈，元正元夕，把似月朝十五。小庙看灯，团街转鼓，总似添恻楚。传柑袖冷，吹藜漏尽，又见岁来去岁去。空犹记，弓弯一句，似虞兮语。
<br>
<br>内家娇（寿王城山）
<br>
<br>结客少年场。携高李、闻笛赋游梁。看汉水淮山，高楼共卧，融尊郑驿，飞盖相望。春风里，种他红与白，笑我懒中忙。供奉后来，玄都桃改，佳人好在，庾岭梅香。
<br>
<br>何处最难忘。会稽归鬓晚，空带吴霜。赢得黄冠野服，笑傲羲皇。看花外小车，出长生洞，橘中二老，斗智琼黄。称寿堂添十字，孙认三房。
<br>
<br>六州歌头
<br>
<br>（乙亥二月，贾平章似道督师至太平州鲁港，未见敌，鸣锣而溃。后半月闻报，赋此。）
<br>
<br>向来人道，真个胜周公。燕然眇。浯溪小。万世功。再建隆。十五年宇宙，宫中赝。堂中伴。翻虎鼠，搏鹯雀，覆蛇龙。鹤发庞眉，憔悴空山久，来上东封。便一朝符瑞，四十万人同。说甚东风。怕西风（都人窃议者称西头）。
<br>
<br>甚边尘起，渔阳惨。霓裳断。广寒宫。青楼杳都城籍妓皆隶歌舞，无敢犯。朱门悄。镜湖空。里湖通葛岭瞰里湖，无敢过。大纛高牙去，人不见，港重重。斜阳外，芳草碧，落花红。抛尽黄金无计，方知道、前此和戎。但千年传说，夜半一声铜。何面江东。
<br>
<br>六丑（春感和彭明叔韵）
<br>
<br>看东风海底，送落日、飞空如掷。醉游暮归，怕西州堕策。归路偏失。记上元时节，千门立马，望金坡残雪。素娥推下团栾辙。塞草惊尘，河水渡楫。悠悠雨丝风拂。但相随断雁，时度荒泽。
<br>
<br>回头紫陌。梦归归未得。憔悴江南，秋风旧客。去年说著今日。漫故人相命，玳筵鸣瑟。愁汗漫、全林杯窄。况飘泊相遇，当时老叟，梨园歌籍。高歌为我几回阕。似子规、落月啼乌悄，傍人泪滴。
<br>
<br>百字令
<br>
<br>（李云岩先生远记初度，手写去年赤壁歌，岁晚寄之，少贱不敢当也。匆匆和韵，寄长须去，傥以可教则教之。）
<br>
<br>少微星小。抚剑气横空，隐见林杪。夜来宋都如雨，更长得奇哉懰皎佛以四月八生，见明星悟道曰：奇哉，即左传星陨如雨之夕也。与汝三龄，览余初度，一语占先兆。暮年喜见，甲申聚五星照。
<br>
<br>堪叹亡国余民，老人孺子，尔汝霜桥晓。骑马听鸡朝寂寞，梦入南枝三绕。洛社耆英，行窝真率，著我真堪笑。与公试数，开禧嘉定宝绍（公开禧丁卯生，仆生绍定之五年壬辰，相望二十六岁云）。
<br>
<br>百字令（寿陈静山，少吾一岁）
<br>
<br>洞房停烛，似新岁，数到上元时节。一盏屠苏千岁酒，添得新人罗列。昨日迎长，今朝献寿，赏团团佳月。永和春好，用之不竭嘉客（闻其新造酒永和镇百石）。
<br>
<br>见说海上归来，有如瓜大枣，无人分得。六十二三刘梦得，输与香山乐色。菱谷二绡，杨枝春草，歌舞琵琶笛。只愁元日，玉龙催上金驿。
<br>
<br>莺啼序（感怀）
<br>
<br>匆匆何须惊觉，唤草庐人起。算成败利钝，非臣逆睹，至死后已。又何似、采桑八百，看蚕夜织小窗里。漫二升自苦，教人吊卧龙里。
<br>
<br>别有佳人，追桃恨李。拥凝香绣被。争知道、壮士悲歌，萧萧正度寒水。问荆卿、田横古墓，更谁载酒为君酹。过霜桥落月，老人不见遗履。
<br>
<br>置之勿道，逝者如斯，甚矣衰久矣。君其为吾归计，为耕计。但问某所泉甘，何乡鱼美。此生不愿多才艺。功名马上兜鍪出，莫书生、误尽了人间事。昔年种柳江潭，攀枝折条，噫嘻树犹如此。
<br>
<br>登高一笑，把菊东篱，且复聊尔耳。试回首、龙山路断，走马台荒，渭水秋风，沙河夜市。休休莫莫，毋多酌我，我狂最喜高歌去，但高歌、不是番腔底。此时对影成三，呼娥起舞，为何人喜。
<br>
<br>莺啼序
<br>
<br>闷如愁红著雨，卷地吹不起。便故人渺渺，相逢前事，欲语还己。凝望久、荒城落日，五湖四海烟浪里。问而今何处，寄声旧时邻里。
<br>
<br>闲说那回，海上苏李。雪深夜如被。想携手、汉天不语，叫□不应疑水。待河梁、一尊落月，生非死别君如酹。望故人阁上，依稀长剑方履。
<br>
<br>古人已矣，垂名青史，谓当如此矣。又谁料浮沈，自得鱼计。赏心乐事，良辰美景，撞钟舞女，朱门大第。雕鞍骏马番装笠，笑虚名何与身前事。区区相望，饿死西山，悬目东门，人生何乐为此。
<br>
<br>古人已矣，天下英雄，使君与操耳。听喔喔、鸡鸣早起，屡舞徘徊，痛饮高楼，狂歌过市。苍苍万古，羲农周孔，文章事业星辰上，至而今、枯见银河底。笑他黄纸除君，红旗报我，为君助喜。
<br>
<br>莺啼序（赵宜可以余讥其韵，苦心改为之，复和之）
<br>
<br>愁人更堪秋日，长似岁难度。相携去、晼晚登高，高极正犯愁处。常是恨、古人无计，看今人痴绝如许。但东篱半醉，残灯自修菊谱。
<br>
<br>归去来兮，怨调又苦。有寒螀余赋。湖山外、风笛阑干，胡床夜月谁据。恨当时、青云跌宕，天路断、险艰如许。便桥边，卖镜重圆，断肠无数。
<br>
<br>是谁玉斧，惊堕团团，失上界楼宇。甚天误、婵娟余误。悔却初念，不合梦他，霓裳楚楚。而今安在，枫林关塞，回头忆著神仙处，漫断魂飞过湖江去。时时说与，地上群儿，青琐瑶台，阆风悬圃。
<br>
<br>琵琶往往，凭鞍劝酒，千载能胡语。叹自古、宫花薄命，汉月无情，战地难青，故人成土。江南憔悴，荒村流落，伤心自失梨园部，渺空江、泪隔芦花雨。相逢司马风流，湿尽青衫，欲归无路。
<br>
<br>沁园春（和槐城自寿）
<br>
<br>六十一翁，垂银带鱼，插四角轮。把百个今朝，重排花甲，十年前事，似臼齑辛。骰选功名，酒中富贵，管取当筵满劝旬。槐知道，待二郎做甚，父子封申。
<br>
<br>便应际会昌辰。怕林下相逢未是真。看焚芰烈荷，起钟山笑，卖田僦马，堕贡生贫。后六十年，有无穷事，是宰官身是报身。年来好，莫做他宰相，便是全人。
<br>
<br>沁园春（再和槐城自寿韵）
<br>
<br>刘子生时，当月下弦，输大半轮。记孤馆望云，朝饥讽午，寒炉拥雪，岁晚盘辛。比似先生，两壬相望，岂止参差一二旬。明年好，算乞浆得酒，酉胜如申。
<br>
<br>吾辰。定是雌辰。听穷鬼揶揄数得真。但鹤唳华亭，贵何似贱，珠沈金谷，富不如贫。明月清风，晴春暖日，出入千重云水身。吾老矣，叹臣之少也，已不如人。
<br>
<br>沁园春（和槐城见寿）
<br>
<br>成佛生天，自是两途，任祖生先。看二三大老，依稀吾榜，几多新进，少小齐年。紫陌相逢，青山独往，倚杖鹤鸣听布泉。百年里，但儿时难得，老后依然。
<br>
<br>吾牛已不耕田。更雨滑泥深自在鞭。叹十年波浪，悠悠何补，三生石上，种种无缘。白发来呵，朱颜去也，一曲狂歌落酒边。谁似我，似官奴出籍，散圣安禅。
<br>
<br>沁园春（闻歌）
<br>
<br>十八年间，黄公垆下，崔九堂前。叹人生何似，飘花陌上，妾身难托，卖镜桥边。隔幔云深，绕梁声彻，不负杨枝旧日传。主人好，但留髡一石，空恼彭宣。
<br>
<br>不因浩叹明年。也不为青衫怆四筵。念故人何在，旧游如梦，清风明月，野草荒田。俯仰无情，高歌有恨，四壁萧条久绝弦。秋江晚，但一声河满，我自潸然。
<br>
<br>沁园春（和刘仲简九日韵）
<br>
<br>九日黄花，渊明之后，谁当汝俦。记龙山昨夜，寒泉九井，帽轻似叶，髯戟如虬。庚扇西风，孔林落照，银海横波十二楼。闲笑道，那华亭上蔡，再见何由。
<br>
<br>人生似我何求。算惟有高人高处游。笑如今别驾，前时方外，尘埃半百，岁月如流。如此连墙，今年不见，一首犹胜万户侯。偷闲好，便明朝有约，莫莫休休。
<br>
<br>沁园春（送春）
<br>
<br>春汝归欤，风雨蔽江，烟尘暗天。况雁门厄塞，龙沙渺莽，东连吴会西至秦川。芳草迷津，飞花拥道，小为蓬壶借百年。
<br>
<br>江南好，问夫君何事，不少留连。
<br>
<br>江南正是堪怜。但满眼杨花化白毡。看兔葵燕麦，华清宫里，蜂黄蝶粉，凝碧池边。我已无家，君归何里，中路徘徊七宝鞭。风回处，寄一声珍重，两地潸然。
<br>
<br>沁园春
<br>
<br>笑贡生狂，日日弹冠，西望王阳。待泥封屡下，蒲轮不至，卖琅琊产，办舍人装。厚禄故人，黄金有术，何不分伊肘后方。他年老，三千里外，八十思乡。
<br>
<br>何如吾寿华堂。在丞相东山旧第旁。任王人亲至，不妨高枕，吾州盛事，更短邻墙。我学希夷，邀公共坐，游戏壶中日月长。山僧道，成仙未晚，救火须忙。
<br>
<br>法驾导引（寿治中）
<br>
<br>棠阴日，棠阴日，清美近花朝。共喜治中持福笔，春当霄汉布宽条。兰蕙雪初销。
<br>
<br>和气满，和气满，生意到渔樵。清彻已倾螺子水，黑头宜著侍中貂。天马拟归朝。
<br>
<br>法驾导引（寿治中）
<br>
<br>蟠桃熟，蟠桃熟，一熟一千年。比似相公年正少，朱颜绿鬓锦蝉连。肉色更光鲜。
<br>
<br>西江好，西江好，春雨碧黏天。见说内家消息近，佳人拜舞寿觞前。扶醉起金鞭。
<br>
<br>法驾导引（寿刘侯）
<br>
<br>儿童喜，儿童喜，献寿摘仙桃。篁峒鸣狐成鬼火，花村买犊卖蛮刀。惟有使君劳。
<br>
<br>燕山桂，燕山桂，犹带窦家香。月殿一枝金粟满，囊中玉悄捣成霜。和露入霞觞。
<br>
<br>法驾导引（寿吴蒙庵）
<br>
<br>金茎露，金茎露，绝胜九霞觞。挼碎菊花如玉屑，满盘和月咽风香。不老是丹方。
<br>
<br>六十七，六十七，七岁见端平。记得是秋除目好，近年大路到南京。楚制起诸生。
<br>
<br>法驾导引（寿胡潭东）
<br>
<br>春小小，春小小，梅渐著些些。未必神仙无白发，依然林下有黄花。潭影浸流霞。
<br>
<br>冬十十，冬十十，亥字雁斜斜。不用瑶池偷碧实，不须句漏博丹砂其子新漳浦县尹。阴德遍人家。
<br>
<br>法驾导引（寿城山，用寿胡潭东韵）
<br>
<br>臣尚少，臣尚少，少似此翁些。点半点斑今似雪，飞来飞去自如花。醉眼看红霞。
<br>
<br>人间事，人间事，倒杖拄颐斜。冷冷清清冰下水，吞吞忍忍饭中砂。选到老人家。
<br>
<br>法驾导引
<br>
<br>天正子，天正子，亥正较差些。床下玉灵头戴刀，手中铜叶锦添花。乞汝作飞霞（城山以石龟为寿，铜荷叶盛之）。辽东鹤，辽东鹤，无语鹤头斜。尘土不知灰变缟，周遭会见顶成砂。城郭待还家。
<br>
<br>法驾导引（寿胡盘居）
<br>
<br>盘之水，盘之水，清可濯吾缨。我与盘山疏一月，黄花满意绕荒城。怀抱向谁倾。
<br>
<br>十之十，十之十，十十到千龄。我与盘山同一月，不占甲子后先晴。携手看升平。
<br>
<br>法驾导引（代寿丹山）
<br>
<br>东风雨，东风雨，河汉洗蓬莱。只见丹山高万丈，不知古驿路傍埃。到海几时回。
<br>
<br>二月八，二月八，长见醉桃腮。天上玉堂怀旧草，面前金鼎又无梅。除是老翁来。
<br>
<br>法驾导引（寿刘倅仲简）
<br>
<br>五月五，五月五，细雨绿菖蒲。早是高花开九节，花堪结子节堪扶。持此揆□初。
<br>
<br>长命缕，长命缕，儿女漫区区。何似屏星南极里，清如寒露在冰壶。一府号仙儒。
<br>
<br>水调歌头（寿詹天游）
<br>
<br>鹤会正阳后，又为此公来。向时圯上，不似魁梧出尘埃。少日河东赋手，醉里新丰对草，谈笑上金台。太子少灵气，马客岂仙才。
<br>
<br>紫貂裘，骇犀剑，鹦鹉杯。龙涎沈水是浅，薄命有人猜。闻说老仙清健，想见风姿皓伟，天语快行催。凫舄看双去，槐第似亲栽。
<br>
<br>水调歌头（寿晏云心）
<br>
<br>五五复五五，二八且重重。后天先甲如此，满月喜相逢。一日须倾三百，月小又输一日，不满九千钟。但愿客常满，莫问海尊空。
<br>
<br>赋长篇，赓短韵，剩谈丛。乱来风日自美，一橘两衰翁。几见东陵瓜好，又看西邻葵烂，半醉半醒中。偶得洞宾象，混混起相从。
<br>
<br>水调歌头（谢和溪园来寿）
<br>
<br>夫子惠收我，谓我古心徒。闲居有客无酒，有酒又无鱼。报道犀兵远坠，问讯陈人何似，陈似隔年萸。天壤亦大矣，知有孔融乎。
<br>
<br>白雪歌，丹元赞，赫蹄书。洪崖何自过我，便作授经图。
<br>
<br>教我天根骑月，规我扶摇去意，餐我白芝符。从此须溪里，更著赤松湖。
<br>
<br>水调歌头
<br>
<br>（寿周溪园有序天九积阳，月半将望。恭惟某官，嘉定间气，西江耆英。乔木南山，为人父，为众父；光风霁月，有一天，有二天。固宜十万户之民，同致八千秋之祝。某俚歌水调，上赞金丹，辄陈宗工，窃幸微眄。）
<br>
<br>先生岂我辈，造物乃其徒。荷衣自放林壑，亦未弃银鱼。留得东篱晚节，笑倒龙山秃帽，一醉插茱萸。天下有大老，携手盍归乎。
<br>
<br>别头经，三昼梦，一编书。向之麟者止矣，且看老溪图。历遍后天既未，依约明朝三五，干体适当符。还以奉公寿，不是讲鹅湖。
<br>
<br>水调歌头
<br>
<br>（日献洞宾公像于溪园先生，报以阶庭府公耐轩寿容，曰：是类吾子。且三叠前水调以证之，于是某得自号为小耐。是甚无似，不敢当。顾公所览揆如此，谊不虚辱，敢续之好歌，毋忘佳话。）
<br>
<br>似似不常似，似我一生徒。画工自画龙种，忽近海飞鱼。大笑北宫称弟北宫子谓西门子曰：吾年，兄弟也，貌，兄弟也。而贵贱，父子也，毁誉，父子也，爱憎，亦父子也已，遂使西河疑女，同气自椒萸。且谓杜公者，即是老君乎。
<br>
<br>日给华，芎藭本，薛羊书。马师真只这是，可是辟浮图。大小卢同马异，天下使君与操，但欠虎铜符。说甚左眼痣，已过洞庭湖。
<br>
<br>水调歌头（自龙眠李氏夜过臞山康氏，
<br>
<br>走笔和其家灯障水调，迫暮始归）
<br>
<br>不成三五夜，不放霎时晴。长街灯火三两，到此眼方明。把似每时庭，传说个般障子，无路与君行。推手复却手，都付断肠声。（适有数少年作此者）
<br>
<br>漏通晓，灯收市，人下棚。中山铁马何似，遗恨杳难平。一落掺挝声愤，再见大晟舞罢，乐事总伤情。便有尘随马，也任雨霖铃。
<br>
<br>水调歌头（中秋口占）
<br>
<br>明月几万里，与子共中秋。古今良夜如此，寂寂几时留。何处胡笳三弄，尚有南楼余兴，风起木飕飕。白石四山立，玉露下平洲。
<br>
<br>醉青州，歌赤壁，赋黄楼。人间安得十客，谭笑发中流。看取横江皓彩，犹似沈河白璧，光气彻天浮。举首快哉去，灯火见神州。
<br>
<br>水调歌头（癸未中秋，吉文共马德昌泛江）
<br>
<br>群动各已息，在汝梦中游。尘埃大地如水，儿女不堪愁。寂寂古人安在，冉冉吾年如此，何处有高楼。客有洞箫者，泪不下能收。
<br>
<br>庾楼坠，秦楼渺，楚楼休。知公所恨何事，不是为封侯。自有此山此月，说甚何年何处，重泛木兰舟。起舞酹英魄，余愤海西流。
<br>
<br>水调歌头
<br>
<br>寂寂复寂寂，此月古时明。银河也变成陆，灰劫断槎横。历落英雄孺子，灭没龙光牛斗，胜败黯然平。玉笛叫空阔，终有故人情。
<br>
<br>雁南飞，乌绕树，鹤归城。问君有酒，何不鼓瑟更吹笙。我饮呜呜起舞，我舞僛僛白发，顾影可怜生。旧日中秋客，几处几回晴。
<br>
<br>水调歌头
<br>
<br>（丙申中秋，两道人出示四十前濯缨楼赏月水调。臞仙和，意已尽，明日又续之）
<br>
<br>此夕酹江月，犹记濯缨秋。濯缨又去如水，安得主人留。旧日登楼长笑，此日新亭对泣，秃鬓冷飕飕。木落下极浦，渔唱发中洲。
<br>
<br>芙蓉阙，鸳鸯阁，凤凰楼。夜深白露纷下，谁见湿萤流。自有此生有客，但恨有鱼无酒，不了一生浮。重省看潮去，今夕是杭州。
<br>
<br>水调歌头（和马观复中秋）
<br>
<br>不饮强须饮，不饮奈何明。也曾劬秃当了，依旧滑如冰。一吸金波荡漾，再吸琼楼倾倒，吾杓亦长盈。试入壶中看，只似世间晴。
<br>
<br>饮连江，江连月，月连城。十年离合老矣，悲喜得无情。想见凄然北望，欲说明年何处，衣露为君零。同此大圆镜，握手认环瀛。
<br>
<br>水调歌头（和巽吾观荷）
<br>
<br>仙掌下驰道，清露滴芙蓉。无憀似酒初醒，身世笑颦中。万朵花灯夜宴，一叶扁舟海岛，寂寂五更风。误赏明妆靓，愁思满青铜。
<br>
<br>陂六六，三十六，渺何穷。江南曲曲烟雨，谁是醉施翁。但恨才情都老，无复风流曾梦，缥缈赋惊鸿。寄语清净社，小饮合相容。
<br>
<br>水调歌头（甲午九日牛山作）
<br>
<br>不饮强须饮，今日是重阳。向来健者安在，世事两茫茫。叔子去人远矣，正复何关人事，堕泪忽成行。叔子泪自堕，湮没使人伤。
<br>
<br>燕何归，鸿欲断，蝶休忙。渊明自无可奈，冷眼菊花黄。看取龙山落日，又见骑台荒草，谁弱复谁强。酒亦有何好，暂醉得相忘。
<br>
<br>水调歌头
<br>
<br>（辛巳前八月九日夜，自黄州步归，萧英甫以舟泛余舣本觉寺门外，夜深未能睡，明日为赋此寄之。）
<br>
<br>山水无宿约，村暗自当还。不知有客乘兴，载我弄沧湾。酒吸明河欲尽，月落三星在下，未放水风闲。影转松起舞，扶步入林间。
<br>
<br>恨无人，横野笛，叫关山。知君慷慨何事，惜得米阳关。看取大江东去，把酒凄然北望，说著泪潺小湲。我饮自须尽，君唱有何难。
<br>
<br>水调歌头
<br>
<br>（余初入建府，触妓于马上。后于酒边，妓自言，故赋之）
<br>
<br>雨声深院里，歌扇小楼中。当时飞燕马上，妖艳为谁容。娇颤须扶未稳，腰褭轻笼小驻，玉女最愁峰。掠鬓过车骤，回首意冲冲。
<br>
<br>宝钗斜，云鬓乱，几曾逢。谁知去三步远，此痛与君同。玉箸残妆谁见，獭髓轻痕妙补，粉黛不须浓。重见为低诉，余恨更匆匆。
<br>
<br>水调歌头（和王槐城自寿）
<br>
<br>未信仙都子，曾识老仙翁（仙都，槐城所领宫观）。卿卿少年去后，心与道人同。挥尘不须九锡，开阁苦无长物，闲日醉千钟。一笑欠伸起，儿戏大槐中（时槐城方放妾）。友彭聃，招园绮，傲乔松。年来多惯世事，莫莫恼司空。等得三朝好老，恰则而今虚左，梅信已先通。富贵正不免，从此学痴聋。
<br>
<br>水调歌头
<br>
<br>百千孙子子，八十老翁翁。人间天下清福，阅世苦难同。谁叹东门猎倦，谁笑南阳舞罢，万事五更钟。但愿人长久，聊复进杯中。
<br>
<br>故侯瓜，丞相柏，大夫松。诸公健者安在，春梦转头空。可笑先生无病，病在枕流漱石，福至自然通。聋者固多笑，一笑更治聋。
<br>
<br>水调歌头
<br>
<br>我有此客否，难作主人翁。小年自不相似，偶与大年同（先生与槐城同月生），先后三日。见说东厢诸少，正拥家君胜会，二八舞歌钟。亦欲得公重，公在画堂中。
<br>
<br>笑青蒿，真小草，倚长松。典衣欲作汤饼，家酿愧瓶空。公有潭州百斛，公有秫田二顷，贺客万钱通。小大不相似，但可似公聋。
<br>
<br>水调歌头（和马观复石头渡寄韵）
<br>
<br>明月隔千里，风动帐纹开。故人锦字如梦，梦转雁初来。倚遍西山朝爽，行过石头旧渡，久别忽经怀。不得与之语，日夕独持杯。
<br>
<br>调绿水，歌白雪，有心哉。也知尻高啄俯，无计脱尘埃。狗尾貂蝉满座，贝带鵔鸃弄粉，一舆一臣台。岁晚不如愿，谁更忿灰堆。
<br>
<br>水调歌头（腊月二十一日可远堂索赋）
<br>
<br>落日半亭榭，山影没壶中。苍然欲不可极，迢递未归鸿。锦织家人何在，春寄故人不到，寂寞听疏钟。木末见江去，无雪著渔翁。
<br>
<br>词舂容，歌慷慨，语玲珑。岁云暮矣相见，明日是东风。远想使君台上，携手与人同乐，中夜说元龙。世事无足语，且看烛花红。
<br>
<br>水调歌头（和彭明叔七夕）
<br>
<br>不见古时月，何似汉时秋。朱陈村里新样，新妇又骑牛。
<br>
<br>欲脱参前氐后别说，二星非经星也，又说河边河鼓，此会没来由。何处设瓜果（谓今日好事），香动帻沟窭（高丽谓城为沟窭）。郭郎老（即与运），谁为理，岂情流。人间□睡五日，五日复何悠。吾腹空虚久矣，子有满堂锦绣，犊鼻若为酬。玉友（临安七夕酒名）此时好，空负葛巾篘。
<br>
<br>水调歌头
<br>
<br>天地有中气，第一是中元。新秋七七，月出河汉斗牛间。正是使君初度，如见中州河岳，绿鬓又朱颜。茎露一杯酒，清彻瑞人寰。
<br>
<br>大暑退，潢潦净，彩云斑。三壬三甲厚重，屹不动如山。从此五风十雨，自可三年一日，香寝镇狮蛮。起舞愿公寿，未可愿公还。
<br>
<br>水调歌头（陈平章即席赋）
<br>
<br>夜看二星度，高会列群英。苍颜白发乌帽，风人古槐清。客有羽衣来者，仍是寻常百姓，坐觉孟公惊。且勿多酌我，未厌我狂醒。
<br>
<br>金瓯启，银信喜，衮衣新。向来淮浙草木，隐隐有余声。闻说并阑沙语，感念石壕村事，倾耳发惊霆。举酒奉公寿，天意厚苍生。
<br>
<br>水调歌头（和尹存吾）
<br>
<br>造物反乎覆，白首困耆英。吟风赏月石上，一笑再河清。一百八盘道路，二十四桥歌舞，身世梦堪惊。独酌未能醉，已醉蓦然醒。
<br>
<br>别与老，惊相见，几回新。来时燕栖未稳，满耳又蝉声。闲忆钱塘江上，两点青山欲白，血石起鞭霆。此事复安在，相对说平生。
<br>
<br>金缕曲
<br>
<br>（百年生名世；处前古当今之会，千万世开太平。某隃望门墙，状深赞颂；积忱依永，奏伎小词，上犯钧严，不胜悚恐庆抃之至。）
<br>
<br>晓殿龙光起。御香浓、新诗写就，云飞相第。一自骑箕承帝赉，千载君臣鱼水。端不负、当年弧矢。赤壁周郎神游处，料羞看、故垒斜阳里。今共看，更无比。
<br>
<br>尊前若说平生事。叹长江、几番风浪，几人胆碎。数载太平丰年瑞。三百年间又几。想皇揆、初心应喜。渐近中秋团团月，算人间天上、俱清美。祝千岁，似甲子。
<br>
<br>金缕曲（寿缪守）
<br>
<br>秋老寒香圃。自春来、桔槔闲了，去天尺五。陌上踏歌来何暮，收得黄云如土。但稽首、福星初度。不是使君人间佛，甚今朝、欲雨今朝雨。持寿酒，为公舞。
<br>
<br>虎头画手谁堪许。写天人、方瞳红颊，共宾笑语。卫戟连营三千士，簇簇满城箫鼓。早恐是、留公不住。飞去翩翩嫌白鹭，算年来、稀姓多登府。祝千岁，奉明主。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
