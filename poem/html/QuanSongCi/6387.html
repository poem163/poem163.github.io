<HTML>
<HEAD>
<TITLE>全宋词 卷111 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷111</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷111</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-08&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6387"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷111')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷111]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【寇准】
<br>
<br>甘草子
<br>
<br>春早。柳丝无力，低拂青门道。暖日笼啼鸟。初坼桃花小。
<br>
<br>遥望碧天净如扫。曳一缕、轻烟缥缈。堪惜流年谢芳草。任玉壶倾倒。
<br>
<br>踏莎行
<br>
<br>春色将阑，莺声渐老。红英落尽青梅小。画堂人静雨濛濛，屏山半卷馀香袅。
<br>
<br>密约沈沈，离情杳杳。菱花尘满慵将照。倚楼无语欲销魂，长空黯淡连芳草。
<br>
<br>阳关引
<br>
<br>塞草烟光阔，渭水波声咽。春朝雨霁轻尘歇。征鞍发。指青青杨柳，又是轻攀折。动黯然，知有后会甚时节。
<br>
<br>更尽一杯酒，歌一阕。叹人生，最难欢聚易离别。且莫辞沉醉，听取阳关彻。念故人，千里自此共明月。
<br>
<br>点绛唇
<br>
<br>水陌轻寒，社公雨足东风慢。定巢新燕。湿雨穿花转。
<br>
<br>象尺熏炉，拂晓停针线。愁蛾浅。飞红零乱。侧卧珠帘卷。
<br>
<br>蝶恋花
<br>
<br>四十年来身富贵。游处烟霞，步履如平地。紫府丹台仙籍里，皆知独擅无双美。
<br>
<br>将相兼荣谁敢比。彩凤徊翔，重浴荀池水。位极人臣功济世，芬芳天下歌桃李。
<br>
<br>
<br>
<br>
<br>
<br>
<br>【钱惟演】
<br>
<br>木兰花
<br>
<br>城上风光莺语乱。城下烟波春拍岸。绿杨芳草几时休，泪眼愁肠先已断。
<br>
<br>情怀渐变成衰晚。鸾鉴朱颜惊暗换。昔年多病厌芳尊，今日芳尊惟恐浅。
<br>
<br>玉楼春
<br>
<br>锦箨参差朱栏曲。露濯文犀和粉绿。未容浓翠伴桃红，几许纤枝留凤宿。
<br>
<br>嫩似春荑明似玉。一寸芳心谁管束。劝君速吃莫踌躇，看被南风吹作竹。
<br>
<br>
<br>
<br>
<br>
<br>
<br>【陈尧佐】
<br>
<br>踏莎行
<br>
<br>二社良辰，千家庭院。翩翩又见新来燕。凤凰巢稳许为邻，潇湘烟暝来何晚。
<br>
<br>乱入红楼，低飞绿岸。画梁时拂歌尘散。为谁归去为谁来，主人恩重珠帘卷。
<br>
<br>
<br>
<br>
<br>
<br>
<br>
<br>【丁谓】
<br>
<br>凤栖梧
<br>
<br>十二层楼春色早。三殿笙歌，九陌风光好。堤柳岸花连复道。玉梯相对开蓬岛。
<br>
<br>莺啼乔林鱼在藻。太液微波，绿斗王孙草。南阙万人瞻羽葆。后天祝圣天难老。
<br>
<br>凤栖梧
<br>
<br>朱阙玉城通阆苑。月桂星榆，春色无深浅。萧瑟篌笙仙客宴。蟠桃花满蓬莱殿。
<br>
<br>九色明霞裁羽扇。云雾为车，鸾鹤骖凋辇。路指瑶池归去晚。壶中日月如天远。
<br>
<br>
<br>
<br>
<br>
<br>
<br>【林逋】
<br>
<br>相思令
<br>
<br>吴山青。越山青。两岸青山相对迎。争忍有离情。
<br>
<br>君泪盈。妾泪盈。罗带同心结未成。江边潮已平。
<br>
<br>点绛唇
<br>
<br>金谷年年，乱生春色谁为主。馀花落处。满地和烟雨。
<br>
<br>又是离歌，一阕长亭暮。王孙去。萋萋无数。南北东西路。
<br>
<br>霜天晓角
<br>
<br>冰清霜洁。昨夜梅花发。甚处玉龙三弄，声摇动、枝头月。
<br>
<br>梦绝。金兽爇。晓寒兰烬灭。要卷珠帘清赏，且莫扫、阶前雪。
<br>
<br>
<br>
<br>
<br>
<br>
<br>
<br>
<br>
<br>【杨亿】
<br>
<br>少年游
<br>
<br>江南节物，水昏云淡，飞雪满前村。千寻翠岭，一枝芳艳，迢递寄归人。
<br>
<br>寿阳妆罢，冰姿玉态，的的写天真。等闲风雨又纷纷。更忍向、笛中闻。
<br>
<br>
<br>
<br>
<br>
<br>
<br>
<br>
<br>
<br>【陈亚】
<br>
<br>生查子（药名寄章得象陈情）
<br>
<br>朝廷数擢贤，旋占凌霄路。自是郁陶人，险难无移处。也知没药疗饥寒，食薄何相误。大幅纸连粘，甘草归田赋。
<br>
<br>生查子（药名闺情）
<br>
<br>相思意已深，白纸书难足。字字苦参商，故要槟郎读。分明记得约当归，远至樱桃熟。何事菊花时，犹未回乡曲。
<br>
<br>生查子（同上）
<br>
<br>小院雨馀凉，石竹风生砌。罢扇尽从容，半下纱厨睡。起来闲坐北亭中，滴尽真珠泪。为念婿辛勤，去折蟾宫桂。
<br>
<br>生查子（同上）
<br>
<br>浪荡去未来，踯躅花频换。可惜石榴裙，兰麝香销半。琵琶闲抱理相思，必拨朱弦断。拟续断朱弦，待这冤家看。
<br>
<br>
<br>
<br>
<br>
<br>
<br>
<br>【夏竦】
<br>
<br>喜迁莺
<br>
<br>霞散绮，月沈钩。帘卷未央楼。夜凉河汉截在流。宫阙锁清秋。
<br>
<br>瑶阶曙。金盘露。凤髓香和烟雾。三千珠翠拥宸游。水殿按凉州。
<br>
<br>鹧鸪天
<br>
<br>镇日无心扫黛眉。临行愁见理征衣。尊前只恐伤郎意，阁泪汪汪不敢垂。
<br>
<br>停宝马，捧瑶卮。相斟相劝忍分离。不如饮待奴先醉，图得不知郎去时。
<br>
<br>
<br>
<br>
<br>
<br>
<br>
<br>
<br>【聂冠卿】
<br>
<br>多丽（李良定公席上赋）
<br>
<br>想人生，美景良辰堪惜。问其间、赏心乐事，就中难是并得。况东城、凤台沙苑，泛晴波、浅照金碧。露洗华桐，烟霏丝柳，绿阴摇曳，荡春一色。画堂迥、玉簪琼佩，高会尽词客。清欢久、重然绛蜡，别就瑶席。
<br>
<br>有翩若轻鸿体态，暮为行雨标格。逞朱唇、缓歌妖丽，似听流莺乱花隔。慢舞萦回，娇鬟低亸，腰肢纤细困无力。忍分散、彩云归后，何处更寻觅。休辞醉，明月好花，莫谩轻掷。
<br>
<br>
<br>
<br>
<br>
<br>
<br>
<br> 
<br>
<br>【李遵勖】
<br>
<br>望汉月
<br>
<br>黄菊一业临砌。颗颗露珠装缀。独教冷落向秋天，恨东君不曾留意。
<br>
<br>雕阑新雨霁。绿藓上，乱铺金蕊。此花开后更无花，愿爱惜、莫同桃李。
<br>
<br>滴滴金
<br>
<br>帝城五夜宴游歇。残灯外、看残月。都人犹在醉乡中，听更漏初彻。
<br>
<br>行乐已成闲话说。如春梦、觉时节。大家同约探春行，问甚花先发。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【沈邈】
<br>
<br>剔银灯
<br>
<br>（途次南京忆营妓张温卿）
<br>
<br>一夜隋河风劲。霜湿水天如镜。古柳堤长，寒烟不起，波上月无流影。那堪频听。疏星外、离鸿相应。
<br>
<br>须信道、情多是病。酒未到、愁肠还醒。数叠兰衾，馀香未减，甚时枕鸳重并。教伊须更。将盟誓、后约言定。
<br>
<br>剔银灯
<br>
<br>江上秋高霜早。云静月华如扫。候雁初飞，啼螀正苦，又是黄花衰草。等闲临照。潘郎鬓、星星易老。
<br>
<br>那堪更、酒醒孤棹。望千里、长安西笑。臂上妆痕，胸前泪粉，暗惹离愁多少。此情谁表。除非是、重相见了。
<br>
<br>
<br>
<br>
<br>
<br>
<br>
<br> 
<br>
<br>【滕宗谅】
<br>
<br>临江仙
<br>
<br>湖水连天天连水，秋来分外澄清。君山自是小蓬瀛。气蒸云梦泽，波撼岳阳城。
<br>
<br>帝子有灵能鼓瑟，凄然依旧伤情。微闻兰芝动芳馨。曲终人不见，江上数峰青。
<br>
<br>
<br>
<br>
<br>
<br>
<br>
<br>【王益】
<br>
<br>诉衷情
<br>
<br>烧残绛蜡泪成痕。街鼓报黄昏。碧云又阻来信，廊上月侵门。
<br>
<br>愁永夜，拂香茵。待谁温。梦兰憔悴，掷果凄凉，两处销魂。
<br>
<br>
<br>
<br>
<br>
<br>
<br>【石延年】
<br>
<br>鹊桥仙（七夕词）
<br>
<br>一分素景，千家新月，凉露楼台遍洗。宝奁深夜结蛛丝，纴五孔、金针不寐。
<br>
<br>燕归梁（春愁）
<br>
<br>芳草年年惹恨幽。想前事悠悠。伤春伤别几时休。算从古、为风流。
<br>
<br>春山总把，深匀翠黛，千叠在眉头。不知供得几多愁。更斜日、凭危楼。
<br>
<br>
<br>
<br>
<br>
<br>
<br>
<br>
<br>【关咏】
<br>
<br>迷仙引
<br>
<br>春阴霁。岸柳参差，袅袅金丝细。画阁昼眠莺唤起。烟光媚。燕燕双高，引愁人如醉。慵缓步，眉敛金铺倚。嘉景易失，懊恼韶光改。花空委。忍厌厌地。施朱粉，临鸾鉴，腻香销灭摧桃李。
<br>
<br>独自个凝睇。暮云暗、遥山翠。天色无情，四远低垂淡如水。离恨托、征鸿寄。旋娇波、暗落相思泪。妆如洗。向高楼、日日春风里。悔凭兰、芳草人千里。
<br>
<br>
<br>
<br>
<br>
<br>
<br>
<br>
<br>
<br>【刘潜】
<br>
<br>六州歌头（项羽朝）
<br>
<br>秦亡草昧，刘项起吞并。驱龙虎。鞭寰宇。斩长鲸。扫欃枪。血染彭门战。视馀耳，皆鹰犬。平祸乱。归炎汉。势奔倾。兵散月明。风急旌旗乱，刁斗三更。命虞姬相对，泣听楚歌声。玉帐魂惊。
<br>
<br>泪盈盈。恨花无主。凝愁绪。挥雪刃，掩泉局。时不利。骓不逝。困阴陵。叱追兵。暗鸣摧天地，望归路，忍偷生。功盖世。成闲纪。建遗灵。江静水寒烟冷，波纹细、古木凋零。遣行人到此，追念痛伤情。胜负难凭。
<br>
<br>水调歌头
<br>
<br>落日塞垣路，风劲戛貂裘。翩翩数骑闲猎，深入黑山头。极目平沙千里，惟见雕弓白羽，铁面骇骅骝。隐隐望青冢，特地起闲愁。
<br>
<br>汉天子，方鼎盛，四百州。玉颜皓齿，深锁三十六宫秋。堂有经纶贤相，边有纵横谋将，不作翠蛾羞。戎虏和乐也，圣主永无忧。
<br>
<br>
<br>
<br>
<br>
<br>
<br>
<br>
<br> 
<br>
<br>【李冠】
<br>
<br>蝶恋花（春暮）
<br>
<br>遥夜亭皋闲信步。才过清明，渐觉伤春暮。数点雨声风约住。朦胧淡月云来去。
<br>
<br>桃杏依稀香暗度。谁在秋千，笑里轻轻语。一寸相思千万绪。人间没个安排处。
<br>
<br>六州歌头（骊山）
<br>
<br>凄凉绣岭，宫殿倚山阿。明皇帝。曾游地。锁烟萝。郁嵯峨。忆昔真妃子。艳倾国，方姝丽。朝复暮。嫔嫱妒。宠偏颇。三尺玉泉新浴，莲羞吐、红浸秋波。听花奴，敲羯鼓，酣奏鸣龟。体不胜罗。舞婆娑。正霓裳曳。惊烽燧。千万骑。拥雕戈。情宛转。魂空乱。蹙双蛾。奈兵何。痛惜三春暮，委妖丽，马嵬坡。平寇乱。回宸辇。忍重过。香痉紫囊犹有，鸿都客、钿合应讹。使行人到此，千古只伤歌。事往愁多。
<br>
<br>六州歌头
<br>
<br>秦亡草昧，刘项起吞并。鞭寰宇。驱龙虎。扫欃枪。斩长鲸。血染中原战。视馀耳，皆鹰犬。平祸乱。归炎汉。势奔倾。兵散月明。风急旌旗乱，刁斗三更。共虞姬相对，泣听楚歌声。玉帐魂惊。
<br>
<br>泪盈盈。念花无主。凝愁苦。挥雪刃，掩泉扃。时不利。骓不逝。闲阴陵。叱追兵。鸣暗摧天地，望归路，忍偷生。功盖世，何处见遗灵。江静水寒烟冷，波纹细、古木凋零。遣行人到此，追念益伤情。胜负难凭。
<br>
<br>蝶恋花（佳人）
<br>
<br>贴鬓香云双绾绿。柳弱花娇，一点春心足。不肯玉箫闲度曲。恼人特把青蛾蹙。
<br>
<br>静夜溪桥霜薄屋。独影行歌，惊起双鸾宿。愁破酒阑闺梦熟。月斜窗外风敲竹。
<br>
<br>千秋万岁
<br>
<br>杏花好、子细君须辨。比早梅深、夭桃浅。把鲛绡、淡拂鲜红面。蜡融紫萼重重现。烟外悄，风中笑，香满院。欲绽全开俱可羡。粹美妖娆无处选。除卿卿似寻常见。倚天真、艳冶轻朱粉，分明洗出胭脂面。追往事，绕芳榭，千千遍。
<br>
<br>
<br>
<br>
<br>
<br>
<br> 
<br>
<br>【谢绛】
<br>
<br>菩萨蛮（咏目）
<br>
<br>娟娟侵鬓妆痕浅。双眸相媚鸾如翦。一瞬百般宜。无论笑与啼。
<br>
<br>酒阑思翠被。特故瞢腾地。生怕促归轮。微波先注入。
<br>
<br>夜行船（别情）
<br>
<br>昨夜佳期初共。鬓云低、翠翘金凤。尊前和笑不成歌，意偷转、眼波微送。
<br>
<br>草草不容成楚梦。渐寒深、翠帘霜重。相看送到断肠时，月西斜、画楼钟动。
<br>
<br>诉衷情（宫怨）
<br>
<br>银缸夜永影长孤。香草续残炉。倚屏脉脉无语，粉泪不成珠。
<br>
<br>双粲枕，百娇壶。忆当初。君恩莫似，秋叶无情，欲向人疏。
<br>
<br>
<br>
<br>
<br>
<br>
<br>
<br>
<br>【宋祁】
<br>
<br>浪淘沙近
<br>
<br>少年不管。流光如箭。因循不觉韶光换。至如今，始惜月满、花满、酒满。
<br>
<br>扁舟欲解垂杨岸。尚同欢宴。日斜歌阕将分散。倚兰桡，望水远、天远、人远。
<br>
<br>蝶恋花
<br>
<br>雨过蒲萄新涨绿。苍玉盘倾，堕碎珠千斛。姬监拥前红簇簇。温泉初试真妃浴。
<br>
<br>驿使南来丹荔熟。故翦轻绡，一色颁时服。娇汗易唏凝醉玉。清凉不用香绵扑。
<br>
<br>玉楼春（春景）
<br>
<br>东城渐觉风光好。縠皱波纹迎客棹。绿杨烟外晓寒轻，红杏枝头春意闹。
<br>
<br>浮生长恨欢娱少。肯爱千金轻一笑。为君持酒劝斜阳，且向花间留晚照。
<br>
<br>蝶恋花（情景）
<br>
<br>绣幕茫茫罗帐卷。春睡腾腾，困人娇波慢。隐隐枕痕留玉脸。腻云斜溜钗头燕。
<br>
<br>远梦无端欢又散。泪落胭脂，界破蜂黄浅。整了翠鬟匀了面。芳心一寸情何限。
<br>
<br>鹧鸪天
<br>
<br>画毂凋鞍狭路逢。一声肠断绣帘中。身无彩凤双飞翼，心有灵犀一点通。
<br>
<br>金作屋，玉为笼。车如流水马游龙。刘郎已恨蓬山远，更隔蓬山几万重。
<br>
<br>好事近
<br>
<br>睡起玉屏风，吹去乱红犹落。天气骤生轻暖，衬沈香帷箔。
<br>
<br>珠帘约住海棠风，愁拖两眉角。昨夜一庭明月，冷秋千红索。
<br>
<br>
<br>
<br>
<br>
<br>【贾昌朝】
<br>
<br>木兰花令
<br>
<br>都城水绿嬉游处。仙棹往来人笑语。红随远浪泛桃花，雪散平堤飞柳絮。
<br>
<br>东君欲共春归去。一阵狂风和骤雨。碧油红旆锦障泥，斜日画桥芳草路。
<br>
<br>
<br>
<br>
<br>
<br>
<br>
<br>
<br>【尹洙】
<br>
<br>水调歌头（和苏子美）
<br>
<br>万顷太湖上，朝暮浸寒光。吴王去后，台榭千古锁悲凉。谁信蓬山仙子，天与经纶才器，等闲厌名僵。敛翼下霄汉，雅意在沧浪。
<br>
<br>晚秋里，烟寂静，雨微凉。危亭好景，佳树修竹绕回塘。不用移舟酌酒，自有青山绿水，掩映似潇湘。莫问平生意，别有好思量。
<br>
<br>
<br>
<br>
<br>
<br>
<br>
<br>
<br>
<br>【梅尧臣】
<br>
<br>苏幕遮
<br>
<br>露堤平，烟墅杳。乱碧萋萋，雨后江天晓。独有庚郎年最少。窣地春袍，嫩色宜相照。
<br>
<br>接长亭，迷远道。堪怨王孙，不记归期早。落尽梨花春又了。满地残阳，翠色和烟老。
<br>
<br>玉楼春
<br>
<br>天然不比花含粉。约月眉黄春色嫩。小桥低映欲迷人，闲倚东风无奈困。
<br>
<br>烟姿最与章台近。冉冉千丝谁结恨。狂莺来往恋芳阴，不道风流真能尽。
<br>
<br>
<br>
<br>
<br>
<br>
<br>
<br>【叶清臣】
<br>
<br>江南好
<br>
<br>丞相有才裨造化，圣皇宽诏养疏顽。赢取十年闲。
<br>
<br>贺圣朝（留别）
<br>
<br>满斟绿醑留君住。莫匆匆归去。三分春色二分愁，更一分风雨。
<br>
<br>花开花谢、都来几许。且高歌休诉。不知来岁牡丹时，再相逢何处。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【吴感】
<br>
<br>折红梅（梅花馆小鬟）
<br>
<br>喜冰澌初泮，微和渐入、东郊时节。春消息，夜来顿觉，红梅数枝争发。玉溪仙馆，不是个、寻常标格。化工别与、一种风情，似匀点胭脂，染成香雪。
<br>
<br>重吟细阅。比繁杏天桃，品格真别。只愁共、彩云易散，冷落谢池风月。凭谁向说。三弄处、龙吟休咽。大家留取，时倚阑干，闻有花堪折，劝君须折。
<br>
<br>
<br>
<br>
<br>
<br>
<br>
<br>【荣□】
<br>
<br>南乡子
<br>
<br>江上野梅芳。粉色盈盈照路傍。闲折一枝和雪嗅，思量。似个人人玉体香。
<br>
<br>特地起愁肠。此恨谁人与寄将。山馆寂寥天欲暮，凄凉。人转迢迢路转长。
<br>
<br>
<br>
<br>
<br>
<br>【王琪】
<br>
<br>定风波
<br>
<br>把酒花前欲问天。春来秋去苦茫然。风雨满枝花满地。何事。却教纤草占流年。
<br>
<br>试把钿筝重促柱。无绪。酒阑清泪滴朱弦。赖有玉人相顾好。轻笑。却疑春色在婵娟。
<br>
<br>望江南（柳）
<br>
<br>江南柳，烟穗拂人轻。愁黛空长描不似，舞腰虽瘦学难成。
<br>
<br>天意与风情。攀折处，离恨几时平。已纵柔条萦客棹，更飞狂絮扑旗亭。三月乱莺声。
<br>
<br>望江南（二）
<br>
<br>江南酒，何处味偏浓。醉卧春风深巷里，晓寻香旆小桥东。竹叶满金钟。檀板醉，人面粉生红。青杏黄梅朱阁上，鲥鱼苦笋玉盘中。酩酊任愁攻。
<br>
<br>望江南（三）
<br>
<br>江南燕，轻飏绣帘风。二月池塘新社过，六朝宫殿旧巢空。颉颃恣西东。王谢宅，曾入绮堂中。烟径掠花飞远远，晓窗惊梦语匆匆。偏占杏园红。
<br>
<br>望江南（四）
<br>
<br>江南竹，清润绝纤埃。深径欲留双凤宿，后庭偏映小桃开。风月影徘徊。寒玉瘦，霜霰信相催。粉泪空流妆点在，羊车曾傍翠枝来。龙笛莫轻裁。
<br>
<br>望江南（五）
<br>
<br>江南草，如种复如描。深映落花莺舌乱，绿迷南浦客魂销。日日斗青袍。风欲转，柔态不胜娇。远翠天涯经夜雨，冷痕沙上带昏潮。谁梦与兰苕。
<br>
<br>望江南（六·江景）
<br>
<br>江南雨，风送满长川。碧瓦烟昏沈柳岸，红绡香润入梅天。飘洒正潇然。朝与暮，长在楚峰前。寒夜愁欹金带枕，暮江深闭木兰船。烟浪远相连。
<br>
<br>望江南（七）
<br>
<br>江南水，江路转平沙。雨霁高烟收素练，风晴细浪吐寒花。迢递送星槎。名利客，飘泊未还家。西塞山前渔唱远，洞庭波上雁行斜。征棹宿天涯。
<br>
<br>望江南（八·江乡）
<br>
<br>江南岸，云树半晴阴。帆去帆来天亦老，潮生潮落日还沉。南北别离心。
<br>
<br>兴废事，千古一沾襟。山下孤烟渔市晓，柳边疏雨酒家深。行客莫登临。
<br>
<br>望江南（九）
<br>
<br>江南月，清夜满西楼。云落开时冰吐鉴，浪花深处玉沈钩。圆缺几时休。星汉迥，风露入新秋。丹桂不知摇落恨，素娥应信别离愁。天上共悠悠。
<br>
<br>望江南（十）
<br>
<br>江南雪，轻素剪云端。琼树忽惊春意早，梅花偏觉晓香寒。冷影褫清欢。蟾玉迥，清夜好重看。谢女联诗衾翠幕，子猷乘兴泛平澜。空惜舞英残。
<br>
<br>
<br>
<br>
<br>
<br>
<br>
<br>
<br>
<br>
<br>【陈凤仪】
<br>
<br>一络索（送蜀守蒋龙图）
<br>
<br>蜀江春色浓如雾。拥双旌归去。海棠也似别君难，一点点、啼红雨。此去马蹄何处。沙堤新路。禁林赐宴赏花时，还忆著、西楼否。
<br>
<br>
<br>
<br>
<br>
<br>
<br>
<br>
<br>【苏舜钦】
<br>
<br>水调歌头（沧浪亭）
<br>
<br>潇汪太湖岸，淡伫洞庭山。鱼龙隐处，烟雾深锁渺瀰间。方念陶朱张翰，忽有扁舟急桨，撇浪载鲈还。落日暴风雨，归路绕汀湾。丈夫志，当景盛，耻疏闲。壮年何事憔悴，华发改朱颜。拟借寒潭垂钓，又恐鸥鸟相猜，不肯傍青纶。刺棹穿芦荻，无语看波澜。
<br>
<br>
<br>
<br>
<br>
<br>
<br>
<br>
<br>【解□】
<br>
<br>永遇乐（春情）
<br>
<br>风暖莺娇，露浓花重，天气和煦。院落烟收，垂杨舞困，无奈堆金缕。谁家巧纵，青楼弦管，惹起梦云情绪。忆当时、纹衾粲枕，未尝暂孤鸳侣。
<br>
<br>芳菲易老，故人难聚。到此翻成轻误。阆苑仙遥，蛮笺纵写、何计传深诉。青山绿水，古今长在，惟有旧欢何处。
<br>
<br>阳台梦
<br>
<br>仙姿本寓。十二峰前住。千里行云行雨。偶因鹤驭过巫阳。邂逅他、楚襄王。
<br>
<br>无端宋玉夸才赋。诬诞人心素。至今狂客到阳台。也有痴心，望妾入、梦中来。
<br>
<br>
<br>
<br>
<br>
<br>
<br>
<br>
<br>【韩琦】
<br>
<br>点绛唇
<br>
<br>病起恹恹、画堂花谢添憔悴。乱红飘砌。滴尽胭脂泪。
<br>
<br>惆怅前春，谁向花前醉。愁无际。武陵回睇。人远波空翠。
<br>
<br>安阳好
<br>
<br>安阳好，形势魏西州。曼衍山川环故国，升平歌吹沸高楼。
<br>
<br>和气镇飞浮。
<br>
<br>笼画陌，乔木几春秋。花外轩窗排远岫，竹间门巷带长流。风物更清幽。
<br>
<br>安阳好
<br>
<br>安阳好，戟户使君宫。白昼锦衣清宴处，铁楹丹榭画图中。
<br>
<br>壁记旧三公。
<br>
<br>棠讼悄，池馆北园通。夏夜泉声来枕簟，春来花气透帘栊。行乐兴何穷。
<br>
<br>望江南
<br>
<br>维扬好，灵宇有琼花。千点真珠擎素蕊，一环明玉破香葩。芳艳信难加。
<br>
<br>如雪貌，绰约最堪夸。疑是八仙乘皓月，羽衣摇曳上云车。来会列仙家。
<br>
<br>
<br>
<br>
<br>
<br>
<br>
<br>
<br>【沈唐】
<br>
<br>霜叶飞
<br>
<br>霜林凋晚，危楼迥，登临无限秋思。望中闲想，洞庭波面，乱红初坠。更萧索、风吹渭水。长安飞舞千门里。变景摧芳榭，唯有兰衰暮业，菊残馀蕊。
<br>
<br>回念花满华堂，美人一去，镇掩香闺经岁。又观珠露，碎点苍苔，败梧飘砌。谩赢得、相思泪眼，东君早作归来计。便莫惜丹青手，重与芳菲，万红千翠。
<br>
<br>念奴娇
<br>
<br>杏花过雨，渐残红零落，胭脂颜色。流水飘香人渐远，难托春心脉脉。恨别王孙，墙阴目断，手把青梅摘。金鞍何处，绿杨依旧南陌。
<br>
<br>消散云雨须臾，多情因甚，有轻离轻拆。燕语千般，争解说、些子伊家消息。厚约深盟，除非重见，见了方端的。而今无奈，寸肠千恨堆积。
<br>
<br>望海潮（上太原知府王君贶尚书）
<br>
<br>山光凝翠，川容如画，名都自古井州。箫鼓沸天，弓刀似水，连营十万貔貅。金骑走长楸。少年人一一，锦带吴钩。路入榆关，雁飞汾水正宜秋。
<br>
<br>追思昔日风流。有儒将醉吟，才子狂游。松偃旧亭，城高故国，空馀舞榭歌楼。方面倚贤侯。便恐为霖雨，归去难留。好向西溪，恣携弦管宴兰舟。
<br>
<br>望南云慢（木芙蓉）
<br>
<br>木叶轻飞，乍雨歇亭皋，帘卷秋光。栏隈砌角，绽拒霜几处，蓓深浅红芳。应恨开时晚，伴翠菊、风前并香。晓来寒露，嫩脸低凝，似带啼妆。
<br>
<br>堪伤。记得佳人，当时怨别，盈腮泪粉行行。而今最苦，奈千里身心，两处凄凉。感物成消黯，念旧欢、空劳寸肠。月斜残漏，梦断孤帏，一枕思量。
<br>
<br>南乡子
<br>
<br>朝观俯尧阶。宠拜新恩天上回。欢动边城十万户，民怀。荣见旌旗却再来。
<br>
<br>清晓敞铃斋，庭下鸣鼍绮宴开。红袖两行频捧劝，金□利市应销十二钗。
<br>
<br>
<br>
<br>
<br>
<br>
<br>
<br>
<br>【赵□】
<br>
<br>折新荷引
<br>
<br>雨过回廊，圆荷嫩绿新抽。越女轻盈，画桡稳泛兰舟。芳容艳粉，红香透、脉脉娇羞。菱歌隐隐渐遥，依约回眸。堤上郎心，波间妆影迟留。不觉归时，淡天碧衬蟾钩。风蝉噪晚，馀霞际、几点沙鸥。渔笛、不道有人，独倚危楼。
<br>
<br>
<br>
<br>
<br>
<br>
<br>
<br>【刘几】
<br>
<br>梅花曲
<br>
<br>（以介父三诗度曲）
<br>
<br>汉宫中侍女，娇额半涂黄。盈盈粉色凌时，寒玉体、先透薄妆。好借月魂来，娉婷画烛旁。惟恐随、阳春好梦去，所思飞扬。宜向风亭把盏，酬孤艳，醉永夕何妨。雪径蕊、真凝密，降回舆、认暗香。不为藉我作和羹，肯放结子花狂。向上林，留此占年芳。
<br>
<br>梅花曲
<br>
<br>结子非贪，有香不俗，宜当鼎鼐尝。偶先红紫，度韶华、玉笛占年芳。众花杂色满上林，未能教、腊雪埋藏。却怕春风漏泄，一一尽无香。不须更御铅黄。知国色，禀自天真殊常。只裁云缕，奈芳滑、玉体想仙妆。少陵为尔东阁。美艳激诗肠。当已阴未雨春光。无心赋海棠。
<br>
<br>梅花曲
<br>
<br>浅浅池塘。深深庭院，复出短短垣墙。年年为尔，若九真巡会、宝惜流芳。向人自有，绵渺无言，深意深藏。倾国倾城，天教与、抵死芳香。袅须金色，轻危欲压，绰约冠中央。蒂团红蜡，兰肌粉艳巧能妆。婵娟一种风流，如雪如冰衣霓裳。永日依倚，春风笑野棠。
<br>
<br>花发状元红慢
<br>
<br>三春向暮，万卉成阴、有嘉艳方坼。娇姿嫩质。冠群品，共赏倾城倾国。上苑晴昼暄，千素万红尤奇特。绮筵开，会咏歌才子，压倒元白。
<br>
<br>别有芳幽苞小，步障华丝，绮轩油壁。与紫鸳鸯、素蛱蝶。自清旦、往往连夕。巧莺喧翠管，娇燕语雕梁留客。武陵人，念梦役意浓，堪遣情溺。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【元绛】
<br>
<br>减字木兰花
<br>
<br>绿杨阴下。短帽轻衫行信马。过尽春风。踏尽青青打尽红。
<br>
<br>舞鸾歌凤。人面湖光红影动。醉眼归时。人在朱楼曲角西。
<br>
<br>映山红慢
<br>
<br>谷雨风前，占淑景、名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。
<br>
<br>千匝绕、红玉阑干，愁只恐、朝云难久。须款折、绣囊剩戴，细把蜂须频嗅。佳人再拜抬娇面，敛红巾、捧金杯酒。献千千寿。愿长恁、天香满袖。
<br>
<br>
<br>
<br>
<br>
<br>
<br>
<br>
<br>
<br>
<br>【陈朴】
<br>
<br>望江南
<br>
<br>中黄宝，须向胆中求。春帝令行生万物，乾坤膝下与吾俦。百脉自通流。
<br>
<br>施造化，左右火双抽。浩浩腾腾充宇宙，苦烟袅袅上环楼。夫妇渐相谋。
<br>
<br>望江南
<br>
<br>玄珠降，丹窟在中宫。九候息调重九数，赤波忽进太阳东。心肾始交通。
<br>
<br>逢六变，重六息阴功。火自海门朝帝坐，水从莲沼佐丁公。紫电透玲珑。
<br>
<br>望江南
<br>
<br>毛发落，丹左运行阳。胎色渐红阴渐小，推移岁运助乾刚。育火养中央。
<br>
<br>成物象，五岳辨微茫。出入尚迟形尚小，晨昏天籁奏笙簧。常饮玉壶浆。
<br>
<br>望江南
<br>
<br>丹往右，四转运行阴。逢六闭藏阳户气，玉关泉透合丁壬。龟戏任浮沉。
<br>
<br>时出入，无碍贯他心。游戏神通常出面，圆光周匝绕千寻。寒暑不相侵。
<br>
<br>望江南
<br>
<br>珠自右，飞电入丹城。内养婴儿盈尺象，时逢九数采阳精。火向水中生。
<br>
<br>烧鬼岳，紫殿势峥嵘。随意出游寰海内，寐如砂碛卧长鲸。时序与偕行。
<br>
<br>望江南
<br>
<br>日精满，阴魄化无形。每遇月圆开北户，神龟时饮碧瑶玲。形魄岂能停。
<br>
<br>阳砂赤，阴粉色微青。粉换肉肌砂换骨，凡胎换尽圣胎灵。飞举似流星。
<br>
<br>望江南
<br>
<br>形透日，七转任飞腾。幽入深严图宴坐，息无来去使神凝。却粒著奇能。
<br>
<br>生神火，返本气清澄。九候浴时开地户，月中取火日求冰。五内换重新。
<br>
<br>望江南
<br>
<br>内外遍，八转始还元。地带长垂生坎户，周行胎息贯天门。太始道方存。
<br>
<br>纯一体，黑赤气常喷。丹火发来烧内境，冷泉深处浴猴孙。神水赤龟吞。
<br>
<br>望江南
<br>
<br>丹九转，纯一太初颜。内外无为常抱朴，纵横海外与人间。功行积丘山。
<br>
<br>青阙诏，玉简赐金环。饮罢刀圭乘羽驾，旌幢箫鼓过天关。朝帝列仙班。
<br>
<br>
<br>
<br>
<br>
<br>
<br>
<br>
<br>
<br>
<br>【卢氏】
<br>
<br>凤栖梧（题泥溪驿）
<br>
<br>蜀道青天烟霭翳。帝里繁华、迢递何时至。回望锦川挥粉泪。凤钗斜亸乌云腻。
<br>
<br>钿带双垂金缕细。玉佩玎珰，露滴寒如水。从此鸾妆添远意。画眉学得远山翠。
<br>
<br>
<br>
<br>
<br>
<br>
<br>
<br>
<br>
<br>【刘述】
<br>
<br>家山好
<br>
<br>挂冠归去旧烟萝。闲身健，养天和。功名富贵非由我，莫贪他。这歧路、足风波。
<br>
<br>水晶宫里家山好，物外胜游多。晴溪短棹，时时醉唱里棱罗。天公奈我何。
<br>
<br>
<br>
<br>
<br>
<br>【赵祯】
<br>
<br>合宫歌（皇佑二年飨明堂）
<br>
<br>缵重明。端拱保凝命。广大孝休德，永锡四海有庆。觚坛寓礼正典名。幔室雅奏，彩仗崇制定。五位仿古甚盛。蒿宫光符辰星。高秋嘉时款芎灵。交累圣。上下来顾，寅畏歆纯诚。三阶平。金气肃，转和景。翠葆御双观，异风兑泽布令。脂茶划荡墨索清。远迩响附，动植咸遂性。表里穆悦，庶政醇醲，熙然胥庭。唐舜华封祝，如南山寿永。愿今广怀宁延，昌基扃。
<br>
<br>
<br>
<br>
<br>
<br>
<br>
<br>
<br>【蔡襄】
<br>
<br>好事近
<br>
<br>瑞雪满京都，宫殿尽成银阙。常对素光遥望，是江梅时节。如今江上见寒梅，幽香自清绝。重看落英残艳，想飘零如雪。
<br>
<br>
<br>
<br>
<br>
<br>
<br>【韩绛】
<br>
<br>踏莎行
<br>
<br>嵩峤云高，洛川波暖。举头乔木森无断。囗囗囗雨绝风尘，小桥频过春渠满。
<br>
<br>囗囗离宫，囗棱斗焕。万家罗绮多游伴。囗囗囗囗自风囗，囗囗是处喧弦管。
<br>
<br>
<br>
<br>
<br>
<br>
<br>
<br>【李师中】
<br>
<br>菩萨蛮
<br>
<br>子规啼破城楼月。画船晓载笙歌发。两岸荔枝红。万家烟雨中。
<br>
<br>佳人相对泣。泪下罗衣湿。从此信音稀。岭南无雁飞。
<br>
<br>
<br>
<br>
<br>
<br>
<br>
<br>【蔡挺】
<br>
<br>喜迁莺
<br>
<br>霜天清晓。望紫塞古垒，寒云衰草。汗马嘶风，边鸿翻月，垅上铁衣寒早。剑歌骑曲悲壮，尽道君恩难报。塞垣乐，尽双鞬锦带，山西年少。
<br>
<br>谈笑。刁斗静。烽火一把，常送平安耗。圣主忧边，威灵遐布，骄虏且宽天讨。岁华向晚愁思，谁念玉关人老。太平也，且欢娱，不惜金尊频倒。
<br>
<br>
<br>
<br>
<br>
<br>
<br>
<br>
<br> 
<br>
<br>【王益柔】
<br>
<br>喜长新
<br>
<br>秋云朔吹晓徘徊。雪照楼台。梁王宴召有邹枚。相如独逞雄才。
<br>
<br>明烛薰炉香暖，深劝金杯。庭前粉艳有寒梅。一枝昨夜先开。
<br>
<br>
<br>
<br>
<br>
<br>
<br>
<br>【曾巩】
<br>
<br>赏南枝
<br>
<br>暮冬天地闭，正柔木冻折，瑞雪飘飞。对景见南山？岭梅露、几点清雅容姿。丹染萼、玉缀枝。又岂是、一阳有私。大抵是、化工独许，使占却先时。
<br>
<br>霜威莫苦凌持。此花根性，想群卉争知。贵用在和羹，三春里、不管绿是红非。攀赏处、宜酒卮。醉捻嗅、幽香更奇。倚阑干、仗何人去，嘱羌管休吹。
<br>
<br>
<br>
<br>
<br>
<br>
<br>
<br> 
<br>
<br>【司马光】
<br>
<br>阮郎归
<br>
<br>渔舟容易入春山。仙家日月闲。绮窗纱幌映朱颜。相逢醉梦间。
<br>
<br>松露冷，海霞殷。匆匆整棹还。落花寂寂水潺潺。重寻此路难。
<br>
<br>西江月
<br>
<br>宝髻松松挽就，铅华淡淡妆成。青烟翠雾罩轻盈。飞絮游丝无定。
<br>
<br>相见争如不见，有情何似无情。笙歌散后酒初醒。深院月斜人静。
<br>
<br>锦堂春
<br>
<br>红日迟迟，虚郎转影，槐阴迤逦西斜。彩笔工夫，难状晚景烟霞。蝶尚不知春去，谩绕幽砌寻花。奈猛风过后，纵有残红，飞向谁家。
<br>
<br>始知青鬓无价，叹飘零官路，荏苒年华。今日笙歌业里，特地咨嗟。席上青衫湿透，算感旧、何止琵琶。怎不教人易老，多少离愁，散在天涯。
<br>
<br>
<br>
<br>
<br>
<br>
<br>
<br>
<br>【苏氏】
<br>
<br>临江仙（立春寄季顺妹）
<br>
<br>一夜东风穿绣户，融融暖应佳时。春来何处最先知。平明堤上柳，染遍郁金枝。
<br>
<br>姊妹嬉游时节近，今朝应怨来迟。凭谁说与到家期。玉钗头上胜，留待远人归。
<br>
<br>更漏子（寄季玉妹）
<br>
<br>小阑干，深院宇。依旧当时别处。朱户锁，玉楼空。一帘霜日红。
<br>
<br>弄珠江，何处是，望断碧云无际。凝泪眼，出重城。隔溪羌笛声。
<br>
<br>鹊桥仙（寄季顺妹）
<br>
<br>星移斗转，玉蟾西下，渐觉东效向晓。马嘶人语隔霜林，望千里、长安古道。
<br>
<br>珠宫姊妹，相逢方信，别后十分瘦了。上林归去正花时，争奈向、花前又老。
<br>
<br>踏莎行（寄姊妹）
<br>
<br>孤馆深沈，晓寒天气。解鞍独自阑干倚。暗香浮动月黄昏，落梅风送沾衣袂。
<br>
<br>待写红笺，凭谁与寄。先教觅取嬉游地。到家正是早春时，小桃花下拚沉醉。
<br>
<br>
<br>
<br>
<br>
<br>
<br>【刘敞】
<br>
<br>清平乐
<br>
<br>小山业桂。最有留人意。拂叶攀花无限思。雨湿浓香满袂。
<br>
<br>别来过了秋光。翠帘昨夜新霜。多少月宫闲地，姮娥与借微芳。
<br>
<br>踏莎行
<br>
<br>蜡炬高高，龙烟细细。玉楼十二门初闭。疏帘不卷水晶寒，小屏半掩琉璃翠。
<br>
<br>桃叶新声，榴花美味。南山宾客东山妓。利名不肯放人闲，忙中偷取工夫醉。
<br>
<br>
<br>
<br>
<br>
<br>
<br>
<br>
<br>【王□】
<br>
<br>导引
<br>
<br>（奉安真宗皇帝御容于寿星观永崇殿导引歌词）
<br>
<br>忆玉清景，繁盛极当时。千古事难追。汉家别朝秋风起，空出奉宸衣。三山浮海日晖晖。羽盖共云飞。灵宫旧是楼真处，还望玉舆归。
<br>
<br>平调发引
<br>
<br>玉宸朝晚，忽掩赭黄衣。愁雾锁金扉。蓬莱待得仙丹至，人世已成非。龙轩天仗转西畿。旌旆入云飞。望陵宫女垂红泪，不见翠舆归。
<br>
<br>平调发引
<br>
<br>上林春晚，曾是奉宸游。水殿戏龙舟。玉箫吹断催仙驭，一去隔千秋。
<br>
<br>游人重到曲江头。事往涕难收。空馀御幄传觞处，依旧水东流。
<br>
<br>
<br>
<br>
<br>
<br>
<br>
<br>
<br>
<br>【韩缜】
<br>
<br>凤箫吟
<br>
<br>锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。
<br>
<br>消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。
<br>
<br>
<br>
<br>
<br>
<br>
<br>
<br>
<br>
<br>【裴湘】
<br>
<br>浪淘沙
<br>
<br>雁塞说井门。郡枕西汾。山形高下远相吞。古寺楼台依碧嶂，烟景遥分。
<br>
<br>晋朝锁溪云。箫鼓仍存。牛羊斜日自归村。惟有故城禾黍地，前事消魂。
<br>
<br>浪淘沙（汴州）
<br>
<br>万国仰神京。礼乐纵横。葱葱佳气锁龙城。日御明堂天子圣，朝会簪缨。
<br>
<br>九陌六街平。万国充盈。青楼弦管酒如渑。别有隋堤烟柳暮，千古含情。
<br>
<br>
<br>
<br>
<br>
<br>
<br>
<br>
<br>
<br>【阮逸女】
<br>
<br>花心动（春词）
<br>
<br>仙苑春浓，小桃开，枝枝已堪攀折。乍雨乍晴，轻暖轻寒，渐近赏花时节。柳摇台榭东风软，帘栊静、幽禽调舌。断魂远、闲寻翠径，顿成愁结。此恨无人共说。还立尽黄昏，寸心空切。强整绣衾，独掩朱扉，簟枕为谁铺设。夜长更漏传声远，纱窗映、银缸明灭。梦回处，梅梢半笼淡月。
<br>
<br>
<br>
<br>
<br>
<br>
<br>
<br>
<br> 
<br>
<br>【滕甫】
<br>
<br>蝶恋花（次长汀壁间韵）
<br>
<br>叶底无风池面静。掬水佳人，拍破青铜镜。残月朦胧花弄影。新梳斜插乌云鬓。
<br>
<br>拍索闷怀添酒兴。旋撷园蔬，随分成盘饤。说与翠微休急性。功名富贵皆前定。
<br>
<br>蝶恋花（再和）
<br>
<br>昼永无人深院静。一枕春醒，犹未忺临镜。帘卷新蟾光射影。速忙掠起蓬松鬓。
<br>
<br>对景沈吟嗟没兴。薄幸不来，空把杯盘饤。休道妇人多水性。今宵独自言无定。
<br>
<br>
<br>
<br>
<br>
<br>
<br>
<br>
<br>
<br>【吴师孟】
<br>
<br>蜡梅香
<br>
<br>锦里阳和，看万木凋时，早梅独秀。珍馆琼楼畔，正绛跗初吐，秾华将茂。国艳天葩，真澹伫、雪肌清瘦。似广寒宫，铅华未御，自然妆就。
<br>
<br>凝睇倚朱阑，喷清香暗度，易袭襟袖。好与花为主，宜秉烛、频观泛湘酎。莫待南枝，随乐府、新声吹后。对赏心人，良辰好景，须信难偶。
<br>
<br>
<br>
<br>
<br>
<br>
<br>
<br>
<br>
<br>【俞紫芝】
<br>
<br>阮郎归
<br>
<br>钓鱼船上谢三郎。双鬓已苍苍。蓑衣未必清贵，不肯换金章。
<br>
<br>汀草畔，浦花旁。静鸣榔。自来好个，渔父家风，一片潇湘。
<br>
<br>临江仙（题清溪图）
<br>
<br>弄水亭前千万景，登临不忍空回。水轻墨澹写蓬莱。莫教世眼，容易洗尘埃。
<br>
<br>收去雨昏都不见，展时还似云开。先生高趣更多才。人人尽道，小杜却重来。
<br>
<br>古调歌
<br>
<br>地钟灵，天应瑞。簇簇香苞、团作真珠蕊。玉宇瑶台分十二。要伴姮娥，月里双双睡。
<br>
<br>月如花，花似月。花月生香，添此真奇异。不许扬州夸间气。昨夜春风，唤醒琼琼醉。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【郑獬】
<br>
<br>好事近（初春）
<br>
<br>江上探春回，正值早梅时节。两行小槽双凤，按凉州初彻。
<br>
<br>谢娘扶下绣鞍来，红靴踏残雪。归去不须银烛，有山头明月。
<br>
<br>好事近
<br>
<br>把酒对江梅，花小未禁风力。何计不教零落，为青春留得。
<br>
<br>故人莫问在天涯，尊前苦相忆。好把素香收取，寄江南消息。
<br>
<br>
<br>
<br>
<br>
<br>
<br> 
<br>
<br>【强至】
<br>
<br>渔家傲
<br>
<br>雪月照梅溪畔路。幽姿背立无言语。冷浸瘦枝清浅处。香暗度。妆成处士横斜句。
<br>
<br>浑似玉人常淡伫。菱花相对盈清楚。谁解小图先画取。天欲曙。恐随月色云间去。
<br>
<br>
<br>
<br>
<br>
<br>
<br>
<br>【蒲宗孟】
<br>
<br>望梅花
<br>
<br>一阳初起。暖力未胜寒气。堪赏素华长独秀，不并开红抽紫。青帝只应怜洁白，不使雷同众卉。
<br>
<br>淡然难比。粉蝶岂知芳蕊。半夜卷帘如乍失，只在银蟾影里。残雪枝头君认取，自有清香旖旎。
<br>
<br>
<br>
<br>
<br>
<br>
<br>
<br>
<br>【陈汝羲】
<br>
<br>减字木兰花
<br>
<br>纤纤素手。盘里醉花新点就。对叶双心。别有东风意思深。
<br>
<br>琼沾粉缀。消得玉堂留客醉。试嗅清芳。别有红罗巧袖香。
<br>
<br>
<br>
<br>
<br>
<br>
<br>
<br>
<br>
<br>【汪辅之】
<br>
<br>行香子（记恨）
<br>
<br>晚绿寒红。芳意匆匆。惜年华、今与谁同。碧云零落，数字宾鸿。看渚莲凋，宫扇旧，怨秋风。
<br>
<br>流波坠叶，佳期何在，想天教、离恨无穷。试将前事，闲倚梧桐。有锁魂处，明月夜，锦屏空。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【范纯仁】
<br>
<br>鹧鸪天（和持国）
<br>
<br>腊后春前暖律催。日和风软欲开梅。公方结客寻佳景，我亦忘形趁酒杯。
<br>
<br>添歌管，续尊罍。更阑烛短未能回。清欢莫待相期约，乘兴来时便可来。
<br>
<br>
<br>
<br>
<br>
<br>
<br>
<br>【张才翁】
<br>
<br>雨中花
<br>
<br>万缕青青，初眠官柳，向人犹未成阴。据雕鞍马上，拥鼻微吟。远宦情怀谁问，空嗟壮志销沈。正好花时节，山城留滞、忍负归心。
<br>
<br>别离万里，飘蓬无定，谁念会合难凭。相聚里，休辞金盏，酒浅还深。欲把春愁抖擞，春愁转更难禁。乱山高处，凭阑垂袖，聊寄登临。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【寿涯禅师】
<br>
<br>渔家傲（咏鱼篮观音）
<br>
<br>深愿弘慈无缝罅。乘时走入众生界。窈窕丰姿都没赛。提鱼卖。堪笑马郎来纳败。
<br>
<br>清冷露湿金襕坏。茜裙不把珠缨盖。特地掀来呈捏怪。牵人爱。还尽许多菩萨债。
<br>
<br>
<br>
<br>
<br>
<br>
<br>
<br>
<br>【章粢】
<br>
<br>水龙吟
<br>
<br>燕忙莺懒花残，正堤上、柳花飘坠。轻飞点画青林，谁道全无才思。闲趁游丝，静临深院，日长门闭。傍珠帘散漫，垂垂欲下，依前被，风扶起。
<br>
<br>兰帐玉人睡觉，怪春衣、雪沾琼缀。绣床旋满，香毯无数，才圆却碎。时见蜂儿，仰粘轻粉，鱼吹池水。望章台路杳，金鞍游荡，有盈盈泪。
<br>
<br>声声令
<br>
<br>帘移碎影，香褪衣襟。旧家庭院嫩苔侵。东风过尽，暮云锁，绿窗深。怕对人、闲枕剩衾。楼底轻阴。春信断，怯登临。
<br>
<br>断肠魂梦两沈沈。花飞水远，便从今。莫追寻。又怎禁、蓦地上心。
<br>
<br>
<br>
<br>
<br>
<br>
<br>
<br>
<br>
<br>【徐积】
<br>
<br>渔父乐
<br>
<br>水曲山隈四五家。夕阳烟火隔芦花。渔唱歇，醉眠斜。纶竿蓑笠是生涯。
<br>
<br>无一事
<br>
<br>见说红尘罩九衢。贪名逐利各区区。论得失，问荣枯。争似侬家占五湖。
<br>
<br>堪画看
<br>
<br>讨得渔竿买得船。归休何必待高年。深浪里，乱云边。只有逍遥是水仙。
<br>
<br>谁学得
<br>
<br>饱则高歌醉即眠。只知头白不知年。江绕屋，水随船。买得风光不著钱。
<br>
<br>君看取
<br>
<br>管得江湖占得山。白云同散学云闲。清旦出，夕阳还。不知身在画屏间。
<br>
<br>君不悟
<br>
<br>一酌村醪一曲歌。回看尘世足风波。忧患大，是非多。纵得荣华有几何。
<br>
<br>
<br>
<br>
<br>
<br>
<br>
<br>
<br>
<br>【沈括】
<br>
<br>开元乐
<br>
<br>鹳鹊楼头日暖，蓬莱殿里花香。草绿烟迷步辇，天高日近龙床。
<br>
<br>开元乐
<br>
<br>楼上正临宫外，人间不见仙家。寒食轻烟薄雾，满城明月梨花。
<br>
<br>开元乐
<br>
<br>按舞骊山影里，回銮渭水光中。玉笛一天明月，翠华满陌东风。
<br>
<br>开元乐
<br>
<br>殿后春旗簇仗，楼前御队穿花。一片红云闹处，外人遥认官家。
<br>
<br>
<br>
<br>
<br>
<br>
<br>
<br>
<br>【方资】
<br>
<br>黄鹤引
<br>
<br>予生浙东，世业农。总角失所天，稍从里闬儒者游。年十八，婺以充贡。凡八至礼部，始得一青衫。间关二十年，仕不过县令，擢才南阳教授。绍圣改元，实六十五岁矣。秋风忽起，巫告老于有司，适所愿也。谓同志曰：任无补于上下，而退号朝士。婚姻既毕，公私无虞。将买扁舟放浪江湖中，浮家泛宅，誓以此生，非太平之幸民而何。因阅阮田曹所制黄鹤引，爱其词调清高，写为一阕，命稚子歌之，以侑尊焉。
<br>
<br>生逢垂拱。不识干戈免田陇。士林书圃终年，庸非天宠。才初阘茸。老去支离何用。浩然归弄。似黄鹤、秋风相送。尘事塞翁心，浮世庄生梦。漾舟遥指烟波，群山森动。神闲意耸。回首利靰名鞚此情谁共。问几斛、淋浪春瓮。
<br>
<br>
<br>
<br>
<br>
<br>
<br>
<br>
<br>
<br>【王安国】
<br>
<br>点绛唇
<br>
<br>秋气微凉，梦回明月穿帘幕。井梧萧索。正绕南枝鹊。宝瑟尘生，金雁空零落。情无托。鬓云慵掠。不似君恩薄。
<br>
<br>清平乐（春晚）
<br>
<br>留春不住。费尽莺儿语。满地残红宫锦污。昨夜南园风雨。小怜初上琵琶。晓来思绕天涯。不肯画堂朱户，春风自在梨花。
<br>
<br>减字木兰花（春情）
<br>
<br>画桥流水。雨湿落红飞不起。月破黄昏。帘里馀香马上闻。徘徊不语。今夜梦魂何处去。不似垂杨。犹解飞花入洞房。
<br>
<br>
<br>
<br>
<br>
<br>
<br>
<br>
<br>
<br>【孙洙】
<br>
<br>菩萨蛮
<br>
<br>楼头上有三冬鼓。何须抵死催人去。上马苦匆匆。琵琶曲未终。
<br>
<br>回头肠断处。却更廉纤雨。漫道玉为堂。玉堂今夜长。
<br>
<br>河满子（秋怨）
<br>
<br>怅望浮生急景，凄凉宝瑟馀音。楚客多情偏怨别，碧山远水登临。目送连天衰草，夜阑几处疏砧。
<br>
<br>黄叶无风自落，秋云不雨长阴。天若有情天亦老，摇摇幽恨难禁。惆怅旧欢如梦，觉来无处追寻。
<br>
<br>
<br>
<br>
<br>
<br>
<br>
<br>
<br>
<br>【李清臣】
<br>
<br>失调名
<br>
<br>杨花落。燕子穿朱阁。苦恨春醪如水薄。闲愁无处著。去年今日王陵舍，鼓角秋风。千岁辽东。回首人间万事空。
<br>
<br>
<br>
<br>
<br>
<br>
<br>
<br>
<br>【圆禅师】
<br>
<br>渔家傲
<br>
<br>本是潇湘一钓客。自东自西自南北。只把孤舟为屋宅。无宽窄。幕天席地人难测。
<br>
<br>顷闻四海停戈革。金门懒去投书册。时向滩头歌月白。真高格。浮名浮利谁拘得。
<br>
<br>
<br>
<br>
<br>
<br>
<br>【则禅师】
<br>
<br>满庭芳
<br>
<br>咄这牛儿，身强力健，几人能解牵骑。为贪原上，嫩草绿离离。只管寻芳逐翠，奔驰后、不顾倾危。争知道，山遥水远，回首到家迟。
<br>
<br>牧童，今有智，长绳牢把，短杖高提。入泥入水，终是不生疲。直待心调步稳，青松下、孤笛横吹。当归去，人牛不见，正是月明时。
<br>
<br>
<br>
<br>
<br>
<br>
<br>
<br>
<br>
<br>【陈偕】
<br>
<br>八声甘州
<br>
<br>芰荷风、涤面恰麦秋，应倒著春衣。渡晓溪云湿，日流尘脚，露滉蛛丝。调翼受风雏燕，弱不解争泥。衬琅玕锦院，竹外蔷薇。
<br>
<br>立久阑干凭暖，看行鱼吹沫，波晕平池。藓痕斑础石，渐雨熟梅时。傍短篱、成团粉蝶、掠野花、相逐□高低。忘言处，徽弦乍拂，流水先知。
<br>
<br>满庭芳（西湖）
<br>
<br>岚影浮春，云容阁雨，澄泓碧展玻璃。高低楼观，窗户舞涟漪。别有轻盈水面，清呕起、舟叶如飞。沙堤上，垂鞭信马，柳重绿交枝。
<br>
<br>渐残红倒影，金波潋滟，弦管催归。看飘香陈粉，满路扶携。不尽湖边风月，孤山下、猿鸟须知。东风里，年年此水，贮尽是和非。
<br>
<br>满庭芳
<br>
<br>榆荚抛钱，桃英胎子，杨花已送春归。未成萍叶，水面绿纹肥。沙暖溪禽行哺，忘机处、雏母相随。重帘静，铜壶昼歇，声度竹间棋。
<br>
<br>人生如意少，乐随春减，恨为情离。怕牵愁勾怨，渐近金徽。浮世更相代谢，江头明月，渡口斜晖。关情处，摩挲钓石，莫遣上苔衣。
<br>
<br>
<br>
<br>
<br>
<br>
<br>
<br>
<br> 
<br>
<br>【王观】
<br>
<br>忆黄梅
<br>
<br>枝上叶儿未展。已有坠红千片。春意怎生防，怎不怨。被我安排，矮牙床斗帐，和娇艳。移在花业里面。
<br>
<br>请君看。惹清香，偎媚暖。爱香爱暖金杯满。问春怎管。大家拚、便做东风，总吹交零乱。犹肯自、轮我鸳鸯一半。
<br>
<br>浪淘沙（杨梅）
<br>
<br>素手不晶盘。垒起仙丸。红绡剪碎却成团。逗得安排金粟遍，何似鸡冠。味胜玉浆寒。只被宜酸。莫将荔子一般看。色淡香消僝僽损，才到长安。
<br>
<br>天香
<br>
<br>霜瓦鸳鸯，风帘翡翠，今年早是寒少。矮钉明窗，侧开朱户，断莫乱教人到。重阴未解，云共雪、商量不了。青帐垂毡要密，红炉收围宜小。
<br>
<br>呵梅弄妆试巧。绣罗衣、瑞云芝草。伴我语时同语，笑时同笑。已被金尊劝倒。又唱个新词故相恼。尽道穷冬，元来恁好。
<br>
<br>卜算子
<br>
<br>（送鲍浩然之浙东）
<br>
<br>水是眼波横，山是眉峰聚。欲问行人去那边，眉眼盈盈处。才始送春归，又送君归去。若到江南赶上春，千万和春住。
<br>
<br>清平乐（应制）
<br>
<br>黄金殿里。烛影双龙戏。劝得官家真个醉。进酒犹呼万岁。折旋舞彻伊州。君恩与整搔头。一夜御前宣住，六宫多少人愁。
<br>
<br>雨中花令（夏词）
<br>
<br>百尺清泉声陆续。映潇洒、碧梧翠竹。面千步回廊，重重帘幕，小枕欹寒玉。
<br>
<br>试展鲛绡看画轴。见一片、潇湘凝绿。待玉漏穿花，银河垂地，月上栏干曲。
<br>
<br>庆清朝慢（踏青）
<br>
<br>调雨为酥，催冰做水，东君分付春还。何人便将轻暖，点破残寒。结伴踏青去好，平头鞋子小双鸾。烟效外，望中秀色，如有无间。晴则个，阴则个，饾饤得天气，有许多般。须教镂花拨柳，争要先看。不道吴绫绣袜，香泥斜沁几行斑。东风巧，尽收翠绿，吹在眉山。
<br>
<br>清平乐（拟太白应制）
<br>
<br>宜春小苑。处处花开满。学得红妆红要浅。催上金车要看。君王曲宴瑶池。小舟掠水如飞。夺得锦标归去，匆匆不惜罗衣。
<br>
<br>木兰花令（柳）
<br>
<br>铜驼陌上新正后。第一风流除是柳。勾牵春事不如梅，断送离人强似酒。东君有意偏撋就。惯得腰肢真个瘦。阿谁道你不思量，因甚眉头长恁皱。
<br>
<br>生查子
<br>
<br>关山魂梦长，塞雁音书少。两鬓可怜青，一夜相思老。归傍碧纱窗，说与人人道。真个别离难，不似相逢好。
<br>
<br>菩萨蛮（归思）
<br>
<br>单于吹落山头月。漫漫江上沙如雪。谁唱缕金衣。水寒船舫稀。
<br>
<br>芦花枫叶浦。忆抱琵琶语。身未发长沙。梦魂先到家。
<br>
<br>江城梅花引
<br>
<br>年年江上见寒梅。暗香来。为谁开。疑是月宫、仙子下瑶台。冷艳一枝春在手，故人远，相思寄与谁。怨极恨极嗅香蕊。念此情，家万里。暮霞散绮。楚天碧、片片轻飞。为我多情，特地点征衣。花易飘零人易老，正心碎，那堪塞管吹。
<br>
<br>高阳台
<br>
<br>红入桃腮，青回柳眼，韶华已破三分。人不归来，空教草怨王孙。平明几点催花雨，梦半阑、欹枕初闻。问东君，因甚将春，老了闲人。
<br>
<br>东郊十里香尘满，旋安排玉勒，整顿雕轮。趁取芳时，共寻岛上红云。朱衣引马黄金带，算到头、总是虚名。莫闲愁，一半悲秋，一半伤春。
<br>
<br>减字木兰花（寿女婿）
<br>
<br>瑞云仙雾。拂晓重重遮绣户。一炷清香。千尺流霞入寿觞。家门转好。从此应须长不老。来岁春风。看拜西枢小令公。
<br>
<br>红芍药
<br>
<br>人生百岁，七十稀少。更除十年孩童小。又十年昏老。都来五十载，一半被、睡魔分了。那二十五载之中，宁无些个烦恼。仔细思量，好追欢及早。遇酒追朋笑傲。任玉山摧倒。沈醉且沈醉，人生似、露垂芳草。幸新来、有酒如渑，结千秋歌笑。
<br>
<br>临江仙（离怀）
<br>
<br>别岸相逢何草草，扁舟两岸垂杨。绣屏珠箔绮香囊。酒深歌拍缓，愁入翠眉长。
<br>
<br>燕子归来人去也，此时无奈昏黄。桃花应是我心肠。不禁微雨，流泪湿红妆。
<br>
<br>减字木兰花
<br>
<br>寿星明久。寿曲高歌沉醉后。寿烛荣煌。手把金炉爇寿香。
<br>
<br>满斟寿酒。我意殷勤来祝寿。问寿如何。寿比南山福更多。
<br>
<br>减字木兰花
<br>
<br>华筵布巧。绿绕红□花枝闹。朵朵风流。好向尊前插满头。此花妖艳，愿得年年长相见。满劝金钟，祝寿如花岁岁红。
<br>
<br>减字木兰花
<br>
<br>天之美禄。会饮思量平生福。一硕刘伶，五斗将来且解酲。百年长解。三万六千能几日。劝饮瑶觞。祝寿不如岁月长。
<br>
<br>减字木兰花
<br>
<br>红牙初展。象板如云遮娇面。曲按宫商。声遏行云绕画梁。正当衮遍。休唱阳关人肠断。劝饮流霞。祝寿千年转更加。
<br>
<br>减字木兰花
<br>
<br>多愁早老。着甚由来闲烦恼。休管浮名。安乐身康似宝珍。酒逢知已，好向尊前朝日醉。满劝瑶觥。祝寿如山岁岁青。
<br>
<br>减字木兰花
<br>
<br>今晨佳宴。昨夜南极星光现。鹤舞青霁，丹凤呈祥瑞气飘。仙书来诏。绿鬓朱颜长不老。满劝香醪。祝寿如云转转高。
<br>
<br>减字木兰花
<br>
<br>角声三品。银漏更残将欲尽。盏遍华筵。玉粒琼瓯散又圆。知君洪量。不用推辞须一上。满劝殷勤。祝寿如同福禄星。
<br>
<br>减字木兰花
<br>
<br>新秋气肃。此日仙翁曾诞育。禀赋应遍。绿□朱颜似少年。阶庭兰玉。行见儿孙俱曳绿。更祝遐龄。愿比庄椿过八千。
<br>
<br>减字木兰花
<br>
<br>百年能几。似数巡环无了日。有限时光。玉兔金鸟晓夜忙。幸逢清世。最好排筵斟绿醆。满捧金蕉。祝寿如松永不雕。
<br>
<br>减字木兰花
<br>
<br>三皇五帝。古代英雄闲争气。勇猛韩彭。十大功劳空有名。休谈人我。大限催煎如何亸。前酌觥舡。祝寿如同海月圆。
<br>
<br>减字木兰花
<br>
<br>春光景媚。花褪残红炎天气。蝉噪高枝。雁叫长空雪乱飞。四时如箭。八节忙忙频改换。满捧金彝。祝寿如同海岳齐。
<br>
<br>减字木兰花
<br>
<br>才鸣□鼓。曲奏仙时如乐府。美似梨园。一派箫韶列玳筵。使人清耳。满尘宾朋皆欢喜。劝饮金荷。祝寿延长福更多。
<br>
<br>
<br>
<br>
<br>
<br>
<br>
<br>
<br>【王安礼】
<br>
<br>万年欢
<br>
<br>雅出群芳。占春前信息，腊后风光。野岸邮亭，繁似万点轻霜。清浅溪流倒影，更黯淡、月色笼香。浑疑是、姑射冰姿，寿阳粉面初妆。
<br>
<br>多情对景易感，况淮天庾岭，迢递相望。愁听龙吟凄绝，画角悲凉。念昔因谁醉赏，向此际、空恼危肠。终须待结实，恁时佳味堪尝。
<br>
<br>潇湘忆故人慢
<br>
<br>薰风微动，方樱桃弄色，萱草成窠。翠帏敞轻罗。试冰簟初展，几尺湘波。疏帘广厦，寄潇洒、一枕南柯。引多少、梦中归绪，洞庭雨棹烟蓑。
<br>
<br>惊回处，闲昼永，但时时，燕雏莺友相过。正绿影婆娑。况庭有幽花，池有新荷。青梅煮酒，幸随分、赢得高歌。功名事、到头终在，岁华忍负清和。
<br>
<br>点绛唇
<br>
<br>春睡腾腾，觉来鸳被堆香暖。起来慵懒。触目情何限。深院日斜，人静花阴转。柔肠断。凭高不见。芳草连天远。
<br>
<br>
<br>
<br>
<br>
<br>
<br>
<br>
<br>
<br>
<br>【曾布】
<br>
<br>江南好
<br>
<br>江南客，家有宁馨儿。三世文章称大手，一门兄弟独良眉。藉甚众多推。
<br>
<br>千里足，来自渥洼池。莫倚善题鹦鹉赋，青山须待健时归。不似傲当时。
<br>
<br>水调歌头
<br>
<br>排遍第一
<br>
<br>魏豪有凭燕，年少客幽并。击球斗鸡为戏，游侠久知名。因避仇、来东郡。元戎留属中军。直气凌貔虎，须臾叱咤风云。凛凛坐中生。偶乘佳兴。轻裘锦带，东风跃马，往来寻访幽胜。游冶出东城。堤上莺花撩乱，香车宝马纵横。草软平沙稳。高楼两岸春风，语笑隔帘声。
<br>
<br>排遍第二
<br>
<br>袖笼鞭敲..登。无语独闲行。绿杨下、人初静。烟澹夕阳明。窈窕佳人，独立瑶阶，掷果潘郎，瞥见红颜横波盻，不胜娇软倚银屏。曳红裳，频推朱户，半开还掩，似欲倚、咿哑声里，细说深情。因遣林间青鸟，为言彼此心期，的的深相许，窃香解佩，绸缪相顾不胜情。
<br>
<br>排遍第三
<br>
<br>说良人滑将张婴。从来嗜酒、还家镇长酩酊狂酲。屋上鸣鸠空斗，梁间客燕相惊。谁与花为主，兰房从此，朝云夕雨两牵萦。似游丝飘荡，随风无定。奈何岁华荏苒，欢计苦难凭。唯见新恩缱绻，连枝并翼，香闺日日为郎，谁知松萝托蔓，一比一毫轻。
<br>
<br>排遍第四
<br>
<br>一夕还家醉，开户起相迎。为郎引裾相庇，低首略潜形。情深无隐。欲郎乘间起佳兵。
<br>
<br>授青萍。茫然抚欢，不忍欺心。尔能负心于彼，于我必无情。熟视花钿不足，刚肠终不能平。假手迎天意，一挥霜刃。窗间粉颈断瑶琼。
<br>
<br>排遍第五
<br>
<br>凤凰钗、宝玉凋零。惨然怅，娇魂怨，饮泣吞声。还被凌波呼唤，相将金谷同游，想见逢迎处，揶揄羞面，妆脸泪盈盈。醉眠人、醒来晨起，血凝螓首，但惊喧，白邻里、骇我卒难明。思败幽囚推究，覆盆无计哀鸣。丹笔终诬服，闤门驱拥，衔冤垂首欲临刑。
<br>
<br>排遍第六（带花遍）
<br>
<br>向红尘里，有喧呼攘臂，转声辟众，莫遣人冤滥、杀张室，忍偷生。僚吏惊呼呵叱，狂辞不变如初，投身属吏，慷慨吐丹诚。
<br>
<br>仿佛缧绁，自疑梦中，闻者皆惊欢，为不平。割爱无心，泣对虞姬，手戳倾城宠，翻然起死，不教仇怨负冤声。
<br>
<br>排遍第七（撷花十八）
<br>
<br>羲城元靖贤相国，喜慕英雄士，赐金缯。闻斯事，频叹赏，封章归印。请赎冯燕罪，日边紫泥封诏，阖境赦深刑。万古三河风义在，青简上、众知名。河东注，任流水滔滔，水涸名难泯。至今乐府歌咏。流入管弦声。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【魏夫人】
<br>
<br>临江仙
<br>
<br>庭院深深深几许，云窗雾阁春迟。为谁憔悴损芳姿。夜来清梦好，应是发南枝。
<br>
<br>玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。
<br>
<br>好事近
<br>
<br>雨后晓寒轻，花外早莺啼歇。愁听隔溪残漏，正一声凄咽。不堪西望去程赊，离肠万回结。不似海棠阴下，按凉州时节。
<br>
<br>阮郎归
<br>
<br>夕阳楼外落花飞。晴空碧四垂。去帆回首已天涯。孤烟卷翠微。楼上客，鬓成丝。归来未有期。断魂不忍下危梯。桐阴月影移。
<br>
<br>减字木兰花
<br>
<br>西楼明月。掩映梨花千树雪。楼上人归。愁听孤城一雁飞。玉人何处。又见江南春色暮。芳信难寻。去后桃花流水深。
<br>
<br>减字木兰花
<br>
<br>落花飞絮。杳杳天涯人甚处。欲寄相思。春尽衡阳雁渐稀。离肠泪眼。肠断泪痕流不断。明月西楼。一曲阑干一倍愁。
<br>
<br>菩萨蛮
<br>
<br>溪山掩映斜阳里。楼台影动鸳鸯起。隔岸两三家。出墙红杏花。
<br>
<br>绿杨堤下路。早晚溪边去。三见柳绵飞。离人犹未归。
<br>
<br>菩萨蛮
<br>
<br>东风已绿瀛洲草。画楼帘卷清霜晓。清绝比湖梅。花开未满枝。
<br>
<br>长天音信断。又见南归雁。何处是离愁。长安明月楼。
<br>
<br>菩萨蛮
<br>
<br>红楼斜倚连溪曲。楼前溪水凝寒玉。荡漾木兰船。船中人少年。
<br>
<br>荷花娇欲语。笑入鸳鸯浦。波上暝烟低。菱歌月下归。
<br>
<br>定风波
<br>
<br>不是无心惜落花。落花无意恋春华。昨日盈盈枝上笑。谁道。今朝吹去落谁家。
<br>
<br>把酒临风千种恨。难问。梦回云散见无涯。妙舞清歌谁是主。回顾。高城不见夕阳斜。
<br>
<br>点绛唇
<br>
<br>波上清风，画船明月人归后，渐消残酒。独自凭阑久。聚散匆匆，此恨年年有，重回首。淡烟疏柳。隐隐芜城漏。
<br>
<br>武陵春
<br>
<br>小院无人帘半卷，独自倚阑时。宽尽春来金缕衣。憔悴有谁知。
<br>
<br>玉人近日书来少，应是怨来迟。梦里长安早晚归。和泪立斜晖。
<br>
<br>江城子（春恨）
<br>
<br>别郎容易见郎难。几何般。懒临鸾。憔悴容仪，陡觉缕衣宽。门外红梅将谢也，谁信道、不曾看。晓妆楼上望长安。怯轻寒。莫凭阑。嫌怕东风，吹恨上眉端。为报归期须及早，休误妾、一春闲。
<br>
<br>卷珠帘
<br>
<br>记得来时春未暮。执手攀花，袖染花梢露。暗卜春心共花语。争寻双朵争先去。
<br>
<br>多情因甚相辜负。轻拆轻离，欲向谁分诉。泪湿海棠花枝处。东君空把奴分付。
<br>
<br>系裙腰
<br>
<br>灯花耿耿漏迟迟。人别后、夜凉时。西风潇洒梦初回。谁念我，就单枕，皱双眉。
<br>
<br>锦屏绣幌与秋期。肠欲断、泪偷垂。月明还到小窗西。我恨你，我忆你，你争知。
<br>
<br>
<br>
<br>
<br>【王仲甫】
<br>
<br>清平乐
<br>
<br>黄金殿里。烛影双龙戏。劝得官家真个醉，进酒犹呼万岁。锦茵舞彻凉州，君恩与整搔头。一夜御前宣唤，六宫多少人愁。
<br>
<br>满朝欢
<br>
<br>忆得延州，旧曾相见，东城近东下住。被若著意引归家，放十分、以上抬举。
<br>
<br>小样罗衫，淡红拂过，风流万般做处。怕伊蓦地忆人时，梦中来、不要迷路。
<br>
<br>丑奴儿
<br>
<br>牡丹不好长春好，有个因依。一两枝儿。但是风光总属伊。当初只为嫦娥种，月正明时。教恁芳菲。伴著团圆十二回。
<br>
<br>永遇乐
<br>
<br>风折新英，雨肥繁实，又还如豆。玉核初成，红腮尚浅，齿软酸透。粉墙低亚，佳人惊见，不管露沾襟袖。一枝钗子未插，应把手挼频嗅。
<br>
<br>相思病酒，只因思此，免使文君眉皱。入鼎调羹，攀林止渴，功业还依旧。看看飞燕，衔将春去，又将欲、黄昏时候。争如向、金盘满捧，共君王对酒。
<br>
<br>浪淘沙
<br>
<br>素手水晶盘。垒起仙丸。红绡碾碎却成团。逗得安排金粟遍，何似鸡冠。味胜玉浆寒。只被宜酸。莫将荔子一般看。色淡香消僝僽损，才到长安。
<br>
<br>醉落魄
<br>
<br>醉醒醉。凭君会取皆滋味。浓斟琥珀香浮蚁。一入愁肠，便有阳春意。
<br>
<br>须将席幕为天地。歌前起舞花前睡。从他兀兀陶陶里。犹胜醒醒，惹得闲憔悴。
<br>
<br>蓦山溪
<br>
<br>挂冠神武，来作烟花主。千里好江山，都尽是、君恩赐与。风勾月引，催上泛宅时，酒倾玉，鲙堆雪，总道神仙侣。
<br>
<br>蓑衣箬笠，更著些儿雨。横笛两三声，晚云中、惊鸥来去。欲烦妙手，写入散人图，蜗角名，蝇头利，著甚来由顾。
<br>
<br>
<br>
<br>
<br> 
<br>
<br>【孙浩然】
<br>
<br>离亭燕
<br>
<br>一带江山如画。景物向秋潇洒。水浸碧天何处断，霁色冷光相射。橘树荻花洲，掩映竹篱茅舍。
<br>
<br>天际客帆高挂。烟外酒旗低亚。多少六朝兴废事，尽入渔樵闲话。怅望倚层楼，红日无言西下。
<br>
<br>夜行船
<br>
<br>何处采菱归暮。隔宵烟、菱歌轻举。白苹风起月华寒，影朦胧、半和梅雨。
<br>
<br>脉脉相逢心似许。扶兰棹、黯然凝伫。遥指前村，隐隐烟树，含情背人归去。
<br>
<br>
<br>
<br>
<br>
<br>
<br>
<br>
<br>
<br>
<br>【王诜】
<br>
<br>鹧鸪天
<br>
<br>才子阴风度远关。清愁曾向画图看。山衔斗柄三星没，雪共月明千里寒。
<br>
<br>新路陌，旧江干。崎岖谁叹客程难。临风更听昭华笛，簌簌梅花满地残。
<br>
<br>花心动（蜡梅）
<br>
<br>春欲来时，看雪里、新梅品流珍绝。气韵楚江，颜色中央，数朵巧镕香蜡。嫩苞珠泪圆金烛，娇腮润、蜂房微缺。画栏悄，佳人道妆，醉吟风月。
<br>
<br>淡白轻红谩说。算何事、东君用心偏别。赋与异姿，添与清香，堪向苦寒时节。但教开后金尊满，休惆怅、落时歌阕。断肠也，繁枝为谁赠折。
<br>
<br>落梅花
<br>
<br>寿阳妆晚，慵匀素脸，经宵醉痕堪惜。前村雪里，几枝初绽，□冰姿仙格。忍被东风，乱飘满地，残英堆积。可堪江上起离愁，凭谁说寄，肠断未归客。
<br>
<br>流恨声传羌笛。感行人、水亭山驿。越溪信阻，仙乡路杳，但风流尘迹。香艳浓时，东君吟赏，已成轻掷。愿身长健，且凭阑，明年还放春消息。
<br>
<br>黄莺儿
<br>
<br>多情春意忆时节。北圃人来，传道江梅，依稀芳姿，数枝新发。夸嫩脸著胭脂，腻滑凝香雪。问伊还记年时，正好相看，因甚轻别。
<br>
<br>情切。往事散浮云，旧恨成华发。算知空对，绮槛雕栏，孜孜望人攀折。愁未见苦思量，待见重端叠。愿与永仿高堂，云雨芳菲月。
<br>
<br>踏青游
<br>
<br>金勒狨鞍，西城嫩寒春晓。路渐入、垂杨芳草。过平堤，穿绿迳，几声啼鸟。是处里，谁家杏花临水，依约靓妆窥照。
<br>
<br>极目高原，东风露桃烟岛。望十里、红围绿遥。更相将、乘酒兴，幽情多少。待向晚、从头记将归去，说与凤楼人道。
<br>
<br>忆故人
<br>
<br>烛影摇红向夜阑，乍酒醒、心情懒。尊前谁为唱阳关，离恨天涯远。
<br>
<br>无奈云沈雨散。凭阑干、东风泪眼。海棠开后，燕子来时，黄昏庭院。
<br>
<br>行香子
<br>
<br>金井先秋，梧叶飘黄。几回惊觉梦初长。雨微烟淡。疏雨池塘。渐蓼花明，菱花冷，藕花凉。
<br>
<br>幽人已惯，枕单衾冷，任商飚、催换年光。问谁相伴，终日清狂。有竹间风，尊中酒，水边床。
<br>
<br>蝶恋花
<br>
<br>钟送黄昏鸡报晓。昏晓相催，世事何时了。万恨千愁人自老。春来依旧生芳草。
<br>
<br>忙处人多闲处少。闲处光阴，几个人知道。独上高楼云渺渺。天涯一点青山小。
<br>
<br>玉楼春（海棠）
<br>
<br>锦城春色花无数。排比笙歌留客住。轻寒轻暖夹衣天，乍雨乍晴寒食路。
<br>
<br>花虽不语莺能语。莫放韶光容易去。海棠开后月明前，纵有千金无买处。
<br>
<br>花发沁园春
<br>
<br>帝里春归，早先妆点，皇家池馆园林。雏莺未迁，燕子乍归，时节戏弄晴阴。琼楼珠阁，恰正在、柳曲花心。翠袖艳、衣凭阑干，惯闻弦管新音。
<br>
<br>此际相携宴赏，纵行乐随处，芳树遥岑。桃腮杏脸，嫩英万叶，千枝绿浅红深。轻风终日，泛暗香、长满衣襟。洞户醉，归访笙歌，晚来云海沉沈沈。
<br>
<br>人月圆（元夜）
<br>
<br>小桃枝上春来早，初试薄罗衣。年年此夜，华灯盛照，人月圆时。
<br>
<br>禁街箫鼓，寒轻夜永，纤手同携。更阑人静。千门笑语，声在帘帏。
<br>
<br>换遍歌头
<br>
<br>雪霁轻尘敛，好风初报柳。春寒浅、当三五。是处鳌山耸，金羁宝乘，游赏遍蓬壶。向黄昏时候。对双龙阙门前，皓月华灯射，变清书。
<br>
<br>彩凤低衔天语。承宣诏传呼。飞上层霄，共陪霞觞频举。更渐阑，正回路。遥拥车佩珊珊，笼纱满香衢。指凤楼、相将醉归去。
<br>
<br>画堂春令
<br>
<br>画堂霜重晓寒消，南枝红雪妆成。卷帘疑是弄妆人。粉面带春醒。
<br>
<br>最爱北江临岸，含娇浅淡精神。微风不动水纹平。倒影斗轻盈。
<br>
<br>撼庭竹
<br>
<br>绰略青梅弄春色。真艳态堪惜。经年费尽东君力。有情先到探春客。无语泣寒香，时暗度瑶席。
<br>
<br>月下风前空怅望，思携未同摘。画栏倚遍无消息。佳辰乐事再难得。还是夕阳天，空暮云凝碧。
<br>
<br>蝶恋花
<br>
<br>小雨初晴回晚照。金翠楼台，倒影芙蓉沼。杨柳垂垂风袅袅。嫩荷无数青钿小。
<br>
<br>似此园林无限好。流落归来，到了心情少。坐到黄昏人悄悄。更应添得朱颜老。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【陈济翁】
<br>
<br>蓦山溪
<br>
<br>去年今日，从驾游西苑。彩仗压金波，看水戏、鱼龙曼衍。宝津南殿，宴坐近天颜，金杯酒，君王劝。头上宫花颤。六军锦绣，万骑穿杨箭。日暮翟华归，拥钧天、笙歌一片。如今关外，千里未归人，前山雨，西楼晚。望断思君眼。
<br>
<br>蓦山溪
<br>
<br>薰风时候。芍药披晴昼。天上玉阑干，展一枰、天家锦绣。汉宫唐殿。嫔御逞妖娆，飞燕女，太真妃，一样新妆就。黄金捻线，色与红芳斗。谁把绛绡衣，误将他、胭脂渍透。晚风生处，襟袖卷浓香，持玉斝，秉纱笼，倚醉听更漏。
<br>
<br>踏青游
<br>
<br>濯锦江头，羞杀艳桃秾李。纵赵昌、丹青难比。晕轻红，留浅素，千娇百媚。照绿水。恰如下临鸾镜，妃子弄妆犹醉。诗笔因循，不晓少陵深意。但满眼、伤春珠泪。燕来时，莺啼处，年年憔悴。便除是。秉烛凭阑吟赏，莫教夜深花睡。
<br>
<br>
<br>
<br>
<br>
<br>
<br>
<br>
<br>
<br>【赵軏】
<br>
<br>夜行船
<br>
<br>今夜阴云初霁。画帘外、月华如水。露霭晴空，风吹高树，满院中秋意。
<br>
<br>皎皎蟾光当此际。怎奈何、不成况味。莫近檐间，休来窗上，且放离人睡。
<br>
<br>
<br>
<br>
<br>
<br>
<br>
<br>
<br>
<br>【郭讵】
<br>
<br>河传（咏甘草）
<br>
<br>大官无闷。刚被傍人、竞来相问。又难为□□敷陈。且只将、甘草论。
<br>
<br>朴消大戟并银粉。疏风紧。甘草闲相混。及至下来，转杀他人，尔甘草、有一分。
<br>
<br>
<br>
<br>
<br>
<br>
<br>
<br>
<br>
<br>【许将】
<br>
<br>惜黄花
<br>
<br>雁声晚断。寒霄云卷。正一枝开，风前看，月下见。花占千花上，香笑千香浅。化工与、最先裁翦。
<br>
<br>谁把瑶林，闲抛江岸。恁素英浓，芳心细，意何限。不恨宫妆色，不怨吹羌管。恨天远、恨春来晚。
<br>
<br>临江仙
<br>
<br>圣主临轩亲策试，集英佳气葱葱。鸣鞘声震未央宫。卷帘龙影动，挥翰御烟浓。
<br>
<br>上第归来何事好，迎人花面争红。蓝袍香散六街风。一鞭春色里，骄损玉花..。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【郑无党】
<br>
<br>临江仙
<br>
<br>不比寻常三五夜，万家齐望清辉。烂银盘透碧琉璃。莫辞终夕看，动是隔年期。
<br>
<br>试问嫦娥还记否，玉人曾折高枝。明年此夜再圆时。阖开东府宴，身在凤凰池。
<br>
<br>
<br>
<br>
<br>
<br>
<br>
<br>
<br>
<br>
<br>【陈慥】
<br>
<br>无愁可解
<br>
<br>(天下传咏，以谓几于达者。龙丘子犹笑之。此虽免乎愁，犹有所解也。若夫游于自然而托于不得已，人乐亦乐，人愁亦愁，彼且恶乎解哉。乃反其词，作无愁可解云：)光景百年，看便一世，生来不识愁味。问愁何处来，更开解个甚底。万事从来风过耳。何用不著心里。你唤做、展却眉头，便是达者，也则恐未。此理。本不通言，何曾道、欢游胜如名利。道即浑是错，不道如何即是。这里元无我与你。甚唤做、物情之外。若须待醉了、方开解时，问无酒、怎生醉。
<br>
<br>
<br>
<br>
<br>
<br>
<br>
<br>
<br>
<br>【苏辙】
<br>
<br>调啸词
<br>
<br>（效韦苏州·二之一）
<br>
<br>渔父。渔父。水上微风细雨。青蓑黄箬裳衣。红酒白鱼暮归。暮归、暮归、归暮。长笛一声何处。
<br>
<br>调啸词（二之二）
<br>
<br>归雁。归雁。饮啄江南南岸。将飞却下盘桓。塞北春来苦寒。苦寒、苦寒、寒苦。藻荇欲生且住。
<br>
<br>水调歌头（徐州中秋）
<br>
<br>离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。
<br>
<br>渔家傲（和门人祝寿）
<br>
<br>七十馀年真一梦。朝来寿斝儿孙奉。忧患已空无复痛。心不动。此间自有千钧重。
<br>
<br>早岁文章供世用。中年禅味疑天纵。石塔成时无一缝。谁与共。人间天上随他送。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【陈睦】
<br>
<br>沁园春
<br>
<br>小雪初晴，画舫明月，强饮未眠。念翠鬟双耸，舞衣半卷，琵琶催拍，促管危弦。密意虽具，欢期难偶，遣我离情愁绪牵。
<br>
<br>追思处，奈溪桥道窄，无计留连。
<br>
<br>天天。莫是前缘。自别后、深诚谁为传。想玉篦偷付，珠囊暗解，两心长在，须合金钿。浅淡精神，温柔情性，记我疏狂应痛怜。空肠断，奈衾寒漏永，终夜如年。
<br>
<br>清平乐
<br>
<br>鬓云斜坠。莲步弯弯细。笑脸双蛾生多媚。百步兰麝香喷。
<br>
<br>从前万种愁烦。枕边未可明言。好是蓝桥再渡，玉蓖还胜金钿。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【马成】
<br>
<br>玉楼春
<br>
<br>来时吴会犹残暑。去日武林春已暮。欲知遗爱感人深，洒泪多于江上雨。
<br>
<br>欢情未举眉先聚。别酒多斟君莫诉。从今宁忍看西湖，抬眼尽成肠断处。
<br>
<br>
<br>
<br>
<br>
<br>
<br>
<br>
<br>
<br>【李婴】
<br>
<br>满江红
<br>
<br>荆楚风烟，寂寞近、中秋时候。露下冷、兰英将谢，苇花初秀。归燕殷勤辞巷陌，鸣蛩凄楚来窗牖。又谁念、江边有神仙，飘零久。
<br>
<br>横琴膝，携筇手。旷望眼，闲吟口。任纷纷万事，到头何有。君不见、凌烟冠剑客，何人气貌长依旧。归去来、一曲为君吟，为君寿。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王齐愈】
<br>
<br>菩萨蛮
<br>
<br>（戏成六首·一）
<br>
<br>玉肌香衬冰丝縠。系丝冰衬香肌玉。纤指拂眉尖。尖眉拂指纤。
<br>
<br>巧裁罗袜小。小袜罗裁巧。移步看尘飞。飞尘看步移。
<br>
<br>菩萨蛮（二）
<br>
<br>吼雷催雨飞沙走。走沙飞雨催雷吼。波涨泻倾河。河倾泻涨波。
<br>
<br>幌纱凉气爽。爽气凉纱幌。幽梦觉仙游。游仙觉梦幽。
<br>
<br>菩萨蛮（三）
<br>
<br>兽喷香缕飞长昼。昼长飞缕香喷兽。迎日喜葵倾。倾葵喜日迎。
<br>
<br>卷帘双舞燕。燕舞双帘卷。清簟枕钗横。横钗枕簟清。
<br>
<br>菩萨蛮（四）
<br>
<br>远香风递莲湖满。满湖莲递风香远。光鉴试新妆。妆新试鉴光。
<br>
<br>棹穿花处好。好处花穿棹。明月咏歌清。清歌咏月明。
<br>
<br>菩萨蛮（五）
<br>
<br>酒中愁说人留久。久留人说愁中酒。归梦要迟迟。迟迟要梦归。
<br>
<br>旧衣香染袖。袖染香衣旧。封短托飞鸿。鸿飞托短封。
<br>
<br>菩萨蛮（六）
<br>
<br>老人愁叹惊年早。早年惊叹愁人老。霜点鬓苍苍。苍苍鬓点霜。
<br>
<br>酒杯停欲久。久欲停杯酒。杯酒唤眉开。开眉唤酒杯。
<br>
<br>菩萨蛮（初夏）
<br>
<br>暑烦人困妆时午。午时初困人烦暑。新诗得酒因。因酒得诗新。
<br>
<br>缕金歌眉举。举眉歌金缕。人妒月圆频。频圆月妒人。
<br>
<br>虞美人（寄情）
<br>
<br>黄金柳嫩摇丝软。永日堂堂掩。卷帘飞燕未归来。客去醉眠欹枕、殢残杯。
<br>
<br>眉山浅拂青螺黛。整整垂双带。水沈香熨窄衫轻。莹玉碧溪春溜、眼波横。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【王齐叟】
<br>
<br>望江南
<br>
<br>居下位，常恐被人谗。只是曾填青玉案，何曾敢作望江南。请问马都监。
<br>
<br>失调名
<br>
<br>蹙绣圈金，盘囊密约，未赴意先警。欲罢还休，临行又怯，倚定画栏痴等。帘风渐冷。先自虑、春宵不永。更那堪、斗转星移，尚在有无之境。
<br>
<br>绿云满压蝤蛴领。渐愧也、满怀香拥。此际有谁知证。但楼前明月，窗间花影。
<br>
<br>
<br>
<br>
<br>
<br>
<br>
<br>
<br> 
<br>
<br>【琴操】
<br>
<br>满庭芳
<br>
<br>山抹微云，天连衰草，画角声断斜阳。暂停征辔，聊共饮离觞。多少蓬莱旧侣，频回首、烟霭茫茫。孤村里，寒鸦万点，流水绕红墙。
<br>
<br>魂伤。当此际，轻分罗带，暗解香囊。谩赢得，青楼薄幸名狂。此去何时见也，襟袖上、空有馀香。伤心处，高城望断，灯火已昏黄。
<br>
<br>卜算子
<br>
<br>欲整别离情，怯对尊中酒。野梵幽幽石上飘，搴落楼头柳。
<br>
<br>不系黄金绶。粉黛愁成垢。春风三月有时阑，遮不尽、梨舒亶花丑。
<br>
<br>鹊桥仙（吕使君饯会）
<br>
<br>教来歌舞，接成桃李。尽是使君指似。如今装就满城春，忍便拥、双旌归去。
<br>
<br>莺心巧啭，花心争吐。无计可留君住。两堤芳草一江云，早晚是、西楼望处。
<br>
<br>菩萨蛮
<br>
<br>疏英乍蕾馀寒浅。蹋枝小鹊娇犹颤。谩炷水沈香。帘波不是湘。
<br>
<br>清愁支酒力。畏听江城笛。恁忍说华年。垂垂欲暮天。
<br>
<br>好事近
<br>
<br>箫鼓却微寒，犹是芳菲时节。分付塞鸿归后，胜一钩寒月。
<br>
<br>双垂锦幄谢残枝，馀香恋衣结。又被鸟声呼醒，似征鞍催发。
<br>
<br>
<br>
<br>
<br>
<br>
<br>
<br>
<br>【范祖禹】
<br>
<br>导引
<br>
<br>（一曲·虞主回京双调四曲）
<br>
<br>思齐文母，盛烈对皇天。演宝祚千年。卿云复旦治功全。厌人世登仙。龙舆忽掩三川。彩仗属车旋。维清象舞告英宣。入诗颂歌弦。
<br>
<br>六州（一曲）
<br>
<br>太平功。拥佑帝尧聪。歌九德，偃五戎。寰海被祥风。车书万里文轨同。自南北西东。耕田凿井，戏垂髫华发，跻仁寿域变时雍。大明方天中。弃养东朝苦匆匆。玉座如存，永隔慈容。
<br>
<br>恨难穷。崇庆空。飚轮仙驭无踪。超宇宙，驾云龙。祎翟掩轩宫。柏城王气长郁葱。温洛照寒崧。光灵在上，徽音流千古，昭如日月丽层穹。太任家邦隆。彤史青编永垂鸿。清朝笙镛。奏假钦崇。
<br>
<br>十二时（一曲）
<br>
<br>转招摇。厚陵回望，双阙起岧峣。晓日丽谯。金爵上干霄。风雨阕，夜宫闭，不重朝。奉鸾镳渐遥。玉京知何处，飞英衔恤，乱絮缠悲，春路迢迢。缥缈哀音，发龙笳凤箫。
<br>
<br>光景同，惨淡度岩邑，指河桥。马萧萧。络绎星轺。拂天容卫，江海上寒潮。万国魂销。追昔御东朝。开钿扇，垂珠箔，侍珰貂。宝香烧。散飘。开仁寿域，神孙高拱，昆仑渤澥，玉烛方调。一旦宫车晚，旋归泬寥。九载初，如梦次，功得琼瑶。
<br>
<br>虞神歌（一曲）
<br>
<br>驾玉龙。设初虞祭终。前旌举，天回洛水，路转崧峰。瞻寥廓，烟霏冲融。窅无踪。震地鼓吹悲雄。谁何羽卫重。拂云旗帜眩青红。来渐东。清尘洒道，修职百神恭。回首苍茫，雾雨吹风。掩泉宫。
<br>
<br>□□□□□□□□□环畿入，山川改容。鼓钟临近次，千官望拜，涕泪衡从。人如堵，晨光葱茏。阙穹隆。驰道禁水相通。当年游幸空。皇仪事毕泣重瞳。哀未穷。巍巍余烈；辉映简编中。亿万斯年，覆载同功。
<br>
<br>导引
<br>
<br>（虞主袝朝日中吕导引一曲）
<br>
<br>延和幄座，临御九年中。往事已成空。皇基固覆盂四海，本自太任功。九虞初毕下西宫。朝礻石与天崇。周家盛，卜年卜世，万祀永无穷。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【孙平仲】
<br>
<br>千秋岁
<br>
<br>春风湖外。红杏花初退。孤馆静，愁肠碎。泪馀痕在枕，别久香销带。新睡起。小园戏蝶飞成对。
<br>
<br>惆怅人谁会。随处聊倾盖。情暂遣，心何在。锦书消息断，玉漏花阴改。迟日暮，仙山杳杳空云海。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【了元】
<br>
<br>满庭芳
<br>
<br>鳞甲何多，羽毛无数，悟来佛性皆同。世人何事，刚爱口头浓。痛把群生割剖，刀头转、鲜血飞红。〔□□□〕，零炮碎炙，不忍见渠侬。
<br>
<br>喉咙。才咽罢，龙肝凤髓，毕竟无踪。谩赢得、生前夭寿多凶。奉劝世人省悟，休恣意、激恼阎翁。轮回转，本来面目，改换片时中。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【太尉夫人】
<br>
<br>极相思令
<br>
<br>柳烟霁色方春。花露逼金茎。秋千院落，海棠渐老，才过清明。嫩玉腕托香脂脸，相传粉、更与谁情。秋波绽处，相思泪迸，天阻深诚。
<br>
<br>
<br>
<br>
<br>
<br>
<br>
<br>
<br>
<br>
<br>【郭祥正】
<br>
<br>醉翁操（效东坡）
<br>
<br>予甥法真祥师以子瞻内相所作醉翁操见寄。予以为未工也，倚其声作之，写呈法真，知可意否。谢山醉吟先生书。冷冷潺潺。寒泉。泻云间。如弹。醉翁洗心逃区环。自期猿鹤俱闲。情未阑。日暮造深原。异芳谁与搴。忘还。泛声同。琼楼玉阙，归去何年。遗风馀思，犹有猿吟鹤怨。花落溪边。萧然。莺语林中清圆。空山。春又残。客怀文章仙。度曲响涓涓。清商回徵星斗寒。
<br>
<br>
<br>
<br>
<br>
<br>
<br>
<br>
<br>
<br>
<br>【丁仙现】
<br>
<br>绛都春（上元）
<br>
<br>融和又报。乍瑞霭霁色，皇州春早。翠幰竞飞，玉勒争驰都门道。鳌山彩结蓬莱岛。向晚色、双龙衔照。绛绡楼上，彤芝盖底，仰瞻天表。
<br>
<br>缥缈。风传帝乐，庆三殿共赏，群仙同到。迤逦御香，飘满人间闻嬉笑。须臾一点星球小。渐隐隐、鸣鞘声杳。游人月下归来，洞天未晓。
<br>
<br>
<br>
<br>
<br>
<br>
<br>
<br>
<br>【刘泾】
<br>
<br>减字木兰花
<br>
<br>凭谁妙笔。横扫素缣三百尺。天下应无。此是钱塘湖上图。
<br>
<br>（刘泾）
<br>
<br>一般奇绝。云淡天高秋夜月。费尽丹青。只这些儿画不成。
<br>
<br>（仲殊）
<br>
<br>夏初临（夏景）
<br>
<br>泛水新荷，舞风轻燕，园林夏日初长。庭树阴浓，雏莺学弄新簧。小桥飞入横塘。跨青苹、绿藻幽香。朱阑斜倚，霜纨未摇，衣袂先凉。
<br>
<br>歌欢稀遇，怨别多同，路遥水远，烟淡梅黄。轻衫短帽，相携洞府流觞。况有红妆。醉归来、宝蜡成行。拂牙床。纱厨半开，月在回廊。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
