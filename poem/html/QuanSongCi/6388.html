<HTML>
<HEAD>
<TITLE>全宋词 卷112 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷112</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷112</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-08&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6388"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷112')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷112]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【黄裳】
<br>
<br>桂枝香（延平阁闲望）
<br>
<br>人烟一簇。正寄演，客飞升，翠微麓。楼阁参差，下瞰水天红绿。腰间剑去人安在，记千年、寸阴何速。山趋三岸，潭吞二水，岁丰人足。
<br>
<br>是处有、雕阑送目。更无限笙歌，芳酝初熟。休诧滕王看处，落霞孤鹜。雨中尤爱烟波上，见渔舟、来去相逐。数声歌向芦花，还疑是湘灵曲。
<br>
<br>桂枝香
<br>
<br>插云翠壁。为送目入遥空，见山色。金鼎丹成去也，晋朝高客。百花岩下遗孙在，赋何人、离尘风骨。翠微缘近，希夷志远，洞天踪迹。近剑有、为龙信息。怪潭上灵光，雷电相击。尤好风波乍霁，鹭汀斜日。倚栏白尽行人鬓，但沈沈、群岫凝碧。利名休事蝇头，飞舠送君南此。
<br>
<br>新荷叶（雨中泛湖）
<br>
<br>落日衔山，行云载雨俄鸣。一顷新荷，坐间疑是秋声。烟波醉客，见快哉、风恼娉婷。香和清点，为人吹在衣襟。珠佩欢言，放船且向前汀。绿伞红幢，自从天汉相迎。飞鸥独落，芦边对、几朵繁英。侑觞人唱，乍闻应似湘灵。
<br>
<br>渔家傲（咏月）
<br>
<br>通一月而泛咏，已侑金卮；辨四时而各言，未劳檀板。晦朔乃取于盈阙，寒暑盖资其往来。群动息而忙者闲，观光台上；众景生而悲者笑，窥影杯中。饮阑梦觉，则斜月得其情；望重意新，则初月致其事。是宜擅有六义，离为七章，尽入歌声，共资一笑。
<br>
<br>渔家傲（春月）
<br>
<br>多幸春来云雨少。且教月与花相照。清色真香庭院悄。前事杳。还嗟此景何时了。
<br>
<br>莫道难逢开口笑。夜游须趁人年少。光泛雕栏寒料峭。迂步绕。不劳秉烛壶天晓。
<br>
<br>渔家傲（夏月）
<br>
<br>汗漫金华寒委地。火云散尽奇峰势。纨扇团圆休与比。犹可喜。恩情不怕凉飙至。梦冷魂高何处寄。琉璃砌上笼人睡。逃暑广寒宫似水。缘有累。乘风却下人间世。
<br>
<br>渔家傲（秋月）
<br>
<br>人在月中霄汉远。仙槎乘得秋风便。寒信已归砧上练。衣未翦。疏窗空引相思怨。须信婵娟尤有恋。轻飞叶上清光转。寒菊枝头笼婉变。人初宴。新妆更学铅华浅。
<br>
<br>渔家傲（中秋月）
<br>
<br>三月为光今夜半。一年人爱今回满。莫放笙歌容易散。须同玩。姮娥解笑人无伴。抱尽金精来碧汉。醉吟莫作寻常看。已过中天欢未断。还同叹。时情已向明朝换。
<br>
<br>渔家傲（冬月）
<br>
<br>风入金波凝不住。玉楼间倚谁飞举。霜艳雪光来竞素。分辨处。独垂馀意窥庭户。
<br>
<br>强薄罗衣催玉步。美人为我当尊舞。醉到春来能几度。愁今古。月华不去年华去。
<br>
<br>渔家傲（新月）
<br>
<br>方令庚生初皎皎。珠帘钩上华堂晓。十二栏干多窈窕。妆欲妙。玉篦偷学娥眉小。
<br>
<br>扰扰时人随兔走。十人皆望菱花照。瑞荚莫嫌生得少。圆未了。已圆却恐佳期窎。
<br>
<br>渔家傲（斜月）
<br>
<br>已送清歌归去后。东南楼上人声悄。冷落尤临弦上调。欢意少。空将万感收残照。
<br>
<br>窗外剑光初出鞘。斜窥梦断人年少。未到盖棺心未了。尘虑扰。双眸竟入扶桑晓。
<br>
<br>永遇乐（玩雪）
<br>
<br>朝霭藏晖，客袍惊暖，天巧无竟。杳杳谁知，包含造化，忽作人间瑞。儿童欢笑，忙来花下，便饮九春和气。急拿舟，高人乘兴，江天助我幽思。
<br>
<br>缤纷似翦，峥嵘如画，莫道冬容憔悴。恍象含空，尘无一点，疑在天宫里。酒楼酣宴，茶轩清玩，旦待桂花来至。有馀光，明年待看，明红暗翠。
<br>
<br>永遇乐（冬日席上）
<br>
<br>天接重云，月临残腊，时有幽意。化作瑶池，纷纷戏蝶，一色非人世。无情征雁，乘风南向，怅望有情难寄。暖惊梅，先传芳信，夜来万宝春到。
<br>
<br>中齐胜境，东藩和气，自有名园佳丽。一梦休嗟，三千好客，何处寻珠履。小堂人静，尊前清昼，好惜岁华如逝。管弦中，金杯更劝，朱颜皓齿。
<br>
<br>蓦山溪
<br>
<br>（腊日游尧山）
<br>
<br>春前信息，到处欢声满。旌旆出西郊，拥笙歌、婵娟两畔。东巡事往，空有雪中山，仙驭悄，古风间，谩动吟人叹。天边身世，况值重华旦。击坏访遗民，想如云、望中不断。功名休论，齐楚共唐虞，开口笑，插花归，更候清秋晚。
<br>
<br>喜朝天
<br>
<br>（腊中雪后东湖闲宴）
<br>
<br>雪云浓。送愁思，衾寒更怯霜风。惹起离恨，为光阴恼，人意无穷。谁省年华屡换，渐作个、浮生玉髯翁。休易感，新醅泛蚁，且共时同。
<br>
<br>相逢。笑语相契，况驾言游处，山里齐宫。寂寞时候，自有皓景，粉泽冬容。先顾丽人期约，痛赏倏、花开洛城红。三十日，回头过尽，喜对春工。
<br>
<br>锦堂春（玩雪）
<br>
<br>天女多情，梨花碎翦，人间赠与多才。渐瑶池潋滟，粉翘徘徊。面旋不禁风力，背人飞去还来。最清虚好处，遥度幽香，不掩寒梅。
<br>
<br>岁华多幸呈瑞，泛寒光，一样仙子楼台。虽喜朱颜可照，时更相催。细认沙汀鹭下，静看烟渚潮回。遣青蛾趁拍，斗献轻盈，且更传杯。
<br>
<br>霜叶飞（冬日闲宴）
<br>
<br>谁艰留得年华住。韶华今在何处。万林飞尽，但惊天篆，半空无数。望消息、霜催雁过，佳人愁起云垂暮。就绣幕、红炉去。金鸭时飘异香，柳腰人舞。休道行且分飞，共乐还一岁，见景长是欢聚。大来芳意，既与名园，是花为主。翠娥说、尊前笑语。来年管取人如故。向寂寞，中先喜，俄顷飞琼，化成寰宇。
<br>
<br>水龙吟（方外述怀）
<br>
<br>五城中锁奇书，世间睡里无人唤。家家自有，月中丹桂，朱衣仙子。能驻光阴，解留颜鬓，引君霄汉。便西归、休梦华胥国□，约无限、烟霞伴。谁是采真高士，幻中寻取元非幻。时人不为，玉峰三秀，尘缘难断。莫说英雄，万端愁绪，夕阳孤馆。到流年过尽，韶华去了，起浮生叹。
<br>
<br>蝶恋花（牡丹）
<br>
<br>每到花开春已暮。况是人生，难得长欢聚。一日一游能几度。看看背我堂堂去。蝶乱蜂忙红粉妒。醉眼吟情，且与花为主。雪怨云愁无问处。芳心待向谁分付。
<br>
<br>蝶恋花
<br>
<br>兴到浓时春不住。昨夜雕栏，放了花无数。谈笑急邀吟醉侣。青娥也合随轩去。媚恐情生娇恐妒。今日开尊，多幸无风雨。休唱宴琼林一句。来年花共人何处。
<br>
<br>蝶恋花（东湖）
<br>
<br>南北两山骄欲斗。中有涟漪，莫道壶山小。落落情怀临漂渺。驾言来处铃斋悄。行到桃溪花解笑。人面相逢，竞好窥寒照。醉步欹斜西日少。欢声犹唱多情调。
<br>
<br>蝶恋花
<br>
<br>高下亭台山水境。两畔清辉，中有垂杨径。鹭点前汀供雪景。花乘流水传春信。
<br>
<br>不醉无归先说定。醉待言归，又被风吹醒。月下壶天游未尽。广寒宫是波中影。
<br>
<br>蝶恋花
<br>
<br>杳杳晴虚寒漫漫。放下尘劳，相共游银汉。便入醉乡休浩叹。神仙只在云门馆。饮兴偏宜流水畔。时有红蕖，落在黄金盏。鹭未忘机移别岸。画船更上前汀看。
<br>
<br>蝶恋花
<br>
<br>水鉴中看尤未老。乘兴拿舟，更向湘江过。俯仰太虚都一个。九春风思谁吟到。
<br>
<br>闲上钓台云外坐。待得金鳞，始放芳尊倒。醉后言归犹更早。素纤有数君须道。
<br>
<br>喜迁莺
<br>
<br>（表海亭冬日闲宴）
<br>
<br>雕栏闲倚，瑞雪霁、浣出人间金碧。下想名园，芳心多少，欲占九州颜色。洞开路入丹汉，自是神仙真宅。寒吟外，看歌云舞雪，光阴难得。
<br>
<br>谁共怀古意，东海一老，居易头垂白。自此英雄，功名相继，空有寂寥遗迹。圣贤电拂休笑，离合许多宾客。使君乐与人同，且对云门斜日。
<br>
<br>宴琼林（木香）
<br>
<br>红紫趁春阑，独万簇琼英，尤未开罢。问谁共、绿幄宴群真，皓雪肌肤相亚。华堂路，小桥边，向晴阴一架。为香清、把作寒梅看，喜风来偏惹。
<br>
<br>莫笑因缘，见景跨春空，荣称亭榭。助巧笑、晓妆如画，有花钿堪借。新醅泛、寒冰几点，拚今日、醉尤飞斝。翠罗帏中，卧蟾光碎，何须待还舍。
<br>
<br>宴春台（初夏宴芙蓉堂）
<br>
<br>夏景舒长，麦天清润，高低万木成阴。晓意寒轻，一声未放蝉吟。但闻莺友同音。燕华堂、绿水中心。芙蓉都没，红妆信息，终待重寻。清冷相照，邂逅俱欢，翠娥拥我，芳酝强斟。笙歌引步，登临更向瑶岑。卧影沈沈。自风来、与客披襟。纵更深。归来洞府，红烛如林。
<br>
<br>雨霖铃（送客还浙东）
<br>
<br>天南游客。甚而今、却送君南国。薰风万里无限，吟蝉暗续，离情如织。秣马脂车，去即去、多少人惜。为惠爱、烟惨云山，送两城愁作行色。
<br>
<br>飞帆过、浙西封城。到秋深、且舣荷花泽。就船买得鲈鳜，新谷破、雪堆香粒。此兴谁同，须记东秦，有客相忆。愿听了、一阕歌声，醉倒拚今日。
<br>
<br>桂枝香（重阳）
<br>
<br>酦醅初熟。竞看九日、西风弄寒菊。姝子新妆，向晓淡黄千簇。清香闹处君须住，掺盈头、醉乡相逐。马台欢笑，龙山纵逸，佳话重绪。共尽日、登临未足。更休问明年，浮世荣辱。难得良辰，鬓发见秋尤绿。且邀月照金尊上，近人寒、如对飞瀑。宴归还趁人来，茱萸佩垂红玉。
<br>
<br>喜迁莺（端午泛湖）
<br>
<br>梅霖初歇。乍绛蕊海榴，争开时节。角黍包金，香蒲切玉，是处玳筵罗列。斗巧尽输年少，玉腕彩丝双结。舣彩舫，看龙舟两两，波心齐发。
<br>
<br>奇绝。难画处，激起浪花，飞作湖间雪。画鼓喧雷，红旗闪电，夺罢锦标方彻。望中水天日暮，犹见朱帘高揭。归棹晚，载荷花十里，一钩新月。
<br>
<br>洞仙歌（暑中）
<br>
<br>乱蝉何事，冒暑吟如诉。断续声中为谁苦。阵云行碧落，舒卷光阴，秋意爽，俄作晴空骤雨。明珠无限数。都在荷花，疑是星河对庭户。莫负昼如年，况有清尊，披襟坐、水风来处。信美景良辰、自古难并，既不遇多才，岂能欢聚。
<br>
<br>洞仙歌
<br>
<br>杳无风色，肠断莲花信。水鉴云垂数峰影。向劳生辛苦，寒暑煎人，争不老，空想秋堂夜静。玉姬挥皓月，时送微凉，莫吝金卮为伊尽。柳下夕阳收，傍水重游，花茵上、雪回襟冷。问避暑天机、自有奇人，但且对湖光，世间谁醒。
<br>
<br>洞仙歌（七夕）
<br>
<br>世间言笑，天上谁欢聚。河汉涵秋静无暑。望丹霄杳杳，云幄俄开，缘会远，空引时情万缕。彩楼人送目，今夕无变，巧在灵丝暗相许。爽气御西风，众乐难寻，乘槎看、鹊桥初度。过几刻良时、早已分飞，向月下何辞，十分芳醑。
<br>
<br>八声甘州（初秋）
<br>
<br>化工多事了，却收天巧，都与西风。数峰云如扫，闲垂六幕，初见秋容。昨夜烦襟顿释，一雨洗遥空。偏有银蟾好，千里人同。
<br>
<br>引起游人多感，为静中景色，悲思无穷。傍雕栏怀古，谁问紫元翁。也难逢、金华时候，又岂知、幽会水精宫。尘缘满，指烟霞去，多在江东。
<br>
<br>满庭芳（咏浮桥）
<br>
<br>琼馆烟轻，银河风细，玉桥云锁方开。晓千虹丈，宛转下天来。人在水精宫里，行乐处、锦绣成堆。仍相问，人间天上，何处有蓬莱。
<br>
<br>徘徊。追往事，征南巧架，传野怀才。谩石驱东海，沙合龙台。好是乐成初宴，红牙碎、声隐晴雷。江天晚，游人未散，莫放隼旟回。
<br>
<br>宴琼林（上元）
<br>
<br>霜月和银灯，乍送目楼台，星汉高下。爱东风、已暖绮罗香，竞走去来车马。红莲万斛，开尽处、长安一夜。少年郎、两两桃花面，有馀光相借。因甚灵山在此，是何人、能运神化。对景便作神仙会，恐云轩且驾。思曾待、龙楼俯览，笑声远、洞天飞斝。向东来、尤幸时如故，群芳未开谢。
<br>
<br>宴琼林（东湖春日）
<br>
<br>遽暖间俄寒，妙用向园林，难问春意。万般声与色，自闻雷、便作浮华人世。红娇翠软，谁顿悟、天机此理。似韶容、可驻无人会，且忘言闲醉。
<br>
<br>当度仙家长日，向人间、闲看佳丽。念远处有东风在，梦悠悠往事。桃溪近、幽香远远，谩凝望、落花流水。桂华中、珠佩随轩去，还从卖花市。
<br>
<br>宴琼林（牡丹）
<br>
<br>已觉遍韶容，最后有花王，芳信来报。魏妃天与色，拥姚黄、去赏十洲仙岛。东君到此，缘费尽、天机亦老。为娇多，只恐能言笑。惹风流烦忙。莫道两都迥出，倩多才、吟看谁好。为我惨有如花面，说良辰欲过。须勤向、雕栏秉烛，更休管、夕阳芳草。算来年、花共人何处，金尊为花倒。
<br>
<br>满江红（东湖观莲）
<br>
<br>绿盖纷纷，多少个、云霄仙子。应是有，瑶池盛会，靓妆临水。无奈轻盈风信急，瑞香乱翟红相倚。谁共吟、此景竹林人，桃溪士。时雨过，明珠细。朝雾染，香腮腻。轻舟破幽径，烦襟都洗。每一朵须寻华池景，寿觞边偶得龟千岁。乘兴泻、云液落新荷，休辞醉。
<br>
<br>减字木兰花（竞渡）
<br>
<br>红旗高举。飞出深深杨柳渚。鼓击春雷。直破烟波远远回。欢声震地。惊退万人争战气。金碧楼西。衔得锦标第一归。
<br>
<br>瑶池月（云山行）
<br>
<br>紫元翁一日公馀，危坐寂寥。幽怀逸思，偶往云山烟波之间，想见其为乐也，因作云山、烟波二行，歌之以瑶池月。精严禅老请刻之石，乃书以遗之。
<br>
<br>微尘濯尽，栖真处、群山排在云汉。青盘翠跃，掩映平林寒涧。流水急、数片桃花逝，自有留春仙馆。秦渔问，前朝换。卢郎待，今生满。谁伴。元翁笑语，相从未晚。更安得、世味堪玩。道未立、身尤是幻。浮生一梭过，梦回人散。卧松庵、当会灵源，现万象、无中须看。乾坤鼎，阴阳炭。琼枝秀，金圆烂。何患。朝元事往，孤云难管。
<br>
<br>瑶池月（烟波行）
<br>
<br>扁舟寓兴，江湖上、无人知道名姓。忘机对景，咫尺群鸥相认。烟雨急、一片篷声碎，醉眼看山还醒。晴云断，狂风信。寒蟾倒，远山影。谁听。横琴数曲，瑶池夜冷。这些子、名利休问。况是物、都归幻境。须臾百年梦，去来无定。向婵娟、留住青春，笑世上、风流多病。蒹葭渚，芙蓉径。放侯印，趁渔艇。争甚。须知九鼎，金砂如圣。
<br>
<br>蝶恋花（月词）
<br>
<br>伏以合欢开宴，奉乐国之宾朋；对景摅怀，待良时之风月。此者偶屈三益，幸逢四并。六幕星稀，万棂风细。天发金精之含蓄，地扬银色之光华。远近万情，若知而莫诘；满虚一色，可揽以□将。是故无累而玩之者，喜乐之心生；不足而对之者，悲伤之态作。感群动以无意，涵长空而不流。对坐北堂，方入陆生之牖；共离南馆，便登韩子之台。顾歌三五之清辉，誓倒十千之芳酝。
<br>
<br>忽破黄昏还太素。寒浸楼台，缥缈非烟雾。江上分明星汉路。金银闪闪神仙府。
<br>
<br>影卧清光随我舞。邂逅三人，只愿长相聚。今月亭亭曾照古。古人问月今何处。
<br>
<br>蝶恋花
<br>
<br>满到十分人望尽。仙桂无根，到处留光景。听我尊前欢未竟。金卮已弄寒蟾影。
<br>
<br>银色界中风色定。散了浮云，宝匣初开镜。归去不须红烛影。天边自与人相趁。
<br>
<br>蝶恋花
<br>
<br>古往今来忙里过。今古清光，静照人行道。难似素娥长见好。见频只是催人老。
<br>
<br>欲驻征轮无计那。世上多情，却被无情恼。夜夜鸟飞谁识破。满头空恨霜华早。
<br>
<br>蝶恋花
<br>
<br>俄落盏中如有恋。盏未干时，还见霜娥现。说向翠鬟斟莫浅。殷勤此意应相劝。光景尤宜年少面。千里同看，不与人同怨。席上笑歌身更健。良时只愿长相见。
<br>
<br>蝶恋花
<br>
<br>千二百回圆未半。人世悲欢，此景长相伴。行到身边琼步款。金船载酒银河畔。谁为别来音信断。那更蟾光，一点窥孤馆。静送忘言愁一段。会须莫放笙歌散。
<br>
<br>蝶恋花
<br>
<br>人逐金乌忙到夜。不见金乌，方见人闲暇。天汉似来尊畔泻。须知闲暇欢无价。
<br>
<br>银色满身谁可画。两腋风生，爽气骎骎马。待入蟾宫偷造化。姮娥已许仙方借。
<br>
<br>蝶恋花（劝酒致语）
<br>
<br>适来已陈十二短章，辄歌三五盛景。累累清韵，尚渐梁上之飞尘；抑抑佳宾，须作乡中之醉客。同乐当勤于今夕，相从或系于他年。更赋幽情，再声佳咏。
<br>
<br>万籁无声天地静。清抱朱弦，不愧丹霄镜。照到林梢风有信。抬头疑是梅花领。
<br>
<br>万感只应闲对景。独倚危栏，扰扰人初定。吟不尽中愁不尽。溪山千古沈沈影。
<br>
<br>蝶恋花
<br>
<br>谁悟月中真火冷。能引尘缘，遂出轮回境。争奈多情都未醒。九回肠断花间影。
<br>
<br>万古兴亡闲事定。物是人非，杳杳无音信。问月可知谁可问。不如且醉尊前景。
<br>
<br>蝶恋花
<br>
<br>忽送林光禽有语。飞入遥空，失素归洲鹭。照处无私清望富。馀辉不惜人人与。
<br>
<br>玉绳欲到中天路。且待飞觞，缓缓移琼步。花下影圆良夜午。东南楼上还相顾。
<br>
<br>蝶恋花
<br>
<br>一望瑶华初委地。更约幽人，共赏岩边翠。试把方诸聊与试。无情争得无中泪。
<br>
<br>飞瀑恐从星汉至。渐向宾筵，但觉寒如水。自爱一轮方得意。轻随箕毕还成累。
<br>
<br>青门引（社日游云门）
<br>
<br>鸿落寒滨，燕辞幽馆，西成万室，颦眉人少。自古云阶，洞门何处，南望数峰秋晓。千骑旌麾远，去寻直、忙中心了。佩声盘入，烟霞绝顶，谁闻欢笑。
<br>
<br>当候青童相报。因待访仙人，长生微妙。置俎争来，四乡宴社，且看翠围红绕。似可扪青汉，到北扉、两城斜照。醉翁回首，丹台梦觉，钧天声杳。
<br>
<br>满路花（和秋风吹渭水）
<br>
<br>乾坤生古意，草木起秋声。移人名利境，梦中惊。便寻灵宝，凤髓与龟精。密报黄芽就，紫府门开，道情有个莺莺。问归含楚山青。卧影水天明。松庵谁笑话，见还婴。鹤归日落，聚散两忘情。好笑人痴处，白头青冢，世间犹说醒醒。
<br>
<br>
<br>
<br>
<br>
<br>
<br>
<br>
<br>
<br>【王雱】
<br>
<br>倦寻芳慢（中吕宫）
<br>
<br>露晞向晚，帘幕风轻，小院闲昼。翠迳莺来，惊下乱红铺绣。倚危墙，登高榭，海棠经雨胭脂透。算韶华，又因循过了，清明时候。
<br>
<br>倦游燕、风光满目，好景良辰，谁共携手。恨被榆钱，买断两眉长斗。忆高阳，人散后。落花流水仍依旧。这情怀，对东风、尽成消瘦。
<br>
<br>
<br>
<br>
<br>
<br>
<br>
<br>
<br>
<br>
<br>【张景修】
<br>
<br>虞美人
<br>
<br>春风曾见桃花面。重见胜初见。两枝独占小春开。应怪刘郎迷路、又重来。旁人应笑髯公老。独爱花枝好。世间好景不长圆。莫放笙歌归院、且尊前。
<br>
<br>选冠子
<br>
<br>嫩水采蓝，遥堤映翠，半雨半烟桥畔。鸣禽弄舌，蔓草萦心，偏称谢家池馆。红粉墙头，柳摇金缕，纤柔舞腰低软。被和风、搭在阑干，终日绣帘谁卷。
<br>
<br>春易老，细叶舒眉，轻花吐絮，渐觉绿阴垂暖。章台系马，灞水维舟，追念凤城人远。惆怅阳关故国，杯酒飘零，惹人肠断。恨青青客舍，江头风笛，乱云空晚。
<br>
<br>
<br>
<br>
<br>
<br>
<br>【黄大临】
<br>
<br>青玉案
<br>
<br>行人欲上来时路。破晓雾、轻寒去。隔叶子规声暗度。十分酒满，舞茵歌袖，沾夜无寻处。
<br>
<br>故人近送旌旗暮。但听阳关第三句。欲断离肠馀几许。满天星月，看人憔悴，烛泪垂如雨。
<br>
<br>青玉案
<br>
<br>（和贺方回韵，送山谷弟贬宜州）
<br>
<br>千峰百嶂宜州路。天黯淡、知人去。晓别吾家黄叔度。弟兄华发，远山修水，异日同归处。
<br>
<br>樽罍饮散长亭暮。别语缠绵不成句。已断离肠能几许。水村山馆，夜阑无寐，听尽空阶雨。
<br>
<br>七娘子
<br>
<br>画堂银烛明如昼。见林宗、巾垫羞蓬首。针指花枝，线赊罗袖。须臾两带还依旧。劝君倒戴休令后。也不须、更漉渊明酒。宝箧深藏，浓香熏透。为经十指如葱手。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【黄叔达】
<br>
<br>南乡子
<br>
<br>落帽晚风回。又报黄花一番开。扶杖老人心未老，堪咍。漫有才情付与谁。
<br>
<br>芳意正徘徊。传与西风且慢吹。明日馀尊还共倒，重来。未必秋香一夜衰。
<br>
<br>
<br>
<br>
<br>
<br>
<br>
<br>
<br>
<br>
<br>【盼盼】
<br>
<br>惜花容
<br>
<br>少年看花双鬓绿。走马章台管弦逐。而今老更惜花深，终日看花看不足。坐中美女颜如玉。为我一歌金缕曲。归时压得帽檐欹，头上春风红簌簌。
<br>
<br>
<br>
<br>
<br>
<br>
<br>
<br>【晁端礼】
<br>
<br>蓦山溪
<br>
<br>风流心胆，直把春偿酒。选得一枝花，绮罗中、算来未有。名园翠苑，风月最佳时，夜迢迢，车款款，是处曾携手。重来一梦，池馆皆依旧。幽恨写新诗，托何人、章台问柳。渔舟归后，云锁武陵溪，水潺潺，花片片，舣棹空回首。
<br>
<br>永遇乐
<br>
<br>雪霁千岩，春回万壑，和气如许。今古稽山，风流人物，真是生申处。儿童竹马，欢迎夹道，争为使君歌舞。道当年、蓬莱朵秀，又来作蓬莱主。
<br>
<br>一编勋业，家传几世，自是赤松仙侣。青琐黄堂，等闲游戏，又问乘槎路。银河耿耿，使星今夜，应与老人星聚。要知他、秋羹消息，早梅初吐。
<br>
<br>
<br>
<br>
<br>
<br>
<br>
<br>
<br>【曾肇】
<br>
<br>好事近
<br>
<br>（毫州秩满归江南别诸僚旧）
<br>
<br>岁晚凤山阴，看尽楚天冰雪。不待牡丹时候，又使人轻别。如今归去老江南，扁舟载风月。不似画梁双燕，有重来时节。
<br>
<br>
<br>
<br>
<br>
<br>
<br>
<br> 
<br>
<br>【蔡京】
<br>
<br>西江月
<br>
<br>八十一年住世，四千里外无家。如今流落向天涯。梦到瑶池阙下。玉殿五回命相，彤庭几度宣麻。止因贪此恋荣华。便有如今事也。
<br>
<br>
<br>
<br>
<br>
<br>
<br>【苏琼】
<br>
<br>西江月
<br>
<br>韩愈文章盖世，谢安情性风流。良辰美景在西楼。敢劝一卮芳酒。
<br>
<br>记得南宫高第，弟兄争占鳌头。金炉玉殿瑞烟浮。高占甲科第九。
<br>
<br>
<br>
<br>
<br>
<br>
<br>
<br>
<br>
<br>【吕南公】
<br>
<br>调笑令（效韦苏州作）
<br>
<br>行客。行客。身世东西南北。家林迢递不归。岁时悲盛泪垂。垂泪。垂泪。两鬓与霜相似。
<br>
<br>调笑令
<br>
<br>华草。华草。秀发乘春更好。深心密竹纷纷。妖韶随处动人。人动。人动。王孙公子情重。
<br>
<br>
<br>
<br>
<br>
<br>
<br>
<br>【赵顼】
<br>
<br>瑶台第一层
<br>
<br>西母池边宴罢，赠南枝、步玉霄。绪风和扇，冰华发秀，雪质孤高。汉陂呈练影，问是谁、独立江皋。便凝望、壶中珪璧，天下琼瑶。清标。曾陪胜赏，坐忘悉、解使尘销。况双成与乳丹点染，都付香梢。寿妆酥冷，郢韵佩举，麝卷云绡。乐逍遥。凤凰台畔，取次忆吹箫。
<br>
<br>
<br>
<br>
<br>
<br>
<br>
<br>
<br>【喻陟】
<br>
<br>蜡梅香
<br>
<br>晓日初长，正锦里轻阴，小寒天气。未报春消息，早瘦梅先发，浅苞纤蕊。揾玉匀香，天赋与、风流标致。问陇头人，音容万里。待凭谁寄。一样晓妆新，倚朱楼凝盼，素英如坠。映月临风处，度几声羌管，愁生乡思。电转光阴，须信道、飘零容易。且频欢赏，柔芳正好，满簪同醉。
<br>
<br>
<br>
<br>
<br>
<br>
<br>
<br>
<br>【朱服】
<br>
<br>渔家傲
<br>
<br>小雨廉纤风细细。万家杨柳青烟里。恋树湿花飞不起。愁无比。和春付与西流水。九十光阴能有几。金龟解尽留无计。寄语东城沽酒市。拚一醉。而今乐事他年泪。
<br>
<br>
<br>
<br>
<br>
<br>
<br>
<br>
<br> 
<br>
<br>【丁注】
<br>
<br>无闷
<br>
<br>风急还收，云冻又开，海阔无人翦水。算六出工夫，怎教容易。刚被郢歌楚舞，镇独向、尊前夸轻细。想谢庭诗咏，梁园赋赏，未成欢计。
<br>
<br>天意。是则是。便下得控持，柳梢梅蕊。又争奈、看看渐回春意。好趁东君未觉，预先把、园林都装缀。看是处、玉树琼枝，胜却万红千翠。
<br>
<br>
<br>
<br>
<br>
<br>
<br>
<br>【时彦】
<br>
<br>青门饮（寄宠人）
<br>
<br>胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。
<br>
<br>长记小妆才了，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。
<br>
<br>
<br>
<br>
<br>
<br>
<br>
<br>【廖正一】
<br>
<br>瑶池宴令
<br>
<br>飞花成阵。春心困。寸寸。别肠多少愁闷。无人问。偷啼自揾。残妆粉。抱瑶琴、寻出新韵。玉纤趁。南风未解幽愠。低云鬓。眉峰敛晕。娇和恨。
<br>
<br>
<br>
<br>
<br>
<br>
<br>
<br>
<br> 
<br>
<br>【哑女】
<br>
<br>醉落魄（赠周锷应举）
<br>
<br>风波未息。虚名浮利终无益。不如早去备蓑笠。高卧烟霞，千古企难及。君今既已装行色。定应雁塔题名籍。他年若到南雄驿。玉石休分，徒累卞和泣。
<br>
<br>
<br>
<br>
<br>
<br>
<br> 
<br>
<br>【米苇】
<br>
<br>浣溪沙（野眺）
<br>
<br>日射平溪玉宇中。云横远渚岫重重。野花犹向涧边红。静看沙头鱼入网，闲支藜杖醉吟风。小春天气恼人浓。
<br>
<br>醉太平
<br>
<br>风炉煮茶。霜刀剖瓜。暗香微透窗纱。是池中藕花。高梳髻鸦。浓妆脸霞。玉尖弹动琵琶。问香醪饮么。
<br>
<br>
<br>
<br>
<br>
<br>
<br>
<br>
<br>【赵仲御】
<br>
<br>瑶台第一层（上元扈跸）
<br>
<br>嶰管声催。人报道、嫦娥步月来。凤灯鸾炬，寒轻帘箔，光泛楼台。万年春未老，更帝乡日月蓬莱。从仙仗，看星河银界，锦绣天街。欢陪。千官万骑，九霄人在五云堆。紫袍光里，星球宛转，花影徘徊。未央宫漏永，散异香、龙阙崔嵬。翠与回。奏仙歌韶吹，宝殿尊罍。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【仲殊】
<br>
<br>蓦山溪
<br>
<br>清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。
<br>
<br>鹊踏枝
<br>
<br>斜日平山寒已薄。雪过松梢，犹有残英落。晚色际天天似幕。一尊先与东风约。邀得红梅同宴乐。酒面融春，春满纤纤萼。客意为伊浑忘却。归船且傍花阴泊。
<br>
<br>点绛唇（题雪中梅）
<br>
<br>春遇瑶池，长空飞下残英片。素光围练。寒透笙歌院。莫把寿阳，妆信传书箭。掩香面。汉宫寻遍。月里还相见。
<br>
<br>南歌子
<br>
<br>十里青山远，潮平路带沙。数声啼鸟怨年华。又是凄凉时候、在天涯。白露收残暑，清风衬晚霞。绿杨堤畔闹荷花。记得年时沽酒、那人家。
<br>
<br>减字木兰花
<br>
<br>谁将妙笔。写就素缣三百匹。天下应无。此是钱塘江上图。一般奇绝。云淡天低秋夜月。费尽丹青。只这些儿画不成。
<br>
<br>减字木兰花
<br>
<br>江南三月。犹有枝头千点雪。邀上芳尊。却占东君一半春。尊前眼底。南国风光都在此。移过江来。从此江南不复开。
<br>
<br>南歌子
<br>
<br>解舞清平乐，如今说向谁。红炉片雪上钳锤。打就金毛狮子、也堪疑。木女明开眼，泥人暗皱眉。蟠桃已是著花迟。不向春风一笑、待何时。
<br>
<br>踏莎行
<br>
<br>浓润侵衣，暗香飘砌。雨中花色添憔悴。凤鞋湿透立多时，不言不语厌厌地。
<br>
<br>眉上新愁，手中文字。因何不倩鳞鸿寄。想伊只诉薄情人，官中谁管闲公事。
<br>
<br>金蕉叶
<br>
<br>业霄逸韵祥烟渺。摇金翠、玲珑三岛。地控全吴，山横旧楚春来早。千里断云芳草。
<br>
<br>六朝遗恨连江表。都分付、倚楼吟啸。铁瓮城头，一声画角吹残照。带夜潮来到。
<br>
<br>定风波（独登多景楼）
<br>
<br>花戟云幡拥上方。画帘风细度春香。银色界前多远景。人静。铁城西面又斜阳。
<br>
<br>山色入江流不尽，古今一梦莫思量。故里无家归去懒。伤远。年华满眼多凄凉。
<br>
<br>蝶恋花
<br>
<br>北固山前波浪远。铁瓮城头，画角残声短。促酒溅金催小宴。灯摇蜡焰香风软。落日烟霞晴满眼。欲仗丹青，巧笔彤牙管。解写伊川山色浅。谁能画得江天晚。
<br>
<br>满庭芳
<br>
<br>晓日迎凉，烟华生翠，玉麟香转风轻。细丝钧管，罗绮拥芝庭。竞折蟠桃献寿，雨露罩，春下仙瀛。碧池上，龟游鹤舞，一曲奏长生。
<br>
<br>当年。嘉庆会，兰江秀气，星昴光灵。奄奕世余徽，同降元精。此日中吴太守，看看秉、廊庙钧衡。麒麟阁，功名第一，从此入丹青。
<br>
<br>踏莎行
<br>
<br>德感元精，岳方孕秀，才明渊智神兼授。飞鸣早应舜韶来，五符千骑难淹久。熊梦开祥，龟文献寿。龙香卷雾摇东斗。南天为现老人星，一时顶礼抬双神。
<br>
<br>满庭芳
<br>
<br>三月迟迟，牡丹时节，算来淑景方融。板舆闲暇，香雾锁花宫。曾侍瑶池宴席，三千女，深浅匀红。轻含笑，尊前认得，阿母旧慈容。
<br>
<br>倾心。齐献寿，一时倾倒，春在杯中。戏彩衣间作，喜气重重。更有天仙寄语，教皓鹤、双舞云空。人长命，花枝长在，岁又东风。
<br>
<br>醉蓬莱
<br>
<br>报一阳初动，二五蓂疏，履长时候。大昴星精，宛分灵储秀。早运钧衡，亟还貂衮，向载歌成后。书展仪形，承华羽翼，恩深惟旧。
<br>
<br>天眷难留，片帆归去，縠水柯山，故人携手。枕月眠云，老华胥闲书。夕宴朝欢，况当加庆，献我公眉寿。五福千祥，山长水远，一樽芳酒。
<br>
<br>减字木兰花
<br>
<br>英花万蕊。醒□丹房玄石髓。烟驾来时。一勺仙翁手自随。旋煎松火。始觉醍醐直可可。扶起精神。洞里天闲日月新。
<br>
<br>踏莎行
<br>
<br>峻岳储灵，仙才命世。一枝便折东堂桂。丹霄岐路出蓬瀛，荀池便是翱翔地。
<br>
<br>香吐金猊，樽浮绿蚁。笙歌燕喜簪缨贵。松椿愿副况廷心，临梅更待和羹味。
<br>
<br>斗百花近拍
<br>
<br>九凤啸歌苑转。鹤舞长生排遍。采衣朱绂。醉挹绮园彭羡。香在云头，星宫寿纪重新，东斗瑞光昏见。嘉庆留西宴。酒乍醒时，便拥一封归传。雨露旧恩，长沙再膺天眷。还了宫符，前席受取丁宁，功业算来何晚。
<br>
<br>鹊踏枝
<br>
<br>几日中元初过复。七叶蓂疏，佳气生晴书。称庆源深流福厚。天精储粹干星斗。
<br>
<br>喜人高堂罗燕豆。风弄微凉，帘幕披香绣。暂倩灵龟言永寿。蟠桃花送长生酒。
<br>
<br>鹊踏枝
<br>
<br>一霎雕栏疏雨罢。三月十三，曾是寒食夜。尽日暖香熏柏麝。西施醉起留归驾。
<br>
<br>酒满玻璃花艳冶。莫负春心，快饮千钟罢。春在燕堂帘幕下。年芳不问东君借。
<br>
<br>柳垂金
<br>
<br>中春天气禁烟暖。余七叶，丹蓂未卷。海岳灵辉储庆远。降非熊，运符亨旦。
<br>
<br>宝雾香凝，非锦筵红荐。永算金尊屡满，酒里千年春烂漫。共朱颜，镇长相见。
<br>
<br>西江月
<br>
<br>耐老花间的子，长生海里明珠。南天星象降真符。五福同行同住。
<br>
<br>秀骨养成犀顶，被人唤作龙驹。传家事业有诗书。富贵功名看取。
<br>
<br>西江月
<br>
<br>乙未河清九曲，神霄瑞降群仙。唯公珠宠最华年。高侍玉皇香案。
<br>
<br>富贵鹏程九万，康宁鹤算三千。功成拔宅上青天，愿厕庭中鸡犬。
<br>
<br>念奴娇（寿吴书监）
<br>
<br>延陵福绪，蔼遗芳余庆，直至如今。帝锡朋龟曾献策，早揖丹桂华簪。一代荣名，三州遗爱，留入歌吟。归来湖山付得，依旧闲心。
<br>
<br>延赏报德推封。名迁书临，喜天恩垂临。拜舞龙香迁注想，丹阙拖紫垂金。酒满霞觞，期君眉寿，千岁与披衿。年年风月，两行门外桐阴。
<br>
<br>步蟾宫
<br>
<br>仙郎心似长江阔。妾意如、波间明月。相随定、一带向东流，共宴乐、无时暂歇。
<br>
<br>长生只在长欢悦。除此外、总应虚设。笙歌里、身住几何年，十字儿、头边下撇。
<br>
<br>步蟾宫
<br>
<br>凤帘舞带花铺绣。水沉暖、祥烟迷书。凤街灯照蕊珠筵，韵双琯、钧声已奏。
<br>
<br>绮罗人劝千秋寿。吉祥满、十分芳酒。愿人间、嘉庆一千年，共南极、东华长久。
<br>
<br>醉蓬莱
<br>
<br>过灵香一炷，燕馆清虚，晚窗风细。雨入园林，荡凝烟摇曳。天上春融，暖移残腊，早信音来至。宫粉龙香，一时撚入，江梅轻蕊。
<br>
<br>人在瑶山，九仙书府，静与义皇，澹然相对。锦琴无声，鼓一轩和气。丹枝高枝，旧香芬馥，惹赐袍春翠。再揖文章，声名定与，渊云相继。
<br>
<br>步蟾宫
<br>
<br>长庚星驭重来日，结灵秀、东阳清骨。过中秋，两夜水犹圆，五福降、先宫第一。鹤书新自金门出。乍受得、王宫缨绂。更登仙。箓上与长年，倩东斗、真人按笔。
<br>
<br>醉蓬莱
<br>
<br>骤西风凄惨，秋昊平分，晚收清书。素月潜生，倚危墙时候。渐照芳樽，前中孤影，喜暂时为友。醉学吴儿，狂歌乱拍，蹁跹双袖。
<br>
<br>堪叹从来，误了词赋，进取才能，桂枝难勾。纵得虚名，与平生相负。缰锁尘埃，愿怀圭组，强剑眉低首。平地神仙，清凉世界，君曾知否。
<br>
<br>醉蓬莱
<br>
<br>望金华真界，宝婺星垣，瑞符玄动。羽葆来游，有八鸾环拥。日在龙房，下弦平月，见崧岳生申。天上三奇，人间五福，一齐景宠。
<br>
<br>骞树七台，紫微金简，授箓延年，大椿腾颂。玉液称觞，引长生歌送。彩雾笼云，舞香花萼，降蕊珠仙众。太史多才，功成异日，鸣箫双凤。
<br>
<br>
<br>
<br>
<br>
<br>
<br>
<br>
<br>
<br>【南徐好】
<br>
<br>定风波（一·瓮城）
<br>
<br>南徐好，鼓角乱云中。金地浮山星两点，铁城横锁瓮三重。
<br>
<br>开国旧夸雄。春过后，佳气荡晴空。渌水画桥沽酒市，清江晚渡落花风。千古夕阳红。
<br>
<br>定风波
<br>
<br>（二·花山李卫公园亭）
<br>
<br>南徐好，城里小花山。淡薄融香松滴露，萧疏笼翠竹生烟。
<br>
<br>风月共闲闲。金晕暗，灯火小红莲。太尉昔年行乐地，都人今日散花天。桃李但无言。
<br>
<br>定风波（三·渌水桥）
<br>
<br>南徐好，桥下渌波平。画柱千年尝有鹤，垂杨三月未闻莺。
<br>
<br>行乐过清明。南北岸，花市管弦声。邀客上楼双榼酒，舣舟清夜两街灯。直上月亭亭。
<br>
<br>定风波
<br>
<br>（四·沈内翰宅百花堆）
<br>
<br>南徐好，溪上百花堆。宴罢歌声随水去，梦回春色入门来。
<br>
<br>芳草遍池台。文彩动，奎璧烂昭回。玉殿仪刑推旧德，金銮词赋少高才。丹诏起风雷。
<br>
<br>定风波
<br>
<br>（五·刁学士宅藏春坞）
<br>
<br>南徐好，春坞锁池亭。山送云来长入梦，水浮花去不知名。
<br>
<br>烟草上东城。歌榭外，杨柳晚青青。收拾年华藏不住，暗传消息漏新声。无计奈流莺。
<br>
<br>定风波（六·多景楼）
<br>
<br>南徐好，多景在楼前。京口万家寒食日，淮南千里夕阳天。
<br>
<br>天际几重山。莺啼处，人倚画阑干。西寨烟深晴后色，东风春减夜来寒。花满过江船。
<br>
<br>定风波（七·金山寺化城阁）
<br>
<br>南徐好，浮玉旧花宫。琢破琉璃闲世界，化城楼阁在虚空。
<br>
<br>香雾锁重重。天共水，高下混相通。云外月轮波底见，倚阑人在一光中。此景与谁同。
<br>
<br>定风波
<br>
<br>（八·陈丞相宅西楼）
<br>
<br>南徐好，樽酒上西楼。调鼎勋庸还世事，镇江旌节从仙游。
<br>
<br>楼下水空流。桃李在，花月更悠悠。侍燕歌终无旧梦，画眉灯暗至今愁。香冷舞衣秋。
<br>
<br>定风波
<br>
<br>（九·苏学士宅绿杨村）
<br>
<br>南徐好，桥下绿杨村。两榭风流称郡守，二苏家世作州民。
<br>
<br>文彩动星辰。书万卷，今日富儿孙。三径客来消永昼，百壶酒尽过芳春。江月伴开尊。
<br>
<br>定风波（十·京口）
<br>
<br>南徐好，直下控淮津。山放凝云低凤翅，潮生轻浪卷龙鳞。
<br>
<br>清洗古今愁。
<br>
<br>天尽处，风水接西滨。锦里不传溪上信，杨花犹见渡头春。愁杀渡江人。
<br>
<br>念奴娇
<br>
<br>水枫叶下，乍湖光清浅。凉生商素。西帝宸游罗翠盖，拥出三千宫女。绛彩娇春，铅华掩昼，占断鸳鸯浦。歌声摇曳，浣纱人在何处。别岸孤袅一枝，广寒宫殿，冷落栖愁苦。雪艳冰肌羞淡泊，偷把胭脂匀注。媚脸笼霞，芳心泣露，不肯为云雨。金波影里，为谁长恁凝伫。
<br>
<br>蓦山溪
<br>
<br>年芳已远，凉夏疏疏雨。菊占此时开，背佳期、清秋何处。滴成金豆，弹破栗文圆，临水槛，倚风亭，全胜东篱暮。茱萸未结，谁是多情侣。菖叶与葵花，也相饶、也□羞妒。主人著意，何必念登高，浮酒面，解烦襟，消尽当筵暑。
<br>
<br>减字木兰花
<br>
<br>青条绿叶。结起蓬瀛连万叠。风引飘飘。下有红波引六鳌。五城烟敛。剪碎彩云红点点。帖在山腰。旁有斑斑雪未消。
<br>
<br>浣溪沙
<br>
<br>楚客才华为发扬。深林著意不相忘。梦成燕国正芬芳。莫把品名闲议拟，且看青凤羽毛长。十分领取面前香。
<br>
<br>醉花阴
<br>
<br>轻红蔓引丝多少。剪青兰叶巧。人向月中归，留下星钿，弹破真珠小。
<br>
<br>等闲不管春知道。多著绣帘围绕。只恐被东风，偷得馀香，分付闲花草。
<br>
<br>西江月
<br>
<br>味过华林芳蒂，色兼阳井沈朱。轻匀绛蜡里团酥。不比人间甘露。神鼎十分火棘，龙盘三寸红珠。清含冰蜜洗云腴。只恐身轻飞去。
<br>
<br>玉楼春
<br>
<br>飞香漠漠帘帷暖。一线水沈烟未断。红楼西畔小阑干，尽日倚阑人已远。黄梅雨入芭蕉晚。凤尾翠摇双叶短。旧年颜色旧年心，留到如今春不管。
<br>
<br>虞美人
<br>
<br>一番雨过年芳浅。袅袅心情懒。章台人过马嘶声。小眉不展恨盈盈。怨清明。烟柔露软湖东岸。恼乱春风惯。一声莺是故园莺。及至如今□闻处、又多情。
<br>
<br>蓦山溪
<br>
<br>黄金线软，玉露生轻润。青头破初芽，拂烟痕、一枝犹嫩。东风著意，不放舞间□，春渐暖，柔无力，依依怨和□。旗亭带晚，又是清明近。惹尽别离愁，约啼莺、深深与问。灞陵伤感，那更入阳关，扳折处，我无心，行人自多恨。
<br>
<br>诉衷情（春情）
<br>
<br>楚江南岸小青楼。楼前人舣舟。别来后庭花晚，花上梦悠悠。
<br>
<br>山不断，水空流，谩凝眸。建康宫殿，燕子来时，多少闲愁。
<br>
<br>诉衷情（建康）
<br>
<br>钟山影里看楼台。江烟晚翠开。六朝旧时明月，清夜满秦淮。寂寞处，两潮回。黯愁怀。汀花雨细，水树风闲，又是秋来。
<br>
<br>诉衷情（宝月山作）
<br>
<br>清波门外拥轻衣。杨花相送飞。西湖又还春晚，水树乱莺啼。闲院宇，小帘帏。晚初归。钟声已过，篆香才点，月到门时。
<br>
<br>诉衷情（春词）
<br>
<br>长桥春水拍堤沙。疏雨带残霞。几声脆管何处桥下有人家。宫树绿，晚烟斜。噪闲鸦。山光无尽，水风长在，满面杨花。
<br>
<br>诉衷情（寒食）
<br>
<br>涌金门外小瀛洲。寒食更风流。红船满湖歌吹，花外有高楼。晴日暖，淡烟浮。恣嬉游。三千粉黛，十二阑干，一片云头。
<br>
<br>蝶恋花
<br>
<br>开到杏花寒食近。人在花前，宿酒和春困。酒有尽时情不尽。日长只恁厌厌闷经岁别离闲与问。花上啼莺，解道深深恨。可惜断云无定准。不能为寄蓝桥信。
<br>
<br>柳梢青（吴中）
<br>
<br>岸草平沙。吴王故苑，柳袅烟斜。雨后寒轻，风前香软，春在梨花。行人一棹天涯。酒醒处、残阳乱鸦。门外秋千，墙头红粉，深院谁家。
<br>
<br>夏云峰（伤春）
<br>
<br>天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得馀芳，已成幽恨。都几日阴沈，连宵慵困。起来韶华都尽。怨入双眉闲斗损。乍品得情怀，看承全近。深深态、无非自许。厌厌意、终羞人问。争知道、梦里蓬莱，待忘了馀香，时传音信。纵留得莺花，东风不住，也则眼前愁闷。
<br>
<br>望江南
<br>
<br>成都好，蚕市趁遨游。夜放笙歌喧紫陌，春邀灯火上红楼。车马溢瀛洲。人散后，茧馆喜绸缪。柳叶已饶烟黛细，桑条何似玉纤柔。立马看风流。
<br>
<br>望江南
<br>
<br>成都好，药市晏游闲。步出五门鸣剑佩，别登三岛看神仙。缥缈结灵烟。云影里，歌吹暖霜天。何用菊花浮玉醴，愿求朱草化金丹。一粒定长年。
<br>
<br>南柯子（六和塔）
<br>
<br>金甃蟠龙尾，莲开舞凤头。凉生宫殿不因秋。门外莫寻尘世，卷地江流。霁色澄千里，潮声带两洲。月华清泛浪花浮。今夜蓬莱归梦，十二琼楼。
<br>
<br>减字木兰花（李公麟山阴图）
<br>
<br>山阴道士。鹤目龟趺多秀气。右领将军。萧散精神一片云。东山太传。落落龙骧兼虎步。潦倒支公。穷骨零丁少道风。
<br>
<br>念奴娇（夏日避暑）
<br>
<br>故园避暑，爱繁阴翳日，流霞供酌。竹影筛金泉漱玉，红映薇花帘箔。素质生风，香肌无汗，绣扇长闲却。双鸾栖处，绿筠时下风箨。
<br>
<br>吹断舞影歌声，阳台人去，有当年池阁。佩结兰英凝念久，言语精神依约。燕别雕梁，鸿归紫塞，音信凭谁托。争知好景，为君长是萧索。
<br>
<br>惜双双（墨梅）
<br>
<br>庾岭香前亲写得。子细看，粉匀无迹。月殿休寻觅。姑射人来，知是曾相识。不要青春闲用力。也会寄、江南信息。著意应难摘。留与梨花，比并真颜色。
<br>
<br>洞仙歌
<br>
<br>广寒晓驾，姑射寻仙侣。偷被霜华送将去。过越岭、栖息南枝，匀妆面、凝酥轻聚。爱横管、孤度陇头声，尽拚得幽香，为君分付。水亭山驿，衰草斜阳，无限行人断肠处。尽为我、留得多情，何须待、春风相顾。任倒断、深思向梨花，也无奈寒食，几番春雨。
<br>
<br>楚宫春慢
<br>
<br>轻盈绛雪。乍团聚同心，千点珠结。画馆绣幄低飞，融融香彻。笑里精神放纵，断未许、年华偷歇。信任芳春都不管，淅淅南熏，别是一家风月。
<br>
<br>扁舟去后，回望处、娃宫凄凉凝咽。身似断云零落，深心难说。不与雕栏寸地，忍观著、漂流离缺。尽日厌厌总无语，不及高唐梦里，相逢时节。
<br>
<br>
<br>
<br>
<br>
<br>
<br>
<br>
<br> 
<br>
<br>【张来】
<br>
<br>秋蕊香
<br>
<br>帘幕疏疏风透。一线香飘金兽。朱阑倚遍黄昏后。廊上月华如昼。
<br>
<br>别离滋味浓于酒。著人瘦。此情不及墙东柳。春色年年如旧。
<br>
<br>少年游
<br>
<br>含羞倚醉不成歌。纤手掩香罗。偎花映烛，偷传深意，酒思入横波。
<br>
<br>看朱成碧心迷乱，翻脉脉、敛双蛾。相见时稀隔别多。又春尽、奈愁何。
<br>
<br>
<br>
<br>
<br>
<br>
<br>
<br>【侯蒙】
<br>
<br>临江仙
<br>
<br>未遇行藏谁肯信，如今方表名踪。无端良匠画形容。当风轻借力，一举入高空。
<br>
<br>才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。
<br>
<br>
<br>
<br>
<br>
<br>
<br>
<br>
<br>【陈从古】
<br>
<br>蝶恋花
<br>
<br>日借轻黄珠缀露。困倚东风，无限娇春处。看尽夭红浑漫语。淡妆偏称泥金缕。
<br>
<br>不共铅华争胜负。殿后开时，故欲寻春去。去似朝霞无定所。那堪更著着花雨。
<br>
<br>
<br>
<br>
<br>
<br>
<br>
<br> 
<br>
<br>【姚宽】
<br>
<br>菩萨蛮（春愁）
<br>
<br>斜阳山下明金碧。画楼返照融春色。睡起揭帘旌。玉人蝉鬓轻。
<br>
<br>无言空伫立。花落东风急。燕子引愁来。眉心那得开。
<br>
<br>菩萨蛮（别恨）
<br>
<br>梦中不记江南路。玉钗翠鬓惊春去。午醉晚来醒。暝烟花上轻。
<br>
<br>红绡空浥泪。锦字凭谁寄。衫薄暖香销。相思云水遥。
<br>
<br>怨王孙（春情）
<br>
<br>毵毵杨柳绿初低。澹澹梨花开未齐。楼上情人听马嘶。忆郎归。细雨春风湿酒旗。
<br>
<br>生查子（情景）
<br>
<br>郎如陌上尘，妾似堤边絮。相见两悠扬，踪迹无寻处。酒面扑春风，泪眼零秋雨。过了别离时，还解相思否。
<br>
<br>踏莎行（秋思）
<br>
<br>蘋叶烟深，荷花露湿。碧芦红蓼秋风急。采菱渡口日将沉，飞鸿楼上人空立。
<br>
<br>彩凤难双，红绡暗泣。回纹未剪吴刀沥。梦云归处不留踪，厌厌一夜凉蟾入。
<br>
<br>
<br>
<br>
<br>
<br>
<br>
<br>
<br>
<br>【刘珙】
<br>
<br>满江红（遥寿仲固叔谊）
<br>
<br>南郭新居，忆乡社、久成疏隔。乘暇日、风吹衣袂，花迎村陌。果核鸡豚张燕豆，儿童父老联宾席。想笋舆、到处水增光，山添色。
<br>
<br>应情念，天涯侄。随官牒，飘萍迹。叹离多聚少，感今思昔。鬓影羞临湘水绿，梦魂常对屏山碧。凭画栏、搔首望归云，情无极。
<br>
<br>
<br>
<br>
<br>
<br>
<br>
<br>
<br>
<br>【黄格】
<br>
<br>水调歌头（寿留守刘枢密）
<br>
<br>富贵不难致，名节几人全。渡江龙化，于今，五十有三年。历数朝堂诸老，谁似武夷仙伯，操行老弥坚。吾道适中否，一柱独擎天。
<br>
<br>湖南北，江左右，屡藩宣。韩公城下，烽火静、米斗三钱。人愿公归台鼎，我愿公归中隐，九老要齐肩。岁岁祝公寿，风月伴梅仙。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【汤思退】
<br>
<br>菩萨蛮（游水月寺）
<br>
<br>画船横绝湖波练。更上雕鞍穷翠巘。霜橘半垂黄。征衣尽日香。
<br>
<br>钟声云外听。金界青松映。何处是华山。峰峦杳霭间。
<br>
<br>
<br>
<br>
<br>
<br>
<br>
<br>【张仲宇】
<br>
<br>如梦令（秋怀）
<br>
<br>送过雕梁旧燕。听到妆楼新雁。菊讯一何迟，倒尽清樽谁伴。魂断。魂断。人与暮云俱远。
<br>
<br>
<br>
<br>
<br>
<br>
<br>
<br>
<br>【洪迈】
<br>
<br>满江红
<br>
<br>（立夏前一日借坡公韵）
<br>
<br>雨涩风慳，双溪閟、几曾洋溢。长长是、非霞散绮，岫云凝碧。修禊欢游今不讲，流觞故事何从觅。待它时、水到却寻盟，筹输一。燕舞倦，莺吟毕。春肯住，才明日。池塘波绿皱，小荷争出。童子舞雩浑怅望，吾人提笔谁飘逸。记去年、修竹暮天寒，无丛迹。
<br>
<br>临江仙
<br>
<br>绮席流欢欢正洽，高楼佳气重重。钗头小篆烛花红。直须将喜事，来报主人公。桂月十分春正半，广寒宫殿葱葱。姮娥相对曲阑东。云梯知不远，平步蹑东风。
<br>
<br>导引
<br>
<br>（高宗梓宫发引三首）
<br>
<br>寒日短，草露朝晞。仙鹤下，梦云归。大椿亭畔苍苍柳，怅无由、挽住天衣。昭阳深，暝鸦飞。愁带箭、恋恩栖。笳箫三叠奏，都人悲泪袂成帷。
<br>
<br>六州
<br>
<br>尧传舜，盛事千古难并。回龙驭，辞凤掖，北内别有蓬瀛。为天子父，册鸿名。万年千几福康宁。春秋不说楚冥灵。莱衣彩戏，汉殿玉卮轻。宸游今不见，烟外落霞明。前回丁未，雾塞神京。正同符、光武中兴。擎天独力扶倾。定宗庙，保河山，乾坤整顿庚庚。功成了，脱屣遗荣。访崆峒、容与丹庭。笑挹庆寰、不留行。吾皇哀恋，泪血洒神旌。肠断涛江渡，明日稽山暮云，东望元陵。
<br>
<br>十二时
<br>
<br>璧门双阙转苍龙。德寿俨祇宫。轩屏正坐，天子亲拜天公。仪绅笏，罗鹓鹭，粲庭中。仙家欢不尽，人世寿无穷。谁知云路，玉京成就，催返璇穹。转手万缘空。见说烟霄好处，不与下方同。尘合雾迷濛。笙箫寥寂，楼阁玲珑。中兴大业，巍巍稽古成功。事去孤鸿。忍听宵柝晨钟。灵举驾，素帏低，杳庞茸。浙江潮，万神护，川后滋恭。因山祇事，崔嵬禹穴，此日重逢。柏城封。愁长夜、起悲风。歌清庙、千古诵高宗。
<br>
<br>踏莎行
<br>
<br>院落深沉，池塘寂静。帘钩卷上梨花影。宝筝拈得雁难寻，篆香消尽山空冷。钗凤斜欹，鬓蝉不整。残红立褪慵看镜。杜鹃啼月一声声，等闲又是三春尽。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【赵缩手】
<br>
<br>浪淘沙
<br>
<br>损屋一间儿。好与支持。休教风雨等闲欺。觅个带修安稳路，休遣人知。须是着便宜。运转临时。袄知险里却防危。透得玄关归去路，方步云梯。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【张风子】
<br>
<br>满庭芳
<br>
<br>咄哉牛儿，心壮力壮，几人能可牵系。为爱原上，娇嫩草萋萋。只管侵青逐翠，奔走后、岂愿群迷。争知道，山遥水远，回首到家迟。
<br>
<br>牧童，能有智，长绳牢把，短梢高携。任从它，入泥入水无为。我自心调步稳，青松下、横笛长吹。当归处，人牛不见，正是月明时。
<br>
<br>
<br>
<br>
<br>
<br>
<br>
<br>
<br>【洪惠英】
<br>
<br>减字木兰花
<br>
<br>梅花似雪。刚被雪来相挫折。雪里梅花。无限精神总属他。梅花无语。只有东君来作主。传语东君。且与梅花作主人。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【何作善】
<br>
<br>浣溪沙
<br>
<br>草草杯盘访玉人。灯花呈喜座添春。邀郎觅句要奇新。黛浅波娇情脉脉，云轻柳弱意真真。从今风月属闲人。
<br>
<br>
<br>
<br>
<br>
<br>
<br>
<br>【刘之翰】
<br>
<br>水调歌头（献田都统）
<br>
<br>凉露洗金井，一叶下梧桐。谪仙浪游，何事华发作诗翁。乌帽萧萧一幅，坐对清泉白石，矫首抚长松。独鹤归来晚，声在碧霄中。神仙宅，留玉节，驻金狨。黔南一道、十万貔虎控雕弓。笑折碧荷倒影，自唱采连新曲，词句满秋风。剑佩八千几，长入大明宫。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【太学诸生】
<br>
<br>南乡子
<br>
<br>洪迈被拘留。稽首垂哀告彼酋。七日忍饥犹不耐，堪羞。
<br>
<br>苏武争禁十九秋。厥父既无谋。厥子安能解国忧。万里归来夸舌辨，村牛。好摆头时便摆头。
<br>
<br>
<br>
<br>
<br>
<br> 
<br>
<br>【晁公武】
<br>
<br>鹧鸪天
<br>
<br>笑擘黄柑酒半醒。玉壶金斗夜生冰。开窗尽见千山雪，雪未消时月正明。兰烬短，麝煤轻。画楼钟鼓已三更。倚栏谁唱清真曲，人与梅花一样清。
<br>
<br>
<br>
<br>
<br>
<br>
<br>
<br>
<br>
<br>【林仰】
<br>
<br>少年游（早行）
<br>
<br>霁霞散晓月犹明。疏木挂残星。山径人稀，翠萝深处，啼鸟两三声。霜华重迫驼裘冷，心共马蹄轻。十里青山，一溪流水，都做许多情。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【邵伯雍】
<br>
<br>虞美人（赏梅月夜有怀）
<br>
<br>玉壶满插梅梢瘦。帘幕轻寒透。从今春恨满天涯。月下几枝疏影、透窗纱。锦城咫尺如千里。乍别难成寐。孤眠半晌断人肠。夜静分明全似、那人香。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【黄中辅】
<br>
<br>念奴娇
<br>
<br>炎精中否，叹人材委靡，都无英物。胡马长驱三犯阙，谁作长城坚壁。万国奔腾，两宫幽陷，此恨何时雪。草庐三愿，岂无高卧贤杰。天意眷我中兴，吾皇神武，踵曾孙周发。河海封疆俱效顺，狂虏何劳灰灭。翠羽南巡，叩阍无路，徒有冲冠发。孤忠耿耿，剑铓冷浸秋月。
<br>
<br>满庭芳（题太平楼）
<br>
<br>快磨三尺剑，欲斩佞臣头。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【郑闻】
<br>
<br>瑞鹤仙（赠官妓周韵）
<br>
<br>醉归来，不悟人间天上，云雨难寻旧迹。但馀香、暗着罗衾，怎生忘得。
<br>
<br>
<br>
<br>
<br>
<br>
<br>
<br>
<br>
<br>
<br>【刘望之】
<br>
<br>鹊桥仙
<br>
<br>只应将巧畀人间，定却向、人间乞取。
<br>
<br>如梦令
<br>
<br>休絮。休絮。我自明朝归去。
<br>
<br>水调歌头
<br>
<br>劝子一杯酒，清泪不须流。人间千古，俯仰如梦说扬州。何况楚王台畔，为雨为云无限，人事付轻沤。聚散随来去，天地有虚舟。谪仙人，解金龟，换美酒。载与君游，流水曲觞且赓酬。麾盖飞迎过霭，江滨响振歌喉，拚醉又何求。三万六千日，日日此优游。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【法常】
<br>
<br>渔父词
<br>
<br>此事楞严常露布。梅华雪月交光处。一笑寥寥空万古。风瓯语。迥然银汉横天宇。蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。
<br>
<br>
<br>
<br>
<br>
<br>
<br>
<br>
<br>
<br>
<br>【陆淞】
<br>
<br>念奴娇（和李汉老）
<br>
<br>黄橙紫蟹，映金壶潋滟，新醅浮绿。共赏西楼今夜月，极目云无一粟。挥尘高谈，倚栏长啸，下视鳞鳞屋。轰然何处，瑞龙声喷蕲竹。何况露白风清，银河澈汉，仿佛如悬瀑。此景古今如有价，岂惜明珠千斛。灏气盈襟，冷风入袖，只欲骑鸿鹄。广寒宫殿，看人颜似冰玉。
<br>
<br>瑞鹤仙
<br>
<br>脸霞红印枕。睡觉来、冠儿还是不整。屏间麝煤冷。但眉峰压翠，泪珠弹粉。堂深昼永。燕交飞、风帘露并。恨无人，与说相思，近日带围宽尽。重省。残灯朱幌，淡月纱窗，那时风景。阳台路迥。云雨梦，便无准。待归来，先指花梢教看，却把心期细问。问因循、过了青春，怎生意稳。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【卓世清】
<br>
<br>卜算子（题徐仙亭）
<br>
<br>流水一湾西。晚坐孤亭静。不见高人跨鹤归，风竹摇清影。往古与来今，休用重重省。十里梅花雪正晴，月挂遥山冷。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【李结】
<br>
<br>浣溪沙
<br>
<br>花圃萦回曲径通。小亭风卷绣帘重。秋千闲倚画桥东。双蝶舞馀红便旋，交莺啼处绿葱珑。远山眉黛晚来浓。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【向滈】
<br>
<br>水调歌头
<br>
<br>短棹舣湍石，华月满汀洲。应知孤客无寐，特地照离忧。谁念姮娥单枕，寂寞广寒宫殿，亦自□□□。□□□□□，□□□□□。□怜我，尘满袖，雪盈头。两乡千里萦恨，何事不归休。遥想闺中今夜，夜久寒生玉臂，犹自倚高楼，别泪入湘水，归梦绕鄜州。
<br>
<br>念奴娇（木樨）
<br>
<br>霜威凄紧，政悲风摇落，千山群木。十里清香方盛赏，岩桂娇黄姹绿。九畹衰业，东篱落蕊，到此成粗俗。孤标高远，淡然还媚幽独。憔悴诗老多情，问佳人底事，幽居空谷。日暮天寒垂翠袖，愁倚萧萧脩竹。林下神情，月边风露，不向雕栏曲。殷勤惟有，篆烟留得馀馥。
<br>
<br>满庭芳（寿妻母高令人）
<br>
<br>玉粉匀梅，麹尘浮柳，尽檐迟日融融。金猊喷麝，庭户转香风。好是闲居戏彩，寿觞举、和满春容。须知道，闺门孕秀，佳气在帘栊。
<br>
<br>无穷。观盛事，年年此会，拚醉金钟。又何须、西池高宴仙宫。尽把乔松□寿，兼大国、秦虢重封。那堪更，门阑多喜，女婿近乘龙。
<br>
<br>青玉案
<br>
<br>别时抆泪花无语。但一味、教郎佳。此日扁舟游远浦。雨晴云树。月斜烟树。目断家何许。红笺不寄相思句。人在潇湘雁回处。屈指归期秋已幕。万千里路。两三头绪。恨不飞将去。
<br>
<br>青玉案
<br>
<br>多情赋得相思分。便揽断、愁和闷。万种千般说不尽。吃他圈樻，被他拖逗，便佛也、须教恨。传消寄息无凭信。水远山遥怎生奔。梦也而今难得近。伊还知道，为伊成病，便死也、谁能问。
<br>
<br>小重山
<br>
<br>翡翠林梢青黛山。小楼新罨画，卷珠帘。碧纱窗外水挼蓝。凭栏处，相对玉纤纤。人散酒阑珊。夜长都睡皱，唾花衫。一弯残月下风檐。凌波去，罗袜步蹁跹。
<br>
<br>踏莎行
<br>
<br>万水千山，两头三绪。凭高望断迢迢路。钱塘江上客归迟，落花流水青春暮。步步金莲，朝朝琼树。目前都是伤心处。飞鸿过尽没书来，梦魂依旧阳台雨。
<br>
<br>蝶恋花
<br>
<br>费尽东君无限巧。玉减香销，回首令人老。梦绕岭头归未到。角声吹断江天晓。燕子来时春正好。寸寸柔肠，休问愁多少。从此欢心还草草。凭栏一任桃花笑。
<br>
<br>临江仙（再到桂林）
<br>
<br>瘦损东阳绿底事，离愁别恨难禁。夜长谁共拥孤衾。来时青鬓在，今已二毛侵。流水青山依旧是，兰桡往事空寻。一番风雨又春深。桃花都落尽，赢得是清阴。
<br>
<br>临江仙
<br>
<br>乱后此身何计是，翠微深处柴扉。即今双鬓已如丝。虚名将底用，真意在鸱夷。治国无谋归去好，衡门犹可楼迟。不妨沉醉典春衣。人生行乐耳，须富贵何时。
<br>
<br>武陵春（藤州江月楼）
<br>
<br>长记酒醒人散后，风月满江楼。楼外烟波万顷秋。高槛冷飕飕。想见云鬟香雾湿，斜坠玉搔头。两处相思一样愁。休更照鄜州。
<br>
<br>阮郎归
<br>
<br>隔离疏影照横塘。东风吹暗香。陇头归路指苍茫。江南春兴长。■小院，静回廊。有人凭短墙。角声惊梦月横窗。此时能断肠。
<br>
<br>南乡子（白石铺）
<br>
<br>临水窗儿。与卷珠帘看画眉。雨浴红衣惊起后，争知。水远山长各自飞。受尽孤栖。极目风烟说与谁。直是为他憔悴损，寻思。怎得心肠一似伊。
<br>
<br>西江月
<br>
<br>流水断桥衰草，西风落日清笳。往来赢得鬓边华。此去征鞍休跨。烟溆绿深陂筱，霜篱红老江花。青山尽处是侬家。拟唤渔舟东下。
<br>
<br>西江月
<br>
<br>门柳疏疏映日，井桐策策翻秋。萧条不似那时游。只有山光依旧。别久犹牵去梦，怀多还惹新愁。吹箫人在雁回州。不管沈郎消瘦。
<br>
<br>西江月
<br>
<br>竹寺青灯永夜，江城黄叶高秋。当时文物尽交游。
<br>
<br>更为笛声怀旧。牢落一生羁思，风流万斛诗愁。强邀从事到青州。酒病绵绵越瘦。
<br>
<br>西江月
<br>
<br>抵死漫生要见，偷方觅便求欢。十分赢得带围宽。划地如今难恋。枕畔水沉烟尽，床头银蜡烧残。鸳衾不觉夜深寒。记取有人肠断。
<br>
<br>西江月
<br>
<br>别后千思万想，眼前一日三秋。小街栏槛记追游。料得新妆依旧。自笑非常蒂殢，为他无限闲愁。莫将离恨寄鄜州。闻道腰肢愈瘦。
<br>
<br>虞美人（临安客店）
<br>
<br>酒阑欹枕新凉夜。断尽人肠也。西风吹起许多愁。不道沉腰潘鬓、不禁秋。如今病也无人管。真个难消遣。东邻一笑直千金。争奈茂陵情分、在文君。
<br>
<br>虞美人
<br>
<br>宝梳半脱文窗里。玉软因谁醉。锦鸳应是懒熏香。□我水村孤酌、减疏狂。此时纵有千金笑。情味如伊少。带围宽尽莫教知。嫌怕为侬成病、似前时。
<br>
<br>南歌子
<br>
<br>路尽湘江水，人行瘅雾间。昏昏西日度严关。天外一簪初见、岭南山。北雁连书断，新霜点鬓斑。此时休问几时还。准拟桂林佳处、过春残。
<br>
<br>点绛唇
<br>
<br>屈指新冬，肃霜天气重阳后。授衣时候。兰菊香盈袖。此日生申，维岳钟神秀。倾名酎。篆添金兽。共祝如椿寿。
<br>
<br>减字木兰花
<br>
<br>多情被恼。枉了东君无限巧。真个愁人。一片轻飞减却春。阑干凭暖。目断彩云肠也断。两岸青山。隐隐孤舟浪接天。
<br>
<br>朝中措
<br>
<br>平生此地几经过。家近奈情何。长记月斜风劲，小舟犹渡烟波。而今老大，欢消意减，只有愁多。不似旧时心性，夜长听彻渔歌。
<br>
<br>忆秦娥
<br>
<br>秋萧索。别来先自情怀恶。情怀恶。日斜庭院，月明帘幕。轻离却似於人薄。而今休更思量着。思量着。肝肠空断，水云辽邈。
<br>
<br>摊破丑奴儿
<br>
<br>自笑好痴迷。只为俺、忒セ雏儿。近来都得傍人道，帖儿上面，言儿语子，那底都是虚脾。楼上等多时。两地里、人马都饥。低低说与当直底，轿儿抬转，喝声靠里，看俺么、裸而归。
<br>
<br>好事近
<br>
<br>清晓渡横江，江上月寒霜白。寂寞断桥南畔，有一枝春色。玉肌孤瘦恰如伊，此际转相忆。且道这些烦恼，看几时休得。
<br>
<br>点绛唇
<br>
<br>（和彪德美韵赠杨伯原）
<br>
<br>蕙怨兰愁，玉台羞对啼妆面。懒匀香脸。不放眉峰展。幽恨谁知，锦字空传远。何时见。为郎肠断。不似郎情浅。
<br>
<br>阮郎归
<br>
<br>湘南楼上好凭栏。西风吹鼻酸。宦游何处不惊湍。白鸥盟已寒。空饮恨，废追欢。沈郎衣带宽。故人休放酒杯干。而今行路难。
<br>
<br>如梦令（道人书郡楼）
<br>
<br>旧恨新愁无际。近水远山都是。西北有高楼，正为行藏独倚。留滞。留滞。家在吴头楚尾。
<br>
<br>如梦令（次韵子文邢文）
<br>
<br>梦断绿窗莺语。消遣客愁无处。小槛俯青郊，恨满楚江南路。归去。归去。花落一川烟雨。
<br>
<br>如梦令（书百方观音寺壁）
<br>
<br>直面雨轻风峭。极目水空烟渺。家在武陵溪，无限壑讥峰诮。归好。归好。睡足一江春晓。
<br>
<br>如梦令（书弋阳楼）
<br>
<br>楼上千峰翠巘。楼下一湾清浅。宝簟酒醒时，枕上月华如练。留恋。留恋。明日水村烟岸。
<br>
<br>如梦令
<br>
<br>杨柳千丝万缕。特地织成愁绪。休更唱阳关，便是渭城西路。归去。归去。红杏一腮春雨。
<br>
<br>如梦令
<br>
<br>野店几杯空酒。醉里两眉长皱。已自不成眠，那更洒醒时候。知否。知否。直是为他消瘦。
<br>
<br>如梦令
<br>
<br>谁伴明窗独坐。和我影儿两个。灯烬欲眠时，影也把人抛躲。无那。无那。好个恓惶的我。
<br>
<br>如梦令
<br>
<br>厮守许多时价。谁信一筹一画。相送到矾园，赢得泪珠如泻。挥洒。挥洒。将底江州司马。
<br>
<br>长相思
<br>
<br>桃花堤。柳花堤。芳草桥边花满溪。而今戎马嘶。
<br>
<br>千山西。万山西。归雁横云落日低。登楼望欲迷。
<br>
<br>长相思
<br>
<br>行相思。坐相思。两处相思各自知。相思更为谁。
<br>
<br>朝相思。暮相思。一日相思十二时。相思无尽期。
<br>
<br>菩萨蛮（望行人）
<br>
<br>小楼不放珠帘卷。菱花羞照啼妆面。金鸭水沉烟。待君来共添。鹊声生暗喜。翠袖轮纤指。细细数归程。脸桃春色深。
<br>
<br>菩萨蛮
<br>
<br>云屏月帐孤鸾恨。香消玉减无人问。斜倚碧琅玕。萧萧生暮寒。低垂双翠袖。袖薄轻寒透。庭院欲黄昏。凝情空断魂。
<br>
<br>清平乐（次韵王武子寄远）
<br>
<br>离愁万斛。春思难拘束。瘦尽玉肌清彻骨。蹙损两眉秀绿。画屏罗幌输君。文鳞锦翼尤勤。长记酒醒香冷，笑将髻子隈人。
<br>
<br>卜算子（寄内）
<br>
<br>休逞一灵心，争甚闲言语。十一年间并枕时，没个牵情处。四岁学言儿，七岁娇痴女。说与傍人也断肠，你自思量取。
<br>
<br>
<br>
<br>
<br>
<br>
<br>
<br>
<br>
<br>【葛郯】
<br>
<br>玉蝴蝶
<br>
<br>（和维扬晁侍郎寄伯强）
<br>
<br>忆昨苕溪，惯弄五亭月笛，四水烟蓑。何事毗檀门外，马驻长坡。野花中、乱红杳霭，小桥外、叠翠嵯峨。且颜酡。但存信齐词长袖，舞倒婆娑。云何。主盟惠政，春行五马，月皎千波。赢得宾僚，听隔墙、无事高歌。帐烟寒、瑞麟影坠，帘雾细、宝鸭香多。试蹉跎。一枰落日，又送樵柯。
<br>
<br>念奴娇（和人）
<br>
<br>冯夷微怒，被鲛人水府，织成绡縠。何处飞来双白鹭，点破一溪寒玉。岸柳烟迷，海棠酒困，赢得春眠足。凭栏搔首，为谁消遣愁目。遥想居士床头，竹渠新雨。溜瓮中春醁。不惜千钟为客寿，倒卧南山新绿。晚月催归，春风留住，费尽纱笼烛。恍疑仙洞，梦游天柱林屋。
<br>
<br>念奴娇（和人）
<br>
<br>阳关西路，看垂杨客舍，嫩浮波縠。宝马嘶风人渐远，隐隐歌声戛玉。踏遍春山，归来高卧，笑濯沧浪足。孤鸿天际，断霞摇曳心目。香露飞入壶中，仙家九酝，酿百花醽醁。一朵巫阳休怅望，且看家山眉绿。歌罢风生，舞馀花颤，凤髓飘红烛。瑶台月冷，夜归斗挂银屋。
<br>
<br>洞仙歌
<br>
<br>（壬辰六月十二日纳凉）
<br>
<br>璚楼十二，无限神仙侣。紫绂丹麾彩鸾驭。步虚声杳霭，碧落天高，微云淡，点破瑶阶白露。暗香来水阁，冰簟纱厨，一枕风轻自无暑。更上水精帘，斗挂阑干，银河浅、天孙将渡。终不如、归去在苕川，看千顷菰蒲，乱鸣秋雨。
<br>
<br>洞仙歌
<br>
<br>（十三夜再赏月用前韵）
<br>
<br>藐姑仙子，天外谁为侣。八极浮游气为驭。看朝餐沆瀣，暮饮醒醐，瑶台冷，吹落九天风露。翠空云幕净，宝鉴无尘，碧树秋来暗消暑。残夜水明楼，影落寒溪，行人起、沙头唤渡。任角声、吹落小梅花，梦不到渔翁，一蓑烟雨。
<br>
<br>满庭霜（宴黄仲秉镇江守）
<br>
<br>红叶飞时，青山缺处，云横秋影斜阳。凤凰旌节，何事到吾乡。要见大江东去，寒光静、水与天长。人争看，恩袍焕锦，新惹御炉香。
<br>
<br>满城，夸盛事，两邦鼓吹，几部笙簧。看万红千翠，簇拥云裳。况是重阳近也，萸露紫、菊吐轻黄。休辞醉，明朝一枕，歌韵尚悠扬。
<br>
<br>满庭霜（述怀）
<br>
<br>归去来兮，苕谿深处，上有苍翠千峰。月桥烟墅，家在五湖东。试觅桃花流水，鸡犬静、人迹才通。沙汀晚，一天云锦，飞下水精宫。
<br>
<br>两年，官事少，江梅雾暗，多稼云丰。把毗坛清梦，尽入诗筒。只欠芦花夜宿，金溪上、一苇秋风。蓑衣在，不辞重整，来作钓鱼翁。
<br>
<br>满庭霜（和前）
<br>
<br>归去来兮，家林不远，梦魂飞绕烟峰。洞房花木，只在小池东。谁道云深无路，小桥外、一径相通。功名小，从教群蚁，鏖战大槐宫。
<br>
<br>故人，书夜到，秫田百亩，已兆年丰。把乌程烂醉，不数郫筒。醉后村歌正舞，团圞坐、一笑春风。洪崖伴，定驱鸾鹤，时一访衰翁。
<br>
<br>满庭霜（再和）
<br>
<br>归去来兮，心空无物，乱山不斗眉峰。夜禅久坐，窗晓日升东。已绝乘槎妄想，沧溪迥、不与河通。维摩室，从教花雨，飞舞下天空。
<br>
<br>何人，开宴豆，楚羹莼嫩，吴脸盘丰。看一声唉乃，落日收筒。应笑红尘陌上，津亭暮、十里斜风。从今去，青鞋黄帽，分付紫髯翁。
<br>
<br>满江红
<br>
<br>（和吕居仁酬芮国瑞提刑）
<br>
<br>家住苕西，小池映、青山一曲。翠深里、猿呼鹤应，短墙低屋。麦影离离翻翠浪，泉声氵虢氵虢敲寒玉。怪夜来、有蚁出糟床，篘新绿。
<br>
<br>和月种，南阳菊。饶云卖，淇园竹。任蛮争触战，世间荣辱。两目未消凭远恨，一筇费尽登山足。便棹舟、炊火荻花中，鲈鱼熟。
<br>
<br>满江红
<br>
<br>卷尽珠帘，楚天迥、阑干几曲。最好是、瑶台归路，月翻银屋。深院数枰风入座，高楼一喷云横玉。看橘林、霜浅未全黄，犹悬绿。
<br>
<br>悠然意，渊明菊。真如指，国师竹。者是非识破，都无荣辱。不管浮生如蝶梦，从教万事添蛇足。坐西昆、一笑八千秋，蟠桃熟。
<br>
<br>满江红
<br>
<br>郢客高歌，犹未亲、阳春一曲。多应是、连城有价，閟藏华屋。但使章台无异意，何妨一见邯郸玉。料锦囊、随客泛东溪，凌波绿。
<br>
<br>难独唱，篱边菊。谁与咏，阶前竹。想秋光不久，又成虚辱。过雁不知蛩有恨，行夔应笑..去无足。愿为予、落笔走盘珠，争圆熟。
<br>
<br>念奴娇
<br>
<br>年来衰懒，渐无心赏遍，目前佳趣。寂寂墙险春荠老，不到先生鼎俎。诗卷寻医，禅林结局，酒入昏田务。山头云气，为谁来往朝暮。犹有筇杖多情，扪萝踏石，坠半严华雨。更向葭丛摇短艇，惊起飞鸿烟渚。横玉凄清，焦桐古淡，一笑忘千虑。更阑人静，此声今在何处。
<br>
<br>念奴娇
<br>
<br>（再和咏杜庵高君忻聚画屏）
<br>
<br>蓬莱一岛，卧长烟千柳，西溪幽趣。苜蓿盘中初日上，不把胾臑充俎，和月栽松，饶云买石，只此为家务。倚楹清啸，断霞斜倚天暮。闻道块磊浇胸，槎牙肝肺，劝笔端风雨。壁上潇湘秋一帧，影落荻花洲渚。暗浦潮生，寒矶雪化，无复风，原空格，从吴校尘虑。此时渔父，短蓑合在何处。
<br>
<br>江神子
<br>
<br>亭亭鹤羽戏芝田。看群仙。起青涟。绿盖红幢，千乘去朝天。留得瑶姬清夜舞，人与月，斗婵娟。凭阑有恨不堪言。倩谁传。曲声圆。写尽清愁，香弄晚风妍。不羡山头窥玉井，花十丈，藕如船。
<br>
<br>江神子
<br>
<br>粼粼白水护青田。想真仙。弄清涟。十里香风，吹下碧云天。月在草堂人未寝，松竹暗，水涓涓。夜阑何事悄无言。怨空传。事难圆。欲借寒光，谁与伴清妍。待得凌波人肯住，呼玉笛，劝金船。
<br>
<br>鹧鸪天（咏野梅）
<br>
<br>千树家园锁旧津。谁移数点在孤村。海仙探蕊禽留影，楚客穿花蝶舞魂。桥断港，水横门。残霞零落晚烟昏。只因留住三更月，暗里香来别是春。
<br>
<br>鹧鸪天
<br>
<br>万木家园雾暗津。不须踏影下前村。须知苕霅水云窟，自有罗浮冰雪魂。横水馆，椅楼门。参旗有约共黄昏。此中有句无人见，谁在樽前领略春。
<br>
<br>洞仙歌
<br>
<br>风摇丹髻，叶翦西岩树。岁律峥嵘又如许。看千峰倒影，浮动觥船，纱窗外，万幅鲛绡斗舞。五弦弹不尽，碧落天高，隐隐孤鸿向云度。送斜红敛尽，催上蟾钩，金风细，点破瑶阶白露。任笛声、吹残一帘秋，看人□栏□，暮云高处。
<br>
<br>洞仙歌
<br>
<br>橹声伊轧，影转云间树。试问扁舟在何许。正溪堂波动，沙渚蘋轻，渔翁醉，隔岸蓑衣对舞。归来无一事，尊酒相逢，莫把光阴更虚度。看歌云杳霭，香雾轻盈，银河转，笑浥芙蓉晓露。纵西风、黄叶满庭秋，也不碍凝眸，乱山多处。
<br>
<br>洞仙歌
<br>
<br>丹青明灭，霜着谁家树。满眼风光向谁许。送寒鸦万点，流水孤村，归来晚，月影三人夜舞。金英秋已老，蜡缀寒葩，空里时闻暗香度。任一枝瓶小，数点钗寒，佳人笑，饮尽床头玉露。看纱窗、红日上三竿，把蝶影捎空，在花深处。
<br>
<br>水调歌头
<br>
<br>（送唯齐之官回舟松江赋）
<br>
<br>年来惯行役，楚尾又吴头。餐霞吸露，何事佳处辄迟留。云听渔舟夜唱，花落牧童横笛，占尽五湖秋。胡床兴不浅，人在庾公楼。绣帘卷，曲阑暝，翠鬟愁。森罗万象，与渠诗里一时收。天设四桥风月，地会三州山水，邀我伴沙鸥。明朝起归梦，一枕过蘋洲。
<br>
<br>水调歌头
<br>
<br>（舟回平望，久之过乌戍、值雨少憩，
<br>
<br>向晚复晴，再用韵赋二首）
<br>
<br>帆腹饱天际，树发渺云头。翠光千顷，为谁来去为谁留。疑是吴宫西子，淡扫修眉一抹，妆罢玉奁秋。中流送行客，却立望层楼。风色变，堤草乱，浪花愁。跳珠翻墨，轰雷掣电几时收。应是阳侯薄相，催我胸中锦绣，清唱和鸣鸥。残霞似相贷，一缕媚汀洲。
<br>
<br>水调歌头
<br>
<br>青铜昏水面，乌帽裹山头。风涛如此，天公作意巧相留。常记垂虹晚渡，卧看菰蒲烟雨，屈指十三秋。恍若华胥梦，无语下西楼。翠翻空，寒入座，不禁愁。五弦弹尽，隐隐天末暮虹收。欲伴渔翁钓艇，欸乃一声江上，寒碧点轻鸥。无人阻归兴，真欲迈长洲。
<br>
<br>兰陵王（和吴宣卿）
<br>
<br>乱烟簇。帘外青山渐肃。莲房静。荷盖半残，欲放清涟媚溪绿。凭高送远目。飞起沧洲雁鹜。寒窗静，荼コ未深，一枕胡床昼眠足。闲行问松菊。今□雨谁家，空对银烛。箫声忽下瑶台曲。看鹤舞风动，乌啼云起，何须舟内怨女哭。抱琴写幽独。情触。会相续。况节近中元，月浪翻屋。长鲸愁晓寒蟾促。要百柁倾□，万花流玉。山肴倒尽，又空腹，鲙野蔌。
<br>
<br>柳梢青（和人）
<br>
<br>谢家池阁。翠桁香浓，琐纱窗薄。夜雨灯前，秋风笔下，与谁同乐。主人许我清狂，奈酒量、从来最弱。颠倒冠巾，淋漓衣袂，醒时方觉。
<br>
<br>柳梢青
<br>
<br>空中雨阁。一段轻阴，翠铺林薄。橘内仙翁，棋边公子，共成清乐。主人有井留车，看席上、云轻柳弱。斗转檐头，鸡鸣窗外，无人知觉。
<br>
<br>朝中措（送蔡定夫）
<br>
<br>双鞬锦领出山西。戎幕护旌旗。横槊春风百咏，临淮夜月千卮。风流樽俎，琼花破艳，红药攒枝。赏尽竹西歌吹，珠帘十里香迷。
<br>
<br>感皇恩
<br>
<br>风雨半摧残，一园花老。绿遍池塘夜来草。看花何处，莫被此花相恼。世间多少事，邯郸道。凭远下临，暗尘飞绕。数点烟中树、水村小。斜阳且住，为我花间留照。从教红满地，何须扫。
<br>
<br>感皇恩
<br>
<br>花似镜中人，不堪衰老。空羡青青岸边草。多情消瘦，更被无情相恼。近来无限事，凭谁道。胡蝶满园，丛边空绕。睡起流莺过、语声小。琐窗危坐，更被玉蟾相照。夜阑梅影瘦，凭谁扫。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【甄龙友】
<br>
<br>水调歌头
<br>
<br>西风新叶坠，南国九秋初。周天三百六十五度、片云无。上有迢迢河汉，下有滔滔江水，横载洞庭湖。一叶放流去，人在浑仪图。满虚空，张宝盖，缀明珠。玻璃为地，游戏乾象驾坤舆。烂醉蓬莱方丈，遍入华严法界，试问夜何如。北斗转魁柄，东海欲飞乌。
<br>
<br>南乡子（寿木状元）
<br>
<br>十月小阳春。放榜梅花作状元。重庆礼成三日后，生贤。第一龙飞不偶然。劝酒自弹弦。更着班衣寿老仙。见说海坛沙涨也，明年。此夜休嗔我近前。
<br>
<br>贺新郎
<br>
<br>思远楼前路。望平堤、十里湖光，画船无数。绿盖盈盈红粉面，叶底荷花解语。斗巧结、同心双缕。尚有经年离别恨，一丝丝、总是相思处。相见也，又重午。清江旧事传荆楚。叹人情、千载如新，尚沉菰黍。且尽尊前今日醉，谁肯独醒吊古。泛几盏、菖蒲绿醑。两两龙舟争竞渡，奈珠帘、暮卷西山雨。看未足，怎归去。
<br>
<br>霜天晓角
<br>
<br>峨眉仙客。四海文章伯。来向东坡游戏，人间世、著不得。去国谁爱惜。在天何处觅。但见尊前人唱，前赤壁、后赤壁。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【范端臣】
<br>
<br>念奴娇
<br>
<br>寻常三五，问今夕何夕，婵娟都胜。天豁云收崩浪净，深碧琉璃千顷。银汉无声，冰轮直上，桂湿扶疏影。纶巾玉尘，庾楼无限清兴。谁念江海飘零，不堪回首，惊鹊南枝冷。万点苍山何处是，修竹吾庐三径。香雾云鬟，清辉玉臂，醉了愁重醒。参横斗转，辘轳声断金井。
<br>
<br>念奴娇（上太守月词）
<br>
<br>玉楼绛气，卷霞绡云浪，飞空蟾魄。人世江山惊照耀，烟霭鳌峰千尺。陆海蓬壶，银葩星晕，点破琉璃碧。有人吟笑，紫荷香满晴陌。况是东府君侯，西清别骑，樽俎开华席。迤逦飞轮催杖履，入对青藜仙客。襦袴歌谣，升平风露，拼取金莲侧。梅花吹动，满城依旧春色。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【韦能谦】
<br>
<br>虞美人
<br>
<br>风清日晚溪桥路。绿暗摇残雨。闲亭小立望溪山。画出明湖深秀、水云间。漫郎疏懒非真吏。欲去无深计。功名英隽满凌烟。省事应须速上、五湖船。
<br>
<br>
<br>
<br>
<br>
<br>
<br>
<br>【耿时举】
<br>
<br>浣溪沙
<br>
<br>露压蔷薇金井栏。辘轳声断碧丝乾。辽阳无信带围宽。花落池塘春梦静，月生帘幕夜香寒。闲愁无力凭阑干。
<br>
<br>浣溪沙
<br>
<br>独鹤山前步药苗。青山只隔过溪桥。洞宫深处白云飘。碧井卧花人寂寞，画廊鸣叶雨潇潇。漫题诗句满芭蕉。
<br>
<br>满江红
<br>
<br>问月杯空，谪仙去、无人重举。兰台旧、扁舟乘兴，处留奇语。洞府初疑仙骨瘦，樽前尚爱纶巾舞。信前身、太白尚何疑，词高古。盟后会，偕真侣。黄叶渡，丹枫渚。道五湖烟浪，胜游湓浦。念我身闲鸥样度，似海山共去君应许。但只愁、岳牧要人□，□原无空格，据撑住。
<br>
<br>喜迁莺
<br>
<br>暮春清昼。政莺啭夏林，棠阴初秀。鼓角让雄，旌旗明灭，宝马又还西骤。山水六朝堪画，宫阙千门如绣。印悬斗。盛元戎小队，花间迎候。芳酎。为公寿。带雨梨花，未用啼红袖。玉帐风前，胡床月下，谈笑要清群丑。桃叶渡船应在，太白洒楼依旧。暂回首。看槐班爰立，沙堤成就。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【吴儆】
<br>
<br>念奴娇（寿程致政）
<br>
<br>凉生秋早，正梧桐院落，风清月白。帘卷香凝人笑喜，应是瀛洲仙谪。云绕画梁，花明彩服，中有人华发。恩袍蓝绿，高年况已逾百。最是有子宜家，兰阶方竞，珠履延佳客。好唤凌波来洛浦，醉促霓裳仙拍。玉井开莲，金茎承露，莫惜金尊侧。试占弧兆，祥光已映南极。
<br>
<br>蓦山溪（效樵歌体）
<br>
<br>清晨早起，小阁遥山翠。颒面整冠巾，问寝罢、安排菽水。随家丰俭，不羡五侯鲭，软煮肉，熟炊粳，适意为甘旨。中庭散步，一盏云涛细。迤逦竹洲中，坐息与、行歌随意。逡巡酒熟，呼唤社中人，花下石，水边亭，醉便颓然睡。
<br>
<br>满庭芳（寄叶蔚宗）
<br>
<br>宿雨滋兰，轻风飐柳，新来随处和融。幽兰曲径，花气巧相通。燕子才飞又语，带芹泥、时点芳丛。微中酒，日长睡起，心事在眉峰。
<br>
<br>年年，春好处，联镳荡桨，拾翠挼红。任金貂醉脱，不放杯空。谁信风流一别，当时事、已逐飞鸿。云山晚，阑干罢倚，烟寺起疏钟。
<br>
<br>满庭芳（用前韵并寄）
<br>
<br>水满池塘，莺啼杨柳，燕忙知为泥融。桃花流水，竹外小桥通。又是一春憔悴，摘残英、绕遍芳丛。长安远，平芜尽处，叠叠但云峰。西湖，行乐处，牙樯漾鹢，锦帐翻红。想年时桃李，应已成空。欲写相思寄与，云天阔、难觅征鸿。空凝想，时时残梦，依约上阳钟。
<br>
<br>虞美人（送兄益章赴会试）
<br>
<br>银屏一夜金风细。便作中秋意。碧天如水月如眉。已有征鸿摩月、向南飞。金尊满酌蟾宫客。莫促阳关拍。须知丹桂擅秋天。千里婵娟指日、十分圆。
<br>
<br>虞美人（七夕）
<br>
<br>飞桥驾鹊天津阔。云驭看看发。相思惟恨不相逢。
<br>
<br>及至相逢还是、去匆匆。垂丝插竹真堪笑。欲乞天孙巧。天孙多巧漫多愁。巧得千般争解、劝郎留。
<br>
<br>虞美人
<br>
<br>双眸翦水团香雪。云际看新月。生绡笼粉倚窗纱。全似瑶池疏影、浸梅花。金翘翠靥双蛾浅。敛袂低歌扇。羞红腻脸语声低。想见流苏帐掩、烛明时。
<br>
<br>西江月
<br>
<br>竹里全无暑气，溪边长有清风。荷花落日照酣红。雨过遥山翠重。老作宫祠散汉，本来田舍村翁。腰缠三万禄千钟。也是一场春梦。
<br>
<br>浣溪沙（题星洲寺）
<br>
<br>十里青山溯碧流。夕阳沙晚片帆收。重重烟树出层楼。人去人来芳草渡，鸥飞鸥没白蘋洲。碧梧翠竹记曾游。
<br>
<br>浣溪沙（次范石湖韵）
<br>
<br>歙浦钱塘一水通。闲云如幕碧重重。吴山应在碧云东。无力海棠风淡漾，困眠宫柳日葱茏。眼前春色为谁浓。
<br>
<br>浣溪沙（题馀干传舍）
<br>
<br>画楯朱栏绕碧山。平湖徒倚水云宽。人家杨柳带汀湾。目力已随飞鸟尽，机心还逐白鸥闲。萧萧微雨晚来寒。
<br>
<br>浣溪沙（登镇远楼）
<br>
<br>寒日孤城特地红。瘦藤扶我上西风。一川平远画图中。江海一身真客燕，云天万里看归鸿。吴山应在白云东。
<br>
<br>浣溪沙（竹洲七夕）
<br>
<br>秋到郊原日夜凉。黍禾高下已垂黄。荷花犹有晚来香。天上佳期称七夕，人间好景是秋光。竹洲有月可徜徉。
<br>
<br>浣溪沙
<br>
<br>风入枯藜衣袂凉。江枫园柳半青黄。洗车飞雨带天香。世事一场真大梦，宦情都薄似秋光。竹洲有酒可徜徉。
<br>
<br>浣溪沙（和前镇远楼韵）
<br>
<br>斜阳波底湿微红。朱栏翠袖倚轻风。平平山色有无中。俯首微官真自缚，高飞远举羡冥鸿。何时一艇大江东。
<br>
<br>浣溪沙（咏梅）
<br>
<br>茅舍疏离出素英。临风照水眩精神。娟娟新月又黄昏。削约寒枝香未透，细看频嗅独消魂。为谁消瘦不禁春。
<br>
<br>减字木兰花
<br>
<br>（中秋独与静之饮）
<br>
<br>碧梧秋老。满地琅玕纷不扫。门掩黄昏。惟有年时月照人。凄凉满眼。肯作六年灯火伴。莫说凄凉。来岁如今天一方。
<br>
<br>减字木兰花
<br>
<br>（朱子渊见和，次韵为谢）
<br>
<br>思君欲老。一榻尘生谁与扫。禄仰晨昏。同是迟迟去鲁人。行当洗眼。看子青藜来夜伴。莫变炎凉。斩马还须请上方。
<br>
<br>减字木兰花
<br>
<br>少陵未老。曾把千人军独扫。鬓白眵昏。却作天涯流落人。只堪合眼。夜直谁能潜入伴。斗酒西凉。何似卑栖且远方。
<br>
<br>减字木兰花
<br>
<br>此身已老。三径都荒长却扫。面目尘昏。怕着朝章揖贵人。难瞒明眼。只有青山堪作伴。触事心凉。无病何劳更觅方。
<br>
<br>念奴娇（寿陈尚书母夫人）
<br>
<br>东风着意，正群芳未放，蟠桃初缀。王母当年亲手种，来作人间上瑞。婺女星躔，金华福地，聊驻千千岁。恰才八十，百分未及一二。况是间生英贤，名高日月，未说文昌贵。今日凝香称寿斝，来岁衮衣当发。黄贴天香，太白珍膳，押赐传中旨。戏拈金果，宫娥应是争取。
<br>
<br>念奴娇（寿吴宰）
<br>
<br>延州积庆，到如今千载，芳传遗绪。世袭簪缨来旧治，依约棠阴如故。百里休声，三年遗爱，若迹高今古。邑人尽道，郎君福过渠父。州悬岂久徒劳，汉家密令，须作三公去。今入花城称寿处，他日荣归禁路。黄贴天有，上尊名酒，押赐传天语。朱颜绿鬓，腰黄绸蹙金缕。
<br>
<br>念奴娇
<br>
<br>相逢恨晚，人谁道、早有轻离轻折。不是无情，都只为、离合因缘难测。秋去云鸿，春深花絮，风雨随南北。絮飞鸿散，问谁解舀得得。君自举远高飞，知他此去、萍梗何时息。雅阖幽窗欢笑处，回首翻成陈迹。小楷缄题，细行针线，一一重收拾。风花雪月，此生长是思忆。
<br>
<br>西江月
<br>
<br>山色不随春老，竹枝长向人新。桃蹊李径已成阴。深院莺啼人静。尘世白驹过隙，人情苍狗浮云。不须计较谩劳神。且凭随缘任连。
<br>
<br>浣溪沙（春题别墅）
<br>
<br>暖日和风并马蹄。畦秧陇麦绿新齐。人家桑拓午阴迷。山色解随春意远，残阳还傍远山低。晚风归路杜鹃啼。
<br>
<br>浣溪沙（和前次范石湖韵）
<br>
<br>帘额风微紫燕通。楼头柳暗碧云重。玉人争劝玉西东。醉拥雕鞍金蹀躞，夜归花院玉葱茏。归心何事与山浓。
<br>
<br>浣溪沙（代作）
<br>
<br>已是青春欲暮天。酒愁离恨不禁添。尊前休说见郎难。别后要知还有意，生前莫道便无缘。雁来频寄小蛮笺。
<br>
<br>浣溪沙（戏陈子长）
<br>
<br>汗褪香红雪莹肌。装馀静丽雾裁衣。晚凉新浴倚栏时。帘卷轻风斜虿发，杯深新月坠蛾眉。此时风味许谁知。
<br>
<br>朝中措（代宋仲温上德操）
<br>
<br>文章声价擅南州。人物更风流。岂久徒劳州县，看看催上瀛洲。朱颜绿鬓，画堂标王疑误，宝带垂镠。睡起八砖影转，归来双烛光浮。
<br>
<br>渔父灯下读玄真子渔歌，因怀山阴故隐，追拟。
<br>
<br>石帆山下雨空濛。三扇香新翠箬篷。蘋叶绿，蓼花红。回首功名一梦中。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【唐婉】
<br>
<br>钗头凤
<br>
<br>世情薄。人情恶。雨送黄昏花易落。晓风干。泪痕残。欲笺心事，独语斜阑。难难难。人成各。今非昨。病魂尝似秋千索。角声寒。夜阑珊。怕人寻问，咽泪装欢。瞒瞒瞒。驿卒女。能诗，陆游纳之。方馀半载，夫人逐之。
<br>
<br>
<br>
<br>
<br>
<br>
<br>
<br>
<br> 
<br>
<br>【陆游妾某氏】
<br>
<br>生查子
<br>
<br>只知愁上眉，不识愁来路。窗外有芭蕉，阵阵黄昏雨。逗晓理残妆，整顿教愁去。不合画春山，依旧留连住。
<br>
<br>
<br>
<br>
<br>
<br>
<br>
<br>【王嵎】
<br>
<br>祝英台近
<br>
<br>柳烟浓，花露重，合是醉时候。楼倚花梢，长记小垂手。谁教钗燕轻分，镜鸾慵舞，是孤负、几番春昼。自别后。闻道花底花前，多是两眉皱。又说新来，比似旧时瘦。须知两意长存，相逢终有。莫谩被、春光僝僽。
<br>
<br>夜行船
<br>
<br>曲水溅裙三月二。马如龙、钿车如水。风飏游丝，日烘晴昼，人共海棠俱醉。客里光阴难可意。扫芳尘、旧游谁记。午梦醒来，小窗人静，春在卖花声里。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【贾逸祖】
<br>
<br>朝中措
<br>
<br>青山隐隐水斜斜。修竹两三家。又是水寒山瘦，依然行客遍天涯。天教流落，东西南北，不恨年华。只恨夜来风雨，投明月、老却梅花。
<br>
<br>
<br>
<br>
<br>
<br>
<br>
<br>
<br>
<br>
<br>【蜀妓】
<br>
<br>鹊桥仙
<br>
<br>说盟说誓。说情说意。动便春愁满纸。多应念得脱空经，是那个、先生教底。不茶不饭，不言不语，一味供他憔悴。相思已是不曾闲，又那得、工夫咒你。
<br>
<br>
<br>
<br>
<br>
<br>
<br>
<br>
<br>
<br>【游次公】
<br>
<br>贺新郎（宫词）
<br>
<br>暖霭浮晴御。锁垂杨、笼池罩阁，万丝千缕。池上晓光分宿雾，日近群芳易吐。寻并蒂、阑干凝伫。不信钗头飞凤去，但宝刀、被妾还留住。天一笑，万花妒。
<br>
<br>阿娇正好金屋贮。甚西风、易得萧疏，扇鸾尘土。一自昭阳扃玉户，墙角土花无数。况多病、情伤幽素。别殿时闻箫鼓奏，望红云、冉冉知何处。天尺五，去无路。
<br>
<br>卜算子
<br>
<br>风雨送人来，风雨留人住。草草杯柈话别离，风雨催人去。泪眼不曾晴，眉黛愁还聚。明日相思莫上楼，楼上多风雨。
<br>
<br>满江红
<br>
<br>云接苍梧，山莽莽、春浮泽国。江水涨、洞庭相近，渐惊空阔。江燕飘飘身似梦，江花草草春如客。望渔村、樵市隔平林，寒烟色。方寸乱，成丝结。离别近，先愁绝。便满篷风雨，橹声孤急。白发论心湖海暮，清樽照影沧浪窄。看明年、天际下归舟，应先识。
<br>
<br>贺新郎（月夜）
<br>
<br>斗柄回秋律。素蟾飞、冰霜万里，满川金碧。得月偏多何处是，惟有桥南第一。正野迥、西风寒寂。丹桂婆娑疏影在，想微瑕、未累千金璧。河汉远，澹无迹。知君有句酬佳夕。尽高歌、胡床自倚，露漙珠溢。坐到参横星欲暗，隐隐天低似笠。但络纬、悲啼催织。吟咏凄凉翻有恨，谅知音、人远空追忆。谁为置，郑庄驿。
<br>
<br>满江红（丹青阁）
<br>
<br>一舸归来，何太晚、鬓丝如织。谩欢息、凄凉往事，尽成陈迹。山迫暮烟浮紫翠，溪摇寒浪翻金碧。看长虹、渴饮下青冥，危栏湿。谁可住，烟萝侧。俗士驾，当回勒。伴岩扃，须是碧云仙客。风月已供无尽藏，溪山更衍清凉国。恨谪仙、苏二不曾来，无人说。
<br>
<br>
<br>
<br>
<br>
<br>
<br>
<br>
<br>
<br>
<br>【尤袤】
<br>
<br>瑞鹧鸪（落梅）
<br>
<br>梁溪西畔小桥东。落叶纷纷水映空。五夜客愁花片里，一年春事角声中。歌残玉树人何在，舞破山香曲未终。却忆孤山醉归路，马蹄香雪衬东风。
<br>
<br>瑞鹧鸪（海棠）
<br>
<br>两行芳蕊傍溪阴。一笑嫣然抵万金。火齐照林光灼灼，彤霞射水影沉沉。晓妆无力胭脂重，春醉方酣酒晕深。定自格高难着句，不应工部总无心。
<br>
<br>
<br>
<br>
<br>
<br>
<br>
<br>
<br>
<br>
<br>【赵昚】
<br>
<br>阮郎归（远德殿作和赵志忠）
<br>
<br>留连春意晚花稠。云疏雨未收。新荷池面叶齐抽。凉天醉碧楼。能达理，有何愁。心宽万事休。人生还似水中沤。金樽尽更酬。
<br>
<br>
<br>
<br>
<br>
<br>
<br>
<br>
<br>
<br>
<br>【谢懋】
<br>
<br>忆少年（寒食）
<br>
<br>池塘绿遍，王孙芳草，依依斜日。游丝卷晴昼，系东风无力。蝶趁幽香峰酿密。秋千外、卧红堆碧。心情费消遣，更梨花寒食。
<br>
<br>石州引（别恨）
<br>
<br>日脚斜明，秋色半阴，人意凄楚。飞云特地凝愁，做弄晚来微雨。谁家别院，舞困几叶霜红，西风送客闻砧杵。鞭马出都门，正潮平洲渚。无语。匆匆短棹，满载离愁，片帆高举。京洛红尘，因念几年羁旅。浅频轻笑，旧时上二字从阳春白雪补风月逢迎，别来谁画双眉妩。回首一销凝，望归鸿容与。
<br>
<br>洞仙歌（春雨）
<br>
<br>愁边雨细。漠漠天如醉。摇飏游丝晚风外。酿轻寒、和暝色，花柳难胜，春自老，谁管啼红敛翠。关情潜入夜，斜湿帘栊，几处挑灯耿无寐。念阳台、当日事，好伴云来，因个甚、不入襄王梦里。便添起、寒潮卷长江，又恐是离人，断肠清泪。
<br>
<br>杏花天（春思）
<br>
<br>海棠枝上东风软。荡霁色、烟光弄暖。双双燕子归来晚。零落红香过半。琵琶泪揾青衫浅。念事与、危肠易断。馀酲未解扶头懒。屏里潇湘梦远。
<br>
<br>画堂春（秋思）
<br>
<br>西风庭院雨垂垂。黄花秋闰迟。已凉天气未寒时。才褪单衣。睡起枕痕犹在，鬓松钗压云低。玉奁重拂淡胭脂。情入双眉。
<br>
<br>武陵春（惜别）
<br>
<br>门掩东风人去后，愁损燕莺心。一朵梅花淡有春。粉黛不忺匀。我亦青楼成卷客，风月强追寻。莫把恩情做弄成。容易学行云。
<br>
<br>霜天晓角（桂花）
<br>
<br>绿云剪叶。低护黄金屑。占断花中声誉，香与韵、两清洁。胜绝。君听说。是他来处别。试看仙衣犹带，金庭露、玉阶月。
<br>
<br>风流子（行乐）
<br>
<br>少年多行乐，方豪健、何处不嬉游。记情逐艳波，暖香斜径，醉摇鞭影，扑絮青楼。难忘是，笑歌偏婉娩，乡号得温柔。娇雨娱云，旋宽衣带，剩风残月，都在眉头。一成憔悴损，人惊怪，空自引镜堪羞。谁念短封难托，征雁虚浮。念夜寒灯火，懒寻前梦，满窗风雨，供断闲愁。情到不堪言处，却悔风流。
<br>
<br>念奴娇（中秋呈徐叔至）
<br>
<br>齐天湛碧。正新凉风露，冰壶清彻。河汉无声光练练，涌出银蟾孤绝。岩桂香飘，井梧影转，冷浸官袍洁。西厢往事，一帘轻梦凄切。肠断楚峡云归，尊前无绪，知有愁如发。此夕常娥应也恨，冷落琼楼金阙。禁漏迢迢，边鸿杳杳，幽意凭谁决。阑干星斗，落梅三弄初阕。
<br>
<br>鹊桥仙（七夕）
<br>
<br>钩帘借月，染云为幌，花面玉枝交映。凉生河汉一天秋，问此会、今宵孰胜。铜壶尚滴，烛龙已驾，泪浥西风不尺。明朝乌鹊到人间，试说向、青楼薄幸。
<br>
<br>解连环
<br>
<br>雁空辽邈。衬鱼鳞浪浅，护霜云薄。念故人、千里音尘，正山月朦胧，水村依约。见说瑶姬，拥十二、碧峰如削。倚孤芳澹伫，冷笑岁华，可堪寂寞。
<br>
<br>情多为谁瘦弱。爱吹芗弄粉，斜搴珠箔。自然林壑精神，想回首东风，万花羞落。梦绕南楼，对皓月、忍思量着。但销凝、夜阑酒醒，数声画角。
<br>
<br>蓦山溪
<br>
<br>厌厌睡起，无限春情绪。柳色借轻烟，尚瘦怯、东风卷舞。海棠红皱，不奈晚来寒，帘半卷，日西沉，寂寞闲庭户。飞云无据。化作冥濛雨。愁里见春来，又只恐、愁催春去。惜花人老，芳草梦凄迷，题欲偏，琐窗纱，总是伤春句。
<br>
<br>风入松
<br>
<br>老年常忆少年狂。宿粉栖香。自怜独得东君意有三年、窥宋东墙。笑舞落花红影，醉眠芳草斜阳。事随春梦去悠扬。休去思量。近来眼底无姚魏有谁更、管领年芳。换得河阳衰鬓，一帘烟雨梅黄。
<br>
<br>浪淘沙
<br>
<br>黄道雨初干。霁霭空蟠。东风杨柳碧毵毵。燕子不归花有恨，小院春寒。倦客亦何堪。尘满征衫。明朝野水几重山。归梦已随芳草绿，先到江南。
<br>
<br>
<br>
<br>
<br>
<br>
<br>
<br>
<br>【某教授】
<br>
<br>眼儿媚
<br>
<br>鬓边一点似飞鸦。莫把翠钿遮。三年两载，千撋百就，今日天涯。杨花又逐东风去，随分落谁家。若还忘得，除非睡起，不照菱花。
<br>
<br>
<br>
<br>
<br>
<br>
<br>
<br> 
<br>
<br>【陈居仁】
<br>
<br>水调歌头
<br>
<br>重过钓台路，风物故依然。羊裘轩上，俯临清泚面孱颜。仰见先生风节，更有两公名德，冰雪照人寒。龙野方驰逐，鸿翼自孤骞。酹壶觞，追往昔，笑华颠。别来三纪，推排曾戴侍臣冠。惭愧君恩难答，聊复守符重绾，敢叹客途艰。少报期年政，行泛五湖船。
<br>
<br>
<br>
<br>
<br>
<br>
<br>
<br>
<br>
<br>
<br>【李漳】
<br>
<br>鹊桥仙（七夕）
<br>
<br>迢迢郎意，盈盈妾恨，今夕鹊桥欲度。世间儿女一何痴，斗乞巧、纷纷无数。遥知此际，有人孤坐，心切天街云路。好因缘是恶因缘，梦魂远、阳台雨暮。
<br>
<br>桃源忆故人（闺情）
<br>
<br>小楼帘卷栏干外。花下朱门半启。中有倾城佳丽。一笑西风里。盈盈临水情难致。尽日相看如醉。干鹊不知人意。只管声声喜。
<br>
<br>满江红
<br>
<br>（周监务生日，妻善鼓琴）
<br>
<br>雨歇前林，薰风度、琴声清淑。绮窗迥、张眉初扫，弄弦鸣玉。三叠瑶池仙侣宴，九江鹤唳清江曲。政伯莺、此日梦维熊，祥烟馥。金徽外，音时续。雕筵上，听难足。且相将一醉，满倾醽醁。共祝遐龄何所似，水流不尽高山矗。算未应、归去抱琴书，云间宿。
<br>
<br>鹧鸪天（寿友人母）
<br>
<br>淑德由来孟母名。方瞳鹤发莹精神。天教遐算灵椿比，新见贤郎擢桂荣。逢诞日，庆孙会。金花绘诰又重新。原君学得司空母，管取年高寿太平。
<br>
<br>生查子（寿陈宰妻）
<br>
<br>家承阀阅高，人擅闺房秀。嫁得伯莺夫，直是齐眉偶。榴花著子时，萱草宜男候。一笑捧觥船，共祝人长寿。
<br>
<br>南歌子（寿子）
<br>
<br>小子何时见，高秋此日生。阶兰岩桂正欣荣。家比杜陵犹有、彩衣轻。应诏须三载，传家有一经。齐禽刷羽昌蜚鸣。莫效老夫头白、好归耕。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【李泳】
<br>
<br>水调歌头
<br>
<br>危楼云雨上，其下水扶天。群山四合，飞动寒翠落檐前。尽是秋清栏槛，一笑波翻涛怒，雪阵卷苍烟。炎暑去无迹，清驶久翩翩。夜将阑，人欲静，月初圆。素娥弄影，光射空际绿婵娟。不用濯缨垂钓，唤取龙宫仙驾，耕此万琼田。横笛望中起，吾意已超然。
<br>
<br>贺新郎
<br>
<br>门掩长安道。卷重帘、垂杨散暑，嫩凉生早。午梦惊回庭阴翠，蝶舞莺吟未了。政露冷、芙蓉池沼。金雁尘昏么弦断，理馀音、尚想腰支袅。欢渐远，思还绕。临皋望极沧江渺。晚潮平、湘烟万顷，断虹残照。彩舫凌波分飞后，别浦菱花自老。问锦鲤、何时重到。楼迥层城看不见，对潇潇、暮雨怜芳草。幽恨阔、楚天杳。
<br>
<br>定风波（感旧）
<br>
<br>点点行人趁落晖。摇摇烟艇出渔扉。一路水香流不断。零乱。春潮绿浸野蔷薇。南去北来愁几许，登临怀古欲沾衣。试问越王歌舞地。佳丽。只今惟有鹧鸪啼。
<br>
<br>
<br>
<br>
<br>
<br>
<br>
<br>
<br>
<br>
<br>【李氵全】
<br>
<br>满庭芳（送张守汉卿赴召）
<br>
<br>麦秀连云，桑枝重绿，史君佳政流传。凤衔丹诏，来自九重天。千里欢腾祖帐，棠阴外、多少攀辕。津亭路，紞如五鼓，难驻邓侯船。
<br>
<br>光华，家世事，门中列戟，圯上遗编。况建炎勋业，图画凌烟。此去朝端济美，看平步、两两台躔。须知道，中兴盛治，主圣赖臣贤。
<br>
<br>西江月（蜡梅）
<br>
<br>可是江梅开晚，从教蜡雪来迟。此花清绝胜南枝。搀过春风第一。
<br>
<br>蘸蜡女工斗巧，涂黄汉额偏宜。□腮相倚并开时。认取东君深意。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
