<HTML>
<HEAD>
<TITLE>全宋词 卷091 吴文英（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongCi/">宋朝词选</a> <font color=4C4C4C>&gt;&gt; </font><a href="../../html/QuanSongCi/">《全宋词》</a> <FONT color=#BCB6A0>&gt;&gt;</font> 全宋词 卷091 吴文英（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>全宋词 卷091 吴文英（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-07&nbsp;&nbsp;文章类别:《全宋词》&nbsp;&nbsp;阅读次数:<script language=javascript src="../../hits.php?articleid=6367"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'全宋词 卷091 吴文英（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[全宋词 卷091 吴文英（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【吴文英】
<br>
<br>琐窗寒（无射商，俗名越调，犯中吕宫，又犯正宫玉兰）
<br>
<br>绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真恣凝澹，返魂骚畹。
<br>
<br>一盼。千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷薰沁骨悲乡远。最伤情、送客咸阳，佩结西风怨。
<br>
<br>尉迟杯（夹钟商，俗名双调赋杨公小蓬莱）
<br>
<br>垂杨径。洞钥启，时见流莺迎。涓涓暗谷流红，应有缃桃千顷。临池笑靥，春色满、铜华弄妆影。记年时、试酒湖阴，褪花曾采新杏。
<br>
<br>蛛窗绣网玄经，才石砚开奁，雨润云凝。小小蓬莱香一掬，愁不到、朱娇翠靓。清尊伴、人间永日，断琴和、棋声竹露冷。笑从前、醉卧红尘，不知仙在人境。
<br>
<br>渡江云三犯（中吕商，俗名小石调西湖清明）
<br>
<br>羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见，背面楚腰身。
<br>
<br>逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。
<br>
<br>三部乐（黄钟商，俗名大石调赋姜石帚渔隐）
<br>
<br>江鶃初飞，荡万里素云，际空如沐。咏情吟思，不在秦筝金屋。夜潮上、明月芦花，傍钓蓑梦远，句清敲玉。翠罂汲晓，欸乃一声秋曲。
<br>
<br>越装片篷障雨，瘦半竿渭水，鹭汀幽宿。那知暖袍挟锦，低帘笼烛。鼓春波、载花万斛。帆鬣转、银河可掬。风定浪息。苍茫外、天浸寒绿。
<br>
<br>霜叶飞（黄钟商重九）
<br>
<br>断烟离绪。关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽。凄凉谁吊荒台古。记醉蹋南屏，彩扇咽、寒蝉倦梦，不知蛮素。
<br>
<br>聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从卷乌纱去。漫细将、茱萸看，但允明年，翠微高处。
<br>
<br>瑞鹤仙（林钟羽，俗名高平调）
<br>
<br>泪荷抛碎璧。正漏云筛雨，斜捎窗隙。林声怨秋色。对小山不迭，寸眉愁碧。凉欺岸帻。暮砧催、银屏翦尺。最无聊、燕去堂空，旧幕暗尘罗额。
<br>
<br>行客。西园有分，断柳凄花，似曾相识。西风破屐。林下路，水边石。念寒蛩残梦，归鸿心事，那听江村夜笛。看雪飞、苹底芦梢，未如鬓白。
<br>
<br>瑞鹤仙
<br>
<br>晴丝牵绪乱。对沧江斜日，花飞人远。垂杨暗吴苑。正旗亭烟冷，河桥风暖。兰情蕙盼。惹相思、春根酒畔。又争知、吟骨萦销，渐把旧衫重翦。
<br>
<br>凄断。流红千浪，缺月孤楼。总难留燕。歌尘凝扇。待凭信，拦分钿。试挑灯欲写，还依不忍，笺幅偷和泪卷。寄残云、剩雨蓬莱，也应梦见。
<br>
<br>瑞鹤仙（赠丝鞋庄生）
<br>
<br>藕心抽莹茧。引翠针行处，冰花成片。金门从回辇。两玉凫飞上，绣绒尘软。丝絇侍宴。曳天香、春风宛转。傍星辰、直上无声，缓蹑素云归晚。
<br>
<br>奇践。平康得意，醉踏香泥，润红沾线。良工诧见。吴蚕唾，海沈楦。任真珠装缀，春申客屦，今日风流雾散。待宣供、禹步宸游，退朝燕殿。
<br>
<br>瑞鹤仙（丙午重九）
<br>
<br>乱云生古峤。记旧游惟怕，秋光不早。人生断肠草。叹如今摇落，暗惊怀抱。谁临晚眺。吹台高、霜歌缥缈。想西风、此处留情，肯著故人衰帽。
<br>
<br>闻道。萸香西市，酒熟东邻，浣花人老。金鞭騕袅。追吟赋，倩年少。想重来新雁，伤心湖上，销减红深翠窈。小楼寒、睡起无聊，半帘晚照。
<br>
<br>瑞鹤仙（寿史云麓）
<br>
<br>记年时茂苑。正画堂凝香，璇奎初焕。天边岁华转。向九重春近，仙桃传宴。银罂翠管。宝香飞、蓬莱小殿。荷玉皇、恩重千秋，翠麓峻齐云汉。
<br>
<br>须看。鸿飞高处，地阔天宽，弋人空羡。梅清水暖。苕溪上，几吟卷。算金门听漏，玉墀班早，赢得风霜满面。总不如、绿野身安，镜中未晚。
<br>
<br>瑞鹤仙（癸卯岁寿方蕙岩寺簿）
<br>
<br>辘轳春又转。记旋草新词，江头凭雁。乘槎上银汉。想车尘才踏，东华红软。何时赐见。漏声移、深宫夜半。问莼鲈、今几西风，未觉岁华迟晚。
<br>
<br>一片。丹心白发，露滴研朱。雅陪清宴。班回柳院。蒲团底，小禅观。望罘罳明月，初圆此夕，应共婵娟茂苑。愿年年、玉兔长生，耸秋井干。
<br>
<br>瑞鹤仙（饯郎纠曹之岩陵）
<br>
<br>夜寒吴馆窄。渐酒阑烛暗，犹分香泽。轻帆展为翮。送高鸿飞过，长安南陌。渔矶旧迹。有陈蕃、虚床挂壁。掩庭扉，蛛网黏花，细草静瑶春碧。
<br>
<br>还忆。洛阳年少，风露秒檠，岁华如昔。长吟堕帻。暮潮送，富春客。算玉堂不染，梅花清梦，宫漏声中夜直。正逋仙、清瘦黄昏，几时觅得。
<br>
<br>瑞鹤仙（赠道女陈华山内夫人）
<br>
<br>彩云栖翡翠。听凤笙吹下，飞軿天际。晴霞翦轻袂。澹春姿雪态，寒梅清泚。东皇有意。旋安排、阑干十二。早不知、为雨为云，尽日建章门闭。
<br>
<br>堪比。红绡纤素，紫燕轻盈，内家标致。游仙旧事。星斗下，夜香里。□华峰□□，纸屏横幅，春色长供午睡。更醉乘、玉井秋风，采花弄水。
<br>
<br>满江红（夷则宫、俗名仙吕宫淀山湖）
<br>
<br>云气楼台，分一派、沧浪翠蓬。开小景、玉盆寒浸，巧石盘松。风送流花时过岸，浪摇晴练欲飞空。算鲛宫、祗隔一红尘，无路通。
<br>
<br>神女驾，凌晓风。明月佩，响丁东。对两蛾犹锁，怨绿烟中。秋色未教飞尽雁，夕阳长是坠疏钟。又一声、欸乃过前岩，移钓篷。
<br>
<br>满江红（甲辰岁盘门外寓居过重午）
<br>
<br>结束萧仙，啸梁鬼、依还未灭。荒城外、无聊闲看，野烟一抹。梅子未黄愁夜雨，榴花不见簪秋雪。又重罗、红字写香词，年时节。
<br>
<br>帘底事，凭燕说。合欢缕，双条脱。自香消红臂，旧情都别。湘水离魂菰叶怨，扬州无梦铜华阙。倩卧箫、吹裂晚天云，看新月。
<br>
<br>解连环（夷则商，俗名商调）
<br>
<br>暮檐凉薄。疑清风动竹，故人来邈。渐夜久、闲引流萤，弄微照素怀，暗呈纤白。梦远双成，凤笙杳、玉绳西落。掩綀帷倦入，又若旧愁，汗香阑角。
<br>
<br>银瓶恨沈断索。叹梧桐未秋，露井先觉。抱素影、明月空闲，早尘损丹青，楚山依约。翠冷红衰，怕惊起、西池鱼跃。记湘娥、绛绡暗解，褪花坠萼。
<br>
<br>解连环（留别姜石帚）
<br>
<br>思和云结。断江楼望睫，雁飞无极。正岸柳、衰不堪攀，忍持赠故人，送秋行色。岁晚来时，暗香乱、石桥南北。又长亭暮雪，点点泪痕，总成相忆。
<br>
<br>杯前寸阴似掷。几酬花唱月，连夜浮白。省听风、听雨笙箫，向别枕倦醒，絮扬空碧。片叶愁红，趁一舸、西风潮汐。叹沧波、路长梦短，甚时到得。
<br>
<br>夜飞鹊（黄钟商蔡司户席上南花）
<br>
<br>金规印遥汉，庭浪无纹。清雪冷沁花薰。天街曾醉美人畔，凉枝移插乌巾。西风骤惊散，念梭悬愁结，蒂翦离痕。中郎旧恨，寄横竹、吹裂哀云。
<br>
<br>空剩露华烟彩，人影断幽坊，深闭千门。浑似飞仙入梦，袜罗微步，流水青苹。轻冰润□，怅今朝、不共清尊。怕云槎来晚，流红信杳，萦断秋魂。
<br>
<br>一寸金（中吕商赠笔工刘衍）
<br>
<br>秋入中山，臂隼牵卢纵长猎。见骇毛飞雪，章台献颖，臞腰束缟，汤沐疏邑。莨管刊琼牒。苍梧恨、帝娥暗泣。陶郎老、憔悴玄香，禁苑犹催夜俱入。
<br>
<br>自叹江湖，雕龙心尽，相携蠹鱼箧。念醉魂悠扬，折钗锦字，黠髯掀舞，流觞春帖。还倚荆溪楫。金刀氏、沿传旧业。劳君为、脱帽篷窗，寓情题水叶。
<br>
<br>一寸金
<br>
<br>秋压更长，看见姮娥瘦如束。正古花摇落，寒蛩满地，参梅吹老，玉龙横竹。霜被芙蓉宿。红绵透，尚欺暗烛。年年记、一种凄凉。绣幌金圆挂香玉。
<br>
<br>顽老情怀，都无欢事，良宵爱幽独。叹画图难仿，橘村砧思，笠蓑有约，莼洲渔屋。心景凭谁语，商弦重、袖寒转轴。疏篱下、试觅重阳，醉擘青露菊。
<br>
<br>绕佛阁（黄钟商与沈野逸东皋天街卢楼追凉小饮）
<br>
<br>夜空似水，横汉静立，银浪声杳。瑶镜奁小。素娥乍起、楼心弄孤照。絮云未巧。梧韵露井，偏借秋早。晴暗多少。怕教彻胆，蟾光见怀抱。
<br>
<br>浪迹尚为客，恨满长安千古道。还记暗萤、穿帘街语悄。叹步影归来，人鬓花老。紫箫天渺。又露饮风前，凉堕轻帽。酒杯空、数星横晓。
<br>
<br>绕佛阁（赠郭季隐）
<br>
<br>茜霞艳锦，星媛夜织，河汉鸣杼。红翠万缕。送幽梦与、人闲绣芳句。怨宫恨羽。孤剑漫倚，无限凄楚。□□□□。赋情缥缈、东风扬花絮。
<br>
<br>镜里半髯雪，向老春深莺晓处。长闭翠阴、幽坊杨柳户。看故苑离离，城外禾黍。短藜青屦。笑寄隐闲追，鸡社歌舞。最风流、垫巾沾雨。
<br>
<br>拜星月慢（林钟羽姜石帚以盆莲数十置中庭，宴客其中）
<br>
<br>绛雪生凉，碧霞笼夜，小立中庭芜地。昨梦西湖，老扁舟身世。叹游荡，暂赏、吟花酌露尊俎，冷玉红香罍洗。眼眩魂迷，古陶洲十里。
<br>
<br>翠参差、澹月平芳砌。砖花滉、小浪鱼鳞起。雾盎浅障青罗，洗湘娥春腻。荡兰烟、麝馥浓侵醉。吹不散、绣屋重门闭。
<br>
<br>又怕便、绿减西风，泣秋檠烛外。
<br>
<br>水龙吟（无射商惠山酌泉）
<br>
<br>艳阳不到青山，古阴冷翠成秋苑。吴娃点黛，江妃拥髻，空濛遮断。树密藏溪，草深迷市，峭云一片。二十年旧梦，轻鸥素约，霜丝乱、朱颜变。
<br>
<br>龙吻春霏玉溅。煮银瓶、羊肠车转。临泉照影，清寒沁骨，客尘都浣。鸿渐重来，夜深华表，露零鹤怨。把闲愁换与，楼前晚色，棹沧波远。
<br>
<br>水龙吟（用见山韵饯别）
<br>
<br>夜分溪馆渔灯，巷声乍寂西风定。河桥径远，玉箫吹断，霜丝舞影。薄絮秋云，澹蛾山色，宦情归兴。怕烟江渡后，桃花又泛，宫沟上、春流紧。
<br>
<br>新句欲题还省。透香煤、重牒误隐。西园已负，林亭移酒，松泉荐茗。携手同归处，玉奴唤、绿窗春近。想骄骢、又踏西湖，二十四番花信。
<br>
<br>水龙吟（赋张斗墅家古松五粒）
<br>
<br>有人独立空山，翠髯未觉霜颜老。新香秀粒，浓光绿浸，千年春小。布影参旗，障空云盖，沈沈秋晓。驷苍虬万里，笙吹凤女，骖飞乘、天风袅。
<br>
<br>般巧。霜斤不到。汉游仙、相从最早。皴鳞细雨，层阴藏月，朱弦古调。问讯东桥，故人南岭，倚天长啸。待凌霄谢了，山深岁晚，素心才表。
<br>
<br>水龙吟（寿嗣荣王）
<br>
<br>望中璇海波新，泛槎又匝银河转。金风细袅，龙枝声奏，钧箫秋远。南极飞仙，夜来催驾，祥光重见，紫霄承露掌，瑶池荫密，蟠桃秀、螽莲绽。
<br>
<br>新栋晴翚凌汉。半凉生、兰檠书卷。绣裳五色，昆台十二，香深帘卷。花萼楼高处，连清晓、千秋传宴。赐长生玉字，鸾回凤舞，下蓬莱殿。
<br>
<br>水龙吟（寿尹梅津）
<br>
<br>望春楼外沧波，旧年照眼青铜镜。炼成宝月，飞来天上，银河流影。绀玉钩帘处，横犀尘、天香分鼎。记殷云殿锁，裁花翦露，曲江畔、春风劲。
<br>
<br>槐省。红尘昼静。午朝回、吟生晚兴。春霖绣笔，莺边清晓，金狨旋整。阆苑芝仙貌，生绡对、绿窗深景。弄琼英数点，宫梅信早，占年光永。
<br>
<br>水龙吟（送万信州）
<br>
<br>几番时事重论，座中共惜斜阳下。今朝翦柳，东风送客，功名近也。约住飞花，暂听留燕，更攀情语。问千牙过阙，一封入奏，忠孝事、都应写。
<br>
<br>闻道兰台清暇。载鸱夷、烟江一舸。贞元旧曲，如今谁听，惟公和寡。儿骑空迎，舜瞳回盼，玉阶前借。便急回暖律，天边海上，正春寒夜。
<br>
<br>水龙吟（过秋壑湖上旧居寄赠）
<br>
<br>外湖北岭云多，小园暗碧莺啼处。朝回胜赏，墨池香润，吟船系雨。霓节千妃，锦帆一箭，携将春去。算归期未卜，青烟散后，春城咏、飞花句。
<br>
<br>黄鹤楼头月午。奏玉龙、江梅解舞。薰风紫禁，严更清梦，思怀几许。秋水生时，赋情还在，南屏别墅。看章台走马，长堤种取，柔丝千树。
<br>
<br>水龙吟（癸卯元夕）
<br>
<br>澹云笼月微黄，柳丝浅色东风紧。夜寒旧事，春期新恨，眉山碧远。尘陌飘香，绣帘垂户，趁时妆面。钿车催去急，珠囊袖冷，愁如海、情一线。
<br>
<br>犹记初来吴苑。未清霜、飞惊双鬓。嬉游是处，风光无际，舞匆歌茜。陈迹征衫，老容华镜，欢悰都尽。向残灯梦短，梅花晓角，为谁吟怨。
<br>
<br>水龙吟（寿梅津）
<br>
<br>杜陵折柳狂吟，砚波尚湿红衣露。仙桃宴早，江梅春近，还催客句。宫漏传鸡，禁门嘶骑，宦情熟处。正黄编夜展，天香字暖，春葱翦、红蜜炬。
<br>
<br>宫帽鸾枝醉舞。思飘扬、臞仙风举。星罗万卷，云驱千阵，飞毫海雨。长寿杯深，探春腔稳，江湖同赋。又看看、便系金狨莺晓，傍西湖路。
<br>
<br>玉烛新（夹钟商）
<br>
<br>花穿帘隙透。向梦里销春，酒中延昼。嫩篁细掐，想思字、堕粉轻黏綀袖。章台别后，展绣络、红蔫香旧。□□□，应数归舟，愁凝画阑眉柳。
<br>
<br>移灯夜语西窗，逗晓帐迷香，问何时又。素纨乍试，还忆是、绣懒思酸时候。兰清蕙秀。总未比、蛾眉螓首。谁诉与，惟有金笼，春簧细奏。
<br>
<br>解语花（林钟羽梅花）
<br>
<br>门横皱碧，路入苍烟，春近江南岸。暮寒如翦。临溪影、一一半斜清浅。飞霙弄晚。荡千里、暗香平远。端正看，琼树三枝，总似兰昌见。
<br>
<br>酥莹云容夜暖。伴兰翘清瘦，箫凤柔婉。冷云荒翠，幽栖久、无语暗申春怨。东风半面。料准拟、何郎词卷。欢未阑，烟雨青黄，宜昼阴庭馆。
<br>
<br>解语花（立春风雨中饯处静）
<br>
<br>檐花旧滴，帐烛新啼，香润残冬被。澹烟疏绮。凌波步、暗阻傍墙挑荠。梅痕似洗。空点点、年华别泪。花鬓愁，钗股笼寒，彩燕沾云腻。
<br>
<br>还斗辛盘葱翠。念青丝牵恨，曾试纤指。雁回潮尾。征帆去、似与东风相避。泥云万里。应翦断、红情绿意。年少时，偏爱轻怜，和酒香宜睡。
<br>
<br>庆春宫（无射商赵中钱得闲园）
<br>
<br>春屋围花，秋池沿草，旧家锦藉川原。莲尾分津，桃边迷路，片红不到人间。乱篁苍暗，料惜把、行题共删。小晴帘卷，独占西墙，一镜清寒。
<br>
<br>风光未老吟潘。嘶骑征尘，只付凭阑。鸣瑟传杯，辟邪翻烬，系船香斗春宽。晚林青外，乱鸦著、斜阳几山。粉消莫染，犹是秦宫，绿扰云鬟。
<br>
<br>庆春宫
<br>
<br>残叶翻浓，余香栖苦，障风怨动秋声。云影摇寒，波尘锁腻，翠房人去深扃。昼成凄黯，雁飞过、垂杨转青。阑干横暮，酥印痕香，玉腕谁凭。
<br>
<br>菱花乍失娉婷。别岸围红，千艳倾城。重洗清杯，同追深夜，豆花寒落愁灯。近欢成梦，断云隔、巫山几层。偷相怜处，熏尽金篝，销瘦云英。
<br>
<br>塞垣春（丙午岁旦）
<br>
<br>漏瑟侵琼客。润鼓借、烘炉暖。藏钩怯冷，画鸡临晓，邻语莺啭。殢绿窗、细咒浮梅盏。换蜜炬、花心短。梦惊回，林鸦起，曲屏春事天远。
<br>
<br>迎路柳丝裙，看争拜东风，盈灞桥岸。髻落宝钗寒，恨花胜迟燕。渐街帘影转。还似新年，过邮亭、一相见。南陌又灯火，绣囊尘香浅。
<br>
<br>宴清都（夹钟羽，俗名中吕调饯荣王仲亨还京）
<br>
<br>翠羽飞梁苑。连催发，暮樯留话江燕。尘街堕珥，瑶扉乍钥，彩绳双罥。新烟暗叶成阴，效翠妩、西陵送远。又趁得、蕊露天香，春留建章花晚。
<br>
<br>归来笑折仙桃，琼楼宴萼，金漏催箭。兰亭秀语，乌丝润墨，汉宫传玩。红欹醉玉天上，倩凤尾、时题画扇。问几时、重驾巫云，蓬莱路浅。
<br>
<br>宴清都（连理海棠）
<br>
<br>绣幄鸳鸯柱。红情密，腻云低护秦树。芳根兼倚，花梢钿合，锦屏人妒。东风睡足交枝，正梦枕、瑶钗燕股。障滟蜡、满照欢丛，嫠蟾冷落羞度。
<br>
<br>人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨，暗殿锁、秋灯夜语。叙旧期、不负春盟，红朝翠暮。
<br>
<br>宴清都（寿荣王夫人）
<br>
<br>万壑蓬莱路。非烟霁，五云城阙深处。璇源媲凤，瑶池种玉，炼颜金姥。长虹梦入仙怀，便洗日、铜华翠渚。向瑞世、独占长春，蟠桃正饱风露。
<br>
<br>殷勤汉殿传卮，隔江云起，暗飞青羽。南山寿石，东周宝鼎，千秋巩固。何时地拂龙衣，待迎入、玉京阆圃。看□□、剩拥湖船，三千彩御。
<br>
<br>宴清都（寿秋壑）
<br>
<br>翠匝西门柳。荆州昔，未来时正春瘦。如今剩舞，西风旧色，胜东风秀。黄粱露湿秋江，转万里、云樯蔽昼。正虎落、马静晨嘶，连营夜沈刁斗。
<br>
<br>含章换几桐阴，千官邃幄，韶观还奏。席前夜久，天低宴密，御香盈袖。星槎信约长在，醉兴渺、银河赋就。对小弦、月挂南楼，凉浮桂酒。
<br>
<br>宴清都（送马林屋赴南宫，分韵得动字）
<br>
<br>柳色春阴重。东风力，快将云雁高送。书檠细雨，吟窗乱雪，井寒笔冻。家林秀橘霜老，笑分得、蟾边桂种。应茂苑、斗转苍龙，唯潮献奇吴凤。
<br>
<br>玉眉暗隐华年，凌云气压，千载云梦。名笺澹墨，恩袍翠草，紫骝青鞚。飞香杏园新句，眩醉眼、春游乍纵。弄喜音、鹊绕庭花，红帘影动。
<br>
<br>宴清都
<br>
<br>万里关河眼。愁凝处，渺渺残照红敛。天低远树，潮分断港，路回淮甸。吟鞭又指孤店。对玉露金风送晚。恨自古、才子佳人，此景此情多感。
<br>
<br>吴王故苑。别来良朋鸦集，空叹蓬转。挥毫记烛，飞觞赶月，梦销香断。区区去程何限。倩片纸、丁宁过雁。寄相思，寒雨灯窗，芙蓉旧院。
<br>
<br>齐天乐（黄钟宫，俗名正宫与冯深居登禹陵）
<br>
<br>三千年事残鸦外，无言倦凭秋树。逝水移川，高陵变谷，那识当时神禹。幽云怪雨。翠萍湿空梁，夜深飞去。雁起青天，数行书似旧藏处。
<br>
<br>寂寥西窗久坐，故人慳会遇，同翦灯语。积藓残碑，零圭断璧，重拂人间尘土。霜红罢舞。漫山色青青，雾朝烟暮。岸锁春船，画旗喧赛鼓。
<br>
<br>齐天乐（白酒自酌有感）
<br>
<br>芙蓉心上三更露，茸香漱泉玉井。自洗银舟，徐开素酌，月落空杯无影。庭阴未暝。度一曲新蝉，韵秋堪听。瘦骨侵冰，怕惊纹簟夜深冷。
<br>
<br>当时湖上载酒，翠云开处共，雪面波镜。万感琼浆，千茎鬓雪，烟锁蓝桥花径。留连暮景。但偷觅孤欢，强宽秋兴。醉倚修篁，晚风吹半醒。
<br>
<br>齐天乐（齐云楼）
<br>
<br>凌朝一片阳台影，飞来太空不去。栋与参横，帘钩斗曲，西北城高几许。天声似语。便闾阖轻排，虹河平溯。问几阴晴，霸吴平地漫今古。
<br>
<br>西山横黛瞰碧，眼明应不到，烟际沈鹭。卧笛长吟，层霾乍裂，寒月溟濛千里。凭虚醉舞。梦凝白阑干，化为飞雾。净洗青红，骤飞沧海雨。
<br>
<br>齐天乐
<br>
<br>新烟初试花如梦，疑收楚峰残雨。茂苑人归，秦楼燕宿，同惜天涯为旅。游情最苦。早柔绿迷津，乱莎荒圃。数树梨花，晚风吹堕半汀鹭。
<br>
<br>流红江上去远，翠尊曾共醉，云外别墅。澹月秋千，幽香巷陌，愁结伤春深处。听歌看舞。驻不得当时，柳蛮樱素。睡起恹恹，洞箫谁院宇。
<br>
<br>齐天乐
<br>
<br>竹深不放斜阳度，横披澹墨林沼。断莽平烟，残莎剩水，宜得秋深才好。荒亭旋扫。正著酒寒轻，弄花春小。障锦西风，半围歌袖半吟草。
<br>
<br>独游清兴易懒，景饶人未胜，乐事长少。柳下交车，尊前岸帻，同抚云根一笑。秋香未老。渐风雨西城，暗欹客帽。背月移舟，乱鸦溪树晓。
<br>
<br>齐天乐（会江湖诸友泛湖）
<br>
<br>麹尘犹沁伤心水，歌蝉暗惊春换。露藻清啼，烟萝澹碧，先结湖山秋怨。波帘翠卷。叹霞薄轻绡，汜人重见。傍柳追凉，暂疏怀袖负纨扇。
<br>
<br>南花清斗素靥，画船应不载，坡静诗卷。泛酒芳筒，题名蠹壁，重集湘鸿江燕。平芜未翦。怕一夕西风，镜心红变。望极愁生，暮天菱唱远。
<br>
<br>齐天乐
<br>
<br>烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起。渺烟碛飞帆，暮山横翠。但有江花，共临秋镜照憔悴。
<br>
<br>华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗。梦不湿行云，漫沾残泪。可惜秋宵，乱蛩疏雨里。
<br>
<br>齐天乐（寿荣王夫人）
<br>
<br>玉皇重赐瑶池宴，琼筵第二十四。万象澄秋，群裾曳玉，清澈冰壶人世。鳌峰对起。许分得钧天，凤丝龙吹。翠羽飞来，舞鸾曾赋曼桃字。
<br>
<br>鹤胎曾梦电绕，桂根看骤长，玉干金蕊。少海波新，芳茅露滴，凉入堂阶彩戏。香霖乍洗。拥莲媛三千，羽裳风佩。圣姥朝元，炼颜银汉水。
<br>
<br>齐天乐（赠姜石帚）
<br>
<br>余香才润鸾绡汗，秋风夜来先起。雾锁林深，蓝浮野阔，一笛渔蓑鸥外。红尘万里。就中决银河，冷涵空翠。岸觜沙平，水杨阴下晚初舣。
<br>
<br>桃溪人住最久，浪吟谁得到，兰蕙疏绮。砚色寒云，签声乱叶，蕲竹纱纹如水。笙歌醉里。步明月丁东，静传环佩。更展芳塘，种花招燕子。
<br>
<br>丹凤吟（无射商赋陈宗之芸居楼）
<br>
<br>丽景长安人海，避影繁华，结庐深寂。灯窗雪户，光映夜寒东壁。心凋鬓改，镂冰刻水，缥简离离，风签索索。怕遣花虫蠹粉，自采秋芸薰架，香泛纤碧。
<br>
<br>更上新梯窈窕，暮山澹著城外色。旧雨江湖远，问桐阴门巷，燕曾相识。吟壶天小，不觉翠蓬云隔。桂斧月宫三万手，计元和通籍。软红满路，谁聘幽素客。
<br>
<br>扫花游（夹钟商西湖寒食）
<br>
<br>冷空澹碧，带翳柳轻云，护花深雾。艳晨易午。正笙箫竞渡，绮罗争路。骤卷风埃，半掩长蛾翠妩。散红缕。渐红湿杏泥，愁燕无语。
<br>
<br>乘盖争避处。就解佩旗亭，故人相遇。恨春太妒。溅行裙更惜，凤钩尘污。酹入梅根，万点啼痕暗树。峭寒暮。更萧萧、陇头人去。
<br>
<br>扫花游（春雪）
<br>
<br>水云共色，渐断岸飞花，雨声初峭。步帷素袅。想玉人误惜，章台春老。岫敛愁蛾，半洗铅华未晓。舣轻棹。似山阴夜晴，乘兴初到。
<br>
<br>心事春缥缈。记遍地梨花，弄月斜照。旧时斗草。恨凌波路钥，小庭深窈。冻涩琼箫，渐入东风郢调。暖回早。醉西园、乱红休扫。
<br>
<br>扫花游（赠芸隐）
<br>
<br>草生梦碧，正燕子帘帏，影迟春午。倦茶荐乳。看风签乱叶，老沙昏雨。古简蟫篇，种得云根疗蠹。最清楚。带明月自锄，花外幽圃。
<br>
<br>醒眼看醉舞。到应事无心，与闲同趣。小山有语。恨逋仙占却，暗香吟赋。暖通书床，带草春摇翠露。未归去。正长安、软红如雾。
<br>
<br>扫花游（送春古江村）
<br>
<br>水园沁碧，骤夜雨飘红，竟空林岛。艳春过了。有尘香坠钿，尚遗芳草。步绕新阴，渐觉交枝径小。醉深窈。爱绿叶翠圆，胜看花好。
<br>
<br>芳架雪未扫。怪翠被佳人，困迷清晓。柳丝系棹。问闾门自古，送春多少。倦蝶慵飞，故扑簪花破帽。酹残照。掩重城、暮钟不到。
<br>
<br>扫花游（赋瑶圃万象皆春堂）
<br>
<br>暖波印日，倒秀影秦山，晓鬟梳洗。步帷艳绮。正梁园未雪，海棠犹睡。藉绿盛红，怕委天香到地。画船系。舞西湖暗黄，虹卧新霁。
<br>
<br>天梦春枕被。和凤筑东风，宴歌曲水。海宫对起。灿骊光乍湿，杏梁云气。夜色瑶台，禁蜡初传翡翠。唤春醉。问人间、几番桃李。
<br>
<br>应天长（夷则商吴门元夕）
<br>
<br>丽花斗靥，清麝溅尘，春声遍满芳陌。竟路障空云幕，冰壶浸霞色。芙容镜，词赋客。竞绣笔、醉嫌天窄。素娥下，小驻轻镳，眼乱红碧。
<br>
<br>前事顿非昔，故苑年光，浑与世相隔。向暮巷空人绝，残灯耿尘壁。凌波恨，帘户寂。听怨写、堕梅哀笛。伫立久，雨暗河桥，谯漏疏滴。
<br>
<br>风流子（黄钟商芍药）
<br>
<br>金谷已空尘。薰风祝攥舞低鸾翅，绛笼蜜炬，绿映龙盆。窈窕绣窗人睡起，临砌脉无言。慵整堕鬟，怨时迟暮，可怜憔悴，啼雨黄昏。
<br>
<br>轻桡移花市，秋娘渡、飞浪溅湿行裙。二十四桥南北，罗荐香分。念碎劈芳心，萦思千缕，赠将幽素，偷翦重云。终待凤池归去，催咏红翻。
<br>
<br>风流子（前题）
<br>
<br>温柔酣紫曲，扬州路、梦绕翠盘龙。似日长傍枕，堕妆偏髻，露浓如酒，微醉欹红。自别楚娇天正远，倾国见吴宫。银烛夜阑，暗闻香泽，翠阴秋寂，重返春风。
<br>
<br>芳期嗟轻误，花君去、肠断妾若为容。惆怅舞衣叠损，露绮千重。料绣窗曲理，红牙拍碎，禁阶敲遍，白玉盂空。犹记弄花相谑，十二阑东。
<br>
<br>过秦楼（黄钟商芙蓉）
<br>
<br>藻国凄迷，麹澜澄映，怨入粉烟蓝雾。香笼麝水，腻涨红波，一镜万妆争妒。湘女归魂，佩环玉冷无声，凝情谁诉。又江空月堕，凌波尘起，彩鸳愁舞。还暗忆、钿合兰桡，丝牵琼腕，见的更怜心苦。玲珑翠屋，轻薄冰绡，稳称锦云留住。生怕哀蝉，暗惊秋被红衰，啼珠零露。能（原注去声）西风老尽，羞趁东风嫁与。
<br>
<br>法曲献仙音（黄钟商秋晚红白莲）
<br>
<br>风拍波惊，露零秋觉，断绿衰红江上。艳拂潮妆，澹凝冰靥，别翻翠池花浪。过数点斜阳雨，啼绡粉痕冷。
<br>
<br>宛相向。指汀洲、素云飞过，清麝洗、玉井晓霞佩响。寸藕折长丝，笑何郎、心似春荡。半掬微凉，听娇蝉、声度菱唱。伴鸳鸯秋梦，酒醒月斜轻帐。
<br>
<br>法曲献仙音（放琴客，和宏庵韵）
<br>
<br>落叶霞翻，败窗风咽，暮色凄凉深院。瘦不关秋，泪缘轻别，情消鬓霜千点。怅翠冷搔头燕，那有语恩怨。
<br>
<br>紫箫远。记桃根、向随春渡，愁未洗、铅水又将恨染。粉缟涩离箱，忍重拈、灯夜裁翦。望极蓝桥，彩云飞、罗扇歌断。料莺笼玉锁，梦里隔花时见。
<br>
<br>还京乐（黄钟商友人泛湖，命乐工以筝、笙、琵琶、方响迭奏）
<br>
<br>宴兰溆，促奏丝萦管裂飞繁响。似汉宫人去，夜深独语，胡沙凄哽。对雁斜玫柱，琼琼弄月临秋影。凤吹远，河汉去杳，天风飘冷。
<br>
<br>泛清商竟。转铜壶敲漏，瑶床二八青娥，环佩再整。菱歌四碧无声，变须臾、翠翳红暝。叹梨园、今调绝音希，愁深未醒。桂楫轻如翼，归霞时点清镜。
<br>
<br>塞翁吟（黄钟商赠宏庵）
<br>
<br>草色新宫绶，还跨紫陌骄骢。好花是，晚开红。冷菊最香浓。黄帘绿幕萧萧梦，灯外换几秋风。叙往约，桂花宫。为别翦珍丛。
<br>
<br>雕栊。行人去、秦腰褪玉，心事称、吴妆晕浓。向春夜、闺情赋就，想初寄、上国书时，唱入眉峰。归来共酒，窈窕纹窗，莲卸新蓬。
<br>
<br>塞翁吟（饯梅津除郎赴阙）
<br>
<br>有约西湖去，移棹晓折芙蓉。算才是，称心红。染不尽薰风。千桃过眼春如梦，还认锦叠云重。弄晚色，旧香中。旋撑入深丛。
<br>
<br>从容。情犹赋、冰车健笔，人未老、南屏翠峰。转河影、浮槎信早，素妃叫、海月归来，太液池东。红衣卸了，结子成莲，天劲秋浓。
<br>
<br>丁香结（夷则商秋日海棠）
<br>
<br>香袅红霏，影高银烛，曾纵夜游浓醉。正锦温琼腻。被燕踏、暖雪惊翻庭砌。马嘶人散后，秋风换、故园梦里。吴霜融晓，陡觉暗动偷春花意。
<br>
<br>还似。海雾冷仙山，唤觉环儿半睡。浅薄朱唇，娇羞艳色，自伤时背。帘外寒挂澹月，向日秋千地。怀春情不断，犹带相思旧子。
<br>
<br>六么令（夷则宫七夕）
<br>
<br>露蛩初响，机杼还催织。婺星为情慵懒，伫立明河侧。不见津头艇子，望绝南飞翼。云梁千尺。尘缘一点，回首西风又陈迹。
<br>
<br>那知天上计拙，乞巧楼南北。瓜果几度凄凉，寂寞罗池客。人事回廊缥缈，谁见金钗擘。今夕何夕。杯残月堕，但耿银河漫天碧。
<br>
<br>蕙兰芳引（林钟商，俗名歇指调赋藏一家吴郡王画兰）
<br>
<br>空翠染云，楚山迥故人南北。秀骨冷盈盈，清洗九秋涧绿。奉车旧畹，料未许、千金轻儥。浅笑还不语，蔓草罗裙一幅。素女情多，阿真娇重，唤起空谷。弄野色烟姿，宜扫怨蛾澹墨。光风入户，媚香倾国。湘佩寒、幽梦小窗春足。
<br>
<br>隔浦莲近（黄钟商泊长桥过重午）
<br>
<br>榴花依旧照眼。愁褪红丝腕。梦绕烟江路，汀菰绿薰风晚。年少惊送远。吴蚕老、恨绪萦抽茧。旅情懒。扁舟系处，青帘浊酒须换。
<br>
<br>一番重午，旋买香蒲浮盏。新月湖光荡素练。人散。红衣香在南岸。
<br>
<br>垂丝钓近（夷则商云麓先生以画舫载洛花宴客）
<br>
<br>听风听雨，春残花落门掩。乍倚玉阑，旋剪夭艳。携醉靥。放溯溪游缆。波光撼。映烛花黯澹。
<br>
<br>碎霞澄水，吴宫初试菱鉴。旧情顿减。孤负深杯滟。衣露天香染。通夜饮。问漏移几点。
<br>
<br>荔枝香近（黄钟商送人游南徐）
<br>
<br>锦带吴钩，征思横雁水。夜吟敲落霜红，船傍枫桥系。相思不管年华，唤酒吴娃市。因话、驻马新堤步秋绮。
<br>
<br>淮楚尾。暮云送、人千里。细雨南楼，香密锦温曾醉。花谷依然，秀靥偷春小桃李。为语梦窗憔悴。
<br>
<br>荔枝香近（七夕）
<br>
<br>睡轻时闻，晚鹊噪庭树。又说今夕天津，西畔重欢遇。蛛丝暗锁红楼，燕子穿帘处。天上、未比人间更情苦。
<br>
<br>秋鬓改，妒月姊、长眉妩。过雨西风，数叶井梧愁舞。梦入蓝桥，几点疏星映朱户。泪湿沙边凝伫。
<br>
<br>西河（中吕商陪鹤林登袁园）
<br>
<br>春乍霁。清涟画舫融泄。螺云万叠暗凝愁，黛蛾照水。漫将西子比西湖，溪边人更多丽。
<br>
<br>步危径、攀艳蕊。掬霞到手红碎。青蛇细折小回廊，去天半咫。画阑日暮起东风，棋声吹下人世。海棠藉雨半绣地。正残寒、初御罗绮。除酒销春何计。向沙头更续，残阳一醉。双玉杯和流花洗。
<br>
<br>浪淘沙慢（夷则商赋李尚书山园）
<br>
<br>梦仙到、吹笙路杳，度巘云滑。溪谷冰绡未裂。金铺昼锁乍掣。见竹静、梅深春海阔。有新燕、帘底低说。念汉履无声跨鲸远，年年谢桥月。
<br>
<br>曲折。画阑尽日凭热。半蜃起玲珑楼阁畔，缥缈鸿去绝。飞絮扬东风，天外歌阕。睡红醉缬。还是催、寒食看花时节。花下苍苔盛罗袜。银烛短、漏壶易竭。料池柳、不攀春送别。倩玉兔、别捣秋香，更醉蹋、千山冷翠飞晴雪。
<br>
<br>西平乐慢（中吕商过西湖先贤堂，伤今感昔，泫然出涕）
<br>
<br>岸压邮亭，路欹华表，堤树旧色依依。红索新晴，翠阴寒食，天涯倦客重归。叹废绿平烟带苑，幽渚尘香荡晚，当时燕子，无言对立斜晖。追念吟风赏月，十载事，梦惹绿杨丝。画船为市，夭妆艳水，日落云沈，人换春移。谁更与、苔根洗石，菊井招魂，漫省连车载酒，立马临花，犹认蔫红傍路枝。歌断宴阑，荣华露草，冷落山丘，到此徘徊，细雨西城，羊昙醉后花飞。
<br>
<br>瑞龙吟（黄钟商，俗名大石调，犯正平调蓬莱阁）
<br>
<br>堕虹际。层观翠冷玲珑，五云飞起。玉虬萦结城根，澹烟半野，斜阳半市。
<br>
<br>瞰危睇。门巷去来车马，梦游宫蚁。秦鬟古色凝愁，镜中暗换，明眸皓齿。
<br>
<br>东海青桑生处，劲风吹浅，瀛洲清泚。山影泛出琼壶，碧树人世。枪芽焙绿，曾试云根味。岩流溅、涎香惯揽，娇龙春睡。露草啼清泪。酒香断到，文丘废隧。今古秋声里。情漫黯、寒鸦孤村流水。半空画角，落梅花地。
<br>
<br>瑞龙吟（送梅津）
<br>
<br>黯分袖。肠断去水流萍，住船系柳。吴宫娇月娆花，醉题恨倚，蛮江豆蔻。
<br>
<br>吐春绣。笔底丽情多少，眼波眉岫。新园锁却愁阴，露黄漫委，寒香半亩。
<br>
<br>还背垂虹秋去，四桥烟雨，一宵歌酒。犹忆翠微携壶，乌帽风骤。西湖到日，重见梅钿皱。谁家听、琵琶未了，朝骢嘶漏。印剖黄金籀。待来共凭，齐云话旧。莫唱朱樱口。生怕遣、楼前行云知后。泪鸿怨角，空教人瘦。
<br>
<br>瑞龙吟（德清清明竞渡）
<br>
<br>大溪面。遥望绣羽冲烟，锦梭飞练。桃花三十六陂，鲛宫睡起，娇雷乍转。
<br>
<br>去如箭。催趁戏旗游鼓，素澜雪溅。东风冷湿蛟腥，澹阴送昼。轻霏弄晚。
<br>
<br>洲上青苹生处，斗春不管，怀沙人远。残日半开一川，花影零乱。山屏醉缬，连棹东西岸。阑干倒、千红妆靥，铅香不断。傍暝疏帘卷。翠涟皱净，笙歌未散。簪柳门归懒。犹自有、玉龙黄昏吹怨。重云暗阁，春霖一片。
<br>
<br>大酺（无射商荷塘小隐）
<br>
<br>峭石帆收，归期差，林沼年销红碧。渔蓑樵笠畔，买佳邻翻盖，浣花新宅。地凿桃阴，天澄藻镜，聊与渔郎分席。沧波耕不碎，似蓝田初种，翠烟生璧。料情属新莲，梦惊春草，断桥相识。
<br>
<br>平生江海客，秀怀抱、云锦当秋织。任岁晚、陶篱菊暗，逋冢梅荒，总输玉井尝甘液。忍弃红香叶。集楚裳、西风催著。正明月、秋无极。归隐何处，门外垂杨天窄。放船五湖夜色。
<br>
<br>解蹀躞（夷则商）
<br>
<br>
<br>醉云又兼醒雨，楚梦时来往。倦蜂刚著梨花、惹游荡。还作一段相思，冷波叶舞愁红，送人双桨。
<br>
<br>暗凝想。情共天涯秋黯，朱桥锁深巷。会稀投得轻分、顿惆怅。此去幽曲谁来，可怜残照西风，半妆楼上。
<br>
<br>倒犯（夹钟商赠黄复庵）
<br>
<br>茂苑、共莺花醉吟，岁华如许。江湖夜雨。传书问、雁多幽阻。清溪上，惯来往扁舟、轻如羽。到兴懒归来，玉冷耕云圃。按琼箫，赋金缕。
<br>
<br>回首词场，动地声名，春雷初启户。枕水卧漱石，数间屋，梅一鸣。待共结、良朋侣。载清尊、随花追野步。要未若城南，分取溪隈住。昼长看柳舞。
<br>
<br>花犯（中吕商谢黄复庵除夜寄古梅枝）
<br>
<br>翦横枝，清溪分影，翛然镜空晓。小窗春到。怜夜冷孀娥，相伴孤照。古苔泪锁霜千点，苍华人共老。料浅雪、黄昏驿路，飞香遗冻草。
<br>
<br>行云梦中认琼娘，冰肌瘦，窈窕风前纤缟。残醉醒，屏山外、翠禽声小。寒泉贮、绀壶渐暖，年事对、青灯惊换了。但恐舞、一帘胡蝶，玉龙吹又杳。
<br>
<br>花犯（郭希道送水仙索赋）
<br>
<br>小娉婷，清铅素靥，蜂黄暗偷晕。翠翘欹鬓。昨夜冷中庭，月下相认。睡浓更苦凄风紧。惊回心未稳。送晓色、一壶葱茜，才知花梦准。
<br>
<br>湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕，还又见、玉人垂绀鬓。料唤赏、清华池馆，台杯须满引。
<br>
<br>蝶恋花（题华山道女扇）
<br>
<br>北斗秋横云髻影。莺羽衣轻，腰减青丝剩。一曲游仙闻玉声。月华深院人初定。
<br>
<br>十二阑干和笑凭。风露生寒，人在莲花顶。睡重不知残酒醒。红帘几度啼鸦暝。
<br>
<br>蝶恋花（九日和吴见山韵）
<br>
<br>明月枝头香满路。几日西风，落尽花如雨。倒照秦眉天镜古。秋明白鹭双飞处。
<br>
<br>自摘霜葱宜荐俎。可惜重阳，不把黄花与。帽堕笑凭纤手取。清歌莫送秋声去。
<br>
<br>浣溪沙（仲冬望后，出迓履翁，舟中即兴）
<br>
<br>新梦游仙驾紫鸿。数家灯火灞桥东。吹箫楼外冻云重。石瘦溪根船宿处，月斜梅影晓寒中。玉人无力倚东风。
<br>
<br>浣溪沙（题李中斋舟中梅屏）
<br>
<br>冰骨清寒瘦一枝。玉人初上木兰时。懒妆斜立澹春姿。月落溪穷清影在，日长春去画帘垂。五湖水色掩西施。
<br>
<br>浣溪沙（观吴人岁旦游承天）
<br>
<br>千盖笼花斗胜春。东风无力扫香尘。尽沿高阁步红云。闲里暗牵经岁恨，街头多认旧年人。晚钟催散又黄昏。
<br>
<br>浣溪沙（琴川慧日寺蜡梅）
<br>
<br>蝶粉蜂黄大小乔。中庭寒尽雪微销。一般清瘦各无聊。窗下和香封远讯，墙头飞玉怨邻箫。夜来风雨洗春娇。
<br>
<br>浣溪沙
<br>
<br>门隔花深梦旧游。夕阳无语燕归愁。玉纤香动小帘钩。落絮无声春堕泪，行云有影月含羞。东风临夜冷于秋。
<br>
<br>浣溪沙
<br>
<br>波面铜花冷不收。玉人垂钓理纤钩。月明池阁夜来秋。江燕话归成晓别，水花红减似春休。西风梧井叶先愁。
<br>
<br>浣溪沙（题史菊屏扇）
<br>
<br>门巷深深小画楼。阑干曾识凭春愁。新蓬遮却绣鸳游。桃观日斜香掩户，苹溪风起水东流。紫萸玉腕又逢秋。
<br>
<br>浣溪沙（桂）
<br>
<br>曲角深帘隐洞房。正嫌玉骨易愁黄。好花偏占一秋香。夜气清时初傍枕，晓光分处未开窗。可怜人似月中孀。
<br>
<br>玉楼春（京市舞女）
<br>
<br>茸茸狸帽遮梅额。金蝉罗翦胡衫窄。乘肩争看小腰身，倦态强随闲鼓笛。问称家住城东陌。欲买千金应不惜。归来困顿殢春眠，犹梦婆娑斜趁拍。
<br>
<br>玉楼春（为故人母寿）
<br>
<br>华堂夜宴连清晓。醉里笙歌云窈袅。酿来千日酒初尝，过却重阳秋更好。阿儿早晚成名了。玉树阶前春满抱。天边金镜不须磨，长与妆楼悬晚照。
<br>
<br>点绛唇
<br>
<br>推枕南窗，楝花寒入单纱浅。雨帘不卷。空碍调雏燕。一握柔葱，香染榴巾汗。音尘断。画罗闲扇。山色天涯远。
<br>
<br>点绛唇
<br>
<br>时霎清明，载花不过西园路。嫩阴绿树。正是春留处。燕子重来，往事东流去。征衫贮。旧寒一缕。泪湿风帘絮。
<br>
<br>点绛唇（试灯夜初晴）
<br>
<br>卷尽愁云，素娥临夜新梳洗。暗尘不起。酥润凌波地。辇路重来，仿佛灯前事。情如水。小楼熏被。春梦笙歌里。
<br>
<br>秋蕊香（和吴见山落桂）
<br>
<br>宝月惊尘堕晓。愁锁空枝斜照。古苔几点露萤小。销减秋光旋少。
<br>
<br>佩丸尚忆春酥袅。故人老。断香忍和泪痕扫。魂返东篱梦窅。
<br>
<br>秋蕊香（七夕）
<br>
<br>懒浴新凉睡早。雪靥酒红微笑。倚楼起把绣针小。月冷波光梦觉。
<br>
<br>怕闻井叶西风到。恨多少。粉河不语堕秋晓。云雨人间未了。
<br>
<br>诉衷情
<br>
<br>阴阴绿润暗啼鸦。陌上断香车。红云深处春在，飞出建章花。
<br>
<br>春此去，那天涯。几烟沙。忍教芳草，狼藉斜阳，人未归家。
<br>
<br>诉衷情
<br>
<br>柳腰空舞翠裙烟。尽日不成眠。花尘浪卷清昼，渐变晚阴天。
<br>
<br>吴社水，系游船。又轻年。东风不管，燕子初来，一夜春寒。
<br>
<br>诉衷情
<br>
<br>片云载雨过江鸥。水色澹汀洲。小莲玉惨红怨，翠被又经秋。
<br>
<br>凉意思，到南楼。小帘钩。半窗灯晕，几叶芭蕉，客梦床头。
<br>
<br>诉衷情（七夕）
<br>
<br>西风吹鹤到人间。凉月满缑山。银河万里秋浪，重载客槎还。
<br>
<br>河汉女，巧云鬟。夜阑干。钗头新约，针眼娇颦，楼上秋寒。
<br>
<br>夜游宫（竹窗听雨，坐久隐几就
<br>
<br>睡，既觉，见水仙娟娟于灯影中）
<br>
<br>窗外捎溪雨响。映窗里、嚼花灯冷。浑似萧湘系孤艇。见幽仙，步凌波，月边影。
<br>
<br>香苦欺寒劲。牵梦绕、沧涛千顷。梦觉新愁旧风景。绀云欹，玉搔斜，酒初醒。
<br>
<br>夜游宫
<br>
<br>春语莺迷翠柳。烟隔断、晴波远岫。寒压重帘幔拕绣。袖炉香，倩东风，与吹透。
<br>
<br>花讯催时候。旧相思、偏供闲昼。春澹情浓半中酒。玉痕销，似梅花，更清瘦。
<br>
<br>醉桃源（荷塘小隐赋烛影）
<br>
<br>金丸一树带霜华。银台摇艳霞。烛阴树影两交加。秋纱机上花。
<br>
<br>飞醉笔，驻吟车。香深小隐家。明朝新梦付啼鸦。歌阑月未斜。
<br>
<br>醉桃源（赠卢长笛）
<br>
<br>沙河塘上旧游嬉。卢郎年少时。一声长笛月中吹。和云和雁飞。
<br>
<br>惊物换，叹星移。相看两鬓丝。断肠吴苑草凄凄。倚楼人未归。
<br>
<br>醉桃源（芙蓉）
<br>
<br>青春花姊不同时。凄凉生较迟。艳妆临水最相宜。风来吹绣漪。
<br>
<br>惊旧事，问长眉。月明仙梦回。凭阑人但觉秋肥。花愁人不知。
<br>
<br>醉桃源（会饮丰乐楼）
<br>
<br>翠阴浓合晓莺堤。春如日坠西。画图新展远山齐。花深十二梯。
<br>
<br>风絮晚，醉魂迷。隔城闻马嘶。落红微沁绣鸳泥。秋千教放低。
<br>
<br>如梦令
<br>
<br>春在绿窗杨柳。人与流莺俱瘦。眉底暮寒生，帘额时翻波皱。风骤。风骤。花径啼红满袖。
<br>
<br>如梦令
<br>
<br>秋千争闹粉墙。闲看燕紫莺黄。啼到绿阴处，唤回浪子闲忙。春光。春光。正是拾翠寻芳。
<br>
<br>望江南（赋画灵照女）
<br>
<br>衣白苎，雪面堕愁鬟。不识朝云行雨处，空随春梦到人间。留向画图看。慵临镜，流水洗花颜。自织苍烟湘泪冷，谁捞明月海波寒。天澹雾漫漫。
<br>
<br>望江南（茶）
<br>
<br>松风远，莺燕静幽坊。妆褪宫梅人倦绣，梦回春草日初长。瓷碗试新汤。
<br>
<br>笙歌断，情与絮悠扬。石乳飞时离凤怨，玉纤分处露花香。人去月侵廊。
<br>
<br>定风波
<br>
<br>密约偷香□蹋青。小车随马过南屏。回首东风销鬓影。重省。十年心事夜船灯。
<br>
<br>离骨渐尘桥下水，到头难灭景中情。两岸落花残酒醒。烟冷。人家垂柳未清明。
<br>
<br>月中行（和黄复庵）
<br>
<br>疏桐翠井早惊秋。叶叶雨声愁。灯前倦客老貂裘。燕去柳边楼。
<br>
<br>吴宫寂寞空烟水，浑不认、旧采菱洲。秋花旋结小盘虬。蝶怨夜香留。
<br>
<br>虞美人
<br>
<br>背庭缘恐花羞坠。心事遥山里。小帘愁卷月笼明。一寸秋怀禁得、几蛩声。
<br>
<br>井梧不放西风起。供与离人睡。梦和新月未圆时。起看檐蛛结网、又寻思。
<br>
<br>菩萨蛮
<br>
<br>落花夜雨辞寒食。尘香明日城南陌。玉靥湿斜红。泪痕千万重。
<br>
<br>伤春头竟白。来去春如客。人瘦绿阴浓。日长帘影中。
<br>
<br>菩萨蛮
<br>
<br>绿波碧草长堤色。东风不管春狼藉。鱼沫细痕圆。燕泥花唾干。
<br>
<br>无情牵怨抑。画舸红楼侧。斜日起凭阑。垂杨舞晓寒。
<br>
<br>贺新郎（湖上有所赠）
<br>
<br>湖上芙蓉早。向北山、山深雾冷，更看花好。流水茫茫城下梦，空指游仙路杳。笑萝障、云屏亲到。雪玉肌肤春温夜，饮湖光、山渌成花貌。临涧水，弄清照。
<br>
<br>著愁不尽宫眉小。听一声、相思曲里，赋情多少。红日阑干鸳鸯枕，那枉裙腰褪了。算谁识、垂杨秋袅。不是秦楼无缘分，点吴霜、羞带簪花帽。但殢酒，任天晓。
<br>
<br>贺新郎（为德清赵令君赋小垂虹）
<br>
<br>浪影龟纹皱。蘸平烟、青红半湿，枕溪窗牖。千尺晴霞慵卧水，万叠罗屏拥绣。漫几度、吴船回首。归雁五湖应不到，问苍茫、钓雪人知否。樵唱杳，度深秀。
<br>
<br>重来趁得花时候。记留连、空山夜雨，短亭春酒。桃李新栽成蹊处，尽是行人去后。但东阁、官梅清瘦。欸乃一声山水绿，燕无言、风定垂帘昼。寒正悄，亸吟袖。
<br>
<br>江城梅花引（赠倪梅村）
<br>
<br>江头何处带春归。玉川迷。路东西。一雁不飞、雪压冻云低。十里黄昏成晓色，竹根篱。分流水、过翠微。
<br>
<br>带书傍月自锄畦。苦吟诗。生鬓丝。半黄烟雨，翠禽语、似说相思。惆怅孤山、花尽草离离。半幅寒香家住远，小帘垂。玉人误、听马嘶。
<br>
<br>婆罗门引（无射羽，俗名羽调为怀宁赵仇香赋）
<br>
<br>香霏泛酒，瘴花初洗玉壶冰。西风乍入吴城。吹彻玉笙何处，曾说董双成。奈司空经惯，未畅高情。
<br>
<br>瑶台几层。但梦绕、曲阑行。空忆双蝉□翠，寂寂秋声。堂空露凉，倩谁唤、行云来洞庭。团扇月、只隔烟屏。
<br>
<br>婆罗门引（郭清华席上为放琴客而新有所盼，赋以见喜）
<br>
<br>风涟乱翠，酒霏飘汗洗新妆。幽情暗寄莲房。弄雪调冰重会，临水暮追凉。正碧云不破，素月微行。
<br>
<br>双成夜笙，断旧曲、解明榼。别有红娇粉润，初试霓裳。分莲调郎。又拈惹、花茸碧唾香。波晕切、一盼秋光。
<br>
<br>祝英台近（悼得趣，赠宏庵）
<br>
<br>黯春阴，收灯后，寂寞几帘户。一片花飞，人驾彩云去。应是蛛网金徽，拍天寒水，恨声断、孤鸿洛浦。
<br>
<br>对君诉。团扇轻委桃花，流红为谁赋。□□□□，从今醉何处。可怜憔悴文园，曲屏春到，断肠句、落梅愁雨。
<br>
<br>祝英台近（饯陈少逸被仓台檄行部）
<br>
<br>问流花，寻梦草，云暖翠微路。锦雁峰前，浅约昼行处。不教嘶马飞春，一奁越境，那销尽、红吟绿赋。
<br>
<br>送人去。长丝初染柔黄，晴和晓烟舞。心事偷占，莺漏汉宫语。趁得罗盖天香，归来时候，共留取、玉阑春住。
<br>
<br>祝英台近（春日客龟溪游废园）
<br>
<br>采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。
<br>
<br>昼闲度。因甚天也慳春，轻阴便成雨。绿暗长亭，归梦趁风絮。有情花景阑干，莺声门径，解留我、霎时凝伫。
<br>
<br>祝英台近（上元）
<br>
<br>晚云开，朝雪霁，时节又灯市。夜约遗香，南陌少年事。笙箫一片红云，飞来海上，绣帘卷、缃桃春起。
<br>
<br>旧游地。素蛾城阙年年，新妆趁罗绮。玉练冰轮，无尘涴流水。晓霞红处啼鸦，良宵一梦，画堂正、日长人睡。
<br>
<br>祝英台近（除夜立春）
<br>
<br>翦红情，裁绿意，花信上钗股。残日东风，不放岁华去。有人添烛西窗，不眠侵晓，笑声转、新年莺语。
<br>
<br>旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。
<br>
<br>西子妆慢（湖上清明薄游）
<br>
<br>流水麹尘，艳阳醅酒，画舸游情如雾。笑拈芳草不知名，乍凌波、断桥西堍。垂杨漫舞。总不解、将春系住。燕归来，问彩绳纤手，如今何许。
<br>
<br>欢盟误。一箭流光，又趁寒食去。不堪衰鬓著飞花，傍绿阴、冷烟深树。玄都秀句。记前度、刘郎曾赋。最伤心、一片孤山细雨。
<br>
<br>江南春（中吕商赋张药翁杜衡山庄）
<br>
<br>风响牙签，云寒古砚，芳铭犹在棠笏。秋床听雨，妙谢庭、春草吟笔。城市喧鸣辙。清溪上、小山秀洁。便向此、搜松访石，葺屋营花，红尘远避风月。瞿塘路，随汉节。记羽扇纶巾，气凌诸葛。青天万里，料漫忆、莼丝鲈雪。车马从休歇。荣华事、醉歌耳热。天与此翁，芳芷嘉名，纫兰佩兮琼玦。
<br>
<br>梦芙蓉（赵昌芙容图，梅津所藏）
<br>
<br>西风摇步绮。记长堤骤过，紫骝十里。断桥南岸，人在晚霞外。锦温花共醉。当时曾共秋被。自别霓裳，应红销翠冷，霜枕正慵起。
<br>
<br>惨澹西湖柳底。摇荡秋魂，夜月归环佩。书图重展，惊认旧梳洗。去来双翡翠。难传眼恨眉意。梦断琼娘，仙云深路杳，城影蘸流水。
<br>
<br>高山流水（黄钟商丁基仲恻室善丝
<br>
<br>桐赋咏，晓达音吕，备歌舞之妙）
<br>
<br>素弦一一起秋风。写柔情、都在春葱。徽外断肠声，霜宵暗落惊鸿。低颦处、翦绿裁红。仙郎伴、新制还赓旧曲，映月帘栊。似名花并蒂，日日醉春浓。
<br>
<br>吴中。空传有西子，应不解、换徵移宫。兰蕙满襟怀，唾碧总喷花茸。后堂深、想费春工。客愁重、时听蕉寒雨碎，泪湿琼钟。恁风流也称，金屋贮娇慵。
<br>
<br>霜花腴（无射商重阳前一日泛石湖）
<br>
<br>翠微路窄，醉晚风、凭谁为整欹冠。霜饱花腴，烛消人瘦，秋光作也都难。病怀强宽。恨雁声、偏落歌前。记年时、旧宿凄凉，暮烟秋雨野桥寒。
<br>
<br>妆靥鬓英争艳，度清商一曲，暗坠金蝉。芳节多阴，兰情稀会，晴晖称拂吟笺。更移画船。引佩环、邀下婵娟。算明朝、未了重阳，紫萸应耐看。
<br>
<br>澡兰香（林钟羽淮安重午）
<br>
<br>盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时、曾写榴裙，伤心红绡褪萼。黍梦光阴渐老，汀洲烟蒻。
<br>
<br>莫唱江南古调，怨抑难招，楚江沈魄。薰风燕乳，暗雨梅黄，午镜澡兰帘幕。念秦楼、也拟人归，应翦菖蒲自酌。但怅望、一缕新蟾，随人天角。
<br>
<br>玉京谣
<br>
<br>（陈仲文自号藏一，盖取坡诗中"万人如海一身藏"语。为度夷则商犯元射宫腔制比赠之）
<br>
<br>蝶梦迷清晓，万里无家，岁晚貂裘敝。载取琴书，长安闲看桃李。烂绣锦、人海花场，任客燕、飘零谁计。春风里。香泥九陌，文梁孤垒。
<br>
<br>微吟怕有诗声翳。镜慵看、但小楼独倚。金屋千娇，从他鸳暖秋被。蕙帐移、烟雨孤山，待对影、落梅清泚。终不似。江上翠微流水。
<br>
<br>探芳新（林钟羽·吴中元日承天寺游人）
<br>
<br>九街头，正软尘润酥，雪销残溜。禊赏祇园，花艳云阴笼昼。层梯峭空麝散，拥凌波、萦翠袖。叹年端、连环转，烂漫游人如绣。
<br>
<br>肠断回廊伫久。便写意溅波，传愁蹙岫。渐没飘鸿，空惹闲情春瘦。椒杯香乾醉醒，怕西窗、人散后。暮寒深，迟回处、自攀庭柳。
<br>
<br>凤池吟（庆梅津自畿漕除右司郎官）
<br>
<br>万丈巍台，碧罘罳外，衮衮野马游尘。旧文书几阁，昏朝醉暮，覆雨翻云。忽变清明，紫垣敕使下星辰。经年事静，公门如水，帝甸阳春。
<br>
<br>长安父老相语，几百年见此，独驾冰轮。又凤鸣黄幕，玉霄平溯，鹊锦新恩。画省中书，半红梅子荐盐新。归来晚，待赓吟、殿阁南薰。
<br>
<br>暗香（夷则宫送魏句滨宰吴县解组，分韵得阖字）
<br>
<br>县花谁葺。记满庭燕麦，朱扉斜阖。妙手作新，公馆青红晓云湿。天际疏星趁马，帘昼隙、冰弦三叠。尽换却、吴水吴烟，桃李靓春靥。
<br>
<br>风急。送帆叶。正雁水夜清，卧虹平帖。软红路接。涂粉闱深早催入。怀暖天香宴果，花队簇、轻轩银蜡。更问讯、湖上柳，两堤翠匝。
<br>
<br>暗香疏影（夹钟宫赋墨梅）
<br>
<br>占春压一。卷峭寒万里，平沙飞雪。数点酥钿，凌晓东风□吹裂。独曳横梢瘦影，入广平、裁冰词笔。记五湖、清夜推篷，临水一痕月。
<br>
<br>何逊扬州旧事，五更梦半醒，胡调吹彻。若把南枝，图入凌烟，香满玉楼琼阙。相将初试红盐味，到烟雨、青黄时节。想雁空、北落冬深，澹墨晚天云阔。
<br>
<br>念奴娇（赋德清县圃明秀亭）
<br>
<br>思生晚眺，岸乌纱平步，春云层绿。罨画屏风开四面，各样莺花结束。寒欲残时，香无著处，千树风前玉。游蜂飞过，隔墙疑是金谷。
<br>
<br>偏称晚色横烟，愁凝峨髻，澹生绡裙幅。缥缈孤山南畔路，相对花房竹屋。溪足沙明，岩阴石秀，梦冷吟亭宿。松风古涧，高调月夜清曲。
<br>
<br>惜红衣（余从姜石帚游苕霅间三十
<br>
<br>五年矣，重来伤今感昔，聊以咏怀）
<br>
<br>鹭老秋丝，苹愁暮雪，鬓那不白。倒柳移栽，如今暗溪碧。乌衣细语，伤绊惹、茸红曾约。南陌。前度刘郎，寻流花踪迹。
<br>
<br>朱楼水侧。雪面波光，汀莲沁颜色。当时醉近绣箔，夜吟寂。三十六矶重到，清梦冷云南北。买钓舟溪上，庆有烟蓑相识。
<br>
<br>江南好
<br>
<br>（友人还中吴，密围坐客，杯深情浃，不觉沾醉。越翼日，吾侪载酒问奇字，时斋示江南好词，纪前夕之事，辄次韵）
<br>
<br>行锦归来，画眉添妩，暗尘重拂雕栊。稳瓶泉暖，花隘斗春容。围密笼香晻霭，烦纤手、亲点团龙。温柔处，垂杨亸髻，□暗豆花红。
<br>
<br>行藏，多是客，莺边话别，橘下相逢。算江湖幽梦，频绕残钟。好结梅兄矾弟，莫轻侣、西燕南鸿。偏宜醉，寒欺酒力，帘外冻云重。
<br>
<br>双双燕
<br>
<br>小桃谢后，双双燕，飞来几家庭户。轻烟晓暝，湘水暮云遥度，帘外余寒未卷，共斜入、红楼深处。相将占得雕梁，似约韶光留住。
<br>
<br>堪举。翩翩翠羽。杨柳岸，泥香半和梅雨。落花风软，戏促乱红飞舞。多少呢喃意绪。尽日向、流莺分诉。还过短墙，谁会万千言语。
<br>
<br>无闷（催雪）
<br>
<br>霓节飞琼，鸾驾弄玉，杳隔平云弱水。倩皓鹤传书，卫姨呼起。莫待粉河凝晓，趁夜月、瑶笙飞环佩。正蹇驴吟影，茶烟灶冷，酒亭门闭。
<br>
<br>歌丽。泛碧蚁。放绣帘半钩，宝台临砌。要须借东君，灞陵春意。晓梦先迷楚蝶，早风戾、重寒侵罗被。还怕掩、深院梨花，又作故人清泪。
<br>
<br>水调歌头（赋魏方泉望湖楼）
<br>
<br>屋下半流水，屋上几青山。当心千顷明镜，入座玉光寒。云起南峰未雨，云敛北峰初霁，健笔写青天。俯瞰古城堞，不碍小阑干。
<br>
<br>绣鞍马，软红路，乍回班。层梯影转亭午，信手展缃编。残照游船收尽，新月画帘才卷，人在翠壶间。天际笛声起，尘世夜漫漫。
<br>
<br>洞仙歌（方庵春日花胜宴客，为得雏庆。花翁赋词，俾属韵末）
<br>
<br>芳辰良宴，人日春朝并。细缕青丝裹银饼。更玉犀金犀，沾座分簪，歌围暖，梅靥桃唇斗胜。
<br>
<br>露房花曲折，莺入新年，添个宜男小山枕。待枝上，饱东风，结子成阴，蓝桥去、还觅琼浆一饮。料别馆、西湖最情浓，烂画舫月明，醉宫袍锦。
<br>
<br>秋思（夹钟商荷塘为括苍名姝求赋其听雨小阁）
<br>
<br>堆枕香鬟侧。骤夜声、偏称画屏秋色。风碎串珠，润侵歌板，愁压眉窄。动罗箑清商，寸心低诉叙怨抑。映梦窗，零乱碧。待涨绿春深，落花香泛，料有断红流处，暗题相忆。欢酌。檐花细滴。送故人、粉黛重饰。漏侵琼瑟。丁东敲断，弄晴月白。怕一曲、霓裳未终，催去骖凤翼。叹谢客、犹未识。漫瘦却东阳，灯前无梦到得。路隔重云雁北。
<br>
<br>江神子（赋碧沼小庵）
<br>
<br>长安门外小林丘。碧壶秋。浴轻鸥。不放啼红，流水通宫沟。时有晴空云过影，华镜里，翳鱼游。
<br>
<br>绮罗尘满九衢头。晚香楼。夕阳收。波面琴高，仙子驾黄虬。清磬数声人定了，池上月，照虚舟。
<br>
<br>江神子（喜雨上麓翁）
<br>
<br>一声玉磬下星坛。步虚阑。露华寒。平晓阿香，油壁碾青鸾。应是老鳞眠不得，云炮落，雨瓢翻。
<br>
<br>身闲犹耿寸心丹。炷炉烟。暗祈年。随虎蛙声，鼓吹稻花田。秋水一池莲叶晚，吟喜雨，拍阑干。
<br>
<br>江神子（李别驾招饮海棠花下）
<br>
<br>翠纱笼袖映红霏。冷香飞。洗凝脂。睡足娇多，还是夜深宜。翻怕回廊花有影，移烛暗，放帘垂。
<br>
<br>尊前不按驻云词。料花枝。妒蛾眉。丁属东风，莫送片红飞。春重锦堂人尽醉，和晓月，带花归。
<br>
<br>江神子（送桂花吴宪，时已有检详之命，未赴阙）
<br>
<br>天街如水翠尘空。建章宫。月明中。人未归来，玉树起秋风。宝粟万钉花露重，催赐带，过垂虹。
<br>
<br>夜凉沈水绣帘栊。酒香浓。雾濛濛。钗列吴娃，騕袅带金虫。三十六宫蟾观冷，留不住，佩丁东。
<br>
<br>江神子（十日荷塘小隐赏桂呈朔翁）
<br>
<br>西风来晚桂开迟。月宫移。到东篱。簌簌惊尘，吹下半冰规。拟唤阿娇来小隐，金屋底，乱香飞。
<br>
<br>重阳还是隔年期。蝶相思。客情知。吴水吴烟，愁里更多诗。一夜看承应未别，秋好处，雁来时。
<br>
<br>江神子（送翁五峰自鹤江还都）
<br>
<br>西风一叶送行舟。浅迟留。舣汀洲。新浴红衣，绿水带香流。应是离宫城外晚，人伫立，小帘钩。
<br>
<br>新归重省别来愁。黛眉头。半痕秋。天上人间，斜月绣针楼。湘浪莫迷花蝶梦，江上约，负轻鸥。
<br>
<br>沁园春（冰漕凿方泉，宾客请以名斋，邀赋）
<br>
<br>澄碧西湖，软红南陌，银河地穿。见华星影里，仙棋局静，清风行处，瑞玉圭寒。斜谷山深，望春楼远，无此峥嵘小渭川。一泓地，解新波不涸，独障狂澜。
<br>
<br>老苏而后坡仙。继菊井嘉名相与传。试摩挲劲石，无令角折，丁宁明月，莫涴规圆。漫结鸥盟，那知鱼乐，心止中流别有天。无尘夜，听吾伊正在，秋水阑干。
<br>
<br>沁园春（送翁宾客游鄂渚）
<br>
<br>情如之何，暮涂为客，忍堪送君。便江湖天远，中宵同月，关河秋近。何日清尘。玉尘生风，貂裘明雪，幕府英雄今几人。行须早，料刚肠肯殢，泪眼离颦。
<br>
<br>平生秀句清尊。到帐动风开自有神。听夜鸣黄鹤，楼高百尺，朝驰白马，笔扫千军。贾傅才高，岳家军在，好勒燕然石上文。松江上，念故人老矣，甘卧闲云。
<br>
<br>珍珠帘（春日客龟溪，过贵人家，隔
<br>
<br>墙闻箫鼓声，疑是按舞，伫立久之）
<br>
<br>蜜沈烬暖萸烟袅。层帘卷、伫立行人官道。麟带压愁香，听舞箫云渺。恨缕情丝春絮远，怅梦隔、银屏难到。寒峭。有东风嫩柳，学得腰小。
<br>
<br>还近绿水清明，叹孤身如燕，将花频绕。细雨湿黄昏，半醉归怀抱。蠹损歌纨人去久，漫泪沾、香兰如笑。书杳。念客枕幽单，看看春老。
<br>
<br>风入松（为友人放琴客赋）
<br>
<br>春风吴柳几番黄。欢事小蛮窗。梅花正结双头梦，被玉龙、吹散幽香。昨夜灯前歌黛，今朝陌上啼妆。
<br>
<br>最怜无侣伴雏莺。桃叶已春江。曲屏先暖鸳衾惯，夜寒深、都是思量。莫道蓝桥路远，行云中隔幽坊。
<br>
<br>风入松
<br>
<br>听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。
<br>
<br>西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。
<br>
<br>风入松（桂）
<br>
<br>兰舟高荡涨波凉。愁被矮桥妨。暮烟疏雨西园路，误秋娘、浅约宫黄。还泊邮亭唤酒，旧曾送客斜阳。
<br>
<br>蝉声空曳别枝长。似曲不成商。御罗屏底翻歌扇，忆西湖、临水开窗。和醉重寻幽梦，残衾已断熏香。
<br>
<br>风入松（麓翁园堂宴客）
<br>
<br>一番疏雨洗芙蓉。玉冷佩丁东。辘轳听带秋声转，早凉生、傍井梧桐。欢宴良宵好月，佳人修竹清风。
<br>
<br>临池飞阁乍青红。移酒小垂虹。贞元供奉梨园曲，称十香、深蘸琼钟。醉梦孤云晓色，笙歌一派秋空。
<br>
<br>风入松（邻舟妙香）
<br>
<br>画船帘密不藏香。飞作楚云狂。傍怀半卷金炉烬，怕暖销、春日朝阳。清馥晴熏残醉，断烟无限思量。
<br>
<br>凭阑心事隔垂杨。楼燕销幽妆。梅花偏恼多情月，慰溪桥、流水昏黄。哀曲霜鸿凄断，梦魂寒蝶幽扬。
<br>
<br>莺啼序（丰乐楼节斋新建）
<br>
<br>天吴驾云阆海，凝春空灿绮。倒银海、蘸影西城，西碧天镜无际。彩翼曳、扶摇宛转，雩龙降尾交新霁。近玉虚高处，天风笑语吹坠。
<br>
<br>清濯缁尘，快展旷眼，傍危阑醉倚。面屏障、一一莺花。薜萝浮动金翠。惯朝昏、晴光雨色，燕泥动、红香流水。步新梯，藐视年华，顿非尘世。
<br>
<br>麟翁衮舄，领客登临，座有诵鱼美。翁笑起、离席而语，敢诧京兆，以役为功，落成奇事。明良庆会，赓歌熙载，隆都观国多闲暇，遣丹青、雅饰繁华地。平瞻太极，天街润纳璇题，露床夜沈秋纬。清风观阙，丽日罘罳，正午长漏迟。为洗尽、脂痕茸唾，净卷麹尘，永昼低垂，绣帘十二。
<br>
<br>高轩驷马，峨冠鸣佩，班回花底修禊饮，御炉香、分惹朝衣袂。碧桃数点飞花，涌出宫沟，溯春万里。
<br>
<br>莺啼序
<br>
<br>残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情游荡，随风化为轻絮。
<br>
<br>十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。
<br>
<br>幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼仿佛，临分败壁题诗，泪墨惨澹尘土。
<br>
<br>危亭望极，草色天涯，叹鬓侵半苎。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否。
<br>
<br>莺啼序（荷和赵修全韵）
<br>
<br>横塘棹穿艳锦，引鸳鸯弄水。断霞晚、笑折花归，绀纱低护灯蕊。润玉瘦、冰轻倦浴，斜拕凤股盘云坠。听银床声细。梧桐渐搅凉思。窗隙流光，冉冉迅羽，诉空梁燕子。误惊起、风竹敲门，故人还又不至。记琅玕、新诗细掐，早陈迹、香痕纤指。怕因循，罗扇恩疏，又生秋意。
<br>
<br>西湖旧日，画舸频移，叹几萦梦寐。霞佩冷，叠澜不定，麝霭飞雨，乍湿鲛绡，暗盛红泪。綀单夜共，波心宿处，琼箫吹月霓裳舞，向明朝、未觉花容悴。嫣香易落，回头澹碧锁烟，镜空画罗屏里。
<br>
<br>残蝉度曲，唱彻西园，也感红怨翠。念省惯、吴宫幽憩。暗柳追凉，晓岸参斜，沤起。丝萦寸藕，留连欢事。桃笙平展湘浪影，有昭华、＿李冰相倚。如今鬓点凄霜
<br>
<br>天香（熏衣香）
<br>
<br>珠络玲珑，罗囊闲斗，酥怀暖麝相倚。百和花须，十分风韵，半袭凤箱重绮。茜垂西角，慵未揭、流苏春睡。熏度红薇院落，烟锁画屏沈水。
<br>
<br>温泉绛绡乍试。露华侵、透肌兰泚。漫省浅溪月夜，暗浮花气。荀令如今老矣。但未减、韩郎旧风味。远寄相思，余熏梦里。
<br>
<br>天香（蜡梅）
<br>
<br>蟫叶黏霜，蝇苞缀冻，生香远带风峭。岭上寒多，溪头月冷，北枝瘦、南枝小。玉奴有姊，先占立、墙阴春早。初试宫黄澹薄，偷分寿阳纤巧。
<br>
<br>银烛泪深未晓。酒钟慳、贮愁多少。记得短亭归马，暮衙蜂闹。豆蔻钗梁恨袅。但怅望、天涯岁华老。远信难封，吴云雁杳。
<br>
<br>玉漏迟（夷则商瓜泾度中秋夕赋）
<br>
<br>雁边风讯小，飞琼望杳，碧云先晚。露冷阑干，定怯藕丝冰腕。净洗浮空片玉，胜花影、春灯相乱。秦镜满。素娥未肯，分秋一半。
<br>
<br>每圆处即良宵，甚此夕偏饶，对歌临怨。万里婵娟，几许雾屏云幔。孤兔凄凉照水，晓风起、银河西转。摩泪眼。瑶台梦回人远。
<br>
<br>金盏子（夹钟商赋秋壑西湖小筑）
<br>
<br>卜筑西湖，种翠萝犹傍，软红尘里。来往载清吟，为偏爱吾庐，画船频繁。笑携雨色晴光，入春明朝市。石桥锁，烟霞五百名仙，第一人是。
<br>
<br>临酒论深意。流光转、莺花任乱委。冷然九秋肺腑，应多梦、岩扃冷云空翠。漱流枕石幽情，写猗兰绿绮。专城处，他山小队登临，待西风起。
<br>
<br>金盏子
<br>
<br>（吴城连日赏桂，一夕风雨，悉已零落。独寓窗晚花方作小蕾，未及见开，有新邑之役。□来西馆，篱落间嫣然一枝可爱，见似人而喜，为赋此解）
<br>
<br>赏月梧园，恨广寒宫树，晓风摇落。莓砌扫珠尘，空肠断、熏炉烬销残萼。殿秋尚有余花，锁烟窗云幄。新雁又、无端送人江上，短亭初泊。
<br>
<br>篱角。梦依约。人一笑、惺忪翠袖薄。悠然醉魂唤醒，幽丛畔、凄香雾雨漠漠。晚吹乍颤秋声，早屏空金雀。明朝想，犹有数点蜂黄，伴我斟酌。
<br>
<br>永遇乐（林钟商过李氏晚妆阁，见壁间旧所题词，遂再赋）
<br>
<br>春酌沈沈，晚妆的的，仙梦游惯。锦溆维舟，青门倚盖，还被笼莺唤。裴郎归后，崔娘沈恨，漫客请传芳卷。联题在，频经翠袖，胜隔绀纱尘幔。
<br>
<br>桃根杏叶，胶黏缃缥，几回凭阑人换。峨髻愁云，兰香腻粉，都为多情褪。离巾拭泪，征袍染醉，强作酒朋花伴。留连怕，风姨浪妒，又吹雨断。
<br>
<br>永遇乐（乙巳中秋风雨）
<br>
<br>风拂尘徽，雨侵凉榻，才动秋思。缓酒销更，移灯傍影，净洗芭蕉耳。铜华沧海，愁霾重嶂，燕北雁南天外。算阴晴，浑似几番，渭城故人离会。
<br>
<br>青楼旧日，高歌取醉，唤出玉人梳洗。红叶流光，苹花两鬓，心事成秋水。白凝虚晓，香吹轻烬，倚窗小瓶疏桂。问深宫，姮娥正在，妒云第几。
<br>
<br>永遇乐（探海次时斋韵）
<br>
<br>阁雪云低，卷沙风急，惊雁失序。户掩寒宵，屏闲冷梦，灯飐唇似语。堪怜窗景，都闲刺绣，但续旧愁一缕。邻歌散，罗襟印粉，袖湿茜桃红露。
<br>
<br>西湖旧日，留连清夜，爱酒几将花误。遗袜尘销，题裙墨黯，天远吹笙路。吴台直下，缃梅无限，未放野桥香度。重谋醉，揉香弄影，水清浅处。
<br>
<br>玉胡蝶（夷则商）
<br>
<br>角断签鸣疏点，倦萤透隙，低弄书光。一寸悲秋，生动万种凄凉。旧衫染、唾凝花碧，别泪想、妆洗蜂黄。楚魂伤。雁汀沙冷，来信微茫。
<br>
<br>都忘。孤山旧赏，水沈熨露，岸锦宜霜。败叶题诗，御沟应不到流湘。数客路、又随淮月，羡故人还买吴航。两凝望。满城风雨，催送重阳。
<br>
<br>绛都春（夷则羽，俗名仙吕调为郭清华内子寿）
<br>
<br>香深雾暖。正人在、锦瑟华年深院。旧日汉宫，分得红兰滋吴苑。临池羞落梅花片。弄水月、初匀妆面。紫烟笼处，双鸾共跨，洞箫低按。
<br>
<br>歌管。红围翠袖，冻云外，似觉东风先转。绣畔昼迟，花底天宽春无限。仙郎骄马琼林宴。待卷上、珠帘教看。更传莺入新年，宝钗梦燕。
<br>
<br>绛都春（饯李太博赴括苍别驾）
<br>
<br>羁云旅雁。敛倦羽、寄栖墙阴年晚。问字翠尊，刻烛红笺慳曾展。冰滩鸣佩舟如箭。笑乌帻、临风重岸。傍邻垂柳，清霜万缕，送将人远。
<br>
<br>吴苑。千金未惜，买新赋、共赏文园词翰。流水翠微，明月清风平分半。梅深驿路香不断。万玉舞、罘罳东畔。料应花底春多，软红雾暖。
<br>
<br>绛都春（题蓬莱阁灯屏，履翁帅越）
<br>
<br>螺屏暖翠。正雾卷暮色，星河浮霁。路幕递香，街马冲尘东风细。梅槎凌海横鳌背。倩稳载、蓬莱云气。宝阶斜转，冰娥素影，夜清如水。
<br>
<br>应记。千秋化鹤，旧华表、认得山川犹是。暗解绣囊，争掷金钱游人醉。笙歌晓度晴霞外。又上苑、春生一苇。便教接宴莺花，万红镜里。
<br>
<br>绛都春（为李筼房量珠贺）
<br>
<br>情黏舞线。怅驻马灞桥，天寒人远。旋翦露痕，移得春娇栽琼苑。流莺常语烟中怨。恨三月、飞花零乱。艳阳归后，红藏翠掩，小坊幽院。
<br>
<br>谁见。新腔按彻，背灯暗、共倚筼屏葱茜。绣被梦轻，金屋妆深沈香换。梅花重洗春风面。正溪上、参横月转。并禽飞上金沙，瑞香雾暖。
<br>
<br>绛都春（燕亡久矣，京□适见似人，怅怨有感）
<br>
<br>南楼坠燕。又灯晕夜凉，疏帘空卷。叶吹暮喧，花露震晞秋光短。当时明月娉婷伴。怅客路、幽扃俱远。雾鬟依约，除非照影，镜空不见。
<br>
<br>别馆。秋娘乍识，似人处、最在双波凝盼。旧色旧香，闲雨闲云情终浅。丹青谁画真真面。便只作、梅花频看。更愁花变梨霙，又随梦散。
<br>
<br>绛都春（余往来清华池馆六年，赋咏
<br>
<br>屡矣，感昔伤今益不堪怀乃复作此解）
<br>
<br>春来雁渚。弄艳冶、又入垂杨如许。困舞瘦腰，啼湿宫黄池塘雨。碧沿苍藓云根路。尚追想、凌波微步。小楼重上，凭谁为唱，旧时金缕。
<br>
<br>凝伫。烟萝翠竹，欠罗袖、为倚天寒日暮。强醉梅边，招得花奴来尊俎。东风须惹春云住。□莫把、飞琼吹去。便教移取熏笼，夜温绣户。
<br>
<br>惜秋华（夹钟商重九）
<br>
<br>细响残蛩，傍灯前、似说深秋怀抱。怕上翠微，伤心乱烟残照。西湖镜掩尘沙，翳晓影、秦鬟云扰。新鸿，唤凄凉、渐入红萸乌帽。
<br>
<br>江上故人老。视东篱秀色，依然娟好。晚梦趁、邻杵断，乍将愁到。秋娘泪湿黄昏，又满城、雨轻风小。闲了。看芙容、画船多少。
<br>
<br>惜秋华（八日飞翼楼登高）
<br>
<br>思渺西风，怅行踪、浪逐南飞高雁。怯上翠微，危楼更堪凭晚。蓬莱对起幽云，澹野色山容愁卷。清浅。瞰沧波、静衔秋痕一线。
<br>
<br>十载寄吴苑。惯东篱深把，露黄偷翦。移暮影、照越镜，意销香断。秋娥赋得闲情，倚翠尊、小眉初展。深劝。待明朝、醉巾重岸。
<br>
<br>惜秋华（七夕）
<br>
<br>露罥蛛丝，小楼阴堕月，秋惊华鬓。宫漏未央，当时钿钗遗恨。人间梦隔西风，算天上、年华一瞬。相逢，纵相疏、胜却巫阳无准。
<br>
<br>何处动凉讯。听露井梧桐，楚骚成韵。彩云断、翠羽散，此情难问。银河万古秋声，但望中、婺星清润。轻俊。度金针、漫牵方寸。
<br>
<br>惜秋华（七夕前一日送人归盐官）
<br>
<br>数日西风，打秋林枣熟，还催人去。瓜果夜深，斜河拟看星度。匆匆便倒离尊，怅遇合、云销萍聚。留连，有残蝉韵晚，时歌金缕。
<br>
<br>绿水暂如许。奈南墙冷落，竹烟槐雨。此去杜曲，已近紫霄尺五。扁舟夜宿吴江，正水佩霓裳无数。眉妩。问别来、解相思否。
<br>
<br>惜秋华（木芙蓉）
<br>
<br>路远仙城，自王郎去后，芳卿憔悴。锦段镜空，重铺步障新绮。凡花瘦不禁秋，幻腻玉、腴红鲜丽。相携。试新妆乍毕，交扶轻醉。
<br>
<br>长记断桥外。骤玉骢过处，千娇凝睇。昨梦顿醒，依约旧时眉翠。愁边暮合碧云，倩唱入、六幺声里。风起。舞斜阳、阑干十二。
<br>
<br>惜黄花慢（夷则羽菊）
<br>
<br>粉靥金裳。映绣屏认得，旧日萧娘。翠微高处，故人帽底，一年最好，偏是重阳。避春祗怕春不远，望幽径、偷理秋妆。殢醉乡。寸心似翦，飘荡愁觞。
<br>
<br>潮腮笑入清霜。斗万花样巧，深染蜂黄。露痕千点，自怜旧色，寒泉半掬，百感幽香。雁声不到东篱畔，满城但、风雨凄凉。最断肠。夜深怨蝶飞狂。
<br>
<br>惜黄花慢
<br>
<br>（次吴江小泊，夜饮僧窗惜别，邦人赵簿携小妓侑尊，连歌数阕，皆清真词。酒尽，已四鼓，赋比词饯尹梅津）
<br>
<br>送客吴皋。正试霜夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁、残柳眉梢。念瘦腰。沈郎旧日，曾系兰桡。
<br>
<br>仙人凤咽琼箫。怅断魂送远，九辩难招。醉鬟留盼，小窗翦烛，歌云载恨，飞上银霄。素秋不解随船去，败红趁、一叶寒涛。梦翠翘。怨鸿料过南谯。
<br>
<br>十二郎（垂虹桥上有垂虹亭，属吴江）
<br>
<br>素天际水，浪拍碎、冻云不凝。记晓叶题霜，秋灯吟雨，曾系长桥过艇。又是宾鸿重来后，猛赋得、归期才定。嗟绣鸭解言，香鲈堪钓，尚庐人境。幽兴。争如共载，越娥妆镜。念倦客依前，貂裘茸帽，重向淞江照影。酹酒苍茫，倚歌平远，亭上玉虹腰冷。迎醉面，暮雪飞花，几点黛愁山暝。
<br>
<br>醉蓬莱（夷则商七夕和方南山）
<br>
<br>望碧天书断，宝枕香留，泪痕盈袖。谁识秋娘，比行云纤瘦。象尺熏炉，翠针金缕，记倚床同绣。月亸琼梳，冰销粉汗，南花熏透。
<br>
<br>尽是当时，少年清梦，臂约痕深，帕绡红皱。凭鹊传音，恨语多轻漏。润玉留情，沈郎无奈，向柳阴期候。数曲催阑，双铺深掩，风镮鸣兽。
<br>
<br>烛影摇红（黄钟商毛荷塘生日，留京不归，赋以寄意）
<br>
<br>西子西湖，赋情合载鸱夷棹。断桥直去是孤山，应为梅花到。几度吟昏醉晓。背东风、偷闲斗草。乱鸦啼后，解佩归来，春怀多少。
<br>
<br>千里婵娟，茂园今夜同清照。樱脂茸唾听吟诗，争似还家好。昵昵西窗语笑。凤云深、琼箫缥缈。愿春如旧，柳带同心，花枝压帽。
<br>
<br>烛影摇红（麓翁夜宴园堂）
<br>
<br>新月侵阶，彩云林外笙箫透。银台双引绕花行，红坠香沾袖。不管签声转漏。更明朝、棋消永昼。静中闲看，倦羽飞还，游云出岫。
<br>
<br>随处春光，翠阴那只西湖柳。去年溪上牡丹时，还试长安酒。都把愁怀抖擞。笑流莺、啼春漫瘦。晓风恶尽，妒雪寒销，青梅如豆。
<br>
<br>烛影摇红（饯冯深居，翼日，其初度）
<br>
<br>飞盖西园，晚秋却胜春天气。霜花开尽锦屏空，红叶新装缀。时放清杯泛水。暗凄凉、东风旧事。夜吟不绝，松影阑干，月笼寒翠。
<br>
<br>莫唱阳关，但凭彩袖歌千岁。秋星入梦隔明朝，十载吴宫会。一棹回潮度苇。正西窗、灯花报喜。柳蛮樱素，试酒争怜，不教不醉。
<br>
<br>烛影摇红（元夕雨）
<br>
<br>碧澹山姿，暮寒愁沁歌眉浅。障泥南陌润轻酥，灯火深深院。入夜笙歌渐暖。彩旗翻、宜男舞遍。恣游不怕，素袜尘生，行裙红溅。
<br>
<br>银烛笼纱，翠屏不照残梅怨。洗妆清靥湿春风，宜带啼痕看。楚梦留情未散。素娥愁、天深信远。晓窗移枕，酒困香残，春阴帘卷。
<br>
<br>烛影摇红（寿嗣荣王）
<br>
<br>天桂飞香，御花簇座千秋宴。笑从王母摘仙桃，琼醴双金盏。掌上龙珠照眼。映萝图、星晖海润。浮槎远到，水浅蓬莱，秋明河汉。
<br>
<br>宝月将弦，晚钩斜挂西帘卷。未须十日便中秋，争看清光满。净洗红尘障面。贺朝霖、催班正殿。喜回天上，紫府开筵，瑶池宣劝。
<br>
<br>烛影摇红（赋德清县圃古红梅）
<br>
<br>莓锁虹梁，稽山祠下当时见。横斜无分照溪光，珠网空凝遍。姑射青春对面。驾飞虬、罗浮路远。千年春在，新月苔池，黄昏山馆。
<br>
<br>花满河阳，为君羞褪晨妆茜。云根直下是银河，客老秋槎变。雨外红铅洗断。又晴霞、惊飞暮管。倚阑祗怕，弄水鳞生，乘东风便。
<br>
<br>烛影摇红（越上霖雨应祷）
<br>
<br>秋入灯花，夜深檐影琵琶语。越娥青镜洗红埃，山斗秦眉妩。相间金茸翠亩。认城阴、春耕旧处。晚舂相应，新稻炊香，疏烟林莽。
<br>
<br>清磬风前，海沈宿袅芙蓉炷。阿香秋梦起娇啼，玉女传幽素。人驾梅槎未渡。试梧桐、聊分宴俎。采菱别调，留取蓬莱，霎时云住。
<br>
<br>丑奴儿慢（黄钟商麓翁飞翼楼观雪）
<br>
<br>东风未起，花上纤尘无影。峭云湿，凝酥深坞，乍洗梅清。钓卷愁丝，冷浮虹气海空明。若耶门闭，扁舟去懒，客思鸥轻。几度问春，倡红冶翠，空媚阴晴。看真色、千岩一素，天澹无情。醒眼重开，玉钩帘外晓峰青。相扶轻醉，越王台上，更最高层。
<br>
<br>丑奴儿慢（双清楼在钱塘门外）
<br>
<br>空濛乍敛，波影帘花晴乱。正西子、梳妆楼上，镜舞青鸾。润逼风襟，满湖山色入阑干。天虚鸣籁，云多易雨，长带秋寒。遥望翠凹，隔江时见，越女低鬟。算堪羡、烟沙白鹭，暮往朝还。歌管重城，醉花春梦半香残。乘风邀月，持杯对影，云海人闲。
<br>
<br>木兰花慢（虎丘陪仓幕游。时魏益斋
<br>
<br>已被亲擢，陈芬窟、李方庵皆将满秩）
<br>
<br>紫骝嘶冻草，晓云锁、岫眉颦。正蕙雪初销，松腰玉瘦，憔悴真真。轻藜渐穿险磴，步荒苔、犹认瘗花痕。千古兴亡旧恨，半丘残日孤云。
<br>
<br>开尊。重吊吴魂。岚翠冷、洗微醺。问几曾夜宿，月明起看，剑水星纹。登临总成去客，更软红、先有探芳人。回首沧波故苑，落梅烟雨黄昏。
<br>
<br>木兰花慢（重游虎丘）
<br>
<br>步层丘翠莽，□□处、更春寒。渐晚色催阴，风花弄雨，愁起阑干。惊翰。带云去杳，任红尘、一片落人间。青冢麒麟有恨，卧听箫鼓游山。
<br>
<br>年年。叶外花前。腰艳楚、鬓成潘。叹宝奁瘗久，青萍共化，裂石空磐。尘缘。酒沾粉污，问何人、从此濯清泉。一笑掀髯付与，寒松瘦倚苍峦。
<br>
<br>木兰花慢（送翁五峰游江陵）
<br>
<br>送秋云万里，算舒卷、总何心。叹路转羊肠，人营燕垒，霜满蓬簪。愁侵。庾尘满袖，便封侯、那羡汉淮阴。一醉莼丝脍玉，忍教菊老松深。
<br>
<br>离音。又听西风，金井树、动秋吟。向暮江目断，鸿飞渺渺，天色沈沈。沾襟。四弦夜语，问杨琼、往事到寒砧。争似湖山岁晚，静梅香底同斟。
<br>
<br>木兰花慢（重泊垂虹）
<br>
<br>酹清杯问水，惯曾见、几逢迎。自越棹轻飞，秋莼归后，杞菊荒荆。孤鸣。舞鸥惯下，又渔歌、忽断晚烟生。雪浪闲销钓石，冷枫频落江汀。
<br>
<br>长亭。春恨何穷，目易尽、酒微醒。怅断魂西子，凌波去杳，环佩无声。阴晴。最无定处，被浮云、多翳镜华明。向晓东风霁色，绿杨楼外山青。
<br>
<br>木兰花慢（饯韩似斋赴江东鹾幕）
<br>
<br>润寒梅细雨，卷灯火、暗尘香。正万里胥涛，流花涨腻，春共东江。云樯。未传燕语，过罘罳、垂柳舞鹅黄。留取行人系马，软红深处闻莺。
<br>
<br>悠扬。霁月清风，凝望久、鄮山苍。又紫箫一曲，还吹别调，楚际吴旁。仙方。袖中秘宝，遣蓬莱、弱水变飞霜。寒食春城秀句，趁花飞入宫墙。
<br>
<br>木兰花慢（饯赵山台）
<br>
<br>指罘罳晓月，动凉信、又催归。正玉涨松波，花穿画舫，无限红衣。青丝。傍桥浅系，问笛中、谁奏鹤南飞。西子冰绡冷处，素娥宝镜圆时。
<br>
<br>清奇。好借秋光，临水色、写瑶卮。向醉中织就，天孙云锦，一杼新诗。依稀。数声禁漏，又东华、尘染帽檐缁。争似西风小队，便乘鲈脍秋肥。
<br>
<br>木兰花慢（施芸隐随绣节过浙东，作词留别，用其韵以饯）
<br>
<br>几临流送远，渐荒落、旧邮亭。念西子初来，当时望眼，啼雨难晴。娉婷。素红共载，到越吟、翻调倚吴声。得意东风去棹，怎怜会重离轻。
<br>
<br>云零。梦绕浮觞，流水畔、叙幽情。恨赋笔分携，江山委秀，桃李荒荆。经行。问春在否，过汀洲、暗忆百花名。莺缕争堪细折，御黄堤上重盟。
<br>
<br>喜迁莺（太蔟宫，俗名中管高宫同丁基仲过希道家看牡丹）
<br>
<br>凡尘流水。正春在、绛阙瑶阶十二。暖日明霞，天香盘锦，低映晓光梳洗。故苑浣花沈恨，化作妖红斜紫。困无力，倚阑干，还倩东风扶起。
<br>
<br>公子。留意处，罗盖牙签，一一花名字。小扇翻歌，密围留客，云叶翠温罗绮。艳波紫金杯重，人倚妆台微醉。夜和露，翦残枝，点点花心清泪。
<br>
<br>喜迁莺（吴江与闲堂王倅·庵家）
<br>
<br>烟空白鹭。乍飞下、似呼行人相语。细縠春波，微痕秋月，曾认片帆来去。万顷素云遮断，十二红帘钩处。黯愁远，向虹腰，时送斜阳凝伫。
<br>
<br>轻许。孤梦到，海上玑宫，玉冷深窗户。遥指人间，隔江烟火，漠漠水葓摇暮。看葺断矶残钓，替却珠歌雪舞。吟未了，去匆匆，清晓一阑烟雨。
<br>
<br>喜迁莺（福山萧寺岁除）
<br>
<br>江亭年暮。趁飞雁、又听，数声柔橹。蓝尾杯单，胶牙饧澹，重省旧时羁旅。雪舞野梅篱落，寒拥渔家门户。晚风峭，作初番花讯，春还知否。
<br>
<br>何处。围艳冶、红烛画堂，博簺良宵午。谁念行人，愁先芳草，轻送年华如羽。自剔短檠不睡，空索彩桃新句。便归好，料鹅黄，已染西池千缕。
<br>
<br>喜迁莺（甲辰冬至寓越，儿辈尚留瓜泾萧寺）
<br>
<br>冬分人别。渡倦客晚潮，伤头俱雪。雁影秋空，蝶情春荡，几处路穷车绝。把酒共温寒夜，倚绣添慵时节。又底事，对愁云江国，离心还折。
<br>
<br>吴越。重会面，点检旧吟，同看灯花结。儿女相思，年华轻送，邻户断箫声噎。待移杖藜雪后，犹怯蓬莱寒阔。最起晚，任鸦林催晓，梅窗沈月。
<br>
<br>探芳信
<br>
<br>（与李文庵联舟入杭，时方庵至嘉兴，索旧燕同载。是夕，雪大作，林麓洲渚皆琼瑶。方庵驰小序求词，且约访蔡公甫）
<br>
<br>夜寒重。见羽葆将迎，飞琼入梦。整素妆归处，中宵按瑶凤。舞春歌夜棠梨岸，月冷和云冻。画船中、太白仙人，锦袍初拥。
<br>
<br>应过语溪否，试笑挹中郎，还叩清弄。粉黛湖山，欠携酒、共飞鞚。洗杯时换铜觚水，待作梅花供。问何时、带雨锄烟自种。
<br>
<br>探芳信
<br>
<br>（丙申岁，吴灯市盛常年。余借宅幽坊，一时名胜遇合，置杯酒，接殷勤之欢，甚盛事也。分镜字韵）
<br>
<br>暖风定。正卖花吟春，去年曾听。旋自洗幽兰，银瓶钓金井。斗窗香暖慳留客，街鼓还催暝。调雏莺、试遣深杯，唤将愁醒。
<br>
<br>灯市又重整。待醉勒游缰，缓穿斜径。暗忆芳盟，绡帕泪犹凝。吴宫十里吹笙路，桃李都羞靓。绣帘人、怕惹飞梅翳镜。
<br>
<br>探芳信
<br>
<br>为春瘦。更瘦如梅花，花应知否。任枕函云坠，离怀半中酒。雨声楼阁春寒里，寂寞收灯后。甚年年、斗草心期，探花时候。
<br>
<br>娇懒强拈绣。暗背里相思，闲供晴昼。玉合罗囊，兰膏渍红豆。舞衣叠损金泥凤，妒折阑干柳。几多愁、两点天涯远岫。
<br>
<br>探芳信（麓翁小园早饮，客供棋事琴事）
<br>
<br>转芳径。见雾卷晴漪，鱼弄游影。旋解缨濯翠，临流抚菱镜。半林竹色花香处，意足多新咏。试衣单、雁欲来时，旧寒才定。
<br>
<br>门巷对深静。但酒敌春浓，棋消日永。旧曲猗兰，待留向、月中听。藻池不通宫沟水，任泛流红冷。小阑干、笑拍东风醉醒。
<br>
<br>探芳信（贺麓翁秘阁满月）
<br>
<br>探春到。见彩花钗头，玉燕来早。正紫龙眠重，明月弄清晓。夜尘不浸银河水，金盎供新澡。镇帷犀、护紧东风，秀藏芝草。
<br>
<br>星斗粲怀抱。问雾暖蓝田，玉长多少。禁苑传香，柳边语、听莺报。片云飞趁春潮去，红软长安道。试回头、一点蓬莱翠小。
<br>
<br>声声慢（咏桂花）
<br>
<br>蓝云笼晓，玉树悬秋，交加金钏霞枝。人起昭阳，禁寒粉粟生肌。浓香最无著处，渐冷香、风露成霏。绣茵展，怕空阶惊坠，化作萤飞。
<br>
<br>三十六宫愁重，问谁持金锸，和月都移。掣锁西厢，清尊素手重携。秋来鬓华多少，任乌纱、醉压花低。正摇落，叹淹留、客又未归。
<br>
<br>声声慢（友人以梅、兰、瑞香、
<br>
<br>水仙供客，曰四香，分韵得风字）
<br>
<br>云深山坞，烟冷江皋，人生未易相逢。一笑灯前，钗行两两春容。清芳夜争真态，引生香、撩乱东风。探花手，与安排金屋，懊恼司空。
<br>
<br>憔悴欹翘委佩，恨玉奴销瘦，飞趁轻鸿。试问知心，尊前谁最情浓。连呼紫云伴醉，小丁香、才吐微红。还解语，待携归、行雨梦中。
<br>
<br>声声慢（陪幕中饯孙无怀于郭希道池亭，闰重九前一日）
<br>
<br>檀栾金碧，婀娜蓬莱，游云不蘸芳洲。露柳霜莲，十分点缀成秋。新弯画眉未稳，似含羞、低护墙头。愁送远，驻西台车马，共惜临流。
<br>
<br>知道池亭多宴，掩庭花、长是惊落秦讴。腻粉阑干，犹闻凭袖香留。输他翠涟拍甃，瞰新妆、时浸明眸。帘半卷，带黄花、人在小楼。
<br>
<br>声声慢（饮时贵家，即席三姬求词）
<br>
<br>春星当户，眉月分心，罗屏绣幕围香。歌缓□□，轻尘暗簌文染。秋桐泛商丝雨，恨未回、飘雪垂杨。连宝镜，更一家姊妹，曾入昭阳。
<br>
<br>莺燕堂深谁到，为殷勤、须放醉客疏狂。量减离怀，孤负蘸甲清觞。曲中倚娇佯误，算只图、一顾周郎。花镇好，驻年华、长在琐窗。
<br>
<br>声声慢（宏庵宴席，客有持桐子侑俎者，自云其姬亲剥之）
<br>
<br>寒筲惊坠，香豆初收，银床一夜霜深。乱泻明珠，金盘来荐清斟。绿窗细剥檀皱，料水晶、微损春簪。风韵处，惹手香酥润，樱口脂侵。
<br>
<br>重省追凉前事，正风吟莎井，月碎苔阴。颗颗相思，无情漫搅秋心。银台翦花杯散，梦阿娇、金屋沈沈。甚时见，露十香、钗燕坠金。
<br>
<br>声声慢（畿漕廨建新楼，上尹梅津）
<br>
<br>清漪衔苑，御水分流，阿阶西北青红。朱栱浮云，碧窗宿雾濛濛。璇题净横秋影，笑南飞、不过新鸿。延桂影，见素娥梳洗，微步琼空。
<br>
<br>城外湖山十里，想无时长敞，罨画帘栊。暗柳回堤，何须系马金狨。莺花翰林千首，彩毫飞、海雨天风。凤池上，又相思、春夜梦中。
<br>
<br>声声慢（赠藕花洲尼）
<br>
<br>六铢衣细，一叶舟轻，黄芦堪笑浮槎。何处汀洲，云澜锦浪无涯。秋姿澹凝水色。艳真香、不染春华。笑归去，傍金波开户，翠屋为家。
<br>
<br>回施红妆青镜，与一川平绿，五月晴霞。赪玉杯中，西风不到窗纱。端的旧莲深薏，料采菱、新曲羞夸。秋潋滟，对年年、人胜似花。
<br>
<br>声声慢（寿魏方泉）
<br>
<br>莺团橙径，鲈跃莼波，重来两过中秋。酒市渔乡，西风胜似春柔。宿春去年村墅，看黄云、还委西畴。凤池去，信吴人有分，借与迟留。
<br>
<br>应是香山续梦，又凝香追咏，重到苏州。青鬓江山，足成千岁风流。围腰御仙花底，衬月中、金粟香浮。夜宴久，揽秋云、平倚画楼。
<br>
<br>声声慢（饯魏绣使泊吴江，为友人赋）
<br>
<br>旋移轻鹢，浅傍垂虹，还因送客迟留。泪雨横波，遥山眉上新愁。行人倚阑心事，问谁知、只有沙鸥。念聚散，几枫丹霜渚，莼绿春洲。
<br>
<br>渐近香菰炊黍，想红丝织字，未远青楼。寂寞渔乡，争如连醉温柔。西窗夜深翦烛，梦频生、不放云收。共怅望，认孤烟、起处是州。
<br>
<br>高阳台（丰乐楼分韵得如字）
<br>
<br>修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒余。自销凝，能几花前，顿老相如。
<br>
<br>伤春不在高楼上，在灯前欹枕，雨外熏炉。怕舣游船，临流可奈清臞。飞红若到西湖底，搅翠澜、总是愁鱼。莫重来，吹尽香绵，泪满平芜。
<br>
<br>高阳台（落梅）
<br>
<br>宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。
<br>
<br>寿阳空理愁鸾。问谁调玉髓，暗补香瘢。细雨归鸿，孤山无限春寒。离魂难倩招清此，梦缟衣、解佩溪边。最愁人，啼鸟清明，叶底青圆。
<br>
<br>高阳台（送王历阳以右曹赴阙）
<br>
<br>淝水秋寒，淮堤柳色，别来几换年光。紫马行迟，才生梦草池塘。便乘丹凤天边去，禁漏催、春殿称觞。过松江，雪弄飞花，冰解鸣榼。
<br>
<br>芳洲酒社词场。赋高台陈迹，曾醉吴王。重上逋山，诗清月瘦昏黄。春风侍女衣篝畔，早鹊袍、已暖天香。到东园，应费新题，千树苔苍。
<br>
<br>高阳台（寿毛荷塘）
<br>
<br>风袅垂杨，雪销蕙草，何如清润潘郎。风月襟怀，挥毫倚马成章。仙都观里桃千树，映麹尘、十里荷塘。未归来，应恋花洲，醉玉吟香。
<br>
<br>东风晴昼浓如酒，正十分皓月，一半春光。燕子重来，明朝传梦西窗。朝寒几暖金炉烬，料洞天、日月偏长。杏园诗，应待先题，嘶马平康。
<br>
<br>高阳台（过种山即越文种墓）
<br>
<br>帆落回潮，人归故国，山椒感慨重游。弓折霜寒，机心已堕沙鸥。灯前宝剑清风断，正五湖、雨笠扁舟。最无情，岸上闲花，腥染春愁。
<br>
<br>当时白石苍松路，解勒回玉辇，雾掩山羞。木客歌阑，青春一梦荒丘。年年古苑西风到，雁怨啼、绿水葓秋。莫登临，几树残烟，西北高楼。
<br>
<br>倦寻芳（林钟羽花翁遇旧欢吴门老妓李怜，邀分韵同赋此词）
<br>
<br>坠瓶恨井，分镜迷楼，空闭孤燕。寄别崔徽，清瘦画图春面。不约舟移杨柳系，有缘人映桃花见。叙分携，悔香瘢漫爇，绿鬟轻翦。
<br>
<br>听细语、琵琶幽怨。客鬓苍华，衫袖湿遍。渐老芙蓉，犹自带霜宜看。一缕情深朱户掩，两痕愁起青山远。被西风，又惊吹、梦云分散。
<br>
<br>倦寻芳（上元）
<br>
<br>海霞倒影，空雾飞香，天市催晚。暮靥宫梅，相对画楼帘卷。罗袜轻尘花笑语，宝钗争艳春心眼。乱箫声，正风柔柳弱，舞肩交燕。
<br>
<br>念窈窕、东邻深巷，灯外歌沈，月上花浅。梦雨离云，点点漏壶清怨。珠络香销空念往，纱窗人老羞相见。渐铜壶，闭春阴、晓寒人倦。
<br>
<br>倦寻芳（饯周纠定夫）
<br>
<br>暮帆挂雨，冰岸飞梅，春思零乱。送客将归，偏是故宫离苑。醉酒曾同凉月舞，寻芳还隔红尘面。去难留，怅芙蓉路窄，绿杨天远。
<br>
<br>便系马、莺边清晓，烟草晴花，沙润香软。烂锦年华，谁念故人游倦。寒食相思堤上路，行云应在孤山畔。寄新吟，莫空回、五湖春雁。
<br>
<br>三姝媚（夷则商）
<br>
<br>吹笙池上道。为王孙重来，旋生芳草。水石清寒，过半春犹自，燕沈莺悄。稚柳阑干，晴荡漾、禁烟残照。往事依然，争忍重听，怨红凄调。
<br>
<br>曲榭方亭初扫。印藓迹双鸳，记穿林窈。顿隔年华，似梦回花上，露晞平晓。恨逐孤鸿，客又去、清明还到。便鞚墙头归骑，青梅已老。
<br>
<br>三姝媚（过都城旧居有感）
<br>
<br>湖山经醉惯。渍春衫、啼痕酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。
<br>
<br>春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沈，花未减、红颜先变。伫久河桥欲去，斜阳泪满。
<br>
<br>三姝媚（姜石帚馆水磨方氏，会饮总宜堂，即事寄毛荷塘）
<br>
<br>酣春青镜里。照晴波明眸，暮云愁髻。半绿垂丝，正楚腰纤瘦，舞衣初试。燕客飘零，烟树冷、青骢曾系。画馆朱楼，还把清尊，慰春憔悴。
<br>
<br>离苑幽芳深闭。恨浅薄东风，褪花销腻。彩箑翻歌，最赋情、偏在笑红颦翠。暗拍阑干，看散尽、斜阳船市。付与金衣清晓，花深未起。
<br>
<br>昼锦堂（中吕商）
<br>
<br>舞影灯前，箫声酒外，独鹤华表重归。旧雨残云仍在，门巷都非。愁结春情迷醉眼，老怜秋鬓倚蛾眉。难忘处，犹恨绣笼，无端误放莺飞。
<br>
<br>当时。征路远，欢事差，十年轻负心期。楚梦秦楼相遇，共叹相违。泪香沾湿孤山雨，瘦腰折损六桥丝。何时向，窗下翦残红烛，夜杪参移。
<br>
<br>汉宫春（夹钟商追和尹梅津赋俞园牡丹）
<br>
<br>花姥来时，带天香国艳，羞掩名姝。日长半娇半困，宿酒微苏。沈香槛北，比人间、风异烟殊。春恨重，盘云坠髻，碧花翻吐琼盂。
<br>
<br>洛苑旧移仙谱，向吴娃深馆，曾奉君娱。猩唇露红未洗，客鬓霜铺。兰词沁壁，过西园、重载双壶。休漫道，花扶人醉，醉花却要人扶。
<br>
<br>汉宫春（寿梅津）
<br>
<br>名压年芳，倚竹根新影，独照清漪。千年禹梁藓碧，重发南枝。冰凝素质，遣凡桃、羞濯尘姿。寒正峭，东风似海，香浮夜雪春霏。
<br>
<br>练鹊锦袍仙使，有青娥传梦，月转参移。逋山傍莺系马，玉翦新辞。宫妆镜里，笑人间、花信都迟。春未了，红盐荐鼎，江南烟雨黄时。
<br>
<br>汉宫春（寿王虔州）
<br>
<br>怀得银符，卷朝衣归袖，犹惹天香。星移太微几度，飞出西江。吴城驻马，趁鲈肥、腊蚁初尝。红雾底，金门候晓，争如小队春行。
<br>
<br>何用倚楼看镜，算橘中深趣，日月偏长。江山侍吟秀句，梅靥催妆。东风水暖，弄烟娇、语燕飞樯。来岁醉，鹊楼胜处，红围舞袖歌裳。
<br>
<br>秋霁（云麓园长桥）
<br>
<br>一水盈盈，汉影隔游尘，净洗寒绿。秋沐平烟，日回西照，乍惊饮虹天北。彩阑翠馥。锦云直下花成屋。试纵目。空际、醉乘风露跨黄鹄。
<br>
<br>追想缥缈，钓雪松江，恍然烟蓑，秋梦重续。问何如、临池脍玉，扁舟空舣洞庭宿。也胜饮湘然楚竹。夜久人悄，玉妃唤月归来，桂笙声里，水宫六六。
<br>
<br>花心动（郭清华新轩）
<br>
<br>入眼青红，小玲珑、飞檐度云微湿。绣槛展春，金屋宽花，谁管采菱波狭。翠深知是深多少，不都放、夕阳红入。待装缀，新漪涨翠，小圜荷叶。
<br>
<br>此去春风满箧。应时锁蛛丝，浅虚尘榻。夜雨试灯，晴雪吹梅，趁取玳簪重盍。卷帘不解招新燕，春须笑、酒慳歌涩。半窗掩，日长困生翠睫。
<br>
<br>花心动（柳）
<br>
<br>十里东风，袅垂杨、长似舞时腰瘦。翠馆朱楼，紫陌青门，处处燕莺晴昼。乍看摇曳金丝细，春浅映、鹅黄如酒。嫩阴里，烟滋露染，翠娇红溜。
<br>
<br>此际雕鞍去久。空追念邮亭，短枝盈首。海角天涯，寒食清明，泪点絮花沾袖。去年折赠行人远，今年恨、依然纤手。断肠也，羞眉画应未就。
<br>
<br>龙山会（夷则商昆陪陵幕府诸名胜载酒双清赏芙蓉）
<br>
<br>石径幽云冷，步障深深，艳锦青红亚。小桥和梦过，仙佩杳、烟水茫茫城下。何处不秋阴，问谁借、东风艳冶。最娇娆，愁侵醉颊，泪绡红洒。
<br>
<br>摇落翠莽平沙，竞挽斜阳，驻短亭车马。晓妆羞未堕。沈恨起、金谷魂飞深夜。惊雁落清歌，酹花倩、觥船快泻。去未舍。待月向井梧梢上挂。
<br>
<br>八声甘州（陪庾幕诸公游灵岩）
<br>
<br>渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时革及双鸳响，廊叶秋声。
<br>
<br>宫里吴王沈醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。
<br>
<br>八声甘州（姑苏台和施芸隐韵）
<br>
<br>步晴霞倒影，洗闲愁、深杯滟风漪。望越来清浅，吴歈杳霭，江雁初飞。辇路凌空九险，粉冷濯妆池。歌舞烟霄顶，乐景沈晖。
<br>
<br>别是青红阑槛，对女墙山色，碧澹宫眉。问当时游鹿，应笑古台非。有谁招、扁舟渔隐，但寄情、西子却题诗。闲风月，暗销磨尽，浪打鸥矶。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
