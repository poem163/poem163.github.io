<HTML>
<HEAD>
<TITLE>洪昇戏曲选（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SanQu/">散曲杂剧</a> <font color=4C4C4C>&gt;&gt; </font><a href="../../html/QingChaoXiQu/">清朝戏曲</a> <FONT color=#BCB6A0>&gt;&gt;</font> 洪昇戏曲选（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>洪昇戏曲选（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-10-28&nbsp;&nbsp;文章类别:清朝戏曲&nbsp;&nbsp;阅读次数:<script language=javascript src="../../hits.php?articleid=5721"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'洪昇戏曲选（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[洪昇戏曲选（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 长生殿 
<br>
<br>
<br>
<br>第一出 传概
<br>
<br>【南吕引子·满江红】〔末上〕今古情场，问谁个真心到底？但果有精诚不散，终成连理。万里何愁南共北，两心那论生和死。笑人间儿女怅缘慳，无情耳。感金石，回天地。昭白日，垂青史。看臣忠子孝，总由情至。先圣不曾删郑、卫，吾侪取义翻宫、徵。借太真外传谱新词，情而已。
<br>　
<br>【中吕慢词·沁园春】天宝明皇，玉环妃子，宿缘正当。自华清赐浴，初承恩泽。长生乞巧，永订盟香。妙舞新成，清歌未了，鼙鼓喧阗起范阳。马嵬驿、六军不发，断送红妆。西川巡幸堪伤，奈地下人间两渺茫。幸游魂悔罪，已登仙籍。回銮改葬，只剩香囊。证合天孙，情传羽客，钿盒、金钗重寄将。月宫会、霓裳遗事，流播词场。
<br>　
<br>唐明皇欢好霓裳宴，杨贵妃魂断渔阳变。
<br>　
<br>鸿都客引会广寒宫，织女星盟证长生殿。
<br>
<br>
<br>--------------------------------------------------------------------------------
<br>
<br>第二出 定情
<br>
<br>【大石引子·东风第一枝】〔生扮唐明皇引二内侍上〕端冕中天，垂衣南面，山河一统皇唐。层霄雨露回春，深宫草木齐芳。升平早奏，韶华好，行乐何妨。愿此生终老温柔，白云不羡仙乡。
<br>　
<br>“韶华入禁闱，宫树发春晖。天喜时相合，人和事不违。九歌扬政要，六舞散朝衣。别赏阳台乐，前旬暮雨飞。”朕乃大唐天宝皇帝是也。起自潜邸，入缵皇图。任人不二，委姚、宋于朝堂；从谏如流，列张、韩于省闼。且喜塞外风清万里，民间粟贱三钱。真个太平致治，庶几贞观之年；刑措成风，不减汉文之世。近来机务余闲，寄情声色。昨见宫女杨玉环，德性温和，丰姿秀丽。卜兹吉日，册为贵妃。已曾传旨，在华清池赐浴，命永新、念奴伏侍更衣，即着高力士引来朝见，想必就到也。
<br>　
<br>【玉楼春】〔丑扮高力士，二宫女执扇引，旦扮杨贵妃上〕恩波自喜从天降，浴罢妆成趋彩仗。〔宫女〕六宫未见一时愁，齐立金阶偷眼望。
<br>　
<br>〔到介，丑进见生跪介〕奴婢高力士见驾。册封贵妃杨氏，已到殿门。候旨。〔生〕宣进来。〔丑出介〕万岁爷有旨，宣贵妃杨娘娘上殿。〔旦进，拜介〕臣妾贵妃杨玉环见驾，愿吾皇万岁！〔内侍〕平身。〔旦〕臣妾寒门陋质，充选掖庭，忽闻宠命之加，不胜陨越之惧。〔生〕妃子世胄名家，德容兼备。取供内职，深惬朕心。〔旦〕万岁。〔丑〕平身。〔旦起介，生〕传旨排宴。〔丑传介〕〔内奏乐。旦送生酒，宫女送旦酒。生正坐，旦傍坐介〕
<br>　
<br>【大石过曲·念奴娇序】〔生〕寰区万里，遍征求窈窕，谁堪领袖嫔墙？佳丽今朝、天付与，端的绝世无双。思想，擅宠瑶宫，褒封玉册，三千粉黛总甘让。〔合〕惟愿取恩情美满，地久天长。
<br>　
<br>【前腔】〔换头〕〔旦〕蒙奖。沉吟半晌，怕庸姿下体，不堪陪从椒房。受宠承恩，一霎里身判人间天上。须仿、冯[A123]当熊，班姬辞辇，永持彤管侍君傍。〔合〕惟愿取恩情美满，地久天长。
<br>　
<br>【前腔】〔换头〕〔宫女〕欢赏，借问从此宫中，阿谁第一？似赵家飞燕在昭阳，宠爱处，应是一身承当。休让，金屋妆成，玉楼歌彻，千秋万岁捧霞觞。〔合〕惟愿取恩情美满，地久天长。
<br>　
<br>【前腔】〔换头〕〔内侍〕瞻仰，日绕龙鳞，云移雉尾，天颜有喜对新妆。频进酒，合殿春风飘香。堪赏，圆月摇金，余霞散绮，五云多处易昏黄。〔合〕惟愿取恩情美满，地久天长。
<br>　
<br>〔丑〕月上了。启万岁爷撤宴。〔生〕朕与妃子同步阶前，玩月一回。〔内作乐。生携旦前立，众退后，齐立介〕
<br>　
<br>【中吕过曲·古轮台】〔生〕下金堂，笼灯就月细端相，庭花不及娇模样。轻偎低傍，这鬓影衣光，掩映出丰姿千状。〔低笑，向旦介〕此夕欢娱，风清月朗，笑他梦雨暗高唐。〔旦〕追游宴赏，幸从今得侍君王。瑶阶小立，春生天语，香萦仙仗，玉露冷沾裳。还凝望，重重金殿宿鸳鸯。
<br>　
<br>〔生〕掌灯往西宫去。〔北应介，内侍、宫女各执灯引生、旦行介〕〔合〕
<br>　
<br>【前腔】〔换头〕辉煌，簇拥银烛影千行。回看处珠箔斜开，银河微亮。复道、回廊，到处有香尘飘扬。夜色如何？月高仙掌。今宵占断好风光，红遮翠障，锦云中一对鸾凰。“琼花”、“玉树”、“春江夜月”，声声齐唱，月影过宫墙。褰罗幌，好扶残醉入兰房。
<br>　
<br>〔丑〕启万岁爷，到西宫了。〔生〕内侍回避。〔丑〕春风开紫殿，〔内侍〕天乐下珠楼。〔同下〕
<br>　
<br>【余文】〔生〕花摇烛，。月映窗，把良夜欢情细讲。〔合〕莫问他别院离宫玉漏长。
<br>　
<br>〔宫女与生、旦更衣，暗下，生、旦坐介，生〕银烛回光散绮罗，〔旦〕御香深处奉恩多。〔生〕六宫此夜含颦望，〔合〕明日争传“得宝歌”。〔生〕朕与妃子偕老之盟，今夕伊始。〔袖出钗、盒介〕特携得金钗、钿盒在此，与卿定情。
<br>　
<br>【越调近词·绵搭絮】〔生〕这金钗、钿盒，百宝翠花攒。我紧护怀中，珍重奇擎有万般。今夜把这钗呵，与你助云盘，斜插双鸾；这盒呵，早晚深藏锦袖，密裹香纨。愿似他并翅交飞，牢扣同心结合欢。〔付旦介，旦接钗、盒谢介〕
<br>　
<br>【前腔】〔换头〕谢金钗、钿盒赐予奉君欢。只恐寒姿，消不得天家雨露团。〔作背看介〕恰偷观，凤翥龙蟠，爱杀这双头旖旎，两扇团圞。惟愿取情似坚金，钗不单分盒永完。
<br>　
<br>〔生〕胧明春月照花枝，元稹 〔旦〕始是新承恩泽时。白居易
<br>　
<br>〔生〕长倚玉人心自醉，雍陶 〔合〕年年岁岁乐于斯。赵彦昭
<br>
<br>
<br>--------------------------------------------------------------------------------
<br>
<br>第三出 贿权
<br>
<br>【正宫引子·破阵子】〔净扮安禄山箭衣、毡帽上〕失意空悲头角，伤心更陷罗罝。异志十分难屈伏，悍气千寻怎蔽遮？权时宁耐些。
<br>　
<br>“腹垂过膝力千钧，足智多谋胆绝伦。谁道孽龙甘蠖屈，翻江搅海便惊人。”自家安禄山，营州柳城人也。俺母亲阿史德，求子轧荦山中，归家生俺，因名禄山。那时光满帐房，鸟兽尽都鸣窜。后随母改嫁安延偃，遂冒姓安氏。在节度使张守珪帐下投军。他道我生有异相，养为义子。授我讨击使之职，去征讨奚契丹。一时恃勇轻进，杀得大败逃回。幸得张节度宽恩不杀，解京请旨。昨日到京，吉凶未保。且喜有个结义兄弟，唤作张千，原是杨丞相府中干办。昨已买嘱解官，暂时松放。寻他通个关节，把礼物收去了。着我今日到彼候复。不免前去走遭。〔行介〕唉，俺安禄山，也是个好汉，难道便这般结果了么？想起来好恨也！
<br>　
<br>【正宫过曲·锦缠道】莽龙蛇、本待将河翻海决，反做了失水瓮中鳖，恨樊笼霎时困了豪杰。早知道失军机要遭斧钺，倒不如丧沙场免受缧绁，蓦地里脚双跌。全凭仗金投暮夜，把一身离阱穴。算有意天生吾也，不争待半路枉摧折。
<br>　
<br>来此已是相府门首，且待张兄弟出来。〔丑扮张千上〕“君王舅子三公位，宰相家人七品官。”〔见介〕安大哥来了。丞相爷已将礼物全收，着你进府相见。〔净揖介〕多谢兄弟周旋。〔丑〕丞相爷尚未出堂，且到班房少待。全凭内阁调元手，〔净〕救取边关失利人。〔同下〕
<br>　
<br>【仙吕引子·鹊桥仙】〔副净扮杨国忠引祗从上〕荣夸帝里，恩连戚畹，兄妹都承天眷。中书独坐揽朝权，看炙手威风赫烜。
<br>　
<br>“国政归吾掌握中，三台八座极尊崇。退朝日晏归私第，无数官僚拜下风。”下官杨国忠，乃西宫贵妃之兄也。官居右相，秩晋司空。分日月之光华，掌风雷之号令。〔冷笑介〕穷奢极欲，无非行乐及时；纳贿招权，真个回天有力。左右回避。〔从应下〕〔副净〕适才张千禀说，有个边将安禄山，为因临阵失机，解京正法。特献礼物到府，要求免死发落。我想胜败乃兵家常事，临阵偶然失利，情有可原。〔笑介〕就将他免死，也是为朝廷爱惜人才。已曾分付令他进见，再作道理。〔丑暗上见介〕张千禀事：安禄山在外伺候。〔副净〕着他进来。〔丑〕领钧旨。〔虚下，引净青衣、小帽上，丑〕这里来。〔净膝行进见介〕犯弁安禄山，叩见丞相爷。〔副净〕起来。〔净〕犯弁是应死囚徒，理当跪禀。〔副净〕你的来意，张千已讲过了。且把犯罪情由，细说一番。〔净〕丞相爷听禀：犯弁遵奉军令，去征讨奚契丹呵，〔副净〕起来讲。〔净起介〕
<br>　
<br>【仙吕过曲·解三酲】恃勇锐，冲锋出战，指征途所向无前。不提防番兵夜来围合转，临白刃，剩空弮。〔副净〕后来怎生得脱？〔净〕那时犯弁杀条血路，奔出重围。单枪匹马身幸免，只指望鉴录微功折罪愆。谁想今日呵，当刑宪！〔叩首介〕望高抬贵手，曲赐矜怜。
<br>　
<br>【前腔】〔换头〕〔副净起介〕论失律丧师关巨典，我虽总朝纲敢擅专？况刑书已定难更变，恐无力可回天。〔净跪哭介〕丞相爷若肯救援，犯弁就得生了。〔副净笑介〕便道我言从计听微有权，这就里机关不易言。〔净叩头介〕全仗丞相爷做主！〔副净〕也罢。待我明日进朝，相机而行便了。乘其便，便好开罗撤网，保汝生全。
<br>　
<br>〔净叩头介〕蒙丞相爷大恩，容犯弁犬马图报。就此告辞。〔副净〕张千引他出去。〔丑应，同净出介〕“眼望捷旌旗，耳听好消息。”〔同下〕〔副净想介〕我想安禄山乃边方末弁，从未著有劳绩，今日犯了死罪，我若特地救他，必动圣上之疑。〔笑介〕哦，有了。前日张节度疏内，曾说他通晓六番言语，精熟诸般武艺，可当边将之任。我就授意兵部，以此为辞，奏请圣上，召他御前试验。于中乘机取旨，却不是好。
<br>　
<br>专权意气本豪雄，卢照邻 万态千端一瞬中。吴融
<br>　
<br>多积黄金买刑戮，李咸用 不妨私荐也成公。杜荀鹤
<br>
<br>
<br>--------------------------------------------------------------------------------
<br>
<br>第四出 春睡
<br>
<br>【越调引子·祝英台近】〔旦引老旦扮永新、贴旦扮念奴上〕梦回初，春透了，人倦懒梳裹。欲傍妆台，羞被粉脂涴。〔老旦、贴旦〕趁他迟日房栊，好风帘幕，且消受熏香闲坐。
<br>　
<br>永新、念奴叩头。〔旦〕起来。
<br>　
<br>【海棠春】流莺窗外啼声巧，睡未足，把人惊觉。〔老〕翠被晓寒轻，〔贴〕宝篆沉烟袅。〔旦〕宿酲未醒宫娥报，〔老、贴〕道别院笙歌会早。〔旦〕试问海棠花，〔合〕昨夜开多少？〔旦〕奴家杨氏，弘农人也。父亲元琰，官为蜀中司户。早失怙恃，养在叔父之家。生有玉环在于左臂，上隐“太真”二字。因名玉环，小字太真。性格温柔，姿容艳丽。温揩罗袂，泪滴红冰；薄试霞绡，汗流香玉。荷蒙圣眷，拔自宫嫔。位列贵妃，礼同皇后。有兄国忠，拜为右相，三姊尽封夫人，一门荣宠极矣。昨宵侍寝西宫，〔低介〕未免云娇雨怯。今日晌午时分，才得起来。〔老、贴〕镜奁齐备，请娘娘理妆。〔旦行介〕绮疏晓日珠帘映，红粉春妆宝镜催。
<br>　
<br>【越调过曲·祝英台】〔坐对镜介〕把鬓轻撩，鬟细整，临镜眼频睃。〔老〕请娘娘贴上这花钿。〔旦〕贴了翠钿，〔贴〕再点上这胭脂。〔旦〕注了红脂，〔老〕请娘娘画眉。〔旦画眉介〕着意再描双蛾。〔旦立起介〕延俄，慢支持杨柳腰身，〔贴〕呀，娘娘花儿也忘戴了。〔代旦插花介〕好添上樱桃花朵。〔老、贴作看旦介〕看了这粉容嫩，只怕风儿弹破。〔老、贴〕请娘娘更衣。〔与旦更衣介〕
<br>　
<br>【前腔】〔换头〕飘堕、麝兰香，金绣影，更了杏衫罗。〔旦步介〕〔老、贴看介〕你看小颤步摇，轻荡湘裙。〔旦兜鞋介〕低蹴半弯凌波，停妥。〔旦顾影介〕〔老、贴〕袅临风，百种娇娆。〔旦回身临镜介〕〔老，贴〕还对镜，千般婀娜。〔旦作倦态，欠伸介〕〔老、贴扶介〕娘娘，恁恹恹，何妨重就衾窝。
<br>　
<br>〔旦〕也罢，身子困倦，且自略睡片时。永新、念奴，与我放下帐儿。正是：“无端春色熏人困，才起梳头又欲眠。”〔睡介〕〔老、贴放帐介〕〔老〕万岁爷此时不进宫来，敢是到梅娘娘那边去么？〔贴〕姐姐，你还不知道，梅娘娘已迁置上阳楼东了！〔老〕哦，有这等事！〔贴〕永新姐姐，这几日万岁爷专爱杨娘娘，不时来往西宫，连内侍也不教随驾了。我与你须要小心伺候。〔生行上〕
<br>　
<br>【前腔】〔换头〕欣可，后宫新得娇娃，一日几摩挲！〔生作进，老、贴见介〕万岁爷驾到。娘娘刚才睡哩。〔生〕不要惊他。〔作揭帐介〕试把绡帐慢开，龙脑微闻，一片美人香和。〔瞧科〕爱他，红玉一团，压着鸳衾侧卧。〔老、贴背介〕这温存怎不占了风流高座！
<br>　
<br>【前腔】〔换头〕〔旦作惊醒低介〕谁个？蓦然揭起鸳帏，星眼倦还挪。〔作坐起，摩眼、撩鬓介〕〔生〕早则浅淡粉容，消褪唇朱，掠削鬓儿欹矬。〔老、贴作扶旦起，旦作开眼复闭，立起又坐倒介〕〔生〕怜他，侍儿扶起腰肢，娇怯怯难存难坐。〔老、贴扶旦坐介〕〔生扶住介〕恁朦腾，且索消详停和。
<br>　
<br>〔旦〕万岁！〔生〕春昼晴和，正好及时游赏，为何当午睡眠？〔旦低介〕夜来承宠，雨露恩浓，不觉花枝力弱。强起梳头，却又朦胧睡去。因此失迎圣驾。〔生笑介〕这等说，倒是寡人唐突了。〔旦娇羞不语介〕〔生〕妃子，看你神思困倦，且同到前殿去，消遣片时。〔旦〕领旨。〔生、旦同行，老、贴随行介〕〔生〕落日留王母，〔旦〕微风倚少儿。〔老、贴合〕宫中行乐秘，少有外人知。〔生、旦转坐介〕〔丑上〕“昼漏稀闻高阁报，天颜有喜近臣知。”启万岁爷：国舅杨丞相，遵旨试验安禄山，在宫门外回奏。〔生〕宣奏来。〔丑宣介〕杨丞相有宣。〔副净上〕“天下表章经院过，宫中笑语隔墙闻。”〔拜见介〕臣杨国忠见驾。愿吾皇万岁，娘娘千岁！〔丑〕平身。〔副〕臣启陛下：蒙委试验安禄山，果系人才壮健，弓马熟娴，特此复旨。〔生〕朕昨见张守珪奏称：禄山通晓六番言语，精熟诸般武艺，可当边将之任。今失机当斩，是以委卿验之。既然所奏不诬，卿可传旨禄山，赦其前罪。明日早朝引见，授职在京，以观后效。〔副〕领旨。〔下〕〔丑〕启万岁爷：沉香亭牡丹盛开，请万岁爷同娘娘赏玩。〔生〕今日对妃子，赏名花。高力士，可宣翰林李白，到沉香亭上，立草新词供奉。〔丑〕领旨。〔下〕〔生〕妃子，和你赏花去来。
<br>　
<br>倚槛繁花带露开，罗虬 〔旦〕相将游戏绕池台。孟浩然
<br>　
<br>〔生〕新歌一曲令人艳，万楚 〔合〕只待相如奉诏来。李商隐
<br>
<br>
<br>--------------------------------------------------------------------------------
<br>
<br>第五出 禊游
<br>
<br>【双调引子·贺圣朝】〔丑上〕崇班内殿称尊，天颜亲奉朝昏。金貂玉带蟒袍新，出入荷殊恩。咱家高力士是也，官拜骠骑将军。职掌六宫之中，权压百僚之上。迎机导窾，摸揣圣情；曲意小心，荷承天宠。今乃三月三日，万岁爷与贵妃娘娘游幸曲江，命咱召杨丞相并秦、韩、虢三国夫人，一同随驾。不免前去传旨与他。“传声报戚里，今日幸长杨。”〔下〕
<br>　
<br>【前腔】〔净冠带引从上〕一从请托权门，天家雨露重新。絫臣今喜作亲臣，壮怀会当伸。俺安禄山，自蒙圣恩复官之后，十分宠眷。所喜俺生的一个大肚皮，直垂过膝。一日圣上见了，笑问此中何有？俺就对说，惟有一片赤心。天颜大喜，自此愈加亲信，许俺不日封王。岂不是非常之遇！左右回避。〔从应下〕〔净〕今乃三月三日，皇上与贵妃游幸曲江。三国夫人随驾。倾城士女，无不往观。俺不免换了便服，单骑前往，游玩一番。〔作更衣、上马行介〕出得门来，你看香尘满路，车马如云，好不热闹也。正是：“当路游丝萦醉客，隔花啼鸟唤行人。”〔下〕〔副净、外扮王孙，末扮公子；各丽服，同行上〕〔合〕
<br>　
<br>【仙吕入双调·夜行船序】春色撩人，爱花风如扇，柳烟成阵。行过处，辨不出紫陌红尘。〔见介〕请了。〔副净、外〕今日修禊之辰，我每同往曲江游玩。〔末、小生〕便是，那边簇拥着一队车儿，敢是三国夫人来了。我每快些前去。〔行介〕纷纭，绣幕雕轩，珠绕翠围，争妍夺俊。氤氲，兰麝逐风来，衣彩珮光遥认。
<br>　
<br>〔同下〕〔老旦绣衣扮韩国，贴白衣扮虢国，杂绯衣扮秦国，引院子、梅香各乘车行上〕〔合〕
<br>　
<br>【前腔】〔换头〕安顿，罗绮如云，斗妖娆，各逞黛娥蝉鬓。蒙天宠，特敕共探江春。〔老旦〕奴家韩国夫人，〔贴〕奴家虢国夫人，〔杂〕奴家秦国夫人，〔合〕奉旨召游曲江。院子把车儿趱行前去。〔院〕晓得。〔行介〕〔合〕朱轮、碾破芳堤，遗珥坠簪，落花相衬。荣分，戚里从宸游，几队宫妆前进。〔同下〕
<br>　
<br>【黑蟆序】〔换头〕〔净策马上，目视三国下介〕妙啊，回瞬，绝代丰神，猛令咱一见，半晌销魂。恨车中马上，杳难亲近。俺安禄山，前往曲江，恰好遇着三国夫人，一个个天姿国色。唉，唐天子，唐天子！你有了一位贵妃，又添上这几个阿姨，好不风流也！评论，群花归一人，方知天子尊。且赶上前去，饱看一回。望前尘，馋眼迷奚，不免挥策频频。
<br>　
<br>〔作鞭马前奔，杂扮从人上，拦介〕咄，丞相爷在此，什么人这等乱撞！〔副净骑马上〕为何喧嚷？〔净、副净作打照面，净回马急下〕〔从〕小的方才见一人，骑马乱撞过来，向前拦阻。〔副净笑介〕那去的是安禄山。怎么见了下官，就疾忙躲避了。〔作沉吟介〕三位夫人的车儿在那里？〔从〕就在前面。〔副净〕呀，安禄山那厮怎敢这般无礼！
<br>　
<br>【前腔】〔换头〕堪恨，藐视皇亲，傍香车行处，无礼厮混。陡冲冲怒起，心下难忍。叫左右，紧紧跟随着车儿行走，把闲人打开。〔众应行介〕〔副净〕忙奔，把金鞭辟路尘，将雕鞍逐画轮。〔合〕语行人，慎莫来前，怕惹丞相生嗔。〔同下〕
<br>　
<br>【锦衣香】〔净扮村妇，丑扮丑女，老旦扮卖花娘子，小生扮舍人，行上〕〔合〕妆扮新，添淹润；身段村，乔丰韵，更堪怜芳草沾裾，野花堆鬓。〔见介〕〔净〕列位都是去游曲江的么？〔众〕正是。今日皇帝、娘娘，都在那里，我每同去看一看。〔丑〕听得皇帝把娘娘爱的似宝贝一般，不知比奴家容貌如何？〔老旦笑介〕〔小生作看丑介〕〔丑〕你怎么只管看我？〔小生〕我看大姐的脸上，倒有几件宝贝。〔净〕什么宝贝？〔小生〕你看眼嵌猫睛石，额雕玛瑙纹，蜜蜡装牙齿，珊瑚镶嘴唇。〔净笑介〕〔丑将扇打小生介〕小油嘴，偏你没有宝贝。〔小生〕你说来。〔丑〕你后庭像银矿，掘过几多人！〔净笑介〕休得取笑。闻得三国夫人的车儿过去，一路上有东西遗下，我每赶上寻看。〔丑〕如此快走。〔行介〕〔丑作娇态与小生诨介〕〔合〕和风徐起荡晴云，钿车一过，草木皆春。〔小生〕且在这草里寻一寻，可有什么？〔老旦〕我先去了。向朱门绣阁，卖花声叫的殷勤。〔叫卖花下〕〔众作寻、各拾介〕〔丑问净介〕你拾的什么？〔净〕是一枝簪子。〔丑看介〕是金的，上面一粒绯红的宝石。好造化！〔净问丑介〕你呢？〔丑〕一只凤鞋套儿。〔净〕好好，你就穿了何如？〔丑作伸脚比介〕啐，一个脚指头也着不下。鞋尖上这粒真珠，摘下来罢。〔作摘珠、丢鞋介〕〔小生〕待我袖了去。〔丑〕你倒会作揽收拾！你拾的东西，也拿出来瞧瞧。〔小生〕一幅鲛绡帕儿，裹着个金盒子。〔净接作开看介〕咦，黑黑的黄黄的薄片儿，闻着又有些香，莫不是耍药么？〔小生笑介〕是香茶。〔丑〕待我尝一尝。〔净争吃，各吐介〕呸！稀苦的，吃他怎么！〔小生作收介〕罢了，大家再往前去。〔行介〕〔合〕蜂蝶闲相趁，柳迎花引，望龙楼倒泻，曲江将近。
<br>　
<br>〔小生、净先下，丑吊场叫介〕你们等我一等。阿呀，尿急了，且在这里打个沙窝儿去。〔下〕〔老旦、贴、杂引院子、梅香行上〕
<br>　
<br>【浆水令】扑衣香，花香乱熏；杂莺声，笑声细闻。看杨花雪落覆白苹，双双青鸟，衔堕红巾。春光好，过二分，迟迟丽日催车进。〔院〕禀夫人，到曲江了。〔老旦〕丞相爷在那里？〔院〕万岁爷在望春宫，丞相爷先到那边去了。〔老旦、杂、贴作下车介〕你看果然好风景也！环曲岸，环曲岸，红酣绿匀。临曲水，临曲水，柳细蒲新。
<br>　
<br>〔丑引小内侍、控马上〕“敕传玉勒桃花马，骑坐金泥蛱蝶裙。”〔见介〕皇上口敕：韩、秦二国夫人，赐宴别殿。虢国夫人，即令乘马入宫，陪杨娘娘饮宴。〔老旦、杂、贴跪介〕万岁！〔起介〕〔丑向贴介〕就请夫人上马。〔贴〕
<br>　
<br>【尾声】内家官，催何紧。姐姐妹妹，偏背了春风独近。〔老旦、杂〕不枉你淡扫蛾眉朝至尊。
<br>　
<br>〔贴乘马，丑引下〕〔杂〕你看裴家姐姐，竟自扬鞭去了。〔老旦〕且自由他。〔梅香〕请夫人别殿里上宴。
<br>　
<br>红桃碧柳禊堂春，沈佺期 〔老旦〕一种佳游事也均。张谔
<br>　
<br>〔杂〕愿奉圣情欢不极，武平一 〔合〕向风偏笑艳阳人。杜牧
<br>
<br>
<br>--------------------------------------------------------------------------------
<br>
<br>第六出 傍讶
<br>
<br>【中吕过曲·缕缕金】〔丑上〕欢游罢，驾归来。西宫因个甚，恼君怀？敢为春筵畔，风流尴尬，怎一场乐事陡成乖？教人好疑怪，教人好疑怪。
<br>　
<br>前日万岁爷同杨娘娘游幸曲江，欢天喜地。不想昨日娘娘忽然先自回宫，万岁爷今日才回，圣情十分不悦。未知何故？远远望见永新姐来了，咱试问他。〔老旦上〕
<br>　
<br>【前腔】宫帏事，费安排。云翻和雨覆，蓦地闹阳台。〔丑见介〕永新姐，来得恰好。我问你，万岁爷为何不到杨娘娘宫中去？〔老〕唉，公公，你还不知么！两下参商后，装幺作态。〔丑〕为着甚来？〔老〕只为并头莲傍有一枝开。〔丑〕是那一枝呢？〔老笑介〕公公，你聪明人自参解，聪明人自参解。
<br>　
<br>〔丑笑介〕咱那里得知！永新姐，你可说与我听。〔老〕若说此事，原是我娘娘自己惹下的。〔丑〕为何？〔老〕只为娘娘把那虢国夫人呵，
<br>　
<br>【剔银灯】常则向君前喝采，妆梳淡，天然无赛。那日在望春宫，教万岁召他侍宴。三杯之后，便暗中筑座连环寨，哄结上同心罗带。〔丑拍手笑介〕阿呀，咱也疑心有此。却为何烦恼哩？〔老〕后来娘娘恐怕夺了恩宠，因此上嫌猜。恩情顿乖，热打对鸳鸯散开。
<br>　
<br>〔丑〕原来虢国夫人，在望春宫有了言语，才回去的。〔老〕便是。那虢国夫人去时，我娘娘不曾留得。万岁爷好生不快，今日竟不进西宫去了。娘娘在那里只是哭哩。〔丑〕咱想杨娘娘呵，
<br>　
<br>【前腔】娇痴性，天生忒利害。前时逼得个梅娘娘，直迁置楼东无奈。如今这虢国夫人，是自家的妹子，须知道连枝同气情非外，怎这点儿也难分爱。〔老〕这且休提。只是往常，万岁爷与娘娘行坐不离，如今两下不相见面，怎生是好？〔丑〕吾侪、如何布摆，且和你从旁看来。
<br>　
<br>〔内〕有旨宣高公公。〔丑〕来了。
<br>　
<br>狎宴临春日正迟，韩偓 〔老旦〕宠深还恐宠先衰。罗虬
<br>　
<br>〔丑〕外头笑语中猜忌，陆龟蒙 〔老旦〕若问傍人那得知！崔颢
<br>
<br>
<br>--------------------------------------------------------------------------------
<br>
<br>第七出 幸恩
<br>
<br>【商调引子·绕池游】〔贴上〕瑶池陪从，何意承新宠？怪青鸾把人和哄，寻思万种。这其间无端噷动，奈谣诼蛾眉未容。
<br>　
<br>玉燕轻盈弄雪辉，杏梁偷宿影双依。赵家姊妹多相妒，莫向昭阳殿里飞。奴家杨氏，幼适裴门。琴断朱弦，不幸文君早寡；香含青琐，肯容韩掾轻偷？以妹玉环之宠，叨膺虢国之封。虽居富贵，不爱铅华。敢夸绝世佳人，自许朝天素面。不想前日驾幸曲江，敕陪游赏。诸姊妹俱赐宴于外，独召奴家到望春宫侍宴。遂蒙天眷，勉尔承恩。圣意虽浓，人言可畏。昨日要奴同进大内，再四辞归。仔细想来，好侥幸人也。
<br>　
<br>【商调过曲·字字锦】恩从天上浓，缘向生前种。金笼花下开，巧赚娟娟凤。烛花红，只见弄盏传杯，传杯处，蓦自里话儿唧哝。匆匆，不容宛转，把人央入帐中。思量帐中，帐中欢如梦。绸缪处，两心同。绸缪处，两心暗同。奈朝来背地，有人在那里，人在那里，装模作样，言言语语，讥讥讽讽。咱这里羞羞涩涩，惊惊恐恐，直恁被他抟弄。
<br>　
<br>【不是路】〔末扮院子、副净扮梅香暗上〕〔老旦引外扮院子，丑扮梅香上〕吹透春风，戚畹花开别样秾。前日裴家妹子独承恩幸。我约柳家妹子，同去打觑一番。不料他气的病了，因此独自前去。〔外〕禀夫人到虢府了。〔老旦〕通报去。〔外报介〕〔末传介〕韩国夫人到。〔贴〕道有请。〔副净请介〕〔外、末暗下〕〔贴出，迎老旦进介〕〔贴〕姊姊请。〔副净、丑诨下〕〔老旦〕妹妹喜也。〔贴〕有何喜来？〔老旦〕邀殊宠，一枝已傍日边红。〔贴作羞介〕姊姊，说那里话！我进离宫，也不过杯酒相陪奉，湛露君恩内外同。〔老旦笑介〕虽则一般赐宴，外边怎及里边。休调哄，九重春色偏知重，有谁能共？〔贴〕有何难共？
<br>　
<br>〔老旦〕我且问你，看见玉环妹妹，在宫光景如何？
<br>　
<br>【满园春】〔贴〕春江上，景融融。催侍宴，望春宫。那玉环妹妹呵，新来倚贵添尊重。〔老旦〕不知皇上与他怎生恩爱？〔贴〕春宵里，春宵里，比目儿和同。谁知得雨雲踪？〔老旦〕难道一些不觉？〔贴〕只见玉环妹妹的性儿，越发骄纵了些。细窥他个中，漫参他意中，使惯娇憨。惯使娇憨，寻瘢索绽，一谜儿自逞心胸。
<br>　
<br>【前腔】〔换头〕〔老旦〕他自小性儿是这般的，妹妹，你还该劝他才是。〔贴〕那个耐烦劝他？〔老旦〕他情性多骄纵，恃天生百样玲珑，姊妹行且休傍作诵。况他近日呵，昭阳内，昭阳内，一人独占三千宠。问阿谁能与竞雌雄？〔贴〕谁与他争，只是他如此性儿，恐怕君心不测！〔老旦起，背介〕细听裴家妹子之言，必有缘故。细窥他个中，漫参他意中，使恁骄嗔。恁使骄嗔，藏头露尾，敢别有一段心胸！
<br>　
<br>〔末上〕“意外闻严旨，堂前报贵人。”〔见介〕禀夫人，不好了。贵妃娘娘忤旨，圣上大怒，命高公公送归丞相府中了。〔老旦惊介〕有这等事！〔贴〕我说这般心性，定然惹下事来。〔老旦〕虽然如此，我与你姊妹之情，且是关系大家荣辱，须索前去看他才是！〔贴〕正是，就请同行。〔老旦〕
<br>　
<br>【尾声】忽闻严谴心惊恐，〔贴〕整香车同探吉凶。姊姊，那玉环妹妹，可不被梅妃笑杀也！〔合〕倒不如冷淡梅花仍开紫禁中！
<br>　
<br>〔贴〕传闻阙下降丝纶，刘长卿 〔老旦〕出得朱门入戟门；贾岛
<br>　
<br>〔贴〕何必君恩能独久，乔知之 〔老旦〕可怜荣落在朝昏。李商隐
<br>
<br>
<br>--------------------------------------------------------------------------------
<br>
<br>第八出 献发
<br>
<br>〔副净急上〕“天有不测风云，人有旦夕祸福。”下官杨国忠，自从妹子册立贵妃，权势日盛。不想今早忽传贵妃忤旨，被谪出宫，命高内监单车送到门来。未知何故？好生惊骇！且到门前迎接去。〔暂下〕
<br>　
<br>【仙吕过曲·望吾乡】〔丑引旦乘车上〕无定君心，恩光那处寻？蛾眉忽地遭攧窨，思量就里知他怎？弃掷何偏甚！长门隔，永巷深，回首处，愁难禁。
<br>　
<br>〔副净上，跪接介〕臣杨国忠迎接娘娘。〔丑〕丞相，快请娘娘进府，咱家还有话说。〔副〕院子，分付丫鬟每，迎接娘娘到后堂去。〔丫鬟上，扶旦下车，拥下〕〔副净揖丑介〕老公公请坐，不知此事因何而起？〔丑〕娘娘呵。
<br>　
<br>【一封书】君王宠最深，冠椒房专侍寝。昨日呵，无端忤圣心，骤然间商与参。丞相不要怪咱家多口，娘娘呵，生性娇痴多习惯，未免嫌疑生抱衾。〔副净〕如今谪遣出来，怎生是好？〔丑〕丞相且到朝门谢罪，相机而行。〔副净〕老公公，全仗你进规箴，悟当今。〔丑〕这个自然。〔合〕管重取宫花入上林。
<br>　
<br>〔丑〕就此告别。〔副净〕下官同行。〔向内介〕分付丫鬟，好生伺候娘娘。〔内应介〕〔副净〕“乌鸦与喜鹊同行，吉凶事全然未保。”〔同丑下〕
<br>　
<br>【中吕引子·行香子】〔旦引梅香上〕乍出宫门，未定惊魂，渍愁妆满面啼痕。其间心事，多少难论。但惜芳容，怜薄命，忆深恩。
<br>　
<br>君恩如水付东流，得宠忧移失宠愁。莫向樽前奏“花落”，凉风只在殿西头。我杨玉环，自入宫闱，过蒙宠眷。只道君心可托，百岁为欢。谁想妾命不犹，一朝逢怒。遂致促驾宫车，放归私第。金门一出，如隔九天。〔泪介〕天那，禁中明月，永无照影之期；苑外飞花，已绝上枝之望。抚躬自悼，掩袂徒嗟。好生伤感人也！
<br>　
<br>【中吕过曲·榴花泣】【石榴花】罗衣拂拭，犹是御香熏，向何处谢前恩。想春游春从晓和昏，【泣颜回】岂知有断雨残云？我含娇带嗔，往常间他百样相依顺，不提防为着横枝，陡然把连理轻分。
<br>　
<br>丫鬟，此间可有那里望见宫中？〔梅〕前面御书楼上，西北望去，便是宫墙了。〔旦〕你随我楼上去来。〔梅〕晓得。〔旦登楼介〕“西宫渺不见，肠断一登楼。”〔梅指介〕娘娘，这一带黄设设的琉璃瓦，不是九重宫殿么？〔旦作泪介〕
<br>　
<br>【前腔】凭高洒泪，遥望九重阍，咫尺里隔红云。叹昨宵还是凤帏人，冀回心重与温存。天乎太忍，未白头先使君恩尽。〔梅指介〕呀，远远望见一个公公，骑马而来，敢是召娘娘哩！〔旦叹介〕料非他丹凤衔书，多又恐乌鸦传信。
<br>　
<br>〔旦下楼介〕〔丑上〕“暗将怀旧意，报与失欢人。”〔见介〕高力士叩见娘娘。〔旦〕高力士，你来怎么？〔丑〕奴婢恰才复旨，万岁爷细问娘娘回府光景，似有悔心。现今独坐宫中，长吁短叹，一定是思想娘娘。因此特来报知。〔旦〕唉，那里还想着我！〔丑〕奴婢愚不谏贤，娘娘未可太执意了。倘有什么东西，付与奴婢，乘间进上。或者感动圣心，也未可知。〔旦〕高力士，你教我进什么东西去好？〔想介〕
<br>　
<br>【喜渔灯犯】【喜渔灯】思将何物传情悃，可感动君？我想一身之外，皆君所赐，算只有愁泪千行，作珍珠乱滚；又难穿成金缕把雕盘进。哦，有了，【剔银灯】这一缕青丝香润，曾共君枕上并头相偎衬，曾对君镜里撩云。丫鬟，取镜台金剪过来。〔梅应取上介〕〔旦解发介〕哎，头发，头发！【渔家傲】可惜你伴我芳年，剪去心儿未忍。只为欲表我衷肠。〔作剪发介〕剪去心儿自悯。〔作执发起，哭介〕头发，头发！【喜渔灯】全仗你寄我殷勤。〔拜介〕我那圣上呵，奴身、止鬖鬖发数根，这便是我的残丝断魂。
<br>　
<br>〔起介〕高力士，你将去与我转奏圣上。〔哭介〕说妾罪该万死，此生此世，不能再睹天颜！谨献此发，以表依恋。〔丑跪接发搭肩上介〕娘娘请免愁烦，奴婢就此去了。“好凭缕缕青丝发，重结双双白首缘。”〔下〕〔旦坐哭介〕〔老旦、贴上〕
<br>　
<br>【榴花灯犯】【剔银灯】听说是贵妃妹忤君。【石榴花】听说是返家门，【普天乐】听说是失势兄忧悯，听说是中官至，未审何云？〔进介〕贵妃娘娘那里？〔梅〕韩、虢二国夫人到了。〔旦作哭不语介〕〔老旦、贴见介〕〔老旦〕贵妃请免愁烦。〔同哭介〕〔贴〕前日在望春宫，皇上十分欢喜，为何忽有此变？【渔家傲】我只道万岁千秋欢无尽，【尾犯序】我只道任伊行笑颦，【石榴花】我只道纵差池，谁和你评论！〔老旦〕裴家妹子，【锦缠道】休只管闲言絮陈。贵妃，你逢薄怒其中有甚根因？〔旦作不理介〕〔贴〕贵妃，你莫怪我说，【剔银灯】自来宠多生嫌衅，可知道秋叶君恩？恁为人，怎趋承至尊？〔老旦合〕【雁过声】妹妹每情切来相问，为什么耳畔哝哝，总似不闻！〔旦〕
<br>　
<br>【尾声】秋风团扇原吾分，多谢连枝特过存。总有万语千言，只在心上忖。
<br>　
<br>〔竟下〕〔贴〕姊姊，你看这个样子，如何使得？〔老旦〕正是，我每特来看他，他心上有事，竟自进房去了。妹子，你再到望春宫时，休要学他。〔贴羞介〕啐！
<br>　
<br>今朝忽见下天门，张籍 〔老旦〕相对那能不怆神。廖匡图
<br>　
<br>〔贴〕冷眼静看真好笑，徐夤 〔老旦〕中含芒刺欲伤人。陆龟蒙
<br>
<br>
<br>--------------------------------------------------------------------------------
<br>
<br>第九出 复召
<br>
<br>【南吕引子·虞美人】〔生上〕无端惹起闲烦恼，有话将谁告？此情已自费支持，怪杀鹦哥不住向人提。
<br>　
<br>辇路生春草，上林花满枝。凭高何限意，无复侍臣知。寡人昨因杨妃娇妒，心中不忿，一时失计，将他遣出。谁想佳人难得，自他去后，触目总是生憎，对景无非惹恨。那杨国忠入朝谢罪，寡人也无颜见他。〔叹介〕咳，欲待召取回宫，却又难于出口，若是不召他来，教朕怎生消遣，好百刂划不下也！
<br>　
<br>【南吕过曲·十样锦】【绣带儿】春风静，宫帘半启，难消日影迟迟。听好鸟犹作欢声，睹新花似斗容辉。追悔，〔宜春令〕悔杀咱一刬儿粗疏，不解他十分的好殢。枉负了怜香惜玉，那些情致。〔副净扮内监上〕脍下玉盘红缕细，酒开金瓮绿醅浓。〔跪见介〕请万岁爷上膳。〔生不应介〕〔副净又请介〕〔生恼介〕唗，谁着你请来！〔副净〕万岁爷自清晨不曾进膳，后宫传催排膳伺候。〔生〕唗，什么后宫！叫内侍。〔二内侍应上〕〔生〕揣这厮去打一百，发入净军所去。〔内侍〕领旨。〔同揣副净下〕〔生〕哎，朕在此想念妃子，却被这厮来搅乱一番。好烦恼也！【降黄龙换头】思伊，纵有天上琼浆，海外珍馐，知他甚般滋味！除非可意立向跟前，方慰调饥。〔净扮内监上〕尊前绮席陈歌舞，花外红楼列管弦。〔见跪介〕请万岁爷沉香亭上饮宴，听赏梨园新乐。〔生〕唗，说甚沉香亭，好打！〔净叩头介〕非干奴婢之事，是太子诸王，说万岁爷心绪不快，特请消遣。〔生〕唗，我心绪有何不快！叫内侍。〔内侍应上〕〔生〕揣这厮去打一百，发入惜薪司当火者去。〔内侍〕领旨。〔同揣净下〕〔生〕内侍过来。〔内侍应上〕〔生〕着你二人看守宫门，不许一人擅入，违者重打。〔内侍〕领旨。〔作立前场介〕〔生〕唉，朕此时有甚心情，还去听歌饮酒。【醉太平】想亭际、凭阑仍是玉阑干，问新妆有谁同倚？就有新声呵，知音人逝，他鹍弦绝响，我玉笛羞吹。〔丑肩搭发上〕【浣溪纱】离别悲，相思意，两下里抹媚谁知！我从旁参透个中机，要打合鸾凰在一处飞。〔见内侍介〕万岁爷在那里？〔内侍〕独自坐在宫中。〔丑欲入，内侍拦介〕〔丑〕你怎么拦阻咱家？〔内侍〕万岁爷十分着恼，把进膳的连打了两个，特着我每看守宫门，不许一人擅入。〔丑〕原来如此，咱家且候着。〔生〕朕委无聊赖，且到宫门外闲步片时。〔行介〕看一带瑶阶依然芳草齐，不见蹴裙裾，珠履追随。〔丑望介〕万岁爷出来了，咱且闪在门外，觑个机会。〔虚下、即上听介〕〔生〕寡人在此思念妃子，不知妃子又怎生思念寡人哩！早间问高力士，他说妃子出去，泪眼不干，教朕寸心如割。这半日间，无从再知消息。高力士这厮，也竟不到朕跟前，好生可恶！〔丑见介〕奴婢在这里。〔生〕〔作看丑介〕〔生〕高力士，你肩上搭的什么东西？〔丑〕是杨娘娘的头发。〔生笑介〕什么头发？〔丑〕娘娘说道：自恨愚昧，上忤圣心，罪应万死。今生今世，不能够再睹天颜。特剪下这头发，着奴婢献上万岁爷，以表依恋之意。〔献发介〕〔生执发看，哭介〕哎哟，我那妃子呵！【啄木儿】记前宵枕边闻香气，到今朝剪却和愁寄。觑青丝，肠断魂迷。想寡人与妃子，恩情中断，就似这头发也。一霎里落金刀，长辞云髻。〔丑〕万岁爷！【鲍老催】请休惨凄，奴婢想杨娘娘既蒙恩幸，万岁爷何惜宫中片席之地，乃使沦落外边！春风肯教天上回，名花便从苑外移。〔生作想介〕只是寡人已经放出，怎好召还？〔丑〕有罪放出，悔过召还，正是圣主如天之度。〔生点头介〕〔丑〕况今早单车送出，才是黎明，此时天色已暮，开了安庆坊，从太华宅而入，外人谁得知之。〔叩头介〕乞鉴原，赐迎归，无淹滞。稳情取一笑愁城自解围。〔生〕高力士，就着你迎取贵妃回宫便了。〔丑〕领旨。〔下〕〔生〕咳，妃子来时，教寡人怎生相见也！【下小楼】喜得玉人归矣，又愁他惯娇嗔，背面啼，那时将何言语饰前非！罢，罢，这原是寡人不是，拼把百般亲媚，酬他半日分离。〔丑同内侍、宫女纱灯引旦上〕【双声子】香车曳，香车曳，穿过了宫槐翠。纱笼对，纱笼对，掩映着宫花丽。〔内侍、宫女下〕〔丑进报介〕杨娘娘到了。〔生〕快宣进来。〔丑〕领旨。杨娘娘有宣。〔旦进见介〕臣妾杨氏见驾，死罪，死罪！〔俯伏介〕〔生〕平身。〔丑暗下〕〔旦跪泣介〕臣妾无状，上干天谴。今得重睹圣颜，死亦瞑目。〔生同泣介〕妃子何出此言？〔旦〕【玉漏迟序】念臣妾如山罪累，荷皇恩如天容庇。今自艾，愿承鱼贯，敢妒蛾眉？
<br>　
<br>〔生扶旦起介〕寡人一时错见，从前的话，不必再提了。〔旦泣起介〕万岁！〔生携旦手与旦拭泪介〕
<br>　
<br>【尾声】从今识破愁滋味，这恩情更添十倍。妃子，我且把这一日相思诉与伊！〔宫娥上〕西宫宴备，请万岁爷、娘娘上宴。
<br>　
<br>〔生〕陶出真情酒满尊，李中 〔旦〕此心从此更何言。罗隐
<br>　
<br>〔生〕别离不惯无穷忆，苏颋 〔旦〕重入椒房拭泪痕。柳公权
<br>
<br>
<br>--------------------------------------------------------------------------------
<br>
<br>第十出 疑谶
<br>
<br>〔外扮郭子仪将巾、佩剑上〕壮怀磊落有谁知，一剑防身且自随。整顿乾坤济时了，那回方表是男儿。自家姓郭名子仪，本贯华州郑县人氏。学成韬略，腹满经纶。要思量做一个顶天立地的男儿，干一桩定国安邦的事业。今以武举出身，到京谒选。正值杨国忠窃弄威权，安禄山滥膺宠眷。把一个朝纲，看看弄得不成模样了。似俺郭子仪，未得一官半职，不知何时，才得替朝廷出力也呵！
<br>　
<br>【商调集贤宾】论男儿壮怀须自吐，肯空向杞天呼？笑他每似堂间处燕，有谁曾屋上瞻乌！不提防柙虎樊熊，任纵横社鼠城狐。几回家听鸡鸣，起身独夜舞。想古来多少乘除，显得个勋名垂宇宙，不争便姓字老樵渔！
<br>　
<br>且到长安市上，买醉一回。〔行科〕
<br>　
<br>【逍遥乐】向天街徐步，暂遣牢骚，聊宽逆旅。俺则见来往纷如，闹昏昏似醉汉难扶，那里有独醒行吟楚大夫！俺郭子仪呵，待觅个同心伴侣，怅钓鱼人去，射虎人遥，屠狗人无。
<br>　
<br>〔下〕〔丑扮酒保上〕我家酒铺十分高，罚誓无赊挂酒标。只要有钱凭你饮，无钱滴水也难消。小子是这长安市上，新丰馆大酒楼，一个小二哥的便是。俺这酒楼，在东、西两市中间，往来十分热闹。凡是京城内外，王孙公子，官员市户，军民百姓，没一个不到俺楼上来吃三杯。也有吃寡酒的，吃案酒的，买酒去的，包酒来的，打发个不了。道犹未了，又一个吃酒的来也。〔外行上〕
<br>　
<br>【上京马】遥望见绿杨斜靠画楼隅，滴溜溜一片青帘风外舞，怎得个燕市酒人来共沽！〔唤科〕酒家有么？〔丑迎科〕客官，请楼上坐。〔外作上楼科〕是好一座酒楼也。敞轩窗，日朗风疏。见四周遭粉壁上，都画着醉仙图。
<br>　
<br>〔丑〕客官自饮，还是待客？〔外〕独饮三杯，有好酒呵取来。〔丑〕有好酒。〔取酒上科〕酒在此。〔内叫科〕小二哥，这里来。〔丑应忙下〕〔外饮酒科〕
<br>　
<br>【梧叶儿】俺非是爱酒的闲陶令，也不学使酒的莽灌夫，一谜价痛饮兴豪粗。撑着这醒眼儿谁偢睬？问醉乡深可容得吾？听街市恁喳呼，偏冷落高阳酒徒。
<br>　
<br>〔作起看科〕〔老旦扮内监，副净、末、净扮官，各吉服，杂捧金币，牵羊担酒随行上，绕场下〕〔丑捧酒上〕客官，热酒在此。〔外〕酒保，我问你咱，这楼前那些官员，是往何处去来？〔丑〕客官，你一面吃酒，我一面告诉你波。只为国舅杨丞相，并韩国、虢国、秦国三位夫人，万岁爷各赐造新第。在这宣阳里中，四家府门相连，俱照大内一般造法。这一家造来，要胜似那一家的；那一家造来，又要赛过这一家的。若见那家造得华丽，这家便拆毁了，重新再造。定要与那家一样，方才住手。一座厅堂，足费上千万贯钱钞。今日完工，因此合朝大小官员，都备了羊酒礼物，前往各家称贺。打从这里过去，〔外惊科〕哦，有这等事！〔丑〕待我再去看热酒来波。〔下〕〔外叹科〕呀，外戚宠盛，到这个地位，如何是了也！
<br>　
<br>【醋葫芦】怪私家恁僭窃，竞豪奢，夸土木。一班儿公卿甘作折腰趋，争向权门如市附。再没有一个人呵，把舆情向九重分诉。可知他朱甍碧瓦，总是血膏涂！
<br>　
<br>〔起科〕心中一时忿懑，不觉酒涌上来，且向四壁闲看一回。〔作看科〕这壁厢细字数行，有人题的诗句。我试觑波。〔作看念科〕“燕市人皆去，函关马不归。若逢山下鬼，环上系罗衣。”呀，这诗是好奇怪也！
<br>　
<br>【幺篇】我这里停睛一直看，从头儿逐句读。细端详诗意少祯符。且看是什么人题的？〔又看念科〕李遐周题。〔作想科〕李遐周，这名字好生识熟！哦，是了，我闻得有个术士李遐周，能知过去未来，必定就是他了。多则是就里难言藏谶语，猜诗谜杜家何处？早难道醉来墙上，信笔乱鸦涂！
<br>　
<br>〔内作喧闹科〕〔外唤科〕酒保那里？〔丑上〕客官，做什么？〔外〕楼下为何又这般喧闹？〔丑〕客官，你靠着这窗儿，往下看去就是。〔外看科〕〔净王服、骑马，头踏职事前导引上，绕场行下科〕〔外〕那是何人？〔丑笑指科〕客官，你不见他那个大肚皮么？这人姓安名禄山。万岁爷十分宠爱他，把御座的金鸡步障，都赐与他坐过，今日又封他做东平郡王。方才谢恩出朝，赐归东华门外新第，打从这里经过。〔外惊怒科〕呀，这、这就是安禄山么？有何功劳，遽封王爵？唉，我看这厮面有反相，乱天下者，必此人也？
<br>　
<br>【金菊香】见了这野心杂种牧羊的奴，料蜂目豺声定是狡徒。怎把个野狼引来屋里居？怕不将题壁诗符？更和那私门贵戚，一例逞妖狐。
<br>　
<br>〔丑〕客官，为甚事这般着恼来？〔外〕
<br>　
<br>【柳叶儿】哎，不由人冷飕飕冲冠发竖，热烘烘气夯胸脯，咭当当把腰间宝剑频频觑。〔丑〕客官，请息怒，再与我消一壶波。〔外〕呀，便教俺倾千盏，饮尽了百壶，怎把这重沉沉一个愁担儿消除！
<br>　
<br>〔作起身科〕不吃酒了，收了这酒钱去者。〔丑作收科〕别人来三杯和万事，这客官一气惹千愁。〔下〕〔外作下楼、转行科〕我且回到寓中去波。
<br>　
<br>【浪来里】见着那一桩桩伤心的时事迕，凑着那一句句感时的诗谶伏，怕天心人意两难摸，好教俺费沉吟，趷荅地将眉对蹙。看满地斜阳欲暮，到萧条客馆，兀自意踌蹰。
<br>　
<br>〔作到寓进坐科〕〔副净扮家将上〕〔见科〕禀爷，朝报到来。〔外看科〕“兵部一本：为除授官员事。奉圣旨，郭子仪授为天德军使。钦此。”原来旨意已下，索早收拾行李，即日上任去者。〔副净应科〕〔外〕俺郭子仪虽则官卑职小，便可从此报效朝廷也呵！
<br>　
<br>【高过随调煞】赤紧似尺水中展鬣鳞，枳棘中拂毛羽。且喜奋云霄有分上天衢。直待的把乾坤重整顿，将百千秋第一等勋业图。纵有妖氛孽蛊，少不得肩担日月，手把大唐扶。
<br>　
<br>马蹄空踏几年尘，胡宿 长是豪家据要津。司空图
<br>　
<br>卑散自应霄汉隔，王建 不知忧国是何人？吕温
<br>
<br>
<br>--------------------------------------------------------------------------------
<br>
<br>第十一出 闻乐
<br>
<br>【南吕引子·步蟾宫】〔老旦扮嫦娥，引仙女上〕清光独把良宵占，经万古纤尘不染。散瑶空，风露洒银蟾，一派仙音微飐。
<br>　
<br>药捣长生离劫尘，清妍面目本来真。云中细看天香落，仍倚苍苍桂一轮。吾乃嫦娥是也，本属太阴之主，浪传后羿之妻。七宝团圞，周三万六千年内；一轮皎洁，满一千二百里中。玉兔、金蟾，产结长明至宝；白榆、丹桂，种成万古奇葩。向有“霓裳羽衣”仙乐一部，久秘月宫，未传人世。今下界唐天子，知音好乐。他妃子杨玉环，前身原是蓬莱玉妃，曾经到此。不免召他梦魂，重听此曲。使其醒来记忆，谱入管弦。竟将天下仙音，留作人间佳话。却不是好！寒簧过来。〔贴〕有。〔老旦〕你可到唐宫之内，引杨玉环梦魂到此听曲。曲终之后，仍旧送回。〔贴〕领旨。〔老旦〕好凭一枕游仙梦，暗授千秋法曲音。〔引丑下〕〔贴〕奉着娘娘之命，不免出了月宫，到唐宫中走一遭也。〔行介〕
<br>　
<br>【南吕过曲·梁州序犯】〔本调〕明河斜映，繁星微闪。俯将尘世遥觇，只见空濛香雾。早离却玉府清严，一任佩摇风影，衣动霞光，小步红云垫。待将天上乐，授宫襜，密召芳魂入彩蟾。来此已是唐宫之内。【贺新郎】你看鱼钥闭，龙帷掩，那杨妃呵，似海棠睡足增娇艳。【本序尾】轻唤起，拥冰簟。
<br>　
<br>〔唤介〕杨娘娘起来。〔旦扮梦中魂上〕
<br>　
<br>【渔灯儿】恰才的追凉后，雨困云淹。畅好是酣眠处，粉腻黄黏。〔贴〕娘娘有请。〔旦〕呀，深宫之内，檐下何人叫唤？悄没个宫娥报，轻来画檐。〔贴〕娘娘快请。〔旦作倦态欠身介〕我娇怯怯朦胧身欠，慢腾腾待自起开帘。
<br>　
<br>〔作出见贴介〕呀，原来是一个宫人！〔贴〕
<br>　
<br>【前腔】俺不是隶长门，帚奉曾嫌；〔旦〕不是宫人，敢是别院的美人？〔贴〕俺不是列昭容，御座曾瞻。〔旦〕这等你是何人？〔贴〕儿家月中侍儿，名唤寒簧，则俺的名在瑶宫月殿签。〔旦惊介〕原来是月中仙子，何因到此？〔贴〕恰才奉姮娥口敕亲传点，请娘娘到桂宫中花下消炎。
<br>　
<br>〔旦〕哦，有这等事！〔贴〕娘娘不必迟疑。儿家引导，就请同行。〔引旦行介〕〔合〕
<br>　
<br>【锦渔灯】指碧落，足下云生冉冉；步青霄，听耳中风弄纤纤。乍凝眸，星斗垂垂似可拈，早望见烂辉辉宫殿影在镜中潜。
<br>　
<br>〔旦〕呀，时当仲夏，为何这般寒冷？〔贴〕此即太阴月府，人间所传广寒宫者是也。就请进去。〔旦喜介〕想我浊质凡姿，今夕得到月府，好侥幸也。〔作进看介〕
<br>　
<br>【锦上花】清游胜，满意忺。〔想介〕这些景物都似曾见过来！环玉砌，绕碧檐，依稀风景漫猜嫌。那壁桂花开的恁早！〔贴〕此乃月中丹桂，四时常茂，花叶俱香。〔旦看介〕果然好花也。看不足，喜更添。金英缀，翠叶兼。氤氲芳气透衣缣，人在桂阴潜。
<br>　
<br>〔内作乐介〕〔旦〕你看一群仙女，素衣红裳，从桂树下奏乐而来，好不美听。〔贴〕此乃“霓裳羽衣”之曲也。〔杂扮仙女四人、六人或八人，白衣、红裙、锦云肩、璎珞、飘带，各奏乐，唱，绕场行上介，旦贴旁立看介〕
<br>　
<br>【锦中拍】携天乐，花丛斗拈，拂霓裳露沾。迥隔断红尘荏苒，直写出瑶台清艳。纵吹弹舌尖、玉纤，韵添；惊不醒人间梦魇，停不驻天宫漏签。一枕游仙，曲终闻盐，付知音重翻检。
<br>　
<br>〔同下〕〔旦〕妙哉此乐！清高宛转，感我心魂，真非人间所有也！
<br>　
<br>【锦后拍】缥缈中，簇仙姿，宛曾觇。听彻清音意厌厌，数琳琅琬琰；数琳琅琬琰，一字字偷将凤鞋轻点，按宫商掏记指儿尖。晕羞脸，枉自许舞娇歌艳，比着这钧天雅奏多是歉。
<br>　
<br>请问仙子，愿求月主一见。〔贴〕要见月主还早。天色渐明，请娘娘回宫去罢。
<br>　
<br>【尾声】你攀蟾有路应相念，〔旦〕好记取新声无欠，〔贴〕只误了你把枕上君王半夜儿闪。
<br>　
<br>〔旦下〕〔贴〕杨妃已回唐宫，我索向月主娘娘复旨则个。
<br>　
<br>碧瓦桐轩月殿开，曹唐 还将明月送君回。丁仙芝
<br>　
<br>钧天虽许人间听，李商隐 却被人间更漏催。黄滔
<br>
<br>
<br>--------------------------------------------------------------------------------
<br>
<br>第十二出 制谱
<br>
<br>【仙吕过曲·醉罗歌】【醉扶归】〔老旦上〕西宫才奉传呼罢，安排水榭要清佳。慢卷晶帘散朝霞，玉钩却映初阳挂。奴家永新是也。与念奴妹子同在西宫，承应贵妃杨娘娘。我娘娘再入宫闱，万岁爷更加恩幸。真乃“三千宠爱在一身，六宫粉黛无颜色”。今早娘娘分付，收拾荷亭，要制曲谱。念奴妹子在那里伏侍晓妆，奴家先到此间，不免将文房四宝，摆设起来。【皂罗袍】你看笔床初拂，光分素札，砚池新注，香浮墨华，绿阴深处多幽雅。【排歌尾】竹风引，荷露洒，对波纹帘影弄参差。
<br>　
<br>呀，兰麝香飘，佩环风定，娘娘早则到也。〔旦引贴上〕
<br>　
<br>【正宫引子·新荷叶】幽梦清宵度月华，听“霓裳羽衣”歌罢。醒来音节记无差，拟翻新谱消长夏。
<br>　
<br>斗画长眉翠淡浓，远山移入镜当中。晓窗日射胭脂颊，一朵红酥旋欲融。我杨玉环自从截发感君之后，荷宠弥深。只有梅妃“惊鸿”一舞，圣上时常夸奖。思欲另制一曲，掩出其上。正在推敲，昨夜忽然梦入月宫。见桂树之下，仙女数人，素衣红裳，奏乐甚美。醒来追忆，音节宛然。因此分付永新，收拾荷亭，只待细配宫商，谱成新曲。〔老旦〕启娘娘：纸、墨、笔、砚，已安排齐备了。〔旦〕你与念奴一同在此伺候。〔老旦、贴应，作打扇、添香介〕〔旦作制谱介〕
<br>　
<br>【正宫过曲·刷子带芙蓉】【刷子序】荷气满窗纱，鸾笺慢伸，犀管轻拿，待谱他月里清音，细吐我心上灵芽。这声调虽出月宫，其间转移过度，细微曲折之处，须索自加细审。安插，一字字要调停如法，一段段须融和入化。这几声尚欠调匀，拍■怎下？〔内作莺啼，旦执笔听介〕呀，妙阿！〔作改介〕【玉芙蓉】听宫莺数声，恰好应红牙。
<br>　
<br>〔搁笔介〕谱已制完，永新，是什么时候了？〔老旦〕晌午了。〔旦〕万岁爷可曾退朝？〔老旦〕尚未。〔旦〕永新，且随我更衣去来。念奴在此，伺候万岁爷到时，即忙通报。〔贴〕领旨。〔旦〕“好凭晚镜增蛾翠，漫试香纱换蝶衣。”〔引老旦随下〕〔生行上〕
<br>　
<br>【渔灯映芙蓉】【山渔灯】散千官，朝初罢。拟对玉人，长昼闲话。寡人方才回宫，听说妃子在荷亭上，因此一径前来。依流水待觅胡麻，把银塘路踏。〔作到介〕〔贴见介〕呀，万岁爷到了。〔生〕念奴，你娘娘在何处闲欢耍，怎堆香几，有笔砚交加？〔贴〕娘娘在此制谱，方才更衣去了。〔生〕妃子，妃子！美人韵事，被你都占尽也。但不知制甚曲谱，待寡人看来。〔作坐翻看介〕消详，从头觑咱。妙哉，只这锦字荧荧银钩小，更度羽换宫没半米差。好奇怪，这谱连寡人也不知道。细按音节，不是人间所有，似从天下，果曲高和寡。妃子，不要说你娉婷绝世，只这一点灵心，有谁及得你来？【玉芙蓉】恁聪明，也堪压倒上阳花。
<br>　
<br>【普天赏芙蓉】【普天乐】〔旦换妆，引老旦上〕换轻妆，多幽雅；试生绡，添潇洒。〔见生介〕臣妾见驾。〔生扶介〕妃子坐了。〔坐介〕〔生〕妃子，看你晚妆新试，妩媚益增。似迎风袅袅杨枝，宛凌波濯濯莲花。芳兰一朵斜把云鬟压，越显得庞儿风流煞。〔旦〕陛下今日退朝，因何恁晚？〔生〕只为灵武太守员缺，地方紧要，与廷臣议了半日，难得其人。朕特擢郭子仪，补授此缺，因此退朝迟了。〔旦〕妾候陛下不至，独坐荷亭，爱风来一弄明纱，闲学谱新声奏雅。【玉芙蓉】怕输他舞“惊鸿”，曲终满座有光华。
<br>　
<br>〔生〕寡人适见此谱，真乃千古奇音，“惊鸿”何足道也！〔旦〕妾凭臆见，草草创成。其中错误，还望陛下更定。
<br>　
<br>〔生〕再同妃子，细细点勘一番。〔老旦、贴暗下〕〔生、旦并坐翻谱介〕
<br>　
<br>【朱奴折芙蓉】【朱奴儿】倚长袖，香肩并亚；翻新谱，玉纤同把。〔生〕妃子，似你绝调佳人世真寡，要觅破绽并无毫发。再问妃子，此谱何名？〔旦〕妾于昨夜梦入月宫，见一群仙女奏乐，尽着霓裳羽衣。意欲取此四字，以名此曲。〔生〕好个“霓裳羽衣”！非虚假，果合伴天香桂花。【玉芙蓉】〔作看旦介〕觑仙姿，想前身原是月中娃。此谱即当宣付梨园，但恐俗手伶工，未谙其妙。朕欲令永新、念奴，先抄图谱，妃子亲自指授。然后传与李龟年等，教习梨园子弟，却不是好。〔旦〕领旨。〔生携旦起介〕天已薄暮，进宫去来。
<br>　
<br>【尾声】晚风吹，新月挂，〔旦〕正一缕凉生凤榻。〔生〕妃子，你看这池上鸳鸯，早双眠并蒂花。
<br>　
<br>〔生〕芙蓉不及美人妆，王昌龄 〔旦〕杨柳风多水殿凉。刘长卿
<br>　
<br>〔老旦〕花下偶然歌一曲，曹唐 〔合〕传呼法部按“霓裳”。王建
<br>
<br>
<br>--------------------------------------------------------------------------------
<br>
<br>第十三出 权哄
<br>
<br>【双调引子·秋蕊香】〔副净引祗从上〕狼子野心难料，看跋扈渐肆咆哮，挟势辜恩更堪恼，索假忠言入告。
<br>　
<br>下官杨国忠。外凭右相之尊，内恃贵妃之宠。满朝文武，谁不趋承！独有安禄山这厮，外面假作痴愚，肚里暗藏狡诈。不知圣上因甚爱他，加封王爵！他竟忘了下官救命之恩，每每遇事欺凌，出言挺撞。好生可恨！前日曾奏圣上，说他狼子野心，面有反相，恐防日后酿祸，怎奈未见听从。今日进朝，须索相机再奏，必要黜退了他，方快吾意。来此已是朝门，左右回避。〔从下〕〔内喝道介〕〔副净〕呀，那边呵殿之声，且看是谁？〔净引祗从上〕
<br>　
<br>【玉井莲后】宠固君心，暗中包藏计狡。
<br>　
<br>左右回避。〔从下〕〔净见副净介〕请了。〔副净笑介〕哦，原来是安禄山！〔净〕老杨，你叫我怎么？〔副净〕这是九重禁地，你怎敢在此大声呵殿？〔净作势介〕老杨，你看我：脱下御衣亲赐着，进来龙马每教骑。常承密旨趋朝数，独奏边机出殿迟。我做郡王的，便呵殿这么一声，也不妨，比似你右相还早哩！〔副净冷笑介〕好，好个“不妨”！安禄山，我且问你，这般大模大样是几时起的？〔净〕下官从来如此。〔副净〕安禄山，你也还该自去想一想！〔净〕想什么？〔副净〕你只想当日来见我的时节，可是这个模样么？〔净〕彼一时，此一时，说他怎的。〔副净〕唉，安禄山。
<br>　
<br>【仙吕入双调过曲·风入松】你本是刀头活鬼罪难逃，那时节长跪阶前哀告。我封章入奏机关巧，才把你身躯全保。〔净〕赦罪复官，出自圣恩。与你何涉？〔副净〕好，倒说得干净！只太把良心昧了。恩和义，付与水萍飘。
<br>　
<br>〔净〕唉，杨国忠，你可晓得。
<br>　
<br>【前腔】世间荣落偶相遭？休夸着势压群僚。你道我失机之罪，可也记得南诏的事么？胡卢提掩败将功冒，怪浮云蔽遮天表。〔副净〕圣明在上，谁敢朦蔽？这不是谤君么！〔净〕还说不朦蔽，你卖爵鬻官多少？贪财货，竭脂膏。〔副净〕住了，你道卖官鬻爵，只问你的富贵，是那里来的？〔冷笑介〕〔净〕也非止这一桩。若论你恃戚里，施奸狡；误国罪，有千条。〔副净〕休得把诬蔑语，凭虚造。〔扯净介〕我与你同去面当朝！
<br>　
<br>〔净〕谁怕你来，同去，同去！〔作同扭进朝俯伏介〕〔副净〕臣杨国忠谨奏：
<br>　
<br>【前腔】〔本调〕禄山异志腹藏刀，外作痴愚容貌，奸同石勒倚东门啸。他不拜储君，公然桀傲，这无礼难容圣朝。望吾皇立赐罢斥，除凶恶，早绝祸根苗。
<br>　
<br>〔净伏介〕臣安禄山谨奏：
<br>　
<br>【前腔】念微臣谬荷主恩高，遂使嫌生权要，愚蒙触忤知难保。〔泣介〕陛下呵，怕孤立终落他圈套。微臣呵，寸心赤，只有吾皇鉴昭。容出镇，犬马效微劳。〔内〕圣旨道来：杨国忠、安禄山互相讦奏，将相不和，难以同朝共理。特命安禄山为范阳节度使，克期赴镇。谢恩。〔净、副净〕万岁！〔起介〕〔净向副净拱手介〕老丞相，下官今日去了，你再休怪我大模大样。朝门内，一任你张牙爪，我去开幕府，自逍遥。〔副净冷笑介〕〔净欲下，复转向副净介〕还有一句话儿，今日下官出镇，想也仗回天力相提调。〔举手介〕请了，我且将冷眼，看伊曹。
<br>　
<br>〔下〕〔副净看净下介〕呀，有这等事！
<br>　
<br>【前腔】〔本调〕一腔块垒怎生消，我待把他威风抹倒；谁知反分节钺添荣耀，这话靶教人嘲笑。咳，但愿禄山此去，做出事来，方信我忠言最早！圣上，圣上，到此际可也悔今朝！
<br>　
<br>去邪当断勿狐疑，周昙 祸稔萧墙竟不知；储嗣宗
<br>　
<br>壮气未平空咄咄，徐铉 甘言狡计奈娇痴！郑嵎
<br>
<br>
<br>--------------------------------------------------------------------------------
<br>
<br>第十四出 偷曲
<br>
<br>【仙吕过曲·八声甘州】〔老旦、贴携谱上〕〔老旦〕霓裳谱定，〔贴合〕向绮窗深处，秘本翻誊。香喉玉口，亲将绝调教成。〔老旦〕奴家永新，〔贴〕奴家念奴。〔老旦〕自从娘娘制就“霓裳”新谱，我二人亲蒙教授。今驾幸华清宫，即日要奏此曲。命我二人，在朝元阁上，传谱与李龟年，连夜教演梨园子弟。〔贴〕散序俱已传习，今日该传拍序了。〔老旦〕你看月明如水，正好演奏。我和你携了曲谱，先到阁中便了。〔行介〕〔合〕凉蟾正当高阁升，帘卷薰风映水晶。高清，恰称广寒宫仙乐声声。〔下〕
<br>　
<br>【道宫近词·鱼儿赚】〔末苍髯，扮李龟年上〕乐部旧闻名，班首新推独老成。早暮趋承，上直更番入内廷。自家李龟年是也，向作伶官，蒙万岁爷点为梨园班首。今有贵妃娘娘“霓裳”新曲，奉旨令永新、念奴传谱出来，在朝元阁上教演，立等供奉。只得连夜趱习，不免唤齐众兄弟每同去。兄弟每那里？〔副净扮马仙期上〕仙期方响鬼神惊，〔外扮雷海青上〕铁拨争推雷海青。〔净白须扮贺怀智上〕贺老琵琶擅场屋，〔丑扮黄幢绰上〕黄家幢绰板尤精。〔同见末介〕李师父拜揖。〔末〕请了。列位呵，君王命，霓裳催演不教停。那永新、念奴呵，两娉婷，把红牙小谱携端正，早向朝元待月明。〔众〕如此，我每就去便了。〔末〕请同行。〔同行介〕趁迟迟宫漏夜凉生，把新腔敲订，新腔敲订。〔同下〕
<br>　
<br>【仙吕过曲·解三酲犯】〔小生巾服扮李暮上〕【解三酲】逞风魔少年逸兴，借曲中妙理陶情。传闻今夜蓬莱境，翻妙谱，奏新声。小生李暮是也，本贯江南，遨游京国。自小谙通音律，久以铁笛擅名。近闻宫中新制一曲，名曰“霓裳羽衣”。乐工李龟年等，每夜在朝元阁中演习。小生慕此新声，无从得其秘谱。打听的那阁子，恰好临着宫墙，声闻于外。不免袖了铁笛，来到骊山，趁此月明如昼，窃听一回。一路行来，果然好景致也。〔行介〕林收暮霭天气清，山入寒空月彩横。真佳景，【八声甘州】宛身从画里游行。
<br>　
<br>〔场上设红帷作墙，墙内搭一阁介〕〔小生〕说话之间，早来到宫墙下了。
<br>　
<br>【道宫调近词·应时明近】只见五云中，宫阙影，窈窕玲珑映月明。光辉看不定，光辉看不定。想潜通御气，处处仙楼，阑干畔有玉人闲凭。
<br>　
<br>闻那朝元阁，在禁苑西首，我且绕着红墙，迤逦行去。〔行介〕
<br>　
<br>【前腔】花阴下，御路平，紧傍红墙款款行。〔望介〕只这垂杨影里，一座高楼露出墙头，想就是了。凝眸重细省，凝眸重细省，只见画帘缥缈，文窗掩映。〔指介〕兀的不是上有红灯！
<br>　
<br>〔老旦、贴在墙内上阁介〕〔末众在内云〕今日该演拍序，大家先将散序，从头演习一番。〔小生〕你看上面灯光隐隐，似有人声，一定是这里了。我且潜听一回。〔作潜立听介〕
<br>　
<br>【双赤子】悄悄冥冥，墙阴窃听。〔内作乐介〕〔小生作袖出笛介〕不免取出笛来，倚声和之。就将音节，细细记明便了。听到月高初更后，果然弦索齐鸣。恰喜禁垣，夜深人静，琤璁齐应。这数声恍然心领，那数声恍然心领。
<br>　
<br>〔内细十番，小生吹笛和介〕〔乐止，老旦、贴在内阁上唱后曲，小生吹笛合介〕〔老旦、贴〕
<br>　
<br>【画眉儿】骊珠散迸，入拍初惊。云翻袂影，飘然回雪舞风轻。飘然回雪舞风轻，约略烟蛾态不胜。〔小生接唱〕这数声恍然心领，那数声恍然心领。
<br>　
<br>〔内细十番如前，老旦、贴内唱，小生笛合介〕〔老旦、贴〕
<br>　
<br>【前腔】珠辉翠映，凤翥鸾停。玉山蓬顶，上元挥袂引双成。上元挥袂引双成，萼绿回肩招许琼。〔小生接唱〕这数声恍然心领，那数声恍然心领。
<br>　
<br>〔内又如前十番，老旦、贴内唱，小生笛合介〕〔老旦、贴〕
<br>　
<br>【前腔】音繁调骋，丝竹纵横。翔云忽定，慢收舞袖弄轻盈。慢收舞袖弄轻盈，飞上瑶天歌一声。〔小生接唱〕这数声恍然心领，那数声恍然心领。
<br>　
<br>〔内又十番一通，老旦、贴暗下〕〔小生〕妙哉曲也。真个如敲秋竹，似戛春冰，分明一派仙音，信非人世所有。被我都从笛中偷得，好侥幸也！
<br>　
<br>【鹅鸭满渡船】霓裳天上声，墙外行人听。音节明，宫商正，风内高低应。偷从笛里，写出无余剩。呀，阁上寂然无声，想是不奏了。人散曲终红楼静，半墙残月摇花影。
<br>　
<br>你看河斜月落，斗转参横，不免回去罢。〔袖笛转行介〕
<br>　
<br>【尾声】却回身，寻归径。只听得玉河流水韵幽清，犹似霓裳袅袅声。
<br>　
<br>倚天楼殿月分明，杜牧 歌转高云夜更清。赵嘏
<br>　
<br>偷得新翻数般曲，元稹 酒楼吹笛有新声。张祜
<br>
<br>
<br>--------------------------------------------------------------------------------
<br>
<br>第十五出 进果
<br>
<br>【过曲·柳穿鱼】〔末扮使臣持竿、挑荔枝蓝，作鞭马急上〕一身万里跨征鞍，为进离支受艰难。上命遣差不由己，算来名利怎如闲！巴得个、到长安，只图贵妃看一看。
<br>　
<br>自家西州道使臣，为因贵妃杨娘娘。爱吃鲜荔枝，奉敕涪州，年年进贡。天气又热，路途又远，只得不惮辛勤，飞马前去。〔作鞭马重唱“巴得个”三句跑下〕
<br>　
<br>【撼动山】〔副净扮使臣持荔枝篮、鞭马急上〕海南荔子味尤甘，杨娘娘偏喜啖。采时连叶包，缄封贮小竹篮。献来晓夜不停骖，一路里怕耽，望一站也么奔一站！
<br>　
<br>自家海南道使臣。只为杨娘娘爱吃鲜荔枝，俺海南所产，胜似涪州，因此敕与涪州并进。但是俺海南的路儿更远，这荔枝过了七日，香味便减，只得飞驰赶去。〔鞭马重唱“一路里”二句跑下〕
<br>　
<br>【十棒鼓】〔外扮老田夫上〕田家耕种多辛苦，愁旱又愁雨。一年靠这几茎苗，收来半要偿官赋，可怜能得几粒到肚！每日盼成熟，求天拜神助。
<br>　
<br>老汉是金城县东乡一个庄家。一家八口，单靠着这几亩薄田过活。早间听说进鲜荔枝的使臣，一路上稍着径道行走，不知踏坏了人家多少禾苗！因此，老汉特到田中看守。〔望介〕那边两个算命的来了。〔小生扮算命瞎子手持竹板，净扮女瞎子弹弦子，同行上〕
<br>　
<br>【蛾郎儿】住褒城，走咸京，细看流年与五星。生和死，断分明，一张铁口尽闻名。瞎先生，真灵圣，叫一声赛神仙，来算命。
<br>　
<br>〔净〕老的，我走了几程，今日脚疼，委实走不动。不是算命，倒在这里挣命了。〔小生〕妈妈，那边有人说话，待我问他。〔叫介〕借问前面客官，这里是什么地方了？〔外〕这是金城东乡，与渭城西乡交界。〔小生斜揖介〕多谢客官指引。〔内铃响，外望介〕呀，一队骑马的来了。〔叫介〕马上长宫，往大路上走，不要踏了田苗！〔小生一面对净语介〕妈妈，且喜到京不远，我每叫向前去，雇个毛驴子与你骑。〔重唱“瞎先生”三句走介〕〔末鞭马重〕唱前“巴得个”三句急上，冲倒小生、净下〕〔副净鞭马重唱前“一路里”二句急上，踏死小生下〕〔外跌脚向鬼门哭介〕天啊，你看一片田禾，都被那厮踏烂，眼见的没用了。休说一家性命难存，现今官粮紧急，将何办纳！好苦也！〔净一面作爬介〕哎呀，踏坏人了，老的啊，你在那里？〔作摸着小生介〕呀，这是老的。怎么不做声，敢是踏昏了？〔又摸介〕哎呀，头上湿渌渌的。〔又摸闻手介〕不好了，踏出脑浆来了！〔哭叫介〕我那天呵，地方救命。〔外转身作看介〕原来一个算命先生，踏死在此。〔净起斜福介〕只求地方，叫那跑马的人来偿命。〔外〕哎，那跑马的呵，乃是进贡鲜荔枝与杨娘娘的。一路上来，不知踏坏了多少人，不敢要他偿命。何况你这一个瞎子！〔净〕如此怎了！〔哭介〕我那老的呵，我原算你的命，是要倒路死的。只这个尸首，如今怎么断送！〔外〕也罢，你那里去叫地方，就是老汉同你抬去埋了罢。〔净〕如此多谢，我就跟着你做一家儿，可不是好！〔同抬小生〕〔哭，诨下〕〔丑扮驿卒上〕
<br>　
<br>【小引】驿官逃，驿官逃，马死单单剩马尞。驿子有一人，钱粮没半分。拚受打和骂，将身去招架，将身去招架！
<br>　
<br>自家渭城驿中，一个驿子便是。只为杨娘娘爱吃鲜荔枝，六月初一是娘娘的生日，涪州、海南两处进贡使臣，俱要赶到。路由本驿经过，怎奈驿中钱粮没有分文，瘦马刚存一匹。本官怕打，不知逃往那里去了，区区就便权知此驿。只是使臣到来，如何应付？且自由他！〔末飞马上〕
<br>　
<br>【急急令】黄尘影内日衔山，赶赶赶，近长安。〔下马介〕驿子，快换马来。〔丑接马、末放果篮、整衣介〕〔副净飞马上〕一身汗雨四肢瘫，趱趱趱，换行鞍。
<br>　
<br>〔下马介〕驿子，快换马来。〔丑接马，副净放果篮、与末见介〕请了，长官也是进荔枝的？〔末〕正是。〔副净〕驿子，下程酒饭在那里？〔丑〕不曾备得。〔末〕也罢，我每不吃饭了，快带马来。〔丑〕两位爷在上，本驿只剩有一匹马，但凭那一位爷骑去就是。〔副净〕唗，偌大一个渭城驿，怎么只有一匹马！快唤你那狗官来，问他驿马那里去了？〔丑〕若说起驿马，连年都被进荔枝的爷每骑死了。驿官没法，如今走了。〔副净〕既是驿官走了，只问你要。〔丑指介〕这棚内不是一匹马么？〔末〕驿子，我先到，且与我先骑了去。〔副净〕我海南的来路更远，还让我先骑。〔末作向内介〕
<br>　
<br>【恁麻郎】我只先换马，不和你斗口。〔副净扯介〕休恃强，惹着我动手。〔末取荔枝在手介〕你敢把我这荔枝乱丢！〔副净取荔枝向末介〕你敢把我这竹笼碎扭！〔丑劝介〕请罢休，免气吼，不如把这匹瘦马同骑一路走！〔副净放荔枝打丑介〕唗，胡说！
<br>　
<br>【前腔】我只打你这泼腌臜死囚！〔末放荔枝打丑介〕我也打你这放刁顽贼头！〔副净〕克官马，嘴儿太油。〔末〕误上用，胆儿似斗。〔同打介〕〔合〕鞭乱抽，拳痛殴，打得你难捱，那马自有！
<br>　
<br>【前腔】〔丑叩头介〕向地上连连叩头，望台下轻轻放手。〔末、副净〕若要饶你，快换马来。〔丑〕马一匹驿中现有，〔末、副净〕再要一匹。〔丑〕第二匹实难补凑。〔末、副净〕没有只是打！〔丑〕且慢纽，请听剖，我只得脱下衣裳与你权当酒！
<br>　
<br>〔脱衣介〕〔末〕谁要你这衣裳！〔副净作看衣、披在身上介〕也罢，赶路要紧。我原骑了那马，前站换去。〔取果上马，重唱前“一路里”二句跑下〕〔末〕快换马来我骑。〔丑〕马在此。〔末取果上马，重唱前“巴得个”三句跑下〕〔丑吊场〕咳，杨娘娘，杨娘娘，只为这几个荔枝呵！
<br>　
<br>铁关金锁彻明开，崔液 黄纸初飞敕字回。元稹
<br>　
<br>驿骑鞭声砉流电，李郢 无人知是荔枝来。杜牧
<br>
<br>
<br>--------------------------------------------------------------------------------
<br>
<br>第十六出 舞盘 
<br>
<br>【仙吕引子·奉时春】〔生引二内侍、丑随上〕山静风微昼漏长，映殿角火云千丈。紫气东来，瑶池西望，翩翩青鸟庭前降。 　 
<br>
<br>朕同妃子避暑骊山。今当六月朔日，乃是妃子诞辰。特设宴在长生殿中，与他称庆，并奏“霓裳”新曲。高力士传旨后宫，宣娘娘上殿。〔丑〕领旨。〔向内传介〕〔内应“领旨”介〕〔旦盛妆、引老旦、贴上〕 　
<br>
<br>【唐多令】日影耀椒房，花枝弄绮窗，门悬小帨赭罗黄。绣得文鸾成一对，高傍着五云翔。 　 
<br>
<br>〔见介〕臣妾杨氏见驾。愿陛下万岁，万万岁！〔生〕也妃子同之。〔旦坐介〕〔生〕紫云深处婺光明，〔旦〕带露灵桃倚日荣。〔老旦、贴〕岁岁花前人不老，〔丑合〕长生殿里庆长生。〔生〕今日妃子初度，寡人特设长生之宴，同为竟日之欢。〔旦〕薄命生辰，荷蒙天宠。愿为陛下进千秋万岁之觞。〔丑〕酒到。〔旦拜，献生酒，生答赐，旦跪饮，叩头呼“万岁”，坐介〕〔生〕 　 
<br>
<br>【高平过曲·八仙会蓬海】【八声甘州】风薰日朗，看一叶阶蓂，摇动炎光。华筵初启，南山遥映霞觞。【玩仙灯】〔合〕果合欢，桃生千岁；花并蒂，莲开十丈。【月上海棠】宜欢赏，恰好殿号长生，境齐蓬阆。 　 
<br>
<br>〔小生扮内监，捧表上〕手捧金花红榜子，齐来宝殿祝千秋。〔见介〕启万岁爷、娘娘，国舅杨丞相，同韩、虢、秦三国夫人，献上寿礼贺笺，在外朝贺。〔丑取笺送生看介〕〔生〕生受他每。丞相免行礼，回朝办事。三国夫人，候朕同娘娘回宫筵宴。〔小生〕领旨。〔下〕〔净扮内监捧荔枝、黄袱盖上〕“正逢瑶圃十秋宴，进到炎州十八娘。”〔见介〕启万岁爷，涪州、海南贡进鲜荔枝在此。〔生〕取上来。〔丑接荔枝去袱、送上介〕〔生〕妃子，朕因你爱食此果，特敕地方飞驰进贡。今日寿宴初开，佳果适至，当为妃子再进一觞。〔旦〕万岁！〔生〕宫娥每，进酒。〔老贴进酒介〕〔旦〕 　 
<br>
<br>【杯底庆长生】【倾杯序】〔换头〕盈筐、佳果香，幸黄封远敕来川广。爱他浓染红绡，薄裹晶丸，入手清芬，沁齿甘凉。【长生导引】〔合〕便火枣交梨应让，只合来万岁台前，千秋筵上，伴瑶池阿母进琼浆。 　 
<br>
<br>高力士，传旨李龟年，押梨园子弟上殿承应。〔丑〕领旨。〔向内传介〕〔末引外、净、副净、丑各锦衣、花帽，应“领旨”上〕红牙待拍筝排柱，催着红罗上舞筵，换戴柘枝新帽子，随班行到御阶前。〔见介〕乐工李龟年，押领梨园子弟，叩见万岁爷、娘娘。〔生〕李龟年，“霓裳”散序昨已奏过，“羽衣”第二叠可曾演熟？〔末〕演熟了。〔生〕用心去奏。〔末〕领旨。〔起介〕〔暗下〕〔旦〕妾启陛下，此曲散序六奏，止有歇拍而无流拍。中序六奏，有流拍而无促拍，其时未有舞态。 　 
<br>
<br>【八仙会蓬海】〔换头〕只是悠扬，声情俊爽。要停住彩云，飞绕虹梁。至羽衣三叠，名曰饰奏。一声一字，都将舞态含藏。其间有慢声，有缠声，有衮声，应清圆，骊珠一串；有入破，有摊破，有出破，合袅娜氍毹千状；还有花犯，有道和，有傍拍，有间拍，有催拍，有偷拍，多音响；皆与慢舞相生，缓歌交畅。 
<br>
<br>〔生〕妃子所言，曲尽歌舞之蕴。〔旦〕妾制有翠盘一面，请试舞其中，以博天颜一笑。〔生〕妃子妙舞，寡人从未得见。永新、念奴，可同郑观音、谢阿蛮伏侍娘娘，上翠盘来者。〔老、贴〕领旨。〔旦起福介〕告退更衣。整顿衣裳重结束，一身飞上翠盘中。〔引老、贴下〕〔生〕高力士，传旨李龟年，领梨园子弟按谱奏乐。朕亲以羯鼓节之。〔丑〕领旨。〔向内传介〕〔生起更衣，末、众在场内作乐介〕〔场上设翠盘，旦花冠、白绣袍、璎珞、锦云肩、翠袖、大红舞裙，老、贴同净、副净扮郑观音、谢阿蛮，各舞衣、白袍，执五彩霓旌、孔雀云扇，密遮旦簇上翠盘介〕〔乐止，旌扇徐开，旦立盘中舞，老、贴、净、副唱，丑跪捧鼓，生上坐击鼓，众在场内打细十番合介〕 　 
<br>
<br>【羽衣第二叠】【画眉序】罗绮合花光，一朵红云自空漾。【皂罗袍】看霓旌四绕，乱落天香。【醉太平】安详，徐开扇影露明妆。【白练序】浑一似天仙，月中飞降。〔合〕轻扬，彩袖张，向翡翠盘中显伎长。【应时明近】飘然来又往，宛迎风菡萏，【双赤子】翩翻叶上。举袂向空如欲去，乍回身侧度无方。〔急舞介〕【画眉儿】盘旋跌宕，花枝招展柳枝扬，凤影高骞鸾影翔。【拗芝麻】体态娇难状，天风吹起，众乐缤纷响。【小桃红】冰弦玉柱声嘹亮，鸾笙象管音飘荡，【花药栏】恰合着羯鼓低昂。按新腔，度新腔，【怕春归】袅金裙，齐作留仙想。〔生住鼓，丑携去介〕【古轮台】舞住敛霞裳，〔朝上拜介〕重低颡，山呼万岁拜君王。 　 
<br>
<br>〔老、贴、净、副扶旦下盘介〕〔净、副暗下〕〔生起，前携旦介〕妙哉，舞也！逸态横生，浓姿百出。宛若翾风回雪，恍如飞燕游龙，真独擅千秋矣。宫娥每，看酒来，待朕与妃子把杯。〔老、贴奉酒，生擎杯介〕 　 
<br>
<br>【千秋舞霓裳】【千秋岁】把金觞，含笑微微向，请一点点檀口轻尝。〔付旦介〕休得留残，休得留残，酬谢你舞怯腰肢劳攘。〔旦接杯谢介〕万岁！【舞霓裳】亲颁玉酝恩波广，惟惭庸劣怎承当！〔生看旦介〕俺仔细看他模样，只这持杯处，有万种风流殢人肠。 　 
<br>
<br>〔生〕朕有鸳鸯万金锦十匹，丽水紫磨金步摇一事，聊作缠头。〔出香囊介〕还有自佩瑞龙脑八宝锦香囊一枚，解来助卿舞佩。〔旦接香囊谢介〕万岁。〔生携旦行介〕 　 
<br>
<br>【尾声】〔生〕霓裳妙舞千秋赏，合助千秋祝未央。〔旦〕侥幸杀亲沐君恩透体香。 　 
<br>
<br>〔生〕长生秘殿倚青苍，吴融 〔旦〕玉醴还分献寿觞。张说 　 
<br>
<br>〔生〕饮罢更怜双袖舞，韩翃 〔旦〕满身新带五云香。曹唐 
<br>
<br>
<br>--------------------------------------------------------------------------------
<br>
<br>第十七出 合围
<br>
<br>〔外末、副净、小生扮四番将上〕〔外〕三尺镔刀耀雪光，〔末〕腰间明月角弓张。〔副净〕葡萄酒醉胭脂血，〔小生〕貂帽花添锦绣装。〔外〕俺范阳镇东路将宫何千年是也。〔末〕俺范阳镇西路将官崔乾佑是也。〔副净〕俺范阳镇南路将官高秀岩是也。〔小生〕俺范阳镇北路将官史思明是也。〔各弯腰见科〕请了，昨奉王爷将令，传集我等，只得齐至帐前伺候。道犹未了，王爷升帐也。〔内鼓吹、掌号科〕〔净戎装引番姬、番卒上〕 　 
<br>
<br>【越调紫花拨四】统貔貅雄镇边关，双眸觑破番和汉，掌儿中握定江山，先把这四周围爪牙迭办。 　 
<br>
<br>我安禄山夙怀大志，久蓄异谋。只因一向在朝，受封东平王爵，宠幸无双，富贵已极，咱的心愿倒也罢了。叵耐杨国忠那厮，与咱不合，出镇范阳。且喜跳出樊笼，正好暗图大事。俺家所辖，原有三十二路将官，番汉并用。性情各别，难以任为腹心。因此奏请一概俱用番将。如今大小将领，皆咱部落。〔笑科〕任意所为，都无所顾忌了。昨日传集他每俱赴帐前，这咱敢待齐也。〔众进见科〕三十二路将官参见。〔净〕诸将少礼。〔众〕请问王爷，传集某等，不知有何钧令？〔净〕众将官，目今秋高马壮，正好演习武艺。特召你等，同往沙地，大合围场，较猎一番。多少是好！〔众〕谨遵将令。〔净〕就此跨马前去。〔同众作上马科〕〔净〕 　 
<br>
<br>【胡拨四犯】紫缰轻挽，〔合〕双手把紫缰轻挽，骗上马，将盔缨低按。〔行科〕闪旗影云殷，没揣的动龙蛇，一直的通霄汉。按奇门布下了九连坏，觑定了这小中原在眼，消不得俺众路强蕃。〔众四面立，净指科〕这一员身材剽悍，那一员结束牢拴，这一员莽兀喇拳毛高鼻，那一员恶支沙雕目胡颜，这一员会急迸格邦的弓开月满，那一员会滴溜扑碌的锤落星寒，这一员会咭吒克擦的枪风闪烁，那一员会悉力飒剌的剑雨澎滩，端的是人如猛虎离山涧，显英雄天可汗！〔众行科〕〔合〕振军威，扑通通鼓鸣，惊魂破胆；排阵势，韵悠悠角声，人疾马闲。抵多少雷轰电转，可正是海沸也那河翻。折末的铜作壁，铁作垒，有什么攻不破、攻不破也雄关！〔净〕这里地阔沙平，就此摆开围场，射猎一回者。〔净同番姬立高处，众排围射猎下〕〔净〕摆围场这间、这间，四下里来挤趱、挤趱。马蹄儿泼剌剌旋风赸，不住的把弓来紧弯，弦来急攀。一回呵滚沙场兔、鹿儿无头赶，都难动弹，就地里踠跧。〔众射鸟兽上〕〔净〕把鹰、犬放过去者。〔众应，放鹰、犬科，跑下〕〔净〕呀呀呀，疾忙里一壁厢把翅摩霄的玉爪腾空散，一壁厢把足驾雾的金獒逐路拦，霎时间兽积、兽积如山。〔众上献猎物科〕禀王爷众将献杀。〔净〕打的鸟兽，散给众军。就此高坡上，把人马歇息片时。大家炙肉暖酒，番姬每歌的歌，舞的舞，洒落一回者。〔众〕得令。〔同席地坐，番姬送净酒，众作拔刀割肉，提背壶斟酒，大饮啖科〕〔番姬弹琵琶、浑不是，众打太平鼓板〕〔合〕斟起这酪浆儿，满满的浮金盏，满满的浮盏。更把那连毛带血肉生餐，笑拥着番姬双颊丹，把琵琶忒楞楞弹也么弹，唱新声“菩萨蛮”。〔净起科〕吃了一会，酒醉肉饱。天色已晚，诸将各回汛地。须要整顿兵器，练习军马，听候将令便了。〔众应科〕得令。〔作同上马吹海螺，侧帽、摆手绕场疾行科〕听罢了令，疾翻身跃登锦鞍，侧着帽、摆手轻儇。各自里回还，镇守定疆藩。摆搠些旗竿，装折着轮轓，听候传番，施逞凶顽。天降摧残，地起波澜，把渔阳凝盼，一飞羽箭，争赴兵坛，专等你个抱赤心的将军、将军来调拣。 　 
<br>
<br>〔众下〕〔净〕你看诸路番将，一个个人强马壮，眼见得的羽翼已成。〔笑科〕唐天子，唐天子，我怎当得也！ 　 
<br>
<br>【煞尾】没照会，先去了那掣肘汉家官；有机谋，暗添上这助臂番儿汉。等不的宴华清“霓裳”法曲终，早看俺闹鼓鼙渔阳骁将反。 　 
<br>
<br>六州番落从戎鞍，薛逢 战马闲嘶汉地宽。刘禹锡 　 
<br>
<br>倏忽抟风生羽翼，骆宾王 山川龙战血漫漫。胡曾 
<br>
<br>
<br>--------------------------------------------------------------------------------
<br>
<br>第十八出 夜怨
<br>
<br>【正宫引子·破齐阵】【破阵子头】〔旦上〕宠极难拚轻舍，欢浓分外生怜。【齐天乐】比目游双，鸳鸯眠并，未许恩移情变。【破阵子尾】只恐行云随风引，争奈闲花竞日妍，终朝心暗牵。 　 
<br>
<br>〔清平乐〕卷帘不语，谁识愁千缕。生怕韶光无定主，暗里乱催春去。心中刚自疑猜，那堪踪迹全乖。凤辇却归何处？凄凉日暮空阶。奴家杨玉环，久邀圣眷，爱结君心。叵耐梅精江采苹，意不相下。恰好触忤圣上，将他迁置楼东。但恐采苹巧计回天，皇上旧情未断，因此常自堤防。唉，江采苹，江采苹，非是我容你不得，只怕我容了你，你就容不得我也！今早圣上出朝，日色已暮，不见回宫，连着永新、念奴打听去了。此时情绪，好难消遣也！ 　 
<br>
<br>【仙吕入双调·风云会四朝元】【四朝元头】烧残香串，深宫欲暮天。把文窗频启，翠箔高卷，眼儿几望穿。但常时此际，但常时此际，【会河阳】定早驾到西宫，执手齐肩。【四朝元】花映房栊，春生颜面，【驻云飞】百种耽欢恋。嗏今夕问何缘，【一江风】芳草黄昏，不见承回辇？〔内作鹦哥叫“圣驾来也”介〕〔旦作惊看介〕呀，圣上来了！〔作看介〕呸，原来是鹦哥弄巧言，把愁人故相骗。【四朝元尾】只落得徘徊伫立，思思想想，画栏凭遍。 　 
<br>
<br>〔老旦上〕闻道君王前殿宿，内家各自撤红灯。〔见介〕启娘娘：万岁爷已宿在翠华西阁了。〔旦呆介〕有这等事！〔泣介〕 　 
<br>
<br>【前腔】君情何浅，不知人望悬！正晚妆慵卸，暗烛羞剪，待君来同笑言。向琼筵启处，向琼筵启处，醉月觞飞，梦雨床连。共命无分，同心不舛，怎蓦把人疏远！〔老旦〕万岁爷今夜偶不进宫，料非有意疏远，娘娘请勿伤怀！〔旦〕嗏，若不是情迁，便宿离宫，阿监何妨遣。我想圣上呵，从来未独眠，鸳衾厌孤展，怎得今宵枕畔，清清冷冷，竟无人荐！ 　 
<br>
<br>〔贴上〕雪隐鹭鸶飞始见，柳藏鹦鹉语方知。〔见介〕娘娘，奴婢打听翠阁的事来了。〔旦〕怎么说？〔贴〕娘娘听启，奴婢方才呵，【月临江】悄向翠华西阁，守将时近黄昏，忽闻密旨遣黄门。〔旦〕遣他何处去呢？〔贴〕飞鞭乘戏马，灭烛召红裙。〔旦急问介〕召那一个？〔贴〕贬置楼东怨女，梅亭旧日妃嫔。〔旦惊介〕呀，这是梅精了。他来也不曾？〔贴〕须臾簇拥那佳人，暗中归翠阁。〔老旦问介〕此话果真否？〔贴〕消息探来真。〔旦〕唉，天那，原来果是梅精复复邀宠幸了。〔做不语闷坐、掩泪介〕〔老旦、贴〕娘娘请免愁烦。〔旦〕 
<br>
<br>【前腔】闻言惊颤，伤心痛怎言。〔泪介〕把从前密意，旧日恩眷，都付与泪花儿弹向天。记欢情始定，记欢情始定，愿似钗股成双，盒扇团圆。不道君心，霎时更变，总是奴当谴。嗏，也索把罪名宣，怎教冻蕊寒葩，暗识东风面。可知道身虽在这边，心终系别院。一味虚情假意，瞒瞒昧昧，只欺奴善。 　 
<br>
<br>〔贴〕娘娘还不知道，奴婢听得小黄门说，昨日万岁爷在华萼楼上，私封珍珠一斛去赐他，他不肯受。回献一诗，有“长门自是无梳洗，何必珍珠慰寂寥”之句，所以致有今夜的事。〔旦〕哦，原来如此，我那里知道！ 　 
<br>
<br>【前腔】他向楼东写怨，把珍珠暗里传。直恁的两情难割，不由我寸心如剪。也非咱心太褊，只笑君王见错；笑君王见错，把一个罪废残妆，认是金屋婵娟。可知我守拙鸾凰，斗不上争春莺燕！〔老旦〕万岁爷既不忘情于他，娘娘何不迎合上意，力劝召回。万岁爷必然欢喜，料他也不敢忘恩。〔旦〕唉，此语休提。他自会把红丝缠。嗏，何必我重牵。只怕没头兴的媒人，反惹他憎贱。你二人随我到翠阁去来。〔贴〕娘娘去怎的？〔旦〕我到那里，看他如何逞媚妍，如何卖机变，取次把君情鼓动，颠颠倒倒，暗中迷恋。 　 
<br>
<br>〔贴〕奴婢想今夜翠阁之事，原怕娘娘知道。此时夜将三鼓，万岁爷必已安寝。娘娘猝然走去，恐有未便。不如且请安眠，到明日再作理会。〔旦作不语，掩泪叹介〕唉，罢罢，只今夜教我如何得睡也！ 　 
<br>
<br>【尾声】他欢娱只怕催银箭，我这里寂寥深院，只索背着灯儿和衣将空被卷。
<br>
<br>紫禁迢迢宫漏鸣，戴叔伦 碧天如水夜云生。温庭筠 　 
<br>
<br>泪痕不与君恩断，刘阜 斜倚薰笼坐到明。白居易 
<br>
<br>
<br>--------------------------------------------------------------------------------
<br>
<br>第十九出 絮阁
<br>
<br>〔丑上〕自闭昭阳春复秋，罗衣湿尽泪还流。一种蛾眉明月夜，南宫歌舞北宫愁。咱家高力士，向年奉使闽粤，选得江妃进御，万岁爷十分宠幸。为他性爱梅花，赐号梅妃，宫中都称为梅娘娘。自从杨娘娘入侍之后，宠爱日夺，万岁爷竟将他迁置上阳宫东楼。昨夜忽然托疾，宿于翠华西阁，遣小黄门密召到来。戒饬宫人，不得传与杨娘娘知道。命咱在阁前看守，不许闲人擅进。此时天色黎明，恐要送梅娘娘回去，只索在此伺候咱。〔虚下〕〔旦行上〕 　 
<br>
<br>【北黄钟·醉花阴】一夜无眠乱愁搅，未拔白潜踪来到。往常见红日影弄花梢，软咍咍春睡难消，犹自压绣衾倒。今日呵，可甚的凤枕急忙抛，单则为那筹儿撇不掉。 　 
<br>
<br>〔丑一面暗上望科〕呀，远远来的，正是杨娘娘，莫非走漏了消息么？现今梅娘娘还在阁里，如何是好？〔旦到科〕〔丑忙见科〕奴婢高力士，叩见娘娘。〔旦〕万岁爷在那里？〔丑〕在阁中。〔旦〕还有何人在内？〔丑〕没有。〔旦冷笑科〕你开了阁门，待我进去看者。〔丑慌科〕娘娘且请暂坐。〔旦坐科〕〔丑〕奴婢启上娘娘，万岁爷昨日呵， 　 
<br>
<br>【南画眉序】只为政勤劳，偶尔违和厌烦扰。〔旦〕既是圣体违和，怎生在此驻宿？〔丑〕爱清幽西阁，暂息昏朝。〔旦〕在里面做什么？〔丑〕偃龙床，静养神疲。〔旦〕你在此何事？〔丑〕守玉户不容人到。〔旦怒科〕高力士，你待不容我进去么？〔丑慌叩头科〕娘娘息怒，只因亲奉君王命，量奴婢敢行违拗！ 
<br>
<br>【北喜迁莺】〔旦怒科〕唗，休得把虚脾来掉，嘴喳喳弄鬼妆幺。〔丑〕奴婢怎敢？〔旦〕焦也波焦，急的咱满心越恼。我晓得你今日呵，别有个人儿挂眼稍，倚着他宠势高，明欺我失恩人时衰运倒。〔起科〕也罢，我只得自把门敲。 　
<br>
<br>〔丑〕娘娘请坐，待奴婢叫开门来。〔做高叫科〕杨娘娘来了，开了阁门者。〔旦坐科〕〔生披衣引内侍上，听科〕 　 
<br>
<br>【南画眉序】何事语声高，蓦忽将人梦惊觉。〔丑又叫科〕杨娘娘在此，快些开门。〔内侍〕启万岁爷，杨娘娘到了。〔生作呆科〕呀，这春光漏泄，怎地开交？〔内侍〕这门还是开也不开？〔生〕慢着。〔背科〕且教梅妃在夹幕中，暂躲片时罢。〔急下〕〔内侍笑科〕哎，万岁爷，万岁爷，笑黄金屋恁样藏娇，怕葡萄架霎时推倒。〔生上作伏桌科〕内侍，我着床傍枕佯推睡，你索把兽环开了。
<br>
<br>〔内侍〕领旨。〔作开门科〕〔旦直入，见生科〕妾闻陛下圣体违和，特来问安。〔生〕寡人偶然不快，未及进宫。何劳妃子清晨到此。〔旦〕陛下致疾之由，妾倒猜着几分了。〔生笑科〕妃子猜着何事来？〔旦〕 　
<br>
<br>【北出队子】多则是相思萦绕，为着个意中人把心病挑。〔生笑科〕寡人除了妃子，还有甚意中人？〔旦〕妾想陛下向来钟爱，无过梅精。何不宣召他来，以慰圣情牵挂。〔生惊科〕呀，此女久置楼东，岂有复召之理！〔旦〕只怕悄东君偷泄小梅梢，单只待望着梅来把渴消。〔生〕寡人那有此意。〔旦〕既不沙，怎得那一斛珍珠去慰寂寥！ 　 
<br>
<br>〔生〕妃子休得多心。寡人昨夜呵， 　 
<br>
<br>【南滴溜子】偶只为微疴，暂思静悄。恁兰心蕙性，慢多度料，把人无端奚落。〔作欠伸科〕我神虚懒应酬，相逢话言少。请暂返香车，图个睡饱。 　 
<br>
<br>〔旦作看科〕呀，这御榻底下，不是一双凤舄么？〔生急起，作欲掩科〕在那里？〔怀中掉出翠钿科〕〔旦拾看科〕呀，又是一朵翠钿！此皆妇人之物，陛下既然独寝，怎得有此？〔生作羞科〕好奇怪！这是那里来的？连寡人也不解。〔旦〕陛下怎么不解？〔丑作急态，一面背对内侍低科〕呀，不好了，见了这翠钿、凤舄，杨娘娘必不干休。你每快送梅娘娘，悄从阁后破壁而出，回到楼东去罢。〔内侍〕晓得。〔从生背后虚下〕〔旦〕 　 
<br>
<br>【北刮地风】只这御榻森严宫禁遥，早难道有神女飞度中宵。则问这两般信物何人掉？〔作将舄、钿掷地，丑暗拾科〕〔旦〕昨夜谁侍陛下寝来？可怎生般凤友鸾交，到日三竿犹不临朝？外人不知呵，都只说殢君王是我这庸姿劣貌。那知道恋欢娱，别有个雨窟云巢！请陛下早出视朝，妾在此候驾回宫者。〔生〕寡人今日有疾，不能视朝。〔旦〕虽则是蝶梦余，鸳浪中，春情颠倒，困迷离精神难打熬，怎负他凤墀前鹄立群僚！ 　 
<br>
<br>〔旦作向前背立科〕〔丑悄上与生耳语科〕梅娘娘已去了，万岁爷请出朝罢。〔生点头科〕妃子劝寡人视朝，只索勉强出去。高力士，你在此送娘娘回宫者。〔丑〕领旨。〔向内科〕摆驾。〔内应科〕〔生〕风流惹下风流苦，不是风流总不知。〔下〕〔旦坐科〕高力士，你瞒着我做得好事！只问你这翠钿、凤舄，是那一个的？〔丑〕 　 
<br>
<br>【南滴滴金】告娘娘省可闲烦恼。奴婢看万岁爷与娘娘呵，百纵千随真是少。今日这翠钿、凤舄，莫说是梅亭旧日恩情好，就是六宫中新窈窕，娘娘呵，也只合佯装不晓，直恁破工夫多计较！不是奴婢擅敢多口，如今满朝臣宰，谁没有个大妻小妾，何况九重，容不得这宵！ 　 
<br>
<br>【北四门子】〔旦〕呀，这非是衾裯不许他人抱，道的咱量似斗筲！只怪他明来夜去装圈套，故将人瞒的牢。〔丑〕万岁爷瞒着娘娘，也不过怕娘娘着恼，非有他意。〔旦〕把似怕我焦，则休将彼邀。却怎的劣云头只思别岫飘。将他假做抛，暗又招，转关儿心肠难料。 　 
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
