<HTML>
<HEAD>
<TITLE>金元词 卷026 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷026</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷026</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6475"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷026')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷026]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【宋远：词作1首】
<br>
<br>　　意难忘
<br>
<br>　　同滕玉霄、周秋阳、刘尚友、萧高峰邂逅古洪，流连数月。北鸿南雁，感意气之相期，转羽移宫，写情词以为别。托光华之日月，纵挥洒之云烟，岂无知言，为我回首。以重与细论文为韵，题樟镇华光阁誌别。分韵得重字
<br>
<br>　　鸡犬云中。笑种桃道士，虚费春风。山城看过雁，春水梦为龙。云上下，燕西东。久别各相逢。向夜深，江声浦树，灯影渔篷。旧游新恨重重。便十分谈笑，一样飘蓬。元经摧意气，丹鼎赚英雄。年未老，世无穷。春事苦匆匆。更与谁，题诗药市，沽酒新丰。
<br>
<br>　　元草堂诗余卷中
<br>
<br>
<br>
<br>
<br>
<br>
<br>
<br>【苏大年：词作1首】
<br>
<br>　　踏莎行
<br>
<br>　　题巫峡云涛图用王国器韵
<br>
<br>　　烟外斜阳，云中远岫。翠眉轻补胭脂漏。回波都是断肠声，断肠更听哀猿吼。暮雨凝愁，朝云殢酒。余怀远寄湓江口。世间木石本无情，如何也似离人瘦。
<br>
<br>　　铁网珊瑚书品卷九
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【孙不二：词作2首】
<br>
<br>　　卜算子
<br>
<br>　　辞世
<br>
<br>　　握固披衣候。水火频交媾。万道霞光海底生，一撞三关透。仙乐频频奏。常饮醍醐酒。妙药都来顷刻间，九转金丹就。
<br>
<br>　　鸣鹤馀音卷之五
<br>
<br>
<br>　　绣薄眉
<br>
<br>　　劝人悟。修行脱免三涂苦。明放着跳出门户，谭马丘刘，孙王郝太古。法海慈航，寰中普度。
<br>
<br>　　鸣鹤馀音卷之六
<br>
<br>
<br>
<br>
<br>
<br>
<br>
<br>
<br>
<br>
<br>
<br>【孙景文：词作1首】
<br>
<br>　　蝶恋花
<br>
<br>　　净洗胭脂轻扫黛。斗草亭边，自拗梨花戴。一段心情空自爱。风流那得时常在。屈指春光归已快。不掩珠帘，又恐东风怪。花影低将新月碍。小阑干外深深拜。
<br>
<br>　　曲阿词综景文另有蝶恋花楼外垂杨千万缕一首，乃朱淑真词。
<br>
<br>
<br>
<br>
<br>
<br>
<br>
<br>
<br> 
<br>
<br>【郯韶：词作1首】
<br>
<br>　　清平乐
<br>
<br>　　湘云微度。六曲朱阑暮。帘外香飘梅子树。知有王孙索句。谁将琼琯吹霞。柳花飞过东家。说与门前去马，断肠休为琵琶。
<br>
<br>　　玉山名胜集
<br>
<br>
<br>
<br>
<br>
<br>
<br>
<br>
<br>
<br>
<br>【汤弥昌：词作2首】
<br>
<br>　　虞美人
<br>
<br>　　题钱德钧水村图
<br>
<br>　　翰林妙写溪村趣。茅屋知何处。溪翁想像住溪湾。一笑如今，家在画图间。西风门掩芦花溆。聊与渔家伍。人间不信有张翰。剪取吴淞，空向卷中看。
<br>
<br>　　延祐丁巳中秋日，德钧携此卷，俾赋小词，为赋虞美人一阕。
<br>
<br>
<br>　　祝英台近
<br>
<br>　　题钱德钧水村图
<br>
<br>　　染秋云，图泽国，野趣入游戏。能事何须，五日画一水。重重杨柳陂塘，茅茨村落，鲈乡外、西风渔计。晚烟霁。有客乘扁舟，延缘度疏苇。欲访幽居，宛在碧溪尾。浩然目送飞鸿，醉歌欸乃，溪光里、乱山横翠。
<br>
<br>　　以上二首见珊瑚木难卷二
<br>
<br>
<br>
<br>
<br>
<br>
<br>
<br>
<br>
<br>
<br>【唐桂芳：词作2首】
<br>
<br>　　水调歌头
<br>
<br>　　游武夷和罗庆
<br>
<br>　　武夷最佳处，晴气碧于蓝。远瞻崖壑溪曲，六六与三三。莫问尘生沧海，休叹鹤归华表，好景且容探。铁笛破龙睡，黑雨满深潭。笑神仙，留蜕骨，阅空岩。几人蹭蹬不遇，太史滞周南。最好擅场老子，笔底文章如许，何必事清谈。暂憩桃花下，白马税飞骖。
<br>
<br>　　武夷山志卷十五
<br>
<br>
<br>　　南乡子
<br>
<br>　　送李仲先还集庆
<br>
<br>　　社雨燕交飞。不解行人有别离。明月凤凰台上酒，堪思。天阔云昏海树低。风正一帆迟。帘卷芙蓉江上移。去去霜台消息近，谁知。满眼江山太白诗。
<br>
<br>　　词综卷三十六
<br>
<br>
<br>
<br>
<br>
<br>
<br>
<br>
<br>【陶宗仪：词作6首】
<br>
<br>　　南浦
<br>
<br>　　会波村，在松江城北三十里。其西九山离立，若幽人冠带拱揖状。一水兼九山南过村外，以入于海。而沟塍畎浍，隐翳竹树间。春时桃花盛开，鸡犬之声相闻，殊有武陵风概，隐者停云子居焉。一舟曰水光山色，时放乎中流，或投竿，或弹琴，或呼酒独酌，或哦咏陶谢韦柳诗，殆将与功名相忘，尝坐余舟中作茗供，襟抱清旷，不觉度成此曲。主人即谱入中吕调，命洞箫吹之，与童子棹歌相答，极鸥波缥缈之思云
<br>
<br>　　如此好溪山，羡云屏九叠，波影涵素。暖翠隔红尘，空明里，着我扁舟容与。高歌鼓枻，鸥边长是寻盟去。头白江南，看不了，何况几番风雨。画图依约天开，荡清晖，别有越中真趣。孤啸拓蓬窗、幽情远，都在酒瓢茶具。水葓摇，晚月明，一笛潮生浦。欲问渔郎无恙否。四首武陵何许。
<br>
<br>
<br>　　一萼红
<br>
<br>　　赋红梅，次郭南湖韵
<br>
<br>　　水云乡。又南枝逗暖，绰约汉宫妆。春艳浓分，朱铅浅试，翠袖独倚修篁。想应道东风料峭，翦霞彩，零乱补绡裳。勾漏尊真，丹丘授诀，傲睨冰霜。毕竟孤标还在，纵夭桃繁杏，难侣寒香。玛瑙坡头，珊瑚树底，江南别是春光。且莫倚、高楼玉管，怕轻盈飞处误刘郎。依旧小窗疏影，淡月昏黄。
<br>
<br>
<br>　　露华
<br>
<br>　　赋碧桃，用南湖韵
<br>
<br>　　武陵夜寂。记露影璇空，一笑曾识。素脸晕铅，巧把黛螺轻幂。莫是歌渡烟江，浣却旧家颜色。还又讶，深宫绀袖，唾花犹湿。问他阿母消息。甚落莫梨云，青鸟难觅。不比锦红轻薄，容易狼籍。嫩绿护出溪头，谁顾采香仙客。春晚也，频温玉笙是得。
<br>
<br>
<br>　　念奴娇
<br>
<br>　　九日有感，次友人韵
<br>
<br>　　黄花白发，又匆匆佳节，感今怀昔。雨覆云翻无限态，故国寒烟榛棘。杜老飘零，沈郎瘦损，此意天应识。划然长啸，不知身是孤客。呼酒漫祓清愁，玉奴频劝，两脸添春色。眼底平生空四海，倦拂红尘风幘。戏马台荒，龙山人老，往事休追惜。山林无恙，也须容我高屐。
<br>
<br>
<br>　　木兰花慢
<br>
<br>　　次胡笔峰迁居韵
<br>
<br>　　占中山一＊，云晻霭，水萦纡。便小理蔬畦，深锄菊圃，细甃花衢。平生几番卜隐，到而今、方称列仙臞。问字溪翁载酒，执经弟子将军。猗欤。心迹混樵渔。安用绝交书。向石上围棋，松阴捣药，乐意偏殊。当年辋川图画，有林泉、如此更何如。旋买良田种秫，只知吾爱吾庐。
<br>
<br>
<br>　　月下笛
<br>
<br>　　赋落梅
<br>
<br>　　东阁诗悭，西湖梦残，好音难托。香消玉削。早孤标顿非昨。阿谁底事频横笛，不道是、江南摇落。向空阶闲砌，天寒日暮，病鹤轻啄。情薄。东风恶。试快觅飞琼，共翔寥廓。冰魂漠漠，谩怜金谷离索。有时巧缀双蛾绿，天做就、宫妆绰约。待一点脆圆成，须信和羹问却。
<br>
<br>　　以上景印元人十种诗本南村诗集
<br>
<br>
<br>
<br>
<br>
<br>
<br>
<br>
<br> 
<br>
<br>【滕宾：词作10首】
<br>
<br>　　点绛唇
<br>
<br>　　墨本水仙
<br>
<br>　　缟袂啼香，为谁一滴春心碎。淡黄深翠。不似当时态。东洛缁尘，依旧交情耐。空憔悴。玉人何在。细雨疏烟外。
<br>
<br>　　读画斋丛书本元草堂诗馀卷上
<br>
<br>
<br>　　最高楼
<br>
<br>　　呈管竹楼左丞
<br>
<br>　　梅花月，吹老角声寒。剑气拂云端。台星才入朝天阙，将星旋出破烟蛮。半年来，勋业事，笑谈间。谁更说元龙楼下卧。谁更说元规楼上坐。终不似、竹楼宽。有时呼酒摘星斗，有时提笔撼江山。问何如，容此客，倚栏干。
<br>
<br>　　读画斋丛书本元草堂诗馀卷上
<br>
<br>
<br>　　洞仙歌
<br>
<br>　　送张宗师捧香
<br>
<br>　　醉骑黄鹄，飞下红云岛。铁笛吹寒洞天晓。被人间识破，惹起虚名，惊宇宙，一笑天高月小。仙槎人去后，殿上班头，除却洪崖总年少。看天香袖里，散作东风，吹不断、海北天南都到。试容我、从游五陵间，便吹入苍寒，一蓑烟钓。
<br>
<br>　　读画斋丛书本元草堂诗馀卷上
<br>
<br>
<br>　　玉漏迟
<br>
<br>　　七夕行台诸公见饯
<br>
<br>　　问谁争乞巧。谁知巧处成烦恼。天上佳期，底事别多欢少。雨梦云情半饷，又早被西风吹晓。愁未了。星桥隔断，银河深杳。可笑儿女浮名，似瓜果登盘，情丝萦绕。百拙无能，赢得自家华皓。我笑姮娥解事，但岁岁孤眠空老。归去好。江上绿波烟草。
<br>
<br>　　读画斋丛书本元草堂诗馀卷上
<br>
<br>
<br>　　归朝欢
<br>
<br>　　画角西风轰万鼓。犹忆元戎谈笑处。铁衣露重剑光寒，海波飞立鱼龙舞。匆匆留不住。万里玉关如掌路。空怅望，夕阳暮霭，人立渡傍渡。木落山空人掩户。得似旧时春色否。雁声叫彻楚天低，玉骢嘶入烟云去。无人凭说与。梅花泪老愁如雨。犹记得，颠崖如此，细向席前语。
<br>
<br>　　读画斋丛书本元草堂诗馀卷上
<br>
<br>
<br>　　鹊桥仙
<br>
<br>　　斜阳一抹，青山数点。万里澄江如练。东风吹落橹声遥，又唤起、寒云一片。残鸦古渡，荒鸡村店。渐觉楼头人远。桃花流水小桥东，是那个、柴门半掩。
<br>
<br>　　读画斋丛书本元草堂诗馀卷上
<br>
<br>
<br>　　齐天乐
<br>
<br>　　题樟镇华光阁，与宋梅洞、周秋阳、刘尚友、萧高峰别，以重与细论文分韵，得与字（原题作前题分韵得与字，兹从刘辑滕宾涵虚词改）
<br>
<br>　　片帆呼渡西山曲，匆匆载将春去。路人苍寒，浪翻红暖，一枕欹眠烟雨。酒朋诗侣。尽醉舞狂歌，气吞吴楚。一样风流，依然犹是晋风度。人生如此奇遇。问老天何意，五星来聚。句落瑶毫，香霏宝唾，惊倒世间儿女。渭川云树。怅后夜相思，月明何处。怕有新诗，雁来频寄与。
<br>
<br>　　元草堂诗余卷中
<br>
<br>
<br>　　瑞鹧鸪
<br>
<br>　　赠歌童阿珍
<br>
<br>　　分桃断袖绝嫌猜。翠被红裩兴不乖。洛浦乍阳新燕尔，巫山行雨左风怀。手携襄野便娟合，背抱齐宫婉娈怀。玉树庭前千载曲，隔江唱罢月笼阶。
<br>
<br>　　词品五
<br>
<br>
<br>　　百字令
<br>
<br>　　赠宋六嫂
<br>
<br>　　柳颦花困，把人间恩怨，尊前倾尽。何处飞来双比翼，直是同声相应。寒玉嘶风，香云卷雪、一串骊珠引。元郎去后，有谁着意题品。谁料浊羽清商，繁弦急管，犹自余风韵。莫是紫鸾天山曲，两两玉童肩并。白发梨园，青衫老传，试与留连听。可人何处，满庭霜月清冷。
<br>
<br>　　词品五
<br>
<br>
<br>　　夺锦标
<br>
<br>　　送李景山西使
<br>
<br>　　老气盘空，才名照世，万里秋风行色。人物中朝第一，司马题桥，班生投笔。记承流宣化，早威声，先驰殊域。看吟鞭、笑指关河，历历当年曾识。自古人心忠义，白水朝宗，众星拱极。铜柱无端隔断，两戒平分，天南地北。念瞻依丹阙，捧红云、金泥调屑。到明年归对西山，细说安边妙策。
<br>
<br>　　此首见刘辑滕宾涵虚词，不知据何本。周泳先辑滕宾玉霄集无此首。检花草粹编卷十有此首，但作者注应滕宾。（疑当作滕应宾）题无西使二字，才名误作牙名，照世脱世字，秋风作西风，中朝作朝中，班生作班超，历历脱一历字，朝宗作朝东，两戒平分四字全脱，地北作天北，瞻依无依字，调屑作香屑，妙策无妙字。
<br>
<br>
<br>
<br>
<br>
<br>
<br>
<br>
<br>【同恕：词作3首】
<br>
<br>　　鹊桥仙
<br>
<br>　　韦国器约赏梨花
<br>
<br>　　莺莺燕燕，蜂蜂蝶蝶。酒债几时还彻。韦郎又约醉梨花，对一树、玲珑香雪。盈盈脉脉，翻翻折折。小雨朝来乍歇。一年最是好光阴，算只有、清明三月。
<br>
<br>
<br>　　鹊桥仙
<br>
<br>　　香飞玉屑，光凝粉蝶。不比精神莹彻。春风一树倚东栏，还称道、仙肌胜雪。凭谁与说，容吾捡折。老去情缘未歇。＊船一棹百分空，直吃到、花梢有月。
<br>
<br>
<br>　　临江仙
<br>
<br>　　寿窦长卿
<br>
<br>　　我友西溪上老耽，□书未省华颠。春工醖酿一家天。花栏红日染，柳岸绿风牵。有子有孙兰映玉，可人不坠青毡。吟诗酌酒过年年。幅巾藜杖子，真个隐神仙。
<br>
<br>　　以上四库珍本榘庵集卷十五
<br>
<br>
<br>
<br>
<br>
<br>
<br>
<br>
<br>【完颜从郁：词作1首】
<br>
<br>　　西江月
<br>
<br>　　题邯郸王化吕仙翁祠堂
<br>
<br>　　壁断何人旧字，炉寒隔岁残香。洞天人去海茫茫。玩世仙翁已往。西日长安道远，春风赵国台荒。行人谁不悟黄梁。依旧红尘地陌上。
<br>
<br>　　中州乐府案此首金绳武本花草粹编误作储泳
<br>
<br>
<br>
<br>
<br>
<br>
<br>
<br>
<br>【完颜璟：词作2首】
<br>
<br>　　蝶恋花
<br>
<br>　　聚骨扇
<br>
<br>　　几股湘江龙骨瘦。巧样翻腾，叠作湘波皱。金缕小钿花草门。翠条更结同心扣。金殿珠帘间永画。一握清风，暂喜怀中透。忽听传宣须急奏。轻轻褪入香罗袖。
<br>
<br>
<br>　　生查子
<br>
<br>　　软金杯
<br>
<br>　　风流紫府郎，痛饮乌纱岸。柔软九回肠，冷怯玻璃碗。纤纤白玉葱，分破黄金弹。借得洞庭春，飞上桃花面。
<br>
<br>　　以上二首见归潜志卷一
<br>
<br>
<br>
<br>
<br>
<br>
<br>
<br>
<br>
<br>
<br>【完颜亮：词作4首】
<br>
<br>　　昭君怨
<br>
<br>　　雪
<br>
<br>　　昨日樵村渔浦。今日琼川银渚。山色卷帘看。老峰峦。锦帐美人贪睡。不觉天孙剪水。惊问是杨花。是芦花。
<br>
<br>　　案此首词品卷三误作韩驹词
<br>
<br>
<br>　　鹊桥仙
<br>
<br>　　待月
<br>
<br>　　停杯不举，停歌不发，等候银蟾出海。不知何处片云来，做许大、通天障碍。虬髯捻断，星眸睁裂，唯恨剑锋不快。一挥截断紫云腰，仔细看、嫦娥体态。
<br>
<br>
<br>　　喜迁莺
<br>
<br>　　赐大将军韩夷耶
<br>
<br>　　旌麾初举。正駃騠力健，嘶风江渚。射虎将军，落雕都尉，绣帽锦袍翘楚。怒磔戟髯，争奋卷地，一声鼙鼓。笑谈顷，指长江齐楚，六师飞渡。此去。无自堕，金印如斗，独在功名取。断锁机谋，垂鞭方略，人事本无今古。试展卧龙韬韫，果见成功旦莫。问江左，想云霓望切，玄黄迎路。
<br>
<br>　　以上三首见＊史卷八
<br>
<br>
<br>　　念奴娇
<br>
<br>　　天丁震怒，掀翻银海，散乱珠箔。六出奇花飞滚滚，平填了、山中丘壑。皓虎颠狂，素麟猖獗，掣断真珠索。玉龙酣战，鳞甲满天飘落。谁念万里关山，征夫僵立，缟带占旗脚。色映戈矛，光摇剑戟，杀气横戎幕。貔虎豪雄，偏裨真勇，非与谈兵略。须拚一醉，看取碧空寥廓。
<br>
<br>　　花草粹编卷十引水浒传
<br>
<br>
<br>
<br>
<br>
<br>
<br>
<br>
<br>
<br>【完颜璹：词作9首】
<br>
<br>　　朝中措
<br>
<br>　　襄阳古道灞陵桥。诗兴与秋高。千古风流人物，一时多少雄豪。霜清玉塞，云飞陇首，风落江皋。梦到凤凰台上，山围故国周遭。
<br>
<br>
<br>　　春草碧
<br>
<br>　　几番风雨西城陌。不见海棠红、梨花白。底事胜赏匆匆，正自天付酒肠窄。更笑老东君、人间客。赖有玉管新翻，罗襟醉墨。望中倚阑人，如曾识。旧梦回首何堪，故苑春光又陈迹。落尽后庭花，春草碧。
<br>
<br>
<br>　　青玉案
<br>
<br>　　冻云封却驼冈路。有谁访、溪梅去。梦里疏香风似度。觉来惟见，一窗凉月，瘦影无寻处。明朝画笔江天暮。定向渔蓑得奇句。试问帘前深几许。儿童笑道，黄昏时候，犹是帘纤雨。
<br>
<br>
<br>　　秦楼月
<br>
<br>　　寒仍暑。春来秋去无今古。无今古。梁台风月，汴堤烟雨。水涵天影秋如许。夕阳低处征帆举。征帆举。一行惊雁，数声柔橹。
<br>
<br>
<br>　　沁园春
<br>
<br>　　壮岁耽书，黄卷青灯，留连寸阴。到中年赢得，清贫更甚，苍颜明镜，白发轻簪。衲被蒙头，草鞋著脚，风雨潇潇秋意深。凄凉否，瓶中匮粟，指下忘琴。一篇梁父高吟。看谷变陵迁古又今。便离骚经了，灵光赋就，行歌白雪，愈少知音。试问先生，如何即是，布袖长垂不上襟。掀髯笑，一杯有味，万事无心。
<br>
<br>
<br>　　西江月
<br>
<br>　　一百八般佛事，二十四考中书。山林城市等区区。著甚由来自苦。过寺谈些般若，逢花倒个葫芦。少时伶俐老来遇。万事安於所遇。
<br>
<br>
<br>　　临江仙
<br>
<br>　　倦客更遭尘事冗，故寻闲地婆娑。一尊芳酒一声歌。卢郎心未老，潘令鬓行皤。醉向繁台台上问，满川细柳新荷。薰风楼阁夕阳多。倚阑凝思久，渔笛起烟波。
<br>
<br>　　以上七首见中州乐府
<br>
<br>
<br>　　渔父
<br>
<br>　　杨柳风前白板扉。荷花雨里绿蓑衣。红稻美，锦鳞肥。渔笛闲拈月下吹。
<br>
<br>　　中州集五
<br>
<br>
<br>　　渔父
<br>
<br>　　钓得鱼来卧看书。船头稳置酒葫芦。烟际柳，雨中蒲。乞与人间作画图。
<br>
<br>　　中州集五
<br>
<br>
<br>
<br>
<br>
<br>
<br>
<br>
<br>
<br>【完颜雍：词作1首】
<br>
<br>　　减字木兰花
<br>
<br>　　赐玄悟玉禅师
<br>
<br>　　但能了净。万法因缘何足问。日月无为。十二时中更勿疑。常须自在。识取从来无挂碍。佛佛心心。佛若休心也是尘。
<br>
<br>　　沈雄古今词话下引法苑春秋
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【汪斌：词作5首】
<br>
<br>　　踏莎行
<br>
<br>　　雪晴纵步
<br>
<br>　　踏雪桥边，访梅溪曲。春风初破梢头玉。村村茅屋晚炊烟，更寻村酒穿茅屋。兔月初眉，瑶峰眩目。礛筇振屐鸣空谷。夜深不谓故人来，声声误道风敲竹。
<br>
<br>
<br>　　酹江月
<br>
<br>　　吴山怀古
<br>
<br>　　登临遐眺，叹当年、一夜朔风狼藉。石塔镇南人共怒，怒气上轰霹雳。废苑荒凉，粉墙颓圮，万事空陈迹。阙庭何在，钟声敲断岑寂。闻道十里西湖，荷花香里，歌舞成悲戚。湖上有山山有恨，应恨旧京永隔。秦老和□，贾生罔上，后世见之方策。兴亡回首，暮烟衰草凝碧。
<br>
<br>
<br>　　江神子
<br>
<br>　　水涸泊舟严岸
<br>
<br>　　停桡严濑画桥边。水涓涓。鹭翩翩。午热追凉，穿竹强留连。无奈日□□欲暝，吹短笛，嚖新蝉。家山只在水家源。隔云天。恨萦牵。愿得甘霖，逐日趱归船。惟有紫阳溪山月，随着我，伴愁眠。
<br>
<br>
<br>　　长相思
<br>
<br>　　秋夜
<br>
<br>　　海蟾升。砌蛩鸣。别院俄闻裂帛声。凭轩与细听。竹风生。桂香清。问道小山来未曾。还应寻旧盟。
<br>
<br>
<br>　　蝶恋花
<br>
<br>　　送春
<br>
<br>　　蝶懒莺慵芳草歇。绿暗红稀，柳絮飘晴雪。有意送春还惜别。杜鹃争奈催归切。绣阁无人帘半揭。暗忆边城，十载音书绝。惟有东风无异说。年年来趁梅花月。
<br>
<br>　　以上五首新安文献志卷六十
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王逢：词作1首】
<br>
<br>　　如梦令
<br>
<br>　　菰村赋赠
<br>
<br>　　檐耸数株松子。村绕一湾菰米。鸥外迥闻鸡，望望云山烟水。多此。多此。酒进玉盘双鲤。
<br>
<br>　　朱存理铁网珊瑚卷四
<br>
<br>
<br>
<br>
<br>
<br>
<br>
<br>【王国器：词作13首】
<br>
<br>　　菩萨蛮
<br>
<br>　　题黄子久溪山雨意图
<br>
<br>　　青山不趁江流去。数点翠收林际雨。渔屋远模糊。烟村半有无。大痴飞醉墨。秋与天争碧。净洗绮罗尘。一巢栖乱云。
<br>
<br>
<br>　　踏莎行
<br>
<br>　　破窗风雨，为性初微君赋
<br>
<br>　　润逼疏棂，寒侵芳袂。梨花寂寞重门闭。检书翦烛话巴山，秋池回首人千里。记得彭城，逍遥堂里。对床梦破檐声碎。林鸠呼我出华胥，恍然枕石听流水。
<br>
<br>　　铁网现珊瑚十五
<br>
<br>
<br>　　踏莎行
<br>
<br>　　巫峡云涛
<br>
<br>　　雪练横空，箭波崩岫。女娲不补苍冥漏。何年凿破白云根，银河倒泻惊雷吼。罗带分香，琼纤擎酒。销魂桃叶烟江口。当时楼上倚阑人，如今恰似青山瘦。
<br>
<br>　　铁网珊瑚九
<br>
<br>
<br>　　踏莎行
<br>
<br>　　金盆沐发
<br>
<br>　　宝鉴凝膏，温泉流腻。琼纤一把青丝坠。冰肤浅渍麝煤春，花香石髓和云洗。玉女峰前，咸池月底。临风细把犀梳理。阳台行雨乍归来，罗巾犹带潇湘水。
<br>
<br>　　复古诗集五
<br>
<br>
<br>　　踏莎行
<br>
<br>　　月奁匀面
<br>
<br>　　冰鉴悬秋，琼腮凝素。铅华夜捣长生兔。玉容自拟比姮娥。妆成尤恐姮娥妒。花影涵空，蟾光笼雾。芙蓉一朵溥秋露。年年只在广寒宫，今宵鸾影惊相遇。
<br>
<br>　　复古诗集五
<br>
<br>
<br>　　踏莎行
<br>
<br>　　玉颊啼痕
<br>
<br>　　粉结红冰，香消獭髓。镜鸾影里人憔悴。梨花带雨不禁愁，玉纤弹尽真珠泪。恨锁春山，娇横秋水。脸桃零落胭脂碎。故将罗帕揾啼痕，寄情欲比相思字。
<br>
<br>　　复古诗集五
<br>
<br>
<br>　　踏莎行
<br>
<br>　　黛眉颦色
<br>
<br>　　淡扫春痕，轻笼芳靥。捧心不效吴宫怨。楚梅酸蹙翠尖纤，湘烟碧聚愁萋蒨。绀羽寒凝，月钩金滟。莺吭咽处微偷敛。新翻舞态太娇娆，镜中蛾绿和香点。
<br>
<br>　　复古诗集五
<br>
<br>
<br>　　踏莎行
<br>
<br>　　芳尘春迹
<br>
<br>　　金谷游情，消磨不尽。软红香里双鸳印。兰膏步滑翠生痕，金莲脱落凌波影。蝶径遗踪，雁沙凝润。为谁留下东风恨。玉儿飞化梦中云，青萍流水空仙咏。
<br>
<br>　　复古诗集五
<br>
<br>
<br>　　踏莎行
<br>
<br>　　云窗秋梦
<br>
<br>　　烟冷瑶棂，神游贝阙。芙蓉城里花如雪。仙郎同蹑凤凰翎，千门万户皆明月。地老天荒，山青海碧。满身风露飘环玦。高楼画角苦无情，一声吹散双飞蝶。
<br>
<br>　　复古诗集五
<br>
<br>
<br>　　踏莎行
<br>
<br>　　绣床凝思
<br>
<br>　　翠藻文鸳，交枝连理。金针停处浑如醉。杨花一点是春心，鹃声啼到人千里。唤醒离魂，犹疑梦里。此情恰似东流水。云窗雾阁没人知，绡痕浥透红铅泪。
<br>
<br>　　复古诗集五
<br>
<br>
<br>　　踏莎行
<br>
<br>　　金钱卜欢
<br>
<br>　　暗掷龙文，寻盟鸾镜。龟儿不似青蚨准。花房羞化彩娥飞，银桥密递仙娥信。锦屋琼楼，薄情飘性。碧云望断红轮暝。珠帘立尽海棠阴，待温遥夜鸳衾冷。
<br>
<br>　　复古诗集五以上周泳先辑本王国器筠庵词十一首
<br>
<br>
<br>　　菩萨蛮
<br>
<br>　　题倪徵君惠麓图
<br>
<br>　　秋声吹碎江南树。正是潇湘肠断处。一片古今愁。荒碕水乱流。披图惊岁月。旧梦何堪说。追忆谩多情。人间无此情。
<br>
<br>　　珊瑚网名画题跋卷十
<br>
<br>
<br>　　西江月
<br>
<br>　　题洞天清晓图
<br>
<br>　　金润飞来晴雨，莲峰倒插丹霄。蕊仙楼阁隐岧嶤。几树碧桃开了。醉后岂知天地，月寒莫辨琼瑶。一声鹤叫万山高。画出洞天清晓。
<br>
<br>　　珊瑚网名画题跋卷十一
<br>
<br>
<br>
<br>
<br>
<br>
<br>
<br>
<br>
<br>
<br>
<br>【王浍：词作1首】
<br>
<br>　　洞仙歌
<br>
<br>　　赋榛实屏山所录
<br>
<br>　　圆刚定质，混物非凡类。仁处其中静忘意。任蝶蜂狂绕，燕雀喧争，心君正，惟取清白自治。黄衣从淡泊，此个家风异。偶合阴阳弃神智。怕旁人冷眼，嫌太孤高，尊俎地、聊许松梧同器。待他日、山林不相容，请援手、仙萶要充仙贽。
<br>
<br>　　中州乐府
<br>
<br>
<br>
<br>
<br>
<br>
<br>
<br>【王寂：词作35首】
<br>
<br>　　昭君怨
<br>
<br>　　江行
<br>
<br>　　一曲清江环碧。两岸萧萧芦荻。烟雨暗西山。有无间。有酒须当痛饮。百岁黄梁一枕。瞰莫放愁闲。上眉端。
<br>
<br>
<br>　　点绛唇
<br>
<br>　　上太夫人寿
<br>
<br>　　阿母瑶池，梦回风露青冥晓。六宫仪表。曹大家风好。满眼儿孙，大国金花诰。头如葆。未尝闻道。冷笑西河老。
<br>
<br>
<br>　　点绛唇
<br>
<br>　　闺思
<br>
<br>　　疏雨池塘，一番雨过香成阵。海榴红褪。燕语低相问。冰簟纱幮，玉骨凉生润。沈烟喷。日长人困。枕破斜红晕。
<br>
<br>
<br>　　菩萨蛮
<br>
<br>　　春闺
<br>
<br>　　回文锦字殷勤织。归鸿点破晴空碧。上尽最高楼。阑干曲曲愁。黄昏犹伫立。何处砧声急。强欲醉乌程。醒时月满庭。
<br>
<br>
<br>　　菩萨蛮
<br>
<br>　　镇犀不动红炉窄。宿酲恼损金钗客。瑞鸭叆雕盘。白毫起鼻端。韩郎双鬓老。个里知音少。留取麝煤残。临鸾学远山。
<br>
<br>
<br>　　菩萨蛮
<br>
<br>　　回文题扇图
<br>
<br>　　碧空寒露松枝滴。滴枝松露寒空碧。山远抱溪湾。湾溪抱远山。竹疏横岸曲。曲岸横疏竹。寒鹭宿平滩。滩平宿鹭寒。
<br>
<br>
<br>　　采桑子
<br>
<br>　　用司马才叔韵
<br>
<br>　　西风吹破扬州梦，歇雨收云。密约深论。罗带香囊取次分。冷烟衰草长亭路，消黯离魂。羞对芳尊。刚道啼痕是酒痕。
<br>
<br>
<br>　　采桑子
<br>
<br>　　马蹄如水朝天去，冷落朝云。心事休论。蘸甲从他酒百分。不须更听阳关彻，消尽冰魂。惆怅离尊。衣上馀香臂上痕。
<br>
<br>
<br>　　采桑子
<br>
<br>　　十年尘土湖州梦，依旧相逢。眼约心同。空有灵犀一点通。寻春自恨来何暮，春事成空。懊恼东风。绿尽疏阴落尽红。
<br>
<br>
<br>　　减字木兰花
<br>
<br>　　送春
<br>
<br>　　羽书催去。落絮飞花萦不住。湖上流莺。欲别频啼三两声。刘郎未到。孤负东风何草草。今度重来。不放桃花取次开。
<br>
<br>
<br>　　减字木兰花
<br>
<br>　　髻罗双绾。滟滟修眸秋水翦。笑靥嚬眉。无限闲愁总未知。虚檐月转。一曲未终肠已断。百斛明珠。买得尊前一醉无。
<br>
<br>
<br>　　减字木兰花
<br>
<br>　　湖山明秀。豆蔻梢头春欲透。学画鸦儿。多少闲愁总未知。新声皓齿。恼损苏州狂刺史。一斛骊珠。许我尊前醉也无。
<br>
<br>
<br>　　酒泉子
<br>
<br>　　夫人生朝
<br>
<br>　　禊饮连宵。帘卷晓风香鸭喷，儿孙罗拜捧金荷。沸笙歌。赤霜袍软髻嵯峨。名在仙班应不老，人间岁月尽飞梭。柰君和。
<br>
<br>
<br>　　人月圆
<br>
<br>　　再过真定赠蔡特夫
<br>
<br>　　锦标彩鷁追行乐，管领镇阳春。而今重到，莺花应笑，老眼黄尘。凭君问舍雕丘侧，准拟乞闲身。北潭涨雨，西楼横月，藜杖纶巾。
<br>
<br>
<br>　　鹧鸪天
<br>
<br>　　秋后亭皋木叶稀。霜前关塞雁南归。晓云散去山腰瘦，宿雨来时水面肥。吾老矣，久忘机。沙鸥相对不惊飞。柳溪父老应怜我，荒却溪南旧钓矶。
<br>
<br>
<br>　　鹧鸪天
<br>
<br>　　千顷玻璃锦绣堆。弄妆人对影徘徊。香熏水麝芳姿瘦，酒晕朝霞笑脸开。娇倚扇，醉翻杯。莫随云雨下阳台。平生老子风流惯，消得冰魂入梦来。
<br>
<br>
<br>　　南乡子
<br>
<br>　　大定甲辰，驰驿过通州，贤守开东阁，出乐府，缥缈人作累累驻云新声，明眸皓齿，非妖歌嫚舞欺儿童者可比。怪期服色与哙等伍，或言占籍未久，不得峻陟上游。问之，云青其姓，小字梅儿，因感其事，拟其姓名，戏作长短句，以明日黄花蝶也愁歌之
<br>
<br>　　绰约玉为肌。宫额娇黄浅更宜。京洛风尘无远韵，心期。只有多情驿使知。翠羽翦春衣。林下风神固亦奇。辛苦半生谁挂齿，嚬眉。似怨东君著子迟。
<br>
<br>
<br>　　醉落魄
<br>
<br>　　叹世
<br>
<br>　　百年旋磨。等闲事莫教眉锁。功名画饼相谩我。冷暖人情，都在这些个。璠瑜不怕经三火。莲花未信淤泥涴。而今笑看浮生破。禅榻茶烟，随分与他过。
<br>
<br>
<br>　　一剪梅
<br>
<br>　　蔡州作
<br>
<br>　　悬瓠城高百尺楼。荒烟村落，疏雨汀洲。天涯南去更无州。坐看儿童，蛮语吴讴。过尽宾鸿过尽秋。归期杳杳，归计悠悠。阑干凭遍不胜愁。汝水多情，却解东流。
<br>
<br>
<br>　　渔家傲
<br>
<br>　　夫人生朝
<br>
<br>　　前日河梁修禊罢。闲庭未拆秋千架。萱草堂深飞寿斝。香满把。彩衣兰玉森如画。海上麻姑亲命驾。玄霜乞得宜春夏。快约伯鸾冠早挂。筠窗下。团栾共说无生话。
<br>
<br>
<br>　　渔家傲
<br>
<br>　　瑞香
<br>
<br>　　岩秀不随桃李伴。国香未许幽兰换。小睡最宜醒鼻观。檐月转。紫云娘拥青罗扇。半世庐山清梦断。天涯邂逅春风面。茗碗不来羞自荐。空恋恋。野芹炙背谁能献。
<br>
<br>
<br>　　转调踏莎行
<br>
<br>　　元旦
<br>
<br>　　爆竹庭前，树桃门右。香汤□浴罢、五更后。高烧银烛，瑞烟喷金兽。萱堂次第了，相为寿。改岁宜新，应时纳祐。从今诸事愿、胜如旧。人生强健，喜一年入手。休辞最后馀、酴酥酒。
<br>
<br>
<br>　　感皇恩
<br>
<br>　　漫兴
<br>
<br>　　天地一浮萍，人生如寄。画饼功名竟何益。百年浑醉，三万六千而已。过了一日也、无一日。韶颜暗改，良辰易失。丝竹杯盘但随意。酴醿赏罢，更向牡丹丛里。戴花连夜饮、花前睡。
<br>
<br>
<br>　　感皇恩
<br>
<br>　　有赠
<br>
<br>　　宝髻绾双螺，蹙金罗抹。红袖珍珠臂韛帀。十三弦上，小小剥葱银甲。阳关三叠遍、花十八。雁行历历，莺声恰恰。洗尽歌腔旧呕哑。坐中狂客，不觉琉璃杯滑。缠头莫惜与、金钗插。
<br>
<br>
<br>　　望月婆罗门
<br>
<br>　　怀古
<br>
<br>　　笑谈尊俎，坐中惊叹谪仙人。乌丝落笔如神。唤起小鬟风味，学按古阳春。对琼枝璧月，朝暮长新。宦萍此身。叹别后、迹俱陈。独有芳温一念，红泪罗巾。凭谁妙手，为写寄、崔徽一幅真。聊慰我、老眼风尘。
<br>
<br>
<br>　　望月婆罗门
<br>
<br>　　元夕
<br>
<br>　　小寒料峭，一番春意换年芳。蛾儿雪柳风光。开尽星桥铁锁，平地泻银潢。记当时行乐，年少如狂。宦游异乡。对节物、只堪伤。冷落谯楼水淡月，燕寝馀香。快呼伯雅，要洗我、穷愁九曲肠。休更问、勋业行藏。
<br>
<br>
<br>　　蓦山溪
<br>
<br>　　退食感怀
<br>
<br>　　山城块坐，空吊朋侪影。挝鼓放衙休，悄无人、日长门静。折腰五斗，所得不偿劳，松暗老，菊都荒，谁为开三径。及瓜不代，归计浑无定。羁客柰愁何，尽消除、诗魔酒圣。儿童蛮语，生怕闰黄杨，争左角，梦南柯，万事从今省。
<br>
<br>
<br>　　洞仙歌
<br>
<br>　　自为寿
<br>
<br>　　先生老矣，饱阅人间世。磨衲簪缨等游戏。趁馀生强健，好赋归欤，收拾个、经卷药炉活计。辟寒金翦碎，漉蚁浮香，恰近重阳好天气。有荆钗举案，彩服儿嬉，随分地，且贵人生适意。也不愿、堆金数中书，愿岁岁今朝，对花沈醉。
<br>
<br>
<br>　　水调歌头
<br>
<br>　　上南京留守
<br>
<br>　　圣世贤公子，符节镇名邦。褰帷一见丰表，无语已心降。永日风流高会，佳夕文字清欢，香雾湿兰釭。四座皆豪逸，一饮百空缸。指呼间，谈笑里，镇淮江。平安千里烽燧，卧听报云窗。高帝无忧西顾，姬公累接东征，勋业世无双。行捧紫泥诏，归拥碧油幢。
<br>
<br>
<br>　　水调歌头
<br>
<br>　　戊申季秋月十有九日，赏芙蓉於汝南佑德观，酒酣，为赋明月几时有，盖暮年游宦之情不能已也
<br>
<br>　　岸柳飘疏翠，篱菊减幽香。蝶愁蜂懒无赖，冷落过重阳。应为百花开尽，天公著意留与，尤物殿秋光。霁月炯疏影，晨露浥红妆。柰无情，风共雨，送新霜。嫁晚还惊衰早，容易度年芳。只恐韶颜难驻，拟倩丹青写照，谁唤剑南昌。我亦伤流落，老泪不成行。
<br>
<br>
<br>　　红袖扶
<br>
<br>　　酌酒
<br>
<br>　　风拂冰檐，镇犀动、翠帘珠箔。秘壶暖、宫黄破萼。宝薰闲却。玻璃瓮头，漉雪擘新橙，秀色浮杯杓。双蛾小，骊珠一串，梁尘惊落。俗事何时了，便可束置之高阁。笑半纸功名，何物被人拘缚。青春等闲背我，趁良时、莫惜追行乐。玉山倒，从教唤起，红袖扶著。
<br>
<br>
<br>　　大江东去
<br>
<br>　　吊舍弟
<br>
<br>　　长堤千里，过睢阳、隐约江山如故。忆昔斑衣为寿日，伯仲埙篪歌舞。博胜香囊，笑争瓜葛，膝上王文度。西城南浦，月明扶醉归路。重来华发苍颜，故人应怪我，平生羁旅。仲也风流今已矣，俯仰人间今古。阏伯层台，六王双庙，尽是经行处。感时怀旧，一襟清泪如雨。
<br>
<br>
<br>　　大江东去
<br>
<br>　　美人
<br>
<br>　　破瓜年纪，黛螺垂、双髻珍珠罗抹。娅姹吴音娇滴滴，风里啼莺声怯。飞燕精神，惊鸿标致，初按梁州彻。舞裙微褪，汗香融透春雪。少陵词客多情，当年曾烂赏，湖州风月。自恨寻春来已暮，子满芳枝空结。湘佩轻抛，韩香偷许，空想凌波袜。章台杨柳，可堪容易攀折。
<br>
<br>
<br>　　大江东去
<br>
<br>　　芳姿蕙态，笑人间、脂粉寻常红白。大抵风流天也惜，赋与梅魂兰魄。元相名姝，谢家尤物，缥缈真仙格。朝来酒恶，可人一笑冰释。韩郎老矣情怀，鬓丝禅榻，花落茶烟湿。心字殷勤通一线，千劫消磨不得。被底春温，尊前风味，回首伤春客。却愁云散，等闲好梦难觅。
<br>
<br>
<br>　　瑞鹤仙
<br>
<br>　　上高节度寿
<br>
<br>　　辕门初射戟。看气压群雄，虹飞千尺。青云试长翮。拥牙旗金甲，掀髯横策。威行蛮貊。令万卒、纵横坐画。荡淮夷献凯，歌来斗印，命之方伯。赫赫功名天壤，历事三朝，许身忠赤。寒陂湛碧。容卿辈、几千百。看皇家图旧，紫泥催去，莫忘尊前老客。愿年年满把黄花，寿君大白。
<br>
<br>　　强村丛书校聚珍版拙轩集
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王磵：词作1首】
<br>
<br>　　浣溪沙
<br>
<br>　　梦中作
<br>
<br>　　林樾人家急暮砧。夕阳人影入江深。倚阑疏快北风襟。雨自北山明处黑，云从白鸟去边阴。几多秋思乱乡心。
<br>
<br>　　中州乐府
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王结：词作14首】
<br>
<br>　　蝶恋花
<br>
<br>　　雨中客至
<br>
<br>　　久客幽燕怀故里。野鹤孤云，笑我京尘底。郑重佳宾劳玉趾。清谈亹亹消愁思。细雨斜风聊尔耳。病怯轻寒，莫卷疏帘起。燕燕于飞应有喜。泥融香径营新垒。
<br>
<br>
<br>　　临江仙
<br>
<br>　　次韵答曹子贞
<br>
<br>　　寄语蓬莱山下客，飘然俯瞰尘寰。寥寥神境倚高寒。步虚仙语妙，凌雾佩声间。笑我年来浑潦倒，多情风月相关。临流结屋两三间。虚弦惊落雁，倚杖看青山。
<br>
<br>
<br>　　南乡子
<br>
<br>　　秋日旅怀
<br>
<br>　　秋气入帘栊。矮榻虚轩睡思浓。梦觉黄梁初未熟，相逢。都在邯郸逆旅中。扰扰正愁侬。雨霁西山翠几重。更上层楼闲徙倚，晴空。目送冥飞万里鸿。
<br>
<br>
<br>　　水调歌头
<br>
<br>　　送俞时□
<br>
<br>　　众里识中散，野鹤自昂藏。萤窗雪屋十载，南国秀孤芳。河汉胸中九策，风雨笔头千字，画省姓名香。文采黑头掾，辉映汉星郎。怕山间，猿鹤怨，理归艎。人生几度欢聚，且莫诉离肠。休恋江湖风月，忘却云霄阊阖，鸿鹄本高翔。笑我漫浪者，丘壑可徜徉。
<br>
<br>
<br>　　木兰花慢
<br>
<br>　　送李公敏
<br>
<br>　　渺平芜千里，烟树远、淡斜晖。正秋色横空，西风浩荡，一雁南飞。长安两年行客，更登山临水送将归。可奈离怀惨惨，还令远思依依。当年寥廓与君期。尘满芰荷衣。把千古高情，传将瑶瑟，付与湘妃。栽培海隅桃李，洗蛮烟瘴雨布春辉。鹦鹉洲前夜月，醉来倾写珠玑。
<br>
<br>
<br>　　江城子
<br>
<br>　　送赵致堂
<br>
<br>　　嫩黄初上远林端。饯征鞍。驻江干。满袖春风，乔木旧衣冠。怎么禁持离别恨，倾浊酒，助清欢。夫君家世几鵷鸾。珥貂蝉。侍金銮。管库而今，谁着屈微官。鹏翼垂天聊税驾，抟九万，看他年。
<br>
<br>
<br>　　满江红
<br>
<br>　　咏鹤
<br>
<br>　　华表归来，犹记得、旧时城郭。还自叹，昂藏野态，几番前却。饮露岂能令我病，窥鱼正自妨人乐。被天风、吹梦落樊笼，情怀恶。缑岭事，青田约。空怅望，成离索。但玄裳缟袂，宛然如昨。何日重逢王子晋，玉笙凄断归寥廓。尽侬家、丹凤入云中，巢阿阁。
<br>
<br>
<br>　　摸鱼儿
<br>
<br>　　秋日旅怀
<br>
<br>　　快秋风飒然来此，可能消尽残暑。辞巢燕子呢喃语，唤起满怀离苦。来又去。定笑我、两年京洛长羁旅。此时愁绪。更门掩苍苔，黄昏人静，闲听打窗雨。英雄事，谩说闻鸡起舞。幽怀感念今古。金张七叶貂蝉贵，寂寞子云谁数。痴绝处。又刬地、欲操朱墨趋官府。瑶琴独抚。惟流水高山，遗音三叹，犹冀伤心遇。
<br>
<br>
<br>　　沁园春
<br>
<br>　　忆故人
<br>
<br>　　盖世英雄，谷口躬耕，商山采芝。甚野情自爱，山林枯槁，臞儒那有，廓庙英姿。落魄狂游，故人不见，蔼蔼停云酒一卮。青山外，渺无穷烟水，两地相思。滦京着个分司。是鸣凤朝阳此一时。想朝行惊避，豸冠绣服，都人争看，玉树琼枝。燕寝凝香，江湖载酒，谁识三生杜牧之。凝情处，望龙沙万里，暮雨丝丝。
<br>
<br>
<br>　　贺新郎
<br>
<br>　　次范君铎诏后喜雨韵
<br>
<br>　　露下天如洗。正新晴、明河如练，月华如水。独据胡床秋夜永，耿耿佳人千里。空怅望、丰容旖旎。万斛清愁萦怀抱，更萧萧、苹末西风起。聊遣兴，吐清气。凤衔丹诏从天至。仰天衢、前星炳耀，私情还喜。鸿鹄高飞横四海，何藉区区围绮。□绳武升平文治。自笑飘零成底事，裂荷衣、肮脏尘埃地。逢大庆，且沉醉。
<br>
<br>
<br>　　贺新郎
<br>
<br>　　赠张子昭
<br>
<br>　　久坐林泉主。更忘机、结盟鸥鹭，逍遥容与。蕙帐当年谁唤起，黄鹄轩然高举。渺万里、云霄何许。鹤爽怜君今犹在，正悲歌、夜半鸡鸣舞。嗟若辈，岂予伍。华如桃李倾城女。怅灵奇、芳心未会，媒劳恩阻。梦里神游湘江上，竟觅重华无处。谁为湘娥传语。我相君非终穷者，看他年、麟阁丹青汝。聊痛饮，缓愁苦。
<br>
<br>
<br>　　贺新郎
<br>
<br>　　子昭见和再用韵
<br>
<br>　　挟策干明主。望天门、九重幽夐，周旋谁与。斗酒新丰当日事，万里风云掀举。叹碌碌、因人如许。昨日山中书来报，道鸟能歌曲花能舞。行迈远，共谁伍。临风抚掌痴儿女。问人生、几多恩怨，肝肠深阻。腐鼠饥鸢徒劳，回首鵷雏何处。记千古南华妙语。夜鹤朝猿烦寄谢，坑尘容、俗态多惭汝。应笑我，谩劳苦。
<br>
<br>
<br>　　蝶恋花
<br>
<br>　　赠李公敏
<br>
<br>　　老鹤轩轩心万里。却被天风，吹入樊笼里。野态昂藏犹可喜。九皋宵唳流清泚。宿鹭窥鱼痴计耳。整整丰标，谩说佳公子。月白风清天似水。青田回首生愁思。
<br>
<br>　　强村丛书用韩氏玉雨堂藏钞王文忠集本
<br>
<br>
<br>　　望江南
<br>
<br>　　戏题梅图
<br>
<br>　　江上路，春意到横枝。洛浦神仙临水立，巫山处子入宫时。皎皎淡丰姿。东阁兴，几度误佳期。万里卢龙今见画，玉容还似减些儿。无语慰相思。
<br>
<br>　　永乐大典卷二千八百十三梅字韵引王结词
<br>
<br>
<br>
<br>
<br>
<br>
<br>
<br>
<br>
<br>
<br>
<br>【王玠：词作31首】
<br>
<br>　　沁园春
<br>
<br>　　赠龚全美口诀
<br>
<br>　　一窍玄关，非高非下，正在当中。得真师指点，方知此窍，不居南北，不属西东。默默内观，绵绵静守，道满虚无浩气冲。难言说，一星儿消息，天地根宗。先须握定雌雄。天癸生时鼓巽风。把铅炉封固，飞神海底，中抽坎画，去补离宫。进火退符，流珠复位，十转回轮一气通。灵胎结，待功成行满，独步瑶空。
<br>
<br>
<br>　　沁园春
<br>
<br>　　赠混真子只诀
<br>
<br>　　道隐无名，包含万象，总在身心。若一言勘破，本来面目，不生不灭，耀古腾今。返照回光，存神绝念，直下承当莫外寻。忠言守，这些儿妙处，至理玄深。真中不许容针。好把阳炉炼浊阴。待阳生冬至，重门深锁，乌飞兔走。虎啸龙吟。片饷回旋，半时交姤，大地山河尽变金。超三界，作蓬莱仙子，寒暑无侵。
<br>
<br>
<br>　　沁园春
<br>
<br>　　三教一理
<br>
<br>　　道曰金丹，儒曰太极，释曰玄珠。矧三教之道，本来同祖，心存至德，性悟真如。阖辟机关，抽添运用，返照回光复本初。休分别，那些儿妙处，无字称呼。虚中状若蓬壶。寂静形忘一也无。问三教根宗，谷神不死，灵源澄彻，诚意如愚。五气朝元，五常合一，五眼圆明烁太虚。仙儒佛，派殊而理一，到底同途。
<br>
<br>
<br>　　沁园春
<br>
<br>　　全真家风
<br>
<br>　　不恋功名，不求富贵，不惹闲非。盖一间茅屋，依山傍水，甘贫守道，静掩柴扉。读会丹经，烧残宝篆，终日逍遥任自为。真堪悦，遇饥来吃饭，冷即穿衣。个中消息谁知。自里面惺惺外若痴。且藏锋挫锐，先人后己，和光混俗，岂辨高低。处世随缘，乐天知命，白雪壶中配坎离。时来到，与十洲仙子，同驾云归。
<br>
<br>
<br>　　沁园春
<br>
<br>　　渔
<br>
<br>　　不种田园，投闲江海，远绝尘踪。保一家性命，扁舟为屋，随机应舵，逐浪乘风。九曲江头，三元潭里，直把银钩堕水中。波深底，把金鳞钓出，回棹孤峰。三男三女和同。向砂锅净洗热炉烘。或敲冰煮茗，渴饮一碗，得鱼换酒，共酌三锺。簑衣解开，箬笠放下，醉唱升平月满篷。江天阔，看一篙点处，粉碎虚空。
<br>
<br>
<br>　　沁园春
<br>
<br>　　樵
<br>
<br>　　家住孤峰，门临曲涧，木作横桥。与世事相违，心求活计，蓑衣挂体，斧柄悬腰。出入玄关，往来幽径，直上高山采古樵。时攀就，把千枝攒簇，一担平挑。归来快乐逍遥。且放下千斤饮一瓢。这日用家常，随缘随分，今朝明日，自有新条。一曲高歌，三声短笛，遏断行云透碧霄。其中乐，有山猿献果，四皓相招。
<br>
<br>
<br>　　沁园春
<br>
<br>　　耕
<br>
<br>　　八口之家，五亩之宅，树之以桑。买吴牛十角，拖犁拽耙，耕翻大地，泼草开荒。下种依时，移苗应候，裁向中田灌水浆。灵苗长，看盈畴遍野，处处风光。秋来雨顺时康。有黍米凝珠滴露香。向六时勤顾，三更不睡，呼男呼女，采取回仓。击坏讴歌，烹鸡酌酒，妇乐夫欢饮一觞。无他事，但存诚守朴，稽首羲皇。
<br>
<br>
<br>　　沁园春
<br>
<br>　　牧
<br>
<br>　　赤脚蓬头，簑衣箬笠，随处安然。守无角牛儿，不离左右。同行同住，同坐同眠。常在家山，匀调水草，拗性之时着一鞭。牧回处，看辽天鼻孔，软索低牵。闲来渴饮灵泉。把短笛横吹下岭前。喜牛儿安静，清风凉彻，放开心地，万事由天。彼此相忘，形神俱妙，花满前村水满川。真消息，有世人问我，起手擎拳。
<br>
<br>
<br>　　沁园春
<br>
<br>　　龙
<br>
<br>　　静藏深渊，动游碧落，灵妙潜通。遇时至神知，乘阳便起，雷轰电掣，雾霭云从。展尾昂头，穿山透石，一举冲霄气势雄。神威烈，把黄河倒卷，白浪翻空。须臾霖雨漂洪。却都在天瓢一滴中。发通身欻火，飞光走焰，山精鬼怪，绝迹潜踪。变化无方，去来无碍，自得乾坤造化功。功成后，但归心明主，永效年丰。
<br>
<br>
<br>　　沁园春
<br>
<br>　　虎
<br>
<br>　　生在西山，常居东谷，出没无时。向枯树岩前，幽泉涧畔，饥餐渴饮，饱暖随宜。一任纵横，平生勇猛，走入丛林万木披。谁知得。但无忧无惧，断绝狐疑。等闲剔起双眉。有万里风生八面威。自踏叶巡山，不离元所，一灵不昧，百兽皈依。跳下悬崖，咆哮振地，月白山寒水满溪。收牙爪，且藏身遁迹，独步云归。
<br>
<br>
<br>　　沁园春
<br>
<br>　　真风子
<br>
<br>　　自小颠狂，平生落魄，放浪飘蓬。把三教玄机，从根识破，包含万象，混沌家风。问释谈机，问儒说理，问道言丹守个中。无拘执，但闲来捉虎，怒后擒龙。不分南北西东。信步逍遥到处通。向太华峰头，瑶池会上，诗吟万字，酒饮千锺。足下云生，袖中雷起，剑吐寒光射九重。真风子，出乾坤之外，劈碎虚空。
<br>
<br>
<br>　　水调歌头
<br>
<br>　　授混中子口诀
<br>
<br>　　大道本无象，真性亦非空。其中造化有无，无有混玄同。透得玄关一窍，便好回头下手，静里要勤工。配合些儿妙，朝暮用屯蒙。采真铅，炼真汞，复真宗。阳生半夜，重关深锁倒骑龙。运起周天火候，流戊擒精就己，三性会元宫。朗朗超今古，神应妙无穷。
<br>
<br>
<br>　　水调歌头
<br>
<br>　　授回阳子口诀
<br>
<br>　　性本无修证，命乃有施为。了明此理，道凭玄牝作根基。要得谷神不死，好住西南村里，更莫起狐疑。动静分双用，下手要知时。玩真空，调真息，运真机。铅生汞产，封闭丹炉炼紫芝。拨转银河斗柄，抽出坎中一画，直去补南离。行满功成日，飞步上天墀。
<br>
<br>
<br>　　满庭芳
<br>
<br>　　在俗修真，居尘出世，当以悟性为先。处心清静，常守定中禅。见素少思寡欲，忘人我、随分安然。行藏处，潇潇洒洒，渴饮倦来眠。问归根复命，还须立鼎，炼汞烹铅。遇采铅时节，把火先扇。握固则云藏烟聚，运动则斗转星旋。半时内，玄机成象，月白照青天。
<br>
<br>
<br>　　满江红
<br>
<br>　　示众
<br>
<br>　　一点灵光，因形降、来居心窍。本玄玄幽微，朗朗晃耀。只为贪生多爱欲，渐教习性忘真妙。算不如、直下早收头，回光照。悟真机，存三要。炼银铅，烧金铫。这复命归根，虎龙吟啸。海底风生铁马驰，山头月落金鸡叫。三年九载整工夫，超尘表。
<br>
<br>
<br>　　满江红
<br>
<br>　　太极浑沦，才开口、便分仁义。把清真支离，大道已废。世事机谋求愈远，人情往复相牵系。都不如、收拾早回头，安心意。是非场，急回避。人我山，俱抛弃。这修道工夫，专柔其气。万物抽添明进退，神炉静默牢封闭。得一火、炼出个金刚，超天地。
<br>
<br>
<br>　　百字令
<br>
<br>　　圣人传道，执其中、妙在惟精惟一。放则周流弥六合，卷则退藏于密。格物致知，正心诚意，静里包皇极。居仁由义，应机不费毫力。四时天地同参，火符合候，默默存真息。三五归元至德纯，保合太和冲溢。体用一原，显微无间，尽性穷端的。死生勘破，到头还是空寂。
<br>
<br>　　儒宗
<br>
<br>
<br>　　百字令
<br>
<br>　　释宗
<br>
<br>　　真宗顿悟，理幽微、了了无言可说。旷劫至今全体具，湛寂元无生灭。拂尘拈花，穿衣吃饭，觌面分明泄。头头皆是，何须特地差别。为言向上家风，纤锋快利，透石刚如铁。三界圆通无所住，随处应机明彻。芥纳须弥，珠含罔象，朗耀悬秋月。寸丝不挂，即同诸佛齐列。
<br>
<br>
<br>　　百字令
<br>
<br>　　道宗
<br>
<br>　　修真立鼎，炼金丹、只用三般灵药。冬至阳生忙下手，采取也须斟酌。抽坎填离，流精进火，正轴旋匡廓。赤子乘龙，一时骑上南岳。乾宫交姤归来，虎龙降伏，夫妇同欢乐。巽户双开大火然，九转丹凝旁薄。玄谷风生，性天云散，万道神光烁。行功完满，他年回驾鸾鹤。
<br>
<br>　　此下有金字经五首乃曲调，因删去。
<br>
<br>
<br>　　炼丹砂
<br>
<br>　　学道不难知。都在人为。须凭玄牝立根基。取坎填离无间断，得造希夷。神炁静相依。龙虎皈随。无中养就个婴儿。迸破顶门神出现，烁烁光辉。
<br>
<br>
<br>　　炼丹砂
<br>
<br>　　学佛玩真空。要识玄中。虚灵不昧是根宗。无色声香味触法，赤骨身穷。应变利机锋。三界圆通。木人石女笑春风。大地山河归一粟，广纳包容。
<br>
<br>
<br>　　西江月
<br>
<br>　　学道先明玄牝，修真须用工夫。三般药物不偏枯。也要坚刚一悟。月下擒来玉兔，海中捉出金乌。半时运火入坤炉。炼得神丹坚固。
<br>
<br>
<br>　　西江月
<br>
<br>　　悟性无生无灭，采铅有去有来。两般灵物结成胎。云气常浮宝盖。终日和光混俗，任时随处宽怀。清风明月满蓬莱。睹破虚空无碍。
<br>
<br>
<br>　　西江月
<br>
<br>　　离位翻为姹女，坎宫却是婴儿。自因两个隔东西。始用黄婆通意。每遇阳生冬至，方能夫唱妻随。一时齐会赴瑶池。共饮刀圭欢戏。
<br>
<br>
<br>　　西江月
<br>
<br>　　静里含光默默，玄中调息绵绵。真空洞彻量无边。亲见本来身面。虽是虚灵不昧，也须添汞抽铅。常加水火鼎炉煎。便有神光发现。
<br>
<br>
<br>　　西江月
<br>
<br>　　入室先知下手，安炉要会施工。癸生急采向黄中。逆把天轮旋动。赤子飞神入海，苍龙骑上南宫。片时啸咏下瑶空。十极神仙皈奉。
<br>
<br>　　以上见还真集卷下
<br>
<br>
<br>　　挂金索（北曲）
<br>
<br>　　一更端坐，下手调元炁。混沌无言，绝念存真意。呼吸绵绵，配合居中位。拨转些儿，黍米藏天地。
<br>
<br>
<br>　　挂金索（北曲）
<br>
<br>　　二更清净，心要常虚守。默默回光，照见无中有。赶退群魔，振地金狮吼。顷刻功成，便与天齐寿。
<br>
<br>
<br>　　挂金索（北曲）
<br>
<br>　　三更鸡叫，冬至阳初动。取坎填离，直向泥丸送。火运周天，炉内铅投汞。九转丹成，白雪飞仙洞。
<br>
<br>
<br>　　挂金索（北曲）
<br>
<br>　　四更安乐，万事都无想。水满华池，浇灌灵根长。静里乾坤，仙乐频频响。道大冲虚，名挂黄金榜。
<br>
<br>
<br>　　挂金索（北曲）
<br>
<br>　　五更月落，渐觉东方晓。谷里真人，已见分明了。玉户鸾骖，金顶龙蟠绕。打破虚空，万道金光皎。
<br>
<br>　　以上五首见混然子崔公入药镜注解
<br>
<br>
<br>
<br>
<br>
<br>
<br> 
<br>
<br>【王礼：词作2首】
<br>
<br>　　喜迁莺
<br>
<br>　　代人作，送镏宰考满，并迁新居
<br>
<br>　　甘霖停霤。喜浩荡洪恩，跻民仁寿。戍柳拖金，海棠染绛，报道宰官移绶。转眼积劳三考，大卧更深犹昼。最好处，似冰壶玉露，十分清漻。难有。看里巷、此日壮夫，都是来时幼。笳鼓迎风，旌旗耀日，旋筑草堂完就。自今四时纳福，遥对深山如绣。愿岁岁、共桐乡父老，一卮春酒。
<br>
<br>
<br>　　百字令
<br>
<br>　　寿老妻八十
<br>
<br>　　晨看婺女，正流光垂照，耆昌堂里。只为佳人延眉寿，影入玉杯迎喜。莫道春秋，八千八百，玄远都难拟。人生稀也，古来登八能几。眼见绕膝孙枝，烹羊脍鲤。也有些肥美。淡饭恶衣，聊自足、多少何能如你。夫是谪仙，金銮待诏，妻亦寻常比。随缘相守，安贫况是王礼。
<br>
<br>　　以上二首见麟原后集卷十二
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王瞒：词作1首】
<br>
<br>　　如梦令
<br>
<br>　　乍晴见月
<br>
<br>　　檐际犹余残溜。帘外淡云月逗。风雨漫经旬，依旧姮娥眉皱。晴否。晴否。早是落花时候。
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王蒙：词作1首】
<br>
<br>　　忆秦娥
<br>
<br>　　南方怀古
<br>
<br>　　花如雪。东风夜扫苏堤月。苏堤月。香销南国，几回圆缺。钱唐江上潮声歇。江边杨柳谁攀折。谁攀折。西陵渡口，古今离别。
<br>
<br>　　珊瑚木难卷七
<br>
<br>
<br>
<br>
<br>
<br>
<br>
<br>
<br>
<br>
<br>【王容溪：词作1首】
<br>
<br>　　如梦令
<br>
<br>　　林下一溪春水。林上数峰岚翠。中有隐居人，茅屋数间而已。无事。无事。石上坐看云起。
<br>
<br>　　朱存理铁网珊瑚卷四
<br>
<br>
<br>
<br>
<br>
<br>
<br>
<br>
<br>
<br>
<br>【王特起：词作5首】
<br>
<br>　　梅花引
<br>
<br>　　山之麓。河之曲。一湾秀色盘虚谷。水溶溶。雨濛濛。有人行李，萧萧落叶中。人家篱落炊烟湿。天外云峰迷淡碧。野云昏。失前村。溪桥路滑，平沙没旧痕。丹枫下。潇湘夜。横披省见王维画。画无声。惨经营。何如幻我，清寒此道行。马头风急催行色。疑是山灵嫌俗客。钓鱼矶。绿蓑衣。有人坐弄，沧浪犹未归。
<br>
<br>　　中州乐府案词综卷二十六误录此首一半
<br>
<br>
<br>　　喜迁莺
<br>
<br>　　别内
<br>
<br>　　东楼欢宴。记遗簪绮席，题诗纨扇。月枕双欹，云窗同梦，相伴小花深院。旧欢顿成陈迹，翻作一番新怨。素秋晚，听阳关三叠，一尊相饯。留恋。情缱绻。红泪洗妆，雨湿梨花面。雁底关河，马头星月，西去一程程远。但愿此心如旧，天也不违人愿。再相见，把生涯分付，药炉经卷。
<br>
<br>　　归潜志卷四
<br>
<br>
<br>　　喜迁莺
<br>
<br>　　题郝仙女庙壁
<br>
<br>　　汀洲苹满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远，但清溪如镜，野花留靥。情眷。惊变现。身後神功，丝满吴蚕茧。汉女菱歌，湘妃瑶瑟，香动倚云层殿。彤车载花一色，醉尽碧桃清宴。故山晚，叹流年一笑，人间飞电。
<br>
<br>　　词品卷二
<br>
<br>
<br>　　喜迁莺
<br>
<br>　　贺人生第三子
<br>
<br>　　古今三绝。唯郑国三良，汉家三杰。三俊才名，三儒文学，更有三君清节。争似一门三秀，三子三孙奇崛。人总道，赛蜀郡三苏，河东三薛。欢惬。况正是，三月风光，好倾杯三百。子并三贤，孙齐三少，但笃三馀事业。文既三冬足用，名即三元高揭。亲朋庆，看宠加三锡，礼膺三接。
<br>
<br>　　尧山堂外纪卷六十六案翰墨大全书丙集卷三，引此首不注撰人。
<br>
<br>
<br>　　喜迁莺
<br>
<br>　　登山临水。正桂岭瘴开，苹洲风起。玄鹤高翔，苍鹰远击，白鹭欲飞还止。江上层波似练，沙际行人如蚁。目断处，见遥峰簇翠，残霞浮绮。千里。关塞远，雁阵不来，犹把阑干倚。数叠悲笳，一行征旆，城郭几番成毁。白塔前朝陵寝，青嶂故都营垒。念往事，但寒烟满目，愁蝉盈耳。
<br>
<br>　　词综卷二十六案花草粹编卷十一，依次录玉楼欢宴、汀洲苹满、古今三绝、登山临水四首，仅第一首玉楼欢宴注引归潜志，作王正之。其馀三首，皆未注姓名。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王庭筠：词作12首】
<br>
<br>　　大江东去
<br>
<br>　　山堂晚色，满疏篱寒雀，烟横高树。小雪轻盈如解舞，故故穿帘入户。扫地烧香，团栾一笑，不道因风絮。冰凘生砚，问谁先得佳句。有梦不到长安，此心安稳，只有归耕去。试问雪溪无恙否，十里淇园佳处。修竹林边，寒梅树底，准拟全家住。柴门新月，小桥谁扫归路。
<br>
<br>
<br>　　谒金门
<br>
<br>　　双喜鹊。几报归期浑错。尽做旧愁都忘却。新愁何处著。瘦雪一痕墙角。青子已妆残萼。不道枝头无可落。东风犹作恶。
<br>
<br>
<br>　　凤栖梧
<br>
<br>　　衰柳疏疏苔满地。十二阑干，故国三千里。南去北来人老矣。短亭依旧残阳里。紫蟹黄柑真解事。似倩西风，劝我归欤未。王粲登临寥落际。雁飞不断天连水。
<br>
<br>
<br>　　菩萨蛮
<br>
<br>　　回文
<br>
<br>　　断肠人恨馀香换。换香馀恨人肠断。尘暗锁窗春。春窗锁暗尘。小花檐月晓。晓月檐花小。屏掩半山青。青山半掩屏。
<br>
<br>
<br>　　菩萨蛮
<br>
<br>　　客愁枫叶秋江隔。隔江秋叶枫愁客。行远望高城，城高望远行。故人新恨苦。苦恨新人故。斜日晚啼鸦。鸦啼晚日斜。
<br>
<br>
<br>　　菩萨蛮
<br>
<br>　　白云孤映遥山碧。碧山遥映孤云白。楼倚一天秋。秋天一倚楼。断肠随雁断。断雁随肠断。来雁与书回。回书与雁来。
<br>
<br>
<br>　　清平乐
<br>
<br>　　赋杏花
<br>
<br>　　今年春早。到处花开了。只有此枝春恰到。月底轻颦浅笑。风流全似梅花。承当疏影横斜。梦想双溪南北，竹篱茅舍人家。
<br>
<br>
<br>　　乌夜啼
<br>
<br>　　淡烟疏雨新秋。不禁愁。记得青帘江上、酒家楼。人不住。花无语。水空流。只有一双樯燕、肯相留。
<br>
<br>
<br>　　诉衷情
<br>
<br>　　夜凉清露滴梧桐。庭树又西风。熏笼旧香犹在，晓帐暖芙蓉。云淡薄，月朦胧。小帘栊。江湖残梦，半在南楼，画角声中。
<br>
<br>
<br>　　清平乐
<br>
<br>　　应制
<br>
<br>　　琼枝瑶月。帘卷黄金阙。宫鬓蛾儿双翠叶。点缀离南闹雪。东风扇影低还。红云不隔天颜。夜夜华灯万树，年年碧海三山。
<br>
<br>
<br>　　水调歌头
<br>
<br>　　秋风秃林叶，却与鬓生华。十年长短亭里，落日冷边笳。飞雁白雪千里，况是登山临水，无赖客思家。独鹤归何晚，已后满林鸦。望蓬山，云海阔，浩无涯。安期玉舄何处，袖有枣如瓜。一笑那知许事，且看尊前故态，耳热眼生花。肝肺出芒角，漱墨作枯槎。
<br>
<br>
<br>　　谒金门
<br>
<br>　　赋玉簪
<br>
<br>　　秋萧索。灯火新凉帘幕。翠被不禁临晓薄。南楼闻画角。想见玉壶冰萼。一夜西风开却。梦觉乌啼残月落。幽香无处著。
<br>
<br>　　以上十二首见中州乐府案静斋至正直记卷一，有王黄华翰墨。有钓鱼船上谢三郎一首，据元吴师道敬乡录卷一云，此乃宋俞紫芝诉衷情词，当为王庭筠所书，并非其自作。全金诗误作王词，辽海丛书辑黄华集，亦误作王词。
<br>
<br>
<br>
<br>
<br>
<br>
<br>
<br>【王惟一：词作12首】
<br>
<br>　　西江月
<br>
<br>　　太极未分混沌，两仪已非其中。一阳才动破鸿蒙。造化从兹运用。水火升沉南北，木金间隔西东。略移斗柄指坤宫。尽把五行错综。
<br>
<br>
<br>　　西江月
<br>
<br>　　日月相交晦朔，龟蛇产在虚危。巽风长向坎中吹。火燥必资神水。动静皆由心意，与天合德无违。洞然妙理更何疑。说甚短长生死。
<br>
<br>
<br>　　西江月
<br>
<br>　　一点真阳在坎，移来点化离阴。这些造化义幽深。须是明心见性。妙在一尘不染，自然对境无心。可怜世上少知音。会得超凡入圣。
<br>
<br>
<br>　　西江月
<br>
<br>　　大道古今一脉，圣人口口相传。奈何百姓不知焉。尽逐色声迷恋。在迩不须求远，何消更遇神仙。分明只在眼睛前。日用常行不见。
<br>
<br>
<br>　　西江月
<br>
<br>　　吾道至尊至贵，若非宿骨难知。直须克己至无为。方见本然天理。万化皆从中起，古今无剩无亏。若能动静不相违。可与神化何异。
<br>
<br>
<br>　　西江月
<br>
<br>　　学道须当猛烈，始终确守初心。纤毫物欲不相侵。方得神凝气定。动静不离中正，阳生剥尽群阴。龙降龙伏鬼神钦。行满便登仙境。
<br>
<br>
<br>　　西江月
<br>
<br>　　得一金丹事毕，休寻白虎青龙。泥文执象理难通。妙处非铅非汞。温养身心不动，满怀和气春风。顿然罔念又无功。还藉黄婆提董。
<br>
<br>
<br>　　西江月
<br>
<br>　　看尽丹经万卷。不明真汞真铅。那堪火候不曾传。都是肓修瞎炼。一句真诠妙显，得知心得昭然。神归气伏不欹偏。刻刻打成一片。
<br>
<br>
<br>　　西江月
<br>
<br>　　大药元无斤两，谁知愈采无穷。西南幽远路难通。意到不劳神用。坤癸结成真种，移来栽在乾宫。山头雨打任狂风。吹撼根深不动。
<br>
<br>
<br>　　西江月
<br>
<br>　　真火本来无候，休拘日月时年。试思混沌未分前。招甚时年证验。跳出五行外面，丝毫不染尘缘。方知这个妙中玄。一粒宝珠出现。
<br>
<br>
<br>　　西江月
<br>
<br>　　沐浴即非卯酉。子时冬至休求。但行中道本无修。方信无中生有。宇宙在乎吾手，常骑铁马闲游。无拘无束且优游。日夜簪花酌酒。
<br>
<br>
<br>　　西江月
<br>
<br>　　离坎不分南北，木金岂间西东。但诚一念守其中。勿使心神恣纵。要识前身真种，洞观物我皆空。寂然安静到鸿蒙。四象五行无用。
<br>
<br>　　以上十二首见王惟一明道篇
<br>
<br>
<br>
<br>
<br>
<br>
<br>
<br>
<br>【王渥：词作1首】
<br>
<br>　　水龙吟
<br>
<br>　　从商帅国器猎，同裕之赋
<br>
<br>　　短衣匹马清秋，惯曾射虎南山下。西风白水，石鲸鳞甲，山川图画。千古神州，一时胜事，宾僚儒雅。快长堤万弩，平冈千骑，波涛卷、鱼龙夜。落日孤城鼓角，笑归来、长围初罢。风云惨淡，貔貅得意，旌旗闲暇。万里天河，更须一洗，中原兵马。看鞬橐鸣咽，咸阳道左，拜西还驾。
<br>
<br>　　中州乐府
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
