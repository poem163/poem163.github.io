<HTML>
<HEAD>
<TITLE>金元词 卷038 谢应芳 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷038 谢应芳</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷038 谢应芳</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6487"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷038 谢应芳')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷038 谢应芳]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【谢应芳：词作65首】
<br>
<br>　　蓦山溪
<br>
<br>　　遣闷，至正丙申作
<br>
<br>　　无端汤武，吊伐功成了。赚尽几英雄，动不动、东征西讨。七篇书后，强辨竟无人，他两个，至诚心，到底无分晓。髑髅满地，天也还知道。谁解挽银河，教净洗、乾坤是好。山妻笑我，长夜饭牛歌，这一曲，少人听，徒自伤怀抱。
<br>
<br>
<br>　　沁园春
<br>
<br>　　丁酉春，寓堠山钱氏写怀
<br>
<br>　　冷笑班超，要觅封侯，弃了毛锥。看今来古往，虚名何用，朝荣夕悴，浮世堪悲。老我衣冠，傍人篱落，赖有平生铁砚随。西庄上，对溪山如画，鸥鹭忘机。相逢喜得新知。更不用黄金铸子期。把胸中磊块，时时浇酒，眼前光景，处处题诗。轻帽簪花，柔茵藉草，时复尊前一笑嬉。沈酣后，任南山石烂，东海尘飞。
<br>
<br>
<br>　　满庭芳
<br>
<br>　　四月钱梦弼出妓，为陆文迪寿，邀仆赋赠
<br>
<br>　　玉雪梨涡，锦云桃扇，紫箫双凤和鸣。觥船初棹，烟绕博山青。最喜清和天气，绿阴静、梅雨初晴。高斋里，马融书帐，风卷绛纱轻。华年才几许，培风健翮，曾试修程。偶归来林下，间听松声。笑道葵花似我，芳心在、向日长倾。黄河水，如今重看，朝□暮还清。
<br>
<br>
<br>　　沁园春
<br>
<br>　　壬寅岁旦，枕上述怀
<br>
<br>　　四海烟尘，一棹风波，经行路难。幸儿孙满眼，布帆无恙，夫妻白首，青镜犹团。笠泽西头，碧山东畔，又与梅花共岁寒。新年好，有茅柴村酒，荠菜春盘。帝人莫笑儒酸。已烂熟思之不要官。任伏波强健，驱驰鞍马，磻溪遭遇，弃掷渔竿。霜满朝靴，雷鸣衙鼓，何似农家睡得安。闲亭里，唤山童把盏，野老交欢。
<br>
<br>
<br>　　沁园春
<br>
<br>　　晨起对雪，复写余怀
<br>
<br>　　雪压新年，花开想迟，莺来甚难。喜杯有屠苏，春风滟滟，盘余苜蓿，朝日团团。六十年来，寻常交际，江海鸥盟总不寒。移家处，每涉园成趣，居谷名盘。忘情世味心酸。但吟得新诗似得官。尽教我低头，三间茅屋，从他高步，百尺危竿。白首无成，苍生应笑，不是当年老谢安。琴书里，且消磨晚景，受用清欢。
<br>
<br>
<br>　　沁园春
<br>
<br>　　屋东老梅一株，邻家有竹百余个，相近雪窗，抚玩复自和此曲
<br>
<br>　　竹与梅花，偃蹇冰霜，堪称二难。我依梅傍竹，借人茅舍，吟风弄月，坐个蒲团。梅样精神，竹般标致，遮莫清臞未是寒。柴门外，好一湖春水，似拍银盘。昔人恨橘多酸。我只笑青松也拜官。每醉时低唱，沧浪一曲，闲时高卧，红日三竿。儿辈前来，老夫说与，梅要新诗竹问安。余无事，只粗茶淡饭，尽有余欢。
<br>
<br>
<br>　　苏武慢
<br>
<br>　　赠徐伯枢
<br>
<br>　　兰雪衣衿，芝雪冠佩，欬唾动成珠玉。芳草萋迷，蓬莱杳渺，皎皎白驹空谷。濯发沧洲，怡颜芳树，乐甚从伶丝竹。问天生、湖海元龙豪气，肯令消缩。君不见二陆联芳，三苏接武，声动九重黄屋。天上碧桃，日边红杏，真足快人心目。拂袖东胶，出门西笑，莫恋故园松菊。看浊河、流水重清，齐唱太平遗曲。
<br>
<br>
<br>　　满江红
<br>
<br>　　吴江阻风
<br>
<br>　　怪底春风，要将我、船儿翻覆。行囊里、是群贤相赠，数篇珠玉。江上青山吹欲倒，湖中白浪高于屋。幸年来、阮籍惯穷途，无心哭。归去也，瓶无粟。吟啸处，居无竹。看造物、怎生安顿，老夫盘谷。第四桥边寒食夜，水村相伴沙鸥宿。问客怀、那有许多愁，三千斛。
<br>
<br>
<br>　　一剪梅
<br>
<br>　　寿安玄卿
<br>
<br>　　一色苍然两河翁。年也相同。月也相同。六年湖海共飘蓬。烟也溟蒙。雨也溟蒙。移家今住葑门东。朝也相从。暮也相从。何当归隐旧山中。桃也春风。李也春风。
<br>
<br>
<br>　　风入松
<br>
<br>　　寄朱原道为生日贺
<br>
<br>　　梅花折去一枝春。人在太湖滨。天生襟度容江海，每开尊、坐客如云。此日醉逢蓬矢，吾儿应吐华茵。湖光山色净无尘。鱼鸟总情亲。姑苏台上遥相望，见湖山、如见伊人。绿发年华全盛，白眉声誉方新。
<br>
<br>
<br>　　风入松
<br>
<br>　　梅花
<br>
<br>　　岁寒心事旧相知。相别去年时。如今重睹春风面，此年时、消瘦些儿。天上玉堂何在，人间金鼎频移。风尘不染素罗衣。脉脉倚柴扉。桃根桃叶争春媚，尽教他、浓抹胭脂。老我扬州何逊，陇头谁为题诗。
<br>
<br>
<br>　　金缕曲
<br>
<br>　　贺（贺字原缺，据丁藏精钞本补）袁叔度新居
<br>
<br>　　卜宅椒园里。响丁丁、风斤月斧，杏梁飞起。窗户青红烟树绿，尡耀碧山邻里。鸡共犬、也知轮美。燕子飞来堂下舞，似轻盈、掌上人堪喜。更可爱，新桃李。长洲水接淞江水。好秋风、鲈鱼莼菜，葑田菰米。艳□□□□□□，□屋神仙罗绮。□□□、□□□□。楚舞吴歌娱晚景，内台盘、春笋奉甘旨。五马贵，未足拟。
<br>
<br>
<br>　　沁园春
<br>
<br>　　寿杜默斋，时至仕，寓吴门僧舍，吾家与邻居焉
<br>
<br>　　脱屣红尘，移家碧山，娑罗树边。有两儿冠带，眼前腾踏，诸孙文采，膝下联翩。石几焚香，冰瓯涤笔，重注羲经得异传。余无事，但观云默坐，听雨高眠。龟巢幸与相连。饮湖水清如饮菊泉。问绛人甲子，今逾四百，皇家锺乳，何用三千。银艾忘情，玉枝无憾，一味清闲足引年。升平也，看天恩赐帛，雪发垂肩。
<br>
<br>
<br>　　西江月
<br>
<br>　　秋暮，简友人索酒
<br>
<br>　　老大无人青眼，凄凉柰尔黄花。秋来杯酌断流霞。兀对江山如画。梦里去寻东老，觉来欲唤西家。山童羞说未能赊。报道点茶来也。
<br>
<br>
<br>　　风入松
<br>
<br>　　辟兵青龙，食萝卜有感
<br>
<br>　　青龙地脉土酥香。产玉似昆冈。可怜不入瑶池宴，到冰壶、风味凄凉。忽忆故园时序，春盘春酒羔羊。青丝生菜韭芽黄。银缕染红霜。桃花人面柔荑手，酒微酣、象箸频将。鼙鼓一声惊散，六年地老天荒。
<br>
<br>
<br>　　西江月
<br>
<br>　　题画
<br>
<br>　　缘树云林窅窕，青苔石磴萦纡。两人杯下曳长裾。应是山中巢许。空谷似闻樵斧，危桥不断徵车。谁来为我借茅庐。来与白云同住。
<br>
<br>
<br>　　南乡子
<br>
<br>　　过王景逸溪居
<br>
<br>　　四野接平芜。一曲清溪似画图。燕子日长溪馆静，菰蒲。风洒轩窗暑气无。林叟话樵苏。相送东桥日已晡。啼鸟不知人禁酒，葫芦。教我提来那处沽。
<br>
<br>
<br>　　摸鱼子
<br>
<br>　　早春作
<br>
<br>　　看东风、柳摇金缕。精神顿美如许。独怜老我双蓬鬓，无复少年张绪。桃叶渡。任山水清妍，可柰非吾土。借人茅屋，但有客相过，清茶淡话，闲与论今古。伤心处。客去卧听鼙鼓。看花浑在烟雾。姑苏台榭笙歌散，麋鹿又如前度。谁恁误。教无限苍生，命堕颠崖苦。蒹葭洲渚。赖有个扁舟，三竿钓竹，相伴闲鸥鹭。
<br>
<br>
<br>　　水调歌头
<br>
<br>　　中秋言怀
<br>
<br>　　战骨缟如雪，月色惨中秋。照我三千白发，都是乱离愁。犹喜淞江西畔，张绪门前杨柳，堪系钓鱼舟。有酒适清兴，何用上南楼。擐金甲，驰铁马，任封侯。青鞋布袜，且将吾道付沧洲。老桂吹香未了，明月明年重看，此曲为谁讴。长揖二三子，烦为觅菟裘。
<br>
<br>
<br>　　忆王孙
<br>
<br>　　和熊元修苏州感兴
<br>
<br>　　铜驼泪湿翠苔茵。落地花如堕玉人。可是东君不惜春。问花神。海变桑田几度新。
<br>
<br>
<br>　　忆王孙
<br>
<br>　　齐云一炬起红烟。顷刻烟销事已迁。折戟沉沙月烂船。问祈连。安得河清亿万年。
<br>
<br>
<br>　　水调歌头
<br>
<br>　　茅仲良初度席上赋
<br>
<br>　　秋色净如洗，南极瑞光多。秦驻山中隐者，弧矢挂烟萝。野老敲门看竹，珍重主人留客，呼酒泻金荷。为问春秋多少，笑道明年六十，勋业竟蹉跎。万锺禄，千驷马，待如何。洛阳城市，又看荆棘卧铜驼。且喜阶前玉树，五色鵷雏俱好，把此瑟琴和。一曲华胥引，双鬓雪儿歌。
<br>
<br>
<br>　　水调歌头
<br>
<br>　　洪武九年秋，余卜居千墩，尝作水调歌。今也人事乖违，欲还故土，故复和前韵，以述其情，并以留别吴下诸友。时十三年六月初也
<br>
<br>　　牙齿豁来久，老气尚横秋。买得归耕黄犊，儿辈幸无愁。相近六龙城下，只在三家村里，结屋小如舟。倚树览山色，且免赋登楼。看官爵，都不似，醉乡侯。里翁闲话，便同学士坐瀛洲。寄语东吴朋友，乘兴能来滆浦，舣棹听渔讴。无酒不须虑，解我破貂裘。
<br>
<br>
<br>　　满庭芳
<br>
<br>　　熊元修席上次韵
<br>
<br>　　尘拂风生，熏炉烟袅，剧谈天上人间。冯夷击鼓，白凤舞昆山。惊倒五陵年少，听三老、□角鸣湍。江南好，梅前菊后，天气带微寒。客来虽话别，重歌旧曲，不是阳关。笑闲云似我，时去时还。最喜烽烟尽息，青天净、一镜团团。重来也，寻盟鸥鹭，访竹问平安。
<br>
<br>
<br>　　点绛唇
<br>
<br>　　初度作
<br>
<br>　　七十年前，抱麟虚负双亲梦。一襟空洞。生世曾何用。老我东门，瓜也无心种。松醪瓮。泻如铅汞。时与渔樵共。
<br>
<br>
<br>　　点绛唇
<br>
<br>　　海上归来，鬓毛枯似经霜草。薄田些少。茅屋园池小。三子犁锄，三妇供萍藻。村居好。兔园遗稿。是我传家宝。
<br>
<br>
<br>　　点绛唇
<br>
<br>　　弧矢休悬，举杯聊适栖迟意。明朝冬至。有酒还沉醉。堪笑神仙，要作长生计。人间世。金鸟西坠。难把长绳系。
<br>
<br>
<br>　　点绛唇
<br>
<br>　　老眼犹明，着书未了余生债。客来休怪。淡饭黄齑菜。踏雪观梅，清兴依然在。南门外。夜来寻载。扶醉驮驴背。
<br>
<br>
<br>　　点绛唇
<br>
<br>　　点检龟巢，素琴弦断余何有。夫妻白首。相敬如宾友。三四孙儿，五色斑斓袖。梅花酒。为翁称寿。罗拜爷娘后。
<br>
<br>
<br>　　沁园春
<br>
<br>　　（原作沁春园，据丁藏精钞本改）无锡县令生日招饮而作
<br>
<br>　　借问黄花，过了重阳，如何始开。为客中陶令，逢他初度，尊前杜举，要我相陪。十日秋香，百年晚景，一笑今朝酒莫推。风光好，正凉生沆瀣，净洗氛埃。胸中华岳崔嵬。下笔处、长江滚滚来。且折花簪帽，剧谈清事，引杯看剑，聊适幽怀。健翮低云，修鳞蹭蹬，人道公非百里才。还知否，那黄河清也，白日悠哉。
<br>
<br>
<br>　　水调歌头
<br>
<br>　　再和寄酬袁子英萧寺
<br>
<br>　　六载远相忆，一日似三秋。别后雪添蓬鬓，着述遣穷愁。几度欲寻安道，溪上片帆飞去，兴尽复回舟。明月出东海，隐约见琼楼。唤龙伯，击鼍鼓，舞阳侯。何时杯酒，重歌芦叶旧汀洲。多谢寄来双鲤，白雪阳春数曲，为我和巴讴。什袭付儿辈，好学制弓裘。
<br>
<br>
<br>　　南楼令
<br>
<br>　　寿陈县丞
<br>
<br>　　赤手拔鲸牙。长安早看花。竟春风、百里桑麻。柳色宫袍银束带，亲受赐，玉皇家。鼍鼓报朝衙。桑弓挂绿蛇。拜双亲、杯捧流霞。只恐哦松哦未了，天上去，又乘槎。
<br>
<br>
<br>　　八声甘州
<br>
<br>　　为友人赠医士
<br>
<br>　　唤常娥白兔下蟾宫，玉杵捣玄霜。自焚兰古鼎，心融灵素，默契歧黄。不假残膏剩馥，时俗共传方。用我上池水，遍洗膏肓。家住六龙城里，有旧家风月，三径苍筤。更一林、新栽红杏暖生香。问年来、活人多少，只冁然、微笑说寻常。谁能为，写成佳传，汗竹流芳。
<br>
<br>
<br>　　满庭芳
<br>
<br>　　夏五雨窗言怀
<br>
<br>　　十里横山，一湾流水，东洲蕞尔孤村。移来田舍，山水对衡门。老我无能为矣，犁锄事、付与儿孙。湖田上，黄梅雨足，蛙鼓□声喧。亲朋三四老，须眉雪白，言笑春温。每携手相过，清事闲论。坐挹山光水色，茅柴酒、倾倒夸尊。章台路，马蹄尘土，不到紫苔痕。
<br>
<br>
<br>　　水调歌头
<br>
<br>　　寄江叔廉
<br>
<br>　　鸡犬相闻，溪山如画，梅花只在前村。逍遥杖屦，不过翟公门。前度春风已老，对芳草、还忆王孙。长安市，看花人去，车马正争喧。向来东海上，水南水北，如石如温。念鸥冷诗盟，何日重论。老我蓬蒿三径，开怀抱、赖有琴尊。公知否，萧斋雨漏，四壁篆书痕。
<br>
<br>
<br>　　菩萨蛮
<br>
<br>　　七夕作
<br>
<br>　　锋棱磨尽方藏拙。老怀羞对天孙说。风叶动清商。依稀似九章。飘萧双鬓雪。卧看弯弯月。月缺有时圆。人无再少年。
<br>
<br>
<br>　　水调歌头
<br>
<br>　　再和前韵
<br>
<br>　　青白阮生眼，皮里有阳秋。谁信近来怀抱，汩汩泥穷愁。昨夜僧房听雨，如在潇湘夜泊，敧枕卧孤舟。无复少年日，解佩醉秦楼。更休说，烂羊尉，烂羊侯。三山湖上，如今田舍住东洲。澒洞十年金革，蓬勃一襟尘土，白雪向谁讴。濯足傍云水，披我老羊裘。
<br>
<br>
<br>　　水调歌头
<br>
<br>　　代陈氏谢徐彦铭
<br>
<br>　　玉杵捣灵药，丹鼎养芙蓉。城市山林小隐，家住驿桥东。况是南州高裔，更欲上池真液，冰雪炯心胸。医国手初试，在处起疲癃。种阴德，方寸地，继颐翁。活人多少，满林新植杏花红。遮莫南山石烂，又复瀛洲不浅，都付笑谈中。刮目看尘表，黄鹄驾天风。
<br>
<br>
<br>　　沁园春
<br>
<br>　　寄张希尹，兼简刘小斋、张熙载（原题仅寄希尹三字，兹据傅藏钞本补）
<br>
<br>　　忆昨秋风，送书画船，过杨柳洲。把锦囊倾倒，灯花共喜，棹歌归去，诗草仍留。坐榻高悬，家童偶语，此客寻常颇见不。襟怀好，比子猷寻戴，别样风流。别来一日似三秋。且喜花时可胜游。要寻山问水，春申故国，赋诗釃酒，季子高丘。醉帽簪花，吟茵藉草，莫笑疏狂老未休。回来也，有堂前旧燕，江上盟鸥。
<br>
<br>
<br>　　点绛唇
<br>
<br>　　和林韵
<br>
<br>　　往古来今，何人不道闲居好。忙多闲少。应被青山笑。蒲柳衰颜，我独惊秋早。茅斋小。几番掀倒。风雨都湿了。
<br>
<br>
<br>　　风入松
<br>
<br>　　贺宜兴殷伯贤远回
<br>
<br>　　孤舟浪打石尤风。霹雳浪声中。布帆喜得归无恙，系长桥、闲似渔篷。蛟渚如今寂寂，鸥波依旧溶溶。秋花开到雁来红。金菊对芙蓉。一襟磊块都浇去，饮红灰、如饮黄封。睡到日高三丈，从他衙鼓逢逢。
<br>
<br>
<br>　　点绛唇
<br>
<br>　　谢万仲理惠绵
<br>
<br>　　彩翼双凫，寄来一幅天机锦。纯绵绝品。将意何勤恁。岁晚空山，不怕冰霜凛。西风紧。便添袍緼。被德吾无隐。
<br>
<br>
<br>　　八声甘州
<br>
<br>　　寄无锡钱梦弼
<br>
<br>　　记年时东走避风尘，随处觅桃源。偶相逢一笑，堠山西畔，乔木参天。百尺元龙楼上，下榻许高眠。鼓我瓠巴瑟，鱼鸟欣然。每日春风池馆，有竹林诸阮，醉袖联翩。要簪花捧砚，常挟两飞仙。又安知、桑田变海，竟飘零、老去雪盈颠。绨袍外、故人余意，肝胆雕镌。
<br>
<br>　　此下丁藏傅藏钞本，俱有满庭芳三首，但此三首乃曲调，强村丛书删之极是。周泳先又补此三首，误矣。
<br>
<br>
<br>　　水龙吟
<br>
<br>　　题曹德祥水居
<br>
<br>　　旧家金谷园林，尽随海变桑田了。一湾流水，一枝修竹，菟裘将老。潇洒轩窗，波光隐映，笔床茶灶。但溪无六逸，林无诸阮，谁相与，论怀抱。不用沧洲洗耳，听风前、此君清啸。黄金台上，尽教尘土，聘车争道。鱼鸟情亲，渔樵邂逅，不时谈笑。看古来行路难行，真个是闲居好。
<br>
<br>
<br>　　贺圣朝
<br>
<br>　　马公振见访，以词留别，喜而和之
<br>
<br>　　吴淞旧雨相邻住。喜复来今雨。那时因遇。十年艰险，剑头炊黍。如今相见，衰颜醉酒，似经霜红树。湖山佳处。登高望远，遍题诗去。
<br>
<br>
<br>　　满江红
<br>
<br>　　送马公振
<br>
<br>　　旧约寻梅，蹉跎过、小春时节。忽陇头人至，一枝先折。喜见春风颜色好，缟衣不受缁尘涅。把十年、湖海旧相知，从头说。三江上，沧洲雪。千墩下，珠林月。似许询支遁，总皆清绝。重看青山携素手，此情方解相思结。待滆湖、冰泮柳风清，孤舟发。
<br>
<br>
<br>　　沁园春
<br>
<br>　　自述
<br>
<br>　　笠泽东头，翠竹渔庄，沧洲钓船。看三江雪浪，烟波如画，一篷风月，随处留连。巨□鲈鱼，团脐螃蟹，坐饮篷窗醉即眠。蒹葭畔，□不收笭箵，意若忘筌。向来四海戈鋋。好战舰都成赤壁烟。笑痴儿航海，空寻蓬岛，渔郎失路，漫说桃源。鸥社盟寒，歌声断续，烟水寥寥数百年。玄真子，有家传旧曲，重扣吾舷。
<br>
<br>
<br>　　鹊桥仙
<br>
<br>　　寄汪南轩
<br>
<br>　　青年去了。青衫破了。旧日青毡无了。一时清兴未能除，说与故人知道。春花春好。秋花秋好。每日看花尤好。人生沽酒买花钱，消得杖头多少。
<br>
<br>
<br>　　一剪梅
<br>
<br>　　三首寓意寄故人
<br>
<br>　　昆冈火烈去年时，玉也灰飞。石也灰飞。鹤长凫短总休提。善有天知。恶有天知。今年快活保妻儿。歌也相宜。舞也相宜。挥金如土醉如泥。休负佳期。莫负佳期。
<br>
<br>
<br>　　一剪梅
<br>
<br>　　东风吹醒老梅枝。南也芳菲。北也芳菲。月明半夜五更时。笛也争吹。角也争吹。青松涧底独离奇。寒也谁知。暖也谁知。老夫聊为一歔欷。梅也题诗。松也题诗。
<br>
<br>
<br>　　一剪梅
<br>
<br>　　一天和气盎春晖。桃也芳菲。李也芳菲。若教风打雨淋漓。红也尘泥。白也尘泥。花前把酒插花枝。歌也相宜。舞也相宜。鹤长凫短总休提。长也天知。短也天知。
<br>
<br>
<br>　　江城子
<br>
<br>　　五月十二寿万拙斋
<br>
<br>　　去年今日泻天瓢。水滔滔。断蓝桥。阻我群仙，鸾鹤赴蟠桃。独有商羊偏喜雨，跳且舞，上山椒。今年南极见丹霄。射金蕉。瑞光摇。浇去胸中，磊块尽酕醄。莫厌琵琶弹旧曲，长听取，郁轮袍。
<br>
<br>　　以上强村丛书本龟巢词，其＊脱处，则据丁藏傅藏钞本校补
<br>
<br>
<br>　　如梦令
<br>
<br>　　陈彦真居毘陵鹤溪之阴，中年以来，斥断家事，黄冠羽衣，翛然物外，余闻而嘉之，故作此以赠
<br>
<br>　　满眼青山如画。说甚玉堂金马。头戴鹿皮冠，穿个布袍冬夏。都罢。都罢。心上了无牵挂。
<br>
<br>
<br>　　如梦令
<br>
<br>　　一带鹤溪环绕。溪上石田多少。春雨驾龙耕，种得玉芝瑶草。堪笑。堪笑。海水几番乾了。
<br>
<br>
<br>　　如梦令
<br>
<br>　　萝屋不经风破。苔径不教尘涴。鱼鼓洞仙歌，童子唱来还和。闲坐。闲坐。窗下白云飞过。
<br>
<br>
<br>　　如梦令
<br>
<br>　　松菜酒香春瓮。更有麻姑相送。日日泻流霞，添我胸中铅汞。珍重。珍重。浮世本来如梦。
<br>
<br>
<br>　　江城子
<br>
<br>　　贺萧墅张克让戊申正月九日初度生孙，是日立春节也
<br>
<br>　　阿翁初度宴重闱。正熙熙。醉如泥。春到阶庭，玉树长孙枝。座客持杯停寿曲，都听取，凤雏啼。明年蓬矢两弧垂。对佳期。试周期。看取干戈，俎豆弄金龟。彭祖春秋应八百，孙似祖，与年齐。
<br>
<br>
<br>　　南楼令
<br>
<br>　　老友刘景仪，去秋以星术之书推测年命，谓今春当即世，乃预集葬具且自为埋铭，及赋诗自挽。既而失去行囊之资用，郁郁然康强无恙。余故作此曲，戏而付之
<br>
<br>　　生死隔年期。刘伶老似痴。动教人、负锸相随。惊得青蚨飞去了，无酒饮，却攒眉。春暖典春衣。还堪醉似泥。趁清明、雨后游嬉。杨柳池塘桃杏坞，春水漫，夕阳迟。
<br>
<br>
<br>　　高阳台
<br>
<br>　　题张德机荆南精舍图
<br>
<br>　　阳羡溪山，辋川烟雨，隐然画里观诗。芳草王孙，别来几度春归。最怜屋壁藏蝌蚪，化劫灰、飞入昆池。好阶墀。书带青青，竹雪霏霏。相逢共约归期。待玄龟出洛，朱凤鸣岐。丘壑幽寻，正须重置荷衣。斩蛟射虎都休问，有白鸥、堪与忘机。近西枝。移我龟巢，邻尔渔矶。
<br>
<br>
<br>　　沁园春
<br>
<br>　　寄昆山友人并自述
<br>
<br>　　泉石膏盲，尘土驱驰，还家鬓霜。想吟边茗碗，清风习习，醉中琴操，流水洋洋。口不雌黄，眼无青白，凫鹤从教自短长。闲居好，有溪篷钓具，林馆书床。春风宾主壶觞。坐慈竹轩中挹翠香。尽剧谈千古，神游混沌，高歌一曲，兴在沧浪。老我牛衣，怀人马帐，谁似彭宣到后堂。都传语，问鱼书久绝，兔颖何忙。
<br>
<br>
<br>　　沁园春
<br>
<br>　　忆昔移家，着处偷生，廾有余霜。遭几番惊怕，青天霹雳，满怀愁闷，苍海汪洋。故步全非，新知误喜，袜线初无尺寸长。龙锺后，方马归伏枥，龟作搘床。年来饮不盈觞。也不爱、花枝锦绣香。与山僧野老，交情淡淡，盘蔬盂饭，清话浪浪。燕子重来，桃花应笑，四壁空空一草堂。偿诗债，有隔年未了，连日犹忙。
<br>
<br>
<br>　　沁园春
<br>
<br>　　寄询讲主
<br>
<br>　　每忆岩房，端石玄云，宣毫紫霜。想笔端风雨，不时萧飒，胸中渊海，无底潢洋。枫落寒江，草生春梦，欲说天机话甚长。知音者，有真能入室，好与连床。梅花窗下茶觞。小团月、烹来宝乳香。览吴淞夜月，珠江莹洁，昆山□□，□液淋浪。不出门庭，那知世态，金玉家家要满堂。长安市，似遗腥蝇聚，采□□□。
<br>
<br>
<br>　　江城子
<br>
<br>　　前作五月十二日寿万拙斋词，意有未尽，乃再□□纸写去，为拙斋宽舒逸乐之劝
<br>
<br>　　去年今日访庞公。也匆匆。去城中。回首青山，带雨汗颜同。茅屋破来风转急，愁杀我，浣花翁。今年一笑喜相逢。海榴红。照帘栊。休把闲愁，牵系废歌锺。请看灰飞千里草，金满坞，总成空。
<br>
<br>
<br>　　西江月
<br>
<br>　　与邓景文先生干借姜尧章词
<br>
<br>　　十载不歌金缕，秋娘已负青年。朝云飞过画楼前。无复为人留恋。默坐鹧鸪声里，寻思白石词仙。好将花样更流传。重睹春风人面。
<br>
<br>
<br>　　蝶恋花
<br>
<br>　　赠万彦述莺胶重谱
<br>
<br>　　一曲求凰弹越调。红叶殷勤，凤已成双了。纤翠轻裾云缥缈。多情佩有宜男草。十月小春天气好。春到南枝，梅蕊含微笑。珍重画眉人起早。风流不让张京兆。
<br>
<br>　　以上补遗见道光谢兰生刊本，强村丛书即据以录入。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
