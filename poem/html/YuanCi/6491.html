<HTML>
<HEAD>
<TITLE>金元词 卷042 元好问（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷042 元好问（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷042 元好问（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6491"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷042 元好问（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷042 元好问（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【元好问：词作374首】
<br>
<br>　　水调歌头
<br>
<br>　　少室玉华谷月夕，与希颜钦叔饮，醉中赋此。玉华诗老，宋洛阳耆英刘几伯寿也。刘有二侍妾，名萱草芳草，吹铁笛骑牛山间，玉华亭榭遗址在焉。金堂玉堂嵩山事，石城琼壁少室山三十六峰之名也。
<br>
<br>　　山家酿初熟，取醉不论钱。清溪留饮三日，鱼鸟亦欣然。见说玉华诗老，袖有忘忧萱草，牛背稳於船。铁笛久埋没，雅曲竟谁传。坐苍苔，敧乱石，耿不眠。长松夜半悲啸，笙鹤下遥天。天上金堂玉室，地下石城琼壁，别有一山川。把酒问明月，今夕是何年。
<br>
<br>
<br>　　水调歌头
<br>
<br>　　与李长源游龙门
<br>
<br>　　滩声荡高壁，秋气静云林。回头洛阳城阙，尘土一何深。前日神光牛背，今日春风马耳，因见古人心。一笑青山底，未受二毛侵。问龙门，何所似，似山阴。平生梦想佳处，留眼更登临。我有一卮芳酒，唤取山花山鸟，伴我醉时吟。何必丝与竹，山水有清音。
<br>
<br>
<br>　　水调歌头
<br>
<br>　　缑山夜歌
<br>
<br>　　石坛洗秋露，乔木拥苍烟。缑山七月笙鹤，曾此上宾天。为问云间嵩少，老眼无穷今古，夜乐几人传。宇宙一丘土，城郭又千年。一襟风，一片月，酒尊前。王乔为汝轰饮，留看醉时颠。杳杳白云青嶂，荡荡银河碧落，长袖得回旋。举手谢浮世，我是饮中仙。
<br>
<br>
<br>　　水调歌头
<br>
<br>　　庚辰六月，游玉华谷，回过少姨庙，壁间得古仙词，同希颜钦叔谱词中语，为之赋仙人词，今载於此。梦入云山宫阙幽。鸑鷟同侣鸳凤流。桂月竟夜光不收。世俗扰扰成嚣湫。醉飞星驭鞭金虬。八仙浪迹追真游。龟玉笙蹄四十秋。摩霄注壑须人求。觅剑如或笑刻舟。阳燧非无鹿里俦。元鼎以来虚昆丘。东井徒劳冠带修。松餐竹饮度蜃楼。嵩顶坐笑垂直钩。只应惭愧刘幽州。又题知音者无惜留迹。
<br>
<br>　　云山有宫阙，浩荡玉华秋。何年鸾鷟同侣，清梦入真游。细看诗中元鼎，似道区区东井，冠带事昆丘。坏壁涴风雨，醉墨失蛟虬。问诗仙，缘底事，愧幽州。知音定在何许，此语为谁留。世外青天明月，世上红尘白日，我亦压嚣湫。一笑拂衣去，嵩顶坐垂钩。
<br>
<br>　　赵郡李献能。同游玉华谷，将历嵩前诸刹，因过少姨祠，遂周行廊庑，得古仙人词於壁间。然其首章，直屋漏雨，为所漫剥殆不能辨。磴木石而上，拂拭淬涤，迫视者久之，始可完读。观其体则柏梁，事则终始二汉，字画在锺王之间。东井又元鼎所都，幽州必贤子虞也。夫眷眷不忘幽州者，非吾田畴尚谁欤。田复所事之雠，却曹瞒之赏，衰俗波荡中，挺挺有烈丈夫语气，其死而不忘，盖无疑，其能道此语亦无疑。观者不当以文体古今之变而疑仙语也。噫，仙山灵岳，宜有闳衍博大真人，往来乎其间，而世人莫之识也。予三人者，乃今见之，夫岂偶然哉。再拜留迹，以附知音者之末云。浑源雷渊题。
<br>
<br>
<br>　　水调歌头
<br>
<br>　　赋德新王丈玉溪，溪在嵩前费庄，两山绝胜处也
<br>
<br>　　空蒙玉华晓，潇洒石淙秋。嵩高大有佳处，元在玉溪头。翠壁丹崖千丈，古木寒滕两岸，村落带林丘。今日好风色，可以放吾舟。百年来，算惟有，此翁游。山川邂逅佳客，猿鸟亦相留。父老鸡豚乡社，儿女篮舆竹几，来往亦风流。万事已华发，吾道付沧洲。
<br>
<br>
<br>　　水调歌头
<br>
<br>　　赋三门津
<br>
<br>　　黄河九天上，人鬼瞰重关。长风怒卷高浪，飞洒日光寒。峻似吕梁千仞，壮似钱塘八月，直下洗尘寰。万象入横溃，依旧一峰间。仰危巢，双鹄过，杳难攀。人间此险何用，万古秘神奸。不用然犀下照，未必佽飞强射，有力障狂澜。唤取骑鲸客，挝鼓过银山。
<br>
<br>
<br>　　水调歌头
<br>
<br>　　长源被放，西归长安，过予内乡，置酒半山亭，有诗见及，因为赋此
<br>
<br>　　相思一尊酒，今日尽君欢。长歌一写孤愤，西北望长安。郁郁阊门轩盖，浩浩龙津车马，风雪一家寒。钟鼓催人老，天地为谁宽。丈夫儿，倚天剑，切云冠。可能封塞包□，驱去复来还。清庙千金康瓠，短褐连城双璧，行路古来难。枯柏在南涧，留待百年看。
<br>
<br>
<br>　　水调歌头
<br>
<br>　　史馆夜直
<br>
<br>　　形神自相语，咄诺汝来前。天公生汝何意，宁独有畸偏。万事粗疏潦倒，半世栖迟零落，甘受众人怜。许汜卧床下，赵壹倚门边。五车书，都不博，一囊钱。长安自古歧路，难似上青天。鸡黍年年乡社，桃李家家春酒，平地有神仙。归去不归去，鼻孔欲谁穿。
<br>
<br>
<br>　　水调歌头
<br>
<br>　　长寿新斋
<br>
<br>　　苍烟百年木，春雨一溪花。移居白鹿东崦，家具满樵车。旧有黄牛十角，分得山田一曲，凉薄了生涯。一笑顾儿女，今日是山家。簿书丛，铃夜掣，鼓晨挝。人生一枕春梦，辛苦趁蜂衙。竹里蓝田山下，草阁百花潭上，千古占烟霞。更看商於路，别有故侯瓜。
<br>
<br>
<br>　　水调歌头
<br>
<br>　　汜水故城登眺
<br>
<br>　　牛羊散平楚，落日汉家营。龙拿虎掷何处，野蔓罥荒城。遥想朱旗回指、万里风云奔走，惨澹五年兵。天地入鞭箠，毛发懔威灵。一千年，成皋路，几人经。长河浩浩东注，不尽古今情。谁谓麻池小竖，偶解东门长啸，取次论韩彭。慷慨一尊酒，胸次若为平。
<br>
<br>
<br>　　摸鱼儿
<br>
<br>　　正月二十七日，予与希颜陪冯内翰丈游龙母潭。韩吏部钓於龙潭，遇雷事，见天封题名，即此地也。既归，宿於近潭田舍翁家。是夜雷雨大作，望潭中火光烛天。明日，旁近言龙起大槐中。父老云，正月龙起，前此未见也。龙潭寺南洼尊，冯丈所名
<br>
<br>　　笑青山、不解留客，林丘夜半掀举。萧萧暮景千山雪，银箭忽传飞雨。还记否。又恐似、龙潭垂钓风雷怒。山人良苦。料只为三年，长安道上，来与浣尘土。清阴渡。渺渺风烟杖屦。名山元有佳处。山僧乞我溪南地，十里瘦藤高树。私自语。更须问、窪尊此日谁宾主。朝来暮去。要山鸟山花，前歌後舞，从我醉乡路。
<br>
<br>
<br>　　摸鱼儿
<br>
<br>　　乙丑岁赴试并州，道逢捕雁者云，今旦获一雁，杀之矣。其脱网者悲鸣不能去，竟自投於地而死。予因买得之，葬之汾水之上，累石为识，号曰雁丘。时同行者多为赋诗，予亦有雁丘辞，旧所作无宫商，今改定之
<br>
<br>　　恨人间、情是何物，直教生死相许。天南地北双飞客，老翅几回寒暑。欢乐趣。离别苦。是中更有痴儿女。君应有语。渺万里层云，千山暮景，只影为谁去。横汾路。寂寞当年箫鼓。荒烟依旧平楚。招魂楚些何嗟及，山鬼自啼风雨。天也妒。未信与、莺儿燕子俱黄土。千秋万古。为留待骚人，狂歌痛饮，来访雁丘处。
<br>
<br>　　此下附李仁卿同赋另录
<br>
<br>
<br>　　摸鱼儿
<br>
<br>　　泰和中，大名民家小儿女，有以私情不如意赴水者，官为踪迹之，无见也。其後踏藕者得二尸水中，衣服仍可验，其事乃白。是岁，此陂荷花开无不并蒂者。沁水梁国用时为录事判官，为李用章内翰言如此。此曲以乐府双蕖怨命篇，咀五色之灵芝，香生九窍，咽三清之瑞露，春动七情，韩偓香奁集中自叙语
<br>
<br>　　问莲根、有丝多少，莲心知为谁苦。双花脉脉娇相向，只是旧家儿女。天已许。甚不教、白头生死鸳鸯浦。夕阳无语。算谢客烟中，湘妃江上，未是断肠处。香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树。流年度、无端又被西风误。兰舟少住。怕载酒重来，红衣半落，狼藉卧风雨。
<br>
<br>　　此下附李仁卿同赋另录
<br>
<br>
<br>　　木兰花慢
<br>
<br>　　孟津官舍，寄钦若钦用昆仲并长安故人
<br>
<br>　　流年春梦过，记书剑，入西州。对得意江山，十千沽酒，著处欢游。兴亡事，天也老，尽消沈、不尽古今愁。落日霸陵原上，野烟凝碧池头。风声习气想风流。终拟觅菟裘。待射虎南山，短衣匹马，腾踏清秋。黄尘道，何时了，料故人、应也怪迟留。只问寒沙过雁，几番王粲登楼。
<br>
<br>
<br>　　木兰花慢
<br>
<br>　　拥都六冠盖，瑶圃秀，转春晖。怅华屋生存，丘山零落，事往人非。追随。旧家谁在，但千年、辽鹤去还归。系马凤凰柱，倚弓玉女窗扉。江头花落乱莺飞。南望重依依。渺天际归舟，云间汀树，水绕山围。相期。更当何处，算古来、相接眼中稀。寄与兰成新赋，也应为我沾衣。
<br>
<br>
<br>　　木兰花慢
<br>
<br>　　赋招魂九辩，一尊酒，与谁同。对零落栖迟，兴亡离合，此意何穷。匆匆。百年世事，意功名、多在黑头公。乔木萧萧故国，孤鸿澹澹长空。门前花柳又春风。醉眼眩青红。问造物何心，村箫社鼓，奔走儿童。天东。故人好在，莫生平、豪气减元龙。梦到琅邪台上，依然湖海沈雄。
<br>
<br>
<br>　　木兰花慢
<br>
<br>　　对西山摇落，又匹马，过并州。恨秋雁年年，长空澹澹，事往情留。白头。几回南北，竟何人、谈笑得封侯。愁里狂歌浊酒，梦中锦带吴钩。岩城笳鼓动高秋。万灶拥貔貅。觉全晋山河，风声习气，未减风流。风流。故家人物，慨中宵、拊枕忆同游。不用闻鸡起舞，且须乘月登楼。
<br>
<br>
<br>　　木兰花慢
<br>
<br>　　游三台二首
<br>
<br>　　拥岧岧双阙，龙虎气，郁峥嵘。想暮雨珠帘，秋香桂树，指顾台城。台城。为谁西望，但哀弦、凄断似平生。只道江山如画，争教天地无情。风云奔走十年兵。惨澹入经营。问对酒当歌，曹侯墓上，何用虚名。青青。故都乔木，怅西陵、遗恨几时平。安得参军健笔，为君重赋芜城。
<br>
<br>
<br>　　木兰花慢
<br>
<br>　　渺漳流东下，流不尽，古今情。记海上三山，云中双阙，当日南城。黄星。几年飞去，澹春阴、平野草青青。冰井犹残石甃，露盘已失金茎。风流千古短歌行。慷慨缺壶声。想酾酒临江，赋诗鞍马，词气纵横。飘零。旧家王粲，似南飞、乌鹊月三更。笑杀西园赋客，壮怀无复平生。
<br>
<br>
<br>　　水龙吟
<br>
<br>　　从商帅国器猎於南阳，同仲泽鼎玉赋此
<br>
<br>　　少年射虎名豪，等闲赤羽千夫膳。金铃锦领，平原千骑，星流电转。路断飞潜，雾随腾沸，长围高卷。看川空谷静，旌旗动色，得意似，平生战。城月迢迢鼓角，夜如何、军中高宴。江淮草木，中原孤兔，先声自远。盖世韩彭，可能只办，寻常鹰犬。问元戎早晚，鸣鞭径去，解天山箭。
<br>
<br>　　此下原附仲泽同赋另录
<br>
<br>
<br>　　水龙吟
<br>
<br>　　旧家八月池台，露华凉冷金波涨。宁王玉笛，霓裳仙谱，凉州新酿。一枕开元，梦恍犹记，华清天上。对昆明火冷，蓬莱水浅，新亭泪，空相向。烂漫东原此夕，夜如何、高秋空旷。一杯径醉，凭君莫问，今来古往。万里孤光，五湖高兴，百年清赏。倩何人唤取，飞琼佐酒，作穿云唱。
<br>
<br>
<br>　　水龙吟
<br>
<br>　　素丸何处飞来，照人只是承平旧。兵尘万里，家书三月，无言搔首。几许光阴，几回欢聚，长教分手。料婆娑桂树，多应笑我，憔悴似，金城柳。不爱竹西歌吹，爱空山、玉壶清昼。寻常梦里，膏车盘谷，拏舟枋口。不负人生，古来惟有，中秋重九。愿年年此夕，团栾儿女，醉山中酒。
<br>
<br>
<br>　　水龙吟
<br>
<br>　　同德秀游盘谷
<br>
<br>　　接云千丈层崖，古来此地风烟好。青山得意，十分浓秀，都将倾倒。可恨孤峰，几回空见，松筠枯槁。自都门送别，膏车秣马，谁更问，盘中道。我爱陂塘南畔，小川平、横冈回抱。野麋山鹿，平生心在，长林丰草。婢织奴耕，岁时供我，酒船花灶。把人间万事，从头放下，只山中老。
<br>
<br>
<br>　　水龙吟
<br>
<br>　　陈希夷睡歌，有契予心，因衍之
<br>
<br>　　百年同是行人，酒乡独有归休地。此心安处，良辰美景，般般称遂。力士铛头，舒州杓畔，不妨游戏。算为狂为隐，非狂非隐，人谁解，先生意。莫笑糊涂老眼，几回看、红轮西坠。一杯到手，人间万事，俱然少味。范蠡张良，尽他惊怪，陈抟贪睡。且陶陶兀兀，今朝醉了，更明朝醉。
<br>
<br>
<br>　　沁园春
<br>
<br>　　除夕二首
<br>
<br>　　腐朽神奇，梦幻吞侵，朝昏变迁。怅残灯旧岁，鸡声竞早，春风归兴，雁影相先。南渡崩奔，东屯留滞，世事悠悠白发边。虚名误，遍人间浪走，恰到求田。青红花柳争妍。意醉眼、天公也放颠。更云雷怒卷，颓波一注，冰霜冷看，老桧千年。园令家居，陶潜官罢，无酒令人意缺然。从教去，付青山枕上，明月尊前。
<br>
<br>
<br>　　沁园春
<br>
<br>　　再见新正，去岁逐贫，今年逐穷。算公田二顷，谁如元亮，吴牛十角，未比龟蒙。面目堪憎，语言无味，五鬼行来此病同。齑盐里，似杨雄寂寞，韩愈龙锺。何人炮凤烹龙。且莫笑、先生饭甑空。便看来朝镜，都无勋业，拈将诗笔，犹有神通。花柳横陈，江山呈露，尽入经营惨澹中。闲身在，看薄批明月，细切清风。
<br>
<br>
<br>　　贺新郎
<br>
<br>　　箜篌曲为良佑所亲赋
<br>
<br>　　赴节金钗促。爱弦间、泠泠细语，非琴非筑。别鹤离莺云千里，风雨孤猿夜哭。只雌蝶、雄蜂同宿。汀树诗成归舟远，认宫眉、隐隐春山绿。歌宛转，泪盈掬。吴儿越女皆冰玉。恨不及、徘徊星汉，流光相属。破镜何年清辉满，寂寞佳人空谷。人世事、寻常翻覆。入塞新声愁未了，更伤心、听得开元曲。呼羯鼓，醉红烛。
<br>
<br>
<br>　　最高楼
<br>
<br>　　商於鲁县北山
<br>
<br>　　商於路，山远客来稀。鸡犬静柴扉。东家欢饮薑芽脆，西家留宿芋魁肥。觉重来，猿与鹤，总忘机，风浪里，竟安归。云山既不求吾是，林泉又不责吾非。任年年，藜藿饭，芰荷衣。
<br>
<br>
<br>　　玉漏迟
<br>
<br>　　壬辰围城中，有怀淅江别业
<br>
<br>　　淅江归路杳。西南仰羡，投林高鸟。升斗微官，世累苦相萦绕。不入麒麟画里，又不与、巢由同调。时自笑。虚名负我，平生吟啸。扰扰马足车尘，被岁月无情，暗消年少。钟鼎山林，一事几时曾了。四壁秋虫夜语，更一点、残灯斜照。青镜晓。白发又添多少。
<br>
<br>
<br>　　满江红
<br>
<br>　　嵩山中作
<br>
<br>　　天上飞鸟，问谁遣、东生西没。明镜里、朝为青鬓，暮为华发。弱水蓬莱三万里，梦魂不到金银阙。更几人、能有谢家山，飞仙骨。山鸟弄，林花发。玉杯冷，秋云滑。彭殇共一醉，不争毫末。鞭石何年沧海过，三山只是尊中物。暂放教、老子据胡床，邀明月。
<br>
<br>
<br>　　满江红
<br>
<br>　　内乡作
<br>
<br>　　老树荒台，秋兴动、悠然独酌。秋也老、江山憔悴，鬓华先觉。人到中年原易感，眼看华屋归零落。算世间、惟有醉乡民，平生乐。凌浩荡，观寥廓。月为烛，云为幄。尽百川都酿，不供杯杓。身外虚名将底用，古来已错今尤错。唤野猿、山鸟一时歌，休休莫。
<br>
<br>
<br>　　满江红
<br>
<br>　　内乡半山亭浮休居士张芸叟洼尊石刻在焉
<br>
<br>　　江上窪尊，人道有、浮休遗迹。尊俎地、江山如画，百年岑寂。白鹤重来城郭在，山花山鸟浑相识。便与君、载酒半山亭，追畴昔。人易老，时难得。欢未减，悲还及。身前与身後，杳无终极。一笑何须留故事，千年复知今日。拌醉来、横卧陇头云，林间石。
<br>
<br>
<br>　　满江红
<br>
<br>　　方城商帅国器军中寄同年李钦用，时钦用为西台掾在长安
<br>
<br>　　汉水方城，今古道、几回投迹。留滞久、浩歌狂醉，此心谁识。渭北清光摇草树，故人对酒相应识。记雨窗、相对话离忧，秋风夕。风月笛，烟霞屐。身易老，时难得。鸟飞天不尽，野春平碧。我梦秦东亭上饮，举头但见长安日。便与君、重结入关期，明年必。
<br>
<br>
<br>　　满江红
<br>
<br>　　关希颜之官徐州
<br>
<br>　　元鼎诗仙，知音少、喜君留迹。还有恨、故山飞去，石城琼壁。万里征西天有意，四方问舍今何日。便金虬、飞驭解移文，知无及。淮海地，云雷夕。自不负，髯如戟。望幕中谈笑，隐然勍敌。此老何堪丞掾事，佳时但要江山笔。向楚王、台上酒酣时，须相忆。
<br>
<br>
<br>　　满江红
<br>
<br>　　郝仲纯使君守坊州，枉道过予於登封，同宿县西峻极寺。会予以事当往山中，仲纯留兵骑见候，且约别於洛阳。明日大雨三日，辕辙不可行，作此寄之。使君以贵胄起家，风流有文词，仕至凤翔治中南山安抚使，先保陕州有功，故篇中及之
<br>
<br>　　画戟清香，谁得似、韦郎诗笔。还又见、从容车骑，待州西北。竹马儿童应有语，使君姓字人人识。是往时、曾护国西门，金汤壁。千日醉，三更席。事已去，寻无迹。对暮凉灯火，怅然如失。万里功名知未免，中年离别万堪惜。恨洛阳、风雨暗旌旗，空相忆。
<br>
<br>
<br>　　满江红
<br>
<br>　　枕上吴山，隐隐见、宫眉修碧。人好在、断浑似，画图相识。罗袜尘香来有信，玉箫声远寻无迹。恨不将、春色醉仙桃，迷芳席。婵娟月，韶华日。梦已尽，愁仍积。江花共江草，几时终极。锦树摧残胡蝶老，冰绡翦破鸳鸯只。拌楚云、湘雨一生休，休相忆。
<br>
<br>
<br>　　满江红
<br>
<br>　　一枕馀醒，厌厌共、相思无力。人语定、小窗风雨，暮寒岑寂。绣被留欢香未减，锦书封泪红犹湿。问寸肠、能著几多愁，朝还夕。春草远，春江碧。云暗澹，花狼藉。更柳绵闲扬，柳丝谁织。入梦终疑神女赋，写情除有文星笔。恨伯劳、东去燕西归，空相忆。
<br>
<br>
<br>　　念奴娇
<br>
<br>　　钦叔钦用避兵太华绝顶，以书见招，因为赋此
<br>
<br>　　云间太华，笑苍然尘世，真成何物。玉井莲开花十丈，独立苍龙绝壁。九点齐州，一杯沧海，半落天山雪。中原逐鹿，定知谁是雄杰。我梦黄鹤移书，洪崖招隐，逸兴尊中发。箭筈天门飞不到，落日旌旗明灭。华屋生存，丘山零落，几换青青发。人间休问，浩歌且醉明月。
<br>
<br>
<br>　　永遇乐
<br>
<br>　　梦中有以王正之乐府相示者。予但记其末云，莫嫌满镜，星星白发，中有利名千丈。待明朝有酒如川，自歌自放。然正之未尝有此作也，明日以示友人希颜钦叔，谓可作永遇乐补成之。因为赋此，二公亦曾同作
<br>
<br>　　绝壁孤云，冷泉高竹，茅舍相忘。留滞三年，相思千里，归梦风烟上。天公老大，依然儿戏，困我世间羁鞅。此身似、扁舟一叶，浩浩拍天风浪。中台黄散，官仓红腐，换得尘容俗状。枕上哦诗，梦中得句，笑了还惆怅。可怜满镜，星星白发，中有利名千丈。问何时、有酒如川，自歌自放。
<br>
<br>
<br>　　声声慢
<br>
<br>　　内乡淅江上作
<br>
<br>　　林间鸡犬，江上村墟，扁舟处处经过。袖里新诗，买断古木苍波。山中一花一草，也留教、老子婆娑。任人笑，甚风云气少，儿女情多。不待求田问舍。被朝吟暮醉，惯得蹉跎。百尺高楼，更问平地如何。朝来斜风细雨，喜红尘、不到渔蓑。一尊酒，唤元龙、来听浩歌。
<br>
<br>　　以上强村丛书校明弘治高丽刊三卷本遗山乐府卷上
<br>
<br>
<br>　　石州慢
<br>
<br>　　赴召史馆，与德新丈别於岳祠西新店，明日以此寄之
<br>
<br>　　击筑行歌，鞍马赋诗，年少豪举。从渠里社浮沈，枉笑人间儿女。生平王粲，而今憔悴登楼，江山信美非吾土。天地一飞鸿，渺翩翩何许。羁旅。山中父老相逢，应念此行良苦。几许虚名，误却东家鸡黍。漫漫长路，萧萧两鬓黄尘，骑驴漫与行人语。诗句欲成时，满西山风雨。
<br>
<br>
<br>　　石州慢
<br>
<br>　　儿女篮舆，田舍老盆，随意林壑。三重屋上黄茅，赖是秋风留著。旧家年少，也曾东抹西涂，鬓毛争信星星却。岁暮日斜时，尽栖迟零落。如昨。青云飞盖追随，倾动故都城郭。叠鼓凝笳，几处银屏珠箔。梦中身世，只知鸡犬新丰，西园胜赏惊还觉。霜叶晚萧萧，满疏林寒雀。
<br>
<br>
<br>　　洞仙歌
<br>
<br>　　超化蘸碧轩得钦叔书，有相调之语，因代书以寄。寺有长明灯龛即所见而言
<br>
<br>　　青钱白璧，自买愁肠绕。更恨欢狂负年少。记阳关图上，尊酒流连，儿女泪，输与闲人坐钓。茂陵多病後，懒尽琴心，无复求凰与同调。似清风古殿，风动幡摇晴昼永，惟有龛灯静照。看胡蝶飞来澹无情，问墙角茙葵，为谁凝笑。
<br>
<br>
<br>　　洞仙歌
<br>
<br>　　黄尘鬓发，六月长安道。羞向清溪照枯槁。似山中远志，漫出山来，成个甚，只是人间小草。升平十二策，丞相封侯，说与高人应笑倒。对清风明月，展放眉头长恁地，大醉高歌也好。待都把功名付时流，只求个天公，放教空老。
<br>
<br>
<br>　　满庭芳
<br>
<br>　　遇仙楼酒家杨广道赵君瑞皆山後人，其乡僧号李菩萨者，人颇以为狂。尝就二人借宿，每夜客散乃从外来，卧具有闲剩则就之。不然赤地亦寝。一日天寒，杨生与之酒，僧若愧无以报主人者。晨起持碗出，同宿者闻噀酒声，少之，僧来说云，增明亭前花开矣。公等往观之。人熟其狂不信也。已而视庭中牡丹，果开两花，是後僧不复至。京师来观者车马阗咽，醉客相枕藉，酒垆为之一空。赵礼部为雷御史希颜所请，即席同予赋之，时正大四年之十月也。
<br>
<br>　　妆镜韶华，牙签名品，惯看培养经年。何年曾见，槁叶散芳妍。知是毗耶坐客，三生梦、犹有情缘。熏香手，融霞晕雪，来占百花前。嫣然。谁为笑，珠围翠绕，且共流连。待诗中偷写，画里真传。绣帽拥霜凝紫塞，琼肌莹，春满温泉。新声在，梁园异事，并记玉堂仙。
<br>
<br>　　此下原附闲闲公同赋另录
<br>
<br>
<br>　　八声甘州
<br>
<br>　　同张古人观许由冢，古人名潜，字仲升，燕人
<br>
<br>　　许君祠、层崖上峥嵘，幽林入清深。坐嵩丘少室，风烟浓澹，百态变晴阴。山下一溪流水，不受是非侵。寂寞悬瓢地，黄屋无心。木杪巑岏石冢，见人闲几度，夕鼎朝鍖。问五兵谁作，天地更生金。百年来、神州万里，望浮云、西北泪沾襟。青山好、一尊未尽，且共登临。
<br>
<br>
<br>　　八声甘州
<br>
<br>　　玉京岩、龙香海南来，霓裳月中传。有六朝图画，朝朝琼树，步步金莲。明灭重帘画烛，几处锁婵娟。尘暗秦王女，秋扇年年。一枕繁华梦觉，问故家桃李，何许争妍。便牛羊丘陇，百草动荒烟。更谁知、昭阳旧事，似天教、通德见伶玄。春风老、拥鬟颦黛，寂寞灯前。
<br>
<br>
<br>　　江城子
<br>
<br>　　效花间体咏海棠
<br>
<br>　　蜀禽啼血染冰蕤。趁花期。占芳菲。翠袖盈盈，凝笑弄晴晖。比尽世间谁似得，飞燕瘦，玉环肥。一番风雨未应稀。怨春迟。怕春归。恨不高张，红锦百重围。多载酒来连夜看，嫌化作，彩云飞。
<br>
<br>
<br>　　江城子
<br>
<br>　　赋牡丹（原无题，据凌张诸本补）
<br>
<br>　　姚家池馆魏家邻。上番春。姓名新。倾国倾城，为雨复为云。水北水南无别物，金屑粉，麝香尘。折枝图上看精神。见来频。画来真。办作黄徐，无负百年身。也待不来花下醉，嫌笑杀，洛阳人。
<br>
<br>
<br>　　江城子
<br>
<br>　　醉来长袖舞鸡鸣。短歌行。壮心惊。西北神州，依旧一新亭。三十六峰长剑在，星斗气，郁峥嵘。古来豪侠数幽并。鬓星星。竟何成。他日封侯，编简为谁青。一掬钓鱼坛上泪，风浩浩，雨冥冥。
<br>
<br>　　钓坛见岩光传
<br>
<br>
<br>　　江城子
<br>
<br>　　寄德新丈
<br>
<br>　　春风花柳日相催。淅江梅。腊前开。开遍山桃，恰到野酴醿。商岭东来三百里，红作阵，绿成堆。半山亭下钓鱼台。拂层崖。坐苍苔。林影湖光，佳处两三杯。寄语玉溪王老子，因个甚，不同来。
<br>
<br>
<br>　　江城子
<br>
<br>　　草堂潇洒淅江头。傍林丘。买扁舟。隔岸红尘，无路近沙鸥。枕上有书尊有酒，身外事，更何求。暮云归鸟仲宣楼。敝貂裘。为谁留。千古书生，那得尽封侯。好在半山亭下路，闻未老，去来休。
<br>
<br>
<br>　　江城子
<br>
<br>　　赋芍药杨州红
<br>
<br>　　司花著意压春魁。绿云堆。拥香来。冉冉红鸾，十步一徘徊。花到扬州佳丽种，金作屋，玉为阶。门前腰鼓揭春雷。倚妆台。尽人催。莺语丁宁，空绕百十回。不道惜花人欲去，看直待，几时开。
<br>
<br>
<br>　　江城子
<br>
<br>　　内乡县廨芳菊堂前，大酴醿架香绝异。当年开时，人有见素衣美妇，迫视之无有也。或者以为花神，故并记之。
<br>
<br>　　纤条袅袅雪葱笼。翠阴重。暖香融。想是春工，满意与薰醲。百畹种兰千亩蕙，都办作，一帘风。花间人似玉芙蓉。月明中。下瑶宫。只恐行云，归去卷花空。剩著琼杯斟晓露，留少住，莫匆匆。
<br>
<br>
<br>　　江城子
<br>
<br>　　嵩山中作
<br>
<br>　　众人皆醉屈原醒。笑刘伶。酒为名。不道刘伶，久矣笑螟蛉。死葬糟丘珠不恶，缘底事，赴清泠。醉乡千古一升平。物忘情。我忘形。相去羲皇，不到一牛鸣。若见三闾凭寄语，尊有酒，可同倾。
<br>
<br>
<br>　　江城子
<br>
<br>　　二更轰饮四更回。宴繁台。尽邹枚。谁念梁园，回首便成灰。今古废兴浑一梦，凭底的，寄悲哀。青天荡荡镜奁开。月光来。且徘徊。何用东生，西没苦相催。世事悠悠吾老矣，歌一曲，尽馀杯。
<br>
<br>
<br>　　江城子
<br>
<br>　　梦德新丈因及钦叔旧游
<br>
<br>　　河山亭上酒如川。玉堂仙。重留连。犹恨春风，桃李负芳年。长记莺啼花落处，歌扇後，舞衫前。旧游风月梦相牵。路三千。去无缘。灭没飞鸿，一线入秋烟。白发故人今健否，西北望，一潸然。
<br>
<br>
<br>　　江城子
<br>
<br>　　刘济川来别，同宿康庵，梦与予过田家饮，行及太原，作此为寄
<br>
<br>　　来鸿去燕十年间。镜中看。各衰颜。恰待蒙泉，东畔买青山。梦里邻村新酿熟，携竹杖，款柴关。人生谁得老来闲。记清欢。见君难。长路悠悠，回首暮云还。断岭不遮南望眼，时为我，一凭阑。
<br>
<br>　　济川阜昌诸孙，在濦上时，及与伯玉知几游从。
<br>
<br>
<br>　　江城子
<br>
<br>　　观别
<br>
<br>　　旗亭谁唱渭城诗。酒盈卮。两相思。万古垂杨，都是折残枝。旧见青山青似染，缘底事，澹无姿。情缘不到木肠儿。鬓成丝。更须辞。只恨芙蓉，秋露洗胭脂。为问世间离别泪，何日是，滴休时。
<br>
<br>
<br>　　江城子
<br>
<br>　　河堤烟树渺云沙。七香车。更天涯。万古千秋，幽恨入琵琶。想到都门南下望，金缕暗，玉钗斜。津桥春水浸红霞。上阳花。落谁家。独恨经年，培养牡丹芽。寒雁归时凭寄语，莫容易，损容华。
<br>
<br>
<br>　　江城子
<br>
<br>　　行云冉冉度关山。别时难。见时难。怅望南风，早晚送云还。心事情缘千万劫，无计解，玉连环。夕阳人影小楼间。曲阑干。晚风寒。料得而今，前後望归鞍。寂寞梨花枝上雨，人不见，与谁弹。
<br>
<br>
<br>　　三奠子
<br>
<br>　　同国器帅良佐仲泽置酒南阳故城
<br>
<br>　　上高城置酒，遥望舂陵。兴与废，两虚名。江山埋玉气，草木动威灵。中原鹿，千年後，尽人争。风云寤寐，鞍马生平。锺鼎上，几书生。军门高密策，田亩卧龙耕。南阳道，西山色，古今情。
<br>
<br>
<br>　　三奠子
<br>
<br>　　离南阳後作
<br>
<br>　　怅韶华流转，无计留连。行乐地，一凄然。笙歌寒食後，桃李恶风前。连环玉，回文锦，两缠绵。芳尘未远，幽意谁传。千古恨，再生缘。闲衾香易冷，孤枕梦难圆。西窗雨，南楼月，夜如年。
<br>
<br>
<br>　　行香子
<br>
<br>　　漫漫晴波，澹澹云罗。傍春江、是处经过。桃花解笑，杨柳能歌。尽百年身，千古意，两蹉跎。酒恶无聊，诗苦成魔。只闲情、不易消磨。几人樵径，何处山阿。恨夕阳迟，芳草远，落红多。
<br>
<br>　　时在淅江
<br>
<br>
<br>　　感皇恩
<br>
<br>　　洛西为刘景玄赋秋莲曲
<br>
<br>　　金粉拂霓裳，凌波微步。瘦玉亭亭倚秋渚。澹香高韵，费尽一天清露。恼人容易被、西风误。微雨岸花，斜阳汀树。自惜风流怨迟暮。珠帘青竹，应有阿溪新句。断魂谁解与，烟中语。
<br>
<br>
<br>　　感皇恩
<br>
<br>　　梦寐见并州，今朝身到。未怕清汾照枯槁。百年狂兴，尽与家山倾倒。黑头谁办得、归来早。梁苑绿波，长安春草。惆怅行人暗中老。故人相送，记得临行曾道。故园行乐地、依然好。
<br>
<br>　　末後乡人王怀玉乐府语也
<br>
<br>
<br>　　促拍丑奴儿
<br>
<br>　　学闲闲公体
<br>
<br>　　朝镜惜蹉跎。一年年、来日无多。无情六合乾坤里，颠鸾倒凤，撑霆裂月，直被消磨。世事饱经过。算都输、畅饮高歌。天公不禁人间酒，良辰美景，赏心乐事，不醉如何。
<br>
<br>　　此下原附闲闲公同赋另录
<br>
<br>
<br>　　促拍丑奴儿
<br>
<br>　　皇甫季真汤饼局，二女则牙牙学语，五男则雁雁成行，见司空表圣一鸣集障车文
<br>
<br>　　朱麝掌中香。可怜儿、初浴兰汤。灵椿未老丹枝秀，东邻西舍，排家助喜，沽酒牵羊。天与读书郎。便安排、富贵文章。高门自有容车日，明年且看，青衫竹马，雁雁成行。
<br>
<br>
<br>　　促拍丑奴儿
<br>
<br>　　乡邻会饮，有请予增损旧曲者，因为赋此
<br>
<br>　　无物慰蹉跎。占一丘、一壑婆娑。闲来点检平生事，天南地北，几多尘土，何限风波。花坞与松坡。尽先生、少小经过。老来诗酒犹堪任，家山在眼，亲朋满坐，不醉如何。
<br>
<br>
<br>　　青玉案
<br>
<br>　　落红吹满沙头路。似总为、春将去。花落花开春几度。多情惟有，画梁双燕，知道春归处。镜中冉冉韶华暮。欲写幽怀恨无句。九十花期能几许。一卮芳酒，一襟清泪，寂寞西窗雨。
<br>
<br>
<br>　　青玉案
<br>
<br>　　代赠钦叔所亲乐府郓生
<br>
<br>　　苎萝坊里青骢驻。爱鹦鹉、垂帘语。一捻娇春能几许。寒梅欲动，小桃初放，恰是关心处。西城流水东城雨。绿叶成阴惯相误。只恐韶华容易去。一声金缕，一卮芳酒，且为花枝住。
<br>
<br>
<br>　　婆罗门引
<br>
<br>　　望月
<br>
<br>　　素蟾散彩，九秋风露发清妍。常娥尽有情缘。留著三五盈盈，永夜照凭肩。看晚妆临镜，若个婵娟。寻常月圆。恨都向、别时偏。几度邮亭枕上，野店尊前。珠明玉秀，算一日、相看一日仙。人共月、长似今年。
<br>
<br>
<br>　　江梅引
<br>
<br>　　泰和中，西州士人家女阿金，姿色绝妙。其家欲得佳婿，使女自择。同郡某郎独华腴，且以文采风流自名。女欲得之，尝见郎墙头数语而去。他日又约於城南，郎以事不果来，其后从兄官陕右，女家不能待，乃许他姓。女郁郁不自聊，竟用是得疾，去大归二三日而死。又数年，郎仕驰驿过家，先通殷勤者持冥钱告女墓云，郎今年归，女知之耶，闻者悲之。此州有元魏离宫，在河中潬，士人月夜踏歌和云，魏拔来，野花开。故予作金娘怨，用杨白花故事。词云，含情出户娇无力，拾得杨花泪沾臆。春去秋来双燕子，愿衔杨花入窠里。郎中朝贵游，不欲斥其名，借古语之道。读者当以意晓云。骨化形销，丹诚不泯，因风委露，犹托清尘，是崔娘书词，事见元相国传奇
<br>
<br>　　墙头红杏粉光匀。宋东邻。见郎频。肠断城南，消息未全真。拾得杨花双泪落，江水阔，年年燕语新。见说金娘埋恨处。蒺藜沙，草不尽，离魂一只鸳鸯去，寂寞谁亲。惟有因风，委露托清尘。月下哀歌宫殿古，暮云合，遥山入翠颦。
<br>
<br>　　此下原附李仁卿同赋另录
<br>
<br>
<br>　　玉楼春
<br>
<br>　　吹台萧瑟行云暮。一带雨声连禁树。正当潘岳感秋时，又到杜陵怀古处。百年同是红尘路。行近醉乡差有趣。坐中谁是独醒人，我醉欲眠卿可去。
<br>
<br>
<br>　　定风波
<br>
<br>　　白水青田万顷秋。风烟平楚散羊牛。莫放相公黄阁去。留取。笑谈尊俎也风流。华表仙人人不识。今夕。鹿车也到百花洲。好把襄江都酿酒，为寿。寿星光彩动南州。
<br>
<br>　　邓帅漆水公寿筵辽东大使君在焉大有道术时年九十三矣
<br>
<br>
<br>　　定风波
<br>
<br>　　杨叔能归淄川，予别於山阳，作鹧鸪天词留赠云。邂逅梁园对榻眠。旧游回首一凄然。当时好客谁为最，李赵风流两谪仙。居接栋，稼邻田，与君诗酒度残年。飘零南北如相避，开岁还分陇上泉。因用其意答之。李赵谓闲闲公与屏山也
<br>
<br>　　白发相看老弟兄。恨无一语送君行。至竟交情何处好。向道。不如行路本无情。少日龙门星斗近。争信。凄凉湖海寄馀生。耆旧风流谁复似。从此。休将文字占时名。
<br>
<br>
<br>　　蝶恋花
<br>
<br>　　戊辰岁长安作
<br>
<br>　　一片花飞春意减。雨雨风风，常恨寻芳晚。若个花枝偏入眼。尊前细问春风拣。醉里看花云锦烂。只记莺声，不记红牙板。留著佳人鹦鹉盏。明朝剩把长条换。
<br>
<br>
<br>　　蝶恋花
<br>
<br>　　甲申岁南都作
<br>
<br>　　牢落羁怀愁有信。流水浮生，几见中秋闰。千古诗坛将酒阵。一轮明月消磨尽。八月人间秋满鬓。桂树扶疏，更与秋风近。天上姮娥应有恨。骑鲸人去无人问。
<br>
<br>
<br>　　蝶恋花
<br>
<br>　　白鹿原新斋作
<br>
<br>　　负郭桑麻秋课重。十角黄牛，分去声得山田种。乡社鸡豚人与共。春风渐入浮蛆瓮。绕屋清溪醒午梦。一榻翛然，坐受云山供。四海虚名将底用。一声啼鸟岩花动。
<br>
<br>
<br>　　临江仙
<br>
<br>　　自洛阳往孟津道中作
<br>
<br>　　今古北邙山下路，黄尘老尽英雄。人生长恨水长东。幽怀谁共语，远目送归鸿。盖世功名将底用，从前错怨天公。浩歌一曲酒千锺。男儿行处是，未要论穷通。
<br>
<br>
<br>　　临江仙
<br>
<br>　　饮昆阳官舍，有怀得新
<br>
<br>　　世故迫人无好况，酒杯今日初拈。昆阳城下酹苍蟾。乾坤悲永夜，笳鼓觉秋严。梦寐玉溪溪上路，竹枝斜出青帘。故人白发未应添。浩歌风露下，相望一掀髯。
<br>
<br>
<br>　　临江仙
<br>
<br>　　寄德新丈
<br>
<br>　　自笑此身无定在，北州又复南州。买田何日遂归休。向来元落落，此去亦悠悠。赤日黄尘三百里，嵩丘几度登楼。故人多在玉溪头。清泉明月晓，高树乱蝉秋。
<br>
<br>
<br>　　临江仙
<br>
<br>　　与钦叔饮二首
<br>
<br>　　邂逅一尊文字饮，春风为洗愁颜。花枝入鬓笑诗班。登临千古意，天澹夕阳间。南去北来行老矣，人生茅屋三间。何人得似谢东山。紫箫明月底，高竹倚风鬟。
<br>
<br>
<br>　　临江仙
<br>
<br>　　明月清风无尽藏，平生老子南楼。阎闾谈笑说封侯。谁能知许事，一笑去来休。旧见辋川图画里，十年孤负欢游。百金早晚得菟裘。与君成二老，来往亦风流。
<br>
<br>
<br>　　临江仙
<br>
<br>　　相下与王以道饮，席间走笔为赋。王予东曹掾时同舍郎也
<br>
<br>　　一段江山英秀气，风流天上星郎。烟花故国五云乡。只知心事在，争问鬓毛苍。千古西陵歌舞地，兴来忘却悲凉。相逢一醉莫停觞。东山看老去，湖海永相忘。
<br>
<br>
<br>　　临江仙
<br>
<br>　　西山同钦叔送溪南诗老辛敬之归女几，兼简刘景玄。敬之留别词，并录於此。谁识虎头峰下客，少时有意功名。清朝无路到公卿。萧萧茅屋下，白发老书生。邂逅对床逢二妙，挥毫落纸堪惊。他年联袂上蓬瀛。春风莲烛影，莫问此时情。
<br>
<br>　　自笑此身无定在，风蓬易转孤根。羡君归意满离尊。眼中茅屋兴，稚子已迎门。回首对床灯火处，万山深裹孤村。故人天末赋招魂。新诗凭寄取，憔悴不须论。
<br>
<br>
<br>　　临江仙
<br>
<br>　　世事悠悠天不管，春风花柳争妍。人家寒食尽藏烟。不知何处火，来就客心然。千里故乡千里梦，高城泪眼遥天。时光流转雁飞边。今春看又过，何日是归年。
<br>
<br>
<br>　　临江仙
<br>
<br>　　醉眼纷纷桃李过，雄蜂雌蝶同时。一生心事杏花诗。小桥春寂寞，风雨鬓成丝。天上鸾胶寻不得，直教吹散胭脂。月明千里少姨祠。山中开较晚，应有北阴枝。
<br>
<br>
<br>　　临江仙
<br>
<br>　　李辅之在齐州，予客济源，辅之有和
<br>
<br>　　荷叶荷花何处好，大明湖上新秋。红妆翠盖木兰舟。江山如画里，人物更风流。千里故人千里月，三年孤负欢游。一尊白酒寄离愁。殷勤桥下水、几日到东州。
<br>
<br>　　此下原附李辅之和篇另录
<br>
<br>
<br>　　临江仙
<br>
<br>　　对花怀洛阳旧游
<br>
<br>　　紫玉双华相照映，锦儿仍是琼儿。天边谁与慰相思。洗妆无别物，只有断肠诗。水北水南浑一梦，眼中红袖乌丝。春风同是可怜枝。争教歌酒兴，不似洛阳时。
<br>
<br>
<br>　　临江仙
<br>
<br>　　赠仲经女子楚楚
<br>
<br>　　阿楚新来都六岁，掌中一捻娇春。诗中有笔画难真。芝香云作朵，鱼细锦为鳞。旧说张门多静女，更和灵照情亲。夸谈体遣孔兄瞋。异时看小妹，林下谢夫人。
<br>
<br>
<br>　　临江仙
<br>
<br>　　内乡寄嵩前故人
<br>
<br>　　昨夜半山亭下醉，洼尊今日留题。放船直到淅江西。冰壶天上下，云锦树高低。世上红尘争白日，山中太古熙熙。外人初到故应迷。桃花三百里，浑是武陵溪。
<br>
<br>
<br>　　临江仙
<br>
<br>　　内乡北山
<br>
<br>　　夏馆秋林山水窟，家家林影湖光。三年间为一官忙。簿书愁里过，笋蕨梦中香。父老书来招我隐，临流已盖茅堂。白头兄弟共论量。山田寻二顷，他日作桐乡。
<br>
<br>
<br>　　临江仙
<br>
<br>　　孟津河山亭同钦叔赋，因寄希颜兄
<br>
<br>　　试上古城城上望，水光天影相涵。都将形胜入高谈。河山君与我，独恨少髯参。造化戏人儿女剧，狙公暮四朝三。百年都合付薰酣。人家谁有酒，吾与典春衫。
<br>
<br>
<br>　　江月晃重山
<br>
<br>　　初到嵩山时作
<br>
<br>　　塞上秋风鼓角，城头落日旌旗。少年鞍马适相宜。从军乐，莫问所从谁。候骑才通蓟北，先声已动辽西。归期犹及柳依依。春闺月，红袖不须啼。
<br>
<br>
<br>　　虞美人
<br>
<br>　　题苏小小图
<br>
<br>　　桐阴别院宜清昼。入坐春山秀。美人图子阿谁留。都是宣和名笔内家收。莺莺燕燕分飞后。粉澹梨花瘦。只除苏小不风流。倒插一枝萱草凤钗头。
<br>
<br>
<br>　　虞美人
<br>
<br>　　樱桃元是仙郎种。次第芳菲动。开残山杏没都红。一树梨花如雪月明中。三生蝶化南华梦。只有情缘重。曲阑幽径小帘栊。好共扫眉才子管春风。
<br>
<br>
<br>　　小重山
<br>
<br>　　醉尽春风意未阑。缠头双凤锦、觅端端。多情胡蝶送归鞍。扬州梦，芍药荐金盘。罗幌酒醒寒。灯前朱麝浅、翠螺残。一春心事苎衣宽。青鸾客，楼外日三竿。
<br>
<br>
<br>　　小重山
<br>
<br>　　酒冷灯青夜不眠。寸肠千缕、两相牵。鸳鸯秋雨半池莲。分飞苦，红泪晓风前。天远雁翩翩。雁来人北去、远如天。安排心事待明年。无情月，看待几时圆。
<br>
<br>
<br>　　鹊桥仙
<br>
<br>　　同钦叔钦用赋梅
<br>
<br>　　孤根渐暖，芳魂乍返，待吐檀心又懒。未先拈出一枝香，算只是、司花会拣。情缘未断，韶华易减，早去寻芳已晚。东风容易莫吹残，暂留与、何郎慰眼。
<br>
<br>
<br>　　鹊桥仙
<br>
<br>　　梨花春暮，垂杨秋晚，归袖无人重挽。浮云流水十年间，算只有、青山在眼。风台月榭，朱唇檀板，多病全疏酒盏。刘郎争得似当时，比前度、心情又减。
<br>
<br>
<br>　　鹊桥仙
<br>
<br>　　乙未三月，冠氏紫微观桃符上，开花一枝。予与杨焕然共叹，以为此亦当却一春耶，因取此意作此以自喻云
<br>
<br>　　槐根梦觉，瓜田岁暮，白发新来无数。长安迁客望朱崖，未唤得、烟霄失路。西州芍药，南州琼树，香满云窗月户。蒺藜沙上野花开，也算却、春风一度。
<br>
<br>
<br>　　惜分飞
<br>
<br>　　戏王鼎玉同年
<br>
<br>　　人见何郎新来瘦。不见天寒翠袖。绣被熏香透。几时却似鸳鸯旧。九十日春花在手。可惜欢缘未久。去去休回首。柔条去作谁家柳。
<br>
<br>
<br>　　南乡子
<br>
<br>　　一雨浣年芳。燕燕莺莺满洛阳。梨雪渐空桃李过，风光。恰到风流睡海棠。何处最难忘。杨柳高楼近苑墙。唤取分司狂御史，何妨。暂醉佳人锦瑟傍。
<br>
<br>
<br>　　南乡子
<br>
<br>　　烟草人西州。暮雨千山独倚楼。不似秦东亭上饮，风流。翠袖春风两玉舟。事去重回头。却是多情不自由。为向河阳桃李道，休休。青鬓能堪几度愁。
<br>
<br>
<br>　　南乡子
<br>
<br>　　风雨送春忙，烂醉花时得几场。枝上桃花吹尽也，残芳。一片春风一片香。少日为花狂，老去逢春只自伤。回首十年欢笑处，难忘。一曲悲歌泪数行。
<br>
<br>
<br>　　南乡子
<br>
<br>　　少日负虚名。问舍求田意未平。南去北来今老矣，何成。一线微官误半生。孤影伴残灯。万里灯前骨肉情。短发抓来看欲尽，天明。能是青青得几茎。
<br>
<br>
<br>　　南乡子
<br>
<br>　　幽意曲中传。总是才情得处偏。唱到断肠声欲断，还连。一串骊珠个个圆。画扇绮罗筵。韩马风流在眼前。坐上有人持酒听，凄然。梦里梁园又一年。
<br>
<br>
<br>　　踏莎行
<br>
<br>　　微步生尘，残妆晕酒。朱门如海空回首。东风正有去年花，柔条去作谁家柳。细雨春寒，青灯夜久。孤衾未暖还分手。梦中见也不多时，怎生望得长相守。
<br>
<br>
<br>　　桃园忆故人
<br>
<br>　　代赠良佐所亲
<br>
<br>　　楚云不似阳台旧，只是无心出岫。竹外天寒翠袖。寂寞啼妆瘦。弦声宛转春风手。殢得行人病酒。明日西城回首。肠断江南柳。
<br>
<br>　　以上强村丛书本遗山乐府卷中间以凌张诸本校订
<br>
<br>
<br>　　鹧鸪天
<br>
<br>　　隆德故宫，同希颜饮叔知几诸人赋
<br>
<br>　　临锦堂前春水波。兰皋亭下落梅多。三山宫阙空瀛海，万里风埃暗绮罗。云子酒，雪儿歌。留连风月共婆娑。人间更有伤心处，柰得刘伶醉后何。
<br>
<br>
<br>　　鹧鸪天
<br>
<br>　　木犀
<br>
<br>　　桂子纷翻浥露黄。桂华高韵静年芳。蔷薇水润宫衣软，婆律膏清月殿凉。云岫句，海仙方。情缘心事两难忘。衰莲枉误秋风客，可是无尘袖里香。
<br>
<br>
<br>　　鹧鸪天
<br>
<br>　　零落栖迟感兴多。酒杯直欲卷银河。人间清镜悲华发，世外仙棋烂斧柯。长袖舞，抗音歌。月明人影两婆娑。醉来知被旁人笑，无柰风情未减何。
<br>
<br>
<br>　　鹧鸪天
<br>
<br>　　莲
<br>
<br>　　瘦绿愁红倚暮烟。露华凉冷洗婵娟。含情脉脉知谁怨，顾影依依定自怜。风送雨，水连天。凌波无梦夜如年。何时北渚亭边月，狼藉秋香拂画船。
<br>
<br>
<br>　　鹧鸪天
<br>
<br>　　孟津作
<br>
<br>　　总道忘忧有杜康。酒逢欢处更难忘。桃红李白春千树，古是今非笑一场。歌浩荡，墨淋浪。银钗缟袂满邻墙。百年得意都能几，乞与儿曹说醉狂。
<br>
<br>
<br>　　鹧鸪天
<br>
<br>　　与钦叔京甫市饮
<br>
<br>　　楼上歌呼倒接＊。楼前分手却相携。雨前雨后花枝减，州北州南酒价低。怜木雁，笑醯鸡。鹤长凫短几时齐。醒来门外三竿日，卧听春泥过马蹄。
<br>
<br>
<br>　　鹧鸪天
<br>
<br>　　中秋夜饮倪文仲家莲花白，醉中赋此
<br>
<br>　　月窟秋清桂叶丹。仙家酿熟水芝残。香来宝地三千界，露入金茎十二盘。天澹澹，夜漫漫。五湖豪客酒肠宽。醉来独跨苍鸾去，太华峰高玉井寒。
<br>
<br>　　莲为水芝见崔豹古今注此下原附李仁卿同赋二首另录
<br>
<br>
<br>　　鹧鸪天
<br>
<br>　　效朱希真体
<br>
<br>　　十步宫香出绣帘。恼人帘底月纤纤。五花骄马垂杨渡，孤负仙郎侧帽檐。秋澹澹，酒厌厌。新诗和恨入香奁。相思恰似鸳鸯锦，一夜新凉一夜添。
<br>
<br>
<br>　　鹧鸪天
<br>
<br>　　效东坡体
<br>
<br>　　煮酒青梅入坐新。姚家池馆宋家邻。楼中燕子能留客，陌上杨花也笑人。梁苑月，洛阳尘。少年难得是闲身。殷勤昨夜三更雨，胜醉东城一日春。
<br>
<br>
<br>　　鹧鸪天
<br>
<br>　　读李崖州诗有感，何处新生黄雀儿，飞来直上最高枝。侧头撼脑南园里，将谓春光总属伊
<br>
<br>　　姚宋光明到此家。争教老作贾长沙。碧山也要崖州住，百帀千遭绕郡衙。南苑月，曲江花。青云轩盖满京华。新生黄雀君休笑，占了春光却被他。
<br>
<br>
<br>　　鹧鸪天
<br>
<br>　　宫体八首
<br>
<br>　　候馆灯昏雨送凉。小楼人静月侵床。多情却被无情恼，今夜还如昨夜长。金屋暖，玉炉香。春风都属富家郎。西园何限相思树，辛苦梅花候海棠。
<br>
<br>
<br>　　鹧鸪天
<br>
<br>　　憔悴鸳鸯不自由。镜中鸾舞只堪愁。庭前花是同心树，山下泉分两玉流。金络马，木兰舟。谁家红袖水西楼。春风殢杀官桥柳，吹尽香绵不放休。
<br>
<br>
<br>　　鹧鸪天
<br>
<br>　　天上腰枝说馆娃。眼中金翠有芳华。行去著意留歌扇，远柳无情隔钿车。周昉画，洛阳花。一枝浓艳落谁家。春寒恨杀如年夜，庭树阴阴欲暮鸦。
<br>
<br>
<br>　　鹧鸪天
<br>
<br>　　小字缭绫写欲成。印来眉黛绿分明。水流刻漏何曾住，玉作弹棋尽未平。愁易积，梦频惊。闲衾敧卧觉霜清。月明不放寒枝稳，夜夜乌啼彻五更。
<br>
<br>
<br>　　鹧鸪天
<br>
<br>　　自在晴云覆苑墙。徘徊明月驻清光。已看红袖沾芳酒，犹认宫螺映绮窗。金翡翠，绣鸳鸯。春风花暖柳绵香。殷勤未数闲情赋，不愿将身作枕囊。
<br>
<br>
<br>　　鹧鸪天
<br>
<br>　　复幕重帘锦作天。金荷银烛夜如年。汉皋解佩终疑梦，缑岭吹笙恰是仙。花一梦，柳三眠。春风无意惜芳妍。罗裙细看轻盈态，元在腰肢婀娜边。
<br>
<br>
<br>　　鹧鸪天
<br>
<br>　　八茧吴蚕剩欲眠。东西荷叶两相怜。一江春水何年尽，万古清光此夜圆。花烂锦，柳烘烟。韶华满意与欢缘。不应寂寞求凰意，长对秋风泣断弦。
<br>
<br>
<br>　　鹧鸪天
<br>
<br>　　好梦初惊百感新。谁家歌管隔墙闻。残灯收罢空明月，腊雪消融更暮云。莺有伴，雁离群。西窗寂寞酒微醺。春寒留得梅花在，剩为何郎瘦几分。
<br>
<br>
<br>　　鹧鸪天
<br>
<br>　　少日骊驹白玉珂。灵砂犀角费频磨。西城灯火长安梦，满意春风似两坡。流素月，澹秋河。百年狂兴一声歌。醉归扶路人应笑，头上花枝柰老何。
<br>
<br>
<br>　　鹧鸪天
<br>
<br>　　拍塞车箱满载书。梁鸿元与世相疏。只缘携手成归计，不恨埋头屈壮图。苍玉研，古铜壶。坐看儿辈了耕锄。年年此日如川酒，千尺青松尽未枯。
<br>
<br>
<br>　　鹧鸪天
<br>
<br>　　长恨箫声隔粉墙。争教移住五云乡。一溪春水关何事，流水桃花赚阮郎。风搅梦，月侵床。情缘消得海生桑。鸳鸯不锁黄金殿，雌蝶雄蜂枉断肠。
<br>
<br>
<br>　　鹧鸪天
<br>
<br>　　酒兴浓於琥珀浓。争教相望水西东。人家寒食清明后，天气轻烟细雨中。花不尽，柳无穷。赏心难是此时同。阿连近日歌喉稳，唱得春窗烛影红。
<br>
<br>
<br>　　鹧鸪天
<br>
<br>　　短发如霜久已拚。无冠可挂更须弹。初闻古寺多伥鬼，又说层冰有热官。闲处坐，静中看。时情天意酒杯干。篱边老却陶潜菊，一夜西风一夜寒。
<br>
<br>
<br>　　鹧鸪天
<br>
<br>　　华表归来老令威。头皮留在姓名非。旧时逆旅黄梁饭，今日田家白板扉。沽酒市，钓鱼矶。爱闲真与世相违。墓头不要征西字，元是中原一布衣。
<br>
<br>
<br>　　鹧鸪天
<br>
<br>　　抛却浮名恰到闲。却因猥懒得颟顸。从教道士夸悬解，未信禅和会热谩。山院静，草堂宽。一壶浊酒两蒲团。题诗寄与王夫子，乘兴时来看药阑。
<br>
<br>
<br>　　鹧鸪天
<br>
<br>　　只近浮名不近情。且看不饮更何成。三杯渐觉纷华近，一斗都浇块磊平。醒复醉，醉还醒。灵均憔悴可怜生。离骚读杀浑无味，好个诗家阮步兵。
<br>
<br>
<br>　　鹧鸪天
<br>
<br>　　枕上清风午梦残。华胥东望海漫漫。湖山似要闲身管，花柳难将病眼看。三径在，一枝安。小斋容膝有馀宽。鹿裘孤坐千峰雪，耐与青松老岁寒。
<br>
<br>
<br>　　鹧鸪天
<br>
<br>　　总道狙公不易量。朝三暮四尽无妨。旧时邺下刘公干，今日家中白侍郎。歌浩荡，酒淋浪。浮云身世两相忘。孤峰顶上青天阔，独对春风舞一场。
<br>
<br>　　村里黄幡绰，家中白侍郎，石曼卿诗
<br>
<br>
<br>　　鹧鸪天
<br>
<br>　　白白红红小树花。春风满意与铅华。烟霄自属千金马，月旦真成两部蛙。诸葛菜，邵平瓜。白头孤影一长嗟。南园睡足松阴转，无数蜂儿趁晚衙。
<br>
<br>
<br>　　鹧鸪天
<br>
<br>　　偃蹇苍山卧北冈。郑庄场圃入微茫。即看花树三春满，旧数松风六月凉。蔬近井，蜜分房。茅斋坚坐有藜床。傍人错比扬雄宅，笑杀韩家昼锦堂。
<br>
<br>
<br>　　鹧鸪天
<br>
<br>　　薄命妾辞三首
<br>
<br>　　复幕重帘十二楼。而今尘土是西州。香云已失金钿翠，小景犹残画扇秋。天也老，水空流。春山供得几多愁。桃花一簇开无主，尽著风吹雨打休。
<br>
<br>
<br>　　鹧鸪天
<br>
<br>　　薄命妾辞
<br>
<br>　　颜色如花画不成。命如叶薄可怜生。浮萍自合无根蒂，杨柳谁教管送迎。云聚散，月亏盈。海枯石烂古今情。鸳鸯只影江南岸，肠断枯荷夜雨声。
<br>
<br>
<br>　　鹧鸪天
<br>
<br>　　薄命妾辞
<br>
<br>　　一日春光一日深。眼看芳树绿成阴。娉婷卢女娇无柰，流落秋娘瘦不禁。霜塞阔，海烟沈。燕鸿何地更相寻。早教会得琴心了，醉尽长门买赋金。
<br>
<br>
<br>　　鹧鸪天
<br>
<br>　　玉立芙蓉镜里看。铅红无地著边鸾。半衾幽梦香初散，满纸春心墨未乾。深院落，曲阑干。旧欢新恨苎衣宽。几时忘得分携处，黄叶疏云渭水寒。
<br>
<br>
<br>　　鹧鸪天
<br>
<br>　　百啭娇莺出画笼。一双蝴蝶殢芳丛。葱茏花透纤纤月，暗澹香摇细细风。情不尽，梦还空。欢缘心事泪痕中。长安西望肠堪断，雾阁云窗又几重。
<br>
<br>
<br>　　鹧鸪天
<br>
<br>　　澹澹青灯细细香。四更人语在幽窗。西风数点迎秋雨，六尺芙蓉满意凉。秦树远，楚天长。绿娇红小负年芳。鸳鸯莫道无离恨，锁向金笼恰是双。
<br>
<br>
<br>　　鹧鸪天
<br>
<br>　　著意寻春苦未迟。无情风雨妒芳期。青楼天远无书到，绣被寒多只梦知。云澹泞，月低迷。洛阳山色见愁眉。何时重解香罗带，细看春风玉一围。
<br>
<br>
<br>　　品令
<br>
<br>　　清明夜，梦酒间唱田不伐映竹园啼鸟乐府，因记之
<br>
<br>　　西斋向晓。窗影动、人声悄。梦中行处，数枝临水，幽花相照。把酒长歌，犹记竹间啼鸟。风流易老。更常被、闲愁恼。年年春事，大都探得，欢游多少。一夜狂风，又是海棠过了。
<br>
<br>
<br>　　浪淘沙
<br>
<br>　　诗句入冥搜。欲写还休。人间情是阿谁留。千丈游丝不落地，风外悠悠。烟雨晚山稠。人倚西楼。衡阳归雁满沙头。一种江城寒夜客，一种春愁。
<br>
<br>
<br>　　浪淘沙
<br>
<br>　　云外凤凰箫。天上星桥。相思魂断欲谁招。瘦杀三山亭畔柳，不似宫腰。长日篆烟消。睡过花朝。红蔷薇架碧芭蕉。雌蝶雄蜂天不管，各自无聊。
<br>
<br>
<br>　　浪淘沙
<br>
<br>　　春瘦怯春衣。春思低迷。雨声偏与睡相宜。懊恼离愁寻殢酒，已被愁知。烟树望中低，水绕山围。丁宁双燕话心期。昨夜狂风花在否，明日郎归。
<br>
<br>
<br>　　浪淘沙
<br>
<br>　　金翠画屏山。万髻千鬟。桃源楼阁五云间。恨杀芙蓉城下客，不借青鸾。风雨杏花残。芳意都阑。一灯孤影小窗间。绣被熏来香欲尽，只是春寒。
<br>
<br>
<br>　　浪淘沙
<br>
<br>　　杨柳日三眠。桃李争妍。千金谁许占芳年。买得闲愁无处著，却恨春偏。流水武陵源。梦引愁牵。东风归兴雁翩翩。试问西窗前夜月，几度先圆。
<br>
<br>
<br>　　浪淘沙
<br>
<br>　　芳树翠烟重。残角疏钟。落花飞絮一帘风。可惜河阳桃李月，弹指春空。翡翠合欢笼。相望西东。锁窗幽梦几回同。料得朱门歌舞罢，满袖啼红。
<br>
<br>
<br>　　南柯子
<br>
<br>　　画扇香微远，宫螺意自浓。杏园憔悴五更风。不道六朝琼树卷春空。蝶近花疑笑，犀灵月易通。襄王云雨梦魂中。曾见芙蓉裙衩几多红。
<br>
<br>
<br>　　南柯子
<br>
<br>　　粉澹梨花瘦，香寒桂叶颦。画帘双燕旧家春。曾是玉箫声里断肠人。澹澹催诗雨，迟迟入梦云。武陵流水隔红尘。只怕翠鸾消息未全真。
<br>
<br>
<br>　　南柯子
<br>
<br>　　济川寿席
<br>
<br>　　阀阅真王后，衣冠上客中。路人遥识紫髯翁。争信旧来文赋动南宫。得婿攀龙贵，生男射虎雄。寿筵休放酒尊空。且道几人全福与君同。
<br>
<br>
<br>　　西江月
<br>
<br>　　悬玉微风度曲，熏炉熟水留香。相思夜夜郁金堂。两点春山枕上。杨柳宜春别院，杏花宋玉邻墙。天涯春色断人肠。更是高城晚望。
<br>
<br>
<br>　　人月圆
<br>
<br>　　卜居外家东园
<br>
<br>　　重冈已隔红尘地断，村落更年丰。移居要就，窗中远岫，舍后长松。十年种木，一年种谷，都付儿童。老夫惟有，醒来明月，醉后清风。
<br>
<br>
<br>　　人月圆
<br>
<br>　　玄都观里桃千树，花落水空流。凭君莫问，清泾浊渭，去马来牛。谢公扶病，羊昙挥涕，一醉都休。古今几度，生存华屋，零落山丘。
<br>
<br>
<br>　　太常引
<br>
<br>　　五云楼观日华东。看天上、建章宫。人海混渔龙。比自古、中原更雄。紫垣星月，禁阶灯火，朝马闹晨钟。一梦转头空。恍犹在、邯郸道中。
<br>
<br>
<br>　　太常引
<br>
<br>　　予年廿许，时自秦州侍下，还太原，路出乡绛阳。适郡人为观察判官祖道道傍。少年有与红袖泣别者，少焉车马相及，知其为观察之孙振之也。所别即琴姬阿莲，予尝以诗道其事。今二十五年，岁辛巳，振之因过予，语及旧游，恍如隔世，感念今昔，殆无以为怀，因为赋此
<br>
<br>　　渚莲寂寞倚秋烟。发幽思、入哀弦。高树记离筵。似昨日、邮亭道边。白头青鬓，旧游新梦，相对两凄然。骄马弄金鞭。也曾是、长安少年。
<br>
<br>
<br>　　太常引
<br>
<br>　　官街杨柳絮飞忙。鞍马送年芳。诗兴更教狂。算能醉、花前几场。满城桃李，一枝香雪，不属富家郎。风雨没商量。快来与、梨化洗妆。
<br>
<br>
<br>　　太常引
<br>
<br>　　东原上清宫，同杨飞卿夜话汝梁旧游，追怀钦叔内翰。飞卿名鸿，有诗名东州
<br>
<br>　　十年流水共行云。相见重情亲。沧海坐扬尘。便疑是、前身后身。风台月榭，舞裙歌扇，乐事几回新。莫话洛阳春。更谁似、金銮故人。
<br>
<br>
<br>　　太常引
<br>
<br>　　为东原范尊师寿。范新得曹夫人，所画松上幽人图，上有曹道冲题诗
<br>
<br>　　衣冠人物渺翩翩。天地一臞仙。来自范公泉。管家在、三山洞天。一簪华发，一篇秋水，得意已忘言。图画看他年。与松上、幽人并传。
<br>
<br>
<br>　　眼儿媚
<br>
<br>　　阿仪丑笔学雷家。绕口墨糊涂。今年解道，疏篱冻雀，远树昏鸦。乃公行坐文书里，面皱鬓生华。儿郎又待，吟诗写字，甚是生涯。
<br>
<br>
<br>　　朝中措
<br>
<br>　　永宁时作
<br>
<br>　　连延村落泣阳崖。川路到山回。竹树攒成风月，溪堂隔断尘埃。小亭幽圃，酴醿未过，芍药初开。驴上一壶春，主人莫厌重来。
<br>
<br>
<br>　　朝中措
<br>
<br>　　春闺寂寂掩苍苔。风雨卷春回。拟写碧云心事，笔头无句安排。灯昏酒冷，愁牵梦引，直似秋怀。料得酴醿知我，枕边时有香来。
<br>
<br>
<br>　　朝中措
<br>
<br>　　芦沟河上度旃车。行路看宫娃。古殿吴时花草，奚琴塞外风沙。天荒地老，池台何处，罗绮谁家。梦里数行灯火，皇州依旧繁华。
<br>
<br>
<br>　　朝中措
<br>
<br>　　时情天意枉论量。乐事苦相忘。白酒家家新酿，黄花日日重阳。城高望远，烟浓草澹，一片秋光。故国江山如画，醉来忘却兴亡。
<br>
<br>
<br>　　朝中措
<br>
<br>　　醉来长铗为谁弹。憔悴入函关。一带秦川如画，夕阳仙堂空闲。门边肮脏，胸中磈磊，何苦人间。匹马明年西去，看君射虎南山。
<br>
<br>
<br>　　朝中措
<br>
<br>　　樱桃花下玉亭亭。随步觉春生。处处绮罗丛里，偏他特地分明。韶华似水，棠梨叶吐，杨柳新成。不是低鬟一笑，十分只是无情。
<br>
<br>
<br>　　朝中措
<br>
<br>　　夹衣晨起怯新霜。归路楚山长。只道佳期相误，梦魂夜夜谁行。镜中鸾舞，芝间鹊转，未抵欢狂。都把而今烦恼，见时别与论量。
<br>
<br>
<br>　　朝中措
<br>
<br>　　效俳体
<br>
<br>　　瑞云浮动酒波红。一醉卷愁空。昨日海棠窠下，今朝芍药香中。蜂迎蝶送，珠围翠绕，尽谢春风。管甚碧油堂印，且教临老花丛。
<br>
<br>
<br>　　朝中措
<br>
<br>　　良宵一刻抵千金。孤负百年心。好个一江春水，深来不似情深。一天好事，还教容易，著甚消任。烦恼直须宁耐，不成长似如今。
<br>
<br>
<br>　　朝中措
<br>
<br>　　御香新拆紫囊封。苒苒绿云丛。开晚只嗔寒勒，妆成又怕晴烘。化工也为，花中第一，熏染偏浓。谁有石家红锦，重重围住春风。
<br>
<br>
<br>　　阮郎归
<br>
<br>　　谩郎活计拙於鸠。闲中又过秋。枕书眠了却登楼。贫来颇自由。书咄咄，赋休休。西窗晚更幽。诗家贫杀也风流。家人不用愁。
<br>
<br>
<br>　　阮郎归
<br>
<br>　　为李长源赋
<br>
<br>　　帝城西下望西山。城居岁又残。万家风雪一家寒。青灯语夜阑。人鮓瓮，鬼门关。无穷人往还。求官莫要近长安。长安行路难。
<br>
<br>
<br>　　阮郎归
<br>
<br>　　独木桥体
<br>
<br>　　别郎容易见郎难。千山复万山。杨花帘幕晚风间。愁眉澹澹山。光禄塞，雁门关。望夫元有山。当时只合锁雕鞍。山头不放山。
<br>
<br>
<br>　　清平乐
<br>
<br>　　香团娇小。拍拍春多少。一树铅华春事了。消甚珠围翠绕。生经闹簇枯枝。只愁吹破胭脂。说与东风知道，杏花不看开时。
<br>
<br>
<br>　　清平乐
<br>
<br>　　溪头来去。坐卧沿溪树。管甚人间无著处。已被白云留住。生平不置肝肠。只今物我都忘。说与山中鱼鸟，相亲相近何妨。
<br>
<br>
<br>　　清平乐
<br>
<br>　　太山上作
<br>
<br>　　江山残照。落落舒清眺。涧壑风来号万竅。尽入长松悲啸。井蛙瀚海云涛。醯鸡日远天高。醉眼千峰顶上，世间多少秋毫。
<br>
<br>
<br>　　清平乐
<br>
<br>　　罢镇平归西山草堂
<br>
<br>　　垂杨小渡。处处归鞍驻。八十田翁良愧汝。把酒千言万语。□□细侯竹马相从。笑渠奔走儿童。十里村箫社鼓，依然傀儡棚中。
<br>
<br>
<br>　　清平乐
<br>
<br>　　离肠宛转。瘦觉妆痕浅。飞去飞来双语燕。消息知郎近远。楼前小雨珊珊。海棠帘幕轻寒。杜宇一声春去，树头无数青山。
<br>
<br>
<br>　　清平乐
<br>
<br>　　兰膏香聚。醉枕闻低语。一刻春宵流水去。诉得离情几许。桃花红浅红深。五年烟草归心。留得一枝春在。争教绿叶成阴。
<br>
<br>
<br>　　清平乐
<br>
<br>　　香凝娇聚。玉立临春树。细看司花留意处。都在轻匀浅注。相逢南陌东城。有情只似无情。说与新来憔悴，莺儿不解丁宁。
<br>
<br>
<br>　　清平乐
<br>
<br>　　忆镇阳
<br>
<br>　　悲欢聚散。世事天谁管。梳去梳来双鬓短。镜里看看雪满。燕南十月霜寒。孤身去住都难。何日西窗灯火，眼前儿女团栾。
<br>
<br>
<br>　　清平乐
<br>
<br>　　夜宿奉先，与宗人明道谈天坛胜游，因赋此词。司马子微开元十七年中元日，藏金华丹经於天坛石室。中兴乱后人得之，字画如洛神赋，缣素亦不烂坏。予於山阳一相识家尝见之
<br>
<br>　　丹书碧字。细说金华事。试问谁边堪举似。除却青莲居士。胎仙八表泠风。争教低首樊笼。梦里云装烟驾，倚天坛影西东。
<br>
<br>
<br>　　清平乐
<br>
<br>　　嘲儿子阿宁
<br>
<br>　　娇莺娅姹。解说三生话。试看青衫骑竹马。若个张萱许画。西家撞透烟楼。东家谈笑封侯。莫道元郎小小，明年部曲黄牛。
<br>
<br>
<br>　　清平乐
<br>
<br>　　赠句龙英孺家小女阿金，张仲经二女，名兰兰楚楚
<br>
<br>　　琼枝瑶草。来自三山岛。莫道生男堪慰老。掌上金儿更好。胭脂杏蕾生红。绣襦学弄春风。好共兰兰楚楚，画教乞巧图中。
<br>
<br>
<br>　　浣溪沙
<br>
<br>　　方城仙翁山北水庄成，而良佐以事系狱，以此寄之
<br>
<br>　　百折清泉绕舍鸣。隔年杨柳绿阴成。藕花多处一舟轻。行处自由皆乐事，得来无用是虚名。等闲荣辱不须惊。
<br>
<br>
<br>　　浣溪沙
<br>
<br>　　宿孟津官舍
<br>
<br>　　一夜春寒满下厅。独眠人起候明星。娟娟山月入疏棂。万古风云双短鬓，百年身世几长亭。浩歌聊且慰飘零。
<br>
<br>
<br>　　浣溪沙
<br>
<br>　　外家种德堂
<br>
<br>　　墙外桑麻雨露深。堂前桃李有新阴。高门因见古人心。三世读书无白屋，一经教子胜黄金。小雏先与唤琼林。
<br>
<br>
<br>　　浣溪沙
<br>
<br>　　史院得告归西山
<br>
<br>　　万顷风烟入酒壶。西山归去一狂夫。皇家结网未曾疏。情性本宜闲处著，文章自忖用时无。醉来聊为鼓咙胡。
<br>
<br>
<br>　　浣溪沙
<br>
<br>　　芍药初开百步香，小阑幽徑隔长廊。好花都属富家郎。此乐莫教儿辈觉，老夫聊发少年狂。高烧银烛照红妆。
<br>
<br>
<br>　　浣溪沙
<br>
<br>　　日射云间五色芝。鸳鸯宫瓦碧参差。西山晴雪入新诗。焦土已经三月火，残花犹发万年枝。他年江令独来时。
<br>
<br>　　往年宏辞御题有西山晴雪诗
<br>
<br>
<br>　　浣溪沙
<br>
<br>　　相州西南善应，洹水所从出，风物绝似吾嵩山玉溪，但寒藤老屋，差不及耳
<br>
<br>　　湖上春风散客愁。芳洲烟景记曾游。人家浑似玉溪头。杨柳青旗酤酒市，桃花流水钓鱼舟。红尘鞍马几时休。
<br>
<br>
<br>　　浣溪沙
<br>
<br>　　三台送客，作离合体
<br>
<br>　　锦带吴钩万里行。青云人物旧知名。百壶春酒过清明。渺渺荒陂冰井路，青青杨柳玉关情。斜阳无语下西陵。
<br>
<br>
<br>　　浣溪沙
<br>
<br>　　芳草垂杨长乐坡。两行红粉一声歌。淋漓襟袖酒痕多。梦里翠翘惊堕枕，愁边罗袜见凌波。春寒春瘦夜如何。
<br>
<br>
<br>　　浣溪沙
<br>
<br>　　梦绕桃源寂寞回。春残滋味似秋情。多情翻恨酒为媒。数点雨声风约住，一帘花影月移来。小阑幽径独徘徊。
<br>
<br>
<br>　　浣溪沙
<br>
<br>　　怀李彦深。李，济南人。绣江在长白山下
<br>
<br>　　绿绮尘埃试拂弦。今人谁与子争先。相逢尊酒合留连。金马玉堂梁苑客，岸花汀草绣江船。旧游回首又三年。
<br>
<br>　　此下原有后庭花破子二首及孙正卿和后庭花破子一首，以其均为曲调删去。
<br>
<br>
<br>　　古乌夜啼
<br>
<br>　　玉簪
<br>
<br>　　花中闲远风流。一枝秋。只枉十分清瘦不禁愁。人欲去。花无语。更迟留。记得玉人遗下玉搔头。
<br>
<br>
<br>　　点绛唇
<br>
<br>　　长安中作
<br>
<br>　　沙际春归，绿窗犹唱留春住。问春何处。花落莺无语。渺渺吟怀，漠漠烟中树。西楼暮。一帘疏雨。梦里寻春去。
<br>
<br>
<br>　　点绛唇
<br>
<br>　　宜男
<br>
<br>　　绿澹香浓，旧曾百子池边种。碧筵孤耸。惊堕钗头凤。檀粉轻拈，若怕蜂腰重。天花供。一枝谁送。寂寞南华梦。
<br>
<br>
<br>　　点绛唇
<br>
<br>　　青梅永宁时作
<br>
<br>　　玉叶璁珑，素妆不趁宫黄媚。谢家风致。最得春风意。手把青枝，忆得斜横髻。西州泪。玉觞无味。强为清香醉。
<br>
<br>
<br>　　点绛唇
<br>
<br>　　痛负花朝，半春犹在长安道。故园春早。红雨深芳草。愁里花开，愁里花空老。西归好。一尊倾倒。乞与花枝恼。
<br>
<br>
<br>　　点绛唇
<br>
<br>　　梦里梁园，暖风迟日熏罗绮。满城桃李。车马红尘起。客枕三年，故国云千里。更残未。夜寒如水。茅屋清霜底。
<br>
<br>
<br>　　点绛唇
<br>
<br>　　国艳天香，一丛百朵开来半。燕忙莺乱。要结寻芳伴。买断春风，醉倒应须拚。清尊满。谢家池馆。岁岁年年看。
<br>
<br>
<br>　　点绛唇
<br>
<br>　　寄李辅之
<br>
<br>　　生死论交，有情何似无情好。满前花草。更觉今年老。塞上春迟，湖上春风早。东州道。几时飞到。烂醉红云岛。
<br>
<br>
<br>　　点绛唇
<br>
<br>　　十六芳年，锦儿娇小琼儿秀。海棠红皱。恰到愁时候。天上歌声，未省人间有。休回首。渭城烟柳。肠断离亭酒。
<br>
<br>
<br>　　诉衷情
<br>
<br>　　万人如海一身藏。随例大家忙。东华软红尘土，俗损谢三郎。兰若寺，玉溪庄。两茅堂。鸡豚乡社，鹅鸭比邻，好个嵩阳。
<br>
<br>
<br>　　诉衷情
<br>
<br>　　升平责望富民侯。愁损抱官囚。自家本元烦恼，闹处要钻头。山崦寺，水心楼。去来休。醉扶归路，鼓吹鸣蛙，部曲黄牛。
<br>
<br>
<br>　　诉衷情
<br>
<br>　　仲经举儿，小字高闾，所居名高斋
<br>
<br>　　行斋活计五车书。真欲釜生鱼。天公也相料理，新得掌中珠。看骥子，弄鵷雏。最怜渠。青衫竹马，后日迎门，好个高闾。
<br>
<br>
<br>　　采桑子
<br>
<br>　　儿家门户重掩，郎住墙东。枉破春工。万紫千红一夜风。伯劳分背西飞燕，何日相逢。纵得相逢。海阔天高处处同。
<br>
<br>
<br>　　谒金门
<br>
<br>　　罗衾薄。帘外五更风恶。醉后题诗浑忘却。乌啼残月落。憔悴何郎东阁。病酒不禁重酌。袖里梅花春一握。幽怀无处托。
<br>
<br>
<br>　　好事近
<br>
<br>　　冬夜有怀
<br>
<br>　　梦里十年心，情味梦回犹恶。枕上数行清泪，被惊乌啼落。西窗瓶水夜深寒，梅花瘦如削。只有一枝春在，问东君留著。
<br>
<br>　　以上强村丛书本遗山乐府卷下
<br>
<br>
<br>　　朝中措
<br>
<br>　　贺张伯宁家儿子犀郎晬日
<br>
<br>　　骊珠光彩照燕南。喜气溢街谈。未到灵椿丹桂，一枝先看宜男。明年人日，探官贴子，已具新衔。管甚犀郎小小，安排竹马青衫。
<br>
<br>　　赵万里据翰墨大全丙集三补遗案赵万里据翰墨大全丙集十四，补感皇恩水上觅红云一首，已见五卷本一。又周泳先据明曹璇琼花集，补好问望江南维扬好灵宇看琼花一首乃宋韩琦词。
<br>
<br>
<br>　　满江红
<br>
<br>　　再过水南
<br>
<br>　　问柳寻花，津桥路、年年寒节。佳丽地、梁园池馆，洛阳城关。白鹤重来人换世，凄凉一树梅花发。记水南、昨暮赏春回，今华发。金缕唱，龙香拨。云液暖，琼杯滑。料羁愁千种，不禁掀豁。老眼只供他日泪，春风竟是谁家物。恨马头、明月更多情，寻常缺。
<br>
<br>
<br>　　满江红
<br>
<br>　　三泉醉饮
<br>
<br>　　桃李漫山，风日暖、朝来开彻。东溪上、落花流水，暮春三月。一片花飞春意减，有花堪折君须折。恨百年、春事短长亭，匆匆别。金缕唱，金蕉拍，休直待，芳华歇。到绿阴青子，只供愁绝。坐上常看尊有酒，镜中莫管头如雪。料醉来、人说次公狂，从渠说。
<br>
<br>
<br>　　念奴娇
<br>
<br>　　饮浑源岳神仙会（张家＊南塘本订误云，会疑当作馆。）
<br>
<br>　　小山招饮，恨还丹、不至人间豪杰。南渡衣冠多励集，萧洒兰亭三月。陶冶襟灵，留连光景，觞咏今无复。黄垆虽近，老怀空感存殁。谁办八表神游，古来登览，此日俱湮没。天景云光摇醉眼，兴在珠宫瑶阙。布席崧台，脱巾石壁，散我萧萧发。短歌悲慨，海涛响振林樾。
<br>
<br>
<br>　　摸鱼儿
<br>
<br>　　忆元龙、旧家湖海，不应年鬓衰槁。翩翩竹马儿童喜，惊儿汉江归报。归计早。黄金印、征西已付诸郎了。红云仙岛。渺千里移春，浓薰细染，春意已倾倒。西溪上，玉镜修眉翠扫。题诗曾许谁到。溪亭未入奚奴锦，望断绿波春草。君且道。人间世、虚名得似欢游好。风流未老。约款段随车，鸱夷载酒，迎我霜陵道。
<br>
<br>
<br>　　摸鱼儿
<br>
<br>　　楼桑呼汉昭烈庙
<br>
<br>　　问楼桑、故居无处。青林留在祠宇。荒坛社散鸟声□，寂寞汉家箫鼓。春已暮。君不见、锦城花重惊风雨。刘郎良苦。尽玉垒青云，锦江秀色，办作一丘土。西山好，满意龙盘虎踞。登临感怆千古。当时诸葛成何事，伯仲果谁伊吕。还自语。缘底事、十年来往燕南路。征鞍且驻。就老瓦盆边，田翁共饮，携手醉乡去。
<br>
<br>
<br>　　八声甘州
<br>
<br>　　半仙亭篮舆雪中回，黄绸日高眠。儿婚女嫁，奴耕婢织，共有住山缘。梦里松腴酿熟，竹港咽冰泉。万古霜空月，此夜清妍。不爱朝台暮省，爱渼陂鱼艇，杜曲山田。更昭阳遗稿，有意续伶玄。定谁共、旧家研削，要徘徊、观顾影烛花前。西归好、春风未老，留待明年。
<br>
<br>
<br>　　蝶恋花
<br>
<br>　　春到桃源人不到。白发刘郎，误入红云岛。著意酬春还草草。东风一夜花如扫。过眼风花人自恼。已□寻芳，更约明年早。天若有情天亦老。世间原只无情好。
<br>
<br>
<br>　　蝶恋花
<br>
<br>　　同乐舜咨郎中梦梅
<br>
<br>　　梅信初传金点小。翠羽多情，尽耐风枝袅。乞与吟鞋□百绕。小窗月暗人声悄。枕上诗成还自笑。万斛清愁，换得春多少。临水幽姿空自照。罗浮册下孤村晓。
<br>
<br>
<br>　　醉花阴
<br>
<br>　　候馆青灯淡相对。夜迢迢无奈。掩泪惜分飞，好梦空回，留得闲愁在。同心易绾双罗带。只连环难解。且莫望归鞍，尽眼西山，人更西山外。
<br>
<br>
<br>　　凤凰台上忆吹箫
<br>
<br>　　宝靥留香，锦书封泪，要教恼乱愁肠。恨镜鸾双舞，辜负欢狂。日日东城望眼，但暮云、烟树微茫。人何处，浓阴静院，明月幽窗。东风万红千紫，算只有寒梅，瘦得何郎。想淡妆无语，孤影昏黄。好在蓝桥旧路，也便（下缺）
<br>
<br>　　下缺十六字□□以上十首见石莲庵汇刻遗山先生新乐府五卷本卷一，间以南塘本校。
<br>
<br>
<br>　　感皇恩
<br>
<br>　　寿韩侯恬然
<br>
<br>　　水上觅红云，云藏仙岛。云外晴峰翠於扫。东园行乐，一洗山林枯槁。万金谁办得、安闲早。石上玉芝，松间瑶草。容易休教使君老。寿杯宫袖，醉眼风荷翻倒。锦堂花与月、年年好。
<br>
<br>
<br>　　感皇恩
<br>
<br>　　张侯寿席此州乐府垂杨一曲方盛
<br>
<br>　　天外想春来，春来天上。乐府垂杨动新唱。扁舟西子，并与云帆无恙。五湖将底用，黄金像。水阁清深，晴楼萧爽。丝竹留教助清赏。松腴仙酎，万斛溪泉供酿。寿杯先领取、山中相。
<br>
<br>
<br>　　临江仙
<br>
<br>　　张光甫家儿子咬驴
<br>
<br>　　膝上添丁郎小小，鵷雏彩鹤初匀。书堂合与孟家邻。诵诗琴解□，论学墨沾唇。头玉嶢嶢眉刷翠，更将秋水为神。看花留待百年春。金鞍南陌上，惊动洛阳人。
<br>
<br>
<br>　　临江仙
<br>
<br>　　连日湖亭风色好，今朝赏遍东城。主人留客过清明。小桃如欲语，杨柳更多情。为爱暮云芳草句，一杯聊听新声。水流花落叹浮生。故园春更晚，时节已啼莺。
<br>
<br>
<br>　　临江仙
<br>
<br>　　赠答飞卿弟
<br>
<br>　　壮岁论交今晚岁，只君知我平生。六年相望若为情。吕安思叔夜，残月配长庚。济上买田堪共隐，嵩丘朝暮阴晴。紫云仙季白云兄。风流成二老，林下看升平。
<br>
<br>
<br>　　临江仙
<br>
<br>　　唐子西酒名齐物论，又曰养生主
<br>
<br>　　谁唤提壶沽美酒，浮生多负欢游。窗明窗暗百年休。凉风催雁过，春水带花流。仰视浮云空自诳，往还岁月悠悠。三山那有凤麟洲。一杯齐物论，千古醉乡侯。
<br>
<br>
<br>　　摊破浣溪沙
<br>
<br>　　代赠仲经所亲
<br>
<br>　　锦瑟花年燕子楼。楚云湘雨等闲休。留在贞元供奉曲，尽风流。约略睡痕妆镜晚，留连香韵琐窗秋。总道竹西歌吹好，去来休。
<br>
<br>
<br>　　浣溪沙
<br>
<br>　　别纬文张兄
<br>
<br>　　欹枕寒鸦处处听。花前雁后数归程。小红灯影闹春城。两地相望今夜月，一尊不尽故人情。老怀牢落向谁倾。
<br>
<br>
<br>　　浣溪沙
<br>
<br>　　画出清明二月天。山城三月只萧然。闲门日日枕书眠。川下杏花浑欲雪，山中杨柳不成烟。春风回首又明年。
<br>
<br>
<br>　　朝中措
<br>
<br>　　綦君美东海名家，大父内翰海陵朝以文章显，出刺吾州。君美以荫补，尝令湖城，晚得儿子古桂，因为赋此
<br>
<br>　　添盆瓣喜万家传。满意掷金钱。仙果休嗔生晚，灵椿最得春偏。隆颅犀角，丹砂一指，玉润松坚。看取翰林枝叶，却如东海当年。
<br>
<br>
<br>　　朝中措
<br>
<br>　　周帅花堂紫牡丹
<br>
<br>　　芳苞初破紫霞杯。香动绿云堆。只道人间花尽，争知天上春回。朝吟暮绕，使君情重，不厌频来。好把韶华留住，莫教百朵齐开。
<br>
<br>
<br>　　朝中措
<br>
<br>　　寄杨漕
<br>
<br>　　秋鸿社燕偶相逢。鞍马又西东。孤负水南三月，安排万紫千红。旧游新梦，绿波南浦，黄叶西风。任是麒麟阁上，争如鹦鹉杯中。
<br>
<br>
<br>　　朝中措
<br>
<br>　　小儿子生，适有遗羽阳宫瓦者，因以羽阳字之
<br>
<br>　　添丁名字入新收。一长看过头。拾得羽阳宫瓦，不愁撞透烟楼。遗山野客，求田问舍，梦想南州。说甚河东三凤，安排老□班彪。
<br>
<br>
<br>　　秋色横空
<br>
<br>　　松液香凝。澹幽姿一洗，若下宜城。甘腴小苦中山赋，千古齿颊春生。灯花喜，缸面清。爱竹港、冰泉落枕声。恰值刘纲夫妇、此日丹成。云峰翠殿画屏。更晴楼水阁，树拥烟横。留连光景中年，要歌管淘写襟灵。人间世，身外名。笑朝马晨钟梦易惊。且留看神仙，白昼地行。
<br>
<br>
<br>　　思仙会
<br>
<br>　　效杨吏部礼
<br>
<br>　　人无百年人，枉作千年计。傀儡棚头，看过几场兴废。朱颜易改，可惜欢娱地。劝君酒，唱君歌，为君醉。沧溟一叶，正在横流际。阮籍途穷，啼得血流何济。天公老大，不管人间世。莫莫休休。莫问甚底。
<br>
<br>
<br>　　渔家傲
<br>
<br>　　午醉醒来春欲去。莺儿燕子都无语。好个一春行乐处。花无数。宝钗贳酒花前舞。十里驿亭杨柳树。多情折断青青缕。春到去时留不住。留不住。西城日日风和雨。
<br>
<br>
<br>　　喜迁莺
<br>
<br>　　云雷天造。快嫖姚玉节，生平豪妙。野宿貔貅，江横组练，画角一声霜晓。鱼鸟简书知畏，草木威名先到。更谁似，并虎头飞将，封侯差早。谈笑。尊俎地，兵卫画戟，燕寝凝香好。伏枥雄心，缺壶高唱，意气不妨倾倒。父子一门忠力，唯有君恩须报。济时了。看郎山长对，元勋难老。
<br>
<br>　　以上十七首见石莲庵汇刻遗山先生新乐府五卷本卷二，间以南塘本校
<br>
<br>
<br>　　鹧鸪天
<br>
<br>　　山阳七圣堂
<br>
<br>　　沙岸萦回入草泥。霜余烟景自凄迷。树嫌川近重重掩，云要村深故故低。茅盖屋，稻分畦。何人今日此幽栖。十年来往山阳道，只□清溪过马蹄。
<br>
<br>
<br>　　定风波
<br>
<br>　　三乡光武庙，怀故人刘公景玄
<br>
<br>　　熊耳东原汉故宫。登临犹记往年同。底事爱君诗句好。解道。河山浮动酒杯中。存没悠悠三十载。谁会。白头孤客坐书空。黄土英雄何处在。须待。醉寻萧寺哭春风。
<br>
<br>
<br>　　定风波
<br>
<br>　　离合悲欢酒一壶。白头红颊醉相扶。见说德星今又聚。何处。范家亭上会周吴。造物有情留此老。人道。洛西清燕百年无。六客不争前与后。好□。龙眠老笔画新图。
<br>
<br>　　永宁范使君园亭，会汝南周国器，汾阳任亨甫、北燕吴子英、赵郡苏君显、淄川李德之、用东坡体。拟六客词
<br>
<br>
<br>　　定风波
<br>
<br>　　儿子中中百晬日作
<br>
<br>　　五色莲盆玉雪肌。青搽红抹总相宜。且道生男何足爱。争奈。隆颅犀角眼中稀。六十平头年运好。投老。大儿都解把锄犁。醉眼看花驴背上。豪放。阿龄扶路阿中随。
<br>
<br>
<br>　　定风波
<br>
<br>　　何处如今更有诗。争教风鬓见横枝。诗到梅边谁最似。除是。玉颜寂寞酒清时。为向云间公子道。闻早。安排欢赏惜幽姿。十日留花花未遇。容我。醉围红袖写鸟丝。
<br>
<br>
<br>　　婆罗门引
<br>
<br>　　过孟津河山亭故基
<br>
<br>　　短衣匹马，白头重过洛阳城。百年一梦初惊。寂寞高秋云物，残照半林明。澹横舟古渡，落雁寒汀。河山故亭。人与镜、两峥嵘。争信黄垆此日，深谷高陵。一时朋辈，谩留住、穷途阮步兵。尊俎地、谁慰飘零。
<br>
<br>
<br>　　婆罗门引
<br>
<br>　　兖州龙兴阁感遇
<br>
<br>　　峄山霁雪，九层飞观郁峥嵘。风烟画出新亭。老眼来今往古，天地两无情。但浮云平野，短日芜城。酒狂步兵。书与剑、此飘零。为问云间鸡犬，几度丹成。停杯不语，竟何用、千秋身后名。休自倚、湖海平生。
<br>
<br>
<br>　　婆罗门引
<br>
<br>　　亦名菊潭秋
<br>
<br>　　商於六里，野塘千古□烟霞。灵苗郁郁无涯，浩荡青冥风露，金素发清华。散霜丛弥岸，月影明沙。仙经浪夸。种瑶草、养铅砂。争信琼杯芳荐，药镜黄芽。秋香晚节，也分到、山中宰相家。休更羡、刘阮桃花。
<br>
<br>
<br>　　梅花引
<br>
<br>　　墙头红杏粉光匀。宋东邻。见郎频。肠断城南消息未全真。拾得杨花双泪落，江水阔、年年燕语新。见说金娘埋恨处，蒺藜沙草不知春。离魂一只鸳鸯去，寂寞谁亲。唯有因风委露托清尘。月下哀歌宫殿古，暮云合、遥山入翠颦。
<br>
<br>
<br>　　梅花引
<br>
<br>　　同张仲经杨飞卿赋青梅
<br>
<br>　　绿华仙萼彩云间。雪消残。拥香□。随意轻匀浅注尽高闲。向道是梅刚不信，更谁占、东风最上番。韵绝秀绝香又绝，恨□千山复□山。才情似记何郎句，清泪斑斑。寂寞孤村篱落小溪湾。修竹萧萧霜月苦，好留与、青绫护晓寒。
<br>
<br>
<br>　　惜奴娇
<br>
<br>　　画扇高秋，恨尘暗秦王女。涉东城、春烟绿树。燕子来时应解说，征鞍处。记取。未忘得、兰膏香聚。枕上新声，断肠是江南句。更行云无心也住。未了情缘，算惟有、相将云。□去。枉轻负、梨花暮雨。
<br>
<br>
<br>　　乐府乌衣怨
<br>
<br>　　旧名点绛唇
<br>
<br>　　香冷云兜，后期红线知何许。谢家儿女。解得辞巢语。画栋珠帘，恨不经年住。匆匆去。岸花汀树。寂寞潇湘雨。
<br>
<br>
<br>　　乐府乌衣怨
<br>
<br>　　绣佛长斋，半生枉伴蒲团过。酒垆横卧。一蹴虚空破。颇笑张颠，自谓无人和。还知么。醉乡天大。少个神仙我。
<br>
<br>
<br>　　江城子
<br>
<br>　　杏花开过雪成团。惜朱颜。负清欢。只道今年，春意已阑珊。却是地偏芳信晚，红数点，小溪湾。碧壶香供挽春还。一枝闲。淡相看。月落山空，谁与护朝寒。传语春风留客好，莫容易，便吹残。
<br>
<br>
<br>　　江城子
<br>
<br>　　东原幕府诸公，送予西湖，行及阳谷，作此为寄
<br>
<br>　　江山诗笔仲宣楼。弊貂裘。尽风流。独恨烟花，三月出东州。爱煞津亭亭□□，无一语，只相留。来鸿去雁两悠悠。别离愁。几时休。得似孤城，春水一沙鸥。寄谢西湖追送客，分手地，莫回头。
<br>
<br>　　以上十五首见石莲庵汇刻遗山先生新乐府五卷本卷三，间以南塘本校
<br>
<br>
<br>　　清平乐
<br>
<br>　　光甫副使寿席，鵷雏指渠儿子阿咬
<br>
<br>　　春风倾倒。京洛春回早。走马章台人未老。金翠鵷雏更好。安排美景良辰。放教花柳搀新。谁似君家池馆，又添丹桂灵椿。
<br>
<br>
<br>　　清平乐
<br>
<br>　　己亥春，济原奉先观赋杏花
<br>
<br>　　小桥流水。一迳修篁里。走马章台人未老。只爱明窗净几。杏花白白红红。花时日日狂风。不是碧壶香供，真成恼破春工。
<br>
<br>
<br>　　西江月
<br>
<br>　　悬玉微风度曲，薰炉熟水留香。相思夜夜郁金堂。两点春山枕上。杨柳宜春别院，杏花宋玉邻墙。天涯春色断人肠。更是高城晚望。
<br>
<br>
<br>　　人月圆
<br>
<br>　　玄都观里桃千树，花落水空流。凭君莫问，清泾浊渭，去马来牛。谢公扶病，羊昙挥涕，一醉都休。古今几度，生存华屋，零落山丘。
<br>
<br>
<br>　　人月圆
<br>
<br>　　卜居外家东园
<br>
<br>　　重风已隔红尘断，村落更年丰。移居要就，窗中远岫，舍后长松。十年种木。一年种谷，都付儿童。老夫唯有，醉来明月，醉后清风。
<br>
<br>　　案以上三首已见三卷本
<br>
<br>
<br>　　太常引
<br>
<br>　　寄酒泉帅张奥子明，子明鄠阳关去酒泉百里而远，故云
<br>
<br>　　田园松菊自由身。鞍马老红尘。鹅鸭恼比邻。算未羡、凌烟写真。花时风雨，长年哀乐，白发为谁新。休唱渭城春。怕忆着、西州故人。
<br>
<br>
<br>　　太常引
<br>
<br>　　水光林影入凭阑。花柳占春宽。三月锦成团。为洗尽、山阴暮寒。玉峰诗老，为君吟啸，不醉有余欢。人物后来看。□画作、临流幼安。
<br>
<br>
<br>　　太常引
<br>
<br>　　东园歌管日相娱。佳酿出兵厨。陶写在桑榆。便鹤到、扬州未如。欹红浓露，绿阴清吹，长□下楼居。高枕即吾庐。更何待、将宫报书。
<br>
<br>
<br>　　水龙吟
<br>
<br>　　东园醉后
<br>
<br>　　两年金凤城边，等闲又见东风菜。侯门惯客，东园高宴，青云飞盖。水上幽亭，恍然真似，兰舟同载。望红楼翠壁，青田白鹭，谁信是，山阴塞。郁郁林梢紫动，便安排、春来天外。醉魂摇荡，尊前何恨，狂香浩态。高枕吾庐，倒衣命驾，心期长在。为使君料理，潘郎老鬓，尽花枝戴。
<br>
<br>
<br>　　水龙吟
<br>
<br>　　汉家金粟堆空，玉花惊见天池种。并州画角，回肠凄断，清霜晓弄。世事浮云，白衣苍狗，知谁搏空。恨北平老守，南山夜猎，风雨暗，貂裘重。总道烟霄失路，意平生、依然飞动。高城置酒，汾流澹澹，无言目送。宝剑千金，尽堪倾倒，玻璃春瓮。问波神剩借，横江组练，挽青丝梦。
<br>
<br>
<br>　　木兰花慢
<br>
<br>　　送亲家丈（原作又从南塘本改）问梦纲
<br>
<br>　　又东门送客，侧身西望长嗟。算万里功名，几番风雨，何限云沙。相看已过半百，甚年年、各在一天涯。秋气偏催过雁，疏烟细点归鸦。旌旗未卷鬓先华。清泪落悲笳。问蜀道登天，锦城虽好，得似还家。关心老来婚嫁，要与余、邻屋共烟霞。到□征西车马，轮他杜曲桑麻。
<br>
<br>
<br>　　木兰花慢
<br>
<br>　　送取新归隐山阳兼简玉川同社
<br>
<br>　　澹西园暮景，对别酒，惜临分。爱襆被中台，挂冠神武，谁得如君。纷纷道途鞍马，甚当时、王粲也从军。处处惊乌夜月，年年落雁横汾。菟裘老计在耕耘。风□出尘氛。记沁北丹东，松枯石润，菊秀兰薰。林泉竟轮先手，漫回头、惭愧玉山云。寄谢鸡豚社客，草堂未要移文。
<br>
<br>
<br>　　木兰花慢
<br>
<br>　　赠吹觱篥者张嘴儿暨乃妇田氏合曲赋此
<br>
<br>　　要新声陶写，奈声外有声何。怆银字安清，珠绳莹滑，怨感相和。风流故家人物，记诸郎、吹管念奴歌。落日邯郸老树，秋风太液沧波。十年燕市重经过。鞍马宴鸣珂。趁饥凤微吟，娇莺巧啭，红卷钿螺。缠头断肠诗句，似邻舟、一听惜蹉跎。休唱贞元旧曲，向来朝士无多。
<br>
<br>　　以上十三首见石莲庵汇刻遗山先生新乐府五卷本卷四，间以南塘本校。
<br>
<br>
<br>　　临江仙
<br>
<br>　　留别郝和之
<br>
<br>　　昨日故人留我醉，今朝送客西归。古来相接眼中稀。青衿同舍乐，白首故山违。九万里风安税驾，云鹏悔不卑飞。回头四十七年非。何因松竹底，茅屋老相依。
<br>
<br>
<br>　　鹧鸪天
<br>
<br>　　宿赵州
<br>
<br>　　宿酒消来睡思清。梦中身世可怜生。绿衿红烛樱桃宴，画角黄云细柳营。秋历□，月胧明。步檐倚杖候晨星。无穷宇宙无穷事，一笑山城打六更。绿袖垂肩士女图。艳歌还似转莺雏。一春杨柳吹绵后，五月榴花照眼初。明画烛，倒金壶。使君晓夙宴西湖。老来忘却行云梦，犹要春风醉后扶。
<br>
<br>
<br>　　阮郎归
<br>
<br>　　峥嵘秋气动千崖。川平晚照回。小桥流水送吟鞋。无人觉往来。欹乱石，坐苍苔。一杯复一杯。田家次第有新醅。黄花细细开。
<br>
<br>
<br>　　玉楼春
<br>
<br>　　秋灯连夜寒生晕。书砚朝来龙尾润。胧胧窗□暗移时，槭槭檐声还一阵。黄花白酒登高近。意外阴晴谁处问。青山只管恋行云，忙杀晚风吹不尽。
<br>
<br>
<br>　　玉楼春
<br>
<br>　　流光不受长绳系。乐事且须论早计。丹成鸡犬亦登仙，运去英雄空掩涕。花留酒笑宁无意。酒藉花香尤有味。由来夷跖不多争，唤向花间同一醉。秋风茅屋浮云巘。汗漫招来嵇与阮。尽从鹤背更腰金，独恨骑曹余手板。酒中最好藏疏懒。深注红螺容细卷。世间只没□闲人，举步有闲渠自远。
<br>
<br>
<br>　　玉楼春
<br>
<br>　　人间鬓发随秋换。天上月明秋又半。月边仍有女乘鸾，万古与谁期汗漫。天翁苦被闲人管。月好却嫌秋夜短。如何能得夜年长，月也长如今夜满。
<br>
<br>
<br>　　玉楼春
<br>
<br>　　惊沙猎猎风成阵。白雁一声霜有信。琵琶肠断塞门秋，却望紫台知远近。深宫桃李无人问。旧爱玉颜今自恨。明妃留在两眉愁，万古春山颦不尽。
<br>
<br>
<br>　　玉楼春
<br>
<br>　　惜花长被花枝恼。一夜落红纷不扫。绿云为幄绣为裀，不惜春衫还藉草。尊前莫恨春归早。来岁花开应更好。丁宁双燕促春还，向道惜花人未老。楚娘最瘦腰围小。会看新声歌水调。已看天上驻行云，更向花间留晚照。倾城不博嫣然笑。剩破千金犹恨少。少年恰是惜春时，第一莫教容易了。
<br>
<br>
<br>　　江城子
<br>
<br>　　绣香奁曲
<br>
<br>　　吐尖绒缕湿胭脂。淡红滋。艳金丝。画出春风，人面小桃枝。看做香奁元未尽，挥一首，断肠诗。仙家说有瑞云枝。瑞云枝。似琼儿。向道相思，无路莫相思。枉绣合欢花样子，何日是，合欢时。
<br>
<br>
<br>　　定风波
<br>
<br>　　小□香来醉梦中。梦回幽赏惜匆匆。只道南枝开未半。谁唤。等闲都逐晚云空。潇洒小溪新雪后。唯有。萧萧霜叶卧残红。几欲问花应有恨。休问。争教不肯嫁春风。
<br>
<br>
<br>　　清平乐
<br>
<br>　　村墟潇洒，似是朱陈画。神武冠须早挂。可待儿婚女嫁。山深水木清华。渔樵好个生涯。梦想平桥南畔，竹篱茅舍人家。
<br>
<br>
<br>　　浣溪沙
<br>
<br>　　秋气尖寒酒易消。秋怀元酒更无聊。夕阳人影卧平桥。菊就雨前都烂熳，柳丛霜罢便萧条。夜来风色似今朝。
<br>
<br>
<br>　　浣溪沙
<br>
<br>　　一片青天棹过。小舟无地受风波。渔歌浑是太平歌。乡社年丰寻酒易，陂塘春暖得鱼多。百年闲过又如何。
<br>
<br>
<br>　　浣溪沙
<br>
<br>　　梦里还惊岁月遒。鲤鱼风退不胜秋。人生虽异水同流。酒力有神工驻景，丹房无药可烧愁。陶陶兀兀老时休。
<br>
<br>
<br>　　浣溪沙
<br>
<br>　　一片烟蓑一叶舟。梦中身世是沧洲。鲤鱼风退不胜秋。秋月春风行处有，苍苔浊酒醉时休。人生虽异水同流。
<br>
<br>
<br>　　浣溪沙
<br>
<br>　　为爱刘郎驻玉华。暗将心事许烟霞。石田茅屋老生涯。铁笛不须从二草，头巾长拟挂三花。他年人说漫郎家。
<br>
<br>
<br>　　虞美人
<br>
<br>　　花心苦被春摇荡。粉艳娇相向。隔帘微雨送幽香。未羡寒梅，疏影月昏黄。芳温一念何时忘。笑了还惆怅。无端开近宋东墙。真个晓人，情思断人肠。
<br>
<br>
<br>　　鹧鸪天
<br>
<br>　　八月芦沟风路清。短衣孤剑此飘零。苍龙双闕平生恨，只有西山满意青。尘扰扰，雁冥冥。因君南望涌金亭。还家剩买宜城酒，醉尽梅花不要醒。
<br>
<br>
<br>　　鹧鸪天
<br>
<br>　　饮量平常发兴偏。留连光景惜欢缘。悲歌慷慨人争和，醉墨淋漓自笑颠。麟阁画，祖生鞭。拍浮多负酒家钱。老来事事消磨尽，只有尊前似少年。
<br>
<br>
<br>　　鹧鸪天
<br>
<br>　　身外虚名一羽轻。封侯何必胜躬耕。田园活计浑闲在，诗酒风流属老成。三会水，半山亭。村村花柳自升平。锦城未比还家好，何处而今有锦城。
<br>
<br>
<br>　　南乡子
<br>
<br>　　衰思怯登楼。百感中来不自由。天意时情谁解得，悠悠。一片黄云画角秋。汾水绕城流。流尽朱颜到白头。万事且休论一醉，都休。前日黄花蝶已愁。
<br>
<br>
<br>　　点绛唇
<br>
<br>　　连夜春寒，夜来好梦衾暖。寺楼钟断。却恨更筹短。一点闲情，苦被离愁管。西城晚。雁飞天远。草色归心满。
<br>
<br>
<br>　　浪淘沙
<br>
<br>　　刘公子家园秋日海棠
<br>
<br>　　何处挽春还。华屋金盘。一枝红雪入惊看。总为西园风露早，特地高闲。寂寞曲阑干。高髻云鬟。绿罗衫子瘦来宽。好个沈香亭畔月，只在秋寒。
<br>
<br>
<br>　　朝中措
<br>
<br>　　与石子璋别，求作乐府，得麻字
<br>
<br>　　惊弦裂石笔生华。清兴入悲笳。为爱南山夜猎，笑人杜曲桑麻。高歌醉眼，千金骏马，八月仙槎。都把平生湖海，看君咫尺龙沙。
<br>
<br>
<br>　　点绛唇
<br>
<br>　　红袖凭阑，画图曾见崔徽半。吹箫谁伴。白地肝肠断。未了尘缘，可道欢缘短。云山乱。武陵溪岸。几误莺声唤。
<br>
<br>
<br>　　点绛唇
<br>
<br>　　把酒留春，醉扶红袖花前倒。落花风扫。红雨深芳草。又恨春迟，又恨春归早。花应笑。惜春人老。枉被春风恼。
<br>
<br>
<br>　　点绛唇
<br>
<br>　　玉蕊轻明，洗妆偏费春风手。韵香襟袖。别是闺房秀。锦瑟华年，□醉东园酒。西归后。旧家花柳。谁得何郎瘦。
<br>
<br>
<br>　　鹧鸪天
<br>
<br>　　中秋雨夕，同钦叔饮乐府宋宜家
<br>
<br>　　著意朝云复暮云。良宵留住宋东邻。玄霜玉杵期无定，高烛明妆赏更新。团扇曲，画梁尘。万家秋气一家春。月光不照金尊里，只为夭娆醉得人。
<br>
<br>
<br>　　江城子
<br>
<br>　　梅梅柳柳闹新晴。趁清明。凤山行。画出灵泉，三月晋兰亭。细马金鞍红袖客，能从我，出重城。赏心乐事古难并。玉双瓶。为冠倾。一曲清歌，休作断肠声。头上花枝如解语，应笑我，未忘情。
<br>
<br>
<br>　　临江仙
<br>
<br>　　清晓千门开寿宴，绮罗香绕芳丛。红娇绿软媚芳丛。绣屏金翡翠，锦帐玉芙蓉。珠履争持添岁酒，葡萄酒饮金锺。人生福寿古难逢。好将家庆事，□□□□□。
<br>
<br>
<br>　　临江仙
<br>
<br>　　杨柳池塘桃李径，华堂寿宴初开。围春翠幕舞风回。东山携妓女，北海整尊罍。玉笋轻敲红象板，金荷潋滟传杯。笙歌缭绕宴春台。华山闲日月，□野醉蓬莱。
<br>
<br>
<br>　　青玉案
<br>
<br>　　熙春台下花无数。红紫映桃溪路。蝶往蜂来知几许。翠筠亭外，绿杨堤畔，时听娇莺语。绮筵罗列开尊俎。总是神仙侣。竟举笙歌驰玉醑。介公眉寿，年年此日，长与花为主。
<br>
<br>
<br>　　南乡子
<br>
<br>　　迟日惠风柔。桃李成蹊绿渐稠。把酒尊前逢盛旦，凝眸。十里松湖瑞气浮。功业古难侔。宜在凌烟更上头。彩色□闲浮喜气，风流。千岁三公万户候。
<br>
<br>
<br>　　玉楼春
<br>
<br>　　谪仙暂下金銮殿。欢宴瑶池春未晚。飞琼献舞锦靴寒，弄玉吹箫银字暖。寿觞阿母年年劝。犹道碧桃香尚浅。花开更待几东风，应见□华千岁□。
<br>
<br>
<br>　　减字木兰花
<br>
<br>　　瑞云仙雾。指晓重重遮绣户。一炷清香。千尺流霞入寿觞。家门转好。从此自应长不老。来岁春风。看□西□小令公。
<br>
<br>
<br>　　朝中措
<br>
<br>　　香轻红浅露梅腮。江上早春来。玉声朝丹阙，霓旌影下瑶阶。朱门向晓，三千珠履，十二金钗。碧海金鸾来报，蟠桃一夜花开。
<br>
<br>
<br>　　西江月
<br>
<br>　　骨相匿犀秀发，精神耸鹤孤高。少年事业富伊皋。便向中书书考。肘后不传丹诀，眉间新长修毛。一壶春色宴蟠桃。□介归荣忠孝。
<br>
<br>
<br>　　声声慢
<br>
<br>　　香浮椒柏，暖入酴酥，瑞气晓生帘幕。绛阙真人，来自五云楼阁。青霄路歧游偏，挂冠归、水晶□□。逍散处，有壶中日月，放□龟鹤。好是朱颜难□，嬉游处不减，少年行乐。正好寻春，莫负燕期莺约。沈沈洞天向晚，按宫商、重调音乐。愿岁岁，听新声、笙歌院落。
<br>
<br>
<br>　　满庭芳
<br>
<br>　　腊雪融酥，春冰浮玉，素蟾三五才过。晚来庭户，何事五云多。尽道九天麟坠，锵环佩、声袅鸣珂。风标爽，胸中嵬垒，豪气挽天河。平生横槊志，指挥夷虏，平□千戈。□他年功业，翠琰应磨。福海寿山难老，金尊满、鲸吸沧波。歌声溢，玉山扶起，拦取醉颜酡。
<br>
<br>
<br>　　朝中措
<br>
<br>　　帘旌烘日绣波翻。霜晓试轻寒。高宴黄堂初启，云外列仙班。昼明丽锦，香浮宝鸭，身在蓬山。三见扬尘沧海，春风一笑人间。
<br>
<br>
<br>　　千秋岁
<br>
<br>　　玳筵晨启。家庆堪图绘。新杨弄暖帘栊邃。捧觞罗补袖窄，叠板喉脆。香云里，轻裘小帽仙翁喜。簪玉宾亲至。舞彩儿孙戏。开口笑，扶头醉。□□金穴富，岂在貂蝉贵。只恁地，团栾共乐千秋岁。
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
