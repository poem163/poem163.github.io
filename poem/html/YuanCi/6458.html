<HTML>
<HEAD>
<TITLE>金元词 卷009 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷009</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷009</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6458"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷009')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷009]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【胡炳文：词作3首】
<br>
<br>　　大酺
<br>
<br>　　和玉壶饯春
<br>
<br>　　我欲笺天，天无语，渺渺谁司喉舌。回看山色好，有清池似玉，一觞堪洁。却笑几载京华，娇花媚柳，搅动风情如热。何如盘阿里，自川原昼锦，石矼晴雪。更醉里赓酬，花边吟啸，妙词称绝。友莺声切切。歌伐木、怎赋骚中鴂。最好是、静中佳兴，眼底繁英，四时春在那曾别。笑杀渠痴，晓钟未动，眼无交睫。赏心处、长娱悦。花开有谢，休问先天康节。画梁燕应解说。
<br>
<br>
<br>　　满江红
<br>
<br>　　赠吴又玄，吴又玄得其伯父子云太博易学游戏，玄拆字间，论人穷达贵贱，累多奇中，作此赠之
<br>
<br>　　一画先天，谁知得、已涵玄九。这易玄机括，子云传授。杜宇一声春欲晓，牡丹几朵花开昼。问尧夫、数字自何来，俱参透。心胸里，罗星宿。心画上，占爻繇。看肆中帘卷，门前车辏。易字分明书日月，□天真是谈天口。岂太玄而后遂无玄，如今又。
<br>
<br>
<br>　　水调歌头
<br>
<br>　　为扬志行寿
<br>
<br>　　绛阙春回近，先放玉堂梅。当时产此人杰，天岂偶然哉。吾道以为元气，学者仰如北斗，聊复振儒台。来岁紫微阁，阊阖看天开。七旬老，千里路，为公来。二十年前，绣衣曾奉紫霞杯。今朝湖光山翠，喜有碧桃玉藕，寿酒得重陪。明日赋归去，回首望蓬莱。
<br>
<br>　　强村丛书用明刊云峰文集本
<br>
<br>
<br>
<br>
<br>
<br>
<br>【胡祗遹：词作23首】
<br>
<br>　　点绛唇
<br>
<br>　　赠妓
<br>
<br>　　风度高闲，水仙花露幽香吐。等闲尊俎。细听黄金缕。命薄秋娘，梦断霓裳舞。黄梅雨。燕俦莺侣。那解芳心苦。
<br>
<br>
<br>　　太常引
<br>
<br>　　寄王提刑仲谋
<br>
<br>　　七年分袂一相逢。倏南北、又匆匆。白发两衰翁。纵握手、浑如梦中。共山如画，洹溪如练，空几度春风。觞咏几时同。休直待、功名景钟。
<br>
<br>
<br>　　太常引
<br>
<br>　　为汪奉御夫人寿日
<br>
<br>　　庆门华胄几千秋。更名父、早封侯。天性自贞柔。立闺范、并州应州。一杯千岁，嫩凉时节，暑气雨前收。寿酒劝金瓯。记岁岁、西风画楼。
<br>
<br>
<br>　　西江月
<br>
<br>　　读通鉴唐太宗掊魏徵碑，有感而作
<br>
<br>　　晚食甘于粱肉，徐行稳似轩车。直须朝暮苦驰驱。指望凌烟高处。前日丰碑旌表，今朝贬窜妻孥。喜为正直怒奸谀。自古忠臣良苦。
<br>
<br>
<br>　　南乡子
<br>
<br>　　宿武安李仲威家因营葬事
<br>
<br>　　梦破五更头。万虑关心不可收。忧世忧身无限事，多忧。自笑元龙百尺楼。寒叶雨声稠。百蛰无声已暮秋。一岁又从流水去，悠悠。明日田家酒百瓯。
<br>
<br>
<br>　　南乡子
<br>
<br>　　咏李通甫秋扇
<br>
<br>　　新样玉珑璁。遍赐轻凉满汉宫。记得班姬拈彩笔，恩隆。写人新诗字字工。残暑又西风。动是经年箧笥封。只欠一枝霜后叶，殷红。点破团团璧月空。
<br>
<br>
<br>　　鹧鸪天
<br>
<br>　　甥孙以红叶扇索乐府
<br>
<br>　　露冷霜寒百卉腓。容光来与菊花期。雪香睡足青春梦，晚节随时始衣绯。流水远，夕阳迟。秋山敛黛让晴晖。醉魂不逐西风散，璧月瑶宫晚更宜。
<br>
<br>
<br>　　江城子
<br>
<br>　　夜饮池上
<br>
<br>　　摩诃池上水风情。露零零。月华明。玉簟铢衣，清影照闲情。一曲洞仙歌未阕，霜叶满，凤凰城。醉魂轻举上青冥。閟仙扃。堕沧溟。散作秋香，无语话三生。安得青莲同把酒，挥醉墨，问枯荣。
<br>
<br>
<br>　　水调歌头
<br>
<br>　　招友人饮
<br>
<br>　　人处六函内，蚊睫一微尘。匆匆数十寒暑，驹隙等逡巡。礼乐衣冠缚束，文字功名汩没，辱宠万悲忻。雅意竟谁了，含恨入荒闉。笑缁黄，夸解脱，保天真。将心自游，溟涬屈蛰不生春。气化也应归尽，云影白衣苍狗，何处驻阳神。莫听三家语，来作醉乡民。
<br>
<br>
<br>　　水调歌头
<br>
<br>　　赏白莲招饮
<br>
<br>　　妖娆厌红紫，来赏玉湖秋。亭亭水花凝伫，万解冷香浮。初讶西风静婉，又似五湖西子，相对更风流。翠涧宝钗滑，重整玉搔头。泛云腴，歌白雪，卷琼瓯。尊前共花倾倒，一醉洗闲愁。屈指秋光能几，歌咏太平风景，佳处合迟留。更倩月为烛，散发弄扁舟。
<br>
<br>
<br>　　水调歌头
<br>
<br>　　宴乐
<br>
<br>　　呜咽洞箫里，皓齿艳歌声。同声同气相应，双凤一时鸣。春昼沉香火底，凉月碧桃花下，握手共谁听。有酒且勿醉，细倩玉纤倾。白髭须，缘底事，为愁生。尊前怨思儿女，向我诉衷情。东第贵官鼓吹，北里市尘筝笛，适意各忻荣。老耳未聋聩，日日饮升平。
<br>
<br>
<br>　　水调歌头
<br>
<br>　　庆翰长生朝
<br>
<br>　　千古大名下，五福几人全。相如妙龄词赋，一降冠群贤。姓字家传户说，丰表芒寒色正，星日丽青天。朱服赤墀里，绿发玉堂仙。忽西风，吹梦破，海成田。冥冥造物，云龙风虎又夤缘。两代斯文盟主，百载中朝元老，雅望更谁先。好藉金莲烛，寿酒要如川。
<br>
<br>
<br>　　木兰花慢
<br>
<br>　　赠歌妓
<br>
<br>　　话兴亡千古，试听取，是和非。爱海雨江风，娇莺雏凤，相和相催。泠泠一声徐起，坠梁尘、不放彩云飞。按止玉纤牙拍，细倾万斛珠玑。又如辩士遇秦仪。六国等儿嬉。看捭阖纵横，东强西弱，一转危机。千人洗心倾耳，向花梢、不觉月阴移。日日新声妙语，人间何事颦眉。
<br>
<br>
<br>　　木兰花慢
<br>
<br>　　酬宋炼师赠梅
<br>
<br>　　爱清香疏影，问谁识，岁寒心。称月底溪桥，水边篱落，雪后园林。仙家亦怜幽独，美玉堂、温水静相寻。写影华光醉墨，招魂和靖清吟。陶潜官罢杜门深。门客欲谁临。谢携酒扶花，敲门见过，一洗尘襟。挥亳径酬雅意，拚醉来、忘却雪盈簪。更结松筠高会，从渠桃李繁阴。
<br>
<br>
<br>　　木兰花慢
<br>
<br>　　元夜宴王三舍人宅，有大塔松灯之乐
<br>
<br>　　爱玲珑红玉，光照夜，满庭春。更翠焰浮空，朱明射月，和气留人。河东上元佳节，念客怀、谁作□情亲。喜二三更雅集，清欢满意殷勤。人生元夜几番新。贤主亦佳宾。尽月转参横，香残烛烬，犹胜芳晨。团圞膝前儿女，放杯行、到手莫辞频。灯火佳庭此夕，明朝世务红尘。
<br>
<br>
<br>　　木兰花慢
<br>
<br>　　题倪都运南塘莲社。庐山社、兰亭会，后世图画、题咏，至今传玩不绝，乃知前代尊俎风流，犹为人永永景慕。其于善行名言，丰功懋烈，谁得而废之。去岁夏，仆以从百官后，走上都，闻南塘白莲集诸名公，皆赋乐章，自以不得一继余韵为恨。今年秋，席上运使倪公得寻旧盟，仆忝与宾末，仅赘一阕，庶几异日，得附南塘莲社之故事云
<br>
<br>　　倚西风闲坐，谈清影，玉亭亭。问幽苦芳心，何时解语，脉脉盈盈。秋香欲无还有，似自怜、不嫁惜娉婷。好在芙蓉城阙，梦回罗袜尘生。多情争似总无情。残照又西倾。怕去去兰舟，露凉烟冷，月落参横。沙雁也能留客，倩溪光、相照晚妆明。缓按梁州丝竹，听番白苎新声。
<br>
<br>
<br>　　木兰花慢
<br>
<br>　　春日独游西溪
<br>
<br>　　爱西溪花柳，红灼灼，绿阴阴。更细水园池，修篁门巷，一径幽深。春风一声啼鸟，道韶华、一刻抵千金。飞絮游丝白日，忍教寂寞消沉。我来无伴独幽寻。高处更登临。但白发衰颜，羸骖倦仆，几度长吟。人生百年适意，喜今年、方始遂归心。醉引壶觞自酌，放歌残照清林。
<br>
<br>
<br>　　木兰花慢
<br>
<br>　　留题济南北城水门
<br>
<br>　　历雄都大邑，厌车马，市尘深。爱历下风烟，江湖＊郭，城市山林。人家水芝香里，看万屏千嶂变晴阴。无问买山高价，休论寸土千金。偶因王事惬闲心。佳处更登临。倩万斛泉珠，四围岚翠，一洗尘襟。强齐霸图陈迹，但华山平野耸孤岑。今夕高筵清赏，明朝驿骑骎骎。
<br>
<br>
<br>　　木兰花慢
<br>
<br>　　殷献臣伯德孝先奉使日本，索诗送行，得此三阕
<br>
<br>　　要深名洋溢，须涉险，卒奇功。尽万里苍溟，鱼龙吹浪，□□□□。□□□□□□，□□□□□□□□。□□□□海若，能如十万兵雄。明年春暖际天东。佳报定先通。看倭氏称藩，遐夷稽颡，异服殊容。都人聚肩重足，喜归来、朝拜大明宫。寄语三吴百越，休夸江水连空。
<br>
<br>
<br>　　木兰花慢
<br>
<br>　　状骊歌慷慨，望天际，送君行。眇月窟张骞，雪山殷侑，虚擅英名。忠肝落落如铁，要无穷渤澥驱长鲸。笑指扶桑去路，等闲风浪谁惊。士当一节了平生。羞狗苟蝇营。仗雷电神威，风云圣算，何往无成。佳声定随潮信，报东夷重译觐来庭。好个皇朝盛事，毋忘纪石蓬瀛。
<br>
<br>
<br>　　木兰花慢
<br>
<br>　　百年湖海气，得初效，处囊锥。更绿鬓朱颜，雄姿英发，光射征衣。大夫喜伸知己，感宸恩深重此身微。虎节才辞北阙，丹诚已落东垂。中天雨露彻偏裨。只欠海诸夷。好敷悉丁宁，殷勤感悟，立解疑危。边隔普沾王化，便细心怀德径来威。一降功名事了，清御史册腾辉。
<br>
<br>
<br>　　木兰花慢
<br>
<br>　　庆翰长八十
<br>
<br>　　应飞熊佳兆，年共德，两俱高。论少日才名，遐龄劲节，合擅中朝。文章在公余事，快笔端、云海□风涛。四海名卿奇士，百年齐入钧陶。笑将经济让儿曹。万事一秋毫。享内相尊荣，金莲画烛，宫锦朝袍。投壶雅歌文会，尽百杯、春色醉仙桃。好为升平强健，宾从东岱南郊。
<br>
<br>
<br>　　摸鱼儿
<br>
<br>　　玉簪
<br>
<br>　　问秋香都在何许。棠阴暮凉风露。空圆不费司花巧，玉立幽闲丰度。如欲语。似含诉。一襟清苦愁千缕。长门夜雨。更月暗灯昏，水沉烟烬，寂寞琐窗户。凭谁问，见弃宣和花谱。应为孤高自娱。升平枕上温柔梦，不到琳宫仙府。仍为汝。待安排，软金罗幕重遮护。秋霜良苦。怕清夜无人，天寒翠袖，孤影更衰素。
<br>
<br>　　以上周泳先校大典紫山大全集本词二十三首
<br>
<br>
<br>
<br>
<br>
<br>
<br>【华幼武：词作3首】
<br>
<br>　　满庭芳
<br>
<br>　　元霄和元翚见寄
<br>
<br>　　万井笙歌，满城灯火，元宵预庆丰年。欢声鼎沸，人气结春烟。天外冰轮缓转，画楼上、玉漏迟传。鳌山耸，香车宝马，腾踏九重天。华堂深几许，朱帘半揭，翠幕垂边。似蓬莱宫阙，洞府真仙。醉倒歌裀舞褥，风流处、玉笋金莲。争知道，十年兵燹，把酒酹风前。
<br>
<br>
<br>　　清平乐
<br>
<br>　　又和元翚春梦
<br>
<br>　　晓莺声里。睡思酣犹美。旖旎红娘冰雪体。洛女巫娥浮靡。紫骝踏月嘶风。华裾织翠青葱。归去一场春梦，空吟旧绿新红。
<br>
<br>
<br>　　百字令
<br>
<br>　　为彦弘母夫人寿
<br>
<br>　　人生七十，都道是、自古世间稀有。今日华堂，阿弥初度，更绵绵增寿。花柳呈妍香云霭，正好暮春时候。江山如画，百年风景依旧。最喜兰玉森森，彩衣齐拜，舞埙箎迭奏。罗绮香中蟠桃熟，争献瑶池王母。愧忝姻联倚庄椿，琼树岁寒长久。歌词一阕，敬称千岁春酒。
<br>
<br>　　以上三首见淡生堂抄本黄杨集
<br>
<br>
<br>
<br>
<br>
<br>
<br>【皇甫真人：词作1首】
<br>
<br>　　酹江月
<br>
<br>　　凿开混沌，见钱塘、南控长江凝碧。今古词人图景，谁解推原端的。岁去年来，日庚月甲，因甚无差忒。如今说破，要知天地来历。道号有一可名，五行颠倒，互列乾坤策。坎水逆流朝丙户，随月盈亏消息。气到中秋，金能生水，倍涌千层雪。神仙妙用，与潮没个分别。
<br>
<br>　　鸣鹤余音卷一回阳子林自然长生指要中，亦载此词。
<br>
<br>
<br>
<br>
<br>
<br>
<br>
<br>【黄澄：词作2首】
<br>
<br>　　卖花声
<br>
<br>　　人过天街，晓色担头红紫。满筠筐、浮光浪蕊。画楼睡醒，正眼横秋水。听新腔、一声催起。吟红叫白，报道蜂儿知未。隔东西、余音软美。迎门争买，早斜簪云髻。助春娇、粉香帘底。
<br>
<br>　　词品卷六
<br>
<br>
<br>　　绮罗香
<br>
<br>　　斗草
<br>
<br>　　绡帕藏春，罗裙点露，相约莺花丛里。翠袖拈芳，香沁笋芽纤指。偷摘遍、绿迳烟霏。悄攀下、画阑红紫。扫花阶、褥展芙蓉，瑶台十二降仙子。芳园清昼乍永，亭上吟吟笑语，妒秾夸丽。夺取筹多，赢得玉珰瑜珥。凝素靥、香粉添娇，映黛眉、淡黄生喜。绾胸带、空系宜男，情郎归也未。
<br>
<br>　　词品卷六
<br>
<br>
<br>
<br>
<br>
<br>
<br>
<br>【冀国公主：词作2首】
<br>
<br>　　蓦山溪
<br>
<br>　　游灵源山
<br>
<br>　　楚峰远眺，山岚凝芳树。禾黍正离离，立西风、云烟向暮。青松瑟瑟，风送短笛声，寒溪畔，翠微间，依约人间住。灵源待月，襟袖凉微度。把酒问青天，广寒宫，知何处。中元吟赏好，预作中秋归兴逸，欲乘鸾，竟得神仙趣。
<br>
<br>
<br>　　朝中措
<br>
<br>　　游灵源山
<br>
<br>　　倦游踪迹查无凭。寥落过山城。客馆潇潇夜雨，披襟凤烛青荧。追思往事，十年一梦，堪笑堪惊。冉冉隙驹光景，依依嚼蜡心情。
<br>
<br>　　以上二首见孙德谦全金词稿本
<br>
<br>
<br>
<br>
<br>
<br>
<br>
<br>
<br>
<br>【姜彧：词作4首】
<br>
<br>　　浣溪沙
<br>
<br>　　晋祠石刻二阕
<br>
<br>　　方丈堆空瞰碧潭。潭光山影静相涵。开轩千里供晴岚。流水桃花疑物外，小桥烟柳似江南。挽将风月入醺酣。
<br>
<br>
<br>　　浣溪沙
<br>
<br>　　山滴岚光水拍堤。草香沙暖净无泥。只疑误入武林溪。两岸桃花烘日出，四围高柳到天垂。一尊心事百年期。
<br>
<br>　　至元十八年三月中澣，太史大夫河东山西道提刑案察使姜＊文卿，因视水利，敬谒祠下，少道目前之胜慨。从行者，前岚州知州平晋尹魏章，书吏王中千，中权秉中伯庸，簿尉史彦英。金石萃编补正卷三
<br>
<br>
<br>　　鹧鸪天
<br>
<br>　　晋祠石刻二阙
<br>
<br>　　满谷萧萧落叶黄。绣衣总马驻平岗。一川野色迷秋色，四面山光接水光。花作阵，酒为浆。晋祠风物正重阳。殷勒留住黄华使，同放乾坤入醉乡。
<br>
<br>
<br>　　鹧鸪天
<br>
<br>　　一代衣冠共胜游。晋阳祠宇若为酬。溪山影里联金勒，箫鼓声中倒玉舟。苍壁秀，锦屏幽。留连一醉也风流。生平适能如此，不信青山两鬓秋。
<br>
<br>　　是岁九日陪御史中丞来游，即席赋鹧鸪天。同前
<br>
<br>
<br>
<br>
<br>
<br>
<br>
<br>
<br>【觉达：词作1首】
<br>
<br>　　鹧鸪天
<br>
<br>　　赞举公
<br>
<br>　　头角峥嵘接九皋。襟怀洒落绝纤毫。扶持大刹宁辞倦，辅翼丛林不惮劳。心因厚，志坚牢。足庵门下最英豪。而今战退奸邪辈，不负灵岩举彦高。
<br>
<br>　　泰山志卷十八，载长清县灵岩寺举公寿塔碑，下注延祐元年九月。
<br>
<br>
<br>
<br>
<br>
<br>
<br> 
<br>
<br>【金炯：词作1首】
<br>
<br>　　踏莎行
<br>
<br>　　题破窗风雨图和王筠庵韵
<br>
<br>　　草带残编，荷衣断袂。破窗风雨深深闭。江南倦客正思家，灯花摇梦来乡里。翠竹檐前，碧蕉丛里。秋声斗合愁心碎。不教潘鬓总成霜，也应有泪如铅水。
<br>
<br>　　珊瑚木难卷二
<br>
<br>
<br>
<br>
<br>
<br>
<br>
<br>
<br>
<br>
<br>
<br>【景覃：词作3首】
<br>
<br>　　凤栖梧
<br>
<br>　　倦客情悰纷似缕。小院无人，卧听秋虫语。归意已搀新雁去。晚凉更作潇潇雨。架上秋衣蝇点素。冷菊戎装，尚被春花妒。别有溪山容杖履。等闲不许知人处。
<br>
<br>
<br>　　天香
<br>
<br>　　市远人稀，林深犬吠，山连水村幽寂。田里安闲，东邻西舍，准拟醉时欢适。社祈雩祷，有箫鼓、喧天吹击。宿雨新晴，垅头间看，露桑风麦。无端晴亭暮驿。恨连年、此时行役。何似临流萧散，缓衣轻帻。炊黍烹鸡自劳，有脆绿甘红荐芳液。梦里春泉，糟床夜滴。
<br>
<br>
<br>　　凤栖梧
<br>
<br>　　百岁中分，流年过半，尘劳系人无尽。桑柘周围，菅茅低架，且喜水亲山近。倦飞高鸟，算也有、闲枝栖稳。纸帐绸衾，日高睡起，懒梳蓬鬓。闲阶土花碧润。缓芒鞋、恐伤蜗蚓。倒掩衡门，空解草玄谁信。俗驾轻云易散，赖独有莲峰破孤闷。世事悠悠，从教莫问。
<br>
<br>　　以上三首见中州乐府
<br>
<br>
<br>
<br>
<br>
<br>
<br>【柯九思：词作4首】
<br>
<br>　　柳梢青
<br>
<br>　　和杨元咎梅词四首
<br>
<br>　　懊恨春初，飘零月下，轻离轻隔。重酝梨云，乍舒柳眼，羞人曾识。已堪索笑寻檐，早准备、怜怜惜惜。莫是溪桥，才先开却，试驰金勒。
<br>
<br>　　右和未开
<br>
<br>
<br>　　柳梢青
<br>
<br>　　姑射论量。渐消冰雪，重试新妆。欲吐芳心，还羞素脸，犹吝清香。此情到底难藏。悄默默、相思寸肠。月转更深，凌寒等待，更倚西廓。
<br>
<br>　　右和欲开
<br>
<br>
<br>　　柳梢青
<br>
<br>　　翠苔轻搭。南枝逗暖，乍收渐霎。乱插繁花，快张华宴，绕衣千匝。玉堂无限风流，但只欠、些儿雪压。任选一枝，折归相伴，绣屏花鸭。
<br>
<br>　　右和盛开
<br>
<br>
<br>　　柳梢青
<br>
<br>　　璚散残枝。点窗款款，度竹迟迟。欲诉芳情，曲中曾听，画里重披。春移别树相期。渐老去、何须苦悲。人日酣春，脸霞清晓，复记当时。
<br>
<br>　　右和将残补之词翰，称妙一代，此卷尤佳。春柳梢青四词，可以想像当年风致，勉强续貂，以贻好事。丹邱柯九思书於云客阁，至正元年冬十有一月日南至也。以上四首和词并见郁氏书画跋记卷一。
<br>
<br>
<br>
<br>
<br>
<br>
<br>
<br>
<br>
<br>
<br>【李纯甫：词作1首】
<br>
<br>　　水龙吟
<br>
<br>　　几番冷笑三闾，算来枉向江心堕。和光混俗，随机达变，有何不可。清浊从他，醉醒由己，分明识破。待用时即进，舍时便退，虽无福，亦无祸。你试回头觑我。怕不待峥嵘则个。功名半纸，风波千丈，图个甚麽。云栈扬鞭，海涛摇棹，争如闲坐。但尊中有酒，心头无事，葫芦提过。
<br>
<br>　　庶斋老学丛谈卷中
<br>
<br>
<br>
<br>
<br>
<br>
<br>
<br>
<br>
<br>
<br>【李德基：词作1首】
<br>
<br>　　木兰花慢
<br>
<br>　　和陈思济
<br>
<br>　　访仙家洞府，仰天柱，彻高寒。对百尺飞湍，四围乔木，九锁青山。危亭晚来极目，胜王维、三昧画中看。何处朝元会宴，时闻命驾回鸾。桃花临水已凋残。别后见应难。叹昨日秦宫，今朝汉苑，一梦槐安。征鞍欲留无计，恐仙棋、一局换人间。羡杀知还倦鸟，白云相对空闲。
<br>
<br>　　洞霄诗集卷九
<br>
<br>
<br>
<br>
<br>
<br>
<br>【李节：词作1首】
<br>
<br>　　满江红
<br>
<br>　　示妇
<br>
<br>　　纸帐春温，春睡稳、窗槐摇绿。吾老矣、不堪重著，翠围红簇。千古清风荆布在，一家乐事糟糠足。笑杜陵、憔悴漫多情，须燕玉。求凤意，传新曲。骖鸾梦，从渠续。问临邛何贱，会稽何辱。畎亩岂无天下士，斧斤不到山中木。但莫教、风雨两雏鸠，危枝宿。
<br>
<br>　　中州乐府
<br>
<br>
<br>
<br>
<br>
<br>
<br>【李仁山：词作1首】
<br>
<br>　　西江月
<br>
<br>　　瑶英轻洒。姑射飘仙驾。巧夺孤山能变化。夭娇飞来白下。绝怜玉骨清姿。不随红紫芳时。要识天然标格，竹篱茅舍横枝。
<br>
<br>　　附见天籁集卷下内。原题云，李仁山次韵，自注蟠桃来自杭和靖诗句，得于孤山也。
<br>
<br>
<br>
<br>
<br>
<br>
<br>
<br>
<br>
<br>【李时：词作1首】
<br>
<br>　　木兰花慢
<br>
<br>　　春日游晋祠（石刻，至元壬午谷雨前一日刊）
<br>
<br>　　忆兰亭佳致，从宪长，剩追寻。问开花高山，晋祠流水，谁是知音。虽无凤笙龙管，劝行杯、时有不弦琴。马首家家明月，眼前处处禅林。一觞一咏畅怀襟。尘世任浮沉。莫论兴亡，休争人我，且乐欢心。韶华岂能常在，又斜阳、西下暮云深。好袖东风归去，春宵一刻千金。
<br>
<br>　　金石萃编补正卷四
<br>
<br>
<br>
<br>
<br>
<br>
<br>
<br> 
<br>
<br>【李天翼：词作1首】
<br>
<br>　　临江仙
<br>
<br>　　和元遗山
<br>
<br>　　南去北来人自老，落花飞絮悠悠。思君一度一登楼。无穷烟水里，何处认并州。忽见姓名双泪落，新诗聊浣离愁。若为重醉绣江秋。芙蓉明月下，来往一扁舟。
<br>
<br>　　附见遗山乐府内
<br>
<br>
<br>
<br>
<br>
<br>
<br>
<br>【李庭：词作5首】
<br>
<br>　　水调歌头
<br>
<br>　　史侯生朝
<br>
<br>　　辕门奏归凯，旭日上初筵。东风万家香火，春信到梅边。侧听称觞新语，一滴愿增一岁，门外酒如川。诏领八州督，声动九重天。茁兰芽，辉花萼，树堂萱。一门余庆如此，今古几人全。多少山东父老，久望太平勋业，毕竟在何年。整顿乾坤了，拭目认凌烟。
<br>
<br>
<br>　　满庭芳
<br>
<br>　　冀德修生朝
<br>
<br>　　燕寝凝香，金貂贳酒，挽将天上春回。踵门为寿，尽道谪仙才。谁识元龙豪气，沈雄自、湖海中来。十年梦，新亭风景，惟有岁寒梅。老来。须共约，凤皇山下，竹杖芒鞋。要从今浇下，胸次崔嵬。酿取周郎醇酎，更休用、桃李传杯。衡门外，柘荆尚在，千岁看花开。
<br>
<br>
<br>　　水调歌头
<br>
<br>　　张耀卿寿日
<br>
<br>　　伤心庚开府，书剑忆游梁。十年流落冰雪，如履柏台霜。昨日螳螂当辙，今日豺狼当路，牛背置神光。竟访赤松去，不顾紫微忙。汉貂蝉，万人杰，八州王。有君如是何事，高卧北窗凉。传得黄州密印，有病安心是药，此外更无方。莫袖经纶手，遗爱在甘棠。
<br>
<br>
<br>　　水龙吟
<br>
<br>　　萧公弼生朝
<br>
<br>　　喜逢天上天人，一尊共醉梅花底。朝元已了，读书未遍，复来人世。憩鹤台边，景龙门外，十年游戏。自归来，却过赵州桥上，阅桥下，东流水。尽道翱翔物外，解牛刀、刃游余地。谁知别有，香山远韵、谪仙豪气。应笑蹉跎，半生书剑，今犹如此。待西风，拂口貂裘尘土，进黄公履。
<br>
<br>
<br>　　望月婆罗门引
<br>
<br>　　史尚书生朝
<br>
<br>　　太平有象，老人星、喜照滹阳。前衔曾近文昌。寿乐今年余庆，新到五花堂。看鸡鸣问寝，鳞次称觞。白眉最良。八州督，汉侯王。院院琼林玉树，画戟清香。一椿五桂，更休说、燕山窦十郎。谈麈上，白日羲皇。
<br>
<br>　　强村丛书校孔荭谷藏钞寓庵集本，兹另据藕香零拾本校改。
<br>
<br>
<br>
<br>
<br>
<br>
<br>
<br> 
<br>
<br>【李献能：词作3首】
<br>
<br>　　春草碧
<br>
<br>　　紫箫吹破黄州月。簌簌小梅花，飘香雪。寂寞花底风鬟，颜色如花、命如叶。千里涴兵尘、凌波袜。心事鉴影鸾孤，筝弦雁绝。旧时雪堂人，今华发。断肠金缕新声，杯深不觉琉璃滑。醉梦绕南云，花上蝶。
<br>
<br>
<br>　　江梅引
<br>
<br>　　为飞伯赋青梅
<br>
<br>　　汉宫娇额倦涂黄。试新妆。立昭阳。萼绿仙姿，高髻碧罗裳。翠袖卷纱闲倚竹，暝云合，琼枝荐暮凉。璧月浮香。摇玉浪，拂春帘，莹绮窗。冰肌夜冷滑，无粟影，转斜廊。冉冉孤鸿，烟水渺三湘。青鸟不来天也老，断魂些，清霜静楚江。
<br>
<br>
<br>　　浣溪沙
<br>
<br>　　河中环胜楼感怀
<br>
<br>　　垂柳阴阴水拍堤。欲穷远目望远迷。平芜尽处暮天低。万里中原犹北顾，十年长路却西归。倚楼怀抱有谁知。
<br>
<br>　　以上三首见中州乐府
<br>
<br>
<br>
<br>
<br>
<br>
<br> 
<br>
<br>【李孝光：词作22首】
<br>
<br>　　念奴娇
<br>
<br>　　江南春暮，看麦枯蚕老，故乡风物。缟袂青裙桑下路，笑动斜阳村壁。鹅鸭比邻，牛羊日夕，父老头如雪。桑麻旧语，宁论汉庭人杰。谁办草草杯盘，朱樱绿笋，逸兴尊前发。冉冉年华吾老矣，目送孤云明灭。拾穗行歌，摘瓜抱蔓，此事真毫发。逢君轰饮，与吾唤取明月。
<br>
<br>
<br>　　水调歌头
<br>
<br>　　题于彦明新居
<br>
<br>　　东湖浸南麓，北荡带西山。其中大有佳处，元不减商颜。上有雁峰千叠，下有龙滩百曲，别是一人寰。昨夜雨新过，流水到花间。一张琴，一壶酒，伴渠闲。诗成真宰应妒，万象入嘲讪。北海尊罍依旧，东里杖藜无恙，未放鬓毛斑。吾亦秣吾马，不怕路盘盘。
<br>
<br>
<br>　　水调歌头
<br>
<br>　　月来印千水，云去露千山。乾坤一草亭耳，为我洗愁颜。东户太湖摇碧，北户长松立铁，此岂是尘寰。老子乐何事，在山水之间。算吾生，□□□，只饶闲。平时斗酒本劳，笑语亲讥讪。千古武陵溪上，鸡犬也应问讯，春梦落花斑。李愿大佳士，谁为赋归盘。
<br>
<br>
<br>　　临江仙
<br>
<br>　　寿李后山
<br>
<br>　　种竹栽花溪上宅，此翁初赋归欤。试尝菊水味何如。人间霖雨手，天上寿星图。把酒祝翁千岁寿，翁言政不关渠。少令高大我门闾。平反亦多矣，有驷马高车。
<br>
<br>
<br>　　水龙吟
<br>
<br>　　与北山觉公
<br>
<br>　　倚阑蓝玉西边，长松千尺鼪鼯走。风吹香雾，云生幽树，泉鸣缺甃。嘻笑山翁，看山不厌，别来浑瘦。且休嫌俗客，竹床乌几，半分与，真耆旧。已办泽车款段，时时过、竹扉花牖。人来问我，功名老矣，狂歌摇首。袖里经纶，与时消息，只令杯酒。唤香山居士商量，添个似侬肯否。
<br>
<br>
<br>　　满庭芳
<br>
<br>　　赋醉归
<br>
<br>　　昨夜溪头，潇潇风雨，柳边解个渔舟。狂歌击楫，惊起欲眠鸥。笑杀子猷访戴，待到门、兴尽归休。得似我，裳衣颠倒，大叫索茶瓯。长怪天翁，赋人以量，偏曲如钩。有大于江海，小径盈抔。爱酒青莲居士，又何苦、枕藉糟邱。玉山倒，风流脍炙，底为子孙谋。
<br>
<br>
<br>　　水调歌头
<br>
<br>　　与于云峰
<br>
<br>　　吾子钓游处，一过一徘徊。旧时酒壶茶碗，重洗古莓苔。点检东头松菊，料理西头水竹，一一手亲裁。别有古人意，石上五株梅。马少游，陶元亮，大佳哉。世间荣枯宠辱，我辈未须猜。此是君家邱墓，此是君家第宅，缘底不归来。我有一杯酒，准拟拂尘埃。
<br>
<br>
<br>　　鹧鸪天
<br>
<br>　　千载循良汉鲍宣。云仍儒雅故依然。龙门他日文章客，雁荡今朝行地仙。鱼鲙玉，酒流泉。紫萸黄菊斗清妍。祝君此会年年健，药裹阴功已付天。
<br>
<br>
<br>　　鹊桥仙
<br>
<br>　　为邱梅边赋
<br>
<br>　　山蟠屋上，水蟠屋下，个里花香竹秀。天翁老去更多情，遣青女、幻无为有。天根老石，云根老树，谁解逡巡挥就。只应炼石补天时，□留取、刀圭为寿。
<br>
<br>
<br>　　念奴娇
<br>
<br>　　男儿堕地，便试教啼看，定知英物。老去只追风月债，天地应空四壁。黄石残书，赤松归去，不料头如雪。子房何信，竟推何者为杰。醉后一笑掀髯，狂歌拍手，四座清风发。竹帛功名人安在，去去云鸿灭没。枣下枯枝，黄金虚牝，此事真毫发。豪吟轰饮，直须唤取明月。
<br>
<br>
<br>　　沁园春
<br>
<br>　　花压双溪，月满千门，气象峥嵘。□乡村父老，踏歌旧曲，闾阎小子，弦诵新声。鸡犬无惊，桑麻如画，酷似驱车过武城。谁为此，事鲁人姬姓，公旦云仍。欲知政理功成。吾父母、斯民只至诚。太夫人九十，板与春暖，公年六十，彩袖风轻。富贵康宁，天公赋予，老去功名照汗青。祈公处，□人间霖雨，天上文星。
<br>
<br>
<br>　　满庭芳
<br>
<br>　　山色挼蓝，溪光鉴玉，天□流转精神。鹤盘松顶，松下坐高人。好个寿星图画，爱花间、流水长春。侬知否，此山老子，元是宰官身。胸蟠书万卷，翰林才调，独次冠巾。是僧中龙象，天上麒麟。送客虎溪三笑，溪头□、鸥鹭相亲。香一瓣，祝公眉寿，双巘碧嶙峋。
<br>
<br>
<br>　　水调歌头
<br>
<br>　　坐上且停酒，听我别时歌。人生会面何少，离别一何多。我有两行铁汁，平生不为人泣，但恐也滂沱。劝尔且轰饮，挈脚打琵琶。走儿童，骑竹马，折桃花。沙头日日风雨，犹自鼓频挝。今日玉箫台下，明日天台路上，是处是天涯。鹏搏扶摇稳，我欲趁飞车。
<br>
<br>
<br>　　水调歌头
<br>
<br>　　和韵送公弼
<br>
<br>　　酒酣肝胆露，把手共高歌。中年底用离别，作恶渐应多。春尽江头苦雨，日暮风沙万里，重俯大江沱。行李几时发，别意满琵琶。仲宣楼，桓公柳，少陵花。别时政自凄断，忍听祢生挝。宁作丈夫意气，莫作妻孥恋嫪，后会渺无涯。风外柳花急，骏马夹轻车。
<br>
<br>
<br>　　满江红
<br>
<br>　　烟雨孤帆，又过钱塘江口。舟人道、官侬缘底，驱驰奔走。富贵何须囊底智，功名无若杯中酒。掩篷窗、何处雨声来，高眠后。官有语，侬听取。官此意，侬知否。叹果哉忘世，于吾何有。百万苍生正辛苦，到头苏息悬吾手。而今归去又重来，沙头柳。
<br>
<br>
<br>　　水调歌头
<br>
<br>　　高云上鹏鹗，大路展骅骝。天风万里吹上，容易莫遮留。把酒长亭烟雨，问讯西湖风月，梅老暗香浮。更尽一杯酒，应忆旧时游。功名事，为霖雨，济川舟。少试经纶，便尔老去合封侯。季子他年佩印，庞统行看展骥，竹马候沙头。富贵逼人甚，快揽黑貂裘。
<br>
<br>
<br>　　水龙吟
<br>
<br>　　举头南极星明，五云飘作天花雨。龟游莲叶，鹤栖松顶，□□□露。阿母瑶池，琼花新好，正逢初度。对碧梧翠竹，黄庭读罢，更细味，全生处。二十四番花信，待持入薰风旧谱。琴鸣瑟和，兰清玉暖，云翩彩舞。身在箫台，月明风细，犹闻笑语。想胡麻饭熟，只应流出，向桃源路。
<br>
<br>
<br>　　感皇恩
<br>
<br>　　算富贵康宁，于公独厚。天公着意君知否。古今盛事，百岁在堂寿母。斑衣鹤发、真稀有。三载河阳，种花插柳。惯父老歌谣拍手。名香朝野，公旦云仍无负。剑光连紫气、横牛斗。
<br>
<br>
<br>　　青玉案
<br>
<br>　　儿童齐唱民安作，问底事、来何暮。酷似当年廉叔度。春风千里，□□□□，绿到棠阴处。玉壶清贮金茎露。翻向人间作霖雨。今日东瓯成乐土。清都虎豹，借恂无计，衮职须君补。
<br>
<br>
<br>　　感皇恩
<br>
<br>　　五马东来，人歌襦夸，春晚棠阴绿如许。草堂诗梦，应费湖中箫鼓。清香生画戟、连嘉树。父老踏歌、道君侯来何暮。容易君侯又归去。凤凰池上，去作九州霖雨。儿童骑竹马，沙堤路。
<br>
<br>
<br>　　水调歌头
<br>
<br>　　伯仲见伊吕，前日补天归。平生盖世勋业，何用藉群儿。出领绣衣龙节，入拥绣裳赤舄，名字在金闺。磊落正如此，焉学古人为。济川舟，调羹手，看当时。功成便引身去，大不负书诗。两鬓萧萧华发，总为爱君忧国，臣老系安危。天子方好老，领取帝王师。
<br>
<br>
<br>　　水龙吟
<br>
<br>　　倚阑遥见江南，狒狸前度愁风雨。英雄安在，龙颠虎倒，空悲朝露。落日荒宫，北风过雁，柰何踌伫。见行人指点，战场犹说，三城下，西州路。有客登高长啸，访诸君、旧游无处。麒麟何物，累累谁者，消沉千古。北海人豪，骆驼坡下，而今黄土。算无过何逊风流，便拟赋，官梅去。
<br>
<br>　　以上四印斋本五峰词二十二首
<br>
<br>
<br>
<br>
<br>
<br>
<br>
<br>
<br>
<br>【李晏：词作4首】
<br>
<br>　　婆罗门引
<br>
<br>　　保德西楼作
<br>
<br>　　汗融畏日，岂知高处有风清。倚阑襟袖凉生。坐看崩云脱壤，不碍乱峰青。待目穷千里，却怕伤情。河分古城。听裂岸、怒涛惊。好是烽沈幽障，鼓卧边亭。西楼老子，更无用，胸中十万兵。酒到处、莫放杯停。
<br>
<br>
<br>　　虞美人
<br>
<br>　　佳人酒晕红生颊。滟滟霞千叠。雨馀红泪湿黄昏。误认当年人面、倚朱门。飘零又送青春暮。怅望刘郎去。教人不恨五更风。只恨马蹄、无处避残红。
<br>
<br>
<br>　　鹧鸪天
<br>
<br>　　苒苒萋萋雨后村。芳尘不到五侯门。曾随晓泪撩诗思，又向春风入烧痕。春去后，忆王孙。啼红南浦记芳温。夕阳楼外连天远，乞与骚人怨楚魂。
<br>
<br>
<br>　　菩萨蛮
<br>
<br>　　回文
<br>
<br>　　断肠人去春将半。半将春去人肠断。归客倦花飞。飞花倦客归。小窗寒梦晓。晓梦寒窗小。谁与画愁眉。眉愁画与谁。
<br>
<br>　　以上四首见中州乐府
<br>
<br>
<br>
<br>
<br>
<br>
<br>
<br> 
<br>
<br>【李真人：词作20首】
<br>
<br>　　望江南
<br>
<br>　　初学道，须认得真铅。采取铅中金白雪，却将金雪作丹田。方始见重玄。
<br>
<br>
<br>　　望江南
<br>
<br>　　分明道，不离黑铅中。领取五行寻药体，五行之内觅金公。法象在参同。
<br>
<br>
<br>　　望江南
<br>
<br>　　分明道，朦胧在君家。龙虎见君君不见，徒将金宝作河车。争得见黄芽。
<br>
<br>
<br>　　望江南
<br>
<br>　　还丹道，金水号良媒。须得华池终见宝，徒将砂向黑铅坯。莫妄损三才。
<br>
<br>
<br>　　望江南
<br>
<br>　　丹砂道，学者亦如麻。不识铅中含白虎，竞烧粪秽觅金华。争得跨云霞。
<br>
<br>
<br>　　望江南
<br>
<br>　　金花道，世上少人知。莫弄黑铅将造化，淮南金秘在华池。争肯泄天机。
<br>
<br>
<br>　　望江南
<br>
<br>　　真龙虎，玉兔与金精。广见青冥含万象，朦胧降气结朱英。凡汞岂长生。
<br>
<br>
<br>　　望江南
<br>
<br>　　金与水，相见两交并。复卦发爻依刻漏，壶中日月结成形。沧海几回清。
<br>
<br>
<br>　　望江南
<br>
<br>　　北方水，其数是真铅。一气剋凝抽摘雪，须令金体重初元。此结道中玄。
<br>
<br>
<br>　　望江南
<br>
<br>　　北方水，龙虎自交彰。水火运时归一体，临炉早见五神光。根本昔中方。
<br>
<br>
<br>　　菩萨蛮
<br>
<br>　　还丹根蒂将何作。须凭金火相销铄。金火得长生。方成夫与妻。夫妻情重重。共隐真人洞。真洞约回期。天符来便归。
<br>
<br>
<br>　　菩萨蛮
<br>
<br>　　还丹父母将何作。木从火里生枝博。枝博既芳荣。离宫火渐明。渐明终却灭。化土生金屑。土谢玉金乡。金来归北方。
<br>
<br>
<br>　　菩萨蛮
<br>
<br>　　还丹龙虎将何作。北方玄武南朱雀。朱雀变为龙。元宫养大虫。大虫食草木。龙爱吞金玉。交战向沧溟。俱伤血满形。
<br>
<br>
<br>　　菩萨蛮
<br>
<br>　　还彤铅汞将何作。砂须剥面铅沉脚。砂精与铅精。露形不露形。争得相违背。须用三才理。汞采日中精。铅须铅里金。
<br>
<br>
<br>　　菩萨蛮
<br>
<br>　　还丹水火将何作。须知两位相交错。火在水中求。水从火里流。水流遭火克。为有中男力。水被火凌持。相携一室归。
<br>
<br>
<br>　　菩萨蛮
<br>
<br>　　还丹鼎器将何作。戊己正土为城郭。城郭善堤防。堤防生药王。药王能御众。臣下难飞动。外隔坎离城。谁人见鼎形。
<br>
<br>
<br>　　菩萨蛮
<br>
<br>　　还丹火法将何作。初从复卦终于剥。旦暮用屯蒙。潜行造化工。进为春夏月。退象秋冬节。既未入坤宫。还丹道已穷。
<br>
<br>
<br>　　菩萨蛮
<br>
<br>　　还丹秘诀将何作。因师口授亲糟粕。未悟莫施为。前程路崄巇。寻文终不的。义在文中出。文义纵惺惺。抟量早晚成。
<br>
<br>
<br>　　菩萨蛮
<br>
<br>　　还丹节行将何作。师曾嘱咐留言约。莫近贵豪门。贵豪赚杀人。不须夸富有。富有难长久。隐循且悠悠。愿将天地俦。
<br>
<br>
<br>　　菩萨蛮
<br>
<br>　　夸丹功用将何作。仙人尽号长生药。服人得延年。方知此理玄。至药终须觅。只在坎离侧。向此得真微。天长地久期。
<br>
<br>　　以上李真人述还丹诀十首案宋元间道士姓李者颇多，以上词未著名字，不知李真人确为谁，姑作道谦。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【李治：词作5首】
<br>
<br>　　摸鱼儿
<br>
<br>　　雁双双、正飞汾水，回头生死殊路。天长地久相思债，何似眼前俱去。摧劲羽。倘万一幽冥，却有重逢处。诗翁感遇。把江北江南，风嘹月唳，并付一丘土。仍为汝。小草幽兰丽句。声声字字酸楚。拍江秋影今何在，宰木欲迷堤树。霜魂苦。算犹胜、王嫱有冢贞娘墓。凭谁说兴。叹鸟道长空，龙艘古渡。马耳泪如雨。
<br>
<br>　　遗山乐府上附
<br>
<br>
<br>　　摸鱼儿
<br>
<br>　　为多情、和天也老，不应情遽如许。请君试听双蕖怨，方见此情真处。谁点注。香潋滟银塘，对抹胭脂露。藕丝几缕。绊玉骨春心，金沙晓泪，漠漠瑞红吐。连理树。一样骊山怀古。古今朝暮云雨。六郎夫妇三生梦，肠断目成眉语。须唤取。共鸳鸯翡翠、照影长相聚。西风不住。恨寂寞芳魂，轻烟北渚。凉月又南浦。
<br>
<br>　　遗山乐府上附
<br>
<br>
<br>　　江梅引
<br>
<br>　　陌头杨柳恨春迟。被寒欺。淡依依。瘦损王孙，青琐小腰围。墙外琼枝空照影，翠娥敛，游丝百丈飞。燕归雁归书问寂。月细风尖供怨笛。玉骨成灰圣得回。梦里音容，良是觉来非。多少江州司马泪。断肠曲，河声送落晖。
<br>
<br>　　遗山乐府中附
<br>
<br>
<br>　　鹧鸪天
<br>
<br>　　太一沧波下酒星。露醽秘诀出仙扃。情知天上莲花白，压尽人间竹叶青。迷晚色，散秋馨。兵厨晓溜玉泠泠。楚江云锦三千顷，笑杀灵均话独醒。
<br>
<br>　　遗山乐府下附
<br>
<br>
<br>　　鹧鸪天
<br>
<br>　　十丈冰花太一峰。拍浮来赴酒船中。碧筒象鼻秋泉滑，泽国幽香笑卷空。云淡泞，月朦胧。醉乡千里鲤鱼风。冯夷击鼓休惊客，罗袜生尘恐恼公。
<br>
<br>　　遗山乐府下附
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【廉希宪：词作1首】
<br>
<br>　　水调歌头
<br>
<br>　　读书岩
<br>
<br>　　杜陵佳丽地，千古尽英游。云烟去天尺五，绣阁倚朱楼。碧草荒岩五亩，翠霭丹崖百尺，宇宙为吾留。读书名始起，万古入冥搜。凤池崇，金谷树，一浮鸥。彭殇尔能何许，也欲接余眸。唤起终南灵与，商略昔时名物，谁劣复谁优。白鹿庐山梦，颉颃天地秋。
<br>
<br>　　永乐大典九千七百六十五岩字韵案大曲岩字韵引此词作廉文靖公集。又引元明善清河集读书岩记，谓读书岩为故相太傅魏国廉文正公之别业，在京兆樊川少陵原之阳，可证大典作廉文靖公，当为廉文正公之误。
<br>
<br>
<br>
<br>
<br>
<br>
<br>
<br>
<br>【梁曾：词作1首】
<br>
<br>　　木兰花慢
<br>
<br>　　西湖送春
<br>
<br>　　问花花不语，为谁落，为谁开。算春色三分，半随流水，半入尘埃。人生能几欢笑，但相逢、尊酒莫相催。千古幕天席地，一春翠绕珠围。彩云回首暗高台。烟树渺吟怀。拚一醉留春，留春不住，醉里春归。西楼半帘斜日，怪衔春、燕子却飞来。一枕青楼好梦，又教风雨惊回。
<br>
<br>　　词品卷六
<br>
<br>
<br>
<br>
<br>
<br>
<br>
<br>
<br>
<br>【梁梅：词作1首】
<br>
<br>　　水龙吟
<br>
<br>　　梅花
<br>
<br>　　天教占了，百花头上，和羹未晚。
<br>
<br>　　续夷坚志卷四
<br>
<br>
<br>
<br>
<br>
<br>
<br>
<br>【梁寅：词作39首】
<br>
<br>　　昼夜乐
<br>
<br>　　怀金陵
<br>
<br>　　秣陵犹忆豪华地。醉春风、花明媚。碧城彩绚楼台，紫陌香生罗绮。夹十里秦淮笙歌市。酒帘高曳红摇翠。油壁小轻车，间雕鞍金辔。同游放浪多才子。诧酣歌、如高李。傲时江海狂心，怀古虹霓雄气。归卧云庐霜满鬓，十年间、多少愁思。春梦绕天涯，度烟波千里。
<br>
<br>
<br>　　烛影摇红
<br>
<br>　　后汉匈奴传，言呼韩邪单于来朝，愿为汉婿。后宫王嫱以积怨自请行，此事之实也。西京杂记乃云，元帝使画工毛延寿图宫人形貌，按图名幸。王嫱以赂金少，画不及貌。王嫱当行，帝见之悔，乃杀延寿。夫元帝柔仁之主也，而谓其因女色杀画工，余固不信。而无宠自请行，诚一污贱女子耳。后之为昭君曲者多归咎元帝，殊不当也。因此赋
<br>
<br>　　深锁宫花，绣生鱼钥重门闭。美人何事怨东风，独抱伤春意。月照黄沙万里，到毡城、芳心自喜。尊前歌舞，马上琵琶，宠深谁比。毳服胡妆，那思旧日娇罗绮。年年秋雁向南飞，肯寄相思字。岁久玉颜憔悴，似花落，悔随流水。草青坟上，应是香魂，尚含愁思。
<br>
<br>
<br>　　木兰花慢
<br>
<br>　　桃源
<br>
<br>　　爱山中日月，春渐去，又还来。望水绕人家，云生窗户，岫转峰回。层层绛桃千树，似丹霞、散绮映楼台。世上从教桑海，人间自有蓬莱。渔郎未必是仙才。偶尔到天台。喜相问相邀，山中殽簌，树里尊罍。何便寻归路，是风波险处未心灰。要似秦民深隐，桃花只好移栽。
<br>
<br>
<br>　　绮罗香
<br>
<br>　　天台
<br>
<br>　　翠谷吞霞，丹厓隐日，瑶草绿迷仙路。复宇层台，鸡犬不知何处。花对发、洞里娇娥，璧双美、人间才子。信奇缘、水合云交，香风满径共归去。嘈嘈鸾凤箫管，九酝琼浆碧，冰盘麟脯。沧海深深，将比此情难侣。奈尘臆未断愁根，被啼鸟苦催归思。叹多少乐极生悲，落花思故树。
<br>
<br>
<br>　　八声甘州
<br>
<br>　　赠易自然祷雨有感
<br>
<br>　　喜神龙飞雨遍秋郊，黄河自天来。是蟠溪逸士，胸中造化，掌上云雷。坛峙吟峰东畔，稽首望仙台。绛节霓衣，拥阊阖朝开。凭仗小心风送，绿章上奏，咫尺瑶阶。念鱼头赤子，濈濈困炎埃。赖皇穹、恩波滂沛，便千村万落总春回。人都道先生功行，山岳崔嵬。
<br>
<br>
<br>　　阮郎归
<br>
<br>　　自洪还家
<br>
<br>　　归来长啸碧山河。结茅牵翠萝。衰颜借问近如何。吴霜侵鬓多。衣裋褐，卧行窝。眼前随分过。一溪风月与烟波。闲中宜钓蓑。
<br>
<br>
<br>　　醉落魄
<br>
<br>　　苍厓翠谷。闲云一片无拘束。田庐村巷经行熟。无取无求，曳杖看修竹。道人邀我岩居宿。小槽白酒过醽醁。醉来只唱山中曲。无价清欢，何必论金玉。
<br>
<br>
<br>　　南歌子
<br>
<br>　　或以山蒲萄为献，其味与家园者无异
<br>
<br>　　虬蔓悬秋露，骊珠撼晓风。倚崖点漆变殷红。味与凉州珍贡，却相同。御苑堪移植，雕盘合上供。猿猱余颗寂寥中。多谢樵人分送，到山翁。
<br>
<br>
<br>　　忆秦娥
<br>
<br>　　为南溪廖氏题古梅
<br>
<br>　　湖山曲。山头花照湖波绿。湖波绿。盈盈仙子，镜中颜玉。百千年树繁英簇。春光却在幽人屋。幽人屋。自然富贵，海珠千斛。
<br>
<br>
<br>　　鱼游春水
<br>
<br>　　避乱还家，见桃花盛开
<br>
<br>　　家临千峰翠。幽径重开荆棘里。小桃花艳，春日盈盈霞绮。香入骚人碧玉杯，色映游女青螺髻。带露更娇，迎风尤媚。古有墙东避世。况似武陵风光美。时时独酌花间，别有天地。不教扫迳看尤好，意欲寻仙从兹始。岩前白云，石边流水。
<br>
<br>
<br>　　谢池春
<br>
<br>　　花朝
<br>
<br>　　薄寒山阁，当亭午、潇潇雨。鸟静桃花林，水坐兰苕渚。玉勒骢稀出，油壁车何处。欲簪花、簪不住。花红发白，应笑人憔悴。春过一半，东去水、难西驻。前半伤多病，后半休虚负。白醴匏尊满，紫笋山殽具。心无累，皆佳趣。自辞觞酌，劝客须当醉。
<br>
<br>
<br>　　缑山月
<br>
<br>　　雨夕
<br>
<br>　　急雨响岩阿。阴云暗薜萝。山中春去更寒多。纵紫门不闭，花满径，苍苔润，少人过。兰舟曾记兰汀宿，牵恨是烟波。而今林下和樵歌。看风风雨雨，滋造物，时时变，总心和。
<br>
<br>
<br>　　玉蝴蝶
<br>
<br>　　闲居
<br>
<br>　　天付林塘幽趣，千章云水，三径风篁。虽道老来知足，也有难忘。旋移梅、要教当户，新插柳、须使依墙。更论量。水田种秫，辟圃栽桑。荒凉。贫家有谁能顾，独怜巢燕，肯恋茅堂。客到衡门，且留煮茗对焚香。看如今、苍颜白发，又怎称、紫绶金章。太痴狂。人嘲我拙，我笑人忙。
<br>
<br>
<br>　　破阵子
<br>
<br>　　黯黯凄凄草色，狼狼藉藉花枝。江上烟波天共远，树外云山路更迷。故人音信稀。因病纵教废酒，非愁自懒题诗。芍药荼蘼开渐近，蹴踘秋千乐有谁。雨僝风僽时。
<br>
<br>
<br>　　人月圆
<br>
<br>　　春夜
<br>
<br>　　三春月胜三秋月，花下惜清阴。锦围绣阵，香生革履，光动兰襟。棠梨枝颤，乍惊栖鹊，夜久寒侵。明朝风雨，休孤此夕，一刻千金。
<br>
<br>
<br>　　燕归慢
<br>
<br>　　上巳雨
<br>
<br>　　花径萧条。恰桃霞已尽，梨雪初飘。云霾嗔丽景，风雨妒佳期。山中行乐本寥寥。那更值、年荒酒价高。诸生共高咏，只闲静，胜嬉游。千嶂暝，故人远，泞妨马，水平桥。象筵宝瑟何由见，与谁共羽觞浮。兰亭遗迹长蓬蒿。怎能句、山阴棹小舟。对景度新曲，独堪向，故人求。
<br>
<br>
<br>　　雨霖铃
<br>
<br>　　夏景
<br>
<br>　　螺峰堆绿。夜来经雨，浑似膏沐。飞泉怒泻崖谷，悬霜练□鸣苍玉。虎迹岩前过处，踏破翠苔褥。听啼鸟，山北山南，树杪残云自相逐。蓬门昼掩稀来躅。称幽人、独步看新竹。移床松下零露，三四点、怎沾缃轴。日永如年，况是身闲不受拘束。休妄想、鵷鹭朝班，聊且伴麋鹿。
<br>
<br>
<br>　　金菊对芙蓉
<br>
<br>　　秋思
<br>
<br>　　玉刻奇峰，蓝拖秀水，秋光浑似耶溪。渺苍烟十里，白鸟孤飞。恨无越女芙蓉艳，兰舟小、桂棹轻移。西风残照，樵人渔子，结伴尤宜。无柰物理难齐。叹鱼虾苦瘦，雁鹜多肥。望茫茫江海，今更何之。溪头绿树亲曾种，耐寒暑、应笑人衰。青山千仞，白云万顷，须理荷衣。
<br>
<br>
<br>　　玉蝴蝶
<br>
<br>　　丙午元夕
<br>
<br>　　霁景烟霞五色，黄金柳袅，碧玉桃开。再观升平气象，处处春回。且追随、村歌里巷，休耽恋、绮席楼台。独徘徊。人看月上，月趁人来。因怀。金陵旧曾游玩，御街灯火，远照秦淮。胜友同欢，醉听箫鼓闹春雷。几年间、风驰云往，千里外、水复山回。是仙才。飙轮许借，重访蓬莱。
<br>
<br>
<br>　　诉衷情
<br>
<br>　　李花当户间桃花。妍景雪兼霞。春风送将春色，照耀野人家。回蝶使，罢蜂衙。日初斜。双莺窗外，双燕帘间，共惜秾华。
<br>
<br>
<br>　　浪淘沙
<br>
<br>　　夜雨
<br>
<br>　　檐溜泻泉声。寒透疏棂。愁如百草雨中生。谁信在家翻似客，好梦先惊。花发恐飘零。只待朝晴。彩霞红日照山庭。曾约故人应到也，同听啼莺。
<br>
<br>
<br>　　采桑子
<br>
<br>　　孟夏
<br>
<br>　　舍南舍北多桃李，子满青枝。曲径冥迷。新竹增高旧竹低。扫苔坐石何妨久，行步常迟。伫立移时。云起东峰日坠西。
<br>
<br>
<br>　　宴清都
<br>
<br>　　端午
<br>
<br>　　带恨湘江水。无柰远、楚云天际千里。灵均一去，芳荪翠减，香篱青死。龙舟鼍鼓声沸。叹旧俗、空夸水戏。乐少年、越女吴姬，□□王孙公子。曾记南浦芙蓉，东湖杨柳，斜日歌吹。彩舟载酒，纶巾挥扇，胜友同醉。而今白头蓬卷。但谙惯、独醒滋味。好只把、兰佩荷衣，从今料理。
<br>
<br>
<br>　　望江南
<br>
<br>　　傍村之民兄弟四人，坐豪夺民产远流
<br>
<br>　　山深处，豺虎纵跳踉。但爱体肥贪肉食，那知腹饱是身殃。天网甚恢张。千里外，魑魅可同乡。三尺正当严律令，四凶那得诧强梁。稽首谢君王。
<br>
<br>
<br>　　天仙子
<br>
<br>　　苦热
<br>
<br>　　六合似炉云似火。热气蒸肌烟雾锁。此时那得羽翰生，冰壑过。风岩坐。瀑布溅衣珠万颗。未旱先愁愁怎躲。如在颠崖惟恐堕。急须霖雨慰苍生，名誉播。江之左。谁在东山深处卧。
<br>
<br>
<br>　　苏幕遮
<br>
<br>　　秋旱喜雨
<br>
<br>　　白萍乾，红蓼悴，日减溪流，尘拥浑如雾。一日云凝千嶂雨。黄叶潇潇，却又添新翠。垦蒿烟，耕草露。种麦栽菘，生计那嫌暮。预羡登高欢会阻。门掩黄花，也自多幽趣。
<br>
<br>
<br>　　永遇乐
<br>
<br>　　丙午岁仲秋，与胡中山同舟往南昌，至樟镇而返。别逾一月，作此寄之。中山能谈泰定数
<br>
<br>　　年少羡君，有如琼树，相见何晚。虎瞰山前，轻船同载，正桂花香满。封溪一夕，孤篷听浪，又趁朔风遄返。计行藏、只堪一笑，怕令白鸥惊见。君如管辂，聪明夐异，能道山翁奇蹇。绛阙蓬莱，人间天上，翘首仙凡远。何时访我，竹溪松壑，尽有白云堪玩。写长怀、且寄南飞秋雁。
<br>
<br>
<br>　　浪淘沙
<br>
<br>　　冬景
<br>
<br>　　锦树分明上苑花。晴花宜日又宜霞。碧烟横处有人家。绿似鸭头松下水，白于鱼腹柳边沙。一溪云影雁飞斜。
<br>
<br>
<br>　　洞仙歌
<br>
<br>　　舍后山中见群鹿
<br>
<br>　　孤峰碧峭，长云中瑶草。群鹿甡甡怪希有。想嵩阳少室，曾伴松乔，知踏遍、白石苍苔多少。逸人尘外趣，医凤骖鸾，梦上瀛洲历蓬岛。蓦见此山中、便对烟霞，喜共约、长为侪友。为借问、仙翁在何方，愿同往从之，遍窥岩岫。
<br>
<br>
<br>　　木兰花慢
<br>
<br>　　贺彭子寿伯埙叔侄新居
<br>
<br>　　羡楼台有地，不改换、旧林塘。想叔父东山，郎君玉树，筹画非常。云霄正期勋业，见先恢、庭户揽风光。苍霭昼生翠牖，丹霞晓映雕梁。春莺求友候春阳。应恋木千章。宜永日图书，凉飙丝竹，皓月壶觞。蓬莱宛然异境，爱琪花、瑶草近人香。老矣犹夸能赋，忆君梦到华堂。
<br>
<br>
<br>　　珍珠帘
<br>
<br>　　丙午冬雪
<br>
<br>　　西窗梦断檐光晓。雪交坠、□□山僮惊报。岩岫化银宫，似白云仙岛。万树梨花都开遍，怪一夜、春风来早。凝眺。想千家晏起，村巷幽悄。谁解唤扫庭除，命雕鞍迎客，玉壶注酒。金帐拥红妆，惜盛欢难久。何似袁安门昼掩，抱清冷、年年如旧。须候。候暖日烘梅，竹松回秀。
<br>
<br>
<br>　　踏莎行
<br>
<br>　　江上阻风
<br>
<br>　　叠浪堆琼，横烟织素。停桡避险湾头住。汀洲连水水连云，何曾迷却归人路。今夕聊淹，明朝须去。休愁休怨休嗔怒。还家正属好风光，啼莺无数花千树。
<br>
<br>
<br>　　虞美人
<br>
<br>　　舟中
<br>
<br>　　岷峨雪尽生春水。江阔盘蛟喜。兰桡晓发大江东。回望银宫金阙五云中。来时秋渚蒹葭老。归日春花早。客身千里似征鸿。恰恰秋来春去总相同。
<br>
<br>
<br>　　谒金门
<br>
<br>　　舟中对月
<br>
<br>　　天似洗。遥望楚山千里。归雁数声云外去。此身犹滞此。半夜潜蛟不起。潭月金鳞光细。独倚孤篷浑不寐。碧流清见底。
<br>
<br>
<br>　　谒金门
<br>
<br>　　采石花朝
<br>
<br>　　春正美。处处艳桃秾李。记省花晨今日是，柰何辞帝里。采石兰桡暂倚。且与舟人同醉。心已到家身尚未。客中聊复尔。
<br>
<br>
<br>　　临江仙
<br>
<br>　　舟中
<br>
<br>　　十日江程春过半，渚青新长芦芽。李花几树间桃花。嫩黄烟际柳，远白水边沙。老子老来心似水，肯教愁绪如麻。扁舟来往似仙槎。还家今有日，那得更思家。
<br>
<br>
<br>　　菩萨蛮
<br>
<br>　　湖口
<br>
<br>　　海门西上帆如电。神灵借与天风便。容易见庐山。云中双鹤还。风匀波不怒。水碧涵山翠。沽酒酹神君。醉吟湖上春。
<br>
<br>
<br>　　金缕曲
<br>
<br>　　泊南浦
<br>
<br>　　南浦归帆暮。喜重看、螺江烟柳，鹤汀云树。画栋朱帘歌舞地，风景已非前度。只浩荡、江涛如故。相望飞楼鹏翅展，羡雄城、防卫多貔虎。又喜免，乱离苦。旧时犹记登临处。共诗朋、赋友同欢，咏今怀古。两鬓星星今老矣，却似荼蘼孤注。叹桃李、不知春去。独有洪崖青不改，似于人、恋恋能相顾。招我隐，有佳趣。
<br>
<br>
<br>　　八声甘州
<br>
<br>　　近里有妄男子，为妻所诟，遂忿而远去，誓云非富贵不归。其妻亦誓独守无妄，既历十五年，夫竟旅困羞归，而妻能洁以自守，独理其家，因咏其事以励薄俗
<br>
<br>　　记年时波荡两鸳鸯，雌雄各分流。恨郎情似水，妾心如石，此恨难休。自古恩深沧海，富贵等云浮。何忍轻离别，翻爱为仇。君看江头枯树，纵春风虚过，根干仍留。且牵萝空谷，蓬户自绸缪。想秋胡、未忘故态，怕无金、相赠却怀羞。归来日，郎嗔妾忿，都合冰消雾收。
<br>
<br>　　原无雾收二字，据光绪十五年集本补以上嘉靖刻本石门集卷上，并以光绪十五年石门集刻本及朱氏强村丛书本校订
<br>
<br>
<br>
<br>
<br>
<br>
<br>
<br>【林辕：词作6首】
<br>
<br>　　水调歌头
<br>
<br>　　雷在地中复，山下出泉蒙。枢机合发，时惟君子为能通。初九潜龙勿用，上九亢龙有悔，溟滓萃黄宫。大畜有攸利，善继养元雄。剥鸿蒙，求鼎实。作参同。有孚盈缶，油然道济沛其丰。酬酢噬金遁＊，鲋瓮包承敝漏，退食总由公。纳约自户牖，其道永无穷。
<br>
<br>
<br>　　水调歌头
<br>
<br>　　悟得天仙诀，参透祖师关。坎离颠倒，归根复命片时间。也不持斋受戒，也不行藏语默，也不坐禅圆。因甚同门士，废寝更忘餐。觅黄芽，擒已汞，结还丹。尘情事冗，般般应接道无干。也莫去妻逐妾，也莫抛儿弃女，也莫说休官。混饮太玄酒，个个会乘鸾。
<br>
<br>
<br>　　水调歌头
<br>
<br>　　大药金丹祖，混质未分前。刚柔剖判，异名同出汞和铅。会得道穷物返，炼此华池神水，推类合其玄。二八正关键，夫妇再团圆。午临申，寅起子，运周天。爻符既济，阴须阳极始承权。三五庚生甲满，渐以中孚孕有，十月圣胎全。表里赫然赤，洪造应纯乾。
<br>
<br>
<br>　　水调歌头
<br>
<br>　　色象毘卢育，具足辟支离。大于人我，总名无量阿僧只。男则给孤舍卫，女则普门觉海，爱欲受根基。若乐兰那行，福报尚愆期。善财施，多宝积，广参师。因缘殊胜，顿超彼岸掬曹溪。佛说须陀含果，我得阿罗汉道，如是证菩提。第一波罗蜜，谛听可思维。
<br>
<br>
<br>　　水调歌头
<br>
<br>　　树老堪移接，人老岂容枯。玄元食母，还丹入口是良图。乞得西家红酿，又觅东邻白酝，装做一葫芦。就我珰中煮，玉兔搦金鸟乌。救衰翁，伸老媪，复如雏。精填髓满，身心常是壮丁夫。俗语神仙绝欲，浪说真人无念，天也被机模。我道非常道，定不自羁孤。
<br>
<br>
<br>　　水调歌头
<br>
<br>　　造物局浮伪，天网艾如张。提起死生，关捩便是有阎王。六道转轮吞啖，一气循环贵贱，校覈注生方。苟免投皮鷇，难遇好爷娘。友多闻，欺获罗，错因忙。天堂地狱，信乎申吕鞠韩常。耕馁寡尤寡悔，道谷阙疑阙殆，举措巧承当。要出阴阳构，金鼎炼铅霜。
<br>
<br>　　以上谷神篇卷下
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【凌云翰：词作28首】
<br>
<br>　　木兰花慢
<br>
<br>　　赋白莲和字舜臣韵
<br>
<br>　　怅波翻太液，谁留住，蕊珠仙。向水殿云廊，玉容花貌，几度争鲜。人间延秋无计，掩霓裳、犹忆舞便娟。画里倾城倾国，望中非雾非烟。雁飞不到九重天。水调漫流传。柰花老房空，菂存心苦，藕断丝连。西风佩环轻解，有冰弦、谁复记华年。留得锦囊遗墨，魂消古汴宫前。
<br>
<br>
<br>　　满江红
<br>
<br>　　咏梨花鸟图
<br>
<br>　　谁写琼英，空惊讶、年华虚度。依约似、清明池馆，粉容遮路。蝴蝶又来丛里闹，鹪鹩还占枝头语。向东阑、惆怅几回看，愁如许。疑有月，光摇树。疑是雪，香生处。自洗妆人去，凄凉非故。白发宫娃歌吹远，青旗酒舍诗吟古。记黄昏、灯暗掩重门，听春雨。
<br>
<br>
<br>　　蝶恋花
<br>
<br>　　杏庄为莫景行题
<br>
<br>　　一色杏林三百树。茅屋无多，更在花深住。旋压小槽留客醉。举杯忽听黄鹂语。醉眼看花花亦舞。风卷残红，飞过邻墙去。恰似牧童遥指处。清明时节纷纷雨。
<br>
<br>
<br>　　蝶恋花
<br>
<br>　　过雨春波浮鸭绿。草阁三间，人住清溪曲。旧种小桃多似竹。乱红遮断松边屋。有客抱琴穿翠麓。隔水呼舟，应是怜幽独。历历武陵如在目。几时同借仙源宿。
<br>
<br>
<br>　　风入松
<br>
<br>　　和贝廷琚助教韵
<br>
<br>　　谁教齿豁更头童。从唤作衰翁。惜花已自因花瘦，况飘零、万点随风。须信人生如梦，休言世事皆空。紫骝嘶过画桥东。犹记輭尘红。重来绿遍西湖路，消魂是、杜宇声中。经眼倚妆飞燕，伤心照影惊鸿。
<br>
<br>
<br>　　狮儿词
<br>
<br>　　赋梅和仇山村韵
<br>
<br>　　蹇驴破帽，知是几度寻春，山南山北。惆怅亭荒仙远，苔枝空绿。村醪正熟。为花醉、何妨留宿。春光似怕人冷落，先回空谷。潇洒生意自足。有高标、不厌矮篱低屋。与雪相期，侧耳隔窗虫扑。晚晴纵步，又还信、一枝筇竹。莫嫌独。自在画阑东曲。
<br>
<br>
<br>　　瑶华慢
<br>
<br>　　赋雪
<br>
<br>　　喜深惊密，试问滕神，有多少寒力。如圆似莹，总疑是、满眼隋珠和璧。五更书幌，早已觉、寒光穿隙。料禽影波上渐稀，径里悄无行迹。有人独倚危楼，望千里江山，高下同色。坡仙饮处，甚□然、不减醉翁宾客。等闲评论，算柳絮、梨花非白。画堂深弦管方调，一任低垂帘额。
<br>
<br>
<br>　　定风波
<br>
<br>　　赋崔莺莺传
<br>
<br>　　把丽情、分付良工，传奇漫为重省。开户迎风，拂花动月，写尽西厢景。笑书生，最侥幸。刚道师婚胜琴聘。沉静。问姓名非是，近时三影。空思蔗境。画盐梅、不济调羹鼎。翻残金旧日，诸宫调本，才入时人听。减容光，懒窥镜。凤枕鸳衾与谁□。重赠。李绅歌□，续微之咏。
<br>
<br>
<br>　　凤凰台上忆吹箫
<br>
<br>　　赋凤仙花
<br>
<br>　　菊婢标名，凤仙题品，纷纷随处成丛。甚玉钗浑小，宝髻微松。依旧花分五彩，毗陵画、总付良工。谁为伴，鸡冠染紫，雁阵来红。玲珑。英英秀质，多想是花神，翦彩铺茸。却易分高下，难辨雌雄。疑把守宫同捣，端可爱、深染春蔥。开还谢，从风乱飘，好上梧桐。
<br>
<br>
<br>　　沁园春
<br>
<br>　　嘲昆季析居
<br>
<br>　　树上凌霄，堂前紫荆，秋来尚芳。柰牝鸡晨语，鶺鸰憔悴，妖狐昼啸，鸿雁分张。仁智匪周，喜忧非舜，一旦天伦忍遂忘。如何好，望松楸感泣，桑梓悲伤。古今祸起专房。总一国犹然况一乡。□家有妇人，岂无长舌，世无男子，谁有刚肠。树大枝分，瓜熟蒂落，此语应非是义方。聊书此，要□惩鉴诫，不在文章。
<br>
<br>
<br>　　木兰花慢
<br>
<br>　　寿侄云逵时七月十四日也
<br>
<br>　　问初秋明月，更一夕，十分圆。喜鸿雁行中，居然生子，眉目娟娟。只今年逾弱冠，遇生朝、刚要赋诗篇。莫学汝家痴叔，蹉跎已傍中年。博山风袅水沉烟。绛蜡照华筵。有檀板歌词，金尊劝酒，银甲弹弦。阶庭旧时玉树，正朱颜、绿鬓似神仙。丹桂不妨似窦，紫金还见如田。
<br>
<br>
<br>　　风入松
<br>
<br>　　寿郭仲和
<br>
<br>　　传家应自郭汾阳。余裔在钱塘。傍人莫笑儒酸□，亲曾接、鵷鹭班行。赢得身心稳住，鬓须却□苍苍。中和相隐旧书堂。弦诵乐时康。梅花枝上春犹小，朋簪盍、次弟称觞。莫问商瞿年纪，也须载弄之璋。
<br>
<br>
<br>　　一剪梅
<br>
<br>　　寿俞子中紫芝
<br>
<br>　　苍颜白发称乌纱。瘦似黄花。清似梅花。窗吟山月乐无涯。知是儒家。知是仙家。紫芝服食胜胡麻。不爱繁华。却爱年华。词成笔底是龙蛇。寿酒流霞。寿□成霞。
<br>
<br>
<br>　　浪淘沙
<br>
<br>　　元夕遇雨次俞紫芝韵
<br>
<br>　　雨打上元灯。无处邀朋。何如窗下且瞢腾。漫忆牙旗穿夜市，铁马春冰。歌舞有人曾。倦与争能。越罗裁服换吴绫。尽道先生归隐也，乌帽乌藤。
<br>
<br>
<br>　　苏武慢
<br>
<br>　　鸣鹤余音世传全真冯尊师苏武慢二十篇，前十篇道遗世之情，后十篇论学仙之事。道园先生谓费无隐独善歌之，则能知者亦罕矣。及观先生所作，非惟足以追配尊师，而使世之汩没尘埃流连光景者闻之，而有遗世独立羽化登仙之想，则是篇於世，其可少乎。著雍阉茂之岁，灯夕后三日，偶阅道园遗稿，欲尽和之，甫成一篇，辄为韵拘，笔弗得骋。於是行思坐维，或得一句一韵，索纸书之。越三日又成四篇，尚少大半，意殊闷闷。二十三日城南醉归，拥炉孤咏，连得四篇半，与未已而夜寒手龟，不能足也。明日更成二篇半，并无俗念一篇，凡十又三篇，览者幸为正焉
<br>
<br>　　云缕虹竿，月钩星饵，海上金鳌曾钓。蓬岛连根，昆仑无外，不比人间嵩少。返本还源，成功满行，坐待紫皇飞诏。笑令威、千岁来归，知换几番华表。谁曾伴、阿母重游，蟠桃再结，目断西飞青鸟。林屋无扃，洞天不老，铁笛一声云杪。皎皎灵台，荧荧明镜，尘土等闲昏了。看火轮、飞出扶桑，万户千门皆晓。
<br>
<br>
<br>　　苏武慢
<br>
<br>　　智不如愚，辩何如讷，大巧又何如拙。螳黠蝉痴，鹤长凫短，总是一番消歇。逝者如斯，挠之不浊，止水本来明澈。君试看、云散天开，现出自家秋月。谁种得、白云黄芽，交梨火枣，不怕北风吹裂。头上簪花，手中拍板，稽首金银宫阙。见说麻姑，高骑鹤背，载酒过门相谒。便呼童、拗折松枝，扫取一庭残雪。
<br>
<br>
<br>　　苏武慢
<br>
<br>　　玉砌雕阑，朱门紫陌，争似道人茅宇。尊有新醪，盘无兼味，自傍小溪垂缕。富贵何淫，贱贫亦乐，此外更无他语。有时将明月为家，或共白云为侣。还俯视、六合之间，茫茫何物，不入灵台丹府。绿水青山，野花啼鸟，已把此心留住。梦熟黄梁，尘飞沧海，转首便为千古。问雪堂、归去何时，江上一梨春雨。
<br>
<br>
<br>　　苏武慢
<br>
<br>　　芳草纤纤，游丝冉冉，可爱地晴江碧。世事浮云，人生大梦，歧路漫悲南北。漉酒春朝，步蟾秋夜，却忆旧时巾舄。问故园、何日归欤，松菊已非畴昔。谁似我、十亩柔桑，千头佳橘，饱看绿阴朱实。溉釜烹鱼，饭疏饮水，胜咀绛霞琼液。鸟倦知还，水流不竞，乔木且容休息。喜间来、事事从容，睡觉半窗晴日。
<br>
<br>
<br>　　苏武慢
<br>
<br>　　破帽多情，布帆无恙，兴尽便寻溪转。明月来时，浮云飞尽，千古翠屏宜晚。桂棹阑桨，荷衣芰制，偏称药炉经卷。看轻鸥、点破长烟，一望水连天远。尝记得、雪满山阴，舟回剡曲，何必过门相见。浩气难消，哀情谁会，万里碧空横剑。一道虹桥，半天龙驾，尚忆幔亭开宴。要长生、须出人间，未卜道缘深浅。
<br>
<br>　　校本，未尽完善。兹另据西泠词萃本复校。
<br>
<br>
<br>　　苏武慢
<br>
<br>　　身在云间，目穷天际，一带远山如隔。隐隐迢迢，霏霏拂拂，蔓草寒烟秋色。数着残棋，一声长啸，谁识洞庭仙客。对良宵、明月清风，意味少人知得。君记取、黄鹤楼前，紫荆台上，神有青蛇三尺。土木形容，水云情性，标韵自然孤特。碧海苍梧，白苹红蓼，都是旧时行迹。细寻思、离乱伤神，莫厌此生欢剧。
<br>
<br>
<br>　　苏武慢
<br>
<br>　　雾驾云輧，雨巾风帽，一剑凌风飞过。下视茫茫，遥观历历，不复更知天大。日月居诸，春秋代谢，几见授衣流火。记岳阳、三度曾游，未必世人知我。游戏处、柳树为徒，榴皮作字，聊说行藏如左。列豹重关，封狐千里，不满楚人哀些。瓦砾黄金，蓬莱别馆，归去有谁知那。不须分、天上人间，南北东西皆可。
<br>
<br>
<br>　　苏武慢
<br>
<br>　　驴背驮诗，鸱夷盛酒，晓踏苏堤残雪。露阙云门，璇阶玉宇，照耀日华光洁。见说孤山，犹存老树，清兴一时超越。画船归、更有渔舟，此景顿成奇绝。还四顾、表里通明，高低一色，尘土不容豪发。却忆韩郎，花开顷刻，谁得染根仙诀。雪后园林，天开图画，眼界迥然俱别。待黄昏、约取林逋，湖上朗吟香月。
<br>
<br>
<br>　　苏武慢
<br>
<br>　　醉里闲吟，兴来独往，山静悄无人语。两岸桃花，一溪春水，似忆仙源无路。花上莺啼，云间犬吠，偶到洞仙琳宇。便相留、闲话长生，嗟我委形非故。图画里、昔日天台，当年刘阮，此说荒唐无取。避世秦人，放舟渔子，却恐偶然相与。岭日将沉，林风忽动，吹落半帘红雨。待少焉、月出东方，拄个瘦藤归去。
<br>
<br>
<br>　　苏武慢
<br>
<br>　　有酒无肴，柰何良夜，客有鲈鱼相惠。如此山川，几何日月，三国竟成何事。目断风帆，江空岁晚，觅句漫思无已。怕多情、笑我华颠，甚矣吾衰久矣。客知夫、水与月乎，盈亏如彼，逝者有如斯水。舟放中流，听其所止，夜久江流声细。鹤为予来，客辞予去，予亦就眠篷底。忽羽衣、过我林皋，惊觉一番残醉。
<br>
<br>
<br>　　苏武慢
<br>
<br>　　仙客难逢，白云谁扫，知是采芝何处。皓鹤归来，金鸡啼罢，梦断阆风玄圃。松下高歌，橘中残着，饥后自餐龙脯。待偷桃、曼倩重来，为问木公金母。君不见、洞里桃花，花间啼鸟，又是一番春暮。弱水三千，巫山十二，指点虚无归路。君抱琴来，我邀君饮，我醉欲眠君去。向人间、游遍朱门，静看只如蓬户。
<br>
<br>
<br>　　苏武慢
<br>
<br>　　君实园中，尧夫窝内，独乐正同安乐。维水泱泱，予怀渺渺，西望每思伊洛。草色随车，花香袭屦，风景至今犹昨。被杜鹃、啼破天津，便觉市朝萧索。谁复见、万古龙门，三春桃浪，冲岸紫鳞争跃。月到风来，水流云在，安得二贤同酌。心上经纶，鉴中治乱，叹息九原难作。笑红尘、逐利争名，总是蝇头蜗角。
<br>
<br>
<br>　　无俗念
<br>
<br>　　等闲屈指，算今来古往，谁为英杰。耳目聪明天赋予，怎肯虚生虚灭。去燕来鸿，飞鸟走兔，世事何时歇。风波境界，大川不用频涉。踏遍万户千门，五湖四海，一样中秋月。正面相看君记取，全体本来无缺。空里非空，梦中真梦，莫对痴人说。便须骑鹤，夜深朝礼金阙。
<br>
<br>　　以上强村丛书，用吴伯宛据西泠词萃编
<br>
<br>
<br>　　渔家傲
<br>
<br>　　寿杨复初
<br>
<br>　　采芝步入南山道。道深宛似蓬莱岛。闻说村居诗思好。还被恼。苍苔满地无人扫。载酒亭前松合抱。客来便许同倾倒。玉兔已将灵药捣。秋意早。月华长似人难老。
<br>
<br>　　词品卷六
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【刘昂：词作1首】
<br>
<br>　　上平西
<br>
<br>　　泰和南征作
<br>
<br>　　趸锋摇，螳臂振，旧盟寒。恃洞庭、彭蠡狂澜。天兵小试，百蹄一饮楚江干。捷书飞上九重天。春满长安。舜山川，周礼乐，唐日月，汉衣冠。洗五州、妖气关山。已平全蜀，风行何用一泥丸。有人传喜，日边路、都护先还。
<br>
<br>　　归潜志卷一词品卷五，误作元将纥石烈子人词
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘诜：词作6首】
<br>
<br>　　满庭芳
<br>
<br>　　次韵赋萍
<br>
<br>　　碧唾成花，翠玑浮雾，水边裙影知谁。半沟未合，脂水过生肥。小扇迎风试拂，翩翩去、还复差池。凭兰处，怕伊贪见，见了却忘归。桥西。青不住，乳鸳行破，一瞬沦漪。看疏如有恨，密似相依。元是情根种得，更千古、欲尽何时。重相约，章台春腻，还上最长枝。
<br>
<br>
<br>　　西江月
<br>
<br>　　偏是一春憔悴，被人闲赋阳台。扇遮微雨傍墙回。花信馀寒柳外。绣果未成双荔，打鸦摘尽新梅。暗占胡蝶却飞来。睡起斜阳犹在。
<br>
<br>
<br>　　忆秦娥
<br>
<br>　　初见桃花
<br>
<br>　　春愁浅。窥人忽见桃花脸。桃花脸。轻寒初透，小窗犹掩。东风裙湿湘波飐。相逢处处如人面。如人面。刘郎老去，怕伊重见。
<br>
<br>
<br>　　谒金门
<br>
<br>　　春睡倦。自拣花枝行遍。昨日新红今日变。细挼将袖染。翠扇迎风扑面。双燕飞来还转。帘外杨花帘里燕。相逢如未见。
<br>
<br>
<br>　　青玉案
<br>
<br>　　和友人寿席
<br>
<br>　　春来十日春多少。扶路金钗试灯早。旋翦寿幡飞蝶小。东家垂柳，西家明月，风物年年好。种桃三千今馀九，谁道桃花笑人老。万事浮云如过鸟。浣溪佳句，柴桑新酒，天地何时了。
<br>
<br>
<br>　　临江仙
<br>
<br>　　戏留友人
<br>
<br>　　何必渡江如去岁，载花买酒山中。赤城风月笑相逢。城中差更乐，佳客饮千锺。菊水粼粼生翠雾，蓉帘半卷西风。分明不与画图同。不妨歌此曲，君自是司空。
<br>
<br>　　以上见嘉靖刊本桂隐诗集卷四，但有错字，兹据旧抄本校。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【刘铁冠：词作1首】
<br>
<br>　　月上海棠
<br>
<br>　　全真办下无空过，布袍麻绦腋袋挂。剪发髼头，逍遥自在行踏。箪瓢把。每日沿门乞化。低头稽首才道罢。又撞着个魔头来说话。问道先生，元是甚么人家，随缘答。俺师父丘刘谭马。
<br>
<br>　　鸣鹤余音卷二
<br>
<br>
<br>
<br>
<br>
<br>
<br>
<br>【刘燕哥：词作1首】
<br>
<br>　　太常引
<br>
<br>　　饯斋参议归山东
<br>
<br>　　故人送我出阳关。无计锁雕鞍。今古别离难。兀谁画、蛾眉远山。一尊别酒，一声杜宇，寂寞又春残。明月小楼间。第一夜、相思泪弹。
<br>
<br>　　青楼集
<br>
<br>
<br>
<br>
<br>
<br>
<br>
<br> 
<br>
<br>【刘因：词作35首】
<br>
<br>　　水调歌头
<br>
<br>　　同诸公饮王丈利夫饮山亭，索赋长短句，效晦翁体
<br>
<br>　　一诺与金重，一笑对河清。风花不遇真赏，终古未全平。前日青春归去，今日尊前笑语，春意满西城。花鸟喜相对，宾主眼俱明。平生事，千古意，两忘情。我醉眠卿且去，扶我有门生。窗下烟江白鸟，窗外浮云苍狗，未肯便寒盟。从此洛阳社，休厌小车行。
<br>
<br>
<br>　　念奴娇
<br>
<br>　　饮山亭月夕
<br>
<br>　　广寒宫殿，想幽深、不觉升沉圆缺。天上人间心共远，如在琼楼玉阙。厚地微茫，高天凉冷，此际红尘歇。翠阴高枕，并教毛骨清澈。为问此世，从来几人吟望，转首俱湮没。虮虱区区尤可笑，几许肝肠如铁。八表神游，一槎高泛，逸兴方超绝。嫦娥留待，桂花且莫开彻。
<br>
<br>
<br>　　念奴娇
<br>
<br>　　忆仲良
<br>
<br>　　中原形势，壮东南、梦里谯城秋色。万水千山收拾就，一片空梁落月。烟雨松楸，风尘泪眼，滴尽青青血。平生不信，人间更有离别。旧约把臂燕南，乘槎天上，曾对河山说。前日后期今日近，怅望转添愁绝。双阙红云，三江白浪，应负肝肠铁。旧游新恨，一时都付长铗。
<br>
<br>
<br>　　玉漏迟
<br>
<br>　　泛舟东溪
<br>
<br>　　故园平似掌。人生何必，武陵溪上。三尺蓑衣，遮断红尘千丈。不学东山高卧，也不似、鹿门长往。君试望。远山颦处，白云无恙。自唱。一曲渔歌，觉无复当年，缺壶悲壮。老境羲皇，换尽平生豪爽。天设四时佳兴，要留待、幽人清赏。花又放。满意一篙春浪。
<br>
<br>
<br>　　鹊桥仙
<br>
<br>　　喜雨
<br>
<br>　　纥干生处。几时飞去。欲去被天留住。野人得饱更无求，看满意、一犁春雨。田家作苦。浊醪酿黍。准备岁时歌舞。不妨分我一豚蹄，更试听、今秋社鼓。
<br>
<br>
<br>　　鹊桥仙
<br>
<br>　　悠悠万古。茫茫天宇。自笑平生豪举。元龙尽意卧床高，浑占得、乾坤几许。公家租赋。私家鸡黍。学种东皋烟雨。有时抱膝看青山，却不是、长吟梁甫。
<br>
<br>
<br>　　木兰花
<br>
<br>　　未开常探花开未。又恐开时风雨至。花开风雨不相妨，说甚不来花下醉。百年枉作千年计。今日不知明日事。春风欲劝座中人，一片落红当眼坠。
<br>
<br>
<br>　　木兰花
<br>
<br>　　西山不似庞公傲。城府有楼山便到。欲将华发染晴岚，千里青青浓可扫。人言华发因愁早。劝我消愁惟酒好。夜来一饮尽千锺，今日醒来依旧老。
<br>
<br>
<br>　　木兰花
<br>
<br>　　锦云十里川妃供。一棹晚凉风款送。只愁无处着清香，满载月明船已重。冰壶水鉴元空洞。天意似嫌红翠拥。并教风露入吟尊，不惜秋光浑减动。
<br>
<br>
<br>　　菩萨蛮
<br>
<br>　　为王太利夫寿
<br>
<br>　　吾乡先友今谁健。西邻王老时相见。每见忆先公。音容在眼中。今朝故人子。为寿无多事。惟愿岁长丰。年年社酒同。
<br>
<br>
<br>　　菩萨蛮
<br>
<br>　　饮山亭感旧
<br>
<br>　　种花人去花应道。花枝正好人先老。一笑问花枝。花枝得几时。人生行乐耳。今古都如此。急欲醉莓苔。前村酒未来。
<br>
<br>
<br>　　菩萨蛮
<br>
<br>　　回文
<br>
<br>　　元龙未减当年气。呼山卧向高楼底。今日到山村。青山故意昏。商歌聊一振。千里浮云尽。老子气犹豪。山灵未可骄。
<br>
<br>
<br>　　菩萨蛮
<br>
<br>　　饮山亭留宿
<br>
<br>　　水围山影红围翠。翠围红影山围水。西近小桥溪。溪桥小近西。隐人谁与问。问与谁人隐。孤鹤对言无。无言对鹤孤。
<br>
<br>
<br>　　清平乐
<br>
<br>　　山翁醉也。欲返黄茅舍。醉里忽闻留我者。说道群花未谢。脱巾就挂松龛。觉来酒兴方酣。欲借白云为笔，淋漓洒遍晴岚。
<br>
<br>
<br>　　清平乐
<br>
<br>　　青松偃蹇。不受春风管。松下幽人心自远。惊怪人间日短。微茫云海蓬莱。千年一度春来。争信门前桃李，年年花落花开。
<br>
<br>
<br>　　清平乐
<br>
<br>　　青天仰面。卧看浮云卷。苍狗白云千万变。都被幽人窥见。偶然梦到华胥。觉来花影扶疏。窗下鲁论谁诵，呼来共咏风雩。
<br>
<br>
<br>　　清平乐
<br>
<br>　　贺雨
<br>
<br>　　雨晴箫鼓。四野欢声举。平昔饮山今饮雨。来就老农歌舞。半生负郭无田。寸心万国丰年。谁识山翁乐处，野花啼鸟欣然。
<br>
<br>
<br>　　清平乐
<br>
<br>　　围棋
<br>
<br>　　棋声清美。盘薄青松底。门外行人遥指似。好个烂柯仙子。输赢都付欣然。兴阑依旧高眠。山鸟山花相语。翁心不在棋边。
<br>
<br>
<br>　　人月圆
<br>
<br>　　自从谢病修花史，天意不容闲。今年新授，平章风月，检校云山。门前报道，麴生来谒，子墨相看。先生正尔，天张翠幕，山拥云鬟。
<br>
<br>
<br>　　人月圆
<br>
<br>　　茫茫大块洪炉里，何物不寒灰。古今多少，荒烟废垒，老树遗台。太行如砺，黄河如带，等是尘埃。不须更叹，花开花落，春去春来。
<br>
<br>
<br>　　太常引
<br>
<br>　　男儿勋业古来难。叹人世，几千般。一梦觉邯郸。好看得、浮生等闲。红尘尽处，白云堆里，高卧对青山。风味似陈抟。休错比、当年谢安。
<br>
<br>
<br>　　太常引
<br>
<br>　　临流相唤百东坡。君试舞，我当歌。不乐欲如何。看白发、今年渐多。青天白日，斜风细雨，尽付一渔蓑。天地作行窝。把万物、都名太和。
<br>
<br>
<br>　　太常引
<br>
<br>　　冥鸿有意避云罗。问何处，是行窝。今古一渔蓑。收揽了、闲人最多。求田问舍，君休笑我，两鬓已成皤。髀肉尽消磨。浑换得、功名几何。
<br>
<br>
<br>　　风中柳
<br>
<br>　　饮山亭留宿
<br>
<br>　　我本渔樵，不是白驹空谷。对西山、悠然自足。北窗疏竹。南窗丛菊。爱村居、数间茅屋。风烟草屩，满意一川平绿。问前溪、今朝酒熟。幽禽歌曲。清泉琴筑。欲归来、故人留宿。
<br>
<br>
<br>　　西江月
<br>
<br>　　送张大经
<br>
<br>　　留在平生落落，休嗟世事滔滔。青云底柱本来高。立向颓波更好。一片花飞春减，可堪万点红飘。江花江月可怜宵。莫赋招魂便了。
<br>
<br>
<br>　　西江月
<br>
<br>　　饮山亭留饮
<br>
<br>　　看竹何须问主，寻村遥认松萝。小车到处是行窝。门外云山属我。张叟腊醅藏久，王家红药开多。相留一醉意如何。老子掀髯曰可。
<br>
<br>
<br>　　南乡子
<br>
<br>　　题外舅郭氏留耕堂壁上（舅原误作曰，兹从百家词本静修词改。四印斋本及疆村业书本樵庵词，舅误作甥）
<br>
<br>　　方寸足留耕。大胜良田万顷平。阴理不随陵谷变，分明。霜落西山满意青。千载董生行。鸡犬升平画不成。终日相看天与我，高情。身外浮云自古轻。
<br>
<br>
<br>　　南乡子
<br>
<br>　　张彦通寿
<br>
<br>　　窗下络车声。窗外儿童课六经。自种墙东新菜荚，青青。随分杯盘老幼情。千古董生行。鸡犬升平画不成。应笑刘家刘老子，无能。纵饮狂歌不治生。
<br>
<br>　　四印斋本樵庵词注云，按换头与上阕复，必有错简，诸选皆然，姑仍之。
<br>
<br>
<br>　　朝中措
<br>
<br>　　贺廉侯举儿子
<br>
<br>　　金张家世费貂蝉。七叶待中冠。若就诗家攀例，生儿合唤添官。凭谁寄语廉泉，父老斗酒相欢。今岁孙枝新长，甘棠消息平安。
<br>
<br>
<br>　　临江仙
<br>
<br>　　贺廉侯举次儿子
<br>
<br>　　四海荆州吾所爱，虎贲谁似中郎。小孙今拟唤甘棠。添官前有例，簪笏看堆床。明日乃公归旧隐，后园乔木苍苍。青衫竹马雁成行。当年廉孟子，应有读书堂。
<br>
<br>
<br>　　临江仙
<br>
<br>　　送王从事（王原误作二，兹从疆村丛书本樵庵乐府改）
<br>
<br>　　行色匆匆缘底事，山阳梅信相催。梅花香底有新醅。南州今乐土，得意即衔杯。君见太行凭寄语，云间苍壁崔嵬。平生遮眼厌黄埃。高楼吾有兴，无惜送君来。
<br>
<br>
<br>　　喜迁莺
<br>
<br>　　乙亥元日
<br>
<br>　　春风满面。是胸中春意，与春相见。不醉陶然，无人也笑，况是一年清宴。宁儿挽须学语，爨妇举杯重劝。道惟愿。贫常圆聚，老常康健。□□□□□，二十七年，世事经千变。今是昨非，春风花柳，消尽冰霜残怨。门外晓寒犹浅。门上垂帘休卷。灯花软。酒香浓趁歌声，试轻轻咽。
<br>
<br>　　以上四部丛刊缩印元刊小字本静修先生文集卷十五，间以百家词本樵庵词、四印斋本樵庵词、疆村本樵庵乐府校补
<br>
<br>
<br>　　西江月
<br>
<br>　　赠赵提学酒
<br>
<br>　　买得鸡泉新酿，病中无容同斟。遣人持送旅窝深。呼取毛翁共饮。少个散花天女，维摩憔悴难禁。安排走马杏花阴。咫尺春风似锦。
<br>
<br>　　强村丛书本樵庵乐府
<br>
<br>
<br>　　菩萨蛮
<br>
<br>　　湖上即事
<br>
<br>　　楼前曲浪归桡急。楼中细雨春风泾。终日倚危阑。故人湖上山。高情浑似旧。只在东风瘦。薄晚去来休。装成一段愁。
<br>
<br>
<br>　　玉楼春
<br>
<br>　　柳梢绿小梅如印。乍暖还寒犹未定。惜花长是为花愁，殢酒却嫌添酒病。蝇头蜗角都休竞。万古豪华同一尽。东君晓夜促归期，三十六番花递信。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘迎：词作4首】
<br>
<br>　　乌夜啼
<br>
<br>　　菱鉴玉篦秋月，蕙炉银叶朝云。宿酲人困屏山梦，烟树小江村。翠甲未消兰恨，粉香不断梅魂。离愁分付残春雨，花外泣黄昏。
<br>
<br>
<br>　　乌夜啼
<br>
<br>　　离恨远萦杨柳，梦魂长绕梨花。青衫记得章台月，归路玉鞭斜。翠镜啼痕印袖，红墙醉墨笼纱。相逢不尽平生事，春思入琵琶。
<br>
<br>　　以上二首中州乐府
<br>
<br>
<br>　　锦堂春
<br>
<br>　　西湖
<br>
<br>　　水漫汀洲新绿，云开崦嶂微青。残红不见成阴后，鶗鴂寂无声。笑傲坡公一梦，风流杜牧三生。西湖依旧人中意，来去竟难凭。
<br>
<br>
<br>　　锦堂春
<br>
<br>　　墙角含霜树静，楼头作雪云垂。钩帘鹊噪空庭晚，坐看月来时。异域书迷雁足，幽闺镜掩虫丝。一宵两地肠千转，惟有梦魂知。
<br>
<br>　　以上二首历代诗馀卷十八案花草粹编卷四录水漫汀洲一首，作无名氏。
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘元：词作1首】
<br>
<br>　　木兰花慢
<br>
<br>　　和陈思济
<br>
<br>　　问神仙何处，寻溪路，水声寒。此福地灵岩，西南天柱，洞府名山。翠蛟对谁或舞，更岩飞、龙凤骇人看。见说丹成仙去，当年跨鹤乘鸾。浮生贪胜似棋残。一著省时难。便采药眠云，吟风对月，醉酒长安。一任流行坎止，又何须、汩汩利名间。试与林泉相约，几时容我投闲。
<br>
<br>　　洞霄诗集卷九
<br>
<br>
<br>
<br>
<br>
<br>
<br>
<br>
<br> 
<br>
<br>【刘云震：词作4首】
<br>
<br>　　浣溪沙
<br>
<br>　　粉署含香旧有名。庖刀试手便峥嵘。并州人物未飘零。父老共传新政好，儿童都道长官清。十分和气满春城。
<br>
<br>
<br>　　太常引
<br>
<br>　　东湖亭下簇金鞍。四座浃青欢。人物画中看。只枉了、刘郎鬓斑。花枝袅娜，酒杯潋滟，全不放春闲。丝竹旧东山。畅好个、风流谢安。
<br>
<br>
<br>　　念奴娇
<br>
<br>　　都城元夜
<br>
<br>　　景龙天气，正余料峭，□□帘幕。万斛金莲光不夜，香满云间楼阁。金镫频敲，绿帘高揭，应为黄昏约。霜娥无恙，唤人依旧飘泊。却恨乌兔无情，把人青鬓，白恁星星却。千古繁华行乐地，谁笑谁歌谁酌。北海尊罍，东山丝竹，梦里扬州鹤。客窗无寐，故人谁念萧索。
<br>
<br>
<br>　　太常引
<br>
<br>　　耽耽九虎隔重关。到天上，却空还。回首谢尘寰。问今日、谁人姓韩。瓜田蔬圃，竹溪松径，何地不堪闲。且莫问长安。比蜀都、原来更难。
<br>
<br>　　以上四首见困学斋杂录
<br>
<br>
<br>
<br>
<br>
<br>
<br>
<br>
<br> 
<br>
<br>【刘则梅：词作1首】
<br>
<br>　　清平乐
<br>
<br>　　题碧梧苍石图
<br>
<br>　　杨枝歌断。春老莺莺岸。可笑杨花飞漫漫。却作芦花孤雁。国春欲赋难成。向来错怨轻卿。纵使此心如石，不禁梧叶离声。
<br>
<br>　　珊瑚网名画题跋卷八
<br>
<br>
<br>
<br>
<br> 
<br>
<br>【刘忠之：词作1首】
<br>
<br>　　太常引
<br>
<br>　　送郭复斋
<br>
<br>　　少年南北快飞腾。身到处，有佳声。甓社化才行。又出使、余杭故城。春风满路，堤边杨柳，难系去留情。何处望双旌。泛千里、孤舟月明。
<br>
<br>　　词综卷三十三
<br>
<br>
<br>
<br>
<br>
<br>
<br>
<br> 
<br>
<br>【刘仲尹：词作11首】
<br>
<br>　　鹧鸪天
<br>
<br>　　满树西风锁建章。官黄未裹贡前霜。谁能载酒陪花使，终日寻香过苑墙。修月客，弄云娘。三吴清兴入淋浪。草堂人病风流减，自洗铜瓶煮蜜尝。
<br>
<br>
<br>　　鹧鸪天
<br>
<br>　　骑鹤峰前第一人。不应著意怨王孙。当时艳态题诗处，好在香痕与泪痕。调雁柱，引蛾颦。绿窗弦索合筝＊。砌台歌舞阳春后，明月朱扉几断魂。
<br>
<br>
<br>　　鹧鸪天
<br>
<br>　　楼宇沈沈翠几重。辘轳亭下落梧桐。川光带晚虹垂雨，树影涵秋鹊唤风。人不见，思何穷。断肠今古夕阳中。碧云犹作山头恨，一片西飞一片东。
<br>
<br>
<br>　　鹧鸪天
<br>
<br>　　璧月池南翦木栖。六朝宫袖窄中宜。新声蹙巧蛾颦黛，纤指移＊雁著丝。朱户小，画帘低。细香轻梦隔涪溪。西风只道悲秋瘦，却是西风未得知。
<br>
<br>
<br>　　南歌子
<br>
<br>　　榴破猩肌血，萱开凤尾黄。旧间风簟雪肌凉。一枕浓香。魂梦到巫阳。云紵描瑶草，莲腮洗玉浆。碧梧深院小藤床。此意一江春水正难量。
<br>
<br>
<br>　　琴调相思引
<br>
<br>　　原误作摊破浣溪沙，兹据词律改
<br>
<br>　　蚕欲眠时日已曛。柔桑叶大绿团云。罗敷犹小，陌上看行人。翠实低条梅弄色，轻花吹垅麦初匀。鸣鸠声里，过尽太平村。
<br>
<br>
<br>　　浣溪沙
<br>
<br>　　贴体宫罗试夹衣。冰蓝娇浅染东池。春风一把瘦腰支。戏镂宝钿呈翡翠，笑拈金翦下酴醿。最宜京兆画新眉。
<br>
<br>
<br>　　浣溪沙
<br>
<br>　　万叠春山一寸心。章台西去柳阴阴。蓝桥特为好花寻。别后鱼封烟涨阔，梦回鸾翼海云深。情知顿著有如今。
<br>
<br>
<br>　　浣溪沙
<br>
<br>　　绣馆人人倦踏青。粉垣深处簸钱声。卖花门外绿阴轻。帘幕风柔飞燕燕，池塘花暖语莺莺。有谁知道一春情。
<br>
<br>
<br>　　浣溪沙
<br>
<br>　　摩腹椎腰春事非。乐天犹恨小樊归。多生馀念向来痴。往事半随残梦转，飞词不尽短封题。竹奴应笑减腰围。
<br>
<br>
<br>　　谒金门
<br>
<br>　　帘半窣。四座绿围红簇。歌尽玉台连夜烛。欢缘仍恨促。休唱莲舟新曲。烟水画船摇绿。肠断鸳鸯三十六。紫蒲相对浴。
<br>
<br>　　以上十一首中州乐府
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【刘著：词作1首】
<br>
<br>　　鹧鸪天
<br>
<br>　　雪照山城玉指寒。一声羌管怨楼间。江南几度梅花发，人在天涯鬓已斑。星点点，月团团。倒流河汉入杯盘。翰林风月三千首，寄与吴姬忍泪看。
<br>
<br>　　中州乐府
<br>
<br>
<br>
<br>
<br>
<br>
<br>
<br>
<br>
<br>【陆承孙：词作1首】
<br>
<br>　　清平乐
<br>
<br>　　吴山梦断。依旧江南岸。惊起湿香飞汗漫。倦听徘徊哀雁。神游极表难成。屏帏曲曲如卿。深院吟蛩疏雨，断肠声外生声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>
<br>
<br>
<br>【陆行直：词作1首】
<br>
<br>　　清平乐
<br>
<br>　　重题碧梧苍石图候虫凄断。人语西风岸。月落沙平流水漫。惊见芦花来雁。可怜瘦损兰成。只有一枝梧叶，不知多少秋声。此友人张叔夏赠余之作也。余不能记忆，於至治元年仲夏二十四日，戏作碧梧苍石，与冶仙西窗夜坐，因语及此。转瞬二十一载，今卿卿、叔夏皆成故人，恍然如隔世事，遂书於卷首，以记一时之感慨云。季道陆行直题
<br>
<br>　　楚天云断。人隔潇湘岸。往事悠悠江水漫。怕听楼前新雁。深闺旧梦还成。梦中独记怜卿。依均相思碎语，夜凉桐叶声声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>【陆留：词作1首】
<br>
<br>　　清平乐
<br>
<br>　　题碧梧苍石图
<br>
<br>　　斜阳目断。秋晚芦花岸。去信来音俱散漫。阵阵新寒惊雁。愁将梧石描成。寄情只为思卿。笔下淋漓水墨，满空雨响风声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>【陆仁：词作1首】
<br>
<br>　　水调歌头
<br>
<br>　　露冷广寒夜，唤醒玉真愁。银桥忆得飞度，曾侍上皇游。一曲霓裳按罢，两袖天香归后，人去已千秋。笑倚金粟树，斜插玉搔头。忆钱塘，今夜月，也如钩。题诗欲寄红叶，又怕水西流。谁把琵琶弹恨，愁绝多情司马，不是在江州。醉饮玉山里，有雾绕飞楼。
<br>
<br>　　玉山名胜集
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
