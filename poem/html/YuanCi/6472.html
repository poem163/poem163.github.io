<HTML>
<HEAD>
<TITLE>金元词 卷023 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷023</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷023</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6472"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷023')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷023]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【潜真子：词作10首】
<br>
<br>　　苏幕遮
<br>
<br>　　七返还丹，在人先须，炼己待时
<br>
<br>　　七返功，人难会。返本还元，七转收归兑。阳九但行阴六位。何虑三峰，雪里安然睡。在人修，须发志。烹炼依时，勿使心游外。澄净湛然无垢腻。神水频浇，别有甘甜味。
<br>
<br>
<br>　　苏幕遮
<br>
<br>　　正一阳初动，中宵漏水
<br>
<br>　　一阳生，当复卦。子后披衣，握固端然坐。玄牝驱驰冲顶过。一撞三关，始觉工夫大。木铅浆，金汞火。水火之中，有个婴儿卧。漏永中宵星斗磨。唯指天罡，莫遣交差错。
<br>
<br>
<br>　　苏幕遮
<br>
<br>　　温温铅鼎，光透帘帏，造化争驰
<br>
<br>　　火初炎，归玉户。满鼎温温，遍体周天度。水火抽添依大数。尽到丹田，须遣教烧住。自然光，非昼暮。光射帘帏，可照千千步。内养还丹他自做。造化功夫，神圣如针炬。
<br>
<br>
<br>　　苏幕遮
<br>
<br>　　虎龙交媾，进火功夫犹斗危
<br>
<br>　　水生金，阴魄绕。火长青龙，魂向肝中卯。三七数中无太少。相从相随，直到泥丸脑。火频添，功夫妙。解使长生，颜貌常无老。能斗邪魔并外道。教我逍遥，立得神仙号。
<br>
<br>
<br>　　苏幕遮
<br>
<br>　　曲江上，看月华澄净，有个鸟飞
<br>
<br>　　灿灿明，天河曲。蚌上光辉，内长娑罗木。卯兔千年毛似玉。阴里生阳，只要人知悟。日中乌，生三足。阳内藏阴，本向离中住。二物同收归一处。对景观形，辄莫生尘污。
<br>
<br>
<br>　　苏幕遮
<br>
<br>　　当时自饮刀圭，又谁信、无中养就儿
<br>
<br>　　正当时，须自晓。认得刀圭，掌内冥冥杳。勤饮琼浆常是饱。大药频修，莫要虚抛了。龙生行，虎右绕。无里生儿，迷者争知道。了午寂然功最好。不会修持，空说千千兆。
<br>
<br>
<br>　　苏幕遮
<br>
<br>　　辩水源清浊，木金间隔
<br>
<br>　　昆仑山，出猛水。一派东流，九曲浊连底。下流不通无处止。澄净清清，照见神光体。金木因，为妙旨。龙虎相交，何假同元义。只恐众生难省会。再举阴阳，切切生惭愧。
<br>
<br>
<br>　　苏幕遮
<br>
<br>　　不因师指，此事难知。道要玄微
<br>
<br>　　坎离根，铅汞始。看尽千章，难取希夷理。际会先生蒙妙旨。万卷皆通，别是心欢喜。有中藏，无内起。大纳乾坤，小入毫毛里。元始曾言如黍米。灵宝分明，始觉真端的。
<br>
<br>
<br>　　苏幕遮
<br>
<br>　　无机深远，下手速修无太迟
<br>
<br>　　地气腾，天雨降。万物生芽，便是天机象。山顶有泉深数丈。索短求他，要觅应难望。少年修，根脚壮。老后铅虚，汞少如何向。视听都休神散荡。本去乾枯，怎得成无上。
<br>
<br>
<br>　　苏幕遮
<br>
<br>　　蓬莱路，仗三千行满，独步云归
<br>
<br>　　海波间，蓬莱岛。行满功成，去者绝希少。无路无舟空浩渺。鄽市先生，要到应难到。养冲和，宜在早。意气男儿，守取幽去道。沧海变移身未老。玉帝知闻，必有金书诏。
<br>
<br>　　以上十首苏幕遮注解吕洞宾沁园春，见还丹显妙通幽集，未著注解者人名。吕洞宾原词，全唐诗收入。
<br>
<br>
<br>
<br>
<br>
<br>
<br> 
<br>
<br>【乔吉：词作1首】
<br>
<br>　　卖花声
<br>
<br>　　和黄子常韵
<br>
<br>　　侵晓园丁，报道娇红嫩紫。巧工夫、攒枝饾蕊。行歌伫立，洒洗妆新水。卷香风、看街帘起。深深巷曲，有个重门开未。忽惊他、寻春梦美。穿窗透阁，便凭伊唤取，惜花人、在谁根底。
<br>
<br>　　词品卷六
<br>
<br>
<br>
<br>
<br>
<br>
<br>
<br>
<br>
<br>
<br>
<br>【任询：词作1首】
<br>
<br>　　永遇乐
<br>
<br>　　月已中秋，菊还重九，夜久凉重。满地清霜，半天白晓，孤唱闻耕垅。萧萧窗几，依然琴砚，但觉鼠窥风动。悔生平趋前猛甚，晚退却成无勇。兴衰更换，妍媸淆混，造物大相愚弄。三衅羞人，五交贾鬻，侯伯宁无种。而今此念，消除都尽，惟有故山归梦。吾庐更，双溪清绕，万峰翠拥。
<br>
<br>　　中州乐府
<br>
<br>
<br>
<br>
<br>
<br>
<br>
<br>【萨都剌：词作15首】
<br>
<br>　　法曲献仙音
<br>
<br>　　寿大宗伯致仕于公大宗伯（原作大司农，据集本改）
<br>
<br>　　鬓未银，东风早挂冠。侑词图、乡称人瑞，度蓬瀛、仙祝灵丹。绕膝舞斓斒。
<br>
<br>
<br>　　法曲献仙音
<br>
<br>　　天喉舌，尚书老布衣。向璇穹、尝扶日出，卷珠箔、闲看云飞。成全今古稀。
<br>
<br>
<br>　　卜算子
<br>
<br>　　泊吴江夜见孤雁
<br>
<br>　　明月丽长空，水净秋宵永。悄无鸟鹊向南飞，但见孤鸿影。自离边塞路，偏耐江波静。西风鸣宿梦魂单，霜落蒹葭冷。
<br>
<br>
<br>　　满江红
<br>
<br>　　金陵怀古
<br>
<br>　　六代繁华，春去也、更无消息。空怅望、山川形胜，已非畴昔。王谢堂前双燕子，乌衣巷口曾相识。听夜深、寂寞打孤城，春潮急。思往事，愁如织。怀故国，空陈迹。但荒烟衰草，乱鸦斜日。玉树歌残秋露冷，胭脂井壤寒螀泣。到如今、惟有蒋山青，秦淮碧。
<br>
<br>
<br>　　酹江月
<br>
<br>　　游锺山紫微赠谢道士，其地乃文宗驻驿升遐处（萨龙光集本注遐当作龙）
<br>
<br>　　金陵王气，绕道人丹室，紫霞红雾。一夜神光雷电转，江左云龙飞去。翠辇金舆，绮窗朱户，总是神游处。至今花草，承恩犹带风雨。落魄野服黄冠，榻前赐号，染蔷薇香露。归卧蒲龛春睡暖，耳畔犹闻天语。万寿无疆，九重闲暇，应忆江东路。遥瞻凤阙，寸心江水东注。
<br>
<br>
<br>　　酹江月
<br>
<br>　　登凤凰台怀古用前韵
<br>
<br>　　六朝形胜，想绮云楼阁，翠帘如雾。声断玉箫明月底，台上凤凰飞去。天外三山，洲边一鹭，李白题诗处。锦袍安在，淋漓醉墨飞雨。遥忆王谢功名，人间富贵，散草头朝露。淡淡长空孤鸟没，落日招提铃语。古往今来，人生无定，南北行人路。浩歌一曲，莫辞别酒频注。
<br>
<br>
<br>　　酹江月
<br>
<br>　　任御史有约不至
<br>
<br>　　秦淮晓发，挂云帆十丈，天风如箭。一碧湖光三十里，落日水平天远。系马维舟，买鱼沽酒，杨柳人家店。轻寒袭袂，淮南春色犹浅。几度暮鼓晨钟，南来北去，游子心□倦。芳草萋萋天际绿，怅望故人应转。翠袖偎香，锦筝弹月，何处相留恋。有人独自，灯花深夜频翦。
<br>
<br>
<br>　　酹江月
<br>
<br>　　题清溪白云图
<br>
<br>　　周郎幽趣，占清溪一曲，小桥横渡。溪上红尘飞不到，惟有白云来去。出岫无心，凌江有态，水面鱼吹絮。倚门遥望，锺山一半留住。涵影淡荡悠扬，朝朝暮暮，是几番今古。指点昔人行乐地，半是鹭汀鸥渚。映水朱楼，踏歌画舫，寂寞知何处。天涯倦客，几时归钓春雨。
<br>
<br>
<br>　　酹江月
<br>
<br>　　过淮阴
<br>
<br>　　短衣瘦马，望楚天空阔，碧云林杪。野水孤城斜日里，犹忆那回曾到。古木鸦啼，纸灰风起，飞入淮阴庙。椎牛酾酒，英雄千古谁吊。何处漂母荒坟，清明落日，肠断王孙草。鸟尽弓藏成底事，百事不如归好。半夜钟声，五更鸡唱，南北行人老。道傍杨柳，青青春又来了。
<br>
<br>
<br>　　酹江月
<br>
<br>　　游句曲茅山
<br>
<br>　　一壶幽绿，爱松阴满地，蕊珠宫府。老鹤一声霜衬履，隔断人间尘土。月户云窗，石田瑶草，丹井飞龙虎。荼蘼花落，东风吹散红雨。春透紫髓琼浆，玻璃杯酒，滑泻蔷薇露。前度刘郎重到也，开尽碧桃无数。花外琵琶，柳边莺燕，玉佩摇金缕。三山何在，乘鸾便欲飞去。
<br>
<br>
<br>　　酹江月
<br>
<br>　　姑苏台怀古
<br>
<br>　　倚空台榭，爱朱阑飞瞰，百花洲渚。云岭回廊香径悄，争似旧时庭户。槛外游丝，水边垂柳，犹学宫腰舞。繁华如梦，登临无限情古。果见荒台落日，麋鹿来游，漫尔繁榛莽。忠臣抉目东门上，可退越来兵伍。空铸千将，终为池沼，掩面归何所。遗风千载，尚听侬歌白苎。
<br>
<br>　　案此首原缺爱庭临莽池五字，兹据集本补
<br>
<br>
<br>　　水龙吟
<br>
<br>　　赠友
<br>
<br>　　王郎锦带吴钩，醉骑赤鲤银河去。绛袍弄月，银壶吸酒，锦笺挥兔。秃鬓西风，短篷落月，东吴西楚。怅丹阳郭里，相逢较晚，共翦烛、西窗雨。文采风流俊伟，碧纱巾挂珊瑚树。出门万里，掀髯一笑，青山无数。扬子江头，冻沙寒雨，暮天飞鹭。待明朝酒醒金山，□□过瓜洲渡。
<br>
<br>
<br>　　少年游
<br>
<br>　　去年人在凤凰池。银烛夜弹丝。沉火香消，梨云梦暖，深院绣帘垂。今年冷落江南夜，心事有谁知。杨柳风和，海棠月淡，独自倚阑时。
<br>
<br>
<br>　　念奴娇
<br>
<br>　　登石头城次东坡韵
<br>
<br>　　石头城上，望天低吴楚，眼空无物。指点六朝形胜地，唯有青山如壁。蔽日旌旗，连云樯掳，白骨纷如雪。一江南北，消磨多少豪杰。寂寞避暑离宫，东风辇路，芳草年年发。落日无人松径里，鬼火高低明灭。歌舞尊前，繁华镜里，暗换青青发。伤心千古，秦淮一片明月。
<br>
<br>
<br>　　木兰花慢
<br>
<br>　　彭城怀古
<br>
<br>　　古徐州形胜，消磨尽、几英雄。想铁甲重瞳，鸟骓汗血，玉帐连空。楚歌八千兵散，料梦魂、应不到江东。空有黄河如带，乱山起伏如龙。汉家陵闕动秋风。禾黍满关中。更戏马台荒，画眉人远，燕子楼空。人生百年如寄，且开怀、一饮尽千锺。回首荒城斜日，倚阑目送飞鸿。
<br>
<br>　　以上江本雁门集十五首讹脱颇多，兹以成化集钞本及清嘉庆萨龙光集刊本校补。
<br>
<br>
<br>
<br>
<br>
<br>
<br>
<br>
<br>
<br>【三于真人：词作4首】
<br>
<br>　　解红
<br>
<br>　　混元朴裂。转四生六道何时彻。翻躯改壳，杳冥中万度生灭。皆因父母，匹配阴阳合精血。胞衣内，感成胎孕，形自结。不知谁腥臭穴。认作自家好宅舍。钻头扑人轮回劫。任形骸贩骨，高似山叠。学道修真莫着邪，休言龙虎，罢讲龟蛇。莫寻婴姹。收拾起四象三车。刀圭铅汞，水火黄芽并白雪。百般呼吸，神和气化弄舌。性中母令一物添，心上常教万缘绝。孤然独显沉沉月。放灵明晃朗，无障无遮。
<br>
<br>　　鸣鹤余音卷一
<br>
<br>
<br>　　满庭芳
<br>
<br>　　落魄闲人，逍遥懒汉，逢人不语西东。腾腾兀兀，来往似尘中。乞化前街后巷，安居住、古庙闲宫。傍人问，这般懒汉，却是甚家风。诸公。休分辩，三清上圣，锺吕为宗。拜丘刘谭马，斡运神功。得处玄玄妙用，清虚志、款款朦胧。真空就，长生话，三教习习通。
<br>
<br>　　鸣鹤余音卷三
<br>
<br>
<br>　　无愁可解
<br>
<br>　　古往今来，多忧少喜，淳化太平难值。幸逢圣贤出世。布道德、谈罗天地。上界真人权下世。御万国、不劳神器。中外偃武修文，敬贤尚德，致清平瑞。何以上答天恩，佳时念、因循等闲虚费。要先崇俭约，务饱暖、不贪名利。向玄门求奥秘。戒嗜慾、保安和气。更心上物物，头放下，乃得免人间累。
<br>
<br>　　鸣鹤余音卷五
<br>
<br>
<br>　　绣停针
<br>
<br>　　道难说。要□悟般般，尽皆明彻。剔透玲珑，回光返照，不在拈花摘叶。动生差别。休举念、强生枝节。本来模样，清清净净，有何言说。须凭志猛烈。仗慧剑落处，斩钉截铁。击碎恩山，跳出爱海，打破虚空休歇。气神欢悦。运九阳、炼成红雪。彩霞影里，捧出一轮皓月。
<br>
<br>　　鸣鹤余音卷六
<br>
<br>
<br>
<br>
<br>
<br>
<br>
<br>
<br>
<br>【山主：词作24首】
<br>
<br>　　临江仙
<br>
<br>　　独坐岩前寻思虑，如来妙法难量。慈悲苦海作舟航。缘人有分，难苦免灾殃。得指华严真法界，明明处处无方。禅河皎皎曜神光。曹溪门下，新到旧家乡。
<br>
<br>
<br>　　临江仙
<br>
<br>　　实际本来无一事，虚生遍计情荒。红炉火内降严霜。翳除花谢，一念契真常。迷者争知生死路，驱驱日夜忙忙。道人不是好宫商。为嗟浮世，闻者好消详。
<br>
<br>
<br>　　临江仙
<br>
<br>　　闲向北邙山下过，侵天桧柏寒松。愁云惨淡罩群峰。昭阳冈上，坟冢列千层。也有周秦并汉魏，齐梁晋宋唐宗。哀声歌举送英雄。古来多少，尽葬北邙中。
<br>
<br>
<br>　　临江仙
<br>
<br>　　日暮残霞哀雾起，溪边阵阵悲风。限临选甚父娘兄。青松梢下，一例掩无穷。荆棘三皇坟上长，垂杨露滴花丛。折碑墓塌水流冲。一场潇洒，何日返龙宫。
<br>
<br>
<br>　　临江仙
<br>
<br>　　三月禁烟寒节到，坟前宝马车乘。香花酒饭祭先灵。朝阳林畔，切切痛哀声。白骨纵横荆棘下，银钱斜弄风轻。骷髅仰面望群星。离乡魂魄，何日到宫庭。
<br>
<br>
<br>　　临江仙
<br>
<br>　　悄悄郊园荒野静，唯闻狐叫鸱鸣。群花影内柳藏莺。山鸡山鹧，鸾舞见人惊。古代王侯并将相，空留碑铭标名。石羊斜望草青青。往来观看，无不痛伤情。
<br>
<br>　　以上六首邙山偈
<br>
<br>
<br>　　临江仙
<br>
<br>　　南洋海岛观音住，清凉迥出尘寰。迢迢幽邈隔关山。潺潺急溜，无路见慈颜。月照漫漫生瑞彩，风吹浩浩波旋。洪流千里远人间。浪漂云际，凡庶到应难。
<br>
<br>
<br>　　临江仙
<br>
<br>　　波冲落迦山际浩，嵯峨嫩草绵绵。名花妖艳满长川。莺啼猿噪，翠岭吐祥烟。紫雾朦胧遮媚景，红花淡锁岩前。琼楼钟撞命群贤。香云影里，尽日讲金言。
<br>
<br>
<br>　　临江仙
<br>
<br>　　菩萨端严身相好，朱颜粉腻容仪。冠侵霄汉玉毫飞。花鬘影里，端坐证无为。阵阵香风胜瑞彩，身披素帔天衣。鸟盘云鬓月初眉。圆光项上，照耀紫光辉。
<br>
<br>
<br>　　临江仙
<br>
<br>　　四愿弘深垂教纲，心怀喜舍慈悲。爱河苦海度群迷。水离生灭，彼岸证菩提。值难逢应称圣号，他心慧眼痴知。焚香礼念降灵威。神通如电，顷刻免灾危。
<br>
<br>
<br>　　临江仙
<br>
<br>　　五色云开观三界，众生个个痴狂。争名夺利色财荒。烟花丛里，游戏恋红妆。百载浮生如一梦，强贪谩使身忙。飞蛾绕焰鹿奔场。情牵慾慈，谁解有灾殃。
<br>
<br>
<br>　　临江仙
<br>
<br>　　欢笑尽来成愁虑，青春去后颜苍。柳芽云鬓变银霜。限临头上，犹自不思量。菩萨大悲传妙诀，三乘五教圆彰。冥冥长夜放慈光。缘人启目，东土变西方。
<br>
<br>　　以上六首观音偈
<br>
<br>
<br>　　临江仙
<br>
<br>　　因向山前坟畔过，途荒荆棘仍沟。闲花野草遣人愁。恨烟林下，悄悄见骷髅。难辨僧俗贫与富，未知何代王侯。口中钱被牧童掫。英雄那畔，仰面懒抬头。
<br>
<br>
<br>　　临江仙
<br>
<br>　　不向人前夸媚态，四肢零落难收。风吹雨洒任春秋。昔年欢乐，今日变成忧。冷淡郊园萧洒处，獾狐来往频游。潺潺耳畔水东流。千谋百计，到此一场休。
<br>
<br>
<br>　　临江仙
<br>
<br>　　见了教人情惨切，回头别觅真修。逢师悲愿话根由。远离苦海，亲得涅盘舟。跳出火宅三界外，四衢露地白牛。随身不在外边求。无牵无缆，步步达清幽。
<br>
<br>
<br>　　临江仙
<br>
<br>　　幻化有人权积聚，缘生性本元无。飘飘身似画檐蛛。悬丝一命，万巧到头虚。妄执情云迷觉路，兴衰往复还殊。风灯石火电光舒。谩劳狂计，三界受区区。
<br>
<br>
<br>　　临江仙
<br>
<br>　　汉魏周秦文武辈，惺惺使尽机谋。限临都送北邙居。绿杨草下，不记挂金鱼。回首释迦离宝位，明明识破荣枯。仲春八月帝升踰。雪山南面，独坐证真如。
<br>
<br>
<br>　　临江仙
<br>
<br>　　得暇闲窗寻思虑，古今多少兴衰。闲萦都写色并财。寰中几个，识破早归来。好向白云溪畔坐，逍遥坦荡眉开。清风阵阵排尘埃。怀中古镜，寂照现灵台。
<br>
<br>
<br>　　临江仙
<br>
<br>　　万象分明时景现，寒光不用磨揩。大千沙界尽融该。清虚虽昧，一气贯三才。高下岳渎平等相，毛鳞大小同阶。凡心元是对贤胎。菩提烦恼，无始未曾乖。
<br>
<br>
<br>　　临江仙
<br>
<br>　　始向初更才未睡，金天节屈清凉。星明霄汉乍分光。清风连夜，阵阵透幽窗。月下焚香频启告，炉烟直到穹苍。十方贤圣降真祥。愿垂慈惠，同去礼当阳。
<br>
<br>
<br>　　临江仙
<br>
<br>　　冷淡更阑交二鼓，蛩吟声乱忙忙。纷纷黄叶落阶场。万林失色，雨露变银霜。追念前秦并汉魏，英雄文武金璋。限临谁问将臣强。喉中气断，都送鬼村乡。
<br>
<br>
<br>　　临江仙
<br>
<br>　　鼓打三更情悄悄，寂寥庭院凄凄。银灯风过灭残辉。当空雁叫，切切向南飞。弄了浮生悔恨，如来曾运深悲。漫漫险浪法船回。当初无分，今日怨他谁。
<br>
<br>
<br>　　临江仙
<br>
<br>　　天色四更星斗转，疏帘渐透轻寒。秋深溪净水潺潺。潇潇残月，隐隐下西山。每念群生沈苦海，寰中谁乐清闲。乘舟洪浪下钓竿。缘人有分，下钓出波澜。
<br>
<br>
<br>　　临江仙
<br>
<br>　　鸡叫五更天欲晓，金镜震地声幽。祥烟轻韵罩清楼。盈空瑞气，风静碧云收。因识夜明如意宝，人人个个圆周。区区休要外边求。回光返照，一念万缘休。
<br>
<br>　　以上十二首菩提偈
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【善住：词作13首】
<br>
<br>　　临江仙
<br>
<br>　　春暮
<br>
<br>　　燕子穿帘深院静，画阑飞絮蒙蒙。砌苔柔绿衬残红。问春何处，移在柳阴中。老至十分诗思减，膝间闲理丝桐。曲终声尽意无穷。杜鹃开了，余恨寄南风。
<br>
<br>
<br>　　浣溪沙
<br>
<br>　　初夏
<br>
<br>　　草满天涯春已归。绿槐阴里燕交飞。一池寒水照蔷薇。枕上北风吹夜雨，灯前西院打窗扉。晓来人尽说添衣。
<br>
<br>
<br>　　浣溪沙
<br>
<br>　　夏日
<br>
<br>　　帘卷薰风夏日长。幽庭脉脉橘花香。闲看稚子引鸳鸯。四月雨凉思御夹，三吴麦秀欲移秧。不知身在水云乡。
<br>
<br>
<br>　　卜算子
<br>
<br>　　夜月照西风，露冷梧桐落。扬子江头朔雁飞，黄葛终难着。促织吊青灯，远梦惊初觉。拟抚窗前绿绮琴，寂寞无弦索。
<br>
<br>
<br>　　朝中措
<br>
<br>　　虎邱怀古
<br>
<br>　　芳塘水满绿杨风。台殿隐朦胧。几度春来幽径，马蹄踏碎残红。寂寥广坐，尘埃漠漠，客散堂空。讲石雨苔侵遍，九原谁起生公。
<br>
<br>
<br>　　菩萨蛮
<br>
<br>　　灯夕次韵
<br>
<br>　　当年老子逢佳节。万户华灯连皓月。和气满江城。喧喧队子行。掩关聊共坐。静对沉香火。一笑尽君欢。闲心无两般。
<br>
<br>
<br>　　朝中措
<br>
<br>　　桃源图
<br>
<br>　　桃源传自武陵翁。遥隔白云中。漫说人间无路，岂知一棹能通。红英夹岸，霞蒸远近，烂漫东风。将谓神仙别境，鸡鸣犬呔还同。
<br>
<br>
<br>　　忆王孙
<br>
<br>　　渔者
<br>
<br>　　悠悠世事几时休。身后身前岂足忧。天地都来一钓舟。下中流。卧看青天飞白鸥。
<br>
<br>
<br>　　忆王孙
<br>
<br>　　山居
<br>
<br>　　半生长是白云间。猿鸟渔樵共往还。倚个乔松看远山。少机关。世上何人似我闲。
<br>
<br>
<br>　　忆王孙
<br>
<br>　　有怀
<br>
<br>　　天涯芳草碧萋萋。何事王孙去不归。城郭虽是人民非。信音稀。几度无言对落晖。
<br>
<br>
<br>　　忆王孙
<br>
<br>　　咏柳
<br>
<br>　　一株闲伴霜陵桥。斜倚东风学舞腰。游子寻春骏马骄。欲魂销。和雨和烟折柳条。
<br>
<br>
<br>　　少年游
<br>
<br>　　次韵
<br>
<br>　　顶中玄发已成丝。回首不如归。浪宕人间，蹉跎岁月，清梦绕西池。百年光景无多日，七十古来稀。物外闲身，眼前尘事，休把误心期。
<br>
<br>
<br>　　谒金门
<br>
<br>　　赠雕銮匠
<br>
<br>　　天赋巧。刻出都非草草。浪迹江湖今欲老。尽传生活好。万物无非我造。异质殊形皆妙。游刃不因心眼到。一时能事了。
<br>
<br>　　以上十三首八千卷楼藏钞本谷响集卷下
<br>
<br>
<br>
<br>
<br>
<br>
<br>
<br>
<br>
<br>
<br>【沈景高：词作1首】
<br>
<br>　　沁园春
<br>
<br>　　和刘龙洲指甲
<br>
<br>　　新脱鱼鳞，平分鹅管，爱勒眉弯。记掐恨香蕉，愁悰细说，划情嫩竹，怨曲新翻。才贴梅钿，旋挑铅粉，绣领重交犹道寒。娇无奈，笑轻拈杏带，浅揭湘斑。宫棋也学偷弹，时绾就同心羞自看。解传杯频赌，藏阄罗袖，归鞭重数，刻印阑干。暗解绡囊，倦调瑶瑟，喂蕊莺儿绣阁间。凝情处，把瓜犀谩剥，消遣春闲。
<br>
<br>　　俞炜诗词余话
<br>
<br>
<br>
<br>
<br>
<br>
<br>
<br>
<br>【沈禧：词作55首】
<br>
<br>　　浣溪沙
<br>
<br>　　续川八咏，为施以和填香径春游
<br>
<br>　　三月韶华景最幽。越罗初试换轻裘。采香径里作春游。西子不来花自好，吴王去后水空流。感时怀古却生愁。
<br>
<br>
<br>　　渔家傲
<br>
<br>　　虹桥晚眺
<br>
<br>　　溪上雨晴天似洗。遥峰几点空蒙里。策杖虹桥闲徙倚。当此际。霞光映水浮鲜绮。最是晚来增好趣。渔歌樵唱堪人耳。唤我浩然吟兴起。风景美。幔亭赤壁徒为尔。
<br>
<br>
<br>　　浣溪沙
<br>
<br>　　美潭渔集
<br>
<br>　　罢钓收纶日向西。美潭深处聚幽栖。东船西舫往来齐。旋斫锦鳞沽白酒，还烹紫蟹杀黄鸡。杯盘狼藉聚嬉嬉。
<br>
<br>
<br>　　阮郎归
<br>
<br>　　山市樵歌
<br>
<br>　　烟蓑雾笠担随肩。斧柯腰下悬。生涯只在白云边。观棋曾遇仙。忘世虑，断尘缘。逍遥傲葛天。醒时一曲醉时眠。风清月正圆。
<br>
<br>
<br>　　清平乐
<br>
<br>　　太湖月波
<br>
<br>　　秋蟾澄皎。影落波心小。三万六千何渺渺。倒浸玉京瑶岛。姮娥笑倚栏干。素鸾飞处光寒。唤起谪仙同玩，浩歌激碎狂澜。
<br>
<br>
<br>　　菩萨蛮
<br>
<br>　　灵岩岚翠
<br>
<br>　　幽轩东面灵岩麓。四时佳气供吟目。雨过断纤埃。郁蓝屏障开。岚光浮翡翠。日射添明媚。高涌出云间，只疑西子鬟。
<br>
<br>
<br>　　鹧鸪天
<br>
<br>　　锦峰晴雪
<br>
<br>　　蜀锦峰头雪半融。倚空一朵玉芙蓉。面朝阳处光消释。背向阴边尚积重。天气朗，日光曈。看来浑似画图中。灞桥何处骑驴叟，西水谁招载鹤翁。
<br>
<br>
<br>　　渔家傲
<br>
<br>　　口浦澄霞
<br>
<br>　　浩渺湖边三万顷。无风帖帖平如镜。更好晚晴霞弄影。天宇净。望空一抹胭脂凝。紫锦红绡空茜靓。纡蓝□碧祥光莹。余晕飘摇斜复正。堪唱咏。落霞孤鹜遥相并。
<br>
<br>
<br>　　清平乐
<br>
<br>　　题扇小景
<br>
<br>　　平湖渺渺。一叶扁舟小。荡漾不须频举棹。观尽云山多少。问渠乐意如何。平生惯识烟波。载却月明归去，数声欸乃清歌。
<br>
<br>
<br>　　清平乐
<br>
<br>　　题渔父图
<br>
<br>　　烟波深处。占断溪山趣。逢着忘机闲伴侣。旋斫锦鳞烹煮。隔船相唤相呼。瓮头酒尽须沽。醉后都忘尔汝。生来不识荣枯。
<br>
<br>
<br>　　浣溪沙
<br>
<br>　　咏鹊
<br>
<br>　　刷羽枝头翠色新。能传芳信与闺人。结巢长借拙鸠邻。飞入怀中曾化印，聚来河上为填津。休言微物解通神。
<br>
<br>
<br>　　浣溪沙
<br>
<br>　　着罢南华一卷书。放情□水自如如。却将仁义等蘧庐。千驷万锺无足贵，箪瓢藜藿有赢余。气吞八极隘堪舆。
<br>
<br>
<br>　　菩萨蛮
<br>
<br>　　峨冠博带青藜杖。行行独步青溪上。时抱一张琴。云间觅赏音。烟霞深处好。泉石甘终老。我亦斯人徒。俱当来与居。
<br>
<br>
<br>　　鹧鸪天
<br>
<br>　　购得南山万岁杉。坚逾松柏健逾相。还邀天上公输子，来与麻姑斫宝函。狸首媚，雉纹斑。到头受用有何嫌。从今更益无疆寿，高并南箕更上南。
<br>
<br>
<br>　　鹧鸪天
<br>
<br>　　水仙词
<br>
<br>　　邂逅江妃泽畔逢。何年谪降蕊珠宫。轻绡翦袂罗裁袜，秋水为神玉作容。清浅处，月明中。凌波微步欲飘空。三生已断身前梦，一味全真林下风。
<br>
<br>
<br>　　鹧鸪天
<br>
<br>　　咏红梅寿守节妇
<br>
<br>　　萼绿仙姝庆诞辰。酡颜晕酒粲朱唇。霞绡翦袂云裁佩，绛雪为肌玉作神。超俗态，断凡尘。飘然风韵夺天真。能坚北岭冰霜操，不竞南园桃李春。
<br>
<br>
<br>　　风入松
<br>
<br>　　子猷访戴
<br>
<br>　　一天飞絮滚成球。玉琢酒家楼。鸟飞不度人踪绝，朔风凛、寒气飕飕。偏称歌姬帐底，独怜渔父江头。此时清趣若为酬。千载尚王猷。知心忽尔思安道，冒严寒、趣□扁舟。未至山阴遽返，为言兴尽而休。
<br>
<br>
<br>　　风入松
<br>
<br>　　咏画景
<br>
<br>　　竹冠藜杖葛裁襟。华发半盈簪。尘缘一点无萦绊，闲边趣、不管浮沉。姓字不闻入耳，梦魂长绕山林。相随惟有一床琴。得趣最幽深。溪桥野径忘危险，任迢遥、为觅知音。一曲高山流水，利名都不关心。
<br>
<br>
<br>　　风入松
<br>
<br>　　咏扇
<br>
<br>　　一弯谁翦剡溪笺。雪色照人鲜。湘筠削骨劳工制，最堪怜、舒卷轻便。动处清风披拂，展时明月团圆。流金烁石势如然。此际有威权。只愁一夜西风到，又谁知、中道抛捐。自昔炎凉故态，始终难保相全。
<br>
<br>
<br>　　风入松
<br>
<br>　　一溪新水绿涟漪。嫩柳袅金丝。扁舟载得春多少，轻摇过、芦荻沙堤。惊起一双鸂鶒，飞来几点凫鹭。笔床茶灶总相随。蓑笠不须披。烟波深处耽清趣，任逍遥、不管伊谁。抱膝吟余好句，回头又得新诗。
<br>
<br>
<br>　　风入松
<br>
<br>　　溪山如洗雨才乾。芦荻暗江湍。沙明水碧岚光净，似丹青、图画宜看。风卷浪花翻雪，□飘金粉生寒。老翁终日把纶竿。潇洒异衣冠。想应自得烟波趣，又何心、显职高官。踪迹往来吴楚，梦魂不到长安。
<br>
<br>
<br>　　风入松
<br>
<br>　　虬枝撑月倚高寒。瘦影拂琅玕。露华冷沁苍苔润，更深后、万籁声乾。尘虑于时顿息，冲襟此际惟宽。俨然妆饰整衣冠。独抱素琴弹。铿金戛玉何清趣，知音少、空自嗟叹。志在高山流水，□惊别鹤离鸾。
<br>
<br>
<br>　　风入松
<br>
<br>　　咏俞绍庵秋蟾台
<br>
<br>　　层台高筑势崭岩。迢递隔闾阎。不将贮彼狂歌舞，深秋夜、登玩银蟾。为爱一轮光皎，又看孤影廉纤。桂花香里□吟髯。兴趣自能添。露华凉透罗衣薄，更深也、万籁声潜。弹罢瑶琴三叠，还将玉管重拈。
<br>
<br>
<br>　　风入松
<br>
<br>　　红梅庆六十寿
<br>
<br>　　阳回潜谷起赪虬。万斛灿琳球。芳姿占得先春意，冰霜操、甘抱清幽。野店溪桥托质，苍松翠竹为俦。寿筵开处接瀛洲。彷佛见罗浮。朱幢绛节参差下，香风霭、共集南楼。为庆人间甲子，来添海屋仙筹。
<br>
<br>
<br>　　风入松
<br>
<br>　　题城西草屋
<br>
<br>　　隐君家住郭西闉。清政总堪论。身居廛市心丘壑，四时将、风月平分。座有洪儒谈笑，门多长者蹄轮。数椽草屋仅容身。别是一乾坤。小山花木饶佳趣，势崭岩、气压昆仑。兴到自弹绿绮，闲来时倒金樽。
<br>
<br>
<br>　　风入松
<br>
<br>　　赠鹤巢炼师
<br>
<br>　　葺茅编苇结行窝。四壁蔓烟萝。风棂月牖通幽爽，斗来宽、地促无多。高接上清真境，雄吞万象森罗。道人星夜起玄科。飞佩振鸣珂。剑光灼烁冲牛斗，斩妖精、降伏邪魔。赤壁坡仙复起，华亭丁令重过。
<br>
<br>
<br>　　风入松
<br>
<br>　　壁间画松
<br>
<br>　　白云堆里奋苍虬。横亘洞庭秋。掀髯舞爪何狞恶，峥嵘势、抉石崩流。飞入君家栏槛，满堂风雨飕飕。须叟烟雾漠然收。幻出老松揪。谁濡墨汁传神妙，森森露、铁戟戈矛。对此翠涛银浪，也胜瑶岛沧洲。
<br>
<br>
<br>　　风入松
<br>
<br>　　赠画师
<br>
<br>　　隐君家住白云深。华发已骎骎。芒鞋蹋破莓苔径，何曾惮、石磴崎嵚。问酒每过村店，访僧时叩禅林。归来高卧北窗阴。名利不关心。半生清乐甘吾分，箪瓢饮、不慕腰金。胸次包含丘壑，笔端幻出云岑。
<br>
<br>
<br>　　风入松
<br>
<br>　　赠歌者马桂香
<br>
<br>　　露华亭馆月明多。邂逅遇姮娥。藕丝嫩织仙裾薄，按霓裳、一曲高歌。袖拂天香缥缈，舞翻清影婆娑。玉绳低转夜如何。双曜渡银河。千金一刻□孤负，得磨跎、且共磨跎。漫把淮南招隐，不教空老岩阿。
<br>
<br>
<br>　　风入松
<br>
<br>　　题石坛道士焚香
<br>
<br>　　暮云收尽紫霄宽。灏气袭衣冠。清泉白石长为伍，松头露、冷滴方坛。此际千林影断，于时万籁声乾。道人星下礼蒲团。宝鼎爇沈檀。风吹霞袂飘飘举，想芳名、已注仙班。东访麻姑跨凤，西邀金母乘鸾。
<br>
<br>
<br>　　风入松
<br>
<br>　　水仙
<br>
<br>　　忆从湘浦遇琼仙。解佩是何年。冰姿不许铅华污，淡凝妆、风度飘然。长伴霜前青女，来寻月下婵娟。一尘难染净娟娟。独立晚风前。黄冠翠袖殊清雅，误思凡、谪向江边。礬弟梅兄是侣，桃娇杏冶空妍。
<br>
<br>
<br>　　风入松
<br>
<br>　　赏牡丹
<br>
<br>　　寿安新试粲红裳。珍重异寻常。群芳落尽呈娇态，倚栏干、独殿春阳。剩放天香国色，全胜魏紫姚黄。天时人事正相当。日日具壶觞。不妨醉了重教醉，忍孤负、艳质浓芳。明日再携肴核，还来花底徜徉。
<br>
<br>
<br>　　风入松
<br>
<br>　　渔隐
<br>
<br>　　绿蓑新制把渔竿。摆脱旧衣冠。房租去住无拘系，朝吴楚、暮宿湘湍。且躲是非荣辱，不愁雨暑风寒。得鱼沽酒任盘桓。但觉醉乡宽。姓名不落时人耳，对清风、明月团圞。踪迹长依云水，梦魂只绕江干。
<br>
<br>
<br>　　风入松
<br>
<br>　　题驿亭图
<br>
<br>　　使轺今夜宿邮亭。邂逅见娉婷。琵琶斜抱生娇媚，悄无人、独倚帏屏。弦内暗传心事，镫前略叙幽情。丽词一曲按新声。调格总高清。筵前明日人传唱，难遮掩、耳目聪明。一宿风光固好，百年名节俱倾。
<br>
<br>
<br>　　风入松
<br>
<br>　　题来青楼
<br>
<br>　　画楼高出子城湾。卷幔见南山。堆有叠翠排天际，似蛾眉、巧绾云鬟。风月四时长占，星辰午夜宜攀。蓬莱仙阙有无间。望处隔尘寰。何当养就升天翼，恣翱翔、飞去飞还。纵目真穷寥廓，置身如履孱颜。
<br>
<br>
<br>　　满江红
<br>
<br>　　咏全溪清隐
<br>
<br>　　拣好溪山，容我住、有幽禽调曲。缚数椽、低低茅舍，也胜华屋。镇日柴门无俗客，一渠流水铿金玉。任苔痕、草色带朝烟，侵阶绿。篱边种，陶潜菊。窗前植，王猷竹。乐有余、坦率频忘荣辱。吾爱吾庐真得趣，男婚女嫁情缘足。总明朝、风雨及阴晴，眠初熟。
<br>
<br>
<br>　　八声甘州
<br>
<br>　　咏施以和溪南小隐
<br>
<br>　　拣西南好处创幽居，小结两三楹。有数竿修竹，五株疏柳，四野来青。最喜诗朋酒友，□共缔幽盟。放浪形骸外，不事浮名。足迹何曾入市，□性□樗散。不惯逢迎。叹区区逐利，抵死起纷争。争如我、清风皓月，助吟怀、何用一文□。□□□、迭为宾主，啸傲忘情。
<br>
<br>
<br>　　满庭芳
<br>
<br>　　咏俞绍庵九芝堂
<br>
<br>　　节义名门，簪缨华胄，圣朝旌表昭彰。声誉籍甚，青史注遗芳。积善偏锺余庆，天地报、芝产中堂。人希见，九茎并茁，奕烨绚祥光。应知和气萃，致生嘉瑞，千载永流香。况家传诗礼，名着吴邦。百世箕裘不替，庆源远、支派悠长。君知否，孝诚感格，灵异岂寻常。
<br>
<br>
<br>　　满庭芳
<br>
<br>　　为施克明题雪拥蓝关图
<br>
<br>　　雪拥蓝关，云横秦岭，马头道路迷茫。几回翘首，何处是家乡。欲革当时弊政，摅忠荩、罄沥肝肠。谁知道，一封奏入，万里贬潮阳。伤心牢落处，形孤影只，地远天长。幸道逢孙姓，有意相将。早悟花间诗意，免教□、至此仓皇。频分付，瘴江落日，吾骨好收藏。
<br>
<br>
<br>　　买陂塘
<br>
<br>　　赠徐孟祥用梦庵先生韵
<br>
<br>　　爱雪堂、面湖依壑，望中一碧千顷。波光倒浸云山晚，风荡不晶帘影。尘迹迥。有牧唱樵歌，宿酒频惊醒。闲□钓艇。傍蓼岸芦汀，盟鸥狎鹭，适尽闲边兴。漫修省。我已乐天知命。何妨箪食瓢饮。尽将得失付无言，有酒且须觞咏。开三径。彷佛似、柴桑松菊何愁冷。优游晚景。白云如肯容分，便当卜筑来共此中隐。
<br>
<br>
<br>　　踏莎行
<br>
<br>　　追次云间王德琏韵，为施以和作香奁八咏金盆沐发
<br>
<br>　　凤翅烟凝，鸦翎膏腻。湘云一片帘前坠。频呼小玉灌兰汤，金盆潋滟轻挼洗。翡翠窗前，合欢帐底。殷勤重把残妆理。拂奁开鉴对青鸾，芙蓉彷佛临秋水。
<br>
<br>
<br>　　踏莎行
<br>
<br>　　月奁匀面
<br>
<br>　　桂影流金，梨花呈素。蟾宫不锁霜毫兔。休教容易负年华，西风树树行相妒。玉鉴冰壶，翠烟红雾。薄笼半壁清光露。蜂黄蝶粉了匀施，忽惊别院笙歌度。
<br>
<br>
<br>　　踏莎行
<br>
<br>　　黛眉颦色
<br>
<br>　　翠压双蛾，琼镌香靥。春来翻作伤春怨。一痕心事镇相萦，芳容不似年时蒨。玉宇澄清，金波潋滟。宝猊香冷烟初敛。螺青黛绿总调匀，还凭京兆亲收点。
<br>
<br>
<br>　　踏莎行
<br>
<br>　　香颊啼痕
<br>
<br>　　朔雪砭肌，东风浃髓。不由中酒人憔悴。丁香暗结雨中愁，相思滴尽枝头泪。恨积巫山，情随湘水。斑斑点得残妆碎。待将濡墨染霜毫，缄情漫写鸳鸯字。
<br>
<br>
<br>　　踏莎行
<br>
<br>　　芳尘春迹
<br>
<br>　　径积红埃，风飘难尽。一钩新月云边印。锦鸳飞去尚留踪，青鸾舞罢犹存影。沉屑浮香，露华滋润。凌波人去遗芳恨。玉容想像夜曾来，星前月底闲吟咏。
<br>
<br>
<br>　　踏莎行
<br>
<br>　　云窗秋梦
<br>
<br>　　绮户云窗，玉楼绛阙。绀园花谢飘香雪。其中绰约总仙姝，乘鸾夜度天边月。地久天长，海枯山裂。连环击碎珊瑚玦。梅花何处断肠声，一双惊散庄生蝶。
<br>
<br>
<br>　　踏莎行
<br>
<br>　　绣床凝思
<br>
<br>　　杂组香绒，错综纹理。倚床脉脉如春醉。沉吟暗想玉京人，雕鞍何处鸣珂里。无限离愁，谁知就里。滔滔比似西江水。无情日夜向东流，一缄好寄相思泪。
<br>
<br>
<br>　　踏莎行
<br>
<br>　　金钱卜欢
<br>
<br>　　默祷金钱，频占宝镜。几回鹊噪无凭准。文犀一点暗通灵，青鸾忽报瑶池信。风月情怀，漂流心性。归来燕子楼台暝。风厢几度立黄昏，凌波沁透苍苔冷。
<br>
<br>
<br>　　沁园春
<br>
<br>　　追次文丞相，题张巡许远两忠臣庙
<br>
<br>　　临死不惧，临危不惊，何碍何妨。纵刀锯在前，鼎锅居后，当斯之际，观作寻常。天汉桥头，睢阳城上，两处成名一样香。精忠操，何堪与比，出冶坚钢。江山几见兴亡。□野草平原总战场。慨区区忍死，偷生恃宠，欺孤虐寡，敢并遗芳。庙食从今，纲常不弛，功烈何如郭汾阳。千秋下，论二公节义，天地难量。
<br>
<br>
<br>　　沁园春
<br>
<br>　　寿县令代人作花城允政，嘉迎凫舄之临。崧岳降神，即上龟龄之祝。某幸托葭莩，敢祈松柏，贡南丰一瓣之香。遥陈善诵，赓閟宫三寿之语。莫簉宾筵，敬录微词，用伸祝赞。伏惟电瞩，以表冰忱。某不胜拜贺之至
<br>
<br>　　快阁春边，石栏干外，东风晚情。有银潢公子，摩挲石刻，金华仙伯，主掌鸥盟。陶柳青新，潘桃红嫩，早有丰年笑语声。还知道，是街头父老，竞说升平。怪来云表长庚。与一道澄江月共明。但寿烟起处，千山天远，寿杯满处，千尺泉清。仁寿堂中，长生城内，早蹋金鳌背上行。明年准，望紫云楼上，一点台星。
<br>
<br>
<br>　　千秋岁
<br>
<br>　　寿词
<br>
<br>　　幸逢清世。四海皆兄弟。人未老，身无系。闲情湖水阔，高兴吴山邃。酣歌后，黑甜一枕南窗睡。华诞今朝是。绮席排良会。□□□，□□□。霞觞斟寿酒，彩服铿金佩。从今去，长生永享千秋岁。
<br>
<br>
<br>　　千秋岁
<br>
<br>　　彩霞呈瑞。宿雨开新霁。春色渐、看明媚。西池桃并结，南极星流丽。咸赞美，千寻笑指崧乔翠。绮席宏开际。仙吕锵金佩。捧琼斝，斟绿蚁。共祝南山寿，更与庄椿比。日正永，一株独挺千秋岁。
<br>
<br>
<br>　　喜迁莺
<br>
<br>　　赏牡丹
<br>
<br>　　春光无几。赖名花留得，一分余意。独殿群芳，特称重贵，开向富家园地。剩有天香国色，不藉粉匀脂腻。倚风处，似真妃被酒，脸霞烘媚。槛际施翠幄，密遮深护，怕省仙姝队。翦縠裁绡，披云卷雾，幻出许多纤丽。幸遇清平时世，胜赏也成故事。拚剧醉，任玉山敧倒，帽檐斜坠。
<br>
<br>
<br>　　朝中措
<br>
<br>　　兰词百亩余香
<br>
<br>　　芳皋百亩长荪兰。竹石共檀栾。风泛国香冉冉，霞滋幽艳漙漙。芽抽紫玉，花垂月穗，叶缀香缨。堪羡也宜剑佩，此生不遇湘灵。
<br>
<br>
<br>　　清平乐
<br>
<br>　　上苑清芬
<br>
<br>　　芳滋上苑。此际光风转。刻玉攒金花宛宛。肯共蒿莱相溷。甘于深谷潜藏。无言独抱幽香。江海久无骚客，为谁犹待新霜。
<br>
<br>　　强村丛书用知圣道斋藏明钞本竹窗词
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【施可道：词作1首】
<br>
<br>　　清平乐
<br>
<br>　　题碧梧苍石图
<br>
<br>　　峡云飞断。锦石秋花岸。犹记尊前情烂漫。脉脉慵移筝雁。碧梧图子谁成。主人以墨为卿。莫道凤枝栖老，西风长寄新声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【石岩：词作1首】
<br>
<br>　　清平乐
<br>
<br>　　题桐花道人吴国良卷
<br>
<br>　　吴郎丰度。邂逅春城暮。暖日晴云花满树。恰似故人诗句。坐中翔凤飞霞。来寻弄玉仙家。说与江州司马，泪痕只为琵琶。
<br>
<br>　　玉山名胜集
<br>
<br>
<br>
<br>
<br>
<br>
<br>
<br>
<br>
<br>【史药房：词作1首】
<br>
<br>　　水龙吟
<br>
<br>　　清明后浃日，过子方小饮，廉栊靓深，绿阴昼寂，阑边玉茶正花，香韵萧远。主人出侍人弹琵琶侑觞，酒未终，上马径去，恍然蓝桥湓浦之遇也，赋水龙吟以记其事，呈子方一笑
<br>
<br>　　等闲过了清明，草痕深一庭新翠。光风信息，牡丹初褪，茶醿犹未。燕语清圆，梅英松润，困人天气。笑文园倦客，诗才减尽，犹□有，伤春意。别有留春去里。小房栊、玉英双倚。天香浮动，朱衣乍试，铅华尽洗。一曲琵琶，轻拢挑拨，未觞先醉。又匆匆上马，蓝桥路隔，漫增凝睇。
<br>
<br>　　附见四印斋本墙东类稿本
<br>
<br>
<br>
<br>
<br>
<br>
<br>
<br>
<br>
<br>
<br>
<br>【舒頔：词作19首】
<br>
<br>　　满江红
<br>
<br>　　时雪快晴，苗民攻宣，未克，往来郡邑间，扰攘尤甚。宪府移司於徽，视而不问，叹时事之靡宁，哀生民之涂炭，因赋此曲，兼柬邑令郭文盾。
<br>
<br>　　天也多情，巧幻出、天河寒水。多态度、悠悠扬扬，轻黏窗纸。万里岂无祥瑞应，四方已在饥寒里。把溪山、好处纵模糊，须臾耳。江海阔，风尘起。狐兔狡，鹰鹯耻。假蛮夷威柄，侵渔而已。诸老忠良皆柱石，九重仁圣真天子。待明朝、晴霁看青山，清如洗。
<br>
<br>
<br>　　酹江月
<br>
<br>　　三槐氏胄，早荣升大府，展施才调。应欲濡须兵革后，几度愁纡怀抱。翦烛寒更，催科春晚，诸事安排了。簿书丛里，辛勤说与谁道。遥想淝水西边，三贤堂古，孝肃名偏好。为我瓣香先致敬，耿耿寸心相照。赞画侯藩，趋承相府，指日登枢要。不堪离别，一尊聊为倾倒。
<br>
<br>
<br>　　蝶恋花
<br>
<br>　　送胡一之上襄阳
<br>
<br>　　锺阜相催何汲汲。猿鹤休惊，却上襄阳驿。袖拂岘山碑藓碧。凄凉泪眼今犹昔。勋业正须年少日。楚雨湘云，囊锦都收拾。只恐绿闺春寂寂。孤鸾背月鲛绡湿。
<br>
<br>
<br>　　酹江月
<br>
<br>　　送指挥司王仁卿知事，代广陵郡官作
<br>
<br>　　人生交谊，笃金兰气味，不堪离别。绿水红莲声价旧，又向高邮施设。幕底清风，楼前明月，此意凭谁说。美哉鱼米，此行足可怡悦。闻道细柳营中，三军整肃，训练真奇绝。赞画公余闲拭目，午夜剑光明灭。料想明年，荣膺薇省，高步登天阁。片云相隔，人来应问华发。
<br>
<br>
<br>　　谒金门
<br>
<br>　　人磊落。移赞高邮蓉幕。采笔生春和气作。军民同此乐。休说边陲萧索。米白鱼肥如昨。别后情怀何处托。寒光倚山阁。
<br>
<br>
<br>　　水龙吟
<br>
<br>　　庆陈仲洪造家庆楼
<br>
<br>　　人间何处无楼，算来积善应难得。操持一念，应乎万事，尽皆阴德。伯仲怡怡，亲朋济济，云仍蛰蛰。任才高王粲，兴同庾亮，谁敢与、元龙敌。珍重刘郎好事，好溪山、为君拈出。眼前标致，壁间图画，屏间松竹。春晚凭高，秋晴眺远，翠红如识。待他年，看取飞来五凤，记如椽笔。
<br>
<br>　　此下原有折桂令二首，以其为曲调删去
<br>
<br>
<br>　　风入松
<br>
<br>　　故人情况近如何。应被酒消磨。醉来笑倚娉婷卧，伤心处、暗揾香罗。肱曲红生玉笋，鬓偏翠卷新荷。薰风枕簟届时和。着我醉□歌。襄阳旧事今安在，风流客、屈指无多。休说玉堂金马，争如雨笠烟蓑。
<br>
<br>
<br>　　沁园春
<br>
<br>　　闲处如何，也堪吟诗，也堪弈棋。想白衣送酒，谁如元亮，白鹅换字，谁似羲之。濠上观鱼，云间呼鹤，此乐人间未易知。平生性喜，不为酒困，常带书痴。尽教步武天池。且赢得、闲身一会嬉。便朝登金马，何裨世教，暮趋玉殿，安救时危。赫赫功名，堂堂事业，不博先生这肚皮。休瞒我，任官高禄厚，也要些儿。
<br>
<br>
<br>　　小重山
<br>
<br>　　端午
<br>
<br>　　碧艾香蒲处处忙。谁家儿共女，庆端阳。细缠五色臂丝长。空惆怅，谁复吊沅湘。往事莫论量。千年忠义气，日星光。离骚读罢总堪伤。无人解，树转午阴凉。
<br>
<br>
<br>　　小重山
<br>
<br>　　时有武林之行、值时变，故弗果，因赋之
<br>
<br>　　笑问西风一叶舟。阿谁招我上，武林游。岂知身世两悠悠。西湖好，孤负桂花秋。应笑乐平侯。无端千百计，一场休。愿将功烈阐皇猷。南飞雁，莫为稻梁谋。
<br>
<br>　　以下原有朝天子一首，以其为曲调删去
<br>
<br>
<br>　　江城子
<br>
<br>　　歌者张氏，戴仲德仲本时以茶谒其家，戏书以贻之
<br>
<br>　　戴郎昆仲太风流。翠娥愁。解貂裘。醉中摸索玉搔头。绣被揾香肌粉滑，云作帐，月为钩。茅庵权当小秦楼。意绸缪。话扬州。琼花骑鹤两悠悠。薄幸三生今老矣，无梦到，那温柔。
<br>
<br>
<br>　　江城子
<br>
<br>　　积雨陂塘五月秋。送还留。且停舟。听我骊驹，歌彻上庐州。无柰绿窗眉锁恨，情脉脉，思悠悠。同乡翻作异乡愁。善谋猷。尽优游。不见闾阎，谈笑觅封侯。勋业此时都莫问，书有便，寄来不。
<br>
<br>
<br>　　水龙吟
<br>
<br>　　端午日，寓苎干作，时四方汹汹，民思太平，而势未宁也
<br>
<br>　　轻云阁雨还晴，苍黄又负端阳节。去年今日，大鄣深处，寸肠千结。好事无多，良辰难再，犹传遗孽。看连城澒洞，大家愁恼，这光景、何时歇。因想金陵佳丽，闹秦淮、龙舟称绝。牙樯锦缆，翠冠珠髻，画阑罗列。回首丘墟，满襟尘土，向人空说。且停杯，容我离骚细读，吊罗江月。
<br>
<br>
<br>　　沁园春
<br>
<br>　　多少闲情，桃源问蹊，柯山看棋。把杏花春雨，从头吟了，木犀秋月，开户邀之。气卷风云，眼空江海，万古从前我已知。君休笑，任陈抟假睡，豫让佯痴。风回太液清池，欲留住、东皇共笑嬉。想乾坤浩浩，谁曾整顿，干戈扰扰，孰问安危。笼络人才，登崇禄秩，赤箭青芝败鼓皮。都休问，看营巢燕子，哺乳莺儿。
<br>
<br>
<br>　　水调歌头
<br>
<br>　　时杨溪避兵
<br>
<br>　　饱来石上卧，醉向水边吟。山灵不管闲事，容我尽登临。山外猿啼鹤唳，世上虎争狼斗，此地白云深。今古一抔土，天地亦何心。隔茅庐，尘万丈，不相侵。林泉自有佳处，石溜假鸣琴。汉室煌煌大业，唐代昭昭正绪，此理细推寻。高咏出山去，草木亦知音。
<br>
<br>
<br>　　太常引
<br>
<br>　　□□山色共承宣。君秩满、我迟延。几度醉花前。曾怪杀、春山杜鹃。菱花再照，鸾胶再续，应笑雪盈颠。深夜语婵娟。也曾是、都门少年。
<br>
<br>
<br>　　风入松
<br>
<br>　　雨后偶成
<br>
<br>　　纱厨过雨晚凉生。枕簟不胜清。冰肌玉骨元无汗，香风回，深院语流莺。翠幌光摇绛蜡，画堂暖泻银瓶。玉筝牙板接新声。云髻宝钗横。银丝脍细江鳐脆，扬州月，照我醉吹笙。旧事十年犹记，壮怀此日堪惊。
<br>
<br>
<br>　　贺新郎
<br>
<br>　　绣隐芙蓉褥。更屏间、双双孔雀，间金盘绿。鹤别鸾离深闺悄，帐冷梅花夜独。空梦绕、巫山千矗。雨意云情，红颜霜鬓，合欢再把鸾胶续。事谐矣，意方足。洞房春暖人如玉。怕的是、鸡声递晓，无情催促。笑拂菱花相依照，取次画成眉曲。伊也道、临邛何辱。吉叶熊羆应入梦，看这番、桂子纷追逐。为君喜，醉红烛。
<br>
<br>
<br>　　虞美人
<br>
<br>　　闻邑云台烟火花灯，老倦不复往观
<br>
<br>　　纷纷儿女看灯去。千点摇红树。翠鳌山倚紫云堆。记得年时，老子也曾来。硫硝结缚通仙技。光焰千般异。今年老子懒来看。手弄梅花，和月倚阑干。
<br>
<br>　　强村丛书用善本书室藏钞华阳贞素文集本
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【舒逊：词作5首】
<br>
<br>　　临江仙
<br>
<br>　　偶成
<br>
<br>　　银烛光摇秋夜永，一天凉侵诗脾。鸣虫唧唧漏迟迟。半生春梦里，彷佛是耶非。万事破除惟有酒，当歌不饮何如。人生七十古来稀。休争强与弱，行乐是便宜。
<br>
<br>
<br>　　感皇恩
<br>
<br>　　述怀
<br>
<br>　　疏雨滴清秋，洗残流火，爽动凉飙透帘幕。寒蛩吟彻，谁道小□萧索。青镫相伴，我情依约。萤照更残，鸟啼月落。非壮山城数声角。漫漫长夜扣角。长歌方觉。人生能有几许行乐。
<br>
<br>
<br>　　满江红
<br>
<br>　　小庄有感
<br>
<br>　　岁晚江空，更风雪、连朝情恶。门紧闭、清寒奰屃，重重帘幕。老屋数椽聊掩庇，山田几亩多硗确。叹前村、乔木碧参天，今凋落。三杯酒，还堪乐。一局棋，尤难着。任功名盖世，到头都错。世事宛如春梦短，人情恰似秋云薄。对青灯、感慨几兴亡，今犹昨。
<br>
<br>
<br>　　水调歌头
<br>
<br>　　寿贞素兄
<br>
<br>　　稀年古来少，何况又逾三。双瞳炯炯凝碧，白发更盈簪。刚把残冬留住，先借新春四日，拚醉倚晴酣。荣悴付定命，艰险任经谙。舞斑衣，沽腊酝，典春衫。觥筹兄弟交错，同是鬓鬖鬖。自喜衣冠奕世，未堕诗书如线，此外更何惭。笑问梅花信，春已到枝南。
<br>
<br>
<br>　　木兰花慢
<br>
<br>　　寿贞素兄
<br>
<br>　　怪夜来南极，祥光炯炯中天。恰先借新春，暂留残腊，为庆稀年。弟兄垂垂白发，愿年年辉映棣楼前。尊酒光摇□旭，炉熏细袅轻烟。诗书一脉继青毡。五世喜家传。忆京□横经，天台振铎，往事悠然。回头十年如梦，看园花灼灼几春妍。争似苍苍松柏，岁寒同保贞坚。
<br>
<br>　　强村丛书用善本书室藏钞可庵搜枯集本
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【束从周：词作1首】
<br>
<br>　　小重山
<br>
<br>　　题钱德钧水村图
<br>
<br>　　杨柳丝丝两岸风。前村溪路远，小桥通。人家依约水西东。舟一叶，移过荻花丛。清景迥涵空。好山青未了，暮云重。是谁惊起几征鸿。天然趣，却在画图中。
<br>
<br>　　珊瑚木难卷二
<br>
<br>
<br>
<br>
<br>
<br>
<br>
<br>
<br>
<br>【宋德方：词作2首】
<br>
<br>　　雨霖铃
<br>
<br>　　高山流水。叹知音者，世间能几。终南万里，烟霞归去也，岁云暮矣。拄杖药炉经卷，除此外、有何行李。乐恬淡、清静家风，一片灵台莹如洗。就中妙处因师指。下工夫、战退无常鬼。匣藏三尺神剑，霹雳响、火龙飞起。天下升平无事，白云间、笑傲而已。名利客，不信长生，奔走红尘里。
<br>
<br>　　鸣鹤余音卷一
<br>
<br>
<br>　　雨霖铃
<br>
<br>　　金莲七朵。自甘河等闲参破。丘刘谭马，孙王郝太古，许来同坐。两个披毡真侣，更漏泄、祖师因果。绽玉蕊、万朵齐芳，香满人间瑞烟锁。天元甲子休空过。正群仙出世交相贺。全真户牖深奥，端的处、要忘人我。枝派后分十九，住丹台、姓字名播。功与行，但欠丝毫，上界未容我。
<br>
<br>　　同前案此首未注名，但其前一首则注明宋披云。以卷九载有宋披云七真禅赞，而此首亦咏七真之词，因疑此首亦宋披云作。
<br>
<br>
<br>
<br>
<br>
<br>
<br>
<br>
<br>
<br>
<br>【宋褧：词作40首】
<br>
<br>　　满庭芳
<br>
<br>　　汴中寒食
<br>
<br>　　雨意愔愔，养花天气，卖饧何处春箫。清明上已，车马正连朝。对酒唱、归时多忘，惜华心、醉后偏饶。凝云暮，青楼帘卷，几度对魂销。无聊。空怅望，东阑雪剩，北郭香飘。梦江南行乐，水远山遥。深院宇、绿窗啼鸟，晴寒食、宝月良宵。秋千外，柳风柔小，无力着春娇。
<br>
<br>
<br>　　满庭芳
<br>
<br>　　寒食伤先兄正献公
<br>
<br>　　魂黯雪山，泪零风野，转头三度清明。感今怀旧，何事不伤情。文史共、梁园书几，枭虑对、湓浦灯檠。径行处，洞庭彭蠡，同载赴瑶京。才名。人尽羡，朝家大宋，陆氏难兄。但驽骀小李，少后鹏程。丹桂树、何论高下，紫荆花、早变枯荣。微衷苦，乱峰如树，幽恨几时平。
<br>
<br>　　正献与予尝同寓汴中朝元宫一年，又尝客九江，值初夕，共博而守岁，后同归京师赴举。
<br>
<br>
<br>　　穆护砂
<br>
<br>　　烛泪
<br>
<br>　　底事关心苦。便凄然、泣下如雨。倚金台独立，揾香无主。肠断封家相妒。乱扑簌骊珠愁有许。向午夜、铜盘倾注。便不似、红冰缀颊，也湿透、仙人烟树。罗绮筵前，海棠花下，淫淫常怕凤脂枯。比洛阳年少，江州司马，多少定谁如。照破别离心绪。学人生、有情酸楚。想洞房佳会，而今寥落，谁能暗收玉箸。算只有金钗曾巧补。轻湿了、粉痕如故。愁思减、舞腰纤细，清血尽、媚脸肤腴。又恐娇羞，绛纱笼却，绿窗伴我检诗书。更休教、邻壁偷窥，幽兰啼晓露。
<br>
<br>
<br>　　木兰花慢
<br>
<br>　　题蛾眉亭
<br>
<br>　　唤山灵一问，螺子黛、是谁供。画婉变双蛾，蝉联八字，雨澹烟浓。澄江婵娟玉镜，尽朝朝暮暮照娇容。只为古今陈迹，几回愁损渠侬。千年颦蹙漫情锺。惨绿带云封。忆赏月天仙，然犀老将，此恨难穷。持杯与、山为寿，便展开、修翠恣疏慵。要似绛仙媚妩，更须岚霭空蒙。
<br>
<br>　　吴绛仙，煬帝宫人，凤＊殿脚女，善作眉妩
<br>
<br>
<br>　　望海潮
<br>
<br>　　海子岸莫归金城坊
<br>
<br>　　山含烟素，波明霞绮，西风太液池头。马似游龙，车如流水，归人何暇夷犹。丛薄拥金沟。更萧萧宫树，调弄新秋。十里烟波，几双鸥鹭两渔舟。暮云楼阁深幽。正砧杵丁东，弦管咽啾。澹澹星河，荧荧灯火，一时清景难酬。马上试冥搜。填入耆卿谱，摹写风流。明日重来柳下，携酒教名讴。
<br>
<br>
<br>　　人月圆
<br>
<br>　　中秋小酌
<br>
<br>　　红螺香滟金茎露，清兴溢璇霄。玉盘光冷，云鬓雾湿，丹阙烟销。□□此夜，明年明月，何似今宵。西风唤我，瑶阶折桂，绮槛吹箫。
<br>
<br>
<br>　　人月圆
<br>
<br>　　诚夫兄生子，名京华儿
<br>
<br>　　神州佳丽明光锦，生出玉麒麟。四筵都爱，西山眉翠，太液瞳神。他年应是，斗鸡走马，紫陌红尘。这回休更，燕秦树栗，江浦垂纶。
<br>
<br>
<br>　　菩萨蛮
<br>
<br>　　送辽西宪孙掾还司，延祐己未乐亭县作
<br>
<br>　　紫髯如戟霜台掾。风生彩笔来行县，邂逅海天涯。盍簪能几时。柳梢春尚冷。无物堪持赠。为谢幕中莲。殷勤寄短篇。
<br>
<br>　　许可用时在宪幕
<br>
<br>
<br>　　菩萨蛮
<br>
<br>　　丹阳道中
<br>
<br>　　西风落日丹阳道。竹冈松阪相环抱。何处最多情。练湖秋水明。驿城那惮远。佳句初开卷。寒雁任相呼。羁愁一点无。
<br>
<br>
<br>　　菩萨蛮
<br>
<br>　　卫州道中至元四年十一月，与八儿思不花御史同行，按行河南四道
<br>
<br>　　两歧流水清如酒。草根风蹙冰皮皱。雪净太行青。联镳看画屏。按行多雅志。解起澄清志。回首五云天。东华尘似烟。
<br>
<br>
<br>　　菩萨蛮
<br>
<br>　　偃师道中
<br>
<br>　　北芒古冢纷无数。崔嵬罗列成山阜。何处断碑横。无人知姓名。今坟如蚁垤。回首成磨灭。今古两堪哀。停骖酹绿苔。
<br>
<br>
<br>　　春从天上来
<br>
<br>　　寿张惟健五月十六日
<br>
<br>　　帝敕朱明。拥丹穴仙雏，表瑞升平。天上公子，齐岱精英。玉树照映神京。渺翩翩纨裤，有谁似、闲气玄成。妙才情。擅锺王笔意，韦杜诗声。薰风黑头初度，笑时世纷纭，舞雪歌莺。燕子帘栊，葵榴庭院，天壤至乐难名。邈轩裳奕世，青云步、紫绶华缨。八千龄。看缁衣父子，赤舄公卿。
<br>
<br>
<br>　　春从天上来
<br>
<br>　　至元六年庚辰元日立春，将为山合法宪，按部至应城县，作此词奉寄许可用大参，陈景议宪副
<br>
<br>　　旭日暾暾。烂春饼堆盘，寿酒盈尊。玉帛交错，襟佩翩翻。想像虎豹天门。霭蓬莱云气，布淑景、渐遍乾坤。黯销魂。杳洋洋韶濩，赳赳櫜鞬。升平万方元会，念去国孤怀，盛事谁论。黄阁儒臣，乌台旧客，会是执法调元。望薄骚小邑，才咫尺、寂莫山村。抚婵娟。料梅边倾倒，回拜天恩。
<br>
<br>
<br>　　贺新郎
<br>
<br>　　寿刘时中五月二十又八日
<br>
<br>　　绣陌径新雨。致升平、五弦琴里，薰风吹户。夏馆深沉晨容好，宝鼎红云香雾。还又是、逋仙初度。畴昔骖鸾骑赤凤，溯西清、佳处凌云步。天壤外，快豪举。遨游又作湖山主。百千回、笑谈诗酒，盘桓容与。未信星星能侵鬓，青镜流年如许。毕竟到、广寒天府。多少文章真事业，鹤南飞、自愧无佳语。弦宝瑟，劝霞醑。
<br>
<br>
<br>　　贺新郎
<br>
<br>　　徐复初池亭听雨轩，至治辛酉时，予将之湖南
<br>
<br>　　银竹能宫羽。向荷盘、跳珠腷膊，花奴羯鼓。浏浏泠泠春泉□，滴尽槽头香醑。爱徽处、遗音太古。暗度松筠时淅沥，恍吴娃、昵枕传私语。君试听，有佳趣。主人未解离愁苦。对凉秋、芭蕉巨叶，梧桐高树。梦断罗裙天如漆，一寸乡心凄楚。点点是、寂寥情绪。明日孤舟成独往，更难堪、长夜潇湘浦。凭曲槛，且容与。
<br>
<br>
<br>　　虞美人
<br>
<br>　　寄寿周子善二月十一日
<br>
<br>　　暖风金鼎香醽醁。想像人如玉。天南地北两心期。尔汝忘形，如愿定何时。夫君正自章台柳。寿相人希有。吟余时复饮丹砂。何必求仙，远访稚川家。
<br>
<br>　　武陵城中有丹砂井，里人相传饮之者寿，周武陵人也
<br>
<br>
<br>　　虞美人
<br>
<br>　　福州北还雨中观梅
<br>
<br>　　十年久共梅花别。乍见殊佳绝。腊前风景雨中天。翠竹青松，恰似映清妍。繁枝开遍香成阵。触目忘离恨。玉人谁使似冰肌。酒罢歌阑，一晌又相思。
<br>
<br>
<br>　　绿头鸭
<br>
<br>　　送张仲容过维扬，复之钱塘结婚，正月二十日出京，是其寿日也
<br>
<br>　　缓摇鞭。销魂桥上留连。恰春波、鸭头新绿，仓皇便买吴船。就华堂、溶溶寿酒，作绣陌、草草离筵。倾盖论交，分袂怨别，春风秋月仅经年。都门道、纷纷轻薄，余子正堪怜。夫君妙，心期湖海，意气云天。便明朝、拂衣径去，天涯幽恨无边。暮维舟、沙鸥扬雪，春市酒，淮柳垂烟。绿水迢迢，青山隐隐，浙江云拥洞房仙。对西湖、烟浓雨澹，少小占芳妍。归来好，扶摇九万，水击三千。
<br>
<br>
<br>　　望月婆罗门引
<br>
<br>　　江上晚泊
<br>
<br>　　短衣乌帽，京尘眯目强钻头。梦中八表神游。今日江山佳处，便欲贾胡留。爱峰岚滴翠，天水涵秋。断霞渐收。见隐隐两蛾愁。好在九华烟树，秋浦沙鸥。相看依旧，但憔悴潘郎俗状羞。孤负却、啸傲林丘。
<br>
<br>
<br>　　水调歌头
<br>
<br>　　寄诚夫兄在江南，时兄在史馆校仇先朝实录
<br>
<br>　　登车就长路，晓日照皇州。风吹紫荆花落，那更别离忧。咫尺天南北，想像云窗雾阁，人在古瀛洲。粉笔校书罢，乌帽拂尘游。出银台，心浩浩，思悠悠。人间万事姑置，食邑素封侯。收拾金銮遗事，记取玉壶清话，此外复何求。勋业好看镜，绿鬓不禁秋。
<br>
<br>
<br>　　蝶恋花
<br>
<br>　　无数好山攒碧树。山下邮亭，亭下牵舟路。山色娱人相指顾。时时又被滩声妒。寒日光阴容易度。云去云来，那更商量雨。强把羁愁排遣去。一尊酒尽青山暮。
<br>
<br>　　青田舟中
<br>
<br>
<br>　　蝶恋花
<br>
<br>　　河内王幹臣号竹溪
<br>
<br>　　门外红尘溪上竹。竹似琅玕，溪水清如玉。溪上主人情不俗。多应每每能无肉。千载高标成倏忽。六逸飘然，君为追遐躅。莫向溪边闲濯足。我知孺子歌难续。
<br>
<br>
<br>　　清平乐
<br>
<br>　　武陵客舍小酌，与田夫相对酬酢，闻农师子喜诸人方饮他所，欢甚
<br>
<br>　　花台竹坞。对雨罗尊俎。邂逅田翁同笑语。问讯村墟禾黍。酒徒咫尺高阳。粉营狎坐飞觞。一种麴生风味，不知谁弱谁强。
<br>
<br>
<br>　　清平乐
<br>
<br>　　车厩道中
<br>
<br>　　青松乌柏。寒日来车厩。满目山明仍水秀。忍听玉骢驰骤。画桥掩映山庄。酒旗摇曳林塘。好在莺湖春色，笑人不暇飞觞。
<br>
<br>　　村舍酒帘书莺湖春色盖酒名也
<br>
<br>
<br>　　如梦令
<br>
<br>　　题杨补之施篷墨梅，卷中他诗有忍寒背篷立之语
<br>
<br>　　常记剡溪前度。坐拓船窗窥觑。棹进任舟移，行尽粉香千树。佳趣。佳趣。篷背诗人何处。
<br>
<br>
<br>　　浣溪沙
<br>
<br>　　昆山州城西小寺晚憩
<br>
<br>　　落日吴江驻画桡。招提佳处暂逍遥。海风吹面酒全销。曲沼芙蓉秋的的，小山丛桂晚萧萧。几时容我夜吹箫。
<br>
<br>
<br>　　浣溪沙
<br>
<br>　　寿南阳周文卿八十
<br>
<br>　　生长升平鹤发翁。儿郎衣采照方瞳。晨昏甘旨凤城中。缓步不须鸠杖策，酡颜时藉蚁杯烘。懒将身世应非熊。
<br>
<br>
<br>　　浣溪沙
<br>
<br>　　冬日喜晴
<br>
<br>　　万瓦轻霜爱日明。游丝来往似春晴。幽禽弄暖百般声。斑竹乍翻经夏箨，绿池犹泛过秋萍。溪桥谁共探梅行。
<br>
<br>
<br>　　风流子
<br>
<br>　　至元四年七月二十又二日，苏伯修侍郎举一儿子。以予同治久交，且三子名梯云、拏云、步云者，方成童就传，乃求仿吾儿制名，遂命之曰来云。继徵词以纪事，赋此以赠。儿已满弥月矣，侍郎作汤饼会，并书呈席上诸公
<br>
<br>　　绀宇瑞烟浮。仙童小，高举觅真游。□霞绚九光，徘徊若木，日宣五色，照耀瀛洲。人争睹，翱翔趋绛阙，夭矫上昆丘。几度骖鸾，峨眉东畔，有时跨凤，恒岳南头。何事暂夷犹。尽青冥远览，碧落奇搜。不数薰香妩媚，傅粉娇羞。笑襁褓襜褕，人间羊祜，桑弧蓬矢，地上齐州。剩费通家小字，衮衮公侯。
<br>
<br>
<br>　　行香子
<br>
<br>　　京山道中
<br>
<br>　　竹院松庭。犬吠鸡鸣。被田家、画出升平。园林掩映，鞍马经行。怅暮天低，寒日澹，晓风轻。浮世浮名。役使神形。霎时间、鬓变星星。不忧不惧，无辱无荣。爱水边渔，林下隐，陇头耕。
<br>
<br>
<br>　　行香子
<br>
<br>　　暮抵应城宿县斋后园
<br>
<br>　　槲叶风乾。桕叶霜殷。浅坡陀、路径回环。喜投公馆，暂卸征鞍。对竹萧森，松夭矫，菊斓斑。岁晏天寒。谁共清欢。过黄昏、愁恨多端。烛花渐暗，炉火将残。更雁声哀，砧声急，雨声繁。
<br>
<br>
<br>　　减字木兰花
<br>
<br>　　宪掾黄君美弄璋，援苏伯修侍郎例，乞名其子，命之曰升云，时二月六日，寿席醉赋
<br>
<br>　　春空霭霭。儿解飞腾窥五采。我制佳名。异姓他年叙弟兄。我须白早。亦愿儿年如我老。缓步徐行。终到蓬莱最上层。
<br>
<br>
<br>　　南乡子
<br>
<br>　　观云
<br>
<br>　　绀碧峙晴空。态度分明巧不同。櫑具神君三四辈，乘龙。冠佩翱翔赴紫宫。楼观远玲珑。舞凤蹲猊刻镂工。一笑斜川痴老子，奇峰。便入南窗诗句中。
<br>
<br>
<br>　　南乡子
<br>
<br>　　二月二十八日君美弄第二雏，仍（仍原缺，据旧销本补）前例名之曰凌云，赋此以赠
<br>
<br>　　头玉太硗硗。江夏无双世胄遥。好是三生仙骨重，丛霄。曾侍玄君绛节朝。咫尺趁扶摇。直上鹏程挹斗杓。他日挥毫能作赋，飘飘。学取成都驷马桥。
<br>
<br>
<br>　　南乡子
<br>
<br>　　至元六年九月十四日，李重山宪副寿日。是日，适台使赉玺书，奖谕风宪至山南，遂大宴合乐。重山号梅庭主人，所居官舍，即旧水犀亭，久扁香宇。
<br>
<br>　　桂宇散秋香。咫尺梅庭十月阳。红叶黄花风致好，华堂。不比寻常进寿觞。褒诏灿龙光。百丈苍官□丈霜。信是天恩宽似海，徜徉。就趁笙歌入醉乡。
<br>
<br>
<br>　　踏莎行
<br>
<br>　　早春景陵道中，兼旬阴晦
<br>
<br>　　野烧回青，溪梅褪粉。路旁新柳鹅黄嫩。连阴未放碧波明，峭寒尚阻东风信。咿轧肩舆，飘萧蓬鬓。病余怀抱无风韵。采笺何暇写闲情，绿尊无分排孤闷。
<br>
<br>
<br>　　点绛唇
<br>
<br>　　沔阳道中
<br>
<br>　　泽国春生，葑田青接重湖浅。鸳凫弄暖。得意烟波远。阴道元宵，晴望花朝转。和风扇。群芳开遍。应过京山县。
<br>
<br>
<br>　　鹧鸪天
<br>
<br>　　题应山县城南渡蚁桥，桥东数步法与寺，即二宋读书处
<br>
<br>　　十万玄驹过两堤。一双丹凤上天池。科名已向生前定，阴德仍从暗里窥。龙虎榜，鶺鸽诗。同胞同甲照当时。同宗盛事嗟微异，后折蟾宫向下枝。
<br>
<br>　　先兄正献公至治辛酉状元，予则泰定甲子十二名。
<br>
<br>
<br>　　摸鱼子
<br>
<br>　　至元六年二月望日，登安陆白云楼，楼今为分宪公廨。城中有楚大夫宋玉故宅与池，其井名琉璃，井有兰台故基
<br>
<br>　　屹危阑、郢都西北，滔滔汉水南去。兰台陈迹何从访，废宅芳池凝伫。愁绝处。空只有、琉璃眢井蛙声聚。千年遗绪。邈白雪宫商，雄风襟量，恍惚可神遇。英灵在，应念诸孙莽卤，斯文徼福如许。蕙肴兰藉椒浆奠，屈景幽魂同赴。惊节序。却邂逅春深，不识悲秋苦。抚今怀古。漫醉墨淋漓，狂歌凄晚，和者应无数。
<br>
<br>
<br>　　西江月
<br>
<br>　　王伯修赠别
<br>
<br>　　乌石驿中长夜，小金山下新年。淮堧萧寺麦秋天。十载三回相见。今日汉南官舍，光阴不得留连。何时文酒再团圆。莫待白头皱面。
<br>
<br>　　强村丛书用两般秋雨庵藏燕石集本，兹另据旧钞本补
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
