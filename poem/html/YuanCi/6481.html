<HTML>
<HEAD>
<TITLE>金元词 卷032 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷032</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷032</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6481"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷032')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷032]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【王铉：词作1首】
<br>
<br>　　清平乐
<br>
<br>　　题碧梧苍石图
<br>
<br>　　柔肠先断。舟系汾湖岸。别恨离愁秋水漫。写入数行新雁。幽闺兰梦初成。犹将小字呼卿。几点梧桐夜雨，一天霜月砧声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>【王沂：词作7首】
<br>
<br>　　清平乐
<br>
<br>　　春去
<br>
<br>　　宿酲初醒。袅袅吟鞭影。蜀道秦川行路永。罗袖残香消尽。清明寒食匆匆。能消几日东风。蝴蝶不知春去，画桥贪趁流红。
<br>
<br>
<br>　　菩萨蛮
<br>
<br>　　题李溉之词卷
<br>
<br>　　大明湖上秋容暮。风烟杖屦时来去。说与病维摩。可人秋水呵。自书盘谷序。和了停云句。把酒为君歌。济南名士多。
<br>
<br>
<br>　　青玉案
<br>
<br>　　送温叔刚之解州军司幕官
<br>
<br>　　东风扑面飘红雨。正杜宇，催春去。马首西山青半缕。汾阴箫鼓。晋阳烟树。总是消魂处。芙蓉绿水佳宾主。赌酒金钱□更数。若见东皋烦寄语。山林真味，醉乡天趣。待我平分取。
<br>
<br>
<br>　　满江红
<br>
<br>　　寿张良卿学士
<br>
<br>　　九万扶摇，试看取、垂天鹏翼。追往事，星辰剑履，玉陛山立。为问宝香黄阁梦，何如仙阙丹台籍。写风流、杖屦人耆英，今犹昔。诗酒部，笙歌席。松菊社，烟云屐。早东风为报，日边消息。虎节貂蝉端旧物，分封准拟如椽笔。对西山、一笑五千年，髯如戟。
<br>
<br>
<br>　　水龙吟
<br>
<br>　　和郑彦章韵
<br>
<br>　　画檐疏雨才收，酒醒凝掩篷窗卧。薰炉火冷，余香犹在，拥衾清坐。点鬓霜明，窥人月小，短擎花堕。想吴山越水，楼台缥缈，应曾有，飞鸿过。寂寞文园病后，旧心情、苦无些个。多君调我，幽兰新句，纹笺玉唾。花落元都，鹤归华表，梦谁擎破。待莼鲈江上，高歌小梅，扣舷相和。
<br>
<br>
<br>　　御街行
<br>
<br>　　送王君冕二首
<br>
<br>　　烟中列岫青无数。遮不断、长安路。杜鹃谁道等闲啼，迤逦得人归去。陇云秦树，周台汉苑，满眼相思处。停杯莫放离歌举。至剪烛、西窗语。元都燕麦又东风，自是刘郎迟暮。纫兰结佩，裁冰斫句，细和闲情赋。
<br>
<br>
<br>　　御街行
<br>
<br>　　君行广武山前路。是阮籍、回车处。问他儒子竟何成，落日大河东注。无人说与，遥岑远目，也会修眉妩。离宫别馆空禾黍。啸木魅啼苍鼠。悠悠往事不经心，只有闲云来去。停云得句，归云洞府，领取渊明趣。
<br>
<br>　　御街行原系二首，周泳先误作一首。以上四库珍本伊滨集卷十二
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【王予可：词作3首】
<br>
<br>　　小重山
<br>
<br>　　宝榭帘钩卷月窗。缕衣金样褪，泛馀香。卿卿荣耀宠恩光。三竿日，颦翠楚山长。螺髻戛浮觞。凤奁尘莹恨，浥＊霜。卖珠楼外串离肠。春残梦，今夜拟高唐。
<br>
<br>　　予可自解＊霜脂粉也
<br>
<br>
<br>　　生查子
<br>
<br>　　夜色明河静，好风来千里。水殿谪仙人，皓齿清歌起。前声金斝中，後声银河底。一夜岭头云，绕遍楼前水。
<br>
<br>
<br>　　长相思
<br>
<br>　　风暖时，雨晴时。熏褶罗衣人未归。螓蛾愁欲飞。枕琼霞。琐窗纱。帘月楼空燕子家。春风扫落花。
<br>
<br>　　以上三首见中州乐府
<br>
<br>
<br>
<br>
<br>
<br>
<br>【王志谨：词作1首】
<br>
<br>　　金人捧露盘
<br>
<br>　　喜乐山村，风月知音，信任岁华交换。终日掩柴门，处幽轩，闲看古书慵倦。住坐从容，独行独步，都把声名断。抱守元阳，情忘境灭，气神和冲，升沉无碍，玉炉炼至宝，欲结清凉，重生温暖。寂寂空空，没空色养，真源返扑，默默熟惯。静静与清清，觉心猿意马，没丝毫乱。放旷无拘，恣情散诞。自在逍遥，行满与功成，得无生，尽他乌兔走，飞腾休管。世情远。修真之士休宜晚。
<br>
<br>　　鸣鹤余音卷一
<br>
<br>
<br>
<br>
<br>
<br>
<br>
<br>
<br>
<br>【卫德辰：词作1首】
<br>
<br>　　清平乐
<br>
<br>　　题碧梧苍石图
<br>
<br>　　紫箫音断。睡起乌纱岸。梦峡飞云空汗漫。又负一番秋雁。捻沙尚拟圆成。风流不减耆卿。怕听苍梧夜雨，等闲写入无声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>
<br>
<br>
<br>【卫德嘉：词作1首】
<br>
<br>　　清平乐
<br>
<br>　　题碧梧苍石图
<br>
<br>　　彩云飞断。愁思茫无岸。落日平芜烟水漫。又见去年归雁。琵琶旧曲难成。风流谁复如卿。满耳碧梧秋雨，浔阳江上哀声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>
<br>
<br>
<br>
<br>【吴澄：词作8首】
<br>
<br>　　临江仙
<br>
<br>　　九日，舟泊安庆城下，晚歇临江水驿，于时月明风清，水共天碧，情景佳甚，与徐道川方复斋况肩吾方清之驿亭草酌。子文、京侍，以'殊乡又逢秋晚'分韵，得殊字，赋临江仙
<br>
<br>　　去岁家山重九日，西风短帽萧疏。如今景物几曾殊。舒州城下月，未觉此身孤。胜友二三成草草，只怜有酒无茱。江涵万象碧霄虚。客星何处是，光彩近辰居。
<br>
<br>
<br>　　谒金门
<br>
<br>　　依韵和孤蟾四阕
<br>
<br>　　如何喜。自喜自知可矣。天地与人同一理。世间知者几。六十循环卦气。岁岁二分二至。坎险何妨离附丽。共谁研底里。
<br>
<br>
<br>　　渡江云
<br>
<br>　　揭浩斋送春
<br>
<br>　　名园花正好，娇红殢白，百态竞春妆。笑痕添酒晕，丰脸凝脂，谁与试釭霜。诗朋酒伴，趁此日、流转风光。尽夜游、不妨秉烛，未觉是疏狂。茫茫。一年一度，烂熳离披，似长江去浪。但要教、啼莺语燕，不怨卢郎。问春春道何曾去，任蜂蝶、飞过东墙。君看取，年年潘令河阳。
<br>
<br>
<br>　　木兰花慢
<br>
<br>　　和杨司业梨花
<br>
<br>　　是谁家庭院，寒食后，好花稠。况墙外秋千，昼喧风管，夜灿星球。萧然独醒骚客，只江蓠汀若当肴羞。冰玉相看一笑，今年三月皇州。底须歌舞最高楼。兴味尽悠悠。有白雪精神，春风颜貌，绝世英游。从教对花无酒，这双眉、应不惹闲愁。那更关西夫子，许来同醉香篘。
<br>
<br>
<br>　　木兰花慢
<br>
<br>　　再用韵
<br>
<br>　　正群芳开遍，花簇簇，蕊稠稠。看艳杏夭桃，蒸霞作糁，辊绣成球。天然素肌仙质，对秾妆艳饰似含羞。痴绝京华倦客，贪眷忘却南州。传闻天上玉为楼。此事付悠悠。且白昼风前，黄昏月下，烂熳同游。神疑藐姑冰雪，又何须、一醉解千愁。自有壶中胜赏，酿来玉液新篘。
<br>
<br>　　原误作＊，兹据何抄本改
<br>
<br>
<br>　　木兰花慢
<br>
<br>　　三用韵
<br>
<br>　　好风流诗老，双鬓上，雪霜稠。忆少壮欢娱，呼鹰逐兔，走马飞球。春风断肠柔唱，拚千金一笑破娇羞。此日花时意气，当年梦里扬州。客床百尺卧危楼。往事总悠悠。把湖海人豪，消磨变换，洙泗天游。应知裂麻司业，为前时、谏舌颇多愁。今去却堪痛饮，瓮头有酒频篘。
<br>
<br>　　原误作＊兹据何抄本改
<br>
<br>
<br>　　木兰花慢
<br>
<br>　　四用韵
<br>
<br>　　看风花烟柳，浓又淡，少还稠。有小巧微虫，垂天布网，转地抟球。冲融一般春意，只啼莺语燕向人羞。收取尘间乐事，都归杓里舒州。绮筵珍馔醉青楼。光景信悠悠。柰蚋队虾群，空中聚散，水上浮游。谁知太和真趣，本无愁、何用更浇愁。问字频来未已，漉巾不要亲篘。
<br>
<br>
<br>　　水调歌头
<br>
<br>　　次韵寄皮达观（四印斋本原无题兹据永乐大典卷一万四千三百八十一寄字韵补）
<br>
<br>　　四垂云晻暧，一夏雨溟蒙。千奇百怪惊人，海蜃眩青红。谁道谷城黄石，混迹长安紫陌，九万里培风。静夜欻澄霁，皎月丽天中。问今年，年几许，尚童蒙。憨痴自笑，能裨造化竟何功。岂意京华倦客，忽得蓬莱妙唱，流响韵商宫。此去两神剑，终久会雌雄。
<br>
<br>　　以上四印斋本草庐词十一首
<br>
<br>
<br>
<br>
<br>
<br>
<br>
<br>
<br>
<br>
<br>【吴存：词作30首】
<br>
<br>　　水调歌头
<br>
<br>　　江浙贡院
<br>
<br>　　尺一九霄下，华发起江湖。西风吹我衣袂，八月过三吴。十五西湖月色，十八海门潮势，此景世间无。收入砚蜍滴，供我笔头枯。七十幅，五千字，日方晡。贝宫天网下罩，何患有遗珠。用我玉堂金马，不用清泉白石，真宰自乘除。长啸吴山顶，天阔雁行疏。
<br>
<br>
<br>　　满江红
<br>
<br>　　谢番丞荐举
<br>
<br>　　词赋凌云，医不得、家徒四壁。俄又报、槐花风急，一天秋色。老去久忘炊黍梦，兴来偶作乘槎客。问当时、鹗表属何人，松厅墨。人纵有，垂天翼。谁不待，培风力。但吹嘘到处，扶摇咫尺。倚我一枝壶叟杖，为公三弄桓伊笛。约相逢、解佩换蒲萄，长安陌。
<br>
<br>
<br>　　水调歌头
<br>
<br>　　北上道别周明翁，遇雪
<br>
<br>　　昨梦骑白凤，身到玉皇家。晴开阊阖荡荡，白昼舞天葩。堂上圭陈璧委，堂下鹭班鹄侍，整整复斜斜。一笑未曾有，两眼眩光华。朝来见，庭中树，玉槎枒。马头怜我飞絮，行色渺天涯。想见燕山高处，此际飘花如席，万帐拥毡车。谁信百花上，江左有梅花。
<br>
<br>
<br>　　霜天晓角
<br>
<br>　　峨眉亭次韵
<br>
<br>　　龙梭四壁。风浪生寻尺。却上危亭孤啸，天无际，水无极。百年缘底急。晚风牛背笛。回首故乡千里，山一发，暮江碧。
<br>
<br>
<br>　　江城子
<br>
<br>　　高邮舟中
<br>
<br>　　酒垆饼舍带长沟。过扬州。又高邮。逆浪流澌，寸寸涩行舟。北望神京天共远，何处是，五云楼。昔年此地足戈矛。转城陬。屡回头。甓社湖中，明月竟谁收。欲问少年淮海士，疏苇外，起沙鸥。
<br>
<br>
<br>　　满江红
<br>
<br>　　仪真次韵
<br>
<br>　　兴废荣枯，终不改、江山千古。笑当日、龙争牙战，一丸淮土。世乱分屯维重镇，国亡守死无降旅。到如今、贡赋甲东南，输天府。鸿与燕，千帆度。蝇与蚋，千家聚。有豪雄杜保，风流张绪。白发宁忘挥麈兴，青楼不是留琴处。待明朝、来问孝廉船，乘风去。
<br>
<br>
<br>　　摸鱼儿
<br>
<br>　　扬州
<br>
<br>　　笑风流、少年杜牧，如今双鬓成雪。来寻豆蔻梢头梦，二十四桥明月。人事别。把故国兴亡，欲问无人说。淮云万叠。但雨外疏钟，烟中断角，到晓共鸣咽。芜城外，几树西风落叶。销磨多少豪杰。平山堂上朝中措，天载妙音几绝。歌一阕。怪水部、梅花怪我心如铁。才情未竭。待跨鹤重来，缠腰半解，一奏玉笙彻。
<br>
<br>
<br>　　沁园春
<br>
<br>　　舟中九日次韵
<br>
<br>　　万里南还，临江一笑，吾道沧洲。算生来骨相，不堪蝉冕，带来分定，只合羊裘。薄酒胜茶，晚餐当肉，六印何如二顷谋。人间事，看蜃楼城郭，蚁穴公侯。舟中此日风流。拚一酌黄花散百忧。甚东篱县令，归田自得，西江工部，恋阙多愁。出处虽殊，襟怀略似，光焰文章万古留。聊记取，待他时话旧，八极神游。
<br>
<br>
<br>　　木兰花慢
<br>
<br>　　春兴
<br>
<br>　　问东君识我，应怪我，鬓将华。甚破帽蹇驴，清明无酒，寒食无家。东风绿芜千里，怕登楼、归思渺天涯。烟外一双燕子，雨中半树梨花。日长孤馆小窗纱。新火试团茶。想明月湾头、家家笋蕨，井井桑麻。年华不饶倦客，早青梅如豆柳藏鸦。欲逐梦魂归去，客窗一夜鸣蛙。
<br>
<br>
<br>　　点绛唇
<br>
<br>　　春梦
<br>
<br>　　多事春风，年年绿遍江南草。罗裙色好。莫把相如恼。梦入瑶台，搔背麻姑爪。还惊觉。杜鹃啼早。一夜相思老。
<br>
<br>
<br>　　朝中措
<br>
<br>　　春归
<br>
<br>　　蜂脾蜜满燕成窠。春事已无多。风景付渠啼鴂。客情还我烟莎。春来风雨，春归风雨，春竟如何。输与前溪醉叟，红云波上渔歌。
<br>
<br>
<br>　　浣溪沙
<br>
<br>　　春闺送别
<br>
<br>　　花满离筵酒满瓶。摘花未语泪先零。杯行教醉莫教醒。今夜酴醿连理枕，明朝柳絮短长亭。一般杜宇两般听。
<br>
<br>
<br>　　木兰花慢
<br>
<br>　　清明夜与芳洲话旧
<br>
<br>　　又清明寒食，淡孤馆，郁无憀。正杜宇催春，桐花送冷，门巷萧条。芳洲老仙来下，粲黄冠、翠氅佩琼瑶。两客清谈未了，三更风雨潇潇。青云妙士早相招。同泛浙江潮。看眼阅青徐，气横燕赵，天路逍遥。明年此时何处，定软红道上玉骢骄。万里江南归梦，青灯还忆今宵。
<br>
<br>
<br>　　八声甘洲
<br>
<br>　　禊日禁酤
<br>
<br>　　甚无情一信楝花风，卷尽市帘青。对楼台寂寂，管弦悄悄，烟雨冥冥。屋角提壶笑我，不上五峰亭。此日流觞节，宜醉宜醒。说与渠侬知否，正门讥太白，巷诟刘伶。网丝沉玉斝，藓晕入银瓶。右将军、兰亭诗序，尽风流、千载事须停。西窗下、焚香昼永，一卷茶经。
<br>
<br>
<br>　　水龙吟
<br>
<br>　　秋水泛舟
<br>
<br>　　陶公三尺渔梭，十年来藓枯尘壁。无端夜半，风雷入梦，晓痕犹湿。起唤兰桡，荻花荡漾，黏天晴碧。望芝云一点，烂银盆里，青螺眼中堪识。独倚枕床清啸，看千帆霎时风力。孤篷稳系，钓车慢卷，绿杨汀侧。远树如烟，飞鸥如雪，暮愁如织。倩何人小拂朱弦，写入一江秋色。
<br>
<br>
<br>　　水龙吟
<br>
<br>　　督军湖观竞渡
<br>
<br>　　平湖暮色冥蒙，雷风唤起双龙舞。吸乾彭蠡，须叟噀作，一川烟雨。汉女霓旌，湘妃翠盖，冯夷鼍鼓。想祝融指挥，涛奔浪卷，来赴世间端午。此地番君旧境，问当年军容何许。垂杨断岸，几回想像，水犀潮弩。风景依然，英雄远矣，悠悠汉楚。笑邦人只记，饭筒缠彩，汨江怀古。
<br>
<br>
<br>　　踏莎行
<br>
<br>　　春雨连日
<br>
<br>　　夜溜瓶悬，朝阴墨锁。一年桃李糊涂过。欲留晴赏待清明，晴时只恐清明蹉。倚杖孤吟，焚香默坐。春衫莫把春泥涴。凭谁有爪似麻姑，明朝为擘浮云破。
<br>
<br>
<br>　　摸鱼儿
<br>
<br>　　九日会周南翁子溪上
<br>
<br>　　问篱边、黄花开否，瓮头新酒篘未。故人有约酬佳节，一幅锦云先坠。凝暮睇。正溪上、西风飒飒吹凉袂。行人笑指。□大似渊明，吟诗吻燥，忍待白衣至。曾报与，松下巢居居士。应来别墅同醉。三人对月歌还舞，千载重阳奇事，何况是。青云士、京华冉冉催征骑。吾侪耄矣。愿强健年年，茱萸在手，分寄五千里。
<br>
<br>
<br>　　蝶恋花
<br>
<br>　　阅周南翁所藏书画，惜其迂怀雅好，因泣下不自禁，漫赋
<br>
<br>　　傀儡场中青紫楦。纵有神丹，俗骨无由换。可惜米颠苏内翰。风标何远年何短。此日闲窗开宝玩。想见江船，当日晴虹贯。铁石吴肠还易断。风吹老泪春衫满。
<br>
<br>
<br>　　水龙吟
<br>
<br>　　落梅
<br>
<br>　　无端梦醉西湖，杨花扑帐春云热。朝来问讯，墙阴玉树，霏霏香屑。黏竹如斑，点衣如睡，穿帘如蝶。甚儿童惊怪，东风几日，销不尽，苍苔雪。莫恨玉妃浑老，半面妆风流仍绝。多情应有，洛滨解佩，江中捐玦。销得几番，荒烟疏雨，冷云残月。倩何人报与广平，渠不解心如铁。
<br>
<br>
<br>　　摸鱼儿
<br>
<br>　　赋潮
<br>
<br>　　定何人、鞭蛟笞蜃，尽驱山石填海。海波坌涌三千丈，蓬峤落翻鳌背。天昼晦。似睢水、扬沙汉楚三军溃。东皇翠盖。遣海若摇旌，冯夷击鼓，彷佛一时会。初发处，练白海门如带。须叟雪岭天界。朝生暮落何时了，几度越成吴坏。君莫怪。这莫有、至生呼吸乾坤外。白鸥自在。待日落潮平，游人归尽，飞过富阳濑。
<br>
<br>
<br>　　水龙吟
<br>
<br>　　雪次韵
<br>
<br>　　一天云似穹庐，山川惨淡还非旧。兴来欲唤，赢童瘦马，寻梅陇首。有客遮留，左援苏二，右招欧九。问聚星堂上，当年白战，还更许，追踪否。却拥重裘深坐，看飞花乍无还有。老来拈笔，不禁清冻，频呵龟手。想见南山，少年射虎，臂鹰牵狗。暮归来脱帽，销金帐里，饮羊羔酒。
<br>
<br>
<br>　　水龙吟
<br>
<br>　　寿族父瑞堂是日惊蛰
<br>
<br>　　今朝蛰户初开，一声雷唤苍龙起。吾宗仙猛，当年乘此，遨游人世。玉颊银须，胡麻饭饱，九霞觞醉。爱青青门外，万丝杨柳，都捻作，长生缕。七十三年闲眼，阅人间几多兴废。酸咸嚼破，如今翻觉，淡中有味。总把余年，载松长竹，种兰培桂。待与翁同看，上元甲子，太平春霁。
<br>
<br>
<br>　　最高楼
<br>
<br>　　寿松巢次韵
<br>
<br>　　南州士，人品用番川。春动九霞筵。皋比早志青云上，角巾晚傲白云边。喜诸孙，兰洒洒，玉娟娟。笑七十、曲江欢未足。笑七十、金城闲未得。吾一壑，可忘年。金丹九转来云鹤，玉琴三叠和风蝉。报君知，巢上老，海棠仙。
<br>
<br>
<br>　　锦棠春
<br>
<br>　　迎周明翁治中
<br>
<br>　　万里槎浮碧汉，十年鹄立红云。龙墀乞得故乡身，风月许平分。魏国归时已老，会稽仕日犹贫。世间无此锦堂春，富贵少年人。
<br>
<br>
<br>　　摸鱼儿
<br>
<br>　　送周君崇录判
<br>
<br>　　淡津桥、两池春水，多情偏写人影。冰姿玉质梅花骨，谁似此君清整。秋兔颖。似百炼吴钩，气挟风霜冷。光芒炯炯。小试神锋，蛟奔蜃走，彭蠡湛千顷。芝山下，三世甘棠旧境。春风重绿相映。缇屏昼战声华接，还羡纠曹名盛。风力劲。想御此、泠然径上蓬莱顶。城烟楚暝。怕别后怀人，登楼无柰，天阔暮江永。
<br>
<br>
<br>　　水龙吟
<br>
<br>　　送余干教邓觉非归吴
<br>
<br>　　琵琶亭下春波，滔滔流入三吴去。东风也似无情，不约木兰舟住。中有仙翁，苎衫乌帽，笔床谈麈。道越乡虽好，昨非今是，终不似，归来赋。想见莓苔三尺，玉琴清、杏梢初雨。青青衿佩，童参冠伍，徘徊江暮。我意尤长，公行不顾，一声柔橹。趁轻风径上蓬莱，顶＊去天尺五。
<br>
<br>
<br>　　百字令
<br>
<br>　　饯张巡检
<br>
<br>　　芝山南畔，听将军鼓角，暮烟朝雨。渺渺番湖三百里，四面封疆皆水。葭苇烽沉，鲸鲵波静，人在渔樵里。封留千户，渠家代有人矣。正好缓带轻裘，吟诗横槊，五破梅花蕊。谁报莱衣春不待，匹马戴星而起。细柳营寒，甘棠阴在，万口称才美。祥琴何日，玉堂直上天咫。
<br>
<br>
<br>　　水调歌头
<br>
<br>　　代赠医者葛道夫
<br>
<br>　　欲问长生药，句漏有丹砂。只今医国妙手，还属葛仙家。出入圣神工巧，操纵温凉寒热，功用妙无涯。谈笑起沉痼，阖郡万人夸。又何必，神楼散，紫荷车。火攻更是上策，一灼补千瑕。使子声流梁楚，使子名齐和缓，当代更谁加。金帛何足报，吾笔解生花。
<br>
<br>
<br>　　水调歌头
<br>
<br>　　代送路同知罢归
<br>
<br>　　兵卫森画戟，皂盖映朱轓。平分一郡风月，家世旧衣冠。数日春风着物，一夜秋霜满野，六月宛陵寒。只有双溪水，照见寸心丹。公好似，片云起，敬亭山。悠悠漾漾，等闲飞去又飞还。笑问无心出岫，何似从龙天上，为雨遍人寰。输与敬亭老，趺坐静中看。
<br>
<br>　　以上鄱阳五家集本
<br>
<br>
<br>
<br>
<br>
<br>
<br>
<br>
<br>
<br>
<br>【吴瓘：词作3首】
<br>
<br>　　柳梢青
<br>
<br>　　至正戊子孟冬，竹庄梅已蓓蕾，因赋柳梢青词。而明远适来索予作，故写梅就书之。瓘竹庄人
<br>
<br>　　墙角孤根，株身纤小，娇羞无力。蟹眼微红，粉容未露，不禁春色。待东君汩没芳姿，渐迤逦、檀心半坼。缓步回廊，黄昏淡月，那时相得。
<br>
<br>　　大观录卷十五
<br>
<br>
<br>　　渔父
<br>
<br>　　波平如砥小舟轻。托得纶竿寄此身。忘世恋，乐平生。不识公侯有姓名。
<br>
<br>
<br>　　渔父
<br>
<br>　　野色山光水接天。云烟缥缈思长川。收此景，老梅仙。万顷湘江笔底传。
<br>
<br>　　以上二首见大观录卷十七
<br>
<br>
<br>
<br>
<br>
<br>
<br>
<br>
<br> 
<br>
<br>【吴激：词作10首】
<br>
<br>　　诉衷情
<br>
<br>　　夜寒茅店不成眠。残月照吟鞭。黄花细雨时候，催上渡头船。鸥似雪，水如天。忆当年。到家应是，童稚牵衣，笑我华颠。
<br>
<br>　　中州乐府
<br>
<br>
<br>　　人月圆
<br>
<br>　　宴北人张侍御家有感
<br>
<br>　　南朝千古伤心事，犹唱后庭花。旧时王谢，堂前燕子，飞向谁家。恍然一梦，仙肌胜雪，宫髻堆鸦。江州司马，青衫泪湿，同是天涯。
<br>
<br>　　中州乐府
<br>
<br>
<br>　　满庭芳
<br>
<br>　　寄友人
<br>
<br>　　柳引青烟，花倾红雨，老来怕见清明。欲行还住，天气弄阴晴。是处吹箫巷陌，衫襟渍、春酒如饧。溪桥畔，涓涓流水，鸡犬静柴荆。高城。天共远，山遮望断，草唤愁生。等五湖烟景，今有谁争。凄断湘灵鼓瑟，写不尽、楚客多情。空惆怅，春闺梦短，斜月晓闻莺。
<br>
<br>　　永乐大典一万四千三百八十一寄字韵引吴彦高词
<br>
<br>
<br>　　满庭芳
<br>
<br>　　千里伤春，江南三月，故人何处汀州。满簪华发，花鸟莫深愁。烽火年年未了，清宵梦，定绕林丘。君知否，人间得丧，一笑付文楸。幽州。山偃蹇，孤云何事，飞去还留。问来今往古，谁不悠悠。怪底眉间好色，灯花报、消息刀头。看看是，珠帘暮卷，天际识归舟。
<br>
<br>　　永乐大典一万四千三百八十一寄字韵引吴彦高词
<br>
<br>
<br>　　满庭芳
<br>
<br>　　谁挽银河，青冥都洗，故教独步苍蟾。露华仙掌，清泪向人沾。画栋秋风袅袅，飘桂子、时入疏帘。冰壶里，云衣雾鬓，掬手弄春纤。厌厌。成胜赏，银盘泼汞，宝鉴披奁。待不放楸梧，影转西檐。坐上淋漓醉墨，人人看、老子掀髯。明年会，清光未减，白发也休添。
<br>
<br>　　中州乐府
<br>
<br>
<br>　　满庭芳
<br>
<br>　　射虎将军，钓鳌公子，骑鲸天上仙人。少年豪气，买断杏园春。海内文章第一，属车从、九九清尘。相逢地，岁云暮矣，何事又参辰。沾巾。云雪暗，三韩底是，方丈之滨。要远人都识，物外精神。养就经纶器业，结来看、开阖平津。应怜我，家山万里，老作北朝臣。
<br>
<br>　　永乐大典一万四千三百八十一寄字韵引吴彦高词
<br>
<br>
<br>　　木兰花慢
<br>
<br>　　中秋
<br>
<br>　　敞千门万户，瞰沧海、烂银盘。对沆瀣楼高，储胥雁过，坠露生寒。阑干。眺河汉外，送浮云、尽出众星乾。丹桂霓裳缥缈，似闻杂佩珊珊。长安底处高城，人不见，路漫漫。叹旧日心情，如今容鬓，瘦沈愁潘。幽欢。纵容易得，数佳期、动是隔年看。归去江湖一叶，浩然对影垂竿。
<br>
<br>　　吴礼部诗话
<br>
<br>
<br>　　春从天上来
<br>
<br>　　会宁府遇老姬，善鼓瑟，自言梨园旧籍，因感而赋此
<br>
<br>　　海角飘零。叹汉苑秦宫，坠露飞萤。梦里天上，金屋银屏。歌吹竞举青冥。问当时遗谱，有绝艺、鼓瑟湘灵。促哀弹，似林莺呖呖，山溜泠泠。梨园太平乐府，醉几度春风，鬓变星星。舞破中原，尘飞沧海，飞雪万里龙庭。写胡笳幽怨，人憔悴、不似丹青。酒微醒。对一窗凉月，灯火青荧。
<br>
<br>　　中州乐府
<br>
<br>
<br>　　瑞鹤仙
<br>
<br>　　寄友人
<br>
<br>　　晓溪烟曳缕。乍润入芳草，东风吹雨。桃花破冰渚。看葡萄东涨，孤舟掀舞。沿吴溯楚。记孤烟、相对夜语。到而今醉里，听打小窗，梦随双橹。羁旅馀生飘荡，地角天涯，故人何许。离肠最苦。思君意，渺南浦。会收身却向，小山丛桂，重寻林下旧侣。把千岩万壑云霞，暮年占取。
<br>
<br>　　永乐大典一万四千三百八十一寄字韵引吴彦高词
<br>
<br>
<br>　　风流子
<br>
<br>　　书剑忆游梁。当时事、底事不堪伤。念兰楫嫩漪，向吴南浦，杏花微雨，窥宋东墙。凤城外，燕随青步障，丝惹紫游缰。曲水古今，禁烟前后，暮云楼阁，春早池塘。回首断人肠。年芳但如雾，镜发成霜。独有蚁尊陶写，蝶梦悠扬。听出塞琵琶，风沙淅沥，寄书鸿雁，烟月微茫。不似海门潮信，能到浔阳。
<br>
<br>　　中州乐府以上赵万里辑本金吴激东山乐府十首。赵本原附录青玉案人生南北如歧路一首，乃无名氏词，类编草堂诗馀二误以为吴词。春草碧几番风雨西城陌一首，乃完颜璹词，杨朝英阳春白雪一误以为吴词。
<br>
<br>
<br>
<br>
<br>
<br>
<br>
<br>
<br>【吴景奎：词作11首】
<br>
<br>　　满江红
<br>
<br>　　天台道中
<br>
<br>　　翠逼篮舆，天台路、树迷烟际。襟袖冷、朔风初定，露华才坠。珠斗横空孤嶂远，金波摇月寒潭碎。问刘郎、采药遇神仙，知何地。终不负，风云志。还有待，江山意。想琐窗应念，故人归去。翠羽梅花山下梦，青衫枫叶江头泪。算邮亭、一曲好姻缘，何时会。
<br>
<br>
<br>　　糖多令
<br>
<br>　　雪
<br>
<br>　　春近柳依依。天台客未归。任东阳、减却腰围。手拈梅花吟未了，惊眼底，雪花飞。相对两忘机。青山陡觉非。想鹅池、夜令难违。谁道子猷豪富甚，银箸笠，玉簑衣。
<br>
<br>
<br>　　桂枝香
<br>
<br>　　杨润之得家书
<br>
<br>　　霜凝翠阁。漫独翦灯花，斜照罗幕。点检芳心旧事，几多成错。清愁正尔无聊赖，听梅花、数声残角。小窗风细，虚檐月转，怎禁寥寞。笑鬓底、年华老却。问前度刘郎，何处重约。流水桃花，别后几番开落。吾庐三径归来好，任缁尘、暗迷京索。凤台人远，雁书频寄，喜占乌鹊。
<br>
<br>
<br>　　洞仙歌
<br>
<br>　　漫兴
<br>
<br>　　云间倦翼，向林边知倦。回首吾庐梦中见。□霜催、吟鬓尘涴征衫，竟孤负、清夜猿惊鹤怨。绨袍空敝却，岁月无情，赢得当时故人恋。漫索笑，共梅花，弄粉吹香，怕肠断、东风庭院。柰芳草萋萋怨王孙，看江北江南，几回青遍。
<br>
<br>
<br>　　满江红
<br>
<br>　　归故居答杨润之
<br>
<br>　　袖拂西风，临古道、行行且止。遥指处、故园三径，归程十里。老虹青红疏雨外，远山紫翠斜阳里。更澄江、万顷白鸥轻，天连水。铜花锈，貂裘敝。空负了，平生志。慨几多往事，昨非今是。仙沉腰围缘底瘦，愁潘鬓影今如许。有元龙、百尺最高楼，君来倚。
<br>
<br>
<br>　　最高楼
<br>
<br>　　寄谢国芳
<br>
<br>　　西池草，和梦泛晴晖。几度见春归。寒沙盟冷鸥先觉，秋江影落雁初飞。故园荒，征路远，信音稀。笑逆旅、光阴忙似瞥。更好染、髭须何用镊。惊夜杵，捣寒衣。桃花流水应无恙，小山丛桂更畴依。早归来，新酒熟，菊成围。
<br>
<br>
<br>　　满庭芳
<br>
<br>　　己卯七月十一日得颖
<br>
<br>　　露洗新秋，天浮灏气，桐孙初长庭隅。绷裁红锦，门左记垂弧。白发萱亲笑道，于今见、四叶喜荣敷。天台路，吾儿知否，倩雁报安书。山中何所有，石田茆屋，菊径瓜区。更寒窗老砚，他日尽传渠。愿汝身如犊健，看书罢、更学把梨锄。称乡里，善人可矣，卿相又何如。
<br>
<br>
<br>　　念奴娇
<br>
<br>　　寄萧善云
<br>
<br>　　绛河明月，到中秋、不比寻常三五。神女梦，寒生嫉妒，特地行云行雨。天上婵娟，人间阴晦，怅望成凄楚。金尊翠袖，澹然相对无语。遥想天柱峰头，通宵宴赏，此地今何处。争似银桥侵汉表，直入琼楼玉宇。桂树婆娑，羽衣凌乱，偷得霓裳谱。素娥应笑，醉来狂兴如许。
<br>
<br>
<br>　　念奴娇
<br>
<br>　　寿晖东阳丁亥正月十三日生，推命者丙戌算，因戏及之
<br>
<br>　　东阳老子，问天公、乞得两番六十。初度孟陬春未到，却算去年丙戌。火树银花，先开三夜，照耀维摩室。只园树下，争看无量寿佛。人道双岘峰头，乾坤清气，锺此弥天释。挂锡丛林三十载，玉检芝泥犹湿。岭上白云，尽堪怡悦，恐被风吹出。法身强健，摩挲时问铜狄。
<br>
<br>
<br>　　疏影
<br>
<br>　　为刘架阁赋赠妓者
<br>
<br>　　缟衣仙子，倚东风花信，先占春色。殢酒含颦，脉脉无言，青鸟为传消息。暗香一点才浮动，早自有、东君怜惜。想前身、傅粉精神，化作飞琼肌骨。还向影娥池上，借霓裳一曲，徘徊歌席。清夜梨花，同梦方甘，又似楚云踪迹。新欢旧恨知多少，算檀板金尊消得。折芳馨、欲寄相思，人在江南江北。
<br>
<br>
<br>　　沁园春
<br>
<br>　　赠郑伯洪
<br>
<br>　　谷□仙田，瑶草谁栽，山中子真。向紫霞洞里，凿开丹室，素华台上，瞻望飙轮。王子吹笙，洪崖握手，烂醉桃花万树春。都休问、蓬莱清浅，天地氤氲。有时澡雪精神。诵蕊笈丹书小篆文。更佩联明月，剑寒秋水，或笞鸾凤，或医麒麟。碧落空歌，紫虚郁秀，径挟飞仙拜玉宸。天门近，听履声直上，高步星辰。
<br>
<br>　　强村丛书用大典药房樵唱本
<br>
<br>
<br>
<br>
<br>
<br>
<br>
<br>
<br>
<br>
<br>【吴氏女：词作4首】
<br>
<br>　　木兰花慢
<br>
<br>　　和郑禧
<br>
<br>　　爱风流俊雅，看笔下，扫云烟。正困倚书窗，慵拈针线，懒咏诗篇。红叶未知谁寄，慢踌躇、无语小窗前。燕子知人有意，双双飞度花边。殷勤一笑问英贤。夫乃妇之天。恐薛媛图形，楚材兴叹，唤醒当年。叠叠满枝梅子，料今生、无分共坡仙。赢得鲛绡帕上，啼痕万万千千。
<br>
<br>
<br>　　木兰花慢
<br>
<br>　　和郑禧
<br>
<br>　　看红笺写恨，人醉倚，夕阳楼。正故里梅花，才传春信，先认儒流。此生料应缘浅，绮窗下、雨怨共云愁。如今杏花娇艳，珠帘懒下银钩。丝萝乔树欲依投。此景两悠悠。恐莺老花残，翠嫣红减，辜负春游。蜂媒问人情思，总无言、应只自低头。梦断东风路远，柔情犹为迟留。
<br>
<br>
<br>　　□□□
<br>
<br>　　托箕仙降笔
<br>
<br>　　缘惨双鸾，香魂犹自多迷恋。芳心密语在身边，如见诗人面。又是柔肠未断。奈天不从人愿。琼消玉减，梦魂空有，几多愁怨。
<br>
<br>
<br>　　西江月
<br>
<br>　　托箕仙降笔（原无调名据律补）
<br>
<br>　　今日瑶池大会，群仙不肯来临。真笔传语郑郎君，记得相嘲妒行。好个木兰花慢，休题相契分明。君还要问那香魂，正在仙宫听命。
<br>
<br>　　以上四首见春梦录
<br>
<br>
<br>
<br>
<br>
<br>
<br>
<br>【吴真人：词作1首】
<br>
<br>　　上升花
<br>
<br>　　紧锁心猿，悟光阴尘世，百年遄速。下手顿修元本，真灵此日，要住行屋。居家坑堑，先须跳将身己，使令孤宿。静无触。气财色酒，一齐须逐。俗景般般绝欲。更舍尽爷娘，共妻骨肉。自在逍遥，落魄清闲，认取里头金玉。琼英蕊，花心动，放香味、满空馥郁。异光簇。祥光灿烂，结成仙曲。
<br>
<br>　　鸣鹤余音卷五
<br>
<br>
<br>
<br>
<br>
<br>
<br>
<br>【吴镇：词作29首】
<br>
<br>　　沁园春
<br>
<br>　　题画骷髅
<br>
<br>　　漏洩元阳，爹娘搬贩，至今未休。百种乡音，千般狃扮，一生人我，几许机谋。有限光阴，无穷活计，急急忙忙作马牛。何时了，觉来枕上，试听更筹。古今多少风流。想蝇利蜗名几到头。看昨日他非，今朝我是，三回拜相，两度封侯。采菊篱边，种瓜圃内，都只到邙山土一丘。惺惺汉，皮囊扯破，便是骷髅。
<br>
<br>
<br>　　酒泉子
<br>
<br>　　胜景者，独潇湘八景得其名，广其传，惟洞庭秋月、潇湘夜雨，馀六景皆出於潇湘之接壤，信乎其为真八景者矣。嘉禾吾乡也，岂独无可搅可采之景欤。间阅图经，得胜景八，亦足以梯潇湘之趣，笔而成之图，拾俚语，倚钱唐潘阆仙酒泉子曲子寓题云。至正四年岁甲申冬十一月阳生日，画於橡林旧隐空翠风烟（在县西二十七里，擕李亭后，三过堂之北。空翠亭，四园竹可十余亩，本觉僧刹也）
<br>
<br>　　万寿山前，屹立一亭名＊李，堂阴数亩竹娟娟。空翠风烟。骚人隐士留题咏。红尘不到苍苔径。子瞻三过见文师。壁上有题诗。
<br>
<br>
<br>　　酒泉子
<br>
<br>　　龙潭暮云（在县西通越门外三里三塔寺前龙王祠下。水急而深，遇岁旱则祈於此，时有风涛可畏）。
<br>
<br>　　三塔龙潭，古龙祠下千年迹，几番残毁喜犹存。静胜独归僧。阴森一径松阴直。楼阁层层耀金碧。祈丰祷旱最通灵。祠下暮云生。
<br>
<br>
<br>　　酒泉子
<br>
<br>　　鸳湖春晓（在县西南三里真如寺北，城南澄海门外。）
<br>
<br>　　湖合鸳鸯，一道长虹横跨水，涵波塔影见中流。终日射渔舟。彩云依傍真如墓。长水塔前有奇树。雪峰古甃冷于秋。策杖几经过。
<br>
<br>　　长水法师塔前有银杏，叶上生果实
<br>
<br>
<br>　　酒泉子
<br>
<br>　　春波烟雨（在嘉禾东春波门外，旧日高氏圃中烟雨楼也）
<br>
<br>　　一掌春波，矗矗鹾帆闹如市，昔年烟雨最高楼。几度暮云收。三贤古迹通歧路。窣堵玲珑插濠罟。荷花袅袅间菰蒲。依约小西湖。
<br>
<br>　　三贤者，朱买臣、陆宣公、陈贤良。
<br>
<br>
<br>　　酒泉子
<br>
<br>　　月波秋霁（在县西城堞上下嵌金鱼池，昔李氏废圃也）
<br>
<br>　　粉堞危楼，阑下波光摇月色，金鱼池畔草蒙茸。荒圃瞰楼东。亭亭遥峙梁朝桧。屈曲槎枒接苍翠。独怜天际欠青山。却喜水回环。
<br>
<br>
<br>　　酒泉子
<br>
<br>　　三闸奔湍（在嘉禾北，望吴门外端平桥之北杉青闸）
<br>
<br>　　三闸奔湍，一塘远接吴淞水，两行垂柳绿如云。今古送行人。买妻耻醮藏羞墓。秋茂邮亭递书处。路逢樵子莫呼名。惊起墓中灵。
<br>
<br>
<br>　　酒泉子
<br>
<br>　　胥山松涛（在县东南十八里德化乡。山约百亩，余荷锸翁墓，其下子胥古迹也）
<br>
<br>　　百亩胥峰，道是子胥磨剑处，嶙峋白石几番童。时有兔狐踪。山前万个长松树。下有高人琴剑墓。周回苍桧四时青。红日战涛声。
<br>
<br>
<br>　　酒泉子
<br>
<br>　　武水幽澜（在县东三十六里武水景德教寺西廊，幽澜井泉品第七也）
<br>
<br>　　一甃幽澜，景德廊西苔藓合，茶经第七品其泉。清冽有灵源。亭间梁栋书题满。翠竹萧森映池馆。门前一水接华亭。魏武两其名。
<br>
<br>　　幽澜泉乃嘉禾八景之一，而亭将摧。在山师欲改作，而力不能给，惟展图者思有以助之，亦清事也。梅花道人饶劝缘。
<br>
<br>
<br>　　渔父
<br>
<br>　　红叶村西夕照馀。黄芦滩畔月痕初。轻拨棹，且归欤。挂起渔竿不钓鱼。
<br>
<br>
<br>　　渔父
<br>
<br>　　点点青山照水光。飞飞寒雁背人忙。冲小浦，转横塘。芦花两岸一朝霜。
<br>
<br>
<br>　　渔父
<br>
<br>　　醉倚渔舟独钓鳌。等闲入海即乘潮。从浪摆，任风飘。缩手怀中放却桡。
<br>
<br>　　以上葛氏啸园从书本梅道人遗墨。朱本有吴伯宛轩梅边一首，乃曲调金字经，因删去。
<br>
<br>
<br>　　渔父
<br>
<br>　　临荆浩渔父图十六首
<br>
<br>　　洞庭湖上晚风生。风触湖心一叶横。兰棹稳，草衣轻。只钓鲈鱼不钓名。
<br>
<br>
<br>　　渔父
<br>
<br>　　重整丝纶欲掉船。江头新月正明圆。酒瓶倒，岸花悬。抛却渔竿和月眠。
<br>
<br>
<br>　　渔父
<br>
<br>　　残阳浦里漾渔船。青草湖中欲暮天。看白鸟，下平川。点破潇湘万里烟。
<br>
<br>
<br>　　渔父
<br>
<br>　　如何小小作丝纶。只向湖中养一身。任公子，尔何人。枉钓如山截海鳞。
<br>
<br>
<br>　　渔父
<br>
<br>　　极浦遥看两岸斜。碧波微影弄晴霞。孤舟小，去无涯。那个汀洲不是家。
<br>
<br>
<br>　　渔父
<br>
<br>　　雪色髭须一老翁。欲将短棹拨长空。微有雨，正无风。宜在五湖烟水中。
<br>
<br>
<br>　　渔父
<br>
<br>　　绿杨湾里夕阳微。万里霞光浸落晖。击楫去，未能归。惊起沙鸥扑鹿飞。
<br>
<br>
<br>　　渔父
<br>
<br>　　月移山影照渔船。船载山行月在前。山突兀，月婵娟。一曲渔歌山月边。
<br>
<br>
<br>　　渔父
<br>
<br>　　风搅长江浪搅风。鱼龙混亲一川中。藏深浦，系长松。直待云收月在空。
<br>
<br>
<br>　　渔父
<br>
<br>　　舴艋为舟力几多。江头云雨半相和。殷勤好，下长波。半夜潮生不那何。
<br>
<br>
<br>　　渔父
<br>
<br>　　残霞返照四山明。云起云收阴复晴。风脚动，浪头生。听取虚篷夜雨声。
<br>
<br>
<br>　　渔父
<br>
<br>　　无端垂钓空潭心。鱼大船轻力不任。忧倾倒，系浮沉。事事从轻不要深。
<br>
<br>
<br>　　渔父
<br>
<br>　　钓得鲜鳞拽水开。绿萍漾漾逐钩来。摇赪尾，噞红腮。不羡严陵坐钓台。
<br>
<br>
<br>　　渔父
<br>
<br>　　五岭风光绝四邻。满川凫雁是交亲。云触岸，浪摇身。青草烟深不见人。
<br>
<br>
<br>　　渔父
<br>
<br>　　舴艋舟人无姓名。葫芦提酒乐平生。香稻饭，滑莼羹。掉月穿云任性情。
<br>
<br>
<br>　　渔父
<br>
<br>　　桃花波起五湖春。一叶随风万里身。钓丝细，香饵匀。元来不是取鱼人。
<br>
<br>　　以上十六首见珊瑚网名画题跋卷九
<br>
<br>
<br>　　渔父
<br>
<br>　　目断烟波青有无。霜凋枫叶锦模糊。千尺浪，四腮鲈。诗筒相对酒胡芦。
<br>
<br>　　至元二年秋八月梅花道人戏作渔父四幅并题，见辛丑销夏记卷四
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【兀颜思忠：词作1首】
<br>
<br>　　水调歌头
<br>
<br>　　偕宪掾分司尉邑，偶得友人招隐之章，率尔次韵
<br>
<br>　　白云渺何许，目断楚江天。悲风大河南北，跋涉几山川。手线征衫尘暗，雁足帛书天阔，恨入短长篇。青镜晓慵看，华发早盈颠。叹流光，真逝水，自堪怜。明年屈指半百，勋业愧前贤。霄汉骖鸾无梦，桑梓归耕有计，醉且付高眠。寄谢鹿门老，待我共谈元。
<br>
<br>　　河南通志卷七十四
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【偰玉立：词作1首】
<br>
<br>　　菩萨蛮
<br>
<br>　　蒙岩石刻
<br>
<br>　　蒙岩几日桃花雨。依稀流水章桥去。只恐到天台。误通刘阮来。玉堂开绮户。不隔尘寰路。休认避秦人。壶中别有春。
<br>
<br>　　至正戊子（一三四八）二月朔，偕宪掾戴仲治，奏差刘右卿祝厘来游。时山桃烂漫，烟雨冥蒙，恍隔尘世。汲泉煮茗，清话移时，为赋菩蛮一阕云。通议大夫宪佥＊世玉题（元金石偶存。）
<br>
<br>
<br>
<br>
<br>
<br>
<br>
<br>
<br>
<br>
<br>【鲜于枢：词作4首】
<br>
<br>　　满江红
<br>
<br>　　诗酒名场，人都羡、紫髯如戟。今已矣，星星满颔，不堪重摘。衰老自知来有渐，穷愁谁道寻无迹。笑刘郎、辛苦觅仙方，终无益。东逝水，西飞日。年易失，时难得。赖此身健在，寸阴须惜。生死百年朝有暮，盛衰一理今犹昔。问人间、谁是鲁阳戈，杯中物。
<br>
<br>　　近览镜，白发渐多，戏作满江红长短句，绣江先生拜参上马，敢录呈丑，幸乞一笑，鲜于枢顿首。珊瑚木难卷八
<br>
<br>
<br>　　鹊桥仙
<br>
<br>　　青天无数。白天无数。绿水绕湾无数。灞陵桥上望西川，动不动、八千里路。来时春暮。去时秋暮。归去又还春暮。人生七十古来稀，好相看、能得几度。
<br>
<br>　　珊瑚网法书题跋卷九
<br>
<br>
<br>　　念奴娇
<br>
<br>　　八咏楼
<br>
<br>　　长溪西注，似延平双剑，千年初合。溪上千峰明紫翠，放出群龙头角。潇洒云林，微茫烟草，极目春洲阔。城高楼迥，恍然身在寥廓。我来阴雨兼旬，滩声怒起，日日东风恶。须待青天明月夜，一试严维佳作。风景不殊，溪山信美，处处堪行乐。休文何事，年年多病如削。
<br>
<br>　　词品卷五
<br>
<br>
<br>　　水龙吟
<br>
<br>　　拱北楼呈汉臣学士
<br>
<br>　　倚空金碧崔嵬，凤山直下如拳小。仰瞻天阙，北辰不动，众星环绕。唤起群聋，铜龙警夜，灵鼍催晓。自鸱夷去后，狂澜未息，从此压，潮头倒。回睨呀然双璧，问遗踪劫灰如扫。三吴形胜，千年壮观，地灵天巧。航海梯山，献琛效贡，每繇斯道。惜无人健笔，载歌谣事，诧东南好。
<br>
<br>　　郁氏续书画题跋记卷九
<br>
<br>
<br>
<br>
<br>
<br>
<br>
<br>
<br>【萧烈：词作1首】
<br>
<br>　　八声甘州
<br>
<br>　　前题分得文字
<br>
<br>　　可怜生，飘零到茶醿，依然旧销魂。残春几许，风风雨雨，客里又黄昏。无奈一江烟雾，腥浪卷河豚。身世忽如叶，那自清浑。莫厌悲歌笑语，奈天涯有梦，白发无根。怕相思别后，无字写回文。更月明洲渚，杜鹃声里，立向临分。三生石，情缘千里，风月柴门。
<br>
<br>　　元草堂诗余卷中
<br>
<br>
<br>
<br>
<br>
<br>
<br>
<br>
<br>
<br>
<br>【萧斞：词作4首】
<br>
<br>　　鹊桥仙
<br>
<br>　　寿词
<br>
<br>　　万金宝剂，三山仙岛。□祝康宁寿考。似君全福几人能，真不是、天公草草。彩衣膝下，仙歌云杪。莫厌金荷□倒。祗应龟鹤羡长年，八千岁、灵椿未老。
<br>
<br>
<br>　　太常引
<br>
<br>　　寿词
<br>
<br>　　天家崇德报元功。稽盛典，极追隆。美谥亚三公。更大国、新开魏封。夫人配德，渊深玉粹，麟趾见清风。恰恰寿筵逢。想醉德、多于酒醲。
<br>
<br>
<br>　　浣溪沙
<br>
<br>　　张详议八十寿
<br>
<br>　　红药香中敞寿筵。一丛兰玉拜尊前。曾孙绕膝爱高年。白发弟兄真乐事，雪溪孝友即家传。人生佳处只君全。
<br>
<br>
<br>　　望月婆罗门引
<br>
<br>　　叔经宣慰寿
<br>
<br>　　□□□□，□谁人得数登临。看公钟鼎何心。凤味东边小筑，桃李作高林。道诗书教子，绝胜黄金。千年尚禽。肯随世、漫浮沉。好在传家棠树，培壅清阴。年高德劭，似一日、春光一日深。青镜里、白发休侵。
<br>
<br>　　强村丛书用善本书室藏钞勤斋集本
<br>
<br>
<br>
<br>
<br>
<br>
<br>
<br>
<br>
<br>【谢醉庵：词作4首】
<br>
<br>　　临江仙
<br>
<br>　　中书右丞王公行台扬州，公于平阳乡里也，吾友张鹏翼往依焉，于其行，歌以送之二首
<br>
<br>　　淮海东南佳丽地，古今画品诗题。羡君去意拂晴霓。腰钱期跨鹤，舞剑岂闻鸡。自笑病来成老懒，飞沉杳隔云泥。他时相忆此分携。月明归雁过，花落子规啼。
<br>
<br>
<br>　　临江仙
<br>
<br>　　白发壮心还未减，春风梦绕扬州。青山隐隐水悠悠。征帆从荡漾，行李亦风流。向日侍郎今右相，元龙豪气横秋。月明千里镇淮楼。依然青眼旧，应不负依刘。
<br>
<br>
<br>　　鹧鸪天
<br>
<br>　　睡思才消赖有茶。老怀刚慰奈无花。花随流水三春尽，柳疑东风一向斜。怜病久，怯春多。莫云庭院噪归鸦。碧云草就关心句，信到吟诗解叹嗟。
<br>
<br>
<br>　　浣溪沙
<br>
<br>　　沉屑微熏睡鸭金。朱弦还解解芳心。盈盈桃李未春深。天上鸾胶须着意，人间凤曲有知音。莫教风雨绿成阴。
<br>
<br>　　赠琴娃以上四首见元草堂诗余卷上
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【辛愿：词作1首】
<br>
<br>　　临江仙
<br>
<br>　　河山亭留别钦叔裕之
<br>
<br>　　谁识虎头峰下客，少年有意功名。清朝无路到公卿。萧萧华屋，白发老诸生。邂逅对床逢二妙，挥毫落纸堪惊。他年联背上蓬瀛。春风莲烛，莫忘此时情。
<br>
<br>　　中州乐府
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【邢具瞻：词作1首】
<br>
<br>　　导引词
<br>
<br>　　五年一狩，仙仗到人间。稼穑艰难。苍生洗眼秋光里，今日见天颜。金瓜玉斧沈烟。和舞蹈，六龙闲。歌讴道咏皆相似，天子寿南山。
<br>
<br>　　大金国志卷三十三金史卷四十，鼓吹导引曲，亦载此首，文字微异。稼上多一问字，沈烟作临香火，和舞蹈作驰道，道咏作到处。又注作无射宫，天眷三年九月驾幸燕京。
<br>
<br>
<br>
<br>
<br>
<br>
<br>
<br>
<br> 
<br>
<br>【邢叔亨：词作5首】
<br>
<br>　　木兰花慢
<br>
<br>　　蒲县东神山庙柱石刻五首时至正辛丑春三月二十有八日，会同寅蒲邑监燕京马哈马拉、尹镇阳扬从道、尹晋霍邑邢叔亨、簿乡张时敏、仙尉襄陵陈德新、儒学谕忻州王秉钧、共祀岱岳庙。叔亨走笔书木兰花慢数篇，音韵铿锵，意象豪宕，刺军政之得失，滔滔缕缕，若大河之出昆仑，恒星之丽碧虚，水镜之析埃漠，令人心怀洒然，愈吮而味加，铭心而口口，廼可见口平蓄之有余也。下缺
<br>
<br>　　一上蒲东东岳，山头陡起神宫。有松柏参天，杏桃张锦，遍地春风。年年今朝此日，王孙仕女骤骄骢。十载妖兵乱国，一时豪杰潜踪。我为狂客气盈胸。起坐听晨钟。喜夜雨如酥，晓晴似拭，香火扬空。眼下太平可幸，官军分散息兵戎。剑戟变为农器，四民乐业无穷。
<br>
<br>
<br>　　木兰花慢
<br>
<br>　　蒲县泰山古庙，崇强似梵王宫。去踏翠沾靴，采薇满担，一袖香风。朝中大官佐政，轻衣盖体坐肥骢。谗諂面谀时尚，好人遁迹无踪。一心报国契心胸。耳听景阳钟。正芍药翻阶，荷钱出水，柳絮飞空。纪律军中大事，运筹谁是旧元戎。我本尧都贱士，窗前经史研穷。
<br>
<br>
<br>　　木兰花慢
<br>
<br>　　一上蒲城岳庙，陡觉人在天宫。见松子花开，莺儿诉怨，想古体风。一片花花草草，叹健儿游子并联骢。不是眼前荆棘，怎能兔迹狐踪。剑华如水月填胸。浓睡不闻钟。看东苑蔷薇，西州芍药，南雁书空。休笑书生已醉，黄金印挂笑元戎。下笔鬼神尤惧，眼前景况何穷。
<br>
<br>
<br>　　木兰花慢
<br>
<br>　　东岳天齐圣帝，创建起一行宫。听松韵翻涛，分序奏管，檐铎摇风。对面好山迎目，恋清标佳致懒乘骢。此夜归来无月，明朝去认行踪。一般清兴洗心胸。禁夜捣铜钟。有犬吠山村，泉流西涧，鹤翅摩空。几处总兵节制，太平何术教军戎。天下典章狼籍，多门政出谁穷。
<br>
<br>
<br>　　木兰花慢
<br>
<br>　　人说泰山神庙，金碧炫似皇宫。对仁圣天齐，每年三月，云雨雷风。独笑疏狂学士，醉归来得共倒骑骢。有客访予不遇，书门屐齿留踪。气吞北海志盘胸。怜老背龙锺。说即日时光，人民困竭，囤乏囊空。满地旌旗无数，楼头鼓角仗兵戎。若识往来兴废，六爻细细推穷。
<br>
<br>　　以上五首见蒲县志卷一
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【胥鼎：词作1首】
<br>
<br>　　阮郎归
<br>
<br>　　寄李都运有之
<br>
<br>　　人情冷暖共高低。疏慵非所宜。老夫碌碌本无机。闲教造物疑。形木槁，鬓丝垂。山林先有期。故人只道挂冠迟。此心应不知。
<br>
<br>　　中州乐府
<br>
<br>
<br>
<br>
<br>
<br>
<br>
<br>
<br>
<br>【徐逊：词作1首】
<br>
<br>　　水调歌头
<br>
<br>　　盘马万山顶，弹禽群木中。追思年少行乐，减尽旧豪雄。三十六峰青矗，三百六滩碧逝，归路杳重重。拱手问仙伯，谪宦岂天公。奉慈亲，携稚子，访琳宫。太虚点雪高处，万虑一杯融。但得挈家归隐，何用举家拔宅，鸡犬亦升空。长啸下山去，脚底响松风。
<br>
<br>　　式古堂书画题跋卷二十
<br>
<br>
<br>
<br>
<br>
<br>
<br>
<br>
<br>
<br>
<br>
<br>【徐再思：词作1首】
<br>
<br>　　清平乐
<br>
<br>　　题碧梧苍石图
<br>
<br>　　西风吹断。帆迥浔阳岸。水影碧涵天影漫。倒印片云孤雁。琵琶旧谱新成。舟中应有苏卿。愁耳不堪重听，声声又复声声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【许古：词作2首】
<br>
<br>　　行香子
<br>
<br>　　秋入鸣皋。爽气飘萧。挂衣冠、初脱尘劳。窗间岩岫，看尽昏朝。夜山低，晴山近，晓山高。细数间来，几处村醪。醉模糊、信手挥毫。等闲陶写，问甚风骚。乐因循，能潦倒，也消摇。
<br>
<br>
<br>　　眼儿媚
<br>
<br>　　浊醪篘得玉为浆。风韵带橙香。持杯笑道，鹅黄似酒，酒似鹅黄。世缘老矣不思量。沈醉又何妨。临风对月，山歌野调，尽我疏狂。
<br>
<br>　　以上二首见中州乐府
<br>
<br>
<br>
<br>
<br>
<br>
<br>
<br>
<br>
<br>
<br>【许衡：词作5首】
<br>
<br>　　沁园春
<br>
<br>　　东馆路中
<br>
<br>　　自笑平生。一事无成。险阻备经。记丁年去国，干戈扰攘，囗囗囗囗，踪迹飘零。鲁道尘埃，齐封景物，旅况悠悠百恨增。斜阳里，对西风洒泪，魂断青冥。家园未得躬耕。又十载羁栖古魏城。念拙谋难遂，丹心耿耿，韶华易失，两鬓星星。五亩桑田，一区茅舍，快兴溪山理旧盟。桥边柳，安排青眼，待我归程。
<br>
<br>
<br>　　鹧鸪天
<br>
<br>　　夜寒一作怎得心胸浩气冲
<br>
<br>　　土榻侵寻夜半风。眼羞无睡强朦胧。新诗暗琢拳挛里，往事都思展转中。肤起粟，脊弯弓。须知玉汝是天衷。墦间也去从人乞，怎立当年济世功。
<br>
<br>
<br>　　满江红
<br>
<br>　　书怀
<br>
<br>　　亲友留连，都尽道、归程息逼。还可虑、干戈摇荡，路途难厄。万事岂容忙里做，一安惟自闲中得。便相将、妻子抱琴书，青山侧。行与止，吾能识。成与败，谁能测。但粝餐糊口，小窗容膝。桑梓安排投老地，诗书准备传家策。使苏张重起论纵横，心难易。
<br>
<br>
<br>　　沁园春
<br>
<br>　　垦田东城
<br>
<br>　　月下檐西，日出篱东，晓枕睡馀。唤老妻忙起，晨餐供具，新炊藜糁，旧腌盐蔬。饱后安排，城边垦劚，要占苍烟十亩居。闲谈里，把从前荒秽，一旦驱除。为农换却为儒。任人笑、谋月拙更迂。念老来生业，无他长技，欲期安稳，敢避崎岖。达士声名，贵家骄蹇，此好胸中一点无。欢然处，有膝前儿女，几上诗书。
<br>
<br>　　以上强村丛书用明刊鲁斋遗书本鲁斋词
<br>
<br>
<br>　　满江红
<br>
<br>　　别大名亲旧
<br>
<br>　　河上徘徊，未分袂、孤怀先怯。中年后、此般憔悴，怎禁离别。泪苦滴成襟畔湿，愁多拥就心头结。倚东风、搔首谩无聊，情难说。黄卷内，消白日。青镜里，增华发。念岁寒交友，故山烟月。虚道人生归去好，谁道美事难双得。计从今、佳会几何时，长相忆。
<br>
<br>　　元草堂诗余案强村丛书亦引此首，但未分袂误刻作赤分袂，消白日误刻作消白月，兹并据元草堂诗余改正
<br>
<br>
<br>
<br>
<br>
<br>
<br>
<br>
<br>
<br>【许谦：词作2首】
<br>
<br>　　祝英台
<br>
<br>　　次韵潘明之秋思
<br>
<br>　　上帘钩，开砚匣，诗兴在风柳。磊块胸怀，临镜谩搔首。看他冉冉来鸿，匆匆归燕，时不再、且须倾酒。钓鳌手。无奈万里烟波，空舟竟何有。未卜行藏，心事几凭牖。最宜野月穿窗，山云拥户，个中乐、有人知否。
<br>
<br>
<br>　　蝶恋花
<br>
<br>　　正月十一日
<br>
<br>　　杨柳池塘春信早。帘卷东风，犹带余寒峭。暖透博山红雾绕。洞箫扶起歌声杳。初试花冠金凰小。鬓乱钗横，长怯旁人笑。银烛未残尊未倒。鸡声漏永频催晓。
<br>
<br>　　以上二首见白云文集卷四
<br>
<br>
<br>
<br>
<br>
<br>
<br>
<br>
<br>
<br>
<br>【许有孚：词作20首】
<br>
<br>　　摸鱼子
<br>
<br>　　并引至正戊子秋，吾兄中丞公以赐金得康氏废园于相城之西。池陻亭圮，垣＊卉木伐，惟双古桧在庭。徒具畚锸，从事疏凿，池广袤千余步，深一仞，形如桓圭。西椭二洲，东规一岛，带以平堤，缭以周垣，渠于乾艮，以时启闭。台于坤维，高可数丈，西山岩麓，近在目睫，百里之景可揽而有。视亭之罅漏＊葺而户牖之，南为道，中为桥。十一月五日，导水入池，纵鱼数千尾，作乐合宾友落成。将桥于二洲，舫于水，莲于池，柳于堤，果于亭侧，松竹花草于池南，次第而莳植焉。昔人平泉绿野，吾不知其何如。若是园者，亦城西之佳地矣。公杖履，或氅衣，或宫锦，招佳宾，挈子弟，触咏其间，香山独乐，不是过也。公尝谓池成，当用晃补之摸鱼子首句买陂塘旋载杨柳为乐府。未几，明初马先生摭此以为公寿。公欢然，即席和之，命有孚同赋，得二首。池既成，载赓八韵，通为十阕，以成初意，且以为同声唱和张本。公因题之曰圭塘欸乃，是池得佳名矣。然园石亭台，命名纪实，则必待公为记焉
<br>
<br>　　买陂塘旋栽杨柳，诗翁急欲知务。平生想像江湖意，几度鸡鸣风雨。凫有渚。直晚景桑榆，才得埋霞屿。先贤好语。道钟鼎山林，神仙宰相，从昔不同趣。西池路。天意而今都许。佳人协律调吕。浮沉愿入鸡豚社，其奈香山佳句。谁我醑。又菊节相催，先约修花谱。犹今视古。有洹水秋声，林卢爽气，壮观我西圃。
<br>
<br>
<br>　　摸鱼子
<br>
<br>　　买陂塘旋栽杨柳，山中道士家务。丰年城市秋偏好，又近重阳风雨。兰泛渚。虽信美江山，不似吾双屿。孙儿学语。说桑梓光阴，松筠节操，岁岁有欢趣。沙堤路。身退功成天许。非熊梦断占吕。但教阶下人如谢，解道春池新句。尊有醑。更不说、传家事业光吾谱。衣冠尚古。有双桧亭台，万荷池沼，安我邵平圃。
<br>
<br>
<br>　　摸鱼子
<br>
<br>　　买陂塘旋栽杨柳，平章风月专务。归来温树无人问，但听四窗荷雨。圆作渚。准拟似、神仙瀛海烟波屿。凭阑独语。笑元亮谋生，秫多菊在，唯识酒中趣。东华路。朝士从教推许。庙堂议论如吕。而今不说经纶话，只办西城联句。邻酒醑。更乘兴相从，香鼎兼琴谱。平生考古。已散却黄金，买回清福，倚杖看为圃。
<br>
<br>
<br>　　摸鱼子
<br>
<br>　　买陂塘旋栽杨柳，园亭尽有公务。东山更理闲丝竹，莫用苍生霖雨。鸥鹭渚。淡相对忘机，不羡蓬瀛屿。平生愿语。便泉石膏盲，烟霞痼疾，始遂隐居趣。邯郸路。老我头颅如许。黄梁何日逢吕。斜川便是桃源洞，千载归来辞句。巾漉醑。笑琴亦无弦，何处求新谱。茫茫万古。任沧海桑田，白衣苍狗，不到老农圃。
<br>
<br>
<br>　　摸鱼子
<br>
<br>　　买陂塘旋栽杨柳，闲人有此忙务。平泉绿野吾无羡，仅看一簑烟雨。舟泊渚。更把钓观鱼，宛在池中屿。掀髯自语。待月到天心，风来水面，笑领此时趣。堤边路。劚药邻翁相许。阿蒙非复吴吕。西山如画花如锦，专待公来寻句。瓢挹醑。听牧唱樵歌，高下从吾谱。何须说古。只待漏东华，软尘千尺，应不到兹圃。
<br>
<br>
<br>　　摸鱼子
<br>
<br>　　买陂塘旋栽杨柳，佳人屡辍斋务。扁舟荡漾亭深处，堪避片云疏雨。明月渚。有仙子凌波，解佩留芳屿。园丁亦语。道四美俱全，二难巧遇，杯酒易成趣。升平相，元与旌阳同许。水云身世希吕。归来却觅玄真子，不和岳阳楼句。斟佳醑。怅瑶瑟朱弦，遗曲谁能谱。谈今援古。听无底书囊，有源诗派，何必种芝圃。
<br>
<br>
<br>　　摸鱼子
<br>
<br>　　买陂塘旋栽杨柳，不妨三月农务。溪翁走报新痕涨，昨夜西山雷雨。将没渚。有复道双洲，缭绕通孤屿。黄鹂对语。正春色暄妍，物华明媚，好在浴沂趣。天涯路。芳草茫茫如许。蛮笺难写心吕。碧云冉冉春波绿，都是相思情句。花共醑。似梅与山礬，臭味曾同谱。堤阴树古。要乱絮漫空，柔条蘸水，慎勿折樊圃。
<br>
<br>
<br>　　摸鱼子
<br>
<br>　　买陂塘旋栽杨柳，诗人何逊曹务。水云乡里看云锦，不羡落花红雨。如顾渚。脍鲜鲫银丝，画舫萦回屿。花娇欲语。任潋滟荷觞，淋漓宫锦，痛饮是佳趣。虚闲地，更有图书如许。坑灰追笑嬴吕。北窗一榻清风细，读罢羲文章句。姑置醑。对避暑楼台，名画宣和谱。亭前桧古。看黛色参天，霜皮溜雨，闲煞汉阴圃。
<br>
<br>
<br>　　摸鱼子
<br>
<br>　　买陂塘旋栽杨柳，新来已见成务。小山丛桂人如玉，何用为云为雨。怀北渚。怅渺渺予怀，目断游龙屿。凭谁寄语。正宋玉悲秋，桓温种木，妨我远游趣。西风劲，一鹤横空何许。匆匆月又南吕。崇台迥出云霄里，好是登高题句。时载醑。却不似香山，泪落琵琶谱。无多让古。有黄菊青松，寒香晚节，吾不负吾圃。
<br>
<br>
<br>　　摸鱼子
<br>
<br>　　买陂塘旋栽杨柳，英雄颇识时务。老臣正欲彰君赐，未办万间风雨。安石渚。可无事争墩，吾自安吾屿。从人浪语，且雪后观山，灯前飞盖，不动剡溪趣。西湖梦，却要扁舟来许。何时命驾如吕。对梅浑是苏堤上，追和逋仙佳句。茶当醑。有佳客相过，刻烛论诗谱。因评近古。自昼锦归来，观鱼轩后，谁更问园圃。
<br>
<br>
<br>　　太常引
<br>
<br>　　藕花无数半开时。池上客来稀。杖屦独徘徊。忽翠盖、因风尽欹。天工妆景，水神输供，陶写费新诗。身外杳难期。笑士价、才堪五皮。
<br>
<br>
<br>　　太常引
<br>
<br>　　绿衣持节拥亭亭。玉立万娉娉。一见寸心倾。任诗画、无声有声。新篁摇葆，苍梧张盖，山色入帘青。云淡午风轻。看树影、西窗又横。
<br>
<br>
<br>　　太常引
<br>
<br>　　水文湘簟织霜筠。座客句清新。何物是红尘。更着个、渔舟写真。赵公琴鹤，谢家丝竹，漉酒又陶巾。不独太平民。好凤阁、鸾坡旧人。
<br>
<br>
<br>　　太常引
<br>
<br>　　靓妆仙子谢纤秾。独立水云红。绰约画阑东。似姑射、冰肌雪容。翠盘承月，玉杯擎露，粲粲蕊珠宫。真赏有邻翁。画添入、霓裳曲中。
<br>
<br>
<br>　　渔家傲
<br>
<br>　　和
<br>
<br>　　莫讶圭塘春缥缈。要知生意从冬杪。柳动长堤冰泮沼。庭院悄。旧巢又见来玄鸟。九十韶华容易老。镜中勋业惭频照。招饮便须忙罢钓。休醉了。东君要听渔家傲。
<br>
<br>
<br>　　渔家傲
<br>
<br>　　浓绿园林光莫葆。诗翁只爱窗前草。骤雨才过蛙又闹。亭馆好。日长人在蓬莱岛。风度新松声袅袅。酒酣却笑瀛洲小。柳外荷边休计较。皆可棹。采莲人和渔家傲。
<br>
<br>
<br>　　渔家傲
<br>
<br>　　云外宾鸿声渐杳。羁人听罢如尝蓼。我对清尊时复倒。风露早。黄鸡果是能催晓。莲褪残红凉乍到。水天一色供游眺。短笛悲秋知音少。吹别调。新翻商意渔家傲。
<br>
<br>
<br>　　渔家傲
<br>
<br>　　雪后西山崖壁峭。奇观难与他人道。煨宇有炉无客造。从壑诮。巡檐且索梅花笑。冷蕊疏花开矫矫。水村妆点霜林槁。赖有此君同节操。成二宝。浅斟低唱渔家傲。
<br>
<br>　　以上周泳先校旧抄圭塘欸乃集本许有孚词十八首
<br>
<br>
<br>　　柳梢青
<br>
<br>　　远岫浮岚。澄江拖练，飞梦云帆。乐事关心，菊朝烹蟹，灯夜传柑。春郊随处行庵。听驺从、携花几篮。洲渚凝妆，园林穷胜，好个江南。
<br>
<br>
<br>　　柳梢青
<br>
<br>　　山润浮岚。溪清呈底，画帆无帆。酒友诗朋，香芹鲜鲫，绿橘黄柑。风亭月榭云庵。更奇品、花盆果篮。城市繁华，湖山佳丽，好个江南。
<br>
<br>　　以上二首和许有壬词，附圭塘乐府别集内。
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【许桢：词作14首】
<br>
<br>　　摸鱼子
<br>
<br>　　和
<br>
<br>　　买陂塘旋栽杨柳，求田专理农务。扁舟来往烟波里，青箬绿簑风雨。时泛渚。把远岫遥岑，收拾来孤屿。黄华解语。道凤阁鸾台，黄尘乌帽，争似醉乡趣。洹溪上，道士而今惟许。飞熊梦断姜吕。水声山色相萦绕，涌出笔端新句。斟桂醑。听万籁笙竽，一派仙家谱。休论往古。向种菊篱边，观鱼轩外，晚节有秋圃。
<br>
<br>
<br>　　摸鱼子
<br>
<br>　　买陂塘旋栽杨柳，闲人忙过曹务。山翁溪友来相贺，昨夜应时甘雨。舟泛渚。有茶灶相从，同过东西屿。鸥边自语。是午梦初回，余酲未解，七碗得真趣。神仙事，云海茫茫何许。何人岩下逢吕。诗家却有还丹诀，万景点成奇句。公自醑。且山水徜徉，莫考飞升谱。悠悠万古。看一片烟霞，四时风物，吾圃即玄圃。
<br>
<br>
<br>　　太常引
<br>
<br>　　和
<br>
<br>　　池亭荷净纳凉时。四面柳依稀。棹得酒船回。看风里、沙巾半欹。残霞照水，夕阳明树，天付画中诗。应不负归期。更谁看、桃花面皮。
<br>
<br>
<br>　　太常引
<br>
<br>　　西池池上好新亭。红翠斗娉婷。翠盖几翻倾。听水上、红妆笑声。归来乡社，不关尘事，活计问樵青。世事一毫轻。看西泠、晴云暮横。
<br>
<br>
<br>　　太常引
<br>
<br>　　藕花香里有丛筠。照水绿梢新。清洁出风尘。似特与、幽人写真。门无俗客，地多清兴，羽扇白纶巾。甘作太平民。故自谓、羲皇上人。
<br>
<br>
<br>　　太常引
<br>
<br>　　淡妆素服更纤浓。清致不须红。伫目画桥东。一扫尽、人间冶容。麻姑何在，嫦娥昨夜，飞出广寒宫。天亦为诗翁。把好景、都移此中。
<br>
<br>
<br>　　渔家傲
<br>
<br>　　和
<br>
<br>　　青入西山烟渺渺。天机只在菰蒲杪。风解冰澌融小沼。人静悄。一声何处啼山鸟。杖策寻芳逢野老。草芽柳眼明残照。归到圭塘还独钓。心事了。箫声缓和渔家傲。
<br>
<br>
<br>　　渔家傲
<br>
<br>　　众绿如生如羽葆。池光摇漾连汀草。红杏已无春意闹。风致好。水中三屿如三岛。荷叶如钱蒲袅袅。石渠静听泉声小。从此圭塘时检校。停短棹。柳阴高唱渔家傲。
<br>
<br>
<br>　　渔家傲
<br>
<br>　　鸿雁翩翩云路杳。芦花如雪迷红蓼。荷叶不禁风雨倒。秋意早。诗怀清似霜天晓。独掩柴扉谁得到。高台日暮宜瞻眺。清致日多尘事少。歌古调。新声移入渔家傲。
<br>
<br>
<br>　　渔家傲
<br>
<br>　　万木凋零岩壑峭。一机消长观天道。松竹园亭时一造。谁敢诮。敲冰煮茗供谈笑。自负平生心矫矫。三闾何事形容槁。琴到无弦谁与操。怀我宝。相逢且赋渔家傲。
<br>
<br>　　以上周泳先校旧抄圭塘欸乃集本许桢词十首。
<br>
<br>
<br>　　柳梢青
<br>
<br>　　山霁无岚。寻幽有屐，不用张帆。乐事关心，良辰修禊，元夜传柑。芳郊随处行庵。听驺导、担花几篮。洲渚凝妆，笙歌归院，好个江南。
<br>
<br>
<br>　　柳梢青
<br>
<br>　　云柚如岚。月池通港，画舫无帆。细葛春纤，摘来卢橘，香赛温柑。荷亭柳榭松庵。更奇品、花盆果篮。梦想飞觥，水晶宫里，好个江南。
<br>
<br>
<br>　　柳梢青
<br>
<br>　　叠嶂浮岚。澄江拖练，远浦归帆。橙蠏分甘，莼鲈专美，露酒霜柑。登高聊憩禅庵。采菊蕊、茱萸满篮。丹桂飘香，芙蓉弄色，好个江南。
<br>
<br>
<br>　　柳梢青
<br>
<br>　　山远生岚。溪清呈底，剡棹收帆。风物依然，烂红茶树，回色青柑。暗香寒阻梅庵。把楮颖、权收墨篮。暖阁红炉，浅斟低唱，好个江南。
<br>
<br>　　以上四首，许桢步其父许有壬韵，附见圭塘乐府别集内。
<br>
<br>
<br>
<br>
<br>
<br>
<br>
<br>
<br>
<br>
<br>【玄悟玉：词作1首】
<br>
<br>　　减字木兰花
<br>
<br>　　和完颜雍词
<br>
<br>　　无为无作。认著无为还是缚。照用同时。电卷星流已太迟。非心非佛。唤作非心犹是佛。人境俱空。万象森罗一境中。
<br>
<br>　　沈雄古今词话下引法苑春秋
<br>
<br>
<br>
<br>
<br>
<br>
<br>
<br>
<br>
<br>
<br>
<br>【薛昂夫：词作3首】
<br>
<br>　　最高楼
<br>
<br>　　九日
<br>
<br>　　登高懒，且平地过重阳。风雨又何妨。问牛山悲泪又何苦，龙山佳会又何狂。笑渊明，便归去，又何忙。也休说、玉堂金马乐。也休说、竹篱茅舍恶。花与酒，一般香。西风莫放秋容老，时时留待客徜徉。便百年，浑是醉，几千场。
<br>
<br>
<br>　　最高楼
<br>
<br>　　暮春
<br>
<br>　　花信紧，二十四番愁。风雨五更头。侵阶苔藓宜罗袜，逗衣梅润试香篝。绿窗闲，人梦觉，鸟声幽。按银筝、学弄相思调。写幽情、恨杀知音少。向何处，说风流。一丝杨柳千丝恨，三分春色二分休。落花中，流水里，两悠悠。
<br>
<br>
<br>　　太常引
<br>
<br>　　题朝宗亭督孟博早归
<br>
<br>　　冷烟千顷酿寒威。晓霜重压征衣。休教六花飞。忆尚有、游人未归。江空岁晚，故园秋老，行色莫依违。特地与君期。趁南浦、莼鲈正肥。
<br>
<br>　　以上三首见元草堂诗余卷上
<br>
<br>
<br>
<br>
<br>
<br>
<br>
<br>
<br>
<br>【燕公楠：词作1首】
<br>
<br>　　摸鱼儿
<br>
<br>　　答程雪楼见寄补序
<br>
<br>　　又浮生、平头六十，登楼怅望荆楚。出山小草成何事，闲却竹烟松雨。空自许。早摇落江潭，一似琅琅树。苍苍天路。谩伏枥心长，衔图志短，岁晏欲谁与。梅花赋。飞堕高寒玉宇。铁肠还解情语。英雄掺与君侯耳，过眼群儿谁数。霜鬓缕。祗梦听、枝头翡翠催归去。清觞飞羽。且细酌盱泉，酣歌郢雪，风致美无度。
<br>
<br>　　附见雪楼乐府内
<br>
<br>
<br>
<br>
<br>
<br>
<br>
<br>
<br>
<br>
<br>【杨果：词作3首】
<br>
<br>　　太常引
<br>
<br>　　送商参政西行
<br>
<br>　　一杯聊为送征鞍。落叶满长安。谁料一儒冠。直推上、淮阴将坛。西风旌旄，斜阳草树，雁影入高寒。且放酒肠宽。道蜀道、而今更难。
<br>
<br>
<br>　　太常引
<br>
<br>　　长渊西去接连昌。无日不花香。云雨楚山娘。自见了、教人断肠。弦中幽恨，曲中私语，孤凤怨离凰。刚待不思量。兀谁管、今宵夜长。
<br>
<br>　　以上二首见元草堂诗余卷上
<br>
<br>
<br>　　摸鱼儿
<br>
<br>　　同遗山赋雁丘
<br>
<br>　　怅年年、雁飞汾水，秋风依旧兰渚。纲罗惊破双栖梦，孤影乱翻波素。还碎羽。算古往今来，只有相思苦。朝朝暮暮。想塞北风沙，江南烟月，争忍自来去。埋恨处。依约并门路。一丘寂寞寒雨。世间多少风流事，天也有心相妒。休说与。还却怕、有情多被无情误。一杯会举。待细读悲歌，满倾清泪，为尔酹黄土。
<br>
<br>　　花草粹编卷十二
<br>
<br>
<br>
<br>
<br>
<br>
<br>
<br>
<br>
<br>
<br>【杨弘道：词作9首】
<br>
<br>　　鹧鸪天
<br>
<br>　　避酒
<br>
<br>　　玉帐人间绮席开。便将红粉作金台。诗情先自无多子，更著繁弦急管催。香穗袅，烛花摧。老来辜负即时杯。白眉已任蛾眉笑，一夜惺惺骑马回。
<br>
<br>
<br>　　望江南
<br>
<br>　　咏桃源
<br>
<br>　　桃源好，鸡黍竟相邀。鸾凤有期朝绛阙，风霾无计上青霄。万点落英飘。茅屋底，何以水永朝。一念不从痴处起，万缘都向静中消。知命也逍遥。
<br>
<br>
<br>　　沁园春
<br>
<br>　　佳人
<br>
<br>　　揩汗残妆，咀梅颦黛，楚腰如束。为蔗浆频饮，全疏绿蚁，绣床慵傍，闲倚青奴。解愠风来，忘忧花发，庭树扶疏如画图。凌波袜，步兰堂欲下，犹自踟蹰。星娥月姊相呼。趁清樾桃笙特地铺。怅紫箫声远，青鸾梦断，逸居无事，长日何如。玉子圆磨，文揪方界，多算须防一著输。闲情远，渐西山翠重，飞下阳鸟。
<br>
<br>
<br>　　梅梢月
<br>
<br>　　歌女
<br>
<br>　　春到人间，嫩黄染长条，暖烟晴昼。未按舞腰，学画妆眉，二八女儿纤瘦。绛桃秾李携佳伴，陈步障、青红如绣。过微雨，年年好在，禁烟时候。娇困如酣卯酒。应恼杀、翩翩燕朋莺友。绿水灞桥，斜日章台，雪絮乱飘袖。劝伊休管别离事，但赢取、青青依旧。再相见，清阴渐成数亩。
<br>
<br>
<br>　　酹江月
<br>
<br>　　寄赠
<br>
<br>　　汉家都邑，历绵绵延祚，增崇荣富。千古繁华犹眼见，看取班张词赋。太液鸳鸯，昭阳鳷鹊，兰麝熏香雾。君恩如日，照临知在何处。窗下轧轧鸣机，杼霜抽雪，裂下齐纨素。团扇裁成明月样，摇动凉风披拂。玉宇尘清，金茎露重，黄叶飘宫树。紫毫斑管，定书当日佳句。
<br>
<br>
<br>　　满江红
<br>
<br>　　有感
<br>
<br>　　尚寐无聪，幽梦断、蘧然难续。隐隐听、鼓声如呼，角声如哭。檐短茅堂窗已白，灰残炉火樽无绿。称有无，随分具晨餐，唯饘粥。有义命，何思虑。在坎埳，弥谦牧。但客来尝愧，小坊深曲。不及屠沽余酒肉，不及驵侩多童仆。下苇帘，相对话移时，清欢足。
<br>
<br>
<br>　　六国朝
<br>
<br>　　繁花烟暖，落叶风高。岁月去如流，身渐老。叹三十年虚度，月堕鸡号。痛离散人何在，云沉雁杳。浮萍断梗，任风水、东泛西漂。万事总无成，忧患绕。虚名何益，薄宦徒劳。得预俊游中，观望好。漫能出惊人语，瑞锦秋涛。莫夸有如神句，鸣禽春草。干戈满地，甚处用、儒雅风骚。援笔赋归田，宜去早。
<br>
<br>　　以上四库珍本小亨集卷五
<br>
<br>
<br>　　三奠子
<br>
<br>　　远游
<br>
<br>　　叹五材并用，水德灵长。初泛滥，渐汪洋。转雷经滟滪，溅雪下瞿唐。才出险，吞汉沔，略沅湘。发源湔道，东过维扬。由有本，自无疆。远游还故国，待渡立斜阳。山烟紫，津树绿，客心伤。
<br>
<br>　　赵万里据永乐大典八千八百四十五游字韵引杨弘道词补
<br>
<br>
<br>　　鹧鸪天
<br>
<br>　　留赠元遗山
<br>
<br>　　邂逅梁园对榻眠。旧游回首一凄然。当时好客谁为最，李赵风流两谪仙。居接栋，稼邻田。与君诗酒度残年。飘零南北如相避，开岁还分陇上泉。
<br>
<br>　　附见遗山乐府定风波词序内
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【杨立斋：词作1首】
<br>
<br>　　鹧鸪天
<br>
<br>　　咏赵真真杨玉娥唱双渐诸宫调
<br>
<br>　　烟柳风花锦作园。霜芽露叶玉装船。谁知皓齿纤腰会，只在轻衫短帽边。啼玉靥，咽冰弦。五牛身去更无传。词人老笔佳人口，再唤春风在眼前。
<br>
<br>　　青楼集
<br>
<br>
<br>
<br>
<br>
<br>
<br>
<br>
<br> 
<br>
<br>【杨载：词作1首】
<br>
<br>　　水龙吟
<br>
<br>　　鸿沟定约东归，又谁遣赤龙回指。青娥舞罢，重瞳饮泣，断肠声里。半壁酸风，两淮寒月，古今兴废。眇乌江满眼，惊涛卷雪，分明总是英雄泪。木末招招舟子，载何人断烟流水。平沙尽处，青山数点，江东千里。长啸风前，无人会我，登临此意。但黄芦古木，夕阳回照，有渔歌起。
<br>
<br>　　式古堂书画考卷十八
<br>
<br>
<br>
<br>
<br>
<br>
<br>
<br>
<br>【杨真人：词作5首】
<br>
<br>　　辊金丸
<br>
<br>　　一更里，擒意马。猿猴儿，莫颠耍。大悟来，心地觉清凉，管自然都放下。本来面目常潇洒。真清净，更幽雅。更减口颐养气神全，按四时，分造化。
<br>
<br>
<br>　　辊金丸
<br>
<br>　　二更里，夫妇会。和婴儿姹女交泰。复宇宙，颠倒任循环，把坎离相匹配。土牛木马撼山海。随羊运搬载。泼焰都辊入泥丸。教鬼神，须惊骇。
<br>
<br>
<br>　　辊金丸
<br>
<br>　　三更里，根蒂固。玲珑现日端午。要返覆，泥里倒推车，便即时扬勃土。木金间隔腾乌兔。刀圭至，汞铅聚。降满地白雪注黄芽，看玉华，金莲朵朵。
<br>
<br>
<br>　　辊金丸
<br>
<br>　　四更里，法鼓响。金鸡儿木头唱。便斡旋，升降透双关，早起随明堂过。虎龙自在通来往。能抽添，运水火。炼黑赤炉内辊金丸，迸雪白，硃砂颗。
<br>
<br>
<br>　　辊金丸
<br>
<br>　　五更里，天欲晓。功圆满行都了。便脱壳，来往有无间，显出真容貌。古今快乐仙家，延长生，永无老。降紫诏传报玉皇宣，驾祥云，归蓬岛。
<br>
<br>　　鸣鹤余音卷六
<br>
<br>
<br>
<br>
<br>
<br>
<br>
<br>
<br>
<br>【耶律楚材：词作1首】
<br>
<br>　　鹧鸪天
<br>
<br>　　题七真洞
<br>
<br>　　花草倾颓事已迁。浩歌遥望意茫然。江山王气空千劫，桃李春风又一年。横翠嶂，架寒烟。野花平碧怨啼鹃。不知何限人间梦，并触沉思到酒边。
<br>
<br>　　词综卷三十三
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【耶律履：词作3首】
<br>
<br>　　虞美人
<br>
<br>　　寄云中完颜公
<br>
<br>　　水收霜落云中早。群雁云中道。夜来明月过西山。料得水边石上不胜寒。黄尘堆里人相看。未惯云林眼。当年曾说探崆峒。怕有黄庭消息寄西风。
<br>
<br>　　永乐大典一万四千三百八十一寄字韵引耶律履词
<br>
<br>
<br>　　朝中措
<br>
<br>　　寄云中完颜公
<br>
<br>　　何年仙节弭人寰。玉立紫云间。气吐虹霓千丈，辞源江汉翻澜。金门大隐，管中谁见，位列清班。看取酒酣风味，何如明月缑山。
<br>
<br>　　永乐大典一万四千三百八十一寄字韵引耶律履词
<br>
<br>
<br>　　念奴娇
<br>
<br>　　寄云中完颜公
<br>
<br>　　紫琼洼罣，算何年、砻琢云根山骨。理润坚温，知雅称、绝格风流人物。待价因循，一时奇遇，得失才容发。千金先许，玉堂初认仿佛。老坡疑是前身，赤蛇宵吼，肯迟留扪拂。尚有当时耽玩趣，习气终难摩没。更莫矜夸，武夷玉窦，千尺兴平窟。开奁发幂，隶僮已倦嗟咄。
<br>
<br>　　永乐大典一万四千三百八十一寄字韵引耶律履词以上赵万里辑本金耶律履耶律文献公词三首
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【耶律铸：词作8首】
<br>
<br>　　鹊桥仙
<br>
<br>　　阆州得稼轩乐府全集，有西江月而今何事最相宜，宜醉宜闲宜睡。或曰，不若道宜笑宜狂宜醉。请足成之
<br>
<br>　　皇都门外，玄都观里。露井树旁歌意。先生凭恁作生涯，只嘲柳嘲桃嘲李。酒龙歌凤，莫相回避。就取逢场□戏。且听人劝要推移，更宜笑宜狂宜醉。
<br>
<br>　　丁藏旧钞本有注云，古歌词，桃生露井上，李生桃树傍。虫来啮桃根，李树代桃僵。
<br>
<br>
<br>　　太常引
<br>
<br>　　题李隐君文集
<br>
<br>　　扣声寂寞播阳春。看流水、混行云。大雅□扶轮。忍颜继、齐梁后尘。清风明月，四时长在，光景自长新。不见谪仙人。更何处、乘槎问津。
<br>
<br>
<br>　　眼儿媚
<br>
<br>　　醴泉和高斋，遇炀帝故宫。
<br>
<br>　　隔江谁唱后庭花。烟淡月笼沙。水云凝恨，锦帆何事，也到天涯。寄声衰柳将烟草，且莫怨年华。东君也是，世间行客，知遇谁家。
<br>
<br>
<br>　　木兰花慢
<br>
<br>　　丙戌岁，游永安故宫，遍览太液池、莲瀛桂窟殿、天香阁，同坐中诸客，感而赋此。
<br>
<br>　　花枝临太液，□解语、入温柔。炫桂窟低迷，天香飘荡，倒影迟留。须知画图难足，更青山环抱帝王州。□□□□□□，□□□□□□。□□□□□□□。凤吹绕瀛洲。记水浅蓬莱，尘扬沧海，一醉都休。华胥梦，虽无迹，甚鼎湖、龙去水空流。青鸟不来难问，玉妃几度仙游。
<br>
<br>　　强村丛书用善本书室藏钞双溪醉隐集本
<br>
<br>
<br>　　忆秦娥
<br>
<br>　　赠前朝宫人琵琶色兰兰
<br>
<br>　　恨凝积。佳人薄命尤堪惜。尤堪惜。事如春梦，了无遗迹。人生适意无南北。相逢何必曾相识。曾相识。恍疑犹览，内家园籍。
<br>
<br>　　赵万里据永乐大典三千零四人字韵引耶律铸乐府补
<br>
<br>
<br>　　南乡子
<br>
<br>　　送人北行入燕作
<br>
<br>　　匹马赴严宸。将谓青云上致身。不是男儿容易事，风尘。水远山长愁杀人。离别若为情。雪暗西山泪满巾。还忆夜来分手处，天津。桃李无言各自春。
<br>
<br>　　永乐大典卷八千六百二十八行字韵引耶律铸双溪醉隐集
<br>
<br>
<br>　　满庭芳
<br>
<br>　　西园席间用人韵
<br>
<br>　　酒阵诗坛，征兵命将，得无倾动华筵。拟勤春事，还自要相先。天地元如逆旅，应自愧、不驻流年。凭谁问，姮娥心事，何惜月长圆。西园张乐地，献歌呈舞，燕扰莺喧。尽未妨颓玉，锦瑟旁边。脱落尘凡健笔，终不负、兴染芳烟。欢缘在，判家视草，仍是玉堂仙。
<br>
<br>
<br>　　六国朝令
<br>
<br>　　家园席间作
<br>
<br>　　鸣珂绣毂，锦带吴钩。曾雅称、量金结胜游。信人间无点事、可挂心头。须知，不待把闲情酿做闲愁。只恐落高人第二筹。歌云容裔，梦雨迟留。殢惯振芳尘，不夜楼。光饰仙春盛迹，点化温柔。索教颓纵惜花人，标榜风流。快入醉乡来，刘醉侯。
<br>
<br>　　以上二首见永乐大典二万三百五十三席字韵引耶律铸词
<br>
<br>
<br>
<br>
<br>
<br>
<br>
<br>
<br>
<br>
<br>
<br>【叶衡：词作1首】
<br>
<br>　　清平乐
<br>
<br>　　题碧梧苍石图
<br>
<br>　　翠屏香断。梦绕潇湘岸。旧曲不禁愁汗漫。分付秦筝斜雁。吴笺赋恨难成。丹青恼杀苏卿。一片碧梧苍石，谁教写出秋声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>
<br>
<br>【叶森：词作1首】
<br>
<br>　　蝶恋花
<br>
<br>　　西湖感旧
<br>
<br>　　小院闲春愁几许。目断行云，醉忆曾游处。寂寞而今芳草路。年年绿遍清明雨。花影重帘斜日暮。酒冷香温，幽恨无人顾。一阵东风吹柳絮。又随燕子西泠去。
<br>
<br>　　李卫西湖志卷四十
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【殷恕：词作2首】
<br>
<br>　　望江南
<br>
<br>　　秋怀
<br>
<br>　　秋光好，爽气动幽情。红蓼白苹江岸阔，淡烟疏柳月华清。西风落叶轻。
<br>
<br>
<br>　　望江南
<br>
<br>　　秋光好，选胜足遨游。桂子风高香密密，梧桐月下影悠悠。玉露满松揪。
<br>
<br>
<br>
<br>
<br>
<br>
<br>
<br>
<br> 
<br>
<br>【于立：词作1首】
<br>
<br>　　水调歌头
<br>
<br>　　微红晕双脸，浑黛写新愁。好似霓裳仙侣，曾向月中游。忆得影娥池上，金粟盈盈满树，风露九天秋。折取一枝去，簪向玉人头。夜如年，天似水，月如钩。只恐芳时暗换，脉脉背人流。莫唱竹西古调，唤醒三生杜牧，遗梦绕扬州。醉跨青鸾去，双阙对琼楼。
<br>
<br>　　玉山名胜集
<br>
<br>
<br>
<br>
<br>
<br>
<br>
<br>
<br> 
<br>
<br>【俞和：词作1首】
<br>
<br>　　满江红
<br>
<br>　　口贞居开得月轩
<br>
<br>　　□□桃华，又一□、元都春色。彷佛记、主家阴洞，不多尘迹。竹里棋枰憎鸟污，人间鹤语无人识。□古风、迟暮却相逢，庞眉客。沟水涨，云充斥。环堵隘，花狼籍。似石鱼湖小，酒船宽窄。庭下已生书带草，傍人错认扬雄宅。问青天、明月落谁家，无心得。
<br>
<br>　　辛丑销夏记卷四元俞子中词稿册
<br>
<br>
<br>
<br>
<br>
<br>
<br>
<br>
<br>
<br>
<br>
<br>【俞俊：词作1首】
<br>
<br>　　清平乐
<br>
<br>　　君恩如草。秋至还枯槁。落落残星犹弄晓。豪杰消磨尽了。放开湖海襟怀。休教鸥鹭惊猜。我是江南倦客，等闲容易安排。
<br>
<br>　　辍耕录卷二十八
<br>
<br>
<br>
<br>
<br>
<br>
<br>
<br>
<br>
<br>【虞集：词作31首】
<br>
<br>　　浣溪沙
<br>
<br>　　次韵礼院孟子周佥院秋夜曲二叠
<br>
<br>　　天阔秋高初夜长。浮尘消尽雾苍茫。澄澄孤月转危墙。金井有声惟坠露，玉阶无色乍疑霜。不闻人语只吟螀。
<br>
<br>
<br>　　浣溪沙
<br>
<br>　　风力清严扫暮烟。纤尘不疑月婵娟。太虚那得有中边。大地山河空复影，九霄宫阙旧无传。几承剑气一飘然。
<br>
<br>
<br>　　南乡一剪梅
<br>
<br>　　招熊少府
<br>
<br>　　南阜小亭台。薄有山花以次开。寄语多情熊少府，晴也须来。雨也须来。随意且衔杯。莫惜春衣坐绿苔。若待明朝风雨过，人在天涯。春在天涯。
<br>
<br>
<br>　　法驾导引
<br>
<br>　　庐山寻真观题
<br>
<br>　　栏干曲，正面碧崔嵬。岚气着衣成紫雾，墨香横壁长苍苔。柏影扫空台。江海客，欲去更徘徊。雾发云鬟何处在，风泉雪磴几时来。鹤翅九秋开。
<br>
<br>
<br>　　□□□
<br>
<br>　　题梅花寒雀图
<br>
<br>　　残雪晓。窗外幽禽小。春声初动苔枝袅。花落知多少。春起早。苦被东风恼。绿阴青子归来早。满径生芳草。
<br>
<br>
<br>　　柳梢青
<br>
<br>　　至顺癸酉立春，客有持逃禅翁此卷相示，清润蕴藉，使人意消，因所题柳梢青调，亦赋一首云
<br>
<br>　　从别幽花。玉堂金马，十载忘家。横幅疏枝，如逢旧识，同在天涯。荒村茅屋敧斜。待归去、重寻钓槎。解却丝钩，青鞋藜杖，翠竹江沙。
<br>
<br>
<br>　　风入松
<br>
<br>　　画堂红袖倚清酣。华发不胜簪。几回晚直金銮殿，东风软、花里停骖。书诏许传宫烛，香罗初翦朝衫。御沟冰泮水挼蓝。飞燕又呢喃。重重帘幕寒犹在，凭谁寄、银字泥缄。为报先生归也，杏花春雨江南。
<br>
<br>
<br>　　满庭芳
<br>
<br>　　微雨经宵，暖烟笼昼，相寻闲步堤沙。露桃风絮，香影傍乌纱。徙倚江楼最久，绮窗迥、翠拥双丫。轻鸥外，水村山郭，帆过泊谁家。东华。尘土梦，汉宫传蜡，隋树啼鸦。记当时携手，何处天涯。日暮清吟未足，听街鼓、催发香车。山翁醉，惊雷散雹，深夜未停挝。
<br>
<br>
<br>　　鹊桥仙
<br>
<br>　　寄阿里仁甫
<br>
<br>　　维舟南浦。临流不渡。踏破城南蔬圃。故人直是不相忘，把酒看、沙头鸥鹭。青云得路。兰台乌府。早晚新承恩露。轻车切莫便乘风，先报与、山翁知取。
<br>
<br>
<br>　　法驾导引
<br>
<br>　　为陈溪山寿
<br>
<br>　　秋气至，寿斝注天香。燕坐喜看扶两几，击鲜何必混诸郎。长岁接宾行。
<br>
<br>
<br>　　法驾导引
<br>
<br>　　盘石上，新画太丘翁。扶老一枝风满袖，凌霄千岁露垂松。不与世间同。
<br>
<br>
<br>　　法驾导引
<br>
<br>　　千岁事，何许觅松乔。急雨轻雷开道路，星河北斗转岧嶢。相对话渔樵。
<br>
<br>
<br>　　浣溪沙
<br>
<br>　　江上秋风日夜生。萧萧两鬓葛衣轻。芭蕉丛竹共幽情。病骨不禁湘簟冷，梦魂犹似玉堂清。画檐疏雨过三更。
<br>
<br>
<br>　　烛影摇红
<br>
<br>　　淮南故将军家有歌妓，才容自许，善自度曲。欧阳守淮南，妓为将军愿一见公，竟不及见而卒。客有为以赋此曲者
<br>
<br>　　雪映虚檐，梦魂正绕阳台近。朝来谁为护重笼，云卧衣裳冷。应念兰心薰性。对芳年、才华自信。洞房春暖，换羽移宫，珠圆丝莹。板压红牙，手痕犹在余香泯。当时惟待醉翁来，教听莺声引。可惜闲情未领。但雕梁、尘销雾暝。几回清夜，月转西廊，梧桐疏影。
<br>
<br>
<br>　　蝶恋花
<br>
<br>　　故辽主得其臣所献黄菊赋，题其后曰，昨日得卿黄菊赋。细翦金英题作句。袖中犹觉有馀香，冷落西风吹不去。二月末，与杨迁镇陈众仲观杏城东，坐客有为予诵此者，因括櫽归腔，令佐酒者歌之
<br>
<br>　　昨日得卿黄菊赋。细翦金英，题作多情句。冷落西风吹不去。袖中犹有余香度。沧海尘生秋日暮。玉砌雕栏，木叶鸣疏雨。江总白头心更苦。素琴犹写幽兰谱。
<br>
<br>
<br>　　贺新郎
<br>
<br>　　五月中，以小疾家居，陈众仲助教言乳燕飞华屋调最宜时，连度数曲，病其词妙则声劣，律稳者语卑。适有友人期家人到官所而不至，赋此
<br>
<br>　　丹荔明如火。想江城、薰风乍透，绣帘青琐。宝篆香消初睡起，叶底流莺又过。算几度、思归未果。欲翦冰绡凭谁寄，恐腰围、渐减愁无那。临岸曲，命舟舸。凉宵冉冉银蟾度。望清辉、千里照人，雾低云亸。准拟雕梁栖飞燕，早晚新巢定妥。叹会少离多似我。留滞文园头先白，念琴心、久为芳尘锁。将旧恨，归江左。
<br>
<br>
<br>　　风入松
<br>
<br>　　为莆田寿
<br>
<br>　　频年清夜肯相过。春碧卷红螺。画檐几度徘徊月，梁园迥，无复鸣珂。门外雪深三尺，窗中翠浅双蛾。旧家丹荔锦交柯。新玉紫峰駞。长安日近天涯远，行云梦、不到江波。欲度新词为寿，先生待教谁歌。
<br>
<br>　　以上十七首强村丛书用吴伯宛辑本虞集道园乐府
<br>
<br>
<br>　　苏武慢
<br>
<br>　　全真冯尊师，本燕赵书生，游汴，遇异人，得仙学。所赋歌曲，高洁雄畅，最传者苏武慢二十篇。前十篇道遗世之乐，后十篇论修仙之事。曾稽费无隐独善歌之，闻者有凌云之思，无复流连光景者矣。予山居每登高望远，则与无隐歌而和之。无隐曰，公当为我更作十篇。居两年，得两篇半，殊未快意也。昭阳协洽之年，当嘉平之月，长儿之官罗浮。予与客清江赵伯友，临川黄观我、陈可立游。东叔吴文明，平阳李平幼子翁归，泛舟送之。水涸，转鄱阳湖，上豫章，遇风雪，十五六日不能达三百里。清夜秉烛，危坐高唱，二三夕间，得七篇半。每一篇成，无隐即歌之。冯尊师天外有闻，能乘风为我一来听耶。明春，舟中又得二篇，并无俗念一首。后三年，仙游山彭致中取而刊之，与瓢笠高明共一笑之乐也。道园道人虞集伯生记
<br>
<br>　　自笑微生，凡情不断，轻弃旧矶垂钓。走马长安，听莺上苑，空负洛阳年少。玉殿传宣，金銮陪宴，屡草九重丹诏。是何年、梦断槐根，依旧一蓑江表。天赐我、万叠云屏，五湖烟浪，无限野猿沙鸟。平明紫阁，日晏玄洲，晞发太霞林杪。苍龙腾海，白鹤冲霄，颠倒一时俱了。望清都、独步高秋，风露洞天初晓。
<br>
<br>
<br>　　苏武慢
<br>
<br>　　扫尽风云，绰开尘土，落得半丘藏拙。青松为盖，白石为床，一切物情休歇。几度蓬莱，布袍长剑，闲对海波澄澈。是谁家、酒熟仙瓢，邀我共看明月。归去也、玉宇寥寥，银河耿耿，铁笛一声山裂。三花高拥，九炁弥罗，缥缈泰清瑶阙。手把芙蓉，凌空飞步，今夜几人朝谒。便翻身、北斗为杓，遍散紫瓯香雪。
<br>
<br>
<br>　　苏武慢
<br>
<br>　　山月来时，海风不动，平地玉楼琼宇。桂子飘香，露华如水，自按洞箫如缕。杳杳冥冥，泠泠历历，青鸟解传芳语。太微中、鸾鹤相求，尽是旧时真侣。君听取、列豹重关，鼓雷千吏，天界更多官府。石女簪花，木人劝酒，为我此间聊住。高唱微吟，挥毫万丈，尘世等闲今古。看空山、一色青青，何意断云残雨。
<br>
<br>
<br>　　苏武慢
<br>
<br>　　皓月清霜，钓舟如叶，闲渡小溪澄碧。银汉无声，玉虹横野，斗柄正垂天北。半幅乌纱，数根华发，一緉野凫飞舄。问回仙、城南老树，能见几何今昔。西华顶、十丈高花，九天秋露，结就翠房瑶实。脱屣非难，凌空何远，三咽雪融冰液。辟谷神方，餐霞真诀，一去更无消息。笑人间、长住虚空，谁似一轮红日。
<br>
<br>
<br>　　苏武慢
<br>
<br>　　放棹沧浪，落霞残照，聊倚岸回山转。乘雁双凫，断芦漂苇，身在画图秋晚。雨送滩声，风摇烛影，深夜尚披吟卷。算离情、何必天涯，咫尺路遥人远。空自笑、洛下书生，襄阳耆旧，梦底几时曾见。老矣浮丘，赋诗明月，千仞碧天长剑。雪霁琼楼，春生瑶席，容我故山高宴。待鸡鸣、日出罗浮，飞渡海波清浅。
<br>
<br>
<br>　　苏武慢
<br>
<br>　　对酒当歌，无愁可解，是个道人标格。好风过耳，皓月盈怀，清净水声山色。世上千年，山中七日，随处惯曾为客。尽虚空、北斗南辰，此事有谁消得。曾听得、碧眼胡僧，布袍沧海，直下钓丝千尺。掣取鲸鱼，风雷变化，不是等闲奇特。寒暑相催，乾坤不用，历劫不为陈迹。可怜生、忘却高年，长伴小儿嬉剧。
<br>
<br>
<br>　　苏武慢
<br>
<br>　　忆昔坡仙，夜游赤壁，孤鹤掠舟西过。英雄消尽，身世茫然，月小水寒星火。何似渔翁，不知今古，醉傍蓼花然火。梦相逢、羽服翩跹，未必此时非我。谁解道、岁晚江空，风帆目力，横槊赋诗江左。清露衣裳，晚风洲渚，多少短歌长些。玉宇高寒，故人何处，渺渺予怀无那。叹乘桴、浮海飘然，从者未知谁可。
<br>
<br>
<br>　　苏武慢
<br>
<br>　　十载燕山，十年江上，惯见半生风雪。对雪无舟，泛舟无雪，不遇并时高洁。断港残沙，今兹何夕，一似剡溪归越。但掀篷、数尺梅花，人迹鸟飞俱绝。君不见、五老危巅，浮丘绝顶，笑我早生华发。返老还童，易粗为妙，定有九还丹诀。霁景浮空，天光眩海，一体本无分别。便堪称、六一仙公，千古太虚明月。
<br>
<br>
<br>　　苏武慢
<br>
<br>　　归去来兮，昨非今是，惆怅独悲奚语。迷途未远，晨景熹微，乃命导夫先路。风扬舟轻，候门童稚，此日载瞻衡宇。酒盈尊、三径虽荒，松菊宛然如故。聊寄傲、与世相违，旧交俱息，更复驾言焉取。琴书情话，寻壑经丘，倦鸟岫云容与。农人告我，有事西畴，孤风情棹赋诗春雨。但乐夫、天命何疑，乘化任渠留去。
<br>
<br>
<br>　　苏武慢
<br>
<br>　　六十归来，今过七十，感谢圣恩嘉惠。早眠晏起，渴饮饥餐，自己了无心事。数卷残书，半枚破砚，聊表秀才而已。道先生、快写能吟，直是去之远矣。没寻思、拄个青藜，靸双芒屦，走去渡头观水。逝者滔滔，来之衮衮，不觉日斜风细。有一渔翁，蓦然相唤，你在看他甚底。便扶杖、穿起鲜鱼，博得一尊同醉。
<br>
<br>
<br>　　苏武慢
<br>
<br>　　一径通幽，画屏横翠，行到白云深处。世外蟠桃，井边佳橘，别有种萱瑶圃。檀板轻敲，素琴闲弄，奉献凤膏麟脯。舞翩翩、鹤发飘飘，仍是旧时仙母。君看取、华屋神仙，满堂金玉，此是蟪蛄朝暮。五色蓬莱，九秋鵰鹗，别有出身之路。酒熟麻姑，云生巫峡，稽首洞天归去。任海波、清浅无时，何处绿窗云户。
<br>
<br>
<br>　　苏武慢
<br>
<br>　　云淡风轻，傍花随柳，将谓少年行乐。高阁林间，小车城里，千古太平西洛。瞻彼泱泱，言思君子，流水俨然如昨。但清游、天际轻阴，未便暮愁离索。长记得、童冠相随，浴沂归去，吟咏鸢飞鱼跃。逝者如斯，吾衰甚矣，调理自存斟酌。清庙朱弦，旧堂金石，隐几似闻更作。农人告我事西畴，窈窕挂书牛角。
<br>
<br>
<br>　　无俗念
<br>
<br>　　十年窗下，见古今成败，几多豪杰。谁会谁能谁不济，故纸数行明灭。乱叶西风，游丝春梦，转转无休歇。为他憔悴，不知有甚干涉。寥寥无住闲身，尽虚空界，一片中宵月。云去云来无定相，月亦本无圆缺。非色非空，非心非佛，教我如何说。不妨跬步，蟾蜍飞上银阙。
<br>
<br>　　以上十三首强村丛书从鸣鹤馀音辑录，原附冯尊师词苏武慢二十首删去另录案诗馀图谱补遗卷七误补虞集霜天晓角翦雪裁冰一首，原词乃宋楼槃作，见绝妙好词卷三。
<br>
<br>
<br>　　一剪梅
<br>
<br>　　春别
<br>
<br>　　豆蔻梢头春色阑。风满前山。雨满前山。杜鹃啼血五更残。花不禁寒。人不禁寒。离合悲欢事几般。离有悲欢。合有悲欢。别时容易见时难。怕唱阳关。莫唱阳关。
<br>
<br>　　花草粹编七
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【虞荐发：词作1首】
<br>
<br>　　如此江山
<br>
<br>　　泛曲阿后湖
<br>
<br>　　依依杨柳，青丝缕、掩映绿波南浦。燕掠横斜，鳞游荡漾，恰是湔裙时序。清泠如许。恍镜影空磨，簟痕密聚。欲问伊人，且自溯洄前渚。并倚木兰无语。到来还、远树遥山，凝眸同睹。雁齿参差，汊流逦迤，多少鸥群鸳侣。最饶闲趣。且酒斟绿蚁，玉杯时举。欸乃一声，移入柳阴深处。
<br>
<br>　　曲阿词综中，另有菩萨蛮有情潮落西陵浦一首，乃萧淑兰词。西风半夜惊罗扇一首，乃黄升词。眼儿媚萧萧江上荻花秋一首，乃张孝祥词。蝶恋花越女采莲秋水畔一首，乃欧阳修词。相见欢无言独上西楼一首，长相思云一緺一首，并李煜词。
<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>【宇文虚中：词作2首】
<br>
<br>　　迎春乐
<br>
<br>　　立春
<br>
<br>　　宝幡彩胜堆金缕。双燕钗头舞。人间要识春来处。天际雁，江边树。故国莺花又谁主。念憔悴、几年羁旅。把酒祝东风，吹取人归去。
<br>
<br>　　碧鸡漫志卷二
<br>
<br>
<br>　　念奴娇
<br>
<br>　　疏眉秀目。看来依旧是，宣和妆束。飞步盈盈姿媚巧，举世知非凡俗。宋室宗姬，秦王幼女，曾嫁钦慈族。干戈浩荡，事随天地翻覆。一笑邂逅相逢，劝人满饮，旋旋吹横竹。流落天涯俱是客，何必平生相熟。旧日黄华，如今憔悴，付与杯中醁。兴亡休问，为伊且尽船玉。
<br>
<br>　　归潜志卷八按此词，朝野遗记作张孝纯。烬馀录作阎苍舒，但归潜志云，宇文虚中作念奴娇，有宋室宗姬，秦王幼女，曾嫁钦慈族， 干戈浩荡，事随天地翻覆之语。是可信为宇文虚中所作。
<br>
<br>
<br>
<br>
<br>
<br>
<br>
<br>
<br>
<br>【元德明：词作1首】
<br>
<br>　　好事近
<br>
<br>　　次蔡丞相韵
<br>
<br>　　梦破打门声，有客袖携团月。唤起玉川高兴，煮松檐晴雪。蓬莱千古一清风，人境两超绝。觉我胸中黄卷，被春云香彻。
<br>
<br>　　中州乐府
<br>
<br>
<br>
<br>
<br>
<br>
<br>
<br>
<br> 
<br>
<br>【元卿：词作1首】
<br>
<br>　　清平乐
<br>
<br>　　题碧梧苍石图
<br>
<br>　　因缘未断。江上湖平岸。心事留连烟水漫。愁见天边孤雁。买兰和粉方成。因何辜负芳卿。老树不禁风落，寒猿夜夜哀声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>【原妙：词作4首】
<br>
<br>　　威仪辞
<br>
<br>　　四首
<br>
<br>　　山中行。步高身尽轻。拟飞去，惟恐世人惊。
<br>
<br>
<br>　　威仪辞
<br>
<br>　　山中住。黯淡云无数。誓相去，共守无生路。
<br>
<br>
<br>　　威仪辞
<br>
<br>　　山中坐。静看落花堕。问何为，待结团圞果。
<br>
<br>
<br>　　威仪辞
<br>
<br>　　山中卧。月落猿啼过。正堪眠，石室从教破。
<br>
<br>　　以上四首见西天目祖山志卷六
<br>
<br>
<br>
<br>
<br>
<br>
<br>
<br>
<br>
<br>
<br>【袁华：词作1首】
<br>
<br>　　水调歌头
<br>
<br>　　宴顾仲瑛金粟影亭赋桂
<br>
<br>　　山横眉黛浅，云拥髻鬟愁。天香笑携满袖，曾向广寒游。素腕光摇宝钏，金缕声停象板，歌罢不胜秋。十指露春笋，佯整玉搔头。记钱塘，朝载酒，夜藏钩。青衫断肠司马，消减旧风流。三百六桥春色，二十四番花信，重会在苏州。水调按新曲，明月照高楼。
<br>
<br>　　玉山名胜集
<br>
<br>
<br>
<br>
<br>
<br>
<br>
<br>
<br>
<br>
<br>【袁介：词作1首】
<br>
<br>　　如梦令
<br>
<br>　　今夜盛排筵宴。准拟寻芳一遍。春去已多时，问甚红深红浅。不见。不见。还你一方白绢。
<br>
<br>　　辍耕录卷二十八
<br>
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
