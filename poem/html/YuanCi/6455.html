<HTML>
<HEAD>
<TITLE>金元词 卷006 段成己 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷006 段成己</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷006 段成己</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6455"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷006 段成己')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷006 段成己]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【段成己：词作63首】
<br>
<br>　　满江红
<br>
<br>　　张丈信夫林亭小酌，感事怀人，敬用遁庵兄韵
<br>
<br>　　光景催人，还又是、西风吹袂。青镜里、满簪华发，不堪憔悴。一月几逢开口笑，十年滴尽伤时泪。倩一尊、相对说清愁，花前醉。初未识，名为累。今始觉，身如寄。把闲情换了，平生豪气。致主安民非我事，求田问舍真良计。看野云、出岫却飞回，元无意。
<br>
<br>
<br>　　满江红
<br>
<br>　　新春用遁庵兄韵
<br>
<br>　　料峭东风，吹醉面、向人如旧。凝伫立、野禽声里，无言搔首。庭下梅花开尽也，春痕已到江边柳。待人间、事了觅清欢，身先朽。菟裘计，何时有。林下约，床头酒。怕流年不觉，鬓边还透。往事不堪重记省，旧愁未断新愁又。把春光、分付少年场，从今后。
<br>
<br>
<br>　　满江红
<br>
<br>　　偶睹春事阑珊，谨用遁庵登鹳雀楼韵，以写所怀
<br>
<br>　　点检花枝，风雨外、雪堆琼矗。春去也、朱丝弦断，鸾胶难续。眼底光阴容可惜，旧游回首寻无迹。对青山、一饷倚枯藤，滩声急。人已老，身犹客。家在迩，归犹隔。纵语音如旧，形容非昔。芳草绵绵随意绿，平波渺渺伤心碧。到愁来、惟觉酒杯宽，人间窄。
<br>
<br>
<br>　　满江红
<br>
<br>　　遁庵兄以闵菊乐府见示，三复之余，倚歌和之
<br>
<br>　　谁把秋香，偏著意、植根姑射。尘土外、鲜鲜元有，可人容质。日久渐随芜共没，岁寒还与松同洁。傲新霜、还有两三枝，天应惜。巾自漉，醅微白。人已老，欢犹昔。爱此花不负，渊明清节。醉里不知人世换，悠然独倚西风立。问一中、时复慰穷途，何如泣。
<br>
<br>
<br>　　大江东去
<br>
<br>　　寄卫生袭之
<br>
<br>　　干戈蛮触，问渠争直有，几何而已。毕竟颠狂成底事，谩把良心戕毁。生穴藜床，磨穿铁砚，自有人知己。摩挲面目，不应长为人泚。过眼一线浮华，辱随荣后，身外那须此。便恁归来嗟已晚，荒尽故园桃李。秋菊堪餐，春兰可采，免更烦邻里。孙郎如在，与群共枕流水。
<br>
<br>
<br>　　大江东去
<br>
<br>　　送杨国瑞西归
<br>
<br>　　西风汾浦，雁初飞，秋水渺茫无际。有底忙时来复去，泛若虚舟不系。篱菊将开，村醪初熟，且住为佳耳。笑言相答，个中吏隐无愧。岁月不贷闲人，君颜非少，我发白如此。好把金杯休去手，万事惟消沉醉。日转山腰，马嘶柳外，歌阕行人起。凭高西望，相思目断烟水。
<br>
<br>
<br>　　大江东去
<br>
<br>　　赠答杨彦衡
<br>
<br>　　暮年怀抱，对水光林影，欣然忘食。推手功名非我事，闲处聊为闲客。世故多虞，人生如寄，一榻容安息。鬓丝千丈，谁家机杼堪织。三径松菊犹存，诛茅剃秽，时借邻翁力。酒满芳尊山满眼，此意无今无昔。平地风波，东华尘土，不到幽人席。兴来独往，溪南还又溪北。
<br>
<br>
<br>　　木兰花慢
<br>
<br>　　元宵感旧
<br>
<br>　　金吾不禁夜，放箫鼓，恣游遨。被万里长风，一天星斗，吹堕层霄。御楼外、香暖处，看人间、平地起仙鳌。华烛红摇勒，瑞烟翠惹吟袍。老来怀抱转无聊。虚负可怜宵。遇美景良辰，诗情渐减，酒兴全消。思往事，今不见，对清尊、瘦损沈郎腰。惟有当时好月，照人依旧梅梢。
<br>
<br>
<br>　　满庭芳
<br>
<br>　　斋居有感，继遁庵兄韵
<br>
<br>　　鏖战文场，横挥笔阵，万言一策平边。青云稳步，逸气盖贤关。致主尧虞堂上，真儒事、直欲追前。回头错，闲中风味，一笑觉都还。百年都几日，何须抵死，著意其间。寻一丘一壑，此固无难。遁迹月萝深处，风吹梦、不到长安。浑无事，床头睡起，檐日己三竿。
<br>
<br>
<br>　　望月婆罗门引
<br>
<br>　　清明后，醉书於史氏之别墅
<br>
<br>　　东风袅袅，飞花一片点征衣。等闲耗损香霏。春去春来无迹，静里几人知。问沈郎何事，带减腰围。功名愿违。算此计、未应非。剩把闲愁殢酒，幽兴裁诗。溪山好在，怅眼中、渺渺故人稀。回首处、清泪如丝。
<br>
<br>
<br>　　望月婆罗门引
<br>
<br>　　繁华梦断，吹花风起却添衣。满庭红雨霏霏。独倚绳床微叹，此意竟谁知。怅西园转眼，翠幕成围。事无长违。觉四十九年非。便好忙开蒋径，细和陶诗。风流已置，抚遗编、三叹赏音稀。人不觉、弦断朱丝。
<br>
<br>
<br>　　望月婆罗门引
<br>
<br>　　翼日，封生仲坚见和，因复用韵以答
<br>
<br>　　小窗睡起，晓寒特地怯春衣。篝炉坐拥残霏。滚滚愁来何处，独有两眉知。倩一尊聊尔，为解重围。赏心莫违。桃李事、转头非。几曲升平旧谱，数首新诗。花开正好，算一番、风雨未应稀。舒醉袖、惹住游丝。
<br>
<br>
<br>　　望月婆罗门引
<br>
<br>　　晨起，与仲坚偶坐，少焉雨作，其声洒洒然，绝似文场下笔时。因借前韵，戏成一篇
<br>
<br>　　蹉跎岁晚，床头铁砚已生衣。破窗雨送轻霏。暗里随风入夜，花上早先知。听一时下笔，鏖战文围。天心不违。更问甚、是和非。便着春衫换酒，醉墨题诗。逢场作戏，觉赏心、乐事未全稀。还自叹、虫吐余丝。
<br>
<br>
<br>　　望月婆罗门引
<br>
<br>　　仲坚复见和，文势亹亹，殊觉逼人，可谓不负忍穷矣。而其言若有所感，因取旧韵述己意以答之。虽知荒於辞章，犹贤於无所用心也
<br>
<br>　　长安倦客，不堪重整旧朝衣。天香尚带余霏。盖世虚名何用，政尔畏人知。爱青山屋上，面面屏围。十朋弗违。好事外、卜皆非。办取残年香火，暇日歌诗。东涂西抹，笑颠狂、如我向来稀。休看镜、鬓发成丝。
<br>
<br>
<br>　　江城子
<br>
<br>　　季春五日，有感而作，歌以自适
<br>
<br>　　百年光景霎时间。镜中看。鬓成斑。历遍人间，万事不如闲。断送余生消底物，兰可佩，菊堪餐。功名场上税征鞍。退时难。处时安。生怕红尘，一点污儒冠。便恁归来嗟已晚，那更待，买青山。
<br>
<br>
<br>　　江城子
<br>
<br>　　阶前流水玉鸣渠。爱吾庐。惬幽居。屋上青山，山鸟喜相呼。少日功名空自许，今老矣，欲何如。闲来活计未全疏。月边渔。雨边锄。花底风来，吹乱读残书。谁唤九原摩诘起，凭画作，倦游图。
<br>
<br>
<br>　　江城子
<br>
<br>　　幽怀追和遁庵兄韵
<br>
<br>　　昔年兄弟共弹冠。转头看。各苍颜。千古功名，都待似东山。慷慨一杯风露下，追往事，叙幽欢。晨霞翠柏尚堪餐。养余闲。未全悭。十丈冰花，况有藕如舡。醉里忽乘鸾鹤去，尘土外，两癯仙。
<br>
<br>
<br>　　江城子
<br>
<br>　　东园牡丹盛开，二三子邀余饮花下，酒酣即席赋之
<br>
<br>　　水南名品几时栽。映池台。待谁开。应为诗人，著意巧安排。调护正须宫样锦，遮丽日，障飞埃。晓风吹绽瑞云堆。怨春回。要诗催。醉墨淋漓，随手洒琼瑰。归去不妨簪一朵，人也道，看花来。
<br>
<br>
<br>　　行香子
<br>
<br>　　书舍偶成
<br>
<br>　　自叹劳生。枉了经营。到而今、一事无成。不如闻早，觅个归程。向渭川渔，东市卜，富春耕。眼底浮荣。身外虚名。尽输他、时辈峥嵘。得偷闲处，且适闲情。有坐忘篇，传灯录，洗心经。
<br>
<br>
<br>　　月上海棠
<br>
<br>　　次遁庵兄继玉清韵
<br>
<br>　　酒杯何似浮名好。一入枯肠泰山小。唤省梦中身，鶗鴂数声春晓。昂头处，几点青山木杪。人生得计鱼游沼。视过眼光阴、向来少。须卜一枝安，笑月底、惊鸟三绕。无穷事，毕竟何时是了。
<br>
<br>
<br>　　月上海棠
<br>
<br>　　重九之会彦衡赋词侑觞，尊兄遁庵公与坐客往复赓歌，至於再三，语意益妙，殆不容后来者措手。彦衡坚请余继其后，勉为赋之
<br>
<br>　　黄花未入渊明手。日搅空肠几回九。山色绕吾庐，犹是当年明秀。忘言处，此意何曾在酒。等闲莫把良辰负。恨不见不生旧亲友。三径久荒凉，东篱下、落英谁嗅。伤时泪，不觉沾襟渍袖。
<br>
<br>
<br>　　月上海棠
<br>
<br>　　老来还我扶犁手。想豪气十分已无九。都把济时心，分付与、一时英秀。还自笑，潦倒犹堪殢酒。从前枉被虚名负。何似尊前圣贤友。纤手斫金虀，一嚼不妨时嗅。颓然醉，卧印苍苔半袖。
<br>
<br>
<br>　　月上海棠
<br>
<br>　　冬至后一日，独居无悰，复用前韵
<br>
<br>　　光阴输与闲人手。屈指穷冬又初九。风雪拥柴门，竹外一枝梅秀。醅瓮熟，似笑渊明止酒。溪山旧约吾无负。便结无情岁寒友。民味尽醇醲，掩鼻向伊慵嗅。蓬茅底，有手何妨且袖。
<br>
<br>
<br>　　月上海棠
<br>
<br>　　诗社诸君复相属和，又不免步韵献笑
<br>
<br>　　秋风鹤发双龟手。不如意事十常九。蓬籊映闲阶，嗟丛菊汝奚为秀。衡门掩，问字无人载酒。永惟道德初心负。向上将求古人友。三叹抱遗编，蔼余馥残膏谁嗅。趣时样，竟衒羔裘豹袖。
<br>
<br>
<br>　　鹧鸪天
<br>
<br>　　重九日用遁庵兄韵
<br>
<br>　　那得工夫上酒楼。谁能皮里更阳秋。但教闲事心头少，免致清霜镜里稠。休咄咄，尽悠悠。佳时来往亦风流。百年光景无多子，请向尊前听解愁。
<br>
<br>
<br>　　鹧鸪天
<br>
<br>　　手段惭非五凤楼。题诗把菊负清秋。黄柑旋拆金苞嫩，白酒新篘玉液稠。身外事，付悠悠。牛山何必涕空流。不如且进杯中物，一酌能消万古愁。
<br>
<br>
<br>　　鹧鸪天
<br>
<br>　　豪气消磨百尺楼。忧来一日抵三秋。故人落落晨星少，新冢累累塞草稠。思往事，去悠悠。夕阳回首忽西流。叶声偏入愁人耳，声本无心人自愁。
<br>
<br>
<br>　　鹧鸪天
<br>
<br>　　上巳日陪遁庵兄游青阳峡
<br>
<br>　　虢虢春江走怒雷。翠岩千丈立崔嵬。山英似与游人约，尽放浮云一夕开。倾绿酒，坐苍苔。大书岁月记曾来。直将酩酊酬佳节，挽住春光不放回。
<br>
<br>
<br>　　鹧鸪天
<br>
<br>　　不恤枯肠殷夜雷。一杯胸次失崔嵬。暂将平昔看书眼，移向溪山好处开。从健到，卧莓苔。明朝有酒更重来。百年光景无多子，烂醉溪头得几回。
<br>
<br>
<br>　　鹧鸪天
<br>
<br>　　冷卧空齐鼻吼雷。野禽呼我上崔嵬。幽怀毕竟凭谁写，笑口何妨对酒开。岩锁茑，径封苔。爱闲能有几人来。虚名盖世将安用，引断长绳唤不回。
<br>
<br>
<br>　　鹧鸪天
<br>
<br>　　三月寒潭未起雷。临流照影笑崔嵬。诗无好句颐难解，尊有芳醪手自开。山下石，水边苔。春风来似不曾来。酒阑偶趁飞花去，路断前溪笑却回。
<br>
<br>
<br>　　鹧鸪天
<br>
<br>　　再游青阳峡，奉和遁庵兄韵
<br>
<br>　　行彻南溪到北溪。山回转马合长围。花如有旧迎人笑，云自无心出岫飞。挥醉墨，带烟霏。婆娑醉舞拂青丝。昔时心赏今犹在，但恐风流异昔时。
<br>
<br>
<br>　　鹧鸪天
<br>
<br>　　瀑布岩前水满溪。青阳庙下四山围。歌残白雪云犹伫，舞落乌纱鸟忽飞。迷晚色，锁晴霏。野花如绮柳如丝。一尊不惜颓然醉，明日重来已后时。
<br>
<br>
<br>　　鹧鸪天
<br>
<br>　　立春后数日，盛寒不出，因赋鄙语，敬呈遁庵兄一笑
<br>
<br>　　摆脱浮名尽自闲。人间万事一蒲团。归田老去方知乐，行路今来始觉难。山雪盛，草堂宽。客床辗转若为安。甫能望得春消息，一夜东风特地寒。
<br>
<br>
<br>　　鹧鸪天
<br>
<br>　　谁伴闲人闲处闲。梅花枝上月团团。陶潜自爱吾房好，李白休歌蜀道难。林壑静，水云宽。十年无梦到长安。五更门外霜风恶，千尺青松傲岁寒。
<br>
<br>
<br>　　鹧鸪天
<br>
<br>　　那得茆斋一饷闲。地炉敲火试龙团。头从白后弹冠懒，脚自顽来应俗难。尘世窄，酒杯宽。百年转首一槐安。是非藏谷何时了，隐几西窗月色寒。
<br>
<br>
<br>　　鹧鸪天
<br>
<br>　　堂上幽人睡自闲。门前声利聚为团。花香恼梦寻无处，诗句撩人写复难。空自叹，倩谁宽。惊鸟三绕几时安。青山隔岸迎人笑，旧有盟言且莫寒。
<br>
<br>
<br>　　鹧鸪天
<br>
<br>　　上巳日，会饮卫袭之家园
<br>
<br>　　千古兰亭气象豪。当时座上尽英髦。林藏修竹依山静，花逐流觞信水漂。悲往事，乐今朝。虽无丝竹有风骚。回头一笑还尘迹，莫厌尊前醉洵醪。
<br>
<br>
<br>　　鹧鸪天
<br>
<br>　　殢酒偿春笑二豪。题诗品物愧时髦。心如幽鸟忘机静，身似虚舟到处漂。须富贵，是何朝。一杯聊慰楚人骚。逢花堪赏应须赏，座有佳宾尊有醪。
<br>
<br>
<br>　　鹧鸪天
<br>
<br>　　和答寻正道
<br>
<br>　　鹏翼翩翩去路遥。归来羞费楚词招。读书未免终投阁，沽酒何妨暂过桥。风与月，不须邀。时来闲处伴推敲。儿童也笑翁慵甚，睡起床头日已高。
<br>
<br>
<br>　　临江仙
<br>
<br>　　继遁庵兄韵
<br>
<br>　　十载龙门山下路，梦魂不到京华。此身著处便为家。穷通吾有命，不乐复何耶。万事尊前供一笑，浩然逸兴无涯。诗人休更咏丘麻。东风吹酒醒，冷眼看飞花。
<br>
<br>
<br>　　临江仙
<br>
<br>　　四十六年弹指过，苍颜换却春华。在家居士已忘家。谁人知此意，袖手向毗耶。世故驱人何日了，漂流不见津涯。软肠一钵有胡麻。纷纷身外事，渺渺眼中花。
<br>
<br>
<br>　　临江仙
<br>
<br>　　田间闲步偶成
<br>
<br>　　管领韶华成老丑，有情争似无情。芒鞋竹杖葛衣轻。悠悠身外事，寂寂水边行。眼底光阴犹是梦，何须身后虚名。仰天一笑绝冠缨。东风归路稳，十里暮山青。
<br>
<br>
<br>　　临江仙
<br>
<br>　　李山人寿
<br>
<br>　　浊酒一卮歌一曲，大家留住秋光。片云轻护晓来霜。殷勤篱下菊，满意为君香。四海干戈犹未定，此身底处安藏。醉中闻说有真乡。便从今日数，三万六千场。
<br>
<br>
<br>　　临江仙
<br>
<br>　　暮秋感兴
<br>
<br>　　浊酒一杯歌一曲，世间万事悠悠。闲来乘兴一登楼。西风吹叶脱，尽见四山秋。自古兴亡天不管，屈原枉葬江流。寸心禁得许多愁。莞然成独笑，白鹭起沧洲。
<br>
<br>
<br>　　临江仙
<br>
<br>　　转眼荣枯惊一梦，百年光景悠悠。浮生扰扰笑何楼。试看双鬓上，衰飒不禁秋。古往今来多少事，一时分付东流。五更枕上调清愁。笛声何处起，明月蓼花洲。
<br>
<br>
<br>　　临江仙
<br>
<br>　　走遍人间无一事，十年归梦悠悠。行藏休更倚危楼。乱山明月晓，沧海冷云秋。诗酒功名殊不恶，个中未减风流。西风吹散两眉愁。一声长啸罢，烟雨暗汀洲。
<br>
<br>
<br>　　临江仙
<br>
<br>　　自笑荒才非世用，功名都付悠悠。断肠怕上夕阳楼。萧萧枫叶下，漠漠苇花秋。日月未知忙底事，东生又复西流。古人不见使人愁。秋兰无处采，流水满芳洲。
<br>
<br>
<br>　　蓦山溪
<br>
<br>　　卫生袭之寿
<br>
<br>　　杏花半吐，花底香风度。杨柳袅金丝，拂晴波垂垂万缕。东君着意，付与有情人，山下路，水边村，总是堪行处。春光几许。不用忙归去。呼取曲生来，把闲愁、一时分付。大都是醉，三万六千场，遇有酒，且高歌，留取青春住。
<br>
<br>
<br>　　蝶恋花
<br>
<br>　　卫生袭之生朝，遁庵兄作歌词以寿之。余独无言，袭之执卮酒坚请不已，勉用兄韵以答其意
<br>
<br>　　点检东园花发未。蝶绕芳丛，馥馥香浮蕊。买酒酬春君有地。不妨日涉聊成趣。身世虚舟元不系。浮利浮名，是甚闲情味。花下一杯方得意。人间万事宜姑置。
<br>
<br>
<br>　　蝶恋花
<br>
<br>　　明日，卫生见和，复次韵
<br>
<br>　　燕子归来寒食未。脉脉桃花，微露胭脂蕊。回想旧游歌舞地。狂诗颠酒当时趣。白日长绳谁可系。老去情怀，事事都无味。倦鸟知还非有意。忙时宜用闲时置。
<br>
<br>
<br>　　浪淘沙
<br>
<br>　　惜花
<br>
<br>　　好个杏花时。只怕寒欺。东君无意惜芳蕤。雨横风狂都不管，尽被禁持。瘦损一分肌。着甚医治。一天春恨没寻思。怎得丁宁双燕子，说与教知。
<br>
<br>
<br>　　朝中措
<br>
<br>　　偶出见墙头杏花，喜而赋之
<br>
<br>　　无言脉脉怨春迟。一种可怜枝。最是难忘情处，墙梢微露些儿。十分细看，风流却在，一半开时。政要东风抬举，莫教吹破胭脂。
<br>
<br>
<br>　　南乡子
<br>
<br>　　卫弟行之寿
<br>
<br>　　兰玉卫诸郎。我见白眉子最良。说似向人人不会，何妨。静里谁知竹有香。岁月没商量。暗地催人两鬓霜。三万六千须实数，休忙。才是东风第一场。
<br>
<br>
<br>　　南乡子
<br>
<br>　　薛宝臣生朝俱用薛氏实事
<br>
<br>　　郡姓记君先。鸟鹊翔飞瑞自闲。闻在儿时人已惮，他年。又作河东一凤传。佳政讼分缣。看赋春游第几篇。蹑屩谁为门下客，休叹。欲换先生苜蓿盘。
<br>
<br>
<br>　　木兰花
<br>
<br>　　重阳前几日，篱下始见菊放数花，嗅香挼蕊，慨然有感而作，以贻山中二三字
<br>
<br>　　人生行乐须闻早。休惜一尊花下倒。无情岁月不相饶，转首吴霜纷莫扫。佳时苦恨欢悰少。镜里衰颜难再好。试将离恨说渠侬，天若有情天亦老。
<br>
<br>
<br>　　木兰花
<br>
<br>　　不才自合收身早。一座青山成潦倒。蒙头赢得日高眠，落叶满庭慵不扫。杀人四海知多少。留住头皮贫亦好。年年种菊待花开，不道看花人渐老。
<br>
<br>
<br>　　木兰花
<br>
<br>　　莼鲈江上秋风早。四海狂澜惊既倒。明知不是入时人，闭户十年成却扫。故人落落晨星少。红叶黄花依旧好。登临信美自无情，坐觉风光容易老。
<br>
<br>
<br>　　木兰花
<br>
<br>　　醉中昨夜归来早。应怕苍苔瞋健倒。一尊斗健莫蹉跎，过眼光阴如电扫。破除万事心头少。酒自於人情味好。醒时还醉醉还醒，赖得此乡容此老。
<br>
<br>
<br>　　清平乐
<br>
<br>　　薛子余弄璋
<br>
<br>　　东君调度。错怨春迟暮。一叶兰芽今始露。香满君家庭户。抱看玉骨亭亭。精神秋水分明。自是人间英物，不须更试啼声。
<br>
<br>
<br>　　清平乐
<br>
<br>　　送张君美经历之任安西幕
<br>
<br>　　鸡声戒晓。催上长安道。宾幕雍容年正妙。人物风流温峤。政成海泳江涵，门兰剩有余闲。公事不妨行乐，春风韦杜城南。
<br>
<br>
<br>　　诉衷情
<br>
<br>　　史仲恭寿
<br>
<br>　　芹溪清浅舞涟漪。坠钓锦鳞肥。黄花一尊芳酒，万事觉俱非。留晚景，惜香霏。醉时归。最关情处，迎门稚子，一笑牵衣。
<br>
<br>
<br>　　水调歌头
<br>
<br>　　山中偶成，用遁庵兄韵
<br>
<br>　　人生等行旅，能费几春秋。元龙谩矜豪气，百尺卧高楼。昨日青青双鬓，今日星星满镜，转首岁华流。归去便归去，何处觅菟裘。一枝筇，一壶酒，寄真游。姑山玉立千仞，直下看神州。欲语幽情谁可，赖有白鸥知我。尘世尽悠悠。一笑对妻子，出处不须筹。
<br>
<br>　　以上强村丛书本菊轩乐府，兹以景元刊本二妙集校显祖遁庵君与从祖菊轩君才名道业推重一世，值金季乱亡，辟地龙门山中。遁庵君既没，菊轩君徙晋宁北郭，闭门读书余四十年优游。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
