<HTML>
<HEAD>
<TITLE>金元词 卷034 王哲（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷034 王哲（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷034 王哲（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6483"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷034 王哲（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷034 王哲（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【王哲：词作679首】
<br>
<br>　　黄莺儿
<br>
<br>　　堪嗟浮世如何度。酒色缠绵财气。沈埋人人，都缘四般留住。因上上起荣华，节节生迷误。总夸伶俐惺惺，各斗机关，皆结贪妒。今古。几个便回头，肯与神为主。任众猿马，每每调和，无由得知宗祖。唯转转入枯崖，越越投深土。大限直待临头，难免三涂苦。
<br>
<br>
<br>　　黄莺儿
<br>
<br>　　心中真性修行主，锻炼金丹津液。交流浇淋，无根有苗琼树。常灌溉润瑶枝，密叶黄莺语。莹灵声韵明眸，正觑婴儿，兑方骑虎。堪诉。姹女跨青龙，四个同归去。本元初得，静里还辉。回光使胎仙舞。应出上现昆仑，得复蓬莱处。我不妄想云霞，鸾鹤天然与。
<br>
<br>
<br>　　花心动
<br>
<br>　　紧心猿，悟光阴、尘凡百年遄速。下手顿修，元本真灵，此日要除骸屋。居家坑堑先须跳，将身已、便令孤宿。静无触。气财色酒，一齐隳逐。俗景般般绝欲。要舍尽爷娘，共妻骨肉。自在逍遥，落魄清闲，认取里头金玉。琼英瑶蕊花心动，放香味、满空馥郁。异光簇。祥辉结成九曲。
<br>
<br>
<br>　　玉堂春
<br>
<br>　　得得修行，有令捷径走。子午俱无，何须卯酉。只用两珍，於余堪厮守。铅汞从教结作球。恁则成丹，般般尽总透。摆正真风，名传不朽。搜出元初，那个为的友。到此方知是彻头。
<br>
<br>
<br>　　玉堂春
<br>
<br>　　锁门
<br>
<br>　　玉性金真，人人皆可化。玉液金丹，频频迎迓。玉兔金鸟，光光相次亚。照玉栏干种玉芽。琼蕊金茎，长长生不谢。玉女金童，常常看舍。玉锁金匙，门门开癖下。赏玉堂春对玉花。
<br>
<br>
<br>　　玉堂春
<br>
<br>　　有个王风，时时频睡卧。无梦无眠，无灾无祸。白虎青龙，自然交媾过。水火相逢上下和。这个因缘，元来真打坐。试问诸公，应还会么。似我修持，交君得功课。不在劳形苦已多。
<br>
<br>
<br>　　蓦山溪
<br>
<br>　　赠文登县骆守清
<br>
<br>　　守清守净。各各开明性。两两做修持，你个个、心头修省。虚虚实实，里面取炎凉，寻自在，觅逍遥，渐渐归禅定。教言教令。一一须当听。急急上高坡，便稳稳、寻他捷径。玄玄妙妙，子细认天衢，行得正，立来端，步步莲花并。
<br>
<br>
<br>　　蓦山溪
<br>
<br>　　於公索神龟词
<br>
<br>　　洪波浩浪，澄湛源流遂。此处隐神龟，敢吸尽、西江大水。任眠任睡，喘息几曾闻，能服气，会吞霞，自在长游戏。异光殊彩。迸出真祥瑞。火焰正炎炎，便走在、当中取利。任烧任烙，旋旋聚清凉，能曳尾，会摇头，独上白莲蕊。
<br>
<br>
<br>　　蓦山溪
<br>
<br>　　叹驴儿
<br>
<br>　　驴驴模样，丑恶形容最。长耳嘴偏大，更四只、脚儿轻快。肌肤粗偻，佗处不能留，挨车买，更驮骑，拽遍家家硙。任鞭任打，肉烂皮毛坏。问你为何因，缘个甚、於斯受罪。忽然垂泪，下语向余言，为前□，忒跷蹊，欠负欺瞒债。
<br>
<br>
<br>　　换骨骰
<br>
<br>　　叹脱祸不改过
<br>
<br>　　昨遇饥年，为甚累增劝教。怎奈向、人人忒＊。越贪心，生狠妒，百端奸巧。计较。骋风流卖俏，也兀底。忽尔临头，却被阎王来到。问罪过、讳无谈矫。当时间，令小鬼，将业镜前照。失尿。和骨骸软了。也兀底。
<br>
<br>
<br>　　换骨骰
<br>
<br>　　幼慕清闲，长年间、便登道岸。上高坡细搜修炼。遇明师，授秘诀，分开片叚。堪赞。真性灵灿灿。也兀底。功行双全，占逍遥、出尘看玩。睹长天、化成仙观。向云中，有一个，青童来叫唤。风汉。凡骨骰换换。也兀底。
<br>
<br>
<br>　　换骨骰
<br>
<br>　　叹贪婪
<br>
<br>　　叹彼人生，百岁七旬已罕。皆不悟、光阴似箭。每日家，只造恶，何曾作善。难劝。酒色财气恋。也兀底。福谢身危，忽尔年龄限满。差小鬼、便来追唤。当时间，领拽到，阎王前面。憨汉。和骨骰软软。也兀底。
<br>
<br>
<br>　　换骨骰
<br>
<br>　　赠道友王十四郎
<br>
<br>　　一斩红崖，按阔狭、方能及丈。横染架、细如秆杖。在中间，谁做下，柴窝圆样。被拉浪。里面把龟儿放。也兀底。拟欲前行，恐失脚、怎生敢向。退后来、全无抵当。谩摇头。空摆尾，万般惆怅。转悒怏。和壳儿软胀。也兀底。
<br>
<br>
<br>　　水云游
<br>
<br>　　原误作黄莺儿，据分梨十化集改
<br>
<br>　　思算思算。四假凡躯，干甚厮玩。元来是、走骨行尸，更夸张体段。明灵慧性真灿烂。这骨骸须换。害风子、不藉人身，与神仙结伴。
<br>
<br>　　此首又见分梨十化集卷上
<br>
<br>
<br>　　水云游
<br>
<br>　　且住且住。十月小春，当宜锁户。一百日、炼就重阳，也并无作做。浑身要显唯真素。挂灵明纸布。信任他、走玉飞金，自恬然不顾。
<br>
<br>　　此首又见分梨十化集卷上
<br>
<br>
<br>　　水云游
<br>
<br>　　韩公索叹世
<br>
<br>　　且听且听。汨汨尘劳，如何得醒。女男是、玉杻金枷，把身躯缚定。百年韶景风灯影。怎留他光莹。早悟斯、疾速修行，永完全性命。
<br>
<br>
<br>　　水云游
<br>
<br>　　玉性玉性。玉锁紧严，金关牢钉。玉房深、百日清清，玉辉光一并。玉匙开阐通仙迳。玉门中传令。玉童来、便许全真，玉皇宣已定。
<br>
<br>　　此首又见分梨十化集卷上
<br>
<br>
<br>　　玉女摇仙佩
<br>
<br>　　终南一遇，醴邑相逢，两次凡心蒙涤。便话修持，重谈调摄，莫使暗魔偷适。养气全神寂。禀逍遥自在，闲闲游历。览清净、常行穴迪。应用刀圭、节要开劈。三田会明灵，结作般般，光辉是勣。先向天涯海畔，访友寻朋，得个知音成閴。直待恁时，将相同步，处处嬉嬉寻觅。暗里瞯瞯檄。觑你为作，如何锋镝。会举箭、张弓对敌。百邪千魅，战回纯皙。无愁慼。方堪教可传端的。
<br>
<br>
<br>　　御街行
<br>
<br>　　玉芝一味通贤圣。这药治、真灵性。虚空臼内稳铺排，金刚杵、捣成精莹。摩诃般若蜜多和，炼熟后、搓为铤。大悲千手丸来正。太阳火、烹炮定。堪宜使用黄芽，八琼水、共煎清净。从兹服了得长生。便永永、成功行。
<br>
<br>
<br>　　烛影摇红
<br>
<br>　　烛影摇红，暗垂珠泪如言语。无情本不起斯因，转使余频悟。劝汝何须忧虑。已当日、终南遭遇。拂开眸目，剔正心神，东临琼路。占真闲，水云游历成霞步。天涯海畔是前期，此处堪停住。等候明明师父。阐玄纱、长生门户。彩霞光里，现出蓬莱，相随归去。
<br>
<br>
<br>　　八声甘州
<br>
<br>　　处清凉界，迥然间、别开一家风。得闲闲闲里，真甜美味，甘露应同。洗涤三焦六腑，五藏尽玲珑。流转无凝滞，颠倒皆通。白气充肠盈满，助起初本有，唯要深穷。待时时分朗，来往识西东。恁方知、惺惺容貌，这般形状出高穹。圆成显、放光明照，永住晴空。
<br>
<br>
<br>　　红芍药
<br>
<br>　　这王哲知明，见菊花坚操。便将重阳子为号。正好相倚靠。每常却要，缀作诗词，笔无停、自然来到。心香起、印出仙经，便实通颠倒。便实通颠倒。早得得良因，速推推深奥。玄玄妙妙任穷考。又更餐芝草。白气致使，上下盈盈，金丹结、炼成珍宝。恁时节、永处长生，住十洲三岛。住十洲三岛。
<br>
<br>
<br>　　留客住
<br>
<br>　　但人做。限百年、七旬难与。夺名争利强恁，徒劳辛苦。金飞玉起催逼，老死还被，儿孙拖入土。余今省悟。舍攀缘爱念，一身无虑归去。云水长游，清闲得遇。识汞知铅，气满精牢神聚。金翁却期，黄婆匹配，能养婴儿姹女。刀圭足数。又蓬莱客至，上仙留住。
<br>
<br>
<br>　　酹江月
<br>
<br>　　正阳的祖，又纯阳师父，修持深奥。更有真尊唯是叔。海蟾同居三岛。弟子重阳，侍尊玄妙。手内擎芝草。归依至理，就中偏许通耗。至今自在逍遥，金丹传得，一点灵明好。皆出幽微俱助正，本有清虚颠倒。复住晴空，还居杳邈，此事成须到。将来去后，恁时公等知道。
<br>
<br>
<br>　　酹江月
<br>
<br>　　本初面目，禀三光精秀，分来团聚。得得成形唯自在，应占逍遥门户。一个灵明，因何堕落，扑入凡胎处。轮回贩骨，几时休歇停住。搜获虚幼身躯，荣华富贵，莫也非坚固。顿悟如如缘合后，深谢真师垂顾。秘訣亲传，依从做彻，达了凭遭遇。云朋霞友，并归蓬岛琼路。
<br>
<br>
<br>　　摸鱼儿
<br>
<br>　　叹骷髅、卧斯荒野。伶仃白骨潇洒。不知何处游荡子，难辨女男真假。抛弃也。是前世无修，只放猿儿傻。今生堕下，被风吹雨浥日晒，更遭无绪牧童打。余终待搜问因由，还有悲伤，那得谈话。口衔泥土沙满眼，堪向此中凋谢。长晓夜。算论秋冬年代，春和夏。四时取寡。人家小大早悟，便休夸俏聘风雅。
<br>
<br>
<br>　　戚氏
<br>
<br>　　冻云昌。出入缭邈遍舒张。直上玄凝，满空浓密，现嘉祥。六花妥瑶芳。轻飞缓舞姿飘扬。须臾渐渐俱缟，物物因迹尽均妆。选甚高下，那拘遥迥，一同不辨偏傍。更新鲜洁静，添素加彩，增至辉煌。唯睹晃瀁无方。应是瑞气，接引在中央。成佳致、自然盈尺，岁稔时康。显青苍。间点碧汉云归，片段日放晶阳。任溶任聚，正是流酥，独许仙客堪尝。淡味偏能好，浑如这、玉液与琼浆。细想虽无馥郁，便深宜、寂暗岁香。别生景趣盈盈，再腾妙妙，静里开真相。复作冰、为宝玲珑状。风剪剪、声韵珰珰。夜静来、转觉严凉。运星斗、皓月岂寻常。最相当处，明明莹彻，返照交光。
<br>
<br>
<br>　　抛球乐
<br>
<br>　　此来玄化尘世，搜获藏善。忽长天、嘉气瑞瑞，云浪滔滔，暂然敷遍。聚叆叆、浓结成雯，渐淅沥、文横飞霰。广布列列严凝，凛凛寒威，抛掷真堪羡。似玉英瑶萼，琼花璧屑，也知都被，风刀细剪。撒迥遥轻舞，任他颁形如铺练。最均平同色，宁辨上高下低深浅。正比贤圣慈悲，尽施救、普与行方便。奈晴空，开日曜，返照消残旧面。又还复故，元丑般般皆见。福薄分微重业，目迢遮了，重重现。劝汝懑急急，舍彼就斯，回头总愿，修持锻炼。功行两双全。诚远胜、六出时间显。么则好归十洲清选。
<br>
<br>　　其中疑有脱误
<br>
<br>
<br>　　沁园春
<br>
<br>　　自问从初，少年如何，每每所为。好细寻重想，当时做作，恐违天地，或昧神祇。及至如今，恁貌颜将耄，限尽临头著甚医。还知否，有圣贤三教，莫也堪随。閴中认这慈悲。更长爇名香寝见知。把净清灵密，耀明囗显，一齐速炼，下手修持。口印金科，心传玉诀，旧业除消诚未迟。搜前路，得归依玄妙，证道无疑。
<br>
<br>
<br>　　沁园春
<br>
<br>　　王哲惟名，自称知明，端正不羁。更复呼佳号重阳子，做真清真净，相从相随。每锐仙经，长烧心炷，水火功夫依次为。堪归一处，閴然雅致，有得无遗。偏宜用坎迎离。聚珍宝成丹转最奇。结玉花琼蕊，光莹透顶，碧虚空外，捧出灵芝。定作云朋，决成霞友，自在逍遥诗与词。盈盈处，引青鸾彩凤，谨礼吾师。
<br>
<br>
<br>　　玉蝴蝶
<br>
<br>　　捉住玉山赤凤，神舟同泛，激浪漂浮。便使鸟龟，开口显出嘉谟。吸洪涛、枯干北海，吐巨波、浇溉西湖。自舒敷。水纹花面，皆是金铺。光珠。盈盈照耀，恰如明月，晃晃方隅。普遍腾辉，尽成霞彩覆环纡。见圆珠。深深渐现，结宝丹、空处超踰。得琼途。大罗天上，永永惺苏。
<br>
<br>
<br>　　南乡子
<br>
<br>　　好纸造成鸢。占得风来便有缘。放出空中云外路，无边。休恋椿儿用线牵。端正莫教偏。仰面人人指点贤。从此逍遥真自在，如然。断却丝麻出世缠。
<br>
<br>
<br>　　永遇乐
<br>
<br>　　抽文契
<br>
<br>　　失笑王三，元当幼小，典了身体。直至如今，四十八上，方是寻归计。独担辛苦，为谁欢乐，决要捡抽文契。这工钱、不曾取过，从前并无绾系。锐然走出，没人拘管，欣许深要固蒂。水畔云边，风前月下，占得真嘉致。惺惺了了，玲珑清爽，复人烂银霞际。一团儿、红囗炎炎，就中妙细。
<br>
<br>
<br>　　永遇乐
<br>
<br>　　正好回头，堪当下手，搜寻密妙。此个圆成，无教沉溺，须是令分晓。火坑休认，凡笼莫入，两事锐然先跳。惺来后、赢取三光，时时顶戴长照。灵明一点，常随五彩，九转便通关要。透出昆仑，莹传清净，朗听金鸡叫。月华辉耀，星光盈满，此处玉花香袅。得玄玄、玄里真宗，这番了了。
<br>
<br>
<br>　　水龙吟
<br>
<br>　　若修仙子圆成，永真诚做他上士。明明了了，惺惺洒洒，搜寻妙旨。决烈回头，是自不肯，拖泥带水。便斩钉截铁，尘缘悉屏，无挂碍，做清泚。得长生久视。更盈盈、行功齐至。频频嘱付，一灵耀、金光早起。五彩同如此。相扶助入丹霄里。有青童接引，前来迎迓，执琼瑶蕊。
<br>
<br>
<br>　　川拨棹
<br>
<br>　　酆都路。定置个、凌迟所。便安排了，铁床镬汤，刀山剑树。造恶人有缘觑。造亚人有缘觑。鬼使勾名持黑簿。没推辞、与他去。早掉下这毙骸，不藉妻儿与女。地狱中长受苦。地狱中长受苦。
<br>
<br>
<br>　　川拨棹
<br>
<br>　　蓬莱路。显自在，逍遥所。现长生景，琼花玉叶，金枝宝树。作善人得观觑。作善人得观觑。童子青衣掌仙簿。行功成、上升去。结就一粒金丹，深谢婴儿姹女。永不遭三界苦。永不遭三界苦。
<br>
<br>
<br>　　调笑令
<br>
<br>　　调笑。说玄妙。姹女婴儿舞跳。青龙白虎摇交叫。赤凤乌龟蟠绕。蓦然鼎汞召。性命从兹了了。
<br>
<br>
<br>　　调笑令
<br>
<br>　　山峭。日光照。碧汉盈盈圆月耀。森罗万象长围罩。一道清风袅袅。真灵空外天皇诏。住在蓬莱关要。
<br>
<br>
<br>　　昼夜乐
<br>
<br>　　便把户门安锁钥。内中更蕴奇略。安炉灶、锻炼金精，养元神、修完丹药。一粒圆成光灼灼。虚空外、往来盘礴。五彩总扶持。也无施无作。冥冥杳杳非投托。占盈盈、赴盟约。蓬莱路、永结前期，定长春、瑶英琼萼。等接清凉光遍烁。放馨香、自然雯作。里面礼明师，现真欢真乐。
<br>
<br>
<br>　　昼夜乐
<br>
<br>　　锺公云，镜能照他人，不能照自
<br>
<br>　　百炼青铜圆又小。平平正吐灵耀。向人前、相对相观，别辨容颜分晓。好丑＊妍并老少。尘凡一齐勘校。彼此假中来，怎生通内貌。别有辉辉亲密要。焕心镜、主玄妙。偏能会、显古腾今，又能鉴、从前虚矫。艳艳光辉宜自効。把当初、性珠返照。里面得全真，永明明了了。
<br>
<br>
<br>　　瑶台月
<br>
<br>　　违终南山
<br>
<br>　　攜云放肆投闲路，清风明月长载。回光返照，莹彻澄波青黛。仿佛里、远望嘉山，静至收归宁海。前生约，今生在。遇明了，便明对。相爱。熙然景致，颐然聚会。这个密妙堪赛。内外须、常常顶戴。香烟起盘袅，尽成雯盖。每从依、仙伴同游，定处看、霞轩神凭三曜。通三昧，论交友交泰。无碍。灵明一点，逍遥自在。
<br>
<br>　　其中疑有脱误。
<br>
<br>
<br>　　瑶台月
<br>
<br>　　修行便要寻捷径。心中长是清净。搜摧妙理，认取元初瞻听。四象内、只用澄鲜，湛湛源流端正。探深奥，观遥迥。戴三曜，依三圣。功并。仍兼行满，俱凭悟省。玉润金锐光莹。吐彩艳、重重永定。灵明现圆相，一团红映。何虚空、冥香腾辉，在物外、悠悠能整。从来性。本来命。归云路，出山顶。堪庆。蓬莱岛，遣青谨请。
<br>
<br>　　其中疑有脱误
<br>
<br>
<br>　　满庭芳
<br>
<br>　　刘公问贵贱
<br>
<br>　　今世丰华，此生贫窘，算来总是前缘。荣枯好丑，无党亦无偏。只在灵明布种，唯招召、善恶相传。花开谢，开为福地，谢是祸心田。英贤。如速省，时臻命至，减势藏权。若能还使尽，却复如然。好把根源取正，休著染、也莫孜煎。推真妙，不论贵贱，便是大罗天。
<br>
<br>
<br>　　满庭芳
<br>
<br>　　刘公索贤
<br>
<br>　　智慧皆全，痴顽总至，两般自是殊方。一能明哲，一个性迷荒。尽是灵中分定，各分别、此理昭彰。还知否，上人九窍，下没膏盲。彷徨。思这事，暗中积行，便得贤良。稍胡为做作，愚戆来匡。奉劝诸公速悟，行平等、永永清凉。真诚显，唯邀本有，前路趁仙乡。
<br>
<br>
<br>　　满庭芳
<br>
<br>　　於京兆府学正来彦中处觅墨
<br>
<br>　　毛颖归余，楮生从我，陶泓三事奇瑰。陈玄不止，尚未得相陪。日夜搜神定思，在何处、多隐文才。谁堪访，高明上士，唯有彦中来。浑材。如见慧，便教磨出，云浪恢恢。书灵任宝篆，救苦消灾。愿使家家奉道，人人悟、总免轮回。成功行，前程路稳，同去宴蓬莱。
<br>
<br>
<br>　　满庭芳
<br>
<br>　　未欲脱家
<br>
<br>　　未欲修持，先通吉善，在家作福堪当。晨参夜礼，长是爇名香。渐渐财疏色减，看分寸、营养爷娘。擒猿马，古来一句，柔弱胜刚强。从长。凡百事，先人后己，勤认炎凉。与六亲和睦，朋友圆方。宗祖灵祠祭飨，频行孝、以序思量。逢佳节，欢欣访饮，齐唱满庭芳。
<br>
<br>
<br>　　满庭芳
<br>
<br>　　欲脱家
<br>
<br>　　既欲修行，终全閴谧，出离尘俗相当。莫凭外坐，朝暮起心香。须是损妻舍事，违乡土、趖却儿娘。常归一，民安国富，战胜又兵强。长长。潇洒做，搜寻玄妙，认取清凉。又凭空渺邈，大道无方。只在圆光自照，明来后、堪用衡量。重阳子，迎霜金菊，独许满庭芳。
<br>
<br>
<br>　　满庭芳
<br>
<br>　　修行
<br>
<br>　　阴尽阳纯，命停性住，先须汞识铅知。白坚黑固，土马木牛随。卯酉常从子午，申庚聚、用坎迎离。刀圭至，震龙兑虎，赤风斗乌龟。堪宜。真水火，癸丁炉灶，丹结何疑。漱琼浆玉液，神水华池。滋润灵芽瑞雪，日鸡叫、月兔推移。金翁喜，黄婆立便，养姹女婴儿。
<br>
<br>
<br>　　满庭芳
<br>
<br>　　文登张公邵公要起玉花社
<br>
<br>　　王哲身留，玉花社举，此因都为张侯。迤而邵氏，庵舍不能修。后悔人人猛悟，兔儿起、抛甚砖球。还知否，断弦无续，覆水定难收。休休。各处分，我虽眷恋，诚没回头。愿诸公心内，念忆同流。别意离悰已动，金莲子、光满西州。当归去，□文胜景，不复再重游。
<br>
<br>
<br>　　西江月
<br>
<br>　　养甲争如养性，修身争似修心。从来作做到如今。每日劳劳图甚。她把幽微搜索，便将玄理思寻。交君稍悟水中金。不肯荒郊做恁。
<br>
<br>
<br>　　忆王孙
<br>
<br>　　人云口是祸之门。我道舌为祸本根。不语无言没讨论。度朝昏。便是安闲保命存。
<br>
<br>
<br>　　苏幕遮
<br>
<br>　　少烦人，稀赴会。我自无恩，莫把他人怪。廉俭温良身自在。莫追陪，免得常躭债。有钱时，人见爱。及至无钱，亲也全疏待。且见世情如此态。察尽人心，暗想除非外。
<br>
<br>
<br>　　金鸡叫警刘公
<br>
<br>　　占得虚空呈俊俏。玄中玄，妙中绝妙。自然五彩通灵照。一颗明珠，万道霞光罩。净净清清，泠泠晓晓。昏昏默默，冥冥窈窈。森罗万象辉辉耀。月里蟾鸣，日里金鸡叫。
<br>
<br>
<br>　　桃园忆故人
<br>
<br>　　琉璃枝上琼花皓。蓓蕾间成玛瑙。乌玉叶儿偏好。四件谁能讨。静中认得真家宝。艳彩诚非草草。唯有个人知道。共得归蓬岛。
<br>
<br>　　重阳全真集卷之三
<br>
<br>
<br>　　南乡子
<br>
<br>　　物物要休休。打破般般是彻头。认得本来真面目，修修。一个灵芽稳稳求。火里好行舟。焰里白莲素脸幽。馥郁风前通远迥，悠悠。透过青霄得自由。
<br>
<br>
<br>　　南乡子
<br>
<br>　　诫人礼拜
<br>
<br>　　堪叹这顽夫。空恁区区用力粗。五体相逢投地面，休遇。尚自劳劳礼假躯。在道本虚无。玄里藏玄妙不敷。内有元光人不识，唯吾。日日观瞻自吸呼。
<br>
<br>
<br>　　南乡子
<br>
<br>　　物物不追求。摆手行来事事休。返照回观亲面目，无忧。自在逍遥岂有愁。乘此大神舟。玉棹琼槔渡正流。剔出急波俱绝尽，机谋。超上十洲三岛游。
<br>
<br>
<br>　　南乡子
<br>
<br>　　於公索幻化
<br>
<br>　　幻化色身绕。电脚余光水面泡。忽有忽无遄速甚，如飚。过隙白驹旋旋飘。何不悟虚嚣。早早回头养玉苗。苗上金丹光泼泼。彰昭。透过云衢入碧霄。
<br>
<br>
<br>　　南乡子
<br>
<br>　　邵公索要下手修行
<br>
<br>　　我命不由天。熟耨三田守妙玄。甘雨泽深先布种，金钱。遍地黄芽最色鲜。养就玉花莲。叶叶分明永永坚。琼蕊被风吹撒动，香传。一道灵光任自然。
<br>
<br>
<br>　　南乡子
<br>
<br>　　风琴
<br>
<br>　　妙手喜新成。十六条弦别有名。挂在宫中云外路，风迎。便许能招自己声。不入俗人聆。占得仙音讲道经。唯我傍边全善听。叮咛。携尔蓬莱在玉庭。
<br>
<br>
<br>　　小重山
<br>
<br>　　喻牛子
<br>
<br>　　堪叹犊儿不唤牛。性如湍水急，碧波流。只知甘乳做膏油。长随母，摆尾囗摇头。渐渐骋无休。奔驰山谷路，入溪沟。未从缰绊恣因由。贪香草。怎晓虎狼忧。
<br>
<br>
<br>　　小重山
<br>
<br>　　堪叹环中这只牛。龙门角子稳，骋风流。身如泼墨润如油。贪斗壮，牵拽不回头。苦苦几时休。力筋都使尽，卧犁沟。被人嫌恶没来由。闲水草，难免一刀忧。
<br>
<br>
<br>　　刮鼓社
<br>
<br>　　刮鼓社，这刮鼓本是仙家乐。见个灵童，於中傻俏，自然能做作。长长把玉绳辉霍。金花一朵头边烁。便按定五方跳跃。早展起踏云脚。
<br>
<br>
<br>　　刮鼓社
<br>
<br>　　会戏谑。正洽真欢乐。显现玲珑，玎珰了了。遍体缨络。遂引下、满空鸾鹤。迎来接去同盘礴。共舞出、九光丹药。蓬莱路有期约。
<br>
<br>
<br>　　恨欢迟
<br>
<br>　　名哲排三本姓王。字知明、子号重阳。似菊花、如要清香。吐缓缓，等浓霜。学易年高便道装。遇渊明、语我嘉祥。指蓬莱、云路如归去，慢慢地休忙。
<br>
<br>
<br>　　山亭柳
<br>
<br>　　急急回头。得得因由。物物更不追求。见见分明把个，般般打破优游。净净自然莹彻，清清至是真修。妙妙中间通出入，玄玄里面细寻搜。了了达冥幽。稳稳拈银棹，惺惺驾、大法神舟。速速去超彼岸。灵灵现住瀛洲。
<br>
<br>
<br>　　武陵春
<br>
<br>　　天地唯尊人亦贵，日月与星临。道释儒经理最深。精气助神愔。四个三般都晓彻，丹结变成金。衮上明堂透玉岑。空外得知音。
<br>
<br>
<br>　　甘草子
<br>
<br>　　尘所不肯修行，个个贪欢聚。转转恋荣华，怎肯将心悟。直待阴公教来取。便急与相随去。早被儿孙送归土。金玉谁为主。
<br>
<br>
<br>　　迎仙客
<br>
<br>　　或曰，既是修行，因何齿落发白。答云，我今年五旬五，尚辛苦为收穫耳
<br>
<br>　　五旬五，过半百。诸公把我频搜索。眼如遮，耳如闻，口中齿豁，颏上髭须白。外容苍，内容黑。金花地上真粟麦。秆儿钐，穗儿摘。三车搬过，便是迎仙客。
<br>
<br>
<br>　　惜芳时
<br>
<br>　　诸公学，休胡别。且莫放、猿颠马劣。闲中认得玄机设。无言说、自然欢悦。净清便把虚空拽。待问你不生不灭。答言功行须交彻。有真师、分明来接。
<br>
<br>
<br>　　惜芳时
<br>
<br>　　甲经入火分明看。庚虎在、水中游玩。往来相送同为伴。自然是、两家拘管。善能调养成片段。里外更使成交换。空中有个青童唤。恁时节、一冲霄汉。
<br>
<br>
<br>　　点绛唇
<br>
<br>　　先生锁门及十旬。将启户，又以梨一枚，割做十分，与马钰夫妇二人食之。既启户了，唯钰舍家缘做弟子，至此耳，又以词赠之。
<br>
<br>　　十化分梨，我於前岁生机构。二人翁母。待教作拿云手。用破余心，笑破他人口。从今后。令伊依旧。且伴王风走。
<br>
<br>
<br>　　俊蛾儿
<br>
<br>　　劝吏人
<br>
<br>　　见个惺惺真脱洒，堪比大丈夫字儿。莫睎灯下俊蛾儿。坏了命儿。早早回头搜密妙，营养姹女婴儿。道袍换了皂衫儿。与太上做儿。
<br>
<br>　　做儿下，尚叠出做儿二字，疑衍
<br>
<br>
<br>　　南柯子
<br>
<br>　　白鹭江心立，乌龟水底钻。红鸡悲翠竹间攒。四件将来，锅内炼成丹。五味调和美，重楼信任餐。充盈六腑得宁康。养就真神，跳跃入仙坛。
<br>
<br>
<br>　　南柯子
<br>
<br>　　会叹风中烛，能嗟水上沤。一生一灭几时休。恰似轮回，来往业沦流。知有驴和马，非无骡与牛。等闲扑入怎抽头。幸得人身，急急做真修。
<br>
<br>
<br>　　夜游宫
<br>
<br>　　身向深出寄寄。步青峰、恣情如意。冷即草衣慵即睡。囗餐松，渴来后，饮绿水。养就神和气。自不寒不饥不寐。占得逍遥清净地。乐真闲，入红霞，翠雾里。
<br>
<br>
<br>　　江神子
<br>
<br>　　虚中空外认盈盈。喜前程。看分明。占得真坚，慧照助新声。五座门开通出入，任来回，好游行。高峰□上便纵横。结云棚。势峥嵘。滚出灵光，一点似朱樱。彩色般般笼罩定，处清凉，永长生。
<br>
<br>
<br>　　贺圣朝
<br>
<br>　　修行须是身衣布。受寂寥餐素。道心不与众心同，绝忧愁思虑。内中认取金乌聚。并开明玉兔，赤鸾抱住黑龟精，这些儿谁悟。
<br>
<br>
<br>　　长思仙
<br>
<br>　　邹公问识心见性
<br>
<br>　　莫哦吟。莫追寻。这个玄机奥最深。如何识本心。好钤擒。好登临。明月孤轮照玉岑。方知水里金。
<br>
<br>
<br>　　苏幕遮
<br>
<br>　　滕奇放龟
<br>
<br>　　此神龟，深谢放。厚德深恩，杳杳冥冥广。毛宝当时还岸赏。答报於公，别有明明相。戏金莲，通揖让。千载遐龄，就寿增嘉况。返顾精神添莹朗。一气烦公，送到云霞上。
<br>
<br>
<br>　　苏幕遮
<br>
<br>　　秦渡坟院主僧觅
<br>
<br>　　善看经，能礼忏。金面胭脂，正好频频蘸。转转殷红红不淡。色里全真，真里成清湛。仗铅刀，擎汞錾。劈暗凿昏，迸出银霞艳。万道霞光攒一点。般若波罗，得得无增减。
<br>
<br>
<br>　　苏幕遮
<br>
<br>　　莫端身，休打坐。摆髓摇筋，嘘咽稠粘唾。外用修持无应和。赢得劳神，枉了空摧挫。要行行，如卧卧。只把心头，一点须猜破。返照回光亲看过。五色霞光，覆焘珠明颗。
<br>
<br>
<br>　　苏幕遮
<br>
<br>　　王台峰，三耀刹。八识俱明，四象灵光匝。罗汉回头看菩萨。佛果圆成，这里无言答。证虚无，腾可恰。清净全扶，澄湛尤相洽。休衮神珠分等甲。彩色传辉，再现黄金塔。
<br>
<br>
<br>　　苏幕遮
<br>
<br>　　寄与谭哥唐哥
<br>
<br>　　训人人，休碌碌。□□搜寻，密妙长修福。慧慧明灯参性烛。谨谨营躯，食食牟平禄。拜风风，为叔叔。两两侄贤，莫恋余相逐。切切依从新格曲。了了唐琳，达达真谭玉。
<br>
<br>
<br>　　苏幕遮
<br>
<br>　　赠京兆药市街赵公
<br>
<br>　　赵公邀，吃水饭。颗颗珍珠，料料灵芝蔓。食就圆明生园苑。开阐琼花，不作凡躯楦。合三光，分四宪。壮起精神，宝鼎童儿健。五色霞光同一建。此则充盈，得得平生愿。
<br>
<br>
<br>　　苏幕遮
<br>
<br>　　劝化醴泉人
<br>
<br>　　醴泉人，都作善。急急光阴，似水还如箭。荣贵虚劳休自羡。四假凡躯，恰似蚕身缘。各缚缠，夸做茧。裹了真灵，真待锅儿煎。这个王三行方便。不信之时，不见害风面。
<br>
<br>
<br>　　苏幕遮
<br>
<br>　　劝化诸弟子
<br>
<br>　　兄弟懑，安脚手。擘破微尘，跳出三山口。月出东方日入酉。焜耀明星，三个相随走。气传清，神运秀。两脉通和，真行真功就。冲上晴空光猛透。方显无为，始见归无漏。
<br>
<br>
<br>　　苏幕遮
<br>
<br>　　赠京兆王小六郎
<br>
<br>　　这仁人，忒伶俐。问我修行，便出非常意。怎奈时间家事累。更有一般，妻子应难弃。劝明公，休出离。日爇名香，谨把三光贵。万事心怀方便起。岁举时臻，也到云霞里。
<br>
<br>
<br>　　苏幕遮
<br>
<br>　　劝修行
<br>
<br>　　莫行功，休打坐。如要修持，先把心猿锁。黑气收归无漏破。慢慢升腾，保养灵真么。姹娘嬉，婴子卧。搬上中田，总向明堂过。折得白莲花一朵。携去虚空，放出珍珠颗。
<br>
<br>
<br>　　苏幕遮
<br>
<br>　　劝同流
<br>
<br>　　教门人，听我告。清弟稠津，吃了成虚耗。五谷滓余难化造。恰是隈＊，惹甚闲烦恼。会修行，知颠倒。别有一般，滋味天然好。神水华池通正道。灌溉丹田，指日归蓬岛。
<br>
<br>
<br>　　苏幕遮
<br>
<br>　　赠打车
<br>
<br>　　木无情，生有作。都被良工，妙手成躯壳。黑犊黄犍惟挽索。牵入红尘，难免轮回脚。静中忙，闲里做。怎得逍遥，自在真欢乐。直待白朱来跳跃。一朵莲花。万道霞光烁。
<br>
<br>
<br>　　苏幕遮
<br>
<br>　　劝世
<br>
<br>　　叹人身，如草露。却被晨晖，晞转还归土。百载光阴难得住。只恋尘寰，甘受辛中苦。告诸公，听我语。跳出凡笼，好觅长生路。早早回头仍返顾。七宝山头，作个云霞侣。
<br>
<br>
<br>　　望蓬莱
<br>
<br>　　烧了庵作，果有二弟子自宁海来，复修盖住
<br>
<br>　　重阳子，物物不追求。云水闲游真得得，茅庵烧了事休休。别有好归头。存基址，决有后人修。便做玲珑真决烈，怎生学得我风流。先已赴瀛洲。
<br>
<br>
<br>　　望蓬莱
<br>
<br>　　醴泉觅钱
<br>
<br>　　醴泉好，偏爱养贫儿。为破殚虚华□业，余从捉住傻猿儿。无女又无儿。街两面，愿助小钱儿。同共买成金麦饭，三时喂饱铁牛儿。耕种老婴儿。
<br>
<br>
<br>　　望蓬莱
<br>
<br>　　真大道，能结坎和离。认取五行不到处，须知父母未生时。此理勿难知。须速省，下手便修持。上有三光常照耀，中包二秉气莫分离。采得玉灵芝。
<br>
<br>
<br>　　望蓬莱
<br>
<br>　　修炼者，须要觅前程。窈窈冥冥除我相，昏昏默默绝人情。真里正中贞。方晓悟，闲至净中清。物物般般都打破，头头脚脚便分明。圆曜自然成。
<br>
<br>
<br>　　望蓬莱
<br>
<br>　　修炼事，子细好铺陈。外做四肢安乐法，内观五脏倒颠因。便是得全真。坚守定，营壳要申申。二气合和开本性，三田搬运助灵神。只此唤仙人。
<br>
<br>
<br>　　望蓬莱
<br>
<br>　　真大药，要见甚昭然。二气包囊三叠妙，双关封锁九重玄。自晓岂相传。古仙颂，两句最精研。凡骨渡河诚用筏，圣功到岸不须船。越越害风颠。
<br>
<br>
<br>　　望蓬莱
<br>
<br>　　猿马住，性命自然知。一粒刀圭开四象，两般枪法杀三尸。神水溉华池。公看取，便是坎和离。土马赶回金虎子，铁牛耕出玉龙儿。方见遇明师。
<br>
<br>
<br>　　望蓬莱
<br>
<br>　　真锻炼，驱惑去迷昏。踏碎月明通正路，劈开风景入玄门。方显道家尊。无把捉，一点出昆仑。复住空中超造化。得归物外越乾坤。那论若亡存。
<br>
<br>
<br>　　望蓬莱
<br>
<br>　　重阳子，饮水得良因。洗涤尘劳澄净至，灌浇根本甲芽伸。滋养气精神。恬淡好，甘露味投真。滴滴润开三教理，涓涓传透四时春。流转一清新。
<br>
<br>
<br>　　望蓬莱
<br>
<br>　　能下手，便晓这元元。为甚得通三一法，都缘悟彻五千言。立起本根源。重著脚，跳入水晶盘。唤出那人人不识，至今有自自扬掀。越越害风虔。
<br>
<br>
<br>　　望蓬莱
<br>
<br>　　回首处，便要识希夷。锻炼须将情来尽，修行紧与世相违。勘破是归依。蟾玉走，认取个金飞。交位东西通地髓，冲和上下合天机。方得妙中微。
<br>
<br>
<br>　　望蓬莱
<br>
<br>　　修炼者，四事倒颠论。地水火风应化去，色声香味怎生存。方是显良因。全得得，窈默与冥昏。慧性来回清净路，真灵出入妙玄门。空外九光浑。
<br>
<br>
<br>　　望蓬莱
<br>
<br>　　真大道，滋味不相饶。明月光中腾莹莹，清风飚上出么么。从此见芝苗。无狭阔，又岂有迢辽。圆现圆成成自在，一能一得得逍遥。方显见彰昭。
<br>
<br>
<br>　　莺啼序
<br>
<br>　　莺啼序时绕红树。应当做主。骋嘤嘤、莹莹声音，弄晴调舌秤羽。潜身在、朱林茂处。愈绵变百般言语。喜新铅、新汞俱齐，叫归宗祖。唤觉呼惺，顿晓本元初，天然规矩。定分他、甲乙庚辛，九宫八卦门户。驱四象、通推七返，用千朝、炼成文武。这金丹，由此三年，渐令堪睹。婴儿跨虎。姹女骑龙，白云招翠雾。各各擎、钢刀慧剑，接刃交锋，隐密藏机，两家无惧。乌龟赤凤，前来降伏，和合罢战休兵戍。被灵童、结构同相聚。从兹慢慢，搜寻宝贝完全，要见便教知数。明珠万颗，吐出神光，倒颠笼罩住。迸一条、银霞袅袅，撞透清霄，晃耀晴空，偏开琼路。中间独现，真妙真玄，星冠月帔端严具。把双眸、高举频回顾。观瞻了了清清，湛湛澄澄，害风得遇。
<br>
<br>
<br>　　啄木儿
<br>
<br>　　观浮世。为人贵。舍荣华、全神气。保养丹田绝滋味。便将来、免不讳。自谙自讳。修取长生计。自誓自誓。今朝说子细。且通边际。开灵慧。酒色财气一齐制。做深根、永固蒂。怎生得、虎龙交位。如何令、姹婴同睡。把尘劳事。俱捐弃。二道合和归本类。想玄玄、寻密秘。
<br>
<br>
<br>　　啄木儿
<br>
<br>　　自行自行。见性不用命。自惺自惺。黑飚先捉定。使倒颠并。唯堪咏。两脉来回皆吉庆。辨清清、与静静。乌龟儿、从兹警省。放眼耀、光明焕炳。恣水中游、涛间逞。望见赫曦山上景。转波恬、又浪静。
<br>
<br>
<br>　　啄木儿
<br>
<br>　　自住自住。离宫受坎户。自悟自悟。汞中建铅库。好频频顾。长相觑。上下冲和知去处。渐渐入、云霞路。赤凤儿、飞来振羽。饮尽乌江见水府。与神为主作宗祖。只把刀圭长安抚。方能教、子伴午。
<br>
<br>
<br>　　啄木儿
<br>
<br>　　自坐自坐。木上见真火。自哿自哿。从前没灾祸。雨东方妥。诚堪可。润叶滋枝成花朵。结团团、宝珠颗。翠雾腾空外遍锁。白露凝虚上负荷。换构交睡同舒他。性命方知无包裹。不由天、只由我。
<br>
<br>
<br>　　啄木儿
<br>
<br>　　自卧自卧。西方憩息么。自佐自佐。灵台聚真火。发庚辛课。相应和。物物拈来都打破。元来现此一个。跳出后、无小无大。敲着后、不刚不懦。便却如这音声那。响喨玎珰明堂过。遇玲珑、共庆贺。
<br>
<br>
<br>　　啄木儿
<br>
<br>　　自知自知。只此分明是。自此自此。得一并无四。在虚空里。撒金蕊。万道霞光通表里。复元初、见本始。要炼正，灵真范轨。更不用、木金火水。把良因垒。从心起。方寸清凉无忧喜。澄长生，并久视。重阳子。害风是。王哲名、知明字。说修行、旨没虚诡。啄木词、中开真理。向诸公、取知委。
<br>
<br>　　啄木儿共五首，第一首前多出数句似总序，第五首复多出数句似总结。以上重阳全集卷之四
<br>
<br>
<br>　　探春令
<br>
<br>　　锁庵门，化马钰
<br>
<br>　　要知端的，默默细想，须凭因果。至今喜悦，投归玄妙，便把门儿锁。惺惺了了真堪可。有自然香火。静中寂閴，分明一个，师父来看我。
<br>
<br>
<br>　　探春令
<br>
<br>　　美醪奇馔，信任恣饮，丰餐最好。醉经饱德，唯歌自舞，喜乐论道。频频拈弄灵芝草。使异香来到。云霞覆焘，鹤鸾前引，却赴蓬莱岛。
<br>
<br>
<br>　　月中仙
<br>
<br>　　自咏
<br>
<br>　　自问王三，你因缘害风，心下何处。怡颜独哂，为死生生死，最分明据。转令神性悟。更慵羡、我夸五裤。愈觉清凉地，皮毛无用，那更忆丝絮。浑身要显之时，这巾衫青白，总是麻布。葫芦贮药，又腋袋经文，拯救人苦。竹携常杖柱，侍自在、逍遥锺吕。道余归去路。烟霞侣。
<br>
<br>
<br>　　阮郎归
<br>
<br>　　蓦然撞着阮郎公。无何两目红。盈盈翳膜碍非通。如何见宝瞳。真妙药，便修崇。良医显行功。金篦一刮真缘空。三光本秀同。
<br>
<br>
<br>　　阮郎归
<br>
<br>　　咏纸衣
<br>
<br>　　蔡伦助造阮郎归。於身显纸衣。新鲜洁净世间稀。隔尘劳是非。琼表莹，玉光辉。霜风力转微。寒威战退达天机。白云自在飞。
<br>
<br>
<br>　　喜迁莺
<br>
<br>　　赠道友
<br>
<br>　　问公为善。这大道无言，如何回转。猛舍浮华，搜寻玄妙，闲里做成修炼。认取起初真性，捉住根源方便。本来面。看怎生模样，须令呈现。亲见。堪相恋。请向绛绡宫里，开琼宴。会上明明，霞辉万道，射透玉丝瑶霰。一粒宝珠昌莹，滚出光同飞电。彻中央，大罗天归去，永除迁变。
<br>
<br>
<br>　　归朝欢
<br>
<br>　　天地初分何处寄。父母无生名甚字。须将这个要分明，推穷此理宁论是。细细传不二。一能仍究从前自。往来频，不知迷迷。甚日得言赐。忽尔真灵前面至。认得元形欢喜示。惺惺觑著甚端严，辉辉返照通容易。见时唯密秘，妙玄微雅中深邃。出圆光，五般颜彩，复本总祥瑞。
<br>
<br>
<br>　　减字木兰花
<br>
<br>　　辞世
<br>
<br>　　凡躯四假。便做长年终不藉。水葬鱼收。教你人咱业骨骰。这回去也。一颗明珠无有价。正是真修。稳驾逍遥得岸舟。
<br>
<br>
<br>　　减字木兰花
<br>
<br>　　自咏
<br>
<br>　　小名十八。读至孝经章句匝。为庆清朝。爱向樽前舞六么。呼卢总会。六只骰儿三没赛。傻得唯新。刮鼓丛中第一人。
<br>
<br>
<br>　　减字木兰花
<br>
<br>　　七年风害。悟彻心经无罣碍。信任西东。南北休分上下同。龙华三会。默识逍遥观自在。要见真空。元始虚无是祖宗。
<br>
<br>
<br>　　减字木兰花
<br>
<br>　　时当五九。道用谪仙三盏酒。采仗风流。为示农耕击土牛。东君德厚。放尽山梅并岸柳。得得真修。一颗明珠出玉楼。
<br>
<br>
<br>　　减字木兰花
<br>
<br>　　青山绿水。自与今朝长是醉。绿水青山。得道之人本要闲。清风明月。占得逍遥无可说。明月清风。共是三人我便同。
<br>
<br>
<br>　　减字木兰花
<br>
<br>　　心低大小。细细搜寻玄里妙。大小心低。酉上为东卯作西。心高火出。走了三田饧与蜜。火出心高。转毂轮回又一遭。
<br>
<br>
<br>　　减字木兰花
<br>
<br>　　神清气爽。乐处清闲堪一唱。气爽神清。鼓出从来自己声。清神爽气。长就黄芽缘溉济。爽气清神。认得前程这个真。
<br>
<br>
<br>　　减字木兰花
<br>
<br>　　赠王家饮店
<br>
<br>　　凉淘要结。妙手轻团如握雪。要结凉淘。琼蕊纷纷入宝槽。挨刀细切。碗内银筯挑玉屑。细切挨刀。又分随余采碧桃。
<br>
<br>
<br>　　减字木兰花
<br>
<br>　　化破帛
<br>
<br>　　长居海畔。非帛衣身应不暖。海畔长居。漫燠凡躯性自如。於公愿管。转化多人为首赞。愿管公於。养就仙胎得展舒。
<br>
<br>
<br>　　浪淘沙
<br>
<br>　　唐秀才索春寒秋热词
<br>
<br>　　气色做交加。四序无差。上凝下出两相磨。暖律欺寒寒逼暖，易位难趖。恰似这浮华。人做生涯。得时温燠失来邪。贫富热寒应不定，浪里淘沙。
<br>
<br>
<br>　　浪淘沙
<br>
<br>　　和气欲超升。寒色沈凝。清凉内爽亦能腾。却被外炎相伏定。春冷秋蒸。阴照复阳登，阳喜阴增。人当衰处转夸能。天欲明而仍暂暗，祸福交承。
<br>
<br>
<br>　　浪淘沙
<br>
<br>　　叹虚飘飘
<br>
<br>　　石火相饶。电里光烧。百年恰似水中泡。一灭一生何太速，风烛时烧。公等在浮嚣。悟取虚韶。福油好把福灯挑。光焰长生明又朗，返照芝苗。
<br>
<br>
<br>　　浪淘沙
<br>
<br>　　人要悟黄芽，忽恋荣华。俗家出了做仙家。物物拈来都打破，藉甚婴娃。蓬岛现光华。翠雾红霞。长春园里看灵葩。覆焘清光仍自许，得得休夸。
<br>
<br>
<br>　　蓦山溪
<br>
<br>　　玉堂三老。唯识王三操。复许辨三台，更能润、三田倚靠。自然三耀，攒聚气精神，运三车，依三教，永没沈三道。须通三玉。方见三清好。真性照三峰，陡免了、三焦做造。休论三世，诸佛现前来，得三乘，游三昧，莹莹归三岛。
<br>
<br>
<br>　　蓦山溪
<br>
<br>　　修行学道，切莫凭婴姹。只是这些儿，把尘俗、般般不惹。自然萧索，寂寞与他依，餐残饭，著粗衣，饱暖休相舍。常从坦荡，守养身躯假。闲里得真闲，觉清凉、惺惺洒洒。暗中功行，直待两盈盈，灵明显，做逍遥，师父看来也。
<br>
<br>
<br>　　蓦山溪
<br>
<br>　　水中沤起，来往相随走。旋旋被风吹，便生灭、暂无还有。忽亡忽聚，遄速没人知，如浮世，不坚牢，名利难长久。诸公早悟，休要迷花酒。养聚气和神，更认取、三光灵秀。朝昏调摄，保护结金丹，添真莹，放明光，永得逍遥寿。
<br>
<br>
<br>　　蓦山溪
<br>
<br>　　赠刘歌会剃头面
<br>
<br>　　公能刀镊。将彼姿颜接，刮削与提撏，甚停当、心洽意惬。如描似画，眉秀鬓须齐，添嫩貌，减衰容，又更增言捷。内灵和协。无质无腮颊。妙手有何述，敢把此、分明拈捻。若还会得，慧剑便磨砻，呈白刃，显青钢，剃出圆成晔。
<br>
<br>
<br>　　燕归梁
<br>
<br>　　这个修行理最深。水里淘金。见天清净处、细搜寻。唯风月、是知音。绵绵永永无令歇，如捞得、称嘉吟。一从携去上高岑。方能显、道人心。
<br>
<br>
<br>　　挂金灯
<br>
<br>　　刘蒋庵
<br>
<br>　　好池亭，华丽於中莹。善修外景。装成内景。这两事、谁能省。谨按黄庭缉整。表里通贤圣。水心炎炎，火焰猛劲。溉炼出真清净。
<br>
<br>
<br>　　金蕉叶
<br>
<br>　　扑入尘凡世俗。这思牢、更兼爱狱。被玉杻金枷紧束。受无穷不足。百岁光阴迅速。更朝磨夜磨催促。早离了家缘孤宿。结神仙眷属。
<br>
<br>
<br>　　祝英台
<br>
<br>　　咏骷髅
<br>
<br>　　无事闲行郊野过。见棺函板破。里头白白一骷髅。独潇洒愁愁。为甚因缘当路卧。往来人诽谤，在生昧昧了真修。这回却休休。
<br>
<br>
<br>　　定风波
<br>
<br>　　赠马钰
<br>
<br>　　万万人中这个人。忽然自悟说良因。恰似白莲花一朵，尖新。泥沙脱了出迷津。邀住清明开嫩脸，朗竅明月作毗邻。住向空中腾馥郁，灵真。此回占得四时春。
<br>
<br>
<br>　　浣溪沙
<br>
<br>　　原无调名，兹据律补
<br>
<br>　　空里追声枉了贤。水中捉月事同然。隔靴抓痒越孜煎。纽石作弦何日抚，钻木待火几时然。恰如撅地觅寻天。
<br>
<br>
<br>　　浣溪沙
<br>
<br>　　耕熟晶阳一段田。九还七返五光全。清清净净显新鲜。物外闲人云外客。虚中真性洞中仙。晴空来往步金莲。
<br>
<br>
<br>　　浣溪沙
<br>
<br>　　浮世都怜假合身。劝人认取里头人。本来面目好相亲。返照回光知去处，逍遥自在乐天真。锐然颖脱出嚣尘。
<br>
<br>
<br>　　江梅引
<br>
<br>　　宁海范明叔邀饭，览月桂花
<br>
<br>　　凌晨静至乐倍，倚阑隈。睹奇材。正是蟾宫。馀影世间来。遂得晴空甘露力，润根荄，发修条，伟又瑰。能绽粉苞加红艳，按周天，四序开。蕊撒黄金腾馥郁，道眼堪猜。岂许□姿，陆地混尘埃。呼取好风同引去，上瑶台，复灵根，月里栽。
<br>
<br>
<br>　　金鸡叫
<br>
<br>　　宁海军结金莲社
<br>
<br>　　社结金莲都不晓。金盘献、七珠明了。金陵河里知多少。要现金光，须得金匙搅。牵过般密妙。金风内，好香笼罩。金枝玉叶同成俏。唤出金翁，便做金鸡叫。
<br>
<br>
<br>　　金鸡叫
<br>
<br>　　警刘公
<br>
<br>　　识得希夷方见妙。自然是、无烦无恼。妻男孙女长缭绕。爱狱恩山，把身躯紧缚抓。苦要玲珑於已俏。把慧刀、快磨频挑。万斤铁索都碎了。奉报刘公，省悟我金鸡叫。
<br>
<br>
<br>　　感皇恩
<br>
<br>　　丁亥年十月初一日，先生要化马钰，故锁百日，欲令钰见家风而肯从
<br>
<br>　　百日锁庵门。擒颠缚傻。闲闲澄中，静养真假。个人叹问，直恁如斯潇洒。我咱知得也。诚清雅。别有一般，分明好画。频频擎出暂悬挂。那满要看，万斛珍珠酬价。恁时传说下。些儿话。
<br>
<br>
<br>　　瑞鹧鸪
<br>
<br>　　长春景致等长年。不夜乡中永不眠。自在从容除我想，逍遥来往有谁权。唯知物外浑无物，独看天中别有天。五彩霞光长作伴，金花围绕大罗天。
<br>
<br>
<br>　　瑞鹧鸪
<br>
<br>　　修行莫炼外容红。只要当中起赤心。从此能生木上火，自然养就水中金。瑶芳宝树同相守，玉叶琼枝共厮侵。休去他方寻伴侣，个中真个是知音。
<br>
<br>
<br>　　瑞鹧鸪
<br>
<br>　　修行孰是炼金丹。炼就方知两事全。七返不容开四户，九还应是转三田。气神交结为珍宝，灵性分明作大仙。今日却归元本路，自然清静永恬然。
<br>
<br>
<br>　　惜黄花
<br>
<br>　　昨朝酒醉，被人缚肘。桥儿上、扑到一场漏逗。任叫没人扶，妻儿总不救。猛省也、我咱自咒。儿也空垂柳。女空花秀。我家妻、假作一枝花狗。我谨切隄防，恐怕著一口。这王三、难为闲走。
<br>
<br>
<br>　　豆叶黄（北曲）
<br>
<br>　　奉报英贤，早些出路。卜灵景，清凉恬淡好住。开阐长生那门户。便下手修持，真功真行，真性昭著。姹女骑龙，婴儿跨虎。把珠玉琼瑶，颠倒换取。正是逍遥自在处。结一粒明珠，金丹金镜，金耀攒聚。
<br>
<br>
<br>　　圣葫芦（北曲）
<br>
<br>　　这一葫芦儿有神灵。会会做惺惺。占得逍遥真自在，头边口里，长是诵仙经。把善因缘，却腹中盛。净净转清清。玉杖挑将何处去，紧随师父，云水是前程。
<br>
<br>
<br>　　憨郭郎（北曲）
<br>
<br>　　或问难免憎爱心
<br>
<br>　　深憎憎愈甚，深爱爱尤多。两般都在意，看如何。他欢如自喜，他病似身疴。心中成一体，各消磨。
<br>
<br>
<br>　　郭郎儿慢
<br>
<br>　　日放银霞，甘雨滴成珠露。昭清风、气神同助。便致令、相守镇相随，更宝种三田，九转灵丹聚。碧虚前，遍生玉芝金树。绽瑶花、满空无数。烂熳开、琼蕊吐馨香。正馥郁当中，一点光明住。
<br>
<br>
<br>　　郭郎儿慢
<br>
<br>　　自在逍遥，清静恣闲行走。拄灵杖、慢垂宽袖。任彩霞、缭绕紧相随，更远远香风，翠雾同来诱。忽昂头，蓦观莹景添秀。见青衣、半空召手。便唤余、休更别追寻，指白云深处，这里神仙有。
<br>
<br>
<br>　　受恩深
<br>
<br>　　性乱因醪误。精枯缘色妒。眼神伤败，被财役住。鼻浊如何，只为气使馨清去。浮世人难悟。殢四事相牵，沦落苦处。达士怡然殊不顾。上净真心，於下元阳坚固。左养取青龙，右边白虎。咆哮做。都总来攒聚。便成结金丹，大罗归去。
<br>
<br>
<br>　　折丹桂
<br>
<br>　　气财色酒相调引。迷惑人争忍。因斯染患请郎中，鬼使言，你且尽。不须把脉休频诊，死病今番准。这回须去没推辞，复勾追交贴紧。
<br>
<br>
<br>　　折丹桂
<br>
<br>　　进来阴府心寒懔。对判官详审。高呼鬼使急拿拿，不凌迟，更待甚。镬汤浴过铁床寝。铜汗频频饮。哀声祷告且饶些，后番儿，不敢恁。
<br>
<br>
<br>　　木兰花慢
<br>
<br>　　论修行锻炼，只元是这些儿。也勿取、翁婆姹女，婴子相随。休言木龙金虎，更何须、黑赤坎和离。奉报诸公入道，莫令形苦神疲。堪宜。正好搜寻时。坦荡准希夷。放落魄清闲，任云任水，真静真慈。灵然养成内宝，聚玄机、密妙不难知。开阐当中一点，莹然明照无为。
<br>
<br>
<br>　　河传令
<br>
<br>　　知县董德夫小
<br>
<br>　　德夫知县。坐上将余便。索河传令。堂下落花，你咱分明亲见。稍知空，这攀缘，都不恋。争如修取来生善。早悟光阴，急急同飞箭。足爱前亲，好心长行方便。若回头，随我访，神仙面。
<br>
<br>
<br>　　虞美人
<br>
<br>　　先生尝云，余尝从甘河携酒一瓢，欲归庵。道逢一先生，明云害风，肯与我酒吃否。余与之，先生一饮而尽。却令余以瓢取河水，余取得水，授与先生，先生复授余，令余饮，余饮之，乃仙酎也
<br>
<br>　　害风饮水知多少。因此通玄妙。白麻衲袄布青巾。好模好样，真个好精神。不须镜子前来照。事事心头了。梦中识破梦中身。便是逍遥、达彼岸头人。
<br>
<br>
<br>　　虞美人
<br>
<br>　　战公索修行
<br>
<br>　　安炉烧出清凉景。捉住风飚影。轻中盈满得逍遥。自然心月，空外显彰昭。当初元约惺尤省。天诏应邀请。仙音一派莹声招。此时还许，返本上丹霄。
<br>
<br>
<br>　　恣逍遥
<br>
<br>　　若要修行，须搜子细。把金关、玉门牢闭。上下冲和，位交溉济。得来后、惺惺又同猜谈。衮入虚空，却投根蒂。毫毛在、烂银霞际。玉色新鲜，真灵莹腻。分明彻、净清閴然细细。
<br>
<br>
<br>　　恣逍遥
<br>
<br>　　摆脱浊醪，凭传清水。这滋味、香甜真美。过得重楼，全无滓秽。五门开、浇淋就中忒锐。七宝滋荣，三田溉济。十分用、刀圭和秘。结作真晶，明明殊丽。山峰上、风月共邀出世。
<br>
<br>
<br>　　临江仙
<br>
<br>　　每日行持都不是，今朝顿觉舒宽。□和交媾聚成团。婴儿投姹女，虎绕与龙蟠。四象同房搓玉线，一穿透过金丹。自然光艳出泥丸。有言言不尽，无说说非难。
<br>
<br>
<br>　　临江仙
<br>
<br>　　大葫芦，先生出，常背此以贮酒也。
<br>
<br>　　每向街头来往走，谁人识此葫芦。长盛美酒岂须沽。时时真畅饮，日日不曾无。自是一身唯了事，相随肯暂离余。杖头挑起趁江湖。一船风月好，千古水云舒。
<br>
<br>
<br>　　系云腰
<br>
<br>　　自咏
<br>
<br>　　终南山顶重阳子，真自在。最逍遥。清风明工为伴，响灵呶，空外愈，韵偏饶。蓬莱稳路频频往，只能访，古王乔。丹霞翠雾常攒簇，弄轻飚。系云腰。上青霄。
<br>
<br>
<br>　　迎仙客
<br>
<br>　　做修持，须搜索。真清真静真心获。这边青，那边白。一头乌色，上面殷红赫。共同居，琉璃宅。琼苞琼蕊琼花折。玉童歌，金童拍。皇天选中，山正是仙客。
<br>
<br>
<br>　　迎仙客
<br>
<br>　　这曲破，先入破。迎仙客处休言破。勘得破，识得破。看看把我，肚皮都憋破。会做么，是恁么。奈何子午贪眠么。说甚么，道甚么。自家暗里，独自行持么。
<br>
<br>
<br>　　迎仙客
<br>
<br>　　这害风，心已破。咄了是非常持课。也无灾，亦无祸。不求不觅，不肯做墨大。大仙唱，真人和。全真堂里无烟火。无忧子，共三个。顿觉清凉，自在逍遥坐。
<br>
<br>　　重阳全真集卷之五
<br>
<br>
<br>　　满庭芳
<br>
<br>　　问修行，家住坐，金木水相当。中起火，五事并施张。许神仙全气爽，都是、绝尽嵩荒。原正，传妙用，雨液味堪尝。浆。频做作，通琼路，显现嘉祥。金丹、真耀莹，彩辉光。兀腾腾渺邈，游处、声韵琅琅。辰见，人得得，出自满庭芳。
<br>
<br>
<br>　　满庭芳
<br>
<br>　　与战公望字复拆王字
<br>
<br>　　论修行，翁唤住，人须要开张。推密妙，玄里细消详。默真功永固，淳厚，实行堪当。中宝，花馥郁，上下似银霜。望哲觑，中一点，便是明光。谁会、白黑青，赤兼黄。脉俱通九转，搬运、透出昆罔。头看，前琼蕊，合此满庭芳。
<br>
<br>
<br>　　满庭芳
<br>
<br>　　京兆辛吉甫见枰棋者，遂书此
<br>
<br>　　斗枰棋，心万转，情注意完＊。神搜思，彼此巧生奸。道铺机关，争如会、自己双关。留住，人这著，默断破痴顽。颜。好看前。敲打闹，里清闲。从庚、虎哮吼，在高山。道分明不识，白黑、知守交颁。前胜，中仙桂，谁与我跻攀。
<br>
<br>
<br>　　满庭芳
<br>
<br>　　邵公杨公为家缘拘击告词
<br>
<br>　　论饥寒，公来问，中怎奈爷娘。牵儿绊，妻室恼愁肠。卦分明有说，田正、震地清凉。南看，前一点，何不趁时详。琅。序至，金木水，火放炎光。然见真景，本有舒张。睹红霞出入，开后、慧刃挥钢。花绽，系接引，永永满庭芳。
<br>
<br>
<br>　　满庭芳
<br>
<br>　　赠毋希扬
<br>
<br>　　话虚无，中莲出，人得遇希扬。高胜我，事事总辉光。兀腾腾自在，风动、与道相当。藏宝，花开后，空里撒真香。傍。银浪淼，逢烟焰，暑气成霜。青芽金叶，片片清凉。兆城南岭立，字得、天外铺张。生忆，怀词曲，须唱满庭芳。
<br>
<br>
<br>　　满庭芳
<br>
<br>　　留别京兆
<br>
<br>　　劝韩公，归东路，人子细消详。谈教我，须要写词章。地慈尊几旦，轮显、圆相明光。谁得，心无碍，古庆好施张。长。真善做，心灵点，常使玎珰。声敲振动，响尽琅琅。友须凭行果，花绽、金蕊馨香。鸟朗，蟾现处，正照满庭芳。
<br>
<br>
<br>　　满庭芳
<br>
<br>　　黄邑于公乞修行
<br>
<br>　　论修行，翁甚喜，津堪作琼浆。清火赫，颠倒吉还昌。显金乌甚朗。中现、玉兔精详。谈正，处暑气变成霜。当。内宝，珍珠璧，一一收藏。尤良善善，性烛施张。现灵明愈耀，中土、本有真光。冥点，烟散尽，堪庆满庭芳。
<br>
<br>　　七首满庭芳藏头字句不一，疑有误
<br>
<br>
<br>　　蓦山溪
<br>
<br>　　猿捉整，是修真格。各得其门，长闲，便归阳陌。年光景，悟此得清凉，兆有，中仙，下贫人忆。蒙书诲，日频搜索。意上来闻，边声，怎生掩间，前朦事，别是一家风，尸没，和松，敢溪山蓦。
<br>
<br>
<br>　　喜迁莺
<br>
<br>　　门开悟。此去难为，双眸回顾。得云輧，怡然稳驾，飚外乐声堪睹。他旧朋霞友，舞袖前来谈吐。中素。知余唯有，慈悲公据。主。风做里，不能重步。离上已清凉，圆明返照，出自家园圃。吉瑞祥嘉庆，今也宿於何处。诚露。非遥欣指，朝元观所。
<br>
<br>
<br>　　瑞鹧鸪
<br>
<br>　　黄麦秀变随秋。内烧身日日忧。被儿孙长与便，遭妻女每添愁。中戚戚多般恪。内孜孜少得休。弃金花如觉悟，今专劝早回头。
<br>
<br>
<br>　　临江仙
<br>
<br>　　此殷勤求一诀，传清静奇瑰。惊神骇目自残摧。公入药镜，照道眸开。外邪魔都尽剿，能治病禳灾。红水绿一声雷。田田内宝，印到蓬莱。
<br>
<br>
<br>　　临江仙
<br>
<br>　　发牒
<br>
<br>　　外庭中呈玉翰，衣列行齐分。圭己许奏新文。词同转，把信章焚。焰起时云雨至，神递送无纷。系接引达夫君。传回语，道圣知闻。
<br>
<br>
<br>　　临江仙
<br>
<br>　　白简书金诀箓，他名姓亡魂。惊神骇各思存。蒙追荐，你受生门。户别开玄妙，做人同和天尊。光一点永无昏。辉月照，水出昆仑。
<br>
<br>
<br>　　定风波
<br>
<br>　　里闲人户外闲。方游历白云间。射日临光景媚，瞯前明朗见昆山。得怡然诸争略，中珍宝好跻攀。里金花开馥馥，馨透过玉门关。
<br>
<br>
<br>　　如梦令
<br>
<br>　　赠僧子哲
<br>
<br>　　口中校祖叶。德茶香点爇。灭与烟消，似圭峰秘诀。切言，切利天中子哲。
<br>
<br>
<br>　　永遇乐
<br>
<br>　　与登州安闲散人二首
<br>
<br>　　位妆变，乡取瑞，性分朗。满心中，端布政，理尤清爽。凡五马，他辅弼，性感恩舒畅。身处、安闲散神，搜寻道家珍藏。因好讨，光明射，里真丹有况。户长烧，门频溉，得堪依仗。生须要，男交会，下且休貌状。时间、方面了了，待为宰相。
<br>
<br>
<br>　　永遇乐
<br>
<br>　　子来观，人观趣，笔词做。友琅琅，朋密密，每遥瞻觑。空耸现，琼楼景，兆妙玄同所。门开、风月清明，四序长春堪度。宜纵酒，时卯上，醉还醒复悟。逸怀摅，消情减，喜讴吟处。诚致祷，延彭祖，助本元坚固。今有、真乐神仙，到斯永遇。
<br>
<br>
<br>　　永遇乐
<br>
<br>　　邹公索
<br>
<br>　　得呈钢，花吐瑞，药香烂。炼清泉，浇红焰，尽财俱削。圭一粒，精麦髓，变俗容消却。山头、游玩四时，长春酒频斟酌。同卯共，方澄静，看婴为姹作。喜调和，传津液，夜光明错。年有幸，分豆旭，转结成灵药。长生、久视蓬岛，遇遭永乐。
<br>
<br>
<br>　　永遇乐
<br>
<br>　　郭法师求
<br>
<br>　　绿烟红，丝不断，斧通圣。制先依，非莫管，法心头整。行真箓，地名姓，死自教分定。端财、金宝於身，一一不须受领。公精莹，花开阐，甲洁严修省。下灵符。来有则，剑惺中惺。辰月日，头顶戴，象转迁仙迳。游处。天然欢乐，遇遭永永。
<br>
<br>
<br>　　卜算子
<br>
<br>　　黄庭经上得
<br>
<br>　　子知公莹，在鄽中聘。意猿心不肯收，论荣华命。齿存真性，处清中静。向虚无境内寻，步蓬莱景。
<br>
<br>
<br>　　卜算子
<br>
<br>　　前后各带喝马一声
<br>
<br>　　算词中话。上甘津洒。养灵烟火养莲。意马。爰俱齐舍。内丹无价。在山边挂。有屯蒙玉线缝。野马。月同安（下缺）
<br>
<br>　　此下原有缺字
<br>
<br>
<br>　　卜算子
<br>
<br>　　坑休显貌。脉婴儿，餧饲长令饱。定真元诚傻俏。似清风，明月玄中妙。如麑若豹。勺归期，见地谁堪＊。吐桃花香杳袅。内珍珠，全得三光照。
<br>
<br>
<br>　　卜算子
<br>
<br>　　焦姑求
<br>
<br>　　听闻阐户。灭虫亡，炉灶堪安固。粹常纯空外觑。彻清清，寂静无思虑。频忘按住。结金丹，透入明堂所。斧长施钢剑锋，荐真元，直趁蓬莱路。
<br>
<br>
<br>　　卜算子
<br>
<br>　　二首李法师求
<br>
<br>　　人谈焰助。与泉源，交结相同怙。木真元牢锁住。掌扶持，精气长坚固。中甜上素。小婴儿，姹女频看觑。外空边诚雅趣。入祥云，便得神仙做。
<br>
<br>
<br>　　卜算子
<br>
<br>　　静青黄烛。灭烟消，白黑红光旭。转灵丹令沐浴。口长生，五彩从前簇。宗评法箓。写金书，拯救灾回福。及归依功行足。现金丹，衮出昆山玉。
<br>
<br>
<br>　　武陵春
<br>
<br>　　忆道友
<br>
<br>　　业云涯别有景，曲武陵春。日清闲没苦辛。载得全真。是人非俱不管，爵肯相亲。史哥时说一新。斧断迷津。
<br>
<br>
<br>　　武陵春
<br>
<br>　　日醍醐长灌顶，丙反相亲。有琼浆与玉津。火养精神。地醒来寅地醉，九按三巡。子於金得味衠。赏武陵春。
<br>
<br>
<br>　　武陵春
<br>
<br>　　京兆赵公劝酒不饮
<br>
<br>　　处林泉别有酒，卯按篇章。二层楼饮玉浆。里火生光。兀陶陶频醉醒，夜最堪尝。味来回转转昌。出趁蓬庄。
<br>
<br>
<br>　　恣逍遥
<br>
<br>　　气全神神燕坐。来与四方聚课。说灵根坤对过。平恁麽。么妙自无人我。戟锋交，平相贺。中宝结成一颗。是惺惺，清没和。津负荷。须用这个那个。
<br>
<br>
<br>　　恣逍遥
<br>
<br>　　承杜先生传语
<br>
<br>　　识攒上身憔悴。难解怎生远体。元固壮还养气。精麦髓。骰润任缘欢喜。诵经书，捐名利。圭法且休整理。锤金锁，窠紧闭。关要洗。须认分中闲贵。
<br>
<br>
<br>　　渔家傲
<br>
<br>　　咏铁罐先生出外常携之
<br>
<br>　　住灵台清净观。公四假须温暖。日便教携□观。窑畔。和米面琼浆按。灶为炉频炼煅。烧铅汞长煎＊。动饥肠白气满。中看。前一点真堪玩。
<br>
<br>
<br>　　渔家傲
<br>
<br>　　付京兆杜先生
<br>
<br>　　陕高名身姓杜。金间隔从来作。寿年方七十五。能住。人百岁超尘虑。净归清明又著。常认得梨花数。行已知藏洞府。仙簿。功元入蓬莱路。
<br>
<br>
<br>　　渔家傲
<br>
<br>　　二首李公求
<br>
<br>　　圣老子元姓李。今正是遗风起。向他方求出离。明位。从坎暗清凉地。便施仁兼富义。还略叙闲中意。内无心真活计。分美。都水火须交济。
<br>
<br>
<br>　　渔家傲
<br>
<br>　　德修真年七十。从鹤发童颜出。上灵泉流得急。如密。尸去尽肠充实。道穿虚同入室。令铅汞成丹粒。便逍遥尤静谧。休诣。人常与神仙集。
<br>
<br>
<br>　　河传令
<br>
<br>　　赠京兆赵公
<br>
<br>　　心合眼莹，耳聪意静，鼻通舌辩。说山头，一派清流落涧。中烹，焰儿，紧不慢。西金解东方版片，便令虎龙，同打扮得明珠，诸般不教兴贩。春来，金生，花复绽。
<br>
<br>
<br>　　河传令
<br>
<br>　　赠京兆席句押
<br>
<br>　　衫败易处。俗情正好，知白守黑。院脱离，好把明珠怜惜。年时，因缘，怎生积。心约已为规则。圭一粒。细思非难觅。性识真，便是神仙端的。明公，专上，都押席。
<br>
<br>
<br>　　踏莎行
<br>
<br>　　道修真，人会叹。中说得终无断。也磨出慧锋开，头自有仙家赞。动光明，常圆满。清泉莹堪教看。前只是这些儿，心认破山头玩。
<br>
<br>
<br>　　踏莎行
<br>
<br>　　说修持，文词雅。生玉璧光辉射。中交焕汞和铅，传甲木唯惺洒。火翁婆，男不写。公别指清凉话。根甘液是真因，都得此丹无价。
<br>
<br>
<br>　　踏莎行
<br>
<br>　　守丹田，分恁么。公认正直无堕。包四象立虚名，言千日成功课。作良缘，丝缠锁。花开处琼英妥。人返得丈夫身，身风了千千个。
<br>
<br>
<br>　　踏莎行
<br>
<br>　　别道友游白鹿观
<br>
<br>　　要吹灯，中有作。离暂别休疑却。游白鹿观头看，前便是成行脚。要归来，霄为约。丝不断真嬉谑。诚语朴决重欢，间紧把猿儿缚。
<br>
<br>
<br>　　醉蓬莱
<br>
<br>　　时间有吏，拱手前来，谨传台旨。晚难参，俟辰先起。至庭阶，争通报，上人心喜。出尊谈，推学道，须留妙理。液琼浆，生三宝，脉光门华丽美。抵神清，俾气无睡。下知州，圭休禀，自然仙瑞。现灵芝，游宝洞，蓬莱一醉。
<br>
<br>　　此首原有脱误
<br>
<br>
<br>　　醉蓬莱
<br>
<br>　　咏雪
<br>
<br>　　然间云雾，密布长天，遍空呈瑞。屑飘飘，舞风前轻坠。面凝酥，山头铺分，又爽兼鲜媚。姹婴儿，相将携手，同来游觑。里全真，实中迎宝，满插琼花荣贵。脉和明，更三光分锐。地生辉，震方通耀，放烂银霞起。见师呼，仙童邀我，蓬莱一醉。
<br>
<br>　　重阳全真集卷之六，全卷皆藏头词其中不知所藏何字，疑多有误
<br>
<br>
<br>　　解佩令
<br>
<br>　　庵中住坐。尘劳越大。贪米面、看待经过。赶杖按刀，磁碗五，瓦盆□个。匙筯杓甑没堆垛。扫田恻釜，点灯遏火。入门关、出门安锁。本要清闲，被许多、日常殃我。难为驾、五色云朵。
<br>
<br>
<br>　　转调丑奴儿
<br>
<br>　　苦苦劝愚人。被财色、投损精神。利缰名锁休贪恋。韶华迅速如流箭。不可因循。早早出迷津。乐清闲、养就天真。性圆丹结，方知道、蓬莱异景、元来此处，别有长春。
<br>
<br>
<br>　　解佩令
<br>
<br>　　赠马钰
<br>
<br>　　扶风宜甫，听余教旨。你从前、入道未是。终有洪禧，旧交朋、陆山后至。一一须、听他玄理。山头休去，此中居止。兼乞觅、庵粮便利。直待盈盈，恁时节、同将师礼。住十洲、大家欢喜。
<br>
<br>
<br>　　解佩令
<br>
<br>　　如论性命，须搜夕昼。光明照、有甚肥瘦。日月西游，当中斡、枢机北斗。天花绽、异香无漏。空空皆出，虚虚尽透。清凉处、逍遥交媾。自在跻真，轻飚外、任飘精秀。聚云朋、更兼霞友。
<br>
<br>
<br>　　解佩令
<br>
<br>　　茶肆茶无绝品至真
<br>
<br>　　茶无绝品，至真为上。相邀命、贵宾来往。盏热瓶煎，水沸时、云翻雪浪。轻轻吸、气清神爽。卢仝七碗，吃来豁畅。知滋味、赵州和尚。解佩新词，王害风、新成同唱。月明中、四人分朗。
<br>
<br>
<br>　　解佩令
<br>
<br>　　爱看柳词，遂成
<br>
<br>　　平生颠傻，心猿轻忽。乐章集、看无休歇。逸性摅灵，返认过、修行超越。仙格调，自然开发。四旬七上，慧光崇兀。词中味、与道相谒。一句分明，便悟彻、耆卿言曲。杨柳岸、晓风残月。
<br>
<br>
<br>　　菊花天
<br>
<br>　　此药神功别有欢。专医生命完全。名唤紫金丹。服之一粒，永保康安。宝结三田搬运过，明珠透出泥丸。五彩九霞光共，并攒并攒。捧入仙坛。
<br>
<br>　　原无并攒叠语，兹据其馀四首补。
<br>
<br>
<br>　　菊花天
<br>
<br>　　风
<br>
<br>　　此药神功别有华。专医遍体顽麻。下事是三家。不拘漫酒，选甚盐茶。服了便令筋骨换，亦教结就丹砂。顿觉神清气爽。最嘉最嘉。步步云霞。
<br>
<br>
<br>　　菊花天
<br>
<br>　　眼
<br>
<br>　　此药神功别有名。专医两目多情。一点变澄清。自然仰面，认得前程。更用金篦轻掠刮，便教换了尘睛。观俗缘空朗照，至精至精。三辉腾明。
<br>
<br>
<br>　　菊花天
<br>
<br>　　嗽
<br>
<br>　　此药神功别有情。专医肺里讴吟。治正水中金。教公免了，分外声音。伤重寒风并热冷，五般无复重侵。节色减财摄养，古今古今。性命来寻。
<br>
<br>
<br>　　菊花天
<br>
<br>　　食
<br>
<br>　　此药神功别有方。专医五脏膏盲。一服下随汤。即时传透，便得安康。更便真玄推妙诀，诸公子细消详。养气全神保固。寿长寿长。永处清凉。
<br>
<br>
<br>　　卜算子
<br>
<br>　　妙觉寺僧索
<br>
<br>　　妙觉证慈悲，便入菩提路。日日常开方便门，慧照生灵炷。坐雪释迦尊，面壁达摩悟。观此因缘行果成，兜率天堂住。
<br>
<br>
<br>　　卜算子
<br>
<br>　　前后各带喝马一声
<br>
<br>　　信任水云游，欣放灵猿傻。要去随霞恣害风，乘良马。稳坐香罗帕。南北与东西，选甚高和下。处处来回得自如，呈弓马。会把明珠射。
<br>
<br>
<br>　　卜算子
<br>
<br>　　一匹好骅骝，精彩浑如画。却被银鞍缚了身，著绊马。怎得逍遥也。不若骋颠狂，掣断无□挂。摆尾摇头厩枥违，做野马。自在□游冶。
<br>
<br>
<br>　　卜算子
<br>
<br>　　此个真真也。莹彻灵灵也。出入虚无缥缈间，骑风马。信任飘飘也。占得惺惺也。光辉明明也。来往晴空碧落中，乘云马。自在逍遥也。
<br>
<br>
<br>　　卜算子
<br>
<br>　　赶退日中鸟，捉取月中兔。便著晶光覆了身，金马住。方是重阳做。交位显真功，换质成真趣。到此还知自在游，玉马去。走入云霞路。
<br>
<br>
<br>　　卜算子
<br>
<br>　　寻知友前后带喝马一声
<br>
<br>　　有个害风儿，海上寻良价。只为心头忒紧图，意马隘。惹出浑身疥。款款细搜求，日月年时赛。遂得中央四宝珠，禄马快。走入关西界。
<br>
<br>
<br>　　卜算子
<br>
<br>　　开门了化出马钰
<br>
<br>　　你待坚心走。我待坚心守。百日扃门化出来，方是余开口。开取四时花，绽取三春柳。认取元初这个人，共饮长生酒。
<br>
<br>
<br>　　卜算子
<br>
<br>　　卜算词中算。卦象分爻象。海岛专寻知友来，堪把扶风唤。莫怪频磨难。只要分明灿。决定坚心没恼愁，永结长生伴。
<br>
<br>
<br>　　卜算子
<br>
<br>　　雪中作
<br>
<br>　　谁识这风狂，谁识斯三哲。恰遇炎蒸得清凉，正寒也、成温热。因仰至人言，遂获真仙诀。九九严凝花正开，三伏中、却下雪。
<br>
<br>
<br>　　卜算子
<br>
<br>　　叹世迷
<br>
<br>　　堪叹世间人，谁肯望天觑。北斗南辰日夜移，飞走鸟和兔。恁地被煎催，尚自生贪妒。忽日酆都勾你来，著甚词因诉。
<br>
<br>
<br>　　卜算子
<br>
<br>　　修炼不须忙，自有人来遇。已与白云结伴俦，常作词和赋。静里转恬然，欢喜回花觑。一个青童立面前，捧出长生簿。
<br>
<br>
<br>　　渔家傲
<br>
<br>　　跳出凡笼寻性命。人心常许依清静。便是修行真捷径。亲禅定。虚中转转观空迥。认得祖宗醒复醒。红红赫赫如金定。渐渐圆明光又莹。通贤圣。无生路上长端正。
<br>
<br>
<br>　　渔家傲
<br>
<br>　　兄去后赠侄元弼元佐
<br>
<br>　　元弼前来并兄佐。尊亲递儹还知麽。昨日笑兄心转破。休摧挫。后番决定安排我。这个传来唯这个。轮回生死如何躲。弃墓趖坟离枷锁。除灾祸。无生路上成困果。
<br>
<br>
<br>　　渔家傲
<br>
<br>　　谁识王三能买卖。道心坚处难为退。每把三关频顶戴。频顶戴。擘开世纲居尘外。害得风来风得煞。今朝钱觅人休怪。占得逍遥真自在。真自在。携云却赴蓬莱会。
<br>
<br>
<br>　　渔家傲
<br>
<br>　　赠道友
<br>
<br>　　这个王风重拜见。珍珠水饭诚堪羡。盈腹充肠白气显。白气显。今朝专问梨花片。有说之时开一遍。无言对后馨香善。满树高高真玉现。真玉现。月明正照清凉院。
<br>
<br>
<br>　　渔家傲
<br>
<br>　　赠宁生
<br>
<br>　　夫唤三郎妻九姐。两椽合得一间舍。骨作樯梁皮作瓦。休夸诧。父娘成就伊居也。儿愿室家女愿嫁。舅姑修葺何时罢。日日功钱难答谢。听余话。长行孝顺酬斯价。
<br>
<br>
<br>　　渔家傲
<br>
<br>　　京兆道友
<br>
<br>　　得得中间寻得得。王三默诀唯王六。若要清静如白玉。独自宿。余自须要除情欲。这个灵童明似烛。惺惺能唱无生曲。日住公家公不识。休寻觅。心澄便是真消息。
<br>
<br>
<br>　　渔家傲
<br>
<br>　　昆嵛山石门庵
<br>
<br>　　人得石门山上住。弟兄手脚无安措。一日三时长厮觑。厨里去。搬柴运水投锅釜。若劝同流疾作做。心头一点你教误。我待分明说一句。从开悟。天机不敢轻彰露。
<br>
<br>
<br>　　五更出舍郎
<br>
<br>　　反会做他出舍郎。便风狂。成功行，到蓬庄。奉报那人如惺悟，好商量。五更里，细消详。
<br>
<br>
<br>　　五更出舍郎
<br>
<br>　　一更哩啰出舍郎。离家乡。前程路，稳排行。便把黑飚先捉定，入皮囊。牢封系，任飘扬。
<br>
<br>
<br>　　五更出舍郎
<br>
<br>　　二更哩啰出舍郎。变银霜。汤烧火，火烧汤。夫妇二人齐下拜，住丹房。同眠宿，卧牙床。
<br>
<br>
<br>　　五更出舍郎
<br>
<br>　　三更哩啰出舍郎。最相当。神丹就，养儿娘。一对阴阳真个好，坐车厢。金牛子，载搬忙。
<br>
<br>
<br>　　五更出舍郎
<br>
<br>　　四更哩啰出舍郎。得清凉。重楼上，饮琼浆。任舞任歌醒复醉，愈堪尝。真滋味，万般香。
<br>
<br>
<br>　　五更出舍郎
<br>
<br>　　王更哩啰出舍郎。没隄防。无遮碍，过明堂。一颗明珠颠倒衮，瑞中祥。昆仑上，放霞光。
<br>
<br>
<br>　　五更出舍郎
<br>
<br>　　认得五般出舍郎。黑白彰。当中赤，间青黄。哩啰啰凌哩啰哩，妙玄良。玲珑了，便玎珰。
<br>
<br>
<br>　　采桑子
<br>
<br>　　咏棋（原调误作卜算子，兹据律改）
<br>
<br>　　两人斗胜俱夸会，路路相违。子细俟依。劫尽方知解了围。愚迷不晓双关意，各自藏机。孰是孰非。却被傍观冷笑微。
<br>
<br>
<br>　　采桑子
<br>
<br>　　述怀
<br>
<br>　　廛中有个修行子，火院难离。只被推辞。恁不回头候几时。今朝不保来朝事，大限谁知。可煞愚痴。直待荒郊咬齿儿。
<br>
<br>
<br>　　采桑子
<br>
<br>　　昨宵独卧冰凌道，三耀常观。自在心安。愈觉清凉不觉寒。尾闾过来夹脊上，辘辘长搬。透入泥丸。返老长生别有欢。
<br>
<br>
<br>　　采桑子
<br>
<br>　　曹溪一路人难悟，怎舍妍妻。难受孤恓。独自眠时越越迷。分明有个长生路，孰是能跻。说甚东西。谁肯抽身出污泥。
<br>
<br>
<br>　　采桑子
<br>
<br>　　凡人若会通三耀，便结良缘。搜见真玄。方信虚空出大仙。金丹一粒无为漏，得恁精妍。明莹光圆。万道霞光簇上天。
<br>
<br>
<br>　　如梦令
<br>
<br>　　宁海人人省悟。此别何时再遇。唯愿重金莲，好把良因作做。归路。归路。满目白云翠雾。
<br>
<br>
<br>　　如梦令
<br>
<br>　　赠县令
<br>
<br>　　日日此中开宴。食肉诸公总善。唯有害风王，莫怪频来见面。知县。知县。正好与人方便。
<br>
<br>
<br>　　如梦令
<br>
<br>　　蒙友惠词
<br>
<br>　　明月古今长有。怎奈华宗海口。黑窟里头居。黯不分夜昼。吾友。吾友。问你如何下手。
<br>
<br>
<br>　　杨柳枝
<br>
<br>　　梦悟青霄月正高。射蟠桃。一枝白笔得逢遭。更兼刀。应手诗词随写染，运风骚。玉笺上面起云涛。任陶陶。
<br>
<br>
<br>　　杨柳枝
<br>
<br>　　一息来时流通气球。骋风流。不来一息破胞抽。这回休。若要依前常建贩，复从头。胞儿里面气重收。再儸偻。
<br>
<br>
<br>　　杨柳枝
<br>
<br>　　谁识天边一井金。紫光侵。朝朝日日眼前临。没人寻。惟我静中知去处，自堪任。尽斤尽两入珠林。出高岑。
<br>
<br>
<br>　　捣练子
<br>
<br>　　猿骑马，呈颠傻。难擒难捉怎生舍。哩啰凌，哩啰凌。慧刀开，齐下杀。教君认得根源也。哩啰凌，哩啰凌。
<br>
<br>
<br>　　捣练子
<br>
<br>　　水兼火，坎和离。两般消息怎生知。哩啰凌，哩啰凌。休烧炼，莫修持。元来只是这些儿。哩啰凌，哩啰凌。
<br>
<br>
<br>　　捣练子
<br>
<br>　　捣练子，害风哥。一身跃出死生波。哩啰凌，哩啰凌。便是逍遥真自在，没人拘管信吟哦。哩啰凌，哩啰凌。
<br>
<br>
<br>　　捣练子
<br>
<br>　　用刀圭。剖昏迷。合和一处怎生携。哩啰凌，哩啰凌。人头落，现虹霓。白莲花朵出青莲。哩啰凌，哩啰凌。
<br>
<br>
<br>　　捣练子
<br>
<br>　　名利海，是非河。王风出了上高坡。哩啰凌，哩啰凌。才候十年功行满，白云深处笑呵呵。哩啰凌，哩啰凌。
<br>
<br>
<br>　　捣练子
<br>
<br>　　三丹宝。难分剖。昏昏默默怎生保。哩啰凌，哩啰凌。在虚空，长怀抱。绯衫裹子新乌帽。哩啰凌，哩啰凌。
<br>
<br>
<br>　　踏莎行
<br>
<br>　　莫骋儿群，休夸女队。与公便是为身害。脂膏刮削苦他人，只还儿女从前债。悦目亭堂，衷心念爱。直饶铁打坚牢煞。多多罪业自家耽，一朝合眼如何戴。
<br>
<br>
<br>　　踏莎行
<br>
<br>　　别家眷
<br>
<br>　　妻女休嗟，儿孙莫怨。我咱别有云朋愿。脱离枷锁自心知，清凉境界唯余见。步步云深，湾湾水浅。香风随处喷头面。昆仑山上乐逍遥，烟霞洞里成修炼。
<br>
<br>
<br>　　踏莎行
<br>
<br>　　自咏
<br>
<br>　　人被钱迷，钱由人使。一来一去何时已。顽铜尚自有消磨，凡躯著甚逃生死。闻早回头，疾搜妙旨。细推休道无师指。腹中两路显然开，心头一点分明是。
<br>
<br>
<br>　　踏莎行
<br>
<br>　　汞里泉清，铅中火赫。倒颠浇溉传甘泽。虎声震动甲方青，龙吟唤出庚方白。认正田原，分门阡陌。金桃亲种亲收摘。玉童掌内任擎来，琼筵会上堪分擘。
<br>
<br>
<br>　　踏莎行
<br>
<br>　　大道无名，害风有作。踏莎行里成欢乐。因缘脚脚修炼成，莲花步步相随著。透出清泉，上冲碧落。成雯结盖须磅礴。外馨接引好辉光，内明照耀真丹药。
<br>
<br>
<br>　　踏莎行
<br>
<br>　　不识惭惶，要人津送。情生念起般般动。心神指引乞为缘，三餐饱后休胡用。岂许医看，莫交人重。行符咒水良因种。哩凌哩啰啰哩凌，长随走蓬莱玉洞。
<br>
<br>
<br>　　踏莎行
<br>
<br>　　奉酬人惠
<br>
<br>　　毡袜余留，木盔分纳。微诚用表相酬答。百般茶饭任经营，千般滋味堪呜咂。恬淡真人，朴纯菩萨。都缘此物成超达。好将铅汞里头收，须教盈满休抛撒。
<br>
<br>
<br>　　踏莎行
<br>
<br>　　赠友生
<br>
<br>　　前岁麻收，去年麦觅。一麻一麦传消息。左边金饼一阳生，右傍银器纯阴匿。偏党无私，倒颠有则。心灯朗彻缘挑剔。终南街里不游行，京东路上知端的。
<br>
<br>
<br>　　踏莎行
<br>
<br>　　咏烧香
<br>
<br>　　身是香炉，心同香子，香烟一性分明是。依时焚爇透昆仑，缘空香袅呈祥瑞。上彻云霄，高分真异。成雯作盖包玄旨。金花院里得逍遥，玉皇几畔常能侍。
<br>
<br>
<br>　　踏莎行
<br>
<br>　　赠友人
<br>
<br>　　一点灵明，两条坦路。怎生下手如何做。好教稽首上天堂，莫令失脚游阴府。日转金鸟，月生玉兔。森罗万象同躔度。劝君休要泥长生，时时牢把金精固。
<br>
<br>
<br>　　踏莎行
<br>
<br>　　昆嵛山团庵
<br>
<br>　　做就圈模，且休盖椽。诸公怎晓余方便。水符不向此中行，因缘已至文登县。各谨持修，速归锻炼。内容显现亲头面。如今款款渐投玄，恁时得得频相见。
<br>
<br>
<br>　　踏莎行
<br>
<br>　　烧庵
<br>
<br>　　数载辛勤，谩居刘蒋。庵中日日尘劳长。豁然真火瞥然开，便教烧了归无上。奉劝诸公，莫生悒怏。我咱别有深深况。唯留煨土不重游，蓬莱云路通来往。
<br>
<br>
<br>　　踏莎行
<br>
<br>　　睡里搜寻，眠中做作。目蒙认正恒欢乐。想成三宝自神灵，结成九转真丹药。攒聚祥云，往来碧落。后随前引唯鸾鹤。白光万道绕园生，红光一点当中铄。
<br>
<br>　　重阳全真集卷之七
<br>
<br>
<br>　　浪淘沙
<br>
<br>　　如知九九妙中谈。明月分明照碧潭。会得双关真个理，前三三与后三三。
<br>
<br>
<br>　　如梦令
<br>
<br>　　九九明词要正。修整亘初元性。须是返阳阴，决作清吟雅咏。贤圣。贤圣。容许陈如梦令。
<br>
<br>
<br>　　如梦令
<br>
<br>　　九一初寒有自。朔气任从开肆。是处蛮严凝，正遇中冬节至。藏异。藏异。内隐新阳欲施。
<br>
<br>
<br>　　如梦令
<br>
<br>　　九二玄阴凛凛。白雪遍铺缘甚。还许润灵根，接引黄芽悉审。如恁。如恁。北海神龟畅饮。
<br>
<br>
<br>　　如梦令
<br>
<br>　　九三隅维积洚。水面尽为凌冻。奇性最坚贞，任放明光出众。遥送。遥送。返照天涯螮蝀。
<br>
<br>
<br>　　如梦令
<br>
<br>　　九四寒风似箭。威势遍行方便。射退这群魔，吉庆嘉祥得见。堪羡。堪羡。隐显晴光一片。
<br>
<br>
<br>　　如梦令
<br>
<br>　　九五天池尽泮。涉景渐令堪玩。识看岭头梅，冲暖已成烂熳。香案。香案。独占真阳一半。
<br>
<br> 
<br>
<br>　　如梦令
<br>
<br>　　九六舒张莹气。上下冲和溉济。周匝普流通，正显道尊德贵。经纬。经纬。欲放琼苞宝卉。
<br>
<br>
<br>　　如梦令
<br>
<br>　　九七门开八脉。洞达永无相隔。浑似吐氤氲，运转周回素白。难测。难测。一点当中堪赫。
<br>
<br>
<br>　　如梦令
<br>
<br>　　九八般般洽协。普遍尽归调燮。处处见光辉，灿灿尤增炜烨。相接。相接。长出瑶枝玉叶。
<br>
<br>
<br>　　如梦令
<br>
<br>　　九九八方端锁。团聚光明如火。焰焰做红霞，里面天花遍妥。成裹。成裹。莹莹明珠一颗。
<br>
<br>
<br>　　如梦令
<br>
<br>　　九九荣词已彻。谁做姓王名哲。雅字称知明，道号重阳子别。欢悦。欢悦。一粒金丹永结。
<br>
<br>
<br>　　西江月
<br>
<br>　　四假
<br>
<br>　　堪叹火风地水，为伊合造成形。教人受苦日常经。扑入味香视听。独我摇头不管，朝朝居止黄庭。自然閴寂聚真灵。五色霞光覆定。
<br>
<br>
<br>　　西江月
<br>
<br>　　四民
<br>
<br>　　堪叹工商农士，各夸本业多能。就中机巧日翻腾。限至依然斗胜。独我摇头不管，唯将淡素常凭。清如澄水结如冰。自有圆明果证。
<br>
<br>
<br>　　西江月
<br>
<br>　　四害
<br>
<br>　　堪叹酒色财气，尘寰被此长迷。人人慕带似醯鸡，乱性昏神丧慧。独我摇头不管，介然甘守孤恓。粗衣粝食淡黄齑。养就胎仙既济。
<br>
<br>
<br>　　西江月
<br>
<br>　　四方
<br>
<br>　　堪叹东西南北，迷途役损行人。任来任往走红尘。只为名牵利引。独我摇头不管，静中精固形贞。陶陶团结气和神。永乐天真有准。
<br>
<br>
<br>　　西江月
<br>
<br>　　四时
<br>
<br>　　堪叹春冬秋夏，奇葩异卉争开。流年不觉暗相催。事到头来怎悔。独我摇头不管，唯将内彩追陪。青红黄白黑纯皑，覆焘真金鼎鼐。
<br>
<br>
<br>　　西江月
<br>
<br>　　四宝
<br>
<br>　　堪叹笔砚纸墨，结绳制度规模。寻常写染永成书。偏称文房注疏。独我摇头不管，教大记录元初。灵光一点便开舒。复把真如返觑。
<br>
<br>
<br>　　西江月
<br>
<br>　　四物
<br>
<br>　　堪叹琴棋书画，虚中悦目怡情。内将灵物愈相轻。怎了从来性命。独我摇头不管，有缘淘出无名。长衙和上证圆成。空外灵光隐映。
<br>
<br>
<br>　　西江月
<br>
<br>　　四景
<br>
<br>　　堪叹风花雪月，世间爱恋偏酬。追欢赏玩几时休。不悟阴公等候。独我摇头不管，内将玄妙寻搜。莹然显出那因由。正是余家本秀。
<br>
<br>
<br>　　西江月
<br>
<br>　　四渎
<br>
<br>　　堪叹江河淮济，长长运渡迷愚。洪波急浪接天衢。只是西来东注。独我摇头不管，轮流玉液琼酥。三田浇溉结成珠。七宝山头便住。
<br>
<br>
<br>　　西江月
<br>
<br>　　四苦
<br>
<br>　　堪叹生老病死，世间大病洪疴。伤嗟戆卤强添和。怎免轮回这个。独我摇头不管，时临还与他麽。玉花丛里睹琼科。五色云中稳坐。
<br>
<br>
<br>　　西江月
<br>
<br>　　赠友修炼六首
<br>
<br>　　米面随时加减，汞铅依此抽添。三光真秀转甘甜。不请生情起念。七子便铺金簟，九门各看银蟾。香烟盘绕玉峰尖。方得长生证验。
<br>
<br>
<br>　　西江月
<br>
<br>　　常把内真频看，休教外景长侵。尖竿尖上细搜寻。正见婴儿弄影。雅咏高吟叫笑，清风皓月吹临。分开传作紫共金。艳迸斗花万锦。
<br>
<br>
<br>　　西江月
<br>
<br>　　酒饮清光滑辣，果餐软美香甜。两般每日做抽添。八味依时给赡。信步六街走遍，须寻七宝妆严。三田九转似银蟾。一性孤灵有验。
<br>
<br>
<br>　　西江月
<br>
<br>　　人要修行猛做，我心除尽堪为。不将筋力谩胡施。闲里真清渐自。白雪变成姹女，黄芽养就婴儿。两般消息有谁知。悟彻分明便是。
<br>
<br>
<br>　　西江月
<br>
<br>　　酒饮清光滑辣，肉餐软美香甜。世间迷误总无厌。个个临头路险。独我悟来口远，唯余省后心嫌。十分戒行愈精严。没分酆都赴点。
<br>
<br>
<br>　　西江月
<br>
<br>　　悟彻儿孙伟貌，夺衣白夺餐肴。笑欣悲怨类咆哮。正是豺狼虎豹。不与同居打闹，回头便载青包。恁随云步访三茅。同话清虚道教。
<br>
<br>
<br>　　行香子
<br>
<br>　　一鼓才呜，水德行香。看乌龟、波上呈祥。鼻全喘息，眼眩昭彰。会戏澄涛，游澄浪，隐然江。黑雾凝凝，充满皮囊。牢封系、信任飘扬。冲和上下，流转边旁。便变成雯，结成盖，积成霜。
<br>
<br>
<br>　　行香子
<br>
<br>　　二鼓才交，金德行香。虎儿上、坐个婴郎。腰悬白刃，手执青钢。把百魔驱，千魔剿，万魔亡。广现森罗，遍吐银芒。斗辰端、拱正魁罡。西南的位，指出芬芳。得善因开，良因阐，吉因昌。
<br>
<br>
<br>　　行香子
<br>
<br>　　三鼓才分，火德行香。月初端、正照心王。红红赫赫，炜炜煌煌。见本真生，灵真慧，太真匡。三处均匀，一路平康。睹青天、瑞霭舒张。纵横攒聚，能罩圆方。早弄珪环。持珪璧，执珪璋。
<br>
<br>
<br>　　行香子
<br>
<br>　　四鼓才平，木德行香。青龙上、坐个娇娘。口贲赤气，身挂朱裳。更戴琼花，餐琼蕊，饮琼浆。往来谐欢，交媾相当。欣然用、颠倒阴阳。冲开卯甲，日放晶旸。衮大明珠，通明焰，过明堂。
<br>
<br>
<br>　　行香子
<br>
<br>　　五鼓才成，土德行香。偏能将、四象包藏。如今尽显，聚在中央。没白归青，红归黑，不归黄。已证空虚，便出昆冈。金童来、秘语宣扬。天皇赐韶，授与风狂。永处清闲，常清静，得清凉。
<br>
<br>
<br>　　行香子
<br>
<br>　　自咏
<br>
<br>　　有个王三，风害狂颠。弃荣华、乞化为先。恩山爱海，猛舍俱捐。也不栽花，不料药，不耕田。落魄婪耽，到处成眠。觉清凉、境界无边。蓬莱稳路，步步云天。得乐中真，真中趣，趣中玄。
<br>
<br>
<br>　　行香子
<br>
<br>　　赠弟子
<br>
<br>　　再索新词，不写藏头。分明处、说个因由。诸公不省，尚自相求。被风流事，常汨没，几时休。悟取玄机，认取持修。丹成后、神气精收。前程稳路，三岛十洲。你早回头，应与我，共同游。
<br>
<br>
<br>　　行香子
<br>
<br>　　如要修持，依恁相当。出真慈、真慧无方。上从父母，下顺儿娘。待放琼花，飘琼屑，饮琼浆。做就金园，建起瑶房。这朱郎、常爇心香。命声响亮，性韵玎珰。便得清泠，成清净，处清凉。
<br>
<br>
<br>　　行香子
<br>
<br>　　要饮香津，唾尽稠黏。净华池、神水相兼。东西浇溉，上下抽添。便景星呈，明月正，太阳暹。渐入亨通，方识甘甜。器珍成，不用锤钤。闲中转寂，静里加恬。得住晴空，居物外，出山尖。
<br>
<br>
<br>　　得道阳
<br>
<br>　　得道阳来得道阳。自然碧洞云房。玉诀灵符清气爽，金丹大药胜衣装。岂似人间轻薄郎。徒夸黄白满箱筐。我宝三田常运转，吾家一性没惊惶。
<br>
<br>
<br>　　得道阳
<br>
<br>　　正月寒威渐渐回。灵花九叶向东开。玉液流时专益气，宝芝采处物生荄。养就重阳现两脸，蟠桃嫩脸笑琼钗。七魄三尸随腊去，五方九转逐春来。
<br>
<br>
<br>　　得道阳
<br>
<br>　　二月还知水气和。风生木德自然歌。兀兀转生离内女，怡怡笑杀月中娥。耿耿分明天下河。我今回首出高坡。三万六千神曜聚，重楼十二液津多。
<br>
<br>
<br>　　得道阳
<br>
<br>　　三月清明灭尽烟。百花堪绽艳阳天。姹女聚柴薪焰畔，婴儿弄水旧池边。宝鉴当胸只自悬。翁婆媒合好因缘。朱雀腾云方出众，青龙驾雾得高迁。
<br>
<br>
<br>　　得道阳
<br>
<br>　　四月朱明和气清。心花七宝愈分明。教你会时独自语，请公休慕百禽声。火焰纤长渐渐生。从兹万木得嘉名。十干位中吾独走，五行宫里我先行。
<br>
<br>
<br>　　得道阳
<br>
<br>　　五月炎蒸阳气嘉。正堪端坐问南华。这个不能夸肝木，那人偏爱放心花。烦恼俱无远叹嗟。日当卓午不教斜。玉兔过来添白雪，金乌显处吐黄芽。
<br>
<br>
<br>　　得道阳
<br>
<br>　　六月纯阳尽入庄。阴魔赶退出街坊。壬癸北方添肾水，丙丁南岳爇真香。鬼魅妖邪尽总忙。群魔难聚没堤防。子后看时知日短，竿前坐处觉宵长。
<br>
<br>
<br>　　得道阳
<br>
<br>　　七月庚辛海水深。一轮明月运天心。饭熟须知薪趁火，衣成不离线因针。修就无为七宝身。还令当日到如今。白虎吼时频擒捉，黑龟行处转思寻。
<br>
<br>
<br>　　得道阳
<br>
<br>　　八月清凉白露匀。万民安乐养真身。窈窈冥冥云外客，昏昏默默月中人。虽是居尘不染尘。也无喜怒亦无嗔。既处逍遥生莹滑，自然聚散云皮皴。
<br>
<br>
<br>　　得道阳
<br>
<br>　　九月苍天爽气高。重楼复降雨潇潇。搅海赤龙真自在，迎风木马肯无寥。每向廛中作系腰。六铢衣挂胜红绡。醉后恣眠青苏塌，醒来频采玉芝苗。
<br>
<br>
<br>　　得道阳
<br>
<br>　　十月红霜又更清。黄婆得半入深溟。乾尽水银唯我健，复生神气更谁听。有纬须知先有经。织成纨绮便堪行。离火便生红芍药，坎泉倾下雨霖零。
<br>
<br>
<br>　　得道阳
<br>
<br>　　十一月严风作威。月中玉走日金飞。结就三三三处宝，得披六六六铢衣。乘凤携鸾跨雾归。上天降勑不相违。功满三千缘业尽，行成八百落尘稀。
<br>
<br>
<br>　　得道阳
<br>
<br>　　十二月圆成锦乡，四时枝叶不乾枯。看取火中频取水，自然水里却安炉。龙虎龟蛇认吸呼。百骸俱满立须臾。一颗明珠三下有，三般恶物一齐无。
<br>
<br>
<br>　　得道阳
<br>
<br>　　已得灵符万事休。百冤退尽任他愁。好把琼浆添满腹。更将金髓灌盈头。都为十因得此由。翁婆婴姹住绸缪。教我携将三直柄，请公认取一弯钩。
<br>
<br>
<br>　　红窗迥
<br>
<br>　　五千言，二百字。两般经秘，隐神仙好事。灵中省悟彻玄机，结金丹有自。得一惺惺，通不二处，逍遥景致。超然永遂。共红霞、同彩云归，罩笼住祥瑞。
<br>
<br>
<br>　　五更令
<br>
<br>　　一更初，鼓声傻。槌槌要，敲著心猿意马。细细而、击动铮铮，使俱齐擒下。万象森罗空里挂。泼焰焰神辉，惺惺洒洒。明光射入宝瓶宫，早儿娇女姹。
<br>
<br>
<br>　　五更令
<br>
<br>　　二更分，鼓声按。匀匀打，自然虎龙交换。清气神、各住丹房，也并无错乱。撞透重楼知片段。这玉液琼浆，往来浇灌。便须教溉出黄芽，渐生来好看。
<br>
<br>
<br>　　五更令
<br>
<br>　　三更端，鼓声正。冬冬响，韵音转令鸣莹。其中便、＊现灵根，会通贤道圣。慢慢来回游捷径。传银箭这番，穿成雅令。用亲镝镝上红心，现清清静静。
<br>
<br>
<br>　　五更令
<br>
<br>　　四更高，鼓声锐。忽然间，振动天花偏坠。前面却、有个真人，载星冠月帔。得此妙玄成吉利。望北斗杓星，西南正指。看看底剔绽琼花，做祥祥瑞瑞。
<br>
<br>
<br>　　五更令
<br>
<br>　　五更终，鼓声闲，被那人，擂动做成颠倒。金盘内、托出神珠，放霞光万道。窈窈冥冥真个好。从此复通他，当初至宝。如今却归去何方，住十州三岛。
<br>
<br>
<br>　　雨霖铃
<br>
<br>　　东方甲乙。见青芽吐，早应时律。南阳正现红焰，初将炽、炎炎浓密。西动金风飒飒，致清爽、往来飘逸。北气候，祁寒严凝，聚结成冰瑞中吉。肝心肺肾勿令失。四门开、莹彻都归一。金丹辕在空外，明耀显、五光齐出。上透青霄，唯占逍遥自在宁谧。到此际、还得无为，永永绵绵毕。
<br>
<br>　　以上重阳集卷之八
<br>
<br>
<br>　　西江月
<br>
<br>　　堪叹西南地顺。烧柴都是真银。火中焰迸两般身。一半金花绽尽。认得斤星有准。即时分付良因。西江月里弄精神。显出灵童真印。
<br>
<br>
<br>　　西江月
<br>
<br>　　堪叹水流一道。须凭添鼎千遭。海心万丈袅竿牢。定后尖生芝草。会得功夫早早。自然快乐陶陶。西江月里采芝苗。携去十洲三岛。
<br>
<br>
<br>　　西江月
<br>
<br>　　堪叹离门坎户。须邻甲地庚途。暗中拍手笑相呼。款款合和一处。既把金阙锁住。白羊队队成珠。西江月里玉蟾孤。朗照长生稳路。
<br>
<br>
<br>　　西江月
<br>
<br>　　堪叹云生顶上。腾空别有嘉祥。幽微玄妙总生光。鼎内煎成银浪。渐渐炼成金相。瑶花朵朵飞扬。西江月里饮琼浆。万道红霞分明。
<br>
<br>
<br>　　西江月
<br>
<br>　　堪叹木金相间。甲夫庚妇开颜。笑声美处水潺潺。一派清流出涧。滋润黄芽无限。便教白雪循环。西江月里我跻攀。步步银蟾顾盼。
<br>
<br>
<br>　　西江月
<br>
<br>　　堪叹日时更改。频频拂拭灵台。明光一点绝尘埃。莹彻即分内外。占得逍遥自在。笛声散尽寒梅。西江月里桂花开。香引清风一会。
<br>
<br>
<br>　　西江月
<br>
<br>　　堪叹白莲吐秀。三车齐驾金牛。自然红艳覆山头。不在勤劳做就。全藉精光护祐。丹成照耀神舟。西江月里看瀛洲。一派仙歌共奏。
<br>
<br>
<br>　　西江月
<br>
<br>　　堪叹这般曲调。感他石女吹箫。山头漫说水频浇。海底虚言火燎。遭逢圆明正照。真风广布金飚。西江月里吃芝苗。味味将来了了。
<br>
<br>
<br>　　西江月
<br>
<br>　　堪叹一灵真性。得来笑杀惺惺。不烧香火不看经。走入这条捷径。便把那人喝定。今朝说与叮咛。西江月里最分明。堪用家风清莹。
<br>
<br>
<br>　　西江月
<br>
<br>　　堪叹青霄碧汉。高空景致尤宽。今朝清爽有余欢。拈出我家公案。方显平生手段。腾身便入云端。西江月里跨祥鸾。直上虚无仙馆。
<br>
<br>　　重阳全真集卷之九
<br>
<br>
<br>　　酴醿香
<br>
<br>　　自在随缘，信脚而无思没算。召清飚，邀皓月，同为侣伴。步长路，成欢乐，唇歌舌弹。忽经过洞府嘉山，堪一玩。正逢著、祥瑞频赞。异果名花滋味美，馨香撒散。对良辰，虽好景，难为惹绊。任水云，前程至，天涯海畔。便遭遇、清净神舟，超彼岸。这回做、真害风汉。
<br>
<br>
<br>　　鹤冲天
<br>
<br>　　迷祛惑去。正好修行做。清静是根源，真门户。切莫他寻，恐遗遗望仙路。闲闲更闲处。灵根元明，转转愈为开悟。功圆行满，唯有红霞聚。往昔得遭逢，亲师父。此则专来教长生诀，频频顾。方知今得度。便许相随，永永其携云步。
<br>
<br>
<br>　　望远行
<br>
<br>　　晴空日照，逢澄夜、月吐银辉星莹。运三光处，五彩腾明，做作静中瞻听。察见真修，真炼气神攒聚，便许密游良迳。这盈盈、功行于斯已定。端正。应是细搜细刷，现出个、本来元性。叶叶皆灵，枝枝总秀，精莹永成清净。云外青童，持诏传言，授取天皇宣命。谢十洲三岛，神仙来聘。
<br>
<br>
<br>　　望远行
<br>
<br>　　祥敷瑞布，琼瑶妥、片片风刀裁下。密抛虚外，遍撒空中，顷刻粉铺檐瓦。锁缀园林，妆点往来樵迳，真个最宜图画。报丰登，珠宝应难比价。清雅。鲜洁尽成滉瀁，更爽气、愈增惺洒。万壑都平，千山一色，遐迩不分原野。恰似予家，仙景澄彻，莹莹蓬莱亭榭。现自然光耀，长明无夜。
<br>
<br>
<br>　　满庭芳
<br>
<br>　　选子奇瑰，依时耨种，自然生发灵苗。风滋雨润，渐渐引枝条。长就方能釤刈，池隍沤、日变青稍。令人羡，新鲜净洁，款款起皮臕。须教。轫作线，织成密布，一任槌敲。待伊家熟软，裁剪缝缭。做就仙袍甚稳，谁能挂、唯我堪消。成功行，六铢衣换，方显尔功超。
<br>
<br>
<br>　　满庭芳
<br>
<br>　　吕先生作醮，托请泾阳道友
<br>
<br>　　平昔开怀，今朝阐醮，就中别有清欢。风朋霞友，皆至并擎丹。唯许泾阳旧契，俱澄净、眼界敷宽。专邀请，诸公上士，总愿赴仙坛。同攒。崇大道，不须笺乳，何用沉檀。把心香爇起，众圣来观。察得功圆行满，还应是、齐在云端。修真事，兹宵并喜，一一尽乘鸾。
<br>
<br>
<br>　　满庭芳
<br>
<br>　　战公求问
<br>
<br>　　逸志清虚，放心坦荡，莫令烦冗萦牵。修身养性，随分乐因缘。便是崇真奉道，甲丹内、长爇灵烟。通闲趣，恬应得味，定许处长年。如然。须了了，免除苦苦，锻炼流传。便优游自在，做作新鲜。直待元根渐莹，恁时节、功行完全。还知否，蓬莱路到，见且是人仙。
<br>
<br>
<br>　　满庭芳
<br>
<br>　　赠友人问题
<br>
<br>　　院落荒芜，庭树潇洒，就中墙壁颓疏。自云妻丧，父子奈何如。王哲闻言大哂，天分付、独乐清虚。公还悟，火坑里面，休更觅红炉。萦纡。须剪断，攀缘爱念，截割如无。作风邻月伴，正是吾徒。前趁蓬莱稳路，超生灭、不入三涂。真端的，白云深处，别有洞天居。
<br>
<br>
<br>　
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
