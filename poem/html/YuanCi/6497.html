<HTML>
<HEAD>
<TITLE>金元词 卷048 张之翰 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷048 张之翰</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷048 张之翰</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6497"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷048 张之翰')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷048 张之翰]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【张之翰：词作69首】
<br>
<br>　　万年春
<br>
<br>　　案此即点绛唇调
<br>
<br>　　一夜东风，满城和气先吹彻。问春来也，几点梅花雪。心事蹉跎，羞对东君说。长为客。去年时节。走马铜台陌。
<br>
<br>
<br>　　万年春
<br>
<br>　　立春日宫前对雪
<br>
<br>　　断送余寒，舜韶声里春风度。九重金户。催进宜春句。道是春来，又候春将去。朝天处。柳花无数。飞满宫前路。
<br>
<br>
<br>　　南乡子
<br>
<br>　　元夜，嘉陵江观放灯后作
<br>
<br>　　灯夕在江阴。绿酒红螺不厌深。醉眼清江江上看，更沉。放尽春风万炬金。流到碧波心。水竹连舟尽自禁。此夜此情谁会得，如今。都付青崖马上吟。
<br>
<br>
<br>　　南乡子
<br>
<br>　　十六夜待灯不见作
<br>
<br>　　帘幕卷春阴。坐守江灯正夜深。两岸人家楼阁暗，消沉。笑道良宵直万金。负煞隔年心。多病情怀难更禁。肠断一江春水碧，从今。著甚垂鞭带月吟。
<br>
<br>
<br>　　南乡子
<br>
<br>　　谢王秋岩元帅重阳送糕果
<br>
<br>　　霜冷雁来天。甓社重阳又一年。多病文园扶未起，挛拳。节物关心正自怜。照眼菊花鲜。盘果旗餻簇满前。知是秋岩人送似，欣然。便带新词到枕边。
<br>
<br>
<br>　　南乡子
<br>
<br>　　和秋岩重阳
<br>
<br>　　红树挂斜阳。秋满淮南甓社乡。古往今来多少恨，萦肠。写作诗词四五行。酒熟胜鹅黄。直待西风醉一场。说与多情篱畔菊，留芳。青女能悭几夜霜。
<br>
<br>
<br>　　江城子
<br>
<br>　　瓶梅
<br>
<br>　　隔帘风动玉娉娉。见来曾。眼偏明。手拣芳枝，自插古铜瓶。六载乌台饥欲倒，犹为汝，未忘情。幽姿芳意正盈盈。可怜生。欲卿卿。更取青松为友竹为朋。今夜黄昏新月底，还却怕，太孤清。
<br>
<br>
<br>　　江城子
<br>
<br>　　游孙园
<br>
<br>　　丹青画出小亭台。巧安排。绝尘埃。二十年间，成此亦奇哉。借问主人凡几醉，直到老，不曾来。来莺去燕莫相猜。水平阶。迳生苔。倚遍阑干，堪爱也堪哀。柳外春风都不管，依旧遣，百花开。
<br>
<br>
<br>　　江城子
<br>
<br>　　寄庐副使处道
<br>
<br>　　去年雪里送君时。马迟迟。思依依。及至金陵，还却值君归。独抱此情谁与语，空三复，草堂诗。年来霜鬓欲成丝。惜睽离。喜追随。四海而今，浑有几相知。上到庐山高绝处，曾为我，一支颐。
<br>
<br>
<br>　　江城子
<br>
<br>　　博文归意有未尽，又以江城子为赠，兼简吴中诸士夫
<br>
<br>　　闲中自合故人束。五湖居。二年余。郑重君家，远寄数封书。昨日相逢还忆不，只记得，旧清癯。留君无计住须臾。使归吴。重踌躇。曾挂风帆，三度过姑苏。为问台前双白鹭，烟景似，向来无。
<br>
<br>
<br>　　江城子
<br>
<br>　　和韵姜中丞，兼寄赵侍御明叔
<br>
<br>　　黄金台下识行骖。著朝衫。宦情酣。不料维扬，留住老曹参。旧说长江千里外，今只在，小楼南。金焦倒影碧潭潭。送飞岚。要奇探。看取尊前，醉袖旋分柑。一曲高歌春未老，官里事，且休谈。
<br>
<br>
<br>　　江城子
<br>
<br>　　道途急急莫留骖。敝尘衫。困如酣。二载徐州，刚唤作髯参。长记秋风吹别酒，君向北，我来南。来时霜未落寒潭。正山岚。便平探。尝遍闽中新荔不论柑。留著归囊三百首，都直待，见君谈。
<br>
<br>
<br>　　菩萨蛮
<br>
<br>　　暮春即事
<br>
<br>　　梁间双燕呢喃语。想曾知得春归处。问著不应人。芹泥香正匀。翠阴庭院悄。手摘青梅小。天气恰清和。越衫犹薄罗。
<br>
<br>
<br>　　朝中措
<br>
<br>　　十六夜月
<br>
<br>　　夜来三五月初圆。歌吹竞喧阗。二八婵娟更好，便无人对樽前。可怜浮世，只争一夕，如许心偏。玉色何尝喜愠，年年岁岁依然。
<br>
<br>
<br>　　临江仙
<br>
<br>　　须信人生皆有命，前途造物由他。年光时事苦相磨。一从居冗剧，两度见新禾。枉著黄尘三万丈，等闲换却沧波。别来谁与晒渔蓑。不知同钓者，时复谓余何。
<br>
<br>
<br>　　太常引
<br>
<br>　　寄乡中诸友
<br>
<br>　　一书除得海边头。怅无地、著羁愁。何处望吾州。漫斜日、高城倚楼。东湖湖上，锦云十里，政好藕花秋。日日醉扁舟。也曾念、山东旧游。
<br>
<br>
<br>　　木兰花慢
<br>
<br>　　听姜惠甫摘阮
<br>
<br>　　羡黄台公子，能办此、淡中清。看璧月当胸，松风应手，一洗秦筝。都来四条弦上，有几家乐府几般声。秋水孤鸣老雁，春风百啭娇莺。嫩凉窗户酒初醒。特地为渠听。写江南江北，无穷意思，字字分明。悠扬博山烟底，把满怀幽恨一时平。长记曲终时候，钱塘暮雨潮生。
<br>
<br>
<br>　　木兰花慢
<br>
<br>　　同济南府学诸公泛大明湖
<br>
<br>　　唤扁舟载酒，直转过、水门东。正十里平湖，烟光淡淡，雨气蒙蒙。回头二三名老，望衣冠、如在画图中。但得城头晚翠，何须席上春红。清樽旋拆白泥封。呼作白头翁。要与汝忘情，高歌一曲，痛饮千锺。夕阳醉归扶路，尽从渠、拍手笑儿童。官事无穷未了，人生适意难逢。
<br>
<br>
<br>　　木兰花慢
<br>
<br>　　自中年以去，觉岁月、疾如流。渐鬓影萧萧，人情草草，世事悠悠。言归几曾归去，向高沙、一度一年秋。未要清云著脚，且簪黄菊盈头。五湖烟月一扁舟。仿佛凤麟洲。但乘兴而吟，吟而须醉，醉则才休。余生本来疏懒，更忘机、鸥鸟苦相留。不是旧游情厚，梦魂不到南州。
<br>
<br>
<br>　　木兰花慢
<br>
<br>　　送赵治中
<br>
<br>　　见平蛮诗卷，都道是、胆包躯。听细话平生，辞虽慷慨，气却舒徐。春风忽然吹兴，正琼花时节别江都。恨煞楼头双鹤，不能留住须臾。轻烟细雨湿平芜。一舸下东吴。想柱杖寻梅，敲门看竹，多在西湖。行装不须多办，把锦囊、分付小奚奴。怕过孤山山下，一杯先酹林逋。
<br>
<br>
<br>　　踏莎行
<br>
<br>　　和张梦符
<br>
<br>　　踏月才归，戴星还起。客怀苦似当途李。旧时曾钓细鳞鱼，新醅旋醱浮香蚁。此兴茫然，于今已矣。朝朝暮暮奔忙里。淮春楼下有吾舟，挂帆又过桃花水。
<br>
<br>
<br>　　蝶恋花
<br>
<br>　　往岁相从今几许。今岁逢君，愈见真诚处。除却交情无别语。匆匆忍上归舟去。醉里犹歌长短句。醒后轩窗，历历余音度。销尽炉熏三两炷。片帆风送寒江暮。
<br>
<br>
<br>　　唐多令
<br>
<br>　　和刘改之
<br>
<br>　　何处是沧洲。寒波不尽流。恰登舟、便过城楼。一片锦云三万顷，常记得、藕花秋。渔父雪蒙头。此情知道否。说生来、不识闲愁。青笠绿蓑烟雨里，吾与汝、可同游。
<br>
<br>
<br>　　唐多令
<br>
<br>　　怀高沙
<br>
<br>　　往事水东流。槐根春梦休。被长淮、隔断中州。三十六湖湖上住，却又过、一年秋。佳处总堪游。同盟只数鸥。把功名、且付扁舟。天上故人知己者，休笑我、太迟留。
<br>
<br>
<br>　　唐多令
<br>
<br>　　静有读书缘。贫无使鬼钱。尽虚斋、尽日萧然。鲸海波涛三万丈，元不到、此山前。梦蝶正翩翩。香匜飘篆烟。更何心、敢怨青天。若论闲居多少兴，风与月、浩无边。
<br>
<br>
<br>　　唐多令
<br>
<br>　　不是强辞荣。风波实可惊。算平生、耐久交情。走遍天涯依旧好，都不似、一灯青。世路自欹倾。湖天方晦明。也休将、文字争鸣。一曲渔歌无别调，烟雨外、两三声。
<br>
<br>
<br>　　唐多令
<br>
<br>　　怨思入清笳。斜阳鸣乱鸦。正开尊、细酌流霞。北里南庄今岁熟，全不觉、米难赊。笔砚淡生涯。胸中气自华。看凋零、野草闲花。事不相关收脚坐，吾便是、贵人家。
<br>
<br>
<br>　　唐多令
<br>
<br>　　冠上满尘埃。未弹君莫猜。有诸公、暮省朝台。醉后狂歌歌后醉，能办此、竭吾才。可以慰幽怀。此时何有哉。道寒梅、又欲新开。碧玉枝头今几蕾，须一一、寄书来。
<br>
<br>
<br>　　感皇恩
<br>
<br>　　庚寅立春
<br>
<br>　　日日苦思春，春来何处。积雪层冰正无路。春风吹面，万里故人相遇。隔年离别恨，从头诉。鬓发清霜，形容枯树。渐觉人生不如故。唯春最好，底用一年一度。有心当不放，春归去。
<br>
<br>
<br>　　感皇恩
<br>
<br>　　立春日，次赵疏堂大中韵
<br>
<br>　　何处鸟飞来，一声清晓。报我东君已来了。青阳歌罢，又是一番春早。冷宫庭户里，才知道。千里归心，六年愁抱。不觉朱颜镜中老。故园茅屋，依旧白云深绕。有谁曾占却，西岩好。
<br>
<br>
<br>　　婆罗门引
<br>
<br>　　赋赵相宅红梨花
<br>
<br>　　冰姿玉骨，东风著意换天真。软红妆束全新。好在调脂纤手，满脸试轻匀。为洗妆来晚，便带微嗔。香肌麝薰。直羞煞海棠春。不殢数卮芳酒，谁慰黄昏。只愁睡醒，悄不见惜花贤主人。枝上雨、都是啼痕。
<br>
<br>
<br>　　婆罗门引
<br>
<br>　　病中对菊
<br>
<br>　　当轩有菊，几年不共结清欢。偶然乘兴南旋。却念都城手种，谁兴护霜寒。正闰余秋晚，曾未开残。宦游最难。算长在别离间。不是未逢蓓蕾，早已阑珊。今年好处，恰花近重阳慰病颜。微雨后、一笑相看。
<br>
<br>
<br>　　婆罗门引
<br>
<br>　　自公去后，曲栏荒径老孤芳。公来花亦生光。一阵朝来细雨，开作十分黄。甚厌厌抱疾，却误重阳。曾吟短章。也曾见醉衔觞。但得翛然相慰，欹枕何妨。燕山已远，且莫问园亭此际霜。人意足、处处花香。
<br>
<br>
<br>　　婆罗门引
<br>
<br>　　辛卯中秋望月
<br>
<br>　　宦游南北，月明何处不相随。十年九赋新词。今夜清光如许，无以侑金卮。想叨居此职，著甚推辞。临风再思。是有句欲来时。除却广寒人见，尘世谁知。天香一阵，恰飘动婆娑桂树枝。秋影里、醉写乌丝。
<br>
<br>
<br>　　满江红
<br>
<br>　　送刘叔谦御史
<br>
<br>　　满酌离杯，留不住、绣衣行客。还正是、登车揽辔，慨然时节。白简才辞乌府去，红尘旋被青山隔。看弓刀千骑拥秋风，涂阳陌。自不负，心如铁。著甚语，堪为别。道太柔则废，太刚则折。任外岂非经济手，得中便是澄清策。待功成、随诏早归来，从头说。
<br>
<br>
<br>　　满江红
<br>
<br>　　益都时习阁睡起
<br>
<br>　　六月青州，何处是、此身堪著。都不似、素王宫里，倚云高阁。万里风来无隔处，睡余常觉衣裳薄。把暑天如水画如年，消磨却。心地上，何轩豁。眼界外，犹廖廓。被野烟高鸟，劝予清酌。一片青山知客意，冷光堆满栏干角。恨偃然、不肯入城来，难相约。
<br>
<br>
<br>　　满江红
<br>
<br>　　登汪师展江楼
<br>
<br>　　山压长江，流不尽、滔溜深碧。形胜地、以江为堑，以山为壁。兵府旧分城上下，人家新住城南北。说当年、天马入川时，皆传檄。市不易，居如昔。龙已去，攀何及。问人人能道，圣朝恩德。蕞尔南州成底事，宛然上将劳吾敌。看红尘一骑捷书来，来春必。
<br>
<br>
<br>　　满江红
<br>
<br>　　眼底交游，十载被、江湖相隔。尝记得、道庵人静，纵谈朝夕。纸上云烟随散落，毫端风雨何休息。甚这回相见便苍颜，都非昔。中年别，真堪惜。生辰会，谁曾必。看西风摇动，可人词笔。天上桂华香近也，此杯再要和君吸。恨抗尘走俗太忙生，无间日。
<br>
<br>
<br>　　满江红
<br>
<br>　　寄张蓝山
<br>
<br>　　古木寒藤，高岸底、萧然舟宿。一夜雨、朔风吹浪，浪高于屋。梦觉蓬窗无共语，此时正自怜幽独。道蓝山老子送诗来，挑灯读。辞与理，俱能足。从别后，情尤笃，想鬓毛如鹤，目睛如鹘。四海如公知已少，有心日日相追逐。恨濯缨亭远水萦纡，山重复。
<br>
<br>
<br>　　念奴娇
<br>
<br>　　九日，同府学诸君饮王氏园
<br>
<br>　　二年重九，算都向、江北江南虚度。鸿雁来时秋最好，底用千愁万绪。九朵青山，几尖白塔，何限登临处。今朝乘兴，也和诗客凝伫。正是雨洗芙蓉，风翻野菊，霜染江枫树。一片天开图画里，留著天然佳句。收拾方来，安排未定，试问云间路。三杯才尽，笔头疑有神助。
<br>
<br>　　以上西岩集卷十一
<br>
<br>
<br>　　酹江月
<br>
<br>　　人间良夜，是年年、八月中秋时节。万古青天当此际，正要十分澄澈。何处浮云，微茫黯淡，便把青光隔。凭栏三叹，恨无长笛吹裂。坐看蜡烛争辉，青灯吐焰，负煞尊前客。待到谯楼初鼓后，不觉衣裳凉彻。试草新词，凭风吹去，教向嫦娥说。须臾知道，广寒推出明月。
<br>
<br>
<br>　　酹江月
<br>
<br>　　赋济南风景，和东坡韵
<br>
<br>　　南山北济，算难尽、十二全齐风物。平地华峰天一柱，鹊倚岩岩青壁。金线横波，真珠出水，趵突喷寒雪。无穷潇洒，品题宜有才杰。遥忆工部来时，谪仙游处，兴自云间发。翠琰高名千古在，不逐兵尘磨灭。细嚼遗篇，高歌雅句，风动萧萧发。英灵何许，画船独醉明月。
<br>
<br>
<br>　　水龙吟
<br>
<br>　　张大经寓第牡丹
<br>
<br>　　旧时来往燕都，为花常向花前醉。十年一梦，鬓丝如许，尚余情味。曾见君家，后园深处，满栽姚魏。恨匆匆过了，寻芳时候，又早是、春归际。只想十分憔悴。说两株、吐花犹未。曲栏干凭，朝酣不语，为谁凝思。拟合金笺，清平妙曲，与渠相慰。怕今宵，便有无情风雨，作遮藏计。
<br>
<br>
<br>　　水龙吟
<br>
<br>　　留别
<br>
<br>　　别来几度秋风，数千里外还重遇。虚斋画掩，厌厌多病，赖君看护。鹅鸭比邻，鱼虾市井，拟留余住。被催人天上，除书一纸，又催过、江南去。一夜扁舟风雨。问谁知、此时情绪。明朝回首，荒城古塔，离亭高树。点检囊中，锦笺半是，秋岩佳句。待从今，且把新词阁起，共何人赋。
<br>
<br>
<br>　　水龙吟
<br>
<br>　　伯庸近以乐府贺余新居，未及裁答。伯庸复有辽阳省掾之行，相爱之情，不能无语，仆因用前韵奉饯，且为后凯还日，把杯一笑也。
<br>
<br>　　去年鞍马东来，为予尝说辽阳好。而今风物，战尘低暗，阵云高绕。幕府抡材，纵横健笔，似君元少。看灯前草就，捷书一纸，飞奏入、龙楼晓。遥望蓬莱晻霭，问何如、日边琼岛。雁来时候，霜风凄紧，应思归早。万里西州，双亲虽健，众雏犹小。怕区区，但了平日心事，约山间老。
<br>
<br>
<br>　　水龙吟
<br>
<br>　　送程达之万户还宣城
<br>
<br>　　我从年少知君，胸中气与秋天杳。天戈南下，几番屯戍，几番征讨。笔砚从戎，诗书为将，世间元少。想何如静处，求田问舍，便辞得、功名了。兵府水围山绕。尽雄深、不妨吟稿。秋高时候，羽书催急，渡江须早。号令重明，角声风冷，剑华霜晓。要从今，做取十分事业，恰归来好。
<br>
<br>
<br>　　水龙吟
<br>
<br>　　寄郭安道御史
<br>
<br>　　一杯未尽分携，匆匆争似休相遇。方余病起，不禁同醉，只须将护。万里淮天，数行征雁，雨晴风住。趁瓜州古渡，东来潮水，便高卧、孤帆去。卧听江声如雨。渐消磨、满怀愁绪。丹青画出，金山烟塔，焦山霜树。如此江山，发挥正要，雄章奇句。仗何人唤取，青骢御史，看挥毫赋。
<br>
<br>
<br>　　水龙吟
<br>
<br>　　秋岩既别，是日晚又访予龙城外，复以前韵寄谢
<br>
<br>　　中年怕见离筵，恶怀易感欢难遇。愁城百丈，旧时全仰，酒兵遮护。不饮而今，如何禁得，欲行还住。与元戎已别，弓刀小队，能为我、年来去。一阵黄昏细雨。正心头、万丝千绪。几家灯火，烟迷湖水，风号堤树。咫尺重闉，故人千里，可能无句。听谯楼，更鼓寒声历历，倚篷窗赋。
<br>
<br>
<br>　　沁园春
<br>
<br>　　寄刘光裔都事
<br>
<br>　　有手拿云，有背摩空，相期昔年。记南方初下，送君硬语，东曹未满，寄我奇篇。二十年间，数千里外，底事曾无人所怜。青青鬓，但一回，相见，一度苍然。此心宁逐时迁。且同醉金波药玉船。要诗之悟处，深如学佛，词之妙处，绝似谈仙。匹马江都，片帆甓社，又别西风落照边。沉吟久，写离情不尽，雁字联翩。
<br>
<br>
<br>　　沁园春
<br>
<br>　　送刘牧之同知归江南
<br>
<br>　　昨日送春，今日送君，难禁别离。正桃花水满，远归江浙，楝花风起，轻出京师。早把功名，置之身外，世上何愁可皱眉。从今去，但求田问舍，此意谁知。当年交友全稀。试屈指诸君更有谁。说郭髯磊落，犹居判府，许翁清健，已谢签司。回首南关，怅然如梦，几度凭栏费所思。烦传语，甚孤怀索莫，不寄新诗。
<br>
<br>
<br>　　沁园春
<br>
<br>　　送赵彦伯御史
<br>
<br>　　君按西秦，我走东秦，一尊共开。恨匆匆行色，无多款曲，区区别语，未易安排。百二关河，三千道路，前岁如今曾往回。但休问，过潼关北去，都是诗材。公余应见青崖。怕念我、兹游无好怀。□也知巧宦，常居要地，其如公论，不用非才。北渚光中，华峰影里，放得婆娑亦快哉。三年里，尽平分烟景，抖擞尘埃。
<br>
<br>
<br>　　沁园春
<br>
<br>　　至元戊子冬，国子司业李君两山以春官小宗伯奉命使交趾，故作此以壮其行
<br>
<br>　　国子先生，博带峨冠，胡为此行。正蛮烟瘴雾，远趋象郡，祥云瑞霭，近别龙庭。率土之滨，际天所覆，何处而令不太平。安南者，彼地方多少，敢抗吾衡。一封天诏丁宁。要老子胸中百万兵。看健如马援，精神矍铄，辨如陆贾，谈舌纵横。奉职称藩，功成事定，更放文星分外明。归来尽，不妨诗笔，颠倒南溟。
<br>
<br>
<br>　　沁园春
<br>
<br>　　不肖掾内台，时西溪王公为侍御史，遵晦韩兄为监察御史，恕齐霍兄为前台掾。其后柳溪耶律公提刑河北，颐轩李兄都司台幕，皆平昔所敬慕者。至元甲申春，
<br>
<br>　　四海交亲，别离尽多，会合最难。见西溪老子，情怀乐易，柳溪公子，风度高闲。铁石心肠，风霜面目，更著中朝霍与韩。知音者，有颐轩待御，收拾清欢。不才自顾何颜。也置在诸公酬酢间。似蒹葭倚依，琼林玉树，萧蒿隐映，春蕙秋兰。南北乌台，当时年少，双鬓而今半欲斑。明朝去，向德星多处，遥望锺山。
<br>
<br>
<br>　　沁园春
<br>
<br>　　谢王巨川侍郎以澹游所书扇见惠
<br>
<br>　　四海黄花，文采风流，于今尚存。直澹翁诗句，大羹玄酒，名家书法，流水行云。泗上青山，枫林丹叶，书破晴空月一轮。余尝见，把君髯摇动，特地精神。谢君雅意殷勤。便付与同僚更可人。爱紫筠真节，柄才到手，轻罗缟面，影不离身。纵使当年，石城风起，不怕庾公千丈尘。难忘处，正午天如火，凉满衣巾。
<br>
<br>
<br>　　沁园春
<br>
<br>　　送鹤寄可与郎中
<br>
<br>　　鹤汝前来，与余相从，近乎一年。每座隅举目，看挥大字，窗前侧耳，听诵佳篇。月白风清，天高露下，不肯飞腾亦可怜。鸡群里，见雪衣丹顶，空自昂然。星郎明日南迁。待送上秋风千里船。莫因其所好，乘轩受禄，启其所欲，学道升仙。渠是而今，经纶大手，早取徵书下日边。长鸣罢，似知余雅意，两翅翩翩。
<br>
<br>
<br>　　沁园春
<br>
<br>　　鹤答和，寄可与郎中
<br>
<br>　　昔自九臯，慕翁而来，何期岁年。记初为翁客，献千百寿，后为翁友，得两三篇。夜夜飞鸣，朝朝起舞，不是赏音谁见怜。追随久，尽人多怨者，我独欣然。翁今犹未高迁。便离却交游载月船。想西岩梦我，大纲坡老，绣江畜我，小样逋仙。二老风流，他时相约，须到西湖烟水边。孤山路，看云间来迓，秋影翩翩。
<br>
<br>
<br>　　沁园春
<br>
<br>　　用送鹤乐府韵，寄可与亦督和之
<br>
<br>　　自别君来，日如三秋，夜如一年。想小金山下，笙歌促席，横江楼上，乐府连篇。世故相驱，欢情未已，遽尔归来祗自怜。空回首，望南州城郭，烟水茫然。思君便欲移迁。更共泛西湖湖上船。但杯中有酒，何分贤圣，心头无事，便是神仙。鹤去多时，甚无一语，回到高沙烟雨边。吾知矣，正挑灯和韵，笔势翩翩。
<br>
<br>
<br>　　沁园春
<br>
<br>　　游孤山寺寄姜中丞
<br>
<br>　　若论西湖，颖川汝阴，俱难似之。正涌金门外，天开罨画，钱塘岸侧，城展玻璃。曾借扁舟，晚凉一棹，先向孤山近处嬉。回头望，是吴山楼阁，烟霭参差。淡妆浓抹相宜。道不独晴奇雨亦奇。访欧公遗像，仍存古井，逋仙旧隐，犹有荒祠。泉若通灵，梅如解语，应也怪公题咏迟。从今后，怕公余无事，准备新诗。
<br>
<br>
<br>　　摸鱼子
<br>
<br>　　辛卯清明日，尝以金缕曲侑觞，今年独无可乎，因作摸鱼子一阕以寄意
<br>
<br>　　问谁知此时情绪。匆匆寒食相遇。东风可是无闲暇，开尽白红千树。春几许。还又怕、转头风雨留难住。浮生浪苦。且携酒重寻，去年花下，歌我旧金缕。尊前友，惟有青山如故。至今面目无妒。冷光晴色三千丈，斜照夕阳窗户。堪讶处。被几叶风帆，催上江南路。无人自语。想五载居京，一朝得郡，却甚也能去。
<br>
<br>
<br>　　金缕曲
<br>
<br>　　送可与，即用其韵
<br>
<br>　　乐府宁无路。彼区区、斜门枉迳，少人知处。从得君词惊且讶，醉里坡仙曾遇。是梦里、稼翁教汝。玉尺金刀俱在手，把天机云锦裁成句。才落纸，便传去。笔头不用空豪怒。也应须、梨花缟夜，海棠红雨。一曲离歌悲壮处，不觉人间三鼓。有幽壑、潜蛟起舞。休道此情天不管，怕余音袅袅无人许。风送入，渡江橹。
<br>
<br>
<br>　　金缕曲
<br>
<br>　　送茅山倪道人，并寄山中诸道友
<br>
<br>　　回首茅山路。渺滔滔、长江南畔，碧山无数。曾被天风吹醉梦，直到华阳深处。也亲见、鸾骖鹤驭。觉后分明空记省，怅丹坡、踪迹今何许。还又被，世缘误。几番自咏山中句。觉霏霏、云烟秀色，去来眉宇。曾共三峰重有约，已办清秋杖屦。看能与、群仙相遇。君去丁宁无别语，怕山灵怪我来何暮。才有伴，便同去。
<br>
<br>
<br>　　金缕曲
<br>
<br>　　送德昌
<br>
<br>　　走遍江南路。看天公、何时还我，故山深处。君处钱塘余甓社，千里不期而遇。更分甚、主宾吾汝。一片湖光浓似酒，待发挥、我辈清新句。几鱼鸟，不惊去。醉中不怕波神怒。尽人间、纷纷轻薄，翻云覆雨。灯火归来才半醒，月夜谯楼初鼓。正老鹤迎门飞舞。此乐人生能有几，怅后期好在知何许。明日又，送柔橹。
<br>
<br>
<br>　　金缕曲
<br>
<br>　　中秋夜不寐，枕上作以自遣
<br>
<br>　　未过松江去。被高沙、同盟鸥鹭，暂时留住。曾共中秋心期定，再上江船容与。待满载、淮歌楚舞。岂料桂花香雾底，正河鱼、作祟深相苦。尊有酒，不忺举。梦中似听嫦娥语。道人生、百年才半，未为衰暮。江北江南行欲遍，几见月明三五。尝烂赏、通宵达曙。可是今年情思懒，便临风、误却清新句。聊援笔，为渠赋。
<br>
<br>
<br>　　金缕曲
<br>
<br>　　双陆
<br>
<br>　　此博谁名汝。想当年、波罗塞戏，涅盘经语。天竺传来双采好，么六四三二五。要随喝、随呼随数。从得三郎绯衣了，再曾逢、潘彦知音侣。同入海，亦良苦。雄拿豪攫争鸣杵。正关河、疏星残月，几声秋雨。却是驱驰玄黄马，脚底蹈燕蹴楚。甚一涧一梁能阻。翻覆输赢须臾耳，算人间万事都如许。且一笑，看君赌。
<br>
<br>
<br>　　金缕曲
<br>
<br>　　乙未清明
<br>
<br>　　风雨惊春暮。恨天涯、留春未办，却留余住。时序匆匆催老大，又早飞花落絮。算禁得、清明几度。试倚危栏西北望，但接天烟水无重数。空目断，故山路。先茔松柏谁看护。想东风、杯盘萧索，饥鸟啼树。便做松江都变酒，醉里眉头休聚。万里南来缘底事，也何须、杜宇声声诉。千百计，不如去。
<br>
<br>
<br>　　太常引
<br>
<br>　　红梅
<br>
<br>　　幽香拍塞满比邻。问开到、几层春。谢绝蝶蜂群。祗么凤、和渠意亲。醉红肌骨，艳红妆束，能有许时新。也待不摇唇。忍孤负、风流玉人。
<br>
<br>
<br>　　太常引
<br>
<br>　　两株如玉瘦相邻。尽红复、抱芳春。看到不同群。比问白寻黄更亲。出尘态度，倚风标格，消得一词新。谁解按歌唇。教唱与、青崖故人。
<br>
<br>
<br>　　水调歌头
<br>
<br>　　翰林诸公相饯齐化门外，因用不肖与诸公倡和水调韵寄意
<br>
<br>　　烟柳绿阴底，祖席国门东。旧时沙上鸥鹭，此地别鵷鸿。几载备员苟禄，一日分符剖竹，谁道不遭逢。回望九重阙，高出五云中。重殷勤，深眷恋，谢诸公。佳篇继之以酒，情与礼俱通。渺渺松江烟水，斗郡若无多事，其孰可相从。杖屦放鹤叟，蓑笠钓鱼翁。
<br>
<br>
<br>　　贺新郎
<br>
<br>　　余家古瓶腊梅忽开，清香可爱，质之范石湖梅谱，乃宿叶而佳者也。且云，素难题咏，山谷简斋但作小诗而已，在简斋余作且勿论，偶不及东坡长句，何耶。因以乐府贺新郎见意
<br>
<br>　　不受铅朱污。问娇黄、当初著甚，染成如许。便做采从真蜡国，特地朝匀暮注。也无此、宫妆风度。长记方壶春半贮，只萧然、尽慰人情苦。谁更望、暗香吐。为渠细检梅花谱。以芳馨与梅相近，故梅名汝。底是石湖堪怪处，说道涪翁曾赋。还忘却、东坡佳句。从被二仙题评了，到而今、傲然吟诗似。吾试与，下斯语。
<br>
<br>　　永乐大典二千八百十一梅字韵引张西岩集以上赵万里校补本张之翰西岩词六十九首，间以四库珍本西岩集校订
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
