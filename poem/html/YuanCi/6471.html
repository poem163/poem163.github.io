<HTML>
<HEAD>
<TITLE>金元词 卷022 马钰（三） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷022 马钰（三）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷022 马钰（三）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6471"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷022 马钰（三）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷022 马钰（三）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　拆木字起
<br>
<br>
<br>　　临江仙
<br>
<br>　　和无名先生韵
<br>
<br>　　玉往来神气住，翁稳跨青骝。风谭氏与刘丘。心归正觉，个本环洲。火相生铅汞结，人已达清幽。侗不日上云头。风牢把捉，下好吞钩。
<br>
<br>　　拆金字起
<br>
<br>
<br>　　清心镜
<br>
<br>　　本名红窗迥
<br>
<br>　　我当初，为庵主。勤勤接待，云朋霞侣。时时地、疏远尘缘，渐渐成觉悟。悟心开，便得遇。本师遣我，专来化度。阐妙玄、穿凿愚迷，要荐归蓬府。
<br>
<br>
<br>　　清心镜
<br>
<br>　　善芽生，为庵主。终日相陪，不凡之侣。得自然、获种良缘，觉心头开悟。心头开，决遭遇。端的修持，更凭师度。应仙举、功行无亏，跨云归紫府。
<br>
<br>
<br>　　清心镜
<br>
<br>　　得遇
<br>
<br>　　遇风仙，论长便。弃掉妻男，不宜再面。向物外、坦荡逍遥，离众生识见。大丈夫，志勇猛。肯为酒色，财气荏苒。仗慧刀、割断攀缘，修胎仙出现。
<br>
<br>
<br>　　清心镜
<br>
<br>　　弃家
<br>
<br>　　解名缰，敲利锁。爱海恩山，一齐识破。弃家缘、路远三千，似孤云野鹤。有胜心，忒煞大。今日对众，须当说过。啀寂寥、忍辱清贫，更不许两个。
<br>
<br>
<br>　　清心镜
<br>
<br>　　乐真风
<br>
<br>　　马风风，风得好。摆脱家缘，无烦无恼。自今后、不作猖狂，便一心办道。净神炉，清丹灶。炼汞烹铅，屏除阴耗。一阳生、大药灵灵，有分居蓬岛。
<br>
<br>
<br>　　清心镜
<br>
<br>　　叹前非
<br>
<br>　　初出家，访道友。恰似猛虎，下山游走。未曾经、锻炼顽心，轻触著哮吼。炫多能，夸好手。抄录名方，专行拯救。平胃散、虽则全无，穷气药煞有。
<br>
<br>
<br>　　清心镜
<br>
<br>　　喜今是
<br>
<br>　　法烛儿，任来爇。无我无人，烟消火灭。专修个、忍辱神仙，肯是非分别。无嗔怒，无喜悦。拍拍塞塞，满怀冰雪。自然得、心地清凉，怎教我发热。
<br>
<br>
<br>　　清心镜
<br>
<br>　　搜己过
<br>
<br>　　搜己过。搜己过。自入道来，别无大过。只不合、说破玄机，是十分罪过。自知过，自知过。要免前愆，将功补过。处无为、心起真慈，望圣贤恕过。
<br>
<br>
<br>　　清心镜
<br>
<br>　　祖庵环堵
<br>
<br>　　一莲池，二霞友。三松四桧，五株垂柳。卓环墙、围绕云庵，屏繁华内守。青龙飞，白虎吼。玉姹金婴，自然清秀。超造化、结就神珠，待圣贤来成就。
<br>
<br>
<br>　　清心镜
<br>
<br>　　咏长安
<br>
<br>　　论长安，多美事。端的日有，三仙向市。满城人、半做经商，半修炼真气。寿长人，最多矣。因知罪福，早闲心地。兴善缘、年例何如，见千道会起。
<br>
<br>
<br>　　清心镜
<br>
<br>　　寄谭刘丘三师兄鹿衣
<br>
<br>　　长真兄，刘丘弟。长生长春，法亲同辈。显懒衣、体挂鹿皮，本师教恁地。弟云包，兄丫髻。早悟三觉，一通明义。我愿心、普化群迷，拯内容出世。
<br>
<br>
<br>　　清心镜
<br>
<br>　　赠铁李先生
<br>
<br>　　陇西公，苦得别。六月炉头，掉锤打铁。养浑家、都要清闲，独自受炙熁。火烧疮，汗滴血。万苦千辛，何时是彻。马风风、诱引回头，向道门中休歇。
<br>
<br>
<br>　　清心镜
<br>
<br>　　悟冤亲，猛离别。男儿志气，斩钉截铁。水云游、誓不回眸，趖火院逼熁。得清凉，无汗血。清净玉壶，自然莹彻。觉亘初、一点灵灵，绝尘缘心歇。
<br>
<br>
<br>　　清心镜
<br>
<br>　　赠老程先生
<br>
<br>　　这程公，顿然悟。家有六子，六贼之数。细寻思、总是冤家，便不宜团聚。弃纱巾，冠戴取。捉住马猿，易调龙虎。待一朝、丹药灵灵，跨祥鸾归去。
<br>
<br>
<br>　　清心镜
<br>
<br>　　赠京兆周七官
<br>
<br>　　周官人，家豪富。长安通检，最为上户。十年间、兴廢何如，无札锥去处。叹利名，不坚固。使我灰心，转生开悟。行大道、一志无移，修不来不去。
<br>
<br>
<br>　　清心镜
<br>
<br>　　寄长春丘师兄
<br>
<br>　　君乐山，予乐水。乐水乐山，算来何济。都不如、净意清心，炼冲和真气。坎离交，木金戏。产无影姹婴，五明宫里。便顿觉、丹结灵灵，得真欢无比。
<br>
<br>　　早来因戏水，顿释其非，复作此词以示堂下，恐有执着者。
<br>
<br>
<br>　　清心镜
<br>
<br>　　赠小李仙
<br>
<br>　　李宜僧，僧学道。道要玄机，日常寻讨。讨论得、常净常清，清心意最好。好降心，心尘扫。扫除净，自是通明秘奥。奥旨在、走玉飞金，金玉结丹宝。
<br>
<br>
<br>　　清心镜
<br>
<br>　　赠鄠县小杨仙
<br>
<br>　　修行人，先禁眼，见他妇女，不宜顾盼。牢擒捉、意马心猿，休缓缦缓缦。我人除，事情简。清贫柔弱，逍遥散诞。谨遵依、国法天条，永不犯不犯。
<br>
<br>
<br>　　清心镜
<br>
<br>　　寄西庵李法师
<br>
<br>　　李法师，听予劝。休苦哀人，自先救援。把心灯、剔正光明，照个中宫殿。大丹成，功夫遍。惺洒灵童，自然出现。等紫书、玉诏来宣，访瑶台阆苑。
<br>
<br>
<br>　　清心镜
<br>
<br>　　赠严先生
<br>
<br>　　大丈夫，真烈士。斩钉截铁，一心无二。做修行、誓不还乡，遇危难发志。清净中，玄妙至。日月交光，虎龙参时。饮刀圭、保养神丹，应重阳奥旨。
<br>
<br>
<br>　　清心镜
<br>
<br>　　赠侯明一
<br>
<br>　　侯姑姑，心开悟。六旬有九，才方修补。众人言、晚了时光，马风道未暮。气不断，神可固。先把马猿，用功擒住。自然得、性命停停，管成仙归去。
<br>
<br>
<br>　　清心镜
<br>
<br>　　京兆全真庵
<br>
<br>　　皮张仙，修造主。一身两役，兼为化主。修庵舍、独办一间，祷长安施主。论修行，分宾主。悟取气神，与身为主。是性命、速了根源，做蓬莱洞主。
<br>
<br>
<br>　　清心镜
<br>
<br>　　赠长安李先生
<br>
<br>　　李先生，忒执拗。全真堂下，最难训教。学修行、不尚扶犁，道我咱偏好。再三劝，再四告。认取五色祥云，自然耕道。种紫芝、灿烂灵光，便得归蓬岛。
<br>
<br>
<br>　　清心镜
<br>
<br>　　赠薛道清
<br>
<br>　　做修行，细搜刷。清净家风，便是大乘妙法。下无为、无作真功，心镜上摋抹。自然明，自然达。把九玄七祖，尽行救拔。向蓬瀛、坦荡逍遥，冠裳似菩萨。
<br>
<br>
<br>　　清心镜
<br>
<br>　　赠刘先生
<br>
<br>　　个青牛，引白犊。向曹溪深处，往来相逐。更时时、卧月眠云，疏凡间草木。餐三阳，投九畜。子母温柔，免劳看牧。待一朝、得赴蓬瀛，显本来面目。
<br>
<br>
<br>　　清心镜
<br>
<br>　　赠魏害风
<br>
<br>　　风姑姑，怀秘奥。意净心清，头头是道。自然得、真乐真欢，并无些烦恼。不谄诈，不倨傲。玉花丛里，结成金宝。便等候、紫诏来宣，应通明仙号。
<br>
<br>
<br>　　清心镜
<br>
<br>　　赠孙可道
<br>
<br>　　孙先生，能放下。兀兀腾腾，通真弃假。处心与、万物无私，略无些谄诈。乐清贫，得清雅。逗引灵童，惺惺洒洒。到如今、好结善缘，水云游行化。
<br>
<br>
<br>　　清心镜
<br>
<br>　　闻吴解元昆仲身化
<br>
<br>　　叹浮生，心灰尽。小吴解元昆促，少年清俊。又争知、半月中间，便一齐殂殒。人还悟，人还省。撇下家缘，完全性命。真清净、脱免轮回，得长生有准。
<br>
<br>
<br>　　清心镜
<br>
<br>　　兴平郭姑来投全真堂下修行
<br>
<br>　　郭姑姑，男子志。割拚尘清，畏其生死。远本夫、缝合阴门，自古今无二。慎其终，如其始。自有坚贤，暗中提尔。处无为、清净彻头，同麻姑居止。
<br>
<br>
<br>　　清心镜
<br>
<br>　　蒲城陆先生
<br>
<br>　　叹个人，破旧罐。不顾危亡，更把道门相玩。尚由自、不悟前愆，怎免他大难。听予言，休著绊。恩爱尘情，一刀两段。销旧业、再做修持，博马风照管。
<br>
<br>
<br>　　清心镜
<br>
<br>　　头如蓬，面如垢。万事俱忘，心无尘垢。恣情慵、放肆婪耽，乞残馀展手。幸知无，宁著有。无无亦无，神丹无漏。访蓬莱、功满三千，得缦垂云袖。
<br>
<br>
<br>　　清心镜
<br>
<br>　　薄待诏求问
<br>
<br>　　薄待诏，能捏塑。夸妙手奇功，不曾停住。骋精神、漉水拖泥，为养家之故。心还省，性还悟。闲闲供养，本真父母。净清中、结就神丹，跨青鸾归去。
<br>
<br>
<br>　　清心镜
<br>
<br>　　杨待韶求问
<br>
<br>　　杨待韶，塑得好。弄泥弄水，何曾养浩。休厮哄、休乞诗词，好留心向道。细研穷，得寻讨。净里清中，自通玄奥。气神精、无漏丹成，跨云归蓬岛。
<br>
<br>
<br>　　清心镜
<br>
<br>　　少华薄公丈丈索
<br>
<br>　　薄丈丈。薄丈丈。八旬有四，因甚发心修养。看重阳、文集全真，得知些味况。勿言老，休寿相。外貌苍苍，内容侗傥。气不断、亦可修持，速澄心为尚。
<br>
<br>
<br>　　清心镜
<br>
<br>　　赠马守清
<br>
<br>　　马姑姑，后归去。日用无为，清闲养素。休讲论、女姹婴娇，更虎龙斗处。屏尘缘，得真趣。火灭烟消，气神坚固。内云游、功满三田，上蓬莱仙路。
<br>
<br>
<br>　　清心镜
<br>
<br>　　内修圃赠徐先生
<br>
<br>　　独自固。修园圃。踏畦踏垅，即非行步。把玉炉、倒卷灵波，又何曾手举。浇灌频，芽甲吐。渐渐馨香，满园堪睹。蕊珠宫、迸出霞光，效神翁归去。
<br>
<br>
<br>　　清心镜
<br>
<br>　　内采药赠陇州老田先生
<br>
<br>　　学修行，如采药。携个清净篮儿，并无染著。向白云、深处游行，又何曾用鑺。呼青鸾，引白鹤。踏开宝陆，自然辉霍。见九转、一粒丹成，便收归碧落。
<br>
<br>
<br>　　清心镜
<br>
<br>　　内耕种赠木张先生
<br>
<br>　　处孤清，内耕种。心意安闲，不摇不动。杳冥中、见个金牛，向溪田深＊。清雨降，紫芝耸。赤凤乌龟，前来看供。麻麦结、黍米神珠，上碧霄进贡。
<br>
<br>
<br>　　清心镜
<br>
<br>　　赠王庵主
<br>
<br>　　养家时，甚情况。被妻男逼得，有如心恙。竞利名、来往奔波，忒劳嚷劳嚷。学道来，常坦荡。除性命二字，别无妄想。占清闲、自在逍遥，好豁畅豁畅。
<br>
<br>
<br>　　清心镜
<br>
<br>　　予在终南，居於环堵，颵腿赤脚，并无火烛相。仅六年矣，瞥然心动，信步云游，西至华亭投宿於窑埪。偶中土津火毒，吐血发嗽，病势来之甚紧。众道友馈药，拜而受之，不敢尝。又谓予曰，当食生葱酽醋，可解其毒。予再三思之，道家有病，他人莫能医，当以自治乎修炼身中至宝，厥疾自瘳。因作清心镜小词一阕，拜呈道众，希采瞩
<br>
<br>　　马风风，五旬六。云水飘飘，洒然清独。运天风、摇曳灵光，转增明性烛。到亭川，窑里宿。不意中他，土津火毒。欲要解、四假违和，炼身中金玉。
<br>
<br>
<br>　　清心镜
<br>
<br>　　治病
<br>
<br>　　气不通，脚膝患。云母膏，敷贴常常备办。破伤风、要可何如，花蕊石细掺。治心病，清神散。医性僻，附子理中丸弹。灵宝丹、服得太多，和骨骰更换。
<br>
<br>
<br>　　清心镜
<br>
<br>　　赠鞠得一
<br>
<br>　　河州鞠，听予说。把般般术法，便当一撇。论自然、大道无为，岂在乎细捏。清心镜，常莹彻。照破万缘，无生无灭。这本来、一点元明，便朗如秋月。
<br>
<br>
<br>　　清心镜
<br>
<br>　　赠马先生
<br>
<br>　　好爽利，好豁畅。坐卧住行，逍遥坦荡。细寻思、名利之人，怎知此味况。向闲中，搜修养。锻炼一颗，神珠晃朗。算三次、海变桑田，是仙家一饷。
<br>
<br>
<br>　　清心镜
<br>
<br>　　赠华亭十殿试
<br>
<br>　　尹虞卿，樊祖训。明仲季蒙，子恂子润。汉卿共、信仲官人，乃清河一姓。程德容，李汉臣。十个吾侪，尽皆文俊。劝诸公、名利灰心，早修完性命。
<br>
<br>
<br>　　清心镜
<br>
<br>　　赠灵阳子李大乘
<br>
<br>　　灵阳子，来告别。送行不似，相迎时节。听予嘱、游必有方，待孀毋紧切。我人除，烟火灭。莫忘初志，旋添决烈。行大道、开阐亘初，邀清风明月。
<br>
<br>
<br>　　清心镜
<br>
<br>　　赠刘小官
<br>
<br>　　一青牛，二条尾。三双眼儿，仰观俯视。四个蹄、雪白如银，五方中嬉戏。六慾七情俱总废。八味琼浆，饮来光明遍体。九鼎内、变作神丹，十分功圆备。
<br>
<br>
<br>　　清心镜
<br>
<br>　　赠寂然子
<br>
<br>　　修行人，听子细。斋食不可，美之又美。更何须、异馔多般，但一味而已。恬淡中，常遂意。万神调畅、姹婴欢喜。得自然、结就金丹，占蓬瀛仙位。
<br>
<br>
<br>　　清心镜
<br>
<br>　　道友问修行
<br>
<br>　　云朋询，霞友答。性命事大，自当救拔。免轮回、决在今生，可细搜细刷。青莲开，白莲发。莲花帐内，姹婴仰观俯察。向蓬莱、路上前行，舞六么十八。
<br>
<br>
<br>　　清心镜
<br>
<br>　　华亭严因院主
<br>
<br>　　刘子温，性通达。父子三人，尽皆落发。便不殢、有相行持，认无妙法。个内净清灵宝塔。玉象金狮，绕围七匝。蓦然间、响亮玎珰，显妙音菩萨。
<br>
<br>
<br>　　清心镜
<br>
<br>　　道友问予甚家门户
<br>
<br>　　道友询，甚门户。答之清净，别无作做。皆笑道、此是顽空，执把在甚处。要执把，说与汝。意马心猿，常擒稳住。得自然、地涌醴泉，更天降甘露。
<br>
<br>
<br>　　清心镜
<br>
<br>　　涌醴泉，降甘露。上下升降，不曾停住。得自然、滋润三田，紫灵芝敷布。善芽生，慧苗吐。泼焰焰兮，晃摇琼路。便化为、一粒神珠，指蓬瀛归去。
<br>
<br>
<br>　　清心镜
<br>
<br>　　勉门人
<br>
<br>　　休虚诞。休虚诞。不可倚而不倚，道中相玩。全性命、不比寻常，下的端了干。出家儿，呈手段。把从前爱底，顿然猛拚。发一志、决烈修持，与神仙作伴。
<br>
<br>
<br>　　清心镜
<br>
<br>　　赠裴大器
<br>
<br>　　修行人，要心善。奈业障相魔，裂他不转。十二时、马劣猿颠，没巴避恶念。办坚志，常锻炼。剿除绝迹，永无征战。气神和、清净丹成，得胎仙出现。
<br>
<br>
<br>　　清心镜
<br>
<br>　　赠荔菲大隐
<br>
<br>　　修行人，休失错。仔细寻思，外乐不如内乐。常清净、自有清欢，本来真踊跃。无忧愁，无染著。自在逍遥，气神辉霍。行功成、显个胎仙，便舞归碧落。
<br>
<br>
<br>　　清心镜
<br>
<br>　　瓜李喻
<br>
<br>　　喜浮瓜，恐沉李。说破浮瓜，自然悟理。自今后、休炫文章，更不须讲礼。水云游，远乡里。休修外表，唯修向里。定喘息、永永冲和，饮长生仙醴。
<br>
<br>
<br>　　清心镜
<br>
<br>　　蒂苦瓜，香甘李。去苦就甘，自通至理。灭无明、混俗和光，且闲施俗礼。访长安，经槐里。心归物外，气收补里。要无中、养就婴儿，饮天然玄醴。
<br>
<br>
<br>　　清心镜
<br>
<br>　　这儒生，俗姓李。悟无为清净，自然玄理。应玉皇、仙举争魁，腾孔鲤问礼。听予言，归故里。再住环墙，殷勤修里。碧桃熟、自有琼浆，傲申生饮醴。
<br>
<br>
<br>　　清心镜
<br>
<br>　　菜重芥，果珍李。悟生死之苦，懒穷文理。薄滋味、远除色声，更倦看周礼。聚三光，放三里。认三髻，谈论清净表里。气精神、三宝丹成，管三清赐醴。
<br>
<br>
<br>　　清心镜
<br>
<br>　　显决烈
<br>
<br>　　出家儿，要决断。一口咬碎，无明火钻。道万事、不系刚肠，堪称个铁汉。志无移，心不乱。认正古今，神仙公案。累功行、不怕艰难，待直超彼岸。
<br>
<br>
<br>　　清心镜
<br>
<br>　　以示同流，如此修持，决证仙果
<br>
<br>　　出家儿，要决断。万种尘缘，一齐割拚。便忘机、绝虑修仙，把性命了干。外愚痴，内光灿。声音笑貌，有如憨汉。乐清贫、歌舞街前，欣披席把碗。
<br>
<br>
<br>　　清心镜
<br>
<br>　　修行人，休失错。仔细寻思，外乐不如内乐。静清中、真乐真欢，笑靥生花萼。无忧愁，无染著。神气冲和，心无怨恶。生大善、救度遇迷，同超升碧落。
<br>
<br>
<br>　　清心镜
<br>
<br>　　遇冤雠，当和解。酒色气财，永除永戒。行大道、剪截万缘，便略无挂碍。莫欺心，休捏怪。认取真常，逍遥自在。处无为、心起悲心，这功行没赛。
<br>
<br>
<br>　　清心镜
<br>
<br>　　寄四舍弟马运甫
<br>
<br>　　与人和，休打斗。慎勿迷迷，博弈饮酒。暗风病、谑杀傍人，疾些儿拯救。要病除，须拂袖。物外持修，亘初清秀。更有般、真个长安，待来时成就。
<br>
<br>
<br>　　清心镜
<br>
<br>　　戒捏怪
<br>
<br>　　做风狂，脱家累。脱了家缘，要清心地。休捏怪、诈做好人，莫谩神唬鬼。寒与暑，须当避。志道休耻，恶衣恶食。遵国法、莫犯天条。称修仙活计。
<br>
<br>
<br>　　清心镜
<br>
<br>　　戒掉粉洗面
<br>
<br>　　出家儿，贪美膳。不顾抛撒，掉粉洗面。吃素签、包子假鼋，甚道家体面。美口腹，非长便。粗茶淡饭，且填坑堑。乐清贫、恬淡优游，别是识见。
<br>
<br>
<br>　　清心镜
<br>
<br>　　示当厨造面者
<br>
<br>　　造面人，听予属。硬搓薄赶，挨刀细削。烧锅灶不可迟迟，便频添火烛。觉馨香，良久热。甜淡调和，虚心实腹。斋罢后、慎勿狂思，清本来面目。
<br>
<br>
<br>　　清心镜
<br>
<br>　　劝醉者
<br>
<br>　　休放醉。体放醉。想贤岂敢，对他官员恁地。＊修行、上士无争，实无心醉你。休恣意。休恣意。省可贪杯，早崇善事。把性命、下手完全，做神仙活计。
<br>
<br>
<br>　　清心镜
<br>
<br>　　咏三教门人
<br>
<br>　　九阳数，尽通彻。三教门人，乍离巢穴。探春时、幸得相逢，别是般欢悦。也无言，也无说。执手大笑，无休无歇。觉身心、不似寒山，这性命舍得。
<br>
<br>
<br>　　清心镜
<br>
<br>　　真实语
<br>
<br>　　不言名，不说利。酒色气财，并无留意。人间事、总不关心，别认些活计。要全真，须养气。净里清中，虎龙嬉戏。得自然、个内斡旋，产胎仙出世。
<br>
<br>
<br>　　清心镜
<br>
<br>　　劝僧道和同
<br>
<br>　　道毁僧，僧毁道。奉劝僧道，各休返倒。出家儿、本合何如，了性命事早。好参同，搜秘奥。炼气精神，结为三宝。真如上、兜率天宫，灵明赴蓬岛。
<br>
<br>
<br>　　清心镜
<br>
<br>　　戒华丽
<br>
<br>　　出家儿，听仔细。居止慎勿，修来壮丽。要创置、阅目亭园，与仙人无异。人间予，如何是。竹篱茅舍，柴门破碎。更衣装、纸袄麻衣，是道家活计。
<br>
<br>
<br>　　清心镜
<br>
<br>　　赠益都府李进
<br>
<br>　　陇西公，名去病。表德去华，道号去尘最紧。待悟来、去尽般般，当修完性命。心常清，意常净。法名更作，谷神相应。号通一、亦是相宜，字仙卿相称。
<br>
<br>
<br>　　清心镜
<br>
<br>　　叹世
<br>
<br>　　叹人人，忒拙计。竞蜗角虚名，蝇头薄利。才争得、粟米头高，早笑他低底。厮是非，讲闲气。岂悟修行，超凡出世。了性命、些子功夫，占蓬瀛仙位。
<br>
<br>
<br>　　清心镜
<br>
<br>　　养家人，无个省。各炫惺惺，悭贪鄙吝。天来大、割舍惊人，敢不惜性命。这性命。於身紧。一息不来，身为土粪。愿省悟、疾速修持，固精神仙准。
<br>
<br>
<br>　　清心镜
<br>
<br>　　赠马彦寿
<br>
<br>　　两亲家，各开悟。把从前爱底，观如猛虎。认无为、清净家风，并无些作做。不悭贪，不喜怒。调息均匀，绵绵内补。待一朝、行满功成，共携云归去。
<br>
<br>
<br>　　清心镜
<br>
<br>　　赠灵一子
<br>
<br>　　何先生，听仔细。未到蓬头，且梳丫髻。亦未至、求乞残馀，待悟来许你。得定慧，入初地。凭仗无染无著，无为活计。心清净、通妙通玄，得永成仙契。
<br>
<br>
<br>　　清心镜
<br>
<br>　　因何先生往宁海，作词以寄乡人
<br>
<br>　　劝乡人，当省悟。浮利浮名，不坚不固。妻男是、走骨行尸，自身是臭腐。早因头，投真趣。学取马风，乐然归去。向物外，耕种心田，做神仙伴侣。
<br>
<br>
<br>　　清心镜
<br>
<br>　　赠韦先生
<br>
<br>　　公清，火戏虚。寂寂虎随龙憩。莲绽、胜似群花，缘行周济。悟回头，真自喜。诀无为清净，自然通秘。自得、休别追求，人免不讳。
<br>
<br>　　拆韦字起
<br>
<br>
<br>　　白观音（北曲）
<br>
<br>　　本名白鹤子赠吴知纲
<br>
<br>　　谑号不勤勤，名为养拙人。穿衣慵举臂，吃饭懒抬唇。面垢但寻水，头蓬倦裹巾。尘劳不复梦，悟彻个中真。
<br>
<br>
<br>　　白观音（北曲）
<br>
<br>　　久视长生法，须当万事忘。守心猿易灭，防意马难狂。引虎居龙窟，调龙住虎房。两般成一物，跨鹤赴蓬庄。
<br>
<br>
<br>　　雁灵妙方
<br>
<br>　　本名双雁儿谨继重阳师父韵
<br>
<br>　　幸遇风仙别东州。无萦系，纵云游。得真欢乐恣情讴。这尘缘，一旦休。仿效田单用火牛。驾金木，倒颠流。大丹光显不持修。在迷津，作渡丹。
<br>
<br>　　洞玄金玉集卷之八
<br>
<br>
<br>　　五灵妙仙
<br>
<br>　　借柳词韵
<br>
<br>　　马风宁海，遇重阳十八。憨憨地、就中奸黠。六尘绝。纵逍遥自在，开怀豁畅，云游水历，琼瑶路如冰滑。□□补天缺。下功收五彩，经营活雪。调龙虎、撞关冲节。得真悦。见晴空莹净，圆圆正正，光辉晃朗，元来自家心月。
<br>
<br>
<br>　　五灵妙仙
<br>
<br>　　赠蓬瀛散人
<br>
<br>　　愿贤增寿，算家豪散八。儿孙孝、尽皆奸黠。总超绝。效庞公许氏，全家顿悟，同登彼岸，长生路途清滑。□□兔角缺。往来游戏，看天花瑞雪。金茎秀、迥无枝节。个中悦。是灵童应净，真乐真乐，无愁可解，唯吟绛霄风月。
<br>
<br>
<br>　　五灵妙仙
<br>
<br>　　赠赵八先生
<br>
<br>　　马风词，拜上真宁赵八。常清净、内容娇黠。马猿绝。处无为无作，通玄达妙，琼浆得饮，馨香味兼甘滑。□□无盈缺。自然神气壮，眠卧冰雪。欺寒暑、不拘时节。这般悦。自心知意解，难言难说，逍遥坦荡，清了洞天真月。
<br>
<br>
<br>　　五灵妙仙
<br>
<br>　　赠扶风县淡公
<br>
<br>　　悟来降，我相街前乞八。飍飍地、似痴如黠。万缘绝。净清中恣饮，刀圭烂醉，灵台皎洁，惺洒自然光滑。□□本无缺。玉炉金鼎内，黄芽白雪。真龙虎，绕幡关节。姹婴悦。把昆仑顶戴，冲开云雾，天无昼夜，长显一轮明月。
<br>
<br>
<br>　　五灵妙仙
<br>
<br>　　赠众道友
<br>
<br>　　马风重，恳告诸公道友。休迷假、内容堪守。要长久。用真功全在，清心净意，擒猿捉马，休令暂时游走。□□得无漏。气精神会合，丹砂结就。无中相、自然开口。论无有。这玄玄妙纱，怡然悟解，元来却是，真师暗中传授。
<br>
<br>
<br>　　玩丹砂
<br>
<br>　　本名浣溪沙，赞师叔玉蟾普明澄寂和公真人辞世
<br>
<br>　　朴住虚无撮住空。岂分南北与西东。丹砂只在笑谈中。性命不由天地管，一声珍重别山侗。羽轮飚驾赴蓬宫。
<br>
<br>
<br>　　玩丹砂
<br>
<br>　　起慈悲
<br>
<br>　　马钰常凭佛作为。无为心内起慈悲。寻声救苦做行持。一切女男如父母，见他生死十分危。须当立个上天梯。
<br>
<br>
<br>　　玩丹砂
<br>
<br>　　立法梯
<br>
<br>　　立个上天真法梯。无形无影亦无基。一条捷径入无为。自在逍遥真活计，常清常净乐希夷。自然天地悉皆归。
<br>
<br>
<br>　　玩丹砂
<br>
<br>　　赠于先生
<br>
<br>　　性烛光辉见玉壶。心香馥郁袅金炉。刀圭烂饮醉真如。花萼楼前横走马，华阴县里倒骑驴。五灵年少捧神珠。
<br>
<br>
<br>　　玩丹砂
<br>
<br>　　赠郝先生
<br>
<br>　　大悟浮生不恋家。大乘体调不奢华。大通玄妙不矜夸。大德建修真活计，大丹烹炼好生涯。大丹成就步烟霞。
<br>
<br>
<br>　　玩丹砂
<br>
<br>　　赠堂下道人
<br>
<br>　　闲是闲非不可听。那堪日日自谈论。暗伤功行损氤氲。舌是祸根牢锁闭，寻常省启祸之门。自然性命得长存。
<br>
<br>
<br>　　玩丹砂
<br>
<br>　　自咏
<br>
<br>　　破戒山侗说一场。吃人耻辱不惭惶。迩来酷好饮琼浆。玄玉玄金盈宝鼎，真男真女满丹房。贪心更待住蓬庄。
<br>
<br>
<br>　　玩丹砂
<br>
<br>　　述怀
<br>
<br>　　外乐何曾内动心。个中无口会哦吟。声声清雅透琼林。善听要听听不得，如聋似瞽可追寻。恁时仙佛作知音。
<br>
<br>
<br>　　玩丹砂
<br>
<br>　　赠甘张二先生
<br>
<br>　　清净无为锁密机。金波玉滟结刀圭。奇哉妙矣至幽微。捉住杳冥昏默处，能餐能饮更能携。无中养就化生儿。
<br>
<br>
<br>　　玩丹砂
<br>
<br>　　赠朱先生
<br>
<br>　　一饱馨香野菜羹。临溪对竹自吟赓。不妨斡运甲和庚。何是道人真活计，日当卓午打三更。连云和月一齐耕。
<br>
<br>
<br>　　玩丹砂
<br>
<br>　　赠宁海于瓦罐
<br>
<br>　　水狗喷烟罩玉轩。火牛入海种芝田。白莲花朵间青莲。碧眼胡僧眉拂地，霜毛兔子角冲天。如来圆相本来圆。
<br>
<br>
<br>　　玩丹砂
<br>
<br>　　赠堂下道人
<br>
<br>　　舍了家缘更舍身。即非喂虎济饥鹰。幻躯识破自忘形。无耻无羞无染著，逍遥坦荡气神清。心中真佛现光明。
<br>
<br>
<br>　　玩丹砂
<br>
<br>　　赠华亭李济川
<br>
<br>　　十一吾侪一个来。十人缘绊未心灰。莫教失脚落轮回。早早投玄离苦海，闲闲炼气养灵胎。功成同去赴蓬莱。
<br>
<br>
<br>　　玩丹砂
<br>
<br>　　赠张仙
<br>
<br>　　决烈修持大丈夫。专心致志免三涂。冰清玉洁个尘无。空里人头欢笑落，壶中斗柄斡旋舒。丹成九转驾云舆。
<br>
<br>
<br>　　玩丹砂
<br>
<br>　　赠王刘二先生
<br>
<br>　　莫把修行作等闲。身闲不似放心闲。运行日月莫教闲。保养下丹无漏泄，方迁绛阙炼中丹。上灵宫满得三丹。
<br>
<br>
<br>　　玩丹砂
<br>
<br>　　复用前韵
<br>
<br>　　养就三丹未得闲。化人入道认清闲。真欢真乐应真闲。更把三丹通一炼，行功圆满显神丹。胎仙捧出紫金丹。
<br>
<br>
<br>　　玩丹砂
<br>
<br>　　赠堂下道人
<br>
<br>　　意恶心顽烟火生。口张舌举是非生。伤人害己过潜生。辩者自然为不善，善人不辩善芽生。无争上士得长生。
<br>
<br>
<br>　　玩丹砂
<br>
<br>　　赠阎先生
<br>
<br>　　舍了荣华物外居。的端妙处用功夫。坎离宫内弄清虚。猛虎口中调玉齿，骊龙颔下夺神珠。这般手段称吾徒。
<br>
<br>
<br>　　平等会
<br>
<br>　　本名相思会继古韵
<br>
<br>　　信口便胡轰，不管无腔调。畅我情怀歌舞，一任人笑。还童返老。志在无忧恼。向妙处，下功搜，细勘校。琼浆恣饮，元气充来饱。锻炼神丹，无大无小。胎仙养就，捧出灵芝草。便自炫，这番儿，道决了。
<br>
<br>
<br>　　洞中天
<br>
<br>　　本名鹧鸪天寄呈马运甫
<br>
<br>　　休赌休饮休保人。减些烟焰少婪尘。能搜己过为长便，不见他非获好因。惊宠辱，乐清贫。修心养性惜精神。常凭如此成功行，明月清风作友真。
<br>
<br>
<br>　　洞中天
<br>
<br>　　赠员先生
<br>
<br>　　蓦想浮华痛我心。暂时荣显落沉沦。争如物外逍遥客，岂似寰中自在人。忘俗虑，乐清贫。住行坐卧啰哩凌。炼烹玉鼎长生药，保养金炉不死真。
<br>
<br>
<br>　　洞中天
<br>
<br>　　赠昭然子
<br>
<br>　　劝公休要恋迷津。华阳巾换皂罗巾。不为汩没尘中客，得做逍遥物外人。修道德，固精神。虎龙蟠绕啸吟频。汞铅自是成丹药，跨鹤腾云礼至真。
<br>
<br>
<br>　　洞中天
<br>
<br>　　全真庵丹井
<br>
<br>　　穿凿须当二九深。甘泉自有应清吟。更祈治病名丹井，相称山侗普济心。人听劝，作知音。重阳妙趣好追寻。紫芝气焰生形象，碧眼真如上宝岑。
<br>
<br>
<br>　　玉楼春
<br>
<br>　　借柳词韵，赠云中子
<br>
<br>　　洞天无夜还无曙。常有红光并紫雾。灵波里面见金鳌，背上银丝千万缕。二神贔屃骖风驭。离坎相交传密话。凿开造化至幽微，会得真功颠倒数。
<br>
<br>
<br>　　玉楼春
<br>
<br>　　寄长春子
<br>
<br>　　何须求富并求贵。不必文章如白侍。研穷性命好生涯，保惜根源真活计。藏机隐密玄中最。肯向人前夸提对。琼浆玉液饮千锺，霞友云朋酬一醉。
<br>
<br>
<br>　　玉楼春
<br>
<br>　　寄长安子
<br>
<br>　　洞中日月无朝夕。晃朗云衢通宝陌。上明紫脑承三清，下照黄河常五色。自然霞结玲珑宅。内有长生三岛客。未彰云外去时踪，已到眼前来显迹。
<br>
<br>
<br>　　玉楼春
<br>
<br>　　寄长真子
<br>
<br>　　清中悟彻祥中瑞。堪做风仙端的裔。广收白雪与黄芽，锻炼神丹烹鼎沸。灵童营养如琼腻。通晓玄玄真仔细。明知天上二三年，暗换人间千万岁。
<br>
<br>
<br>　　玉楼春
<br>
<br>　　赠磻溪张先生
<br>
<br>　　元阳烹炼金光阙。不使暗魔来盗窃。常持清净有功能，永结神丹无漏泄。闲心一片如冰雪。自有长生无夜月。盖因离坎虎龙调，消尽我人猿马歇。
<br>
<br>
<br>　　蓬莱阁
<br>
<br>　　本名秦楼月赠岜山前谭二翁
<br>
<br>　　谭公急。急迎物外逍遥客。逍遥客。专来缘化，幸无阻隔。焚烧船纲无心测。四方称誉难名溺。难名溺。诸馀守旧，转增利息。
<br>
<br>
<br>　　蓬莱阁
<br>
<br>　　投玄急。投玄做个聪明客。聪明客。静清心月，不教云隔。死生生死无人测。效予入道能超溺。能超溺。虎蟠龙绕，性停命息。
<br>
<br>
<br>　　蓬莱阁
<br>
<br>　　赠谭公
<br>
<br>　　于郎急。留心长在船头客。船头客。杀鱼虾命，罪根非隔。把予言语休胡测。速烧船纲冤魂溺。冤魂溺。要全灵物，踵间通息。
<br>
<br>
<br>　　蓬莱阁
<br>
<br>　　熬煎急。熬煎煎逼熬煎客。熬煎客。妻男魔障，妙玄墙隔。遇予便把清凉测。清凉路上难缘溺。难缘溺。气通和气，息调传息。
<br>
<br>
<br>　　蓬莱阁
<br>
<br>　　赠谭公子
<br>
<br>　　人人急。人人海上为船客。为船客。业缘常做，福缘长隔。遇予劝化深宜测。焚烧船网难功溺。难功溺。福缘善庆，业缘除息。
<br>
<br>
<br>　　蓬莱阁
<br>
<br>　　猿急。猿不动真吾客。真吾客。传灵榭，金间隔。真修炼非凡测。珠光莹难尘溺。难尘溺。生灵焰，消烟息。
<br>
<br>　　拆心字起
<br>
<br>
<br>　　蓬莱阁
<br>
<br>　　赞重阳真人
<br>
<br>　　离西漠。重阳来访蓬莱阁。蓬莱阁。祥光浮动，果然侵廓。阐扬教典胜施药。道尊自是师严恶。师严恶。僻人归正，要超碧落。
<br>
<br>
<br>　　蓬莱阁
<br>
<br>　　述怀
<br>
<br>　　离沙漠。顿忘宁海军中阁。军中阁。我无回顾，志清天廓。虚无撮住堪丸药。虎龙哮吼从教恶。从教恶。劝人修道，救人崖落。
<br>
<br>
<br>　　蓬莱阁
<br>
<br>　　赞尹真人
<br>
<br>　　无烟漠。集仙观里飞仙阁。飞仙阁。巍巍高耸，半侵云廓。尹真法体方圆药。人还心敬消诸恶。消诸恶。本来灵物，免教流落。
<br>
<br>
<br>　　蓬莱阁
<br>
<br>　　咏海市
<br>
<br>　　灵烟漠。红光紫雾成楼阁。成楼阁。鸾飞凤舞，往来琼廓。神仙队仗迎丹药。虚无造化龙生恶。龙生恶。蓬莱三岛，横铺碧落。
<br>
<br>
<br>　　蓬莱阁
<br>
<br>　　借张修祖殿试韵
<br>
<br>　　还乡急。关西牒发山东客。山东客。三千馀里，关山遥隔。当时枉把予闲测。而今且恁身如溺。身如溺。他年重话，修仙真息。
<br>
<br>
<br>　　蓬莱阁
<br>
<br>　　赠马彦高
<br>
<br>　　都同急。务场无本为愁客。为愁客。祷他官长，免教亏隔。遇予咒酒忘忧测。能医百病如扶溺。如扶溺。更宜规措，自然增息。
<br>
<br>
<br>　　蓬莱阁
<br>
<br>　　赠吴庵师
<br>
<br>　　庵师急。庵师和尚迎仙客。迎仙客。香烟缭绕，把予眸隔。如麻观者难筹测。良缘共结功无溺。功无溺。龙华三会，熙熙消息。
<br>
<br>
<br>　　蓬莱阁
<br>
<br>　　赠门人
<br>
<br>　　修仙急。超然一志非常客。非常客。值魔遭难，荡关冲隔。精微妙处心头测。转增开悟难迷溺。难迷溺。鹑居鷇食，念忘情息。
<br>
<br>
<br>　　蓬莱阁
<br>
<br>　　赠赵公
<br>
<br>　　当周急。惯曾为侣偏怜客。偏怜客。成人之美，自无障隔。遇予好把精微测。拯危救苦扶持溺。扶持溺。自然通道，气神和息。
<br>
<br>
<br>　　蓬莱阁
<br>
<br>　　劝宋公辅
<br>
<br>　　儒家急。儒家不悟行尸客。行尸客。钻研活路，无遮无隔。令人泛海夸强测。岂思风浪扁舟溺。扁舟溺。此般宁忍，劝君休息。
<br>
<br>
<br>　　蓬莱阁
<br>
<br>　　劝回
<br>
<br>　　休急急。儒家本是蓬瀛客。蓬瀛客。谪居尘世，香花相隔。数船网罟焚无测。度仙桥上难沈溺。难沈溺。济人道路，往来宁息。
<br>
<br>
<br>　　蓬莱阁
<br>
<br>　　赠于疃化网杨法师
<br>
<br>　　行法急。留心行法奔波客。奔波客。外行救治，内忘通隔。木金三间当搜测。居於物外能趖溺。能趖溺。气和神畅，子安母息。
<br>
<br>
<br>　　蓬莱阁
<br>
<br>　　行法急。斩妖断祟书符客。书符客。振威叱喝，有伤和隔。遇予好把修行测。修行自是无仙溺。无仙溺。盖因修炼，念忘心息。
<br>
<br>
<br>　　蓬莱阁
<br>
<br>　　劝道
<br>
<br>　　魔急。魔怎乱修仙客。修仙客。谈玄妙，男远隔。求寸禄人休测。乡无漏难漂溺。仪运转，行真息。
<br>
<br>　　拆心字起洞玄金玉集卷之九
<br>
<br>
<br>　　金莲出玉花
<br>
<br>　　本名减字木兰花赠大毕先生
<br>
<br>　　毕公好志。官障私魔心不二。决烈修持。能可移山志不移。尘缘一削。世上荣华无染著。可称仙徒。堪许完全大药炉。
<br>
<br>
<br>　　金莲出玉花
<br>
<br>　　劝刘法司放鹦鹉
<br>
<br>　　绿毛红嘴。因为能言还自累。奉劝修何。语得分明愈著魔。不如省觉。缄口藏机怀卓荦。人总嫌伊。得出凡笼自在飞。
<br>
<br>
<br>　　金莲出玉花
<br>
<br>　　寄张知观
<br>
<br>　　张公知观。性命堪搜常作观。勘破嚣尘。灰了凡心出世尘。内修内炼。真汞真铅常锻炼。要见金莲。须是深深种玉莲。
<br>
<br>
<br>　　金莲出玉花
<br>
<br>　　寄任节级
<br>
<br>　　任公节级。肯救危难常济急。此去淳于。报得专专献钵盂。山东马钰。词寄贤家收养玉。玉里生金。无口能言话古今。
<br>
<br>
<br>　　金莲出玉花
<br>
<br>　　赠刘公见惠鞋，以词赠之
<br>
<br>　　赠予鞋履。我赐贤家玄妙理。休别猜疑。早离尘缘得所宜。论其元首。清净精光牢固守。性不沉流。决继海蟾的祖刘。
<br>
<br>
<br>　　金莲出玉花
<br>
<br>　　姜公惠蒲扇
<br>
<br>　　蒲编线定。救苦成功生异景。热恼无忧。招引风来夏变秋。休言是草。虽则物轻人意好。感谢姜侯。惠我清凉免上楼。
<br>
<br>
<br>　　金莲出玉花
<br>
<br>　　金汞定。富人荣非我景。子何忧。叹浮生鬓染秋。生慧草。早修心端的好。道胜侯。袖携云访玉楼。
<br>
<br>　　拆木字起
<br>
<br>
<br>　　金莲出玉花
<br>
<br>　　莱州仓使庐武义
<br>
<br>　　庐公仓使。意在留心风马二。未解修丹。送我劳劳到武官。速回车马。欲要全真先弃假。功行须周。定是将来看十洲。
<br>
<br>
<br>　　金莲出玉花
<br>
<br>　　直饶呼使。怎比清清修不二。会炼三丹。远胜为人得好官。牢擒意马。紧锁心猿宁著假。灵物圆周。得看壶中万万洲。
<br>
<br>
<br>　　金莲出玉花
<br>
<br>　　赠清净庵主刘公
<br>
<br>　　彭城庵主。喜舍花园庵舍做。设此良缘。种下将来福禄田。全家修善。正是修行真地面。更好清心。神气冲和上宝岑。
<br>
<br>
<br>　　金莲出玉花
<br>
<br>　　赠刘同监
<br>
<br>　　圭烂饮。后玄机宜再审。上田田。了真功得自然。中莲绽。是为仙无失陷。了心休。继海蟾的祖刘。
<br>
<br>　　拆刀字起
<br>
<br>
<br>　　金莲出玉花
<br>
<br>　　继张修祖殿试韵
<br>
<br>　　传天际。小金婴能补缀。白绒清。物随针绣我心。灵无影。八刀圭谁可饮。友张翁。客邀观七宝宫。
<br>
<br>　　拆口字起
<br>
<br>
<br>　　金莲出玉花
<br>
<br>　　继酒同监韵联珠
<br>
<br>　　心数岁。久休心成妙最。好心磨。琢心开疾似梭。飞玉性。上无瑕真自净。有何愁。恼吾官心不休。
<br>
<br>
<br>　　金莲出玉花
<br>
<br>　　清真子姚公索
<br>
<br>　　命中养性。水里生金真本柄。虎绕龙蟠。走玉飞金结作团。刀圭恣饮。产个胎仙端更正。别是生涯。出入腾空步翠霞。
<br>
<br>
<br>　　金莲出玉花
<br>
<br>　　赠范明叔椶扇
<br>
<br>　　棕丝为扇。堪与闲人常作善。惊諕蚊蝇。款款轻摇免杀生。添成幽雅。相助逍遥尘不惹。拂尽攀缘。意净心清性月圆。
<br>
<br>
<br>　　金莲出玉花
<br>
<br>　　于疃于吉先索
<br>
<br>　　于公听劝。世事无涯难历偏。好认玄微。稍稍知空达妙机。家缘撇掉。云水遨游修大道。异日功成。跨鹤携云赴玉京。
<br>
<br>
<br>　　金莲出玉花
<br>
<br>　　牟平县刘稳欲自焚身，遂作此词，急救其性命
<br>
<br>　　刘公听劝。学佛修仙凭识见。割弃心尘。不在焚烧舍拚身。些儿修炼。锻炼神丹须九转。功行圆周。相继海蟾的祖刘。
<br>
<br>
<br>　　金莲出玉花
<br>
<br>　　姜公惠故纸
<br>
<br>　　然传旨。下清吟专谢纸。帛迁延。笔书笺鑺见前。开微寡。擘悭心当舍下。惠群仙。却酬君诗百篇。
<br>
<br>　　拆丿字起
<br>
<br>
<br>　　桃源忆故人
<br>
<br>　　重阳师父相引登蓬莱阁
<br>
<br>　　风仙同我蓬莱宴。□玩蓬莱清浅。海市蓬莱出现。虎啸蓬莱苑。龙吟蟠绕蓬莱殿。鹤驭蓬莱凤辇。丹显蓬莱九转。堪应蓬莱选。
<br>
<br>
<br>　　桃源忆故人
<br>
<br>　　昆嵛山迎蓬莱廓。连接蓬莱云脚。异景蓬莱辉霍。霞变蓬莱鹤。金风吹转蓬莱阁。自有蓬莱丹药。仙子蓬莱真乐。不负蓬莱约。
<br>
<br>
<br>　　桃源忆故人
<br>
<br>　　马风得遇修仙举。不羡人间富贵。筑个环墙居住。且避风霜雨。灵光昼夜常修补。异日功成归去。得住蓬莱洞府。侍奉吾师父。
<br>
<br>
<br>　　桃源忆故人
<br>
<br>　　寄谭刘郝三师友
<br>
<br>　　谭凤刘郝云霞友。自在逍遥闲走。兴尽好归陕右。共话无中有。常清常净常无漏。便觉虎龙交媾。个内不神神秀。得饮长生酒。
<br>
<br>
<br>　　桃源忆故人
<br>
<br>　　得遇
<br>
<br>　　马风曩日肥家子。缘甚黜妻屏子。便做飘蓬贫子。因遇重阳子。从斯道号丹阳子。尘事并无些子。悟彻男儿产子。决定成仙子。
<br>
<br>
<br>　　桃源忆故人
<br>
<br>　　自悟
<br>
<br>　　父兄未老先亡过。已后不须发课。决定轮排到我。生死如何躲。悟来便做飍飍麽。一任人猜心破。认正个中些个。有分携云朵。
<br>
<br>
<br>　　桃源忆故人
<br>
<br>　　思辽阳高巨才
<br>
<br>　　桃源忆故人归去。别后常怀无绪。未审官游何处。忘了当初遇。我今物外修行做。但愿他家开悟。猛弃荣华贵富。共结云霞侣。
<br>
<br>
<br>　　桃源忆故人
<br>
<br>　　赠孔庵主昆仲
<br>
<br>　　孔翁四个亲兄弟。小者二人倾逝。已后不须卜筮。想着先垂泪。死生生死如何避。早把家缘猛弃。物外行功积累。得得成仙位。
<br>
<br>
<br>　　桃源忆故人
<br>
<br>　　劝长安三坛李法师
<br>
<br>　　李公知观听予劝。只恁未为长便。悟取水云清浅。玄妙心通显。木人手段非凡箭。便把三乘救援。射透个中宫殿。得见如来面。
<br>
<br>
<br>　　桃源忆故人
<br>
<br>　　桃源遁客问道
<br>
<br>　　桃源遁客专来到。问我些儿玄妙。说破坎离颠倒。水火同炉灶。虎龙蟠绕成丹宝。五色祥云开导。引出胎仙不耄。得住蓬莱岛。
<br>
<br>
<br>　　桃源忆故人
<br>
<br>　　五台月长老来点茶
<br>
<br>　　五台月老通三要。便把三彭除剿。运用三车皎皎。般载三乘妙。龙华三会心明晓。顿觉三光并照。个内三坛设醮。自己三清了。
<br>
<br>
<br>　　桃源忆故人
<br>
<br>　　赠蔡先生翁母攒三字
<br>
<br>　　夫妇听裁断。好生舍拚。男儿休管。俄然断。恩爱无萦绊。渐令火锻。明明光灿。山侗唤。
<br>
<br>
<br>　　桃源忆故人
<br>
<br>　　鸳鸯未老头先白。有甚因缘难测。说破自然会得。盖为贪迷色。人还省悟溪山蓦。物外专修道德。清净神仙法则。得住蓬莱宅。
<br>
<br>
<br>　　桃源忆故人
<br>
<br>　　赠老姚先生
<br>
<br>　　修行先把家缘舍。莫顺人情谈话。慎勿攀高忽下。休著纤毫假。心猿意马无令耍。真净真清幽雅。神气和调惺洒。功满丹无价。
<br>
<br>
<br>　　桃源忆故人
<br>
<br>　　何先生欲游海岛，以竹杖赠之
<br>
<br>　　道家攀送呈玄趣。膝上自然琴抚。声透九霄妙处。引下青鸾舞。流霞满酌休辞诉。九节灵枝携去。相助亘初行步。直上蓬莱路。
<br>
<br>
<br>　　桃源忆故人
<br>
<br>　　寄赵公绰殿试
<br>
<br>　　今朝传出些修炼。外把万缘锻炼。炼过更宜重炼。识破何劳炼。才方向里闲烹炼。六贼三尸频炼。镜灭心忘丹炼。得得成真炼。
<br>
<br>
<br>　　桃源忆故人
<br>
<br>　　寄张知观联珠
<br>
<br>　　岐阳镇上丹霞观。主张公手段。段丹田照管。顾常明灿。然内景真堪看。透性无紊乱。道祝贤遐算。得神仙伴。
<br>
<br>
<br>　　桃源忆故人
<br>
<br>　　赠古刘二先生
<br>
<br>　　前程合有修仙分。竞利争名吃顿。遏意逆情愁闷。逼得回头紧。算来贪甚浮华境。不若完全性命。直认无为清净。管取成仙准。
<br>
<br>
<br>　　桃源忆故人
<br>
<br>　　寄主薄王彦文
<br>
<br>　　前程合有修仙契。分外难求名利。所措莫能如意。激出修行志。算来生死无人替。肯把自身家累。要占十洲仙位。清净功夫累。
<br>
<br>
<br>　　桃源忆故人
<br>
<br>　　赠李四官
<br>
<br>　　闲思今古回头底。是非功成名遂。往往事无如意。猛悟寻归计。超然拂袖无家累。物外行功积累。博得圣贤欢喜。蓬岛安排你。
<br>
<br>
<br>　　桃源忆故人
<br>
<br>　　赠郑先生
<br>
<br>　　有心入道当回首。□况流年六九。性命宜乎早救。莫待身枯朽。无为清净功夫守。自是神丹无漏。天地可同长久。永作云霞友。
<br>
<br>
<br>　　桃源忆故人
<br>
<br>　　赠亭川众道友
<br>
<br>　　尘中个个贪名利。要赛石崇富贵。争奈前程不讳。莫也难逃避。悟来诈做飍飍地。便是脱家奇计。炼气全神圆备。得赴蓬莱位。
<br>
<br>
<br>　　桃源忆故人
<br>
<br>　　赠董先生藏头联珠
<br>
<br>　　予属付须当认。取本源清净。意清心除境。灭心忘尽。形八戒持来正。洽灵灵心印。结光辉禅定。是神仙准。
<br>
<br>
<br>　　桃源忆故人
<br>
<br>　　赠董先生
<br>
<br>　　泉西里云朋董。访扶风钰洞。话真铅真汞。火如何弄。分清净功能总。蚁穿珠九孔。午倒颠成珙。性真堪宠。
<br>
<br>　　拆龙字起
<br>
<br>
<br>　　桃源忆故人
<br>
<br>　　赠华亭仙大师攒三字
<br>
<br>　　仙老真禅老。万缘拂扫。下心最妙。俄然了。神气精三宝。闲烹炉灶。丹成惊早。真如好。
<br>
<br>
<br>　　桃源忆故人
<br>
<br>　　赴黄箓醮赠道众
<br>
<br>　　寻神救苦酬予愿。海角天涯心遍。暗诱人离火院。物外真修炼。寻思地狱心寒颤。救拔亡灵经念。枷锁自然脱免。总赴蓬莱宴。
<br>
<br>
<br>　　桃源忆故人
<br>
<br>　　舍弟运甫有书议葬事，以词答之
<br>
<br>　　在生已是为来错。死后形骸丑恶。合避三光寥廓。埋了休拾掇。子孙办孝如媒妁。迁葬分明嬉谑。并骨共同棺椁。显露贪欢乐。
<br>
<br>
<br>　　桃源忆故人
<br>
<br>　　悟来顿觉从前错。怎敢起心生恶。斡运蓬莱银廓。个内如抬掇。无中婴姹凭媒妁。须用黄婆为谑。和会出离琼椁。天上长安乐。
<br>
<br>
<br>　　天道无亲
<br>
<br>　　本名甘草子劝众道友
<br>
<br>　　唯愿。想像庄周，梦蝶飞轻粉。悟彻本无亲，天道堪凭信。一志寂寥修行紧。便莫惜、假躯娇嫩。捐弃家缘须陡顿。任女男妻恨。
<br>
<br>
<br>　　天道无亲
<br>
<br>　　劝公道友
<br>
<br>　　奉劝离俗修持，自有清清雨。雨变雪花飞，得见青莲浦。陪伴脱尘云霞侣。不要起、攀缘心绪。莫恋金笼共鹦鹉。听马风真语。
<br>
<br>
<br>　　传妙道
<br>
<br>　　本名传花枝借柳词韵
<br>
<br>　　山侗正抚，心琴仙调。蓦然想、道契仇香姓赵。愿吾官，早开悟，事皆颠倒。匿智慧，装懵懂，咄去奸俏。便仿效、许氏庞公，全家物外，个个总了了。清心净意，通禅明道。逍遥乐、永无忧恼。纵狂歌，任下士，闻之大笑。笑则笑，怎知得，内貌忒好。待异日、行满功成，管决有、紫书来到。
<br>
<br>
<br>　　满庭芳
<br>
<br>　　迷棋引
<br>
<br>　　口幸谩人，手谈胡指，暗怀奸狡心肠。只图自活，一任你咱亡。得胜无声之乐，笑他家、不哭之丧。无慈念，杀心打劫，一向骋乖张。偶因师点破，回心作善，入道从长。便通玄知白，守黑离乡。绝虑忘机养浩，炼神丹、出自重阳。行教化，阐扬微妙，诗曲满庭芳。
<br>
<br>
<br>　　满庭芳
<br>
<br>　　叹名利
<br>
<br>　　利惹心猿，名牵意马，无昼无夜奔驰。波波劫劫，来往没休期。一向贪饕越煞，心劳役、形苦神疲。休迷执，一个口里，插得几张匙。堪嗟虚幻事，妻男走骨，自己行尸。又何须相爱，相恋相随。好把轮回趖躲，早参禅、访道寻师。长生话，有些微妙，端的上天梯。
<br>
<br>
<br>　　满庭芳
<br>
<br>　　出樊笼，赠京兆刘法司
<br>
<br>　　掣断名缰，敲开利锁，忻然跃出樊笼。无拘无管，纵步任西东。自在逍遥活计，占无为、清净家风。无情念，亦无憎爱，到处且和同。不唯身坦荡，心中豁畅，性上玲珑。更不搜婴姹，坎虎离龙。方寸澄清湛寂，得自然、神气和冲。神仙事，何愁不了，决定赴蓬宫。
<br>
<br>
<br>　　满庭芳
<br>
<br>　　重遇吟
<br>
<br>　　重遇风仙，重增开悟，一心专做痴愚。掀髯势已，且恁嘴庐都。罢了高谈阔论，疏笔砚、不讲经书。从今后，孤云野鹤，鷇食更鹑裾。寒来求纸布，忻来歌舞，饥觅残馀。似孤舟不系，有甚程途。自在逍遥坦荡，更无著、无染无拘。人来问，看予活计，何必更询予。
<br>
<br>
<br>　　满庭芳
<br>
<br>　　赠赵先生母蓬瀛散人
<br>
<br>　　京兆城中，章台街里，有个豪富杨姑。道庵创置，与子不尘居。燕处逍遥快乐，戴云包、酷好清虚。阴德积，怜贫爱老，设狱祭魂孤。环墙修十座，衣餐独赡，三处安厨。寿长年，出自道力相扶。腊月下旬有二，与真人、降诞无殊。功行累，将来定是，跨鹤赴仙都。
<br>
<br>
<br>　　满庭芳
<br>
<br>　　觉觉觉
<br>
<br>　　道法弥高，教门洪大，东西南北无边。阐开玄径，剔正路无偏。行步逍遥坦荡，尘情事、不许萦牵。明三觉，精神氯涌，清净递相传。自然成造化，木金间隔，水火潺湲。定虎龙交媾，婴姹牢坚。结正金丹大药，银霞内、灿烂光圆。飞腾势，往来出入，逗引大罗仙。
<br>
<br>
<br>　　满庭芳
<br>
<br>　　离苦海，赠张二官
<br>
<br>　　人喜生儿，谁知替你，被他夺了精神。系伊心意，唯恐不成人。养大留心何处，惜妻男、忘了伊恩。休惆怅，闻身强健，别觅个良因。怡然离苦海，断情割爱，绝虑忘尘。访云朋霞友，月伴风邻。讲论长生久视，通玄妙、固蒂深根。金丹结，功成行满，跨鹤去朝真。
<br>
<br>
<br>　　满庭芳
<br>
<br>　　论金玉
<br>
<br>　　玉洞玄玄，金炉灿灿，清中金玉希奇。金龙玉虎，玉走与金飞。撞透金门玉户，见金莲、玉蕊争辉。金玉好，天风摇曳，玉叶与金枝。錡錡金与玉，金婴玉姹，玉步金闱。显金光玉艳，玉貌金衣。此个灵金灵玉，结金丹、玉性无亏。真金玉，钰成玄宝，出自本师知。
<br>
<br>
<br>　　满庭芳
<br>
<br>　　处自然
<br>
<br>　　清净真功，无为大道，自然体用惺忪。先天灵物，元本在吾胸。南北东西相会，慧眸开、论甚朦胧。壶中景，水生玉虎，火内长金龙。祥光敷宇宙，三田丹秀，八脉神通。且披蓑顶笠，有似渔翁。阐出玄玄妙趣，劝人人、氯养和冲。同修炼，功成行满，相逐赴仙宫。
<br>
<br>
<br>　　满庭芳
<br>
<br>　　冰雪亭题晏子礼
<br>
<br>　　瑞霭浮浮，祥氛冉冉，卷帘缟夜幽光。清奇峻洁，有类布浓霜。恰似山侗内景，琼花绽、玉蕊芬芳。瑶瑛结，连城宝气，璀璨射珪璋。何须沉与麝，自然馥郁，不比寻常。见银蟾吐耀，斡运圆方。姑射真人放浪，弄风行、玉佩玎珰。胎仙现，白云深处，恣意饮琼浆。
<br>
<br>
<br>　　满庭芳
<br>
<br>　　赴莱州黄箓大醮作
<br>
<br>　　口口相传，真真相济，悟来意解心通。玄中妙趣，明月应清风。师祖锺离传吕，吕公得、传授王公。王公了，秘传马钰，真行助真功。彭城并道友，邀予追荐，数次途中。更同知节使，节副相容。跪领尊官台旨，加持在、紫极之宫。亡灵福，超升天界，了了道深崇。
<br>
<br>
<br>　　满庭芳
<br>
<br>　　刀圭法
<br>
<br>　　日月交宫，虎龙共处，不分南北东西。五方秀气，攒聚结刀圭。十二时中锻炼，尖锋上、迸出光辉。堪安把，住行坐卧，恣意倒颠携。添钢增刃快，断除六贼，消灭三尸。便往来挥动，剖判昏迷。谁信无中妙用，变成个、惺洒婴儿。修真理，因师传授，转付友人知。
<br>
<br>
<br>　　满庭芳
<br>
<br>　　和张飞卿殿试韵
<br>
<br>　　七赴皇都，三经殿试，怎知炼气绵绵。心猿休歇，意马罢强颠。燕处申申快意，仗清净、固住灵源。玄玄处，三光并秀，照耀洞中天。劝君开觉悟，休驰才俊，听取余言。有逍遥妙路，无说无传。决烈一刀两段，绝缘虑、自是通玄。真功就，留侯的裔，继踵作神仙。
<br>
<br>
<br>　　满庭芳
<br>
<br>　　赞重阳真人显异
<br>
<br>　　悯化真人，重阳师父，头头物物皆通。归期预指，语话似心风。果应南京行上，升霞后、教训臧公。岐阳镇，顶冠下界，为我再传功。华亭城西现，救予疾苦，气布身中。在文登云上，显出慈容。县宰尼庞虎见，经顷刻、复返天宫。真实事，古今希罕，自是足人崇。
<br>
<br>
<br>　　满庭芳
<br>
<br>　　退姜四翁所惠团袄
<br>
<br>　　一纪环墙，数年赤脚，捱他寒冷如囚。超然一志，决要行功周。感得神仙下界，向身中、布气如流。无凝滞，冲和上下，相应好因由。关西牒发我，远来东土，恣意贪求。做天来大错，敢受绵裘。结裹身如圌囤，招谴责、厥疾难瘳。还团袄，潇潇洒洒，褴褛显真修。
<br>
<br>
<br>　　满庭芳
<br>
<br>　　叹憨汉
<br>
<br>　　镜内苍颜，梳间白发，犹然骋俊刚求。不愁自己，贪为子孙忧。人人争名竞利，时时地、筹运机谋。堪失笑，这般憨汉，直待死方休。人还依我劝，无常事紧，性命堪搜。愿诸公惺洒，慷慨回头。莫说蓬莱路远，心开悟、咫尺瀛洲。真清净，无为功满，得去列仙俦。
<br>
<br>
<br>　　满庭芳
<br>
<br>　　心自笑
<br>
<br>　　学道修竹，累功积行，常愁行少功亏。劝人作善，於道最相宜。稍稍缘行端正，早傍人、别意猜疑。心自笑，图他功行，怎避是和非。华山陈处士，不侵耕织，山下行稀。尚有人相毁，发叹吟诗。清正无私无曲，任前程、宠辱灾危。随缘过，腾腾兀兀，歌舞乐希夷。
<br>
<br>
<br>　　满庭芳
<br>
<br>　　黄县金玉庵
<br>
<br>　　东寺西城，南山北海，心中好结良因。庵名金玉，堂建号全真。廊舍清风明月，圆无漏、不落沉沦。门清净，云朋霞友，燕处得申申。无为环堵里，小松疏竹，初种新新。向宝花台上，异事惊人。眺望蓬莱山岛，又何必、别觅长春。堪图画，芝川一境，马钰略铺陈。
<br>
<br>
<br>　　满庭芳
<br>
<br>　　证仙果
<br>
<br>　　牝锁玄通，龙奔虎走，微微调息绵绵。清风透户，不放马猿颠。姹女婴儿相遇，论清净、至妙根源。无作做，自然成道，决上大罗天。愚男专恳告，十方父母，听取儿言。愿茶坊酒肆，递互相传。莫以孤言貉语，是端的、秘密幽玄。凭斯用，人人有分，个个做神仙。
<br>
<br>
<br>　　满庭芳
<br>
<br>　　唐括氏儿子出家，以词赠之
<br>
<br>　　冒雪行车，迎风访道，投余特地参同。说些修养，不论虎和龙。讲甚婴儿姹女，无龟蛇、日月交宫。无水火，亦无嗽咽，更没按时功。的端真妙用，无为活计，清净家风。锁心猿意马，勿纵狂踪。炼息绵绵来往，自然得、子母和同。全性命，紫书来诏，直赴大罗宫。
<br>
<br>　　按此词有石刻在潍县玉清宫
<br>
<br>
<br>　　满庭芳
<br>
<br>　　不看谒
<br>
<br>　　不谒公侯，不疏贫贱，不求富贵荣华。不餐美膳，不敢厌衣麻。不发无明火烛，不著境、亦不思家。般般不，不忘师旨，炉炼自朱砂。逍遥真自在，清闲活计，云水生涯。对风邻月伴，满泛流霞。悟彻长生冬视，又何必、驰骋矜夸。将来去，祥云瑞霭，步步衬莲花。
<br>
<br>
<br>　　满庭芳
<br>
<br>　　夜叉婆
<br>
<br>　　扑粉施朱，画眉补鬓，巧言令色柔和。暗藏机狡，名唤夜叉婆。面善心乖性恶，纤纤指、鹰爪无过。夸体段，取人性命，入夜骋僂儸。遇师方省觉，要逃业障，须避冤魔。纵水云游历，远离巢窝。急急完全神气，累功行、岂敢蹉跎。酬心愿，劝人修炼，功到洞仙歌。
<br>
<br>
<br>　　满庭芳
<br>
<br>　　觉前非
<br>
<br>　　不待人询，须当自问，如何用意图财。若非奸狡，无有自然来。心起悭贪嫉妒，宁思想、横祸非灾。欺天地，暗怀狠毒，怎不落深崖。阴司悬业镜，难谩难諕，难闪难推。却不如闻早，省悟心灰。物外追陪霞友，论长生、脱免轮回。修功行，不忘初志，定是赴蓬莱。
<br>
<br>
<br>　　满庭芳
<br>
<br>　　怀修炼
<br>
<br>　　物物心休，般般事已，进入退己从长。无争上士，柔弱胜刚强。坦荡逍遥度日，处清净、成就圆方。怀修炼，亘初灵物，决要鼎中藏。难忘唯是道，如饥似饭，如渴思浆。似婴儿寻母，专一思量。急救自家性命，调真息、不要忙忙。常细细，绵绵来往，功到赴蓬庄。
<br>
<br>
<br>　　满庭芳
<br>
<br>　　悟生死
<br>
<br>　　七十韶华，暂时光景，寻思一向沉吟。酸辛入鼻，苦痛事攒心。生死都来两字，既生身、有死相临。堪养气，要逃生死，物外去搜寻。心开通妙用，火中养木，水里生金。把乾坤骨髓，收向朱林。龙虎变成婴姹，灵灵显、岂论阳阴。无生灭，真真了了，跨鹤上瑶岑。
<br>
<br>
<br>　　满庭芳
<br>
<br>　　傀儡谕
<br>
<br>　　养赡浑家，贪求活路，身如傀儡当场。被他名利，把戏引来忙。牵惹千头万绪，使作得、举指猖狂。夸体段，摇头弄影，驰骋好容光。遇师亲说破，行尸模样，走骨趋跄。乞悬丝相似，莫有无常。急认壶中云水，叩玄关、麻麦馨香。龙蟠虎，汞铅烹炼，丹结做蓬郎。
<br>
<br>
<br>　　满庭芳
<br>
<br>　　自破坐
<br>
<br>　　执法行功，按时打坐，奈何不得惺忪。睡魔返倒，头点点占胸。鼻气如雷响亮，才惊觉、眼又朦胧。予自劝，恁般修进，怎炼虎和龙。斯言如不信，偷观同辈，定是心通。见摇船身分，自愧梢翁。好认无为大道，心清净、神气和冲。灵光结，三丹踊跃，晃朗五明宫。
<br>
<br>
<br>　　满庭芳
<br>
<br>　　降心魔
<br>
<br>　　熟境缠绵，心魔返倒，下功决要降心。住行坐卧，昼夜志防心。方寸虽然不大，起尘情、万种牵心。当识破，上天入地，好弱总由心。从今生觉悟，牢擒意马，紧锁猿心。把凡心裂另，要见真心。日日澄心遣慾，更时时、校勘身心。无私曲，自言心正，方可合天心。
<br>
<br>
<br>　　满庭芳
<br>
<br>　　骷髅样
<br>
<br>　　样子骷髅，偏能贩骨，业缘去去来来。骋驰伶俐，不肯暂心灰。转换无休无歇，腾今古、更易形骸。空贪寿，饶经万劫，终久打轮回。遇师亲指教，创修一点，免落千崖。屏七情六慾，保护三台。玉虎金龙并凑，青莲内、捧出婴孩。无生灭，大罗天上，仙位得安排。
<br>
<br>
<br>　　满庭芳
<br>
<br>　　忍忍忍
<br>
<br>　　刃下挑心，心头插刃，认来堪作良因。无明降住，有辱不生嗔。忆昔清河公艺，尚垂涕、书此和亲。无争士，常行大善，不敢暂伤神。人猜泥捏塑，逢刀坦坦，遇药申申。便是非不辩，强弱无论。师父重阳教我，消烟火、悟假修真。常忍耐，触来勿竞，端的做仙人。
<br>
<br>
<br>　　满庭芳
<br>
<br>　　得真乐
<br>
<br>　　落魄闲人，逍遥懒汉，的端酷厌荣华。性耽火院，不会养浑家。万种尘缘拂尽，仗心闲、炉养丹砂。松峰下，水边石畔，遣兴饮流霞。一灵常皎洁，优游恬淡，真乐无涯。论比之明月，月有云遮。若比孤云自在，风飘荡、牢落堪嗟。予亲遇，得超彼岸，快活更无加。
<br>
<br>
<br>　　满庭芳
<br>
<br>　　和芝阳灵元子卫信道韵
<br>
<br>　　放懒生涯，欣慵活计，起心念念慈悲。而今不肯，摘叶更寻枝。撇下之乎者也，的端认、莲出青泥。闲闲里，扪心自忖，有似遇良医。逍遥真自在，要成仙福，凭仗心师。志坚如山岳，不许胡移。日用无为清净，自然得、捉住东西。些玄妙，悟来通晓，虽老不为迟。
<br>
<br>
<br>　　满庭芳
<br>
<br>　　复用前韵
<br>
<br>　　吊孝之人，送终之辈，当思兔死孤悲。青春渐老，休要恋花枝。好把精神收拾，超彼岸、出水腾泥。皈正觉，自心有病，物外去寻医。良医无药饵，劈昏凿暗，便是明师。要心无染著，熟境迁移。神净虎龙交媾，任红日、东出还西。无忧恼，长安路上，行道不迟迟。
<br>
<br>
<br>　　满庭芳
<br>
<br>　　离众生示门人
<br>
<br>　　尽说烟消，皆言火灭，触来总起无名。不知不觉，怎得离众生。道本易行易晓，奈心违、难晓难行。心魔障，未成大善，方寸不能灵。同流听嘱付，是非休辩，人我休争。叹行尸走骨，何辱何荣。急救自家性命，气神和、清结真形。灵灵语，瑶台阆苑，蓬岛是前程。
<br>
<br>
<br>　　满庭芳
<br>
<br>　　混元刘法师升化，以词赞之
<br>
<br>　　幼则随群，长而异众，一心法箓行持。书符咒水，治病救灾危。建德和偷不显，厌华丽、粝食粗衣。亲曾遇，重阳师父，传授入希夷。自知功行满，速来访我，径就归期。便怡然拂袖，应限宜时。此者彭城了了，马风风、当赋新词。长生得，携云仙去，跨鹤赴瑶池。
<br>
<br>
<br>　　满庭芳
<br>
<br>　　赞重阳真人出现
<br>
<br>　　古郡登州，望仙门外，画桥车马难通。重阳师父，对众显家风。预说逢何必坏，经一纪、太守何公。嫌崄峻，令人拆毁，命匠别兴功。文登重出现，白龟莲上，端坐空中。宰公尼庞虎，得遇真容。忽见回身侧卧，祥云动、复往仙宫。人争画，家家供养，处处总钦崇。
<br>
<br>
<br>　　满庭芳
<br>
<br>　　妙行真人，重阳师父，遇师吕祖玄通。十年了道，归去得乘风。一纪三番下界，性正直、凡事依公。天上现，无为手段，超显自然功。全真文集里，藏机隐密，妙在其中。论龙吟虎啸，婴姹娇容。玉内金光灿灿，神丹结、跃出灵宫。人还悟，速修清净，休受世间崇。
<br>
<br>
<br>　　满庭芳
<br>
<br>　　赠辛五翁姜四翁
<br>
<br>　　豪富过人，作为异众，莱阳姜鉴辛通。文登趁醮，不惮冒霜风。来往近乎千里，投坛告、马钰姜公。持孝道，宰公闻得，惠酒劳奇功。虔诚逢感应，醮仪才罢，仙现云中。命丹青妙手，传写奇容。从此住行坐卧，搜斡运、阴里阳宫。忘尘事，乡人钦羡，相重更相崇。
<br>
<br>
<br>　　满庭芳
<br>
<br>　　赠莱阳县众醮首
<br>
<br>　　高密锺真，莱阳姜鉴，废坊辛氏名通。邀予追荐，不避雪和风。捧示众官书疏，跪领外、承顺诸公。居环堵，一餐薄粥，须办十分功。加持非草草，玉山踏碎，金藏颐中。要虎龙交媾，产出元容。整顿精神惺洒，救亡灵、尽赴蓬宫。人听劝，齐心乐善，释道一般崇。
<br>
<br>
<br>　　满庭芳
<br>
<br>　　赴登州黄箓大醮
<br>
<br>　　松柏岩前，烟霞洞里，清风吹动灵苗。水升火降，大药自然烧。歌舞相陪童稚，利名弃、不让渔樵。忘人我，清贫为乐，怕底是尘嚣。人来求追荐，千言万语，苦苦相邀。便加持斋戒，遥拜云寮。祷告重阳师父，救亡灵、得上青宵。鸾鹤引，孤魂滞魄，相从总逍遥。
<br>
<br>
<br>　　满庭芳
<br>
<br>　　文山七宝会众＊庵告名，因而示词
<br>
<br>　　七宝庵中，三清门里，全真堂建相当。东西廊舍，堪可做云房。凿石名为丹井，水甘美、有若琼浆。玄玄处，修真环堵，幽雅不寻常。云朋并霞友，微中讲论，妙里斟量。处身心清静，便是仙方。调息如同龟息，命灯内、性月圆光。斋场上，文山道友，唱此满庭芳。
<br>
<br>　　洞玄金玉集卷之十
<br>
<br>
<br>　　二郎神慢
<br>
<br>　　应仙举。便下手、先除色慾。好玉洁冰清大丈夫。更休任、泥拖水漉。一失人身难再复。莫等闲、把前程失误。今略诉。长生久视，五件堪为凭据。听取。第一要、涤除念虑。第二要、忘贪戒酒肉。第三要、济贫拔苦。第四要、常行慈善。第五要、精神保护。依此五件，功成行满，得赴蓬莱仙路。
<br>
<br>　　鸣鹤馀音卷之一
<br>
<br>
<br>　　孤鹰
<br>
<br>　　苦海为人，随波逐浪，茫茫甚日休期。为酒色财气。一向粘惹，瞒心昧己。不算前程，幼躯有限，待作千年之计。忽一朝阴公来请，看你教谁替。千间峻宇，金玉满堂，毕竟成何济。劝诸公省，早把凡笼猛跳出，向物外飘蓬，放落魄婪耽，鹑居鷇食，昏昏炼已。默默地、怡神养气。丹成既济。乘彩云，跨凤归。
<br>
<br>　　鸣鹤馀音卷之一
<br>
<br>
<br>　　满庭芳
<br>
<br>　　吾剑非凡，玉皇宣赐，非吾谁敢承当。青蛇三尺，时复起祥光。剔起乾坤骨髓，劈开太一真阳。何人铸，耶溪欧冶，金水配柔刚。不知何处用，除邪斩怪，宁静诸方。斡开万象，尽化玄霜。惟有修行不谨，轻轻指、魂魄飞扬。匣中响，雷声震动，万里鬼神藏。
<br>
<br>　　鸣鹤馀音卷之三
<br>
<br>
<br>　　满庭芳
<br>
<br>　　年小灵童，出家学道，师言侧耳须听。清晨早起，扫地莫扬尘。梳洗身边洁净，然后刷釜拈盆。厨房内，油盐米面，休得费半毫分。客来须接待，行须缓步，语要低声。守清贫寂淡，莫恋浮荣。遇晚端身正坐，心清净、满目光生。休改变，天长地久，自有好前程。
<br>
<br>　　鸣鹤馀音卷之三
<br>
<br>
<br>　　苏幕遮
<br>
<br>　　上丹田，玄空路。玉锁金关，八卦珠帘库。左有青龙，右有白虎。碧眼胡僧，便是三清土。虎伏龙，龙伏虎。战退三尸，赢得河车路。意马心猿弄拴住。运上昆仑，透入泥丸去。
<br>
<br>　　鸣鹤馀音卷之四
<br>
<br>
<br>　　苏幕遮
<br>
<br>　　中丹田，多玄妙。聚宝池中，五色霞光照。姹女婴儿尽欢笑。炼就金丹，价值千千兆。服一粒，馨香妙。换骨抽胎，万病消除了。返老还童年又少。快乐逍遥，倚定岩溪晓。
<br>
<br>　　鸣鹤馀音卷之四
<br>
<br>
<br>　　苏幕遮
<br>
<br>　　下丹田，明仙道。有个牛儿，不吃寻常草。玉液华池滋味好。白雪黄芽，喂得牛儿饱。金龙头，银缠缴。莹洁无尘，遍地如雪罩。摆尾摇头啖声叫。过海穿江，直上蓬莱岛。
<br>
<br>　　鸣鹤馀音卷之四
<br>
<br>
<br>　　黄鹤洞中仙
<br>
<br>　　终日驾盐车，鞭棒时时打。自数精神久屈沉，如病马。怎得优游也。伯乐祖师来，见后频嗟呀。巧计多方赎了身，得志马。须报师恩也。
<br>
<br>　　鸣鹤馀音卷之四
<br>
<br>
<br>　　女冠子
<br>
<br>　　人命无常，看青云、雨过山水。韶华尽过了，百年如梦，有似希夷。忘情绝爱念，好把意马心猿牢系。绵绵密密。有似出息。常不保入息。十年一似修真理。做神仙、万无一失。门生莫生疑。若有纤毫虚谬，马风罚作阴山为鬼。心行常不昧。遍十方、观照天地。累成功行，自有金童来认你。
<br>
<br>　　鸣鹤馀音卷之四
<br>
<br>
<br>　　炼丹砂
<br>
<br>　　行道要心坚。密护丹田。调和真息永绵绵。十二时中常若见。休要尘牵。诀要避喧哗，静处安然。须通语、默默言传。神秀丹成行满。得去朝元。
<br>
<br>　　鸣鹤馀音卷之四
<br>
<br>
<br>　　两只雁儿
<br>
<br>　　一更里，要精专。安闲静坐眼看。猿猴耍，莫放颠。先须减睡眠。眠心散，露青天。恒沙功满大千。工夫要，行功圆。非干是自然。
<br>
<br>
<br>　　两只雁儿
<br>
<br>　　二更里，二气运，铅消汞焰煎。铅是汞，汞成铅。冲和满洞天。冲和气，任虚源。九曲明珠串。双阙透，射碧天。元来是自然。
<br>
<br>
<br>　　两只雁儿
<br>
<br>　　三更里，月正圆。笙歌消夜天。金童喜，玉女欢。凡间不一般。长生酒，醉不颠。饮了还少年。曲江上，望悬悬。酣买不用钱。
<br>
<br>
<br>　　两只雁儿
<br>
<br>　　四更里，彻玲珑，玲珑彻碧天。登彼岸，跨凤鸾。辛苦三二年。言非大，莫虚传。传了无一言。猿是马，马是猿。休教付两边。
<br>
<br>
<br>　　两只雁儿
<br>
<br>　　五更里，画角喧。惊回清梦游仙。眠是梦，梦是眠。方知心是天。天生地，地生天。一炁合混元。添一岁，减一年。真空不动然。
<br>
<br>
<br>　　挂金索（北曲）
<br>
<br>　　一更里，端坐慢慢调龙虎。运转三关，透入泥丸去。龙蟠金鼎，虎绕黄庭户。这些儿工夫，等闲休分付。
<br>
<br>
<br>　　挂金索（北曲）
<br>
<br>　　二更里，二点阴阳真炁妙。上下三关，休教差错了。姹女婴儿，两个都放娇。金公黄婆，自然匹配了。
<br>
<br>
<br>　　挂金索（北曲）
<br>
<br>　　三更里，明月正把乾坤照。吓得邪魔，千里不见了。退尽阴兵，不用刀圭妙。海底龟蛇，自然相盘绕。
<br>
<br>
<br>　　挂金索（北曲）
<br>
<br>　　四更里，无事好把真经看。句句幽玄，说道教修炼。不用水火，不用柴和炭。炼就灵丹，万两金不换。
<br>
<br>
<br>　　挂金索（北曲）
<br>
<br>　　五更里，天晓架上金鸡叫。有个忙儿，拍手呵呵笑。放饱牛儿，快活睡一觉。行满功成，自有丹书诏。
<br>
<br>　　以上鸣鹤馀音卷之六
<br>
<br>
<br>　　炼丹砂
<br>
<br>　　赠清静散人孙不二
<br>
<br>　　奉报富春姑。休要随余。而今非妇亦非夫。各自修完真面目，脱免三涂。炼气莫教粗。上下宽舒。绵绵似有却如无。个里灵童调引动，得赴仙都。
<br>
<br>　　金莲正宗记卷五
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
