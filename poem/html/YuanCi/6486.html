<HTML>
<HEAD>
<TITLE>金元词 卷037 无名氏 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷037 无名氏</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷037 无名氏</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6486"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷037 无名氏')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷037 无名氏]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【无名氏：词作274首】
<br>
<br>　　导引
<br>
<br>　　天德二年三月祫享回銮姑洗宫
<br>
<br>　　礼成庙享，御卫拱飞龙。诸家起翔风。太平天子多受福，孝德与天通。凤箫龙管韶音奏，声在五云中。粲然文物昭治世，万亿祀无穷。
<br>
<br>
<br>　　导引
<br>
<br>　　贞元元年三月驾幸中都姑洗宫
<br>
<br>　　銮舆顺动，嘉气满神京。辇路宿尘清。钩陈万旅随天仗，缥缈转霓旌。都人望幸倾尧日，鳌抃溢欢声。临观八极辰居正，寰宇庆升平。
<br>
<br>
<br>　　导引
<br>
<br>　　正隆六年六月驾幸南京林钟宫
<br>
<br>　　神宫壮丽，宫殿压蓬莱。向晓九门开。圣明天子初巡幸，遥驾六龙来。五云影里排仙仗，清跸绝尘埃。都人齐唱升平曲，更进万年杯。
<br>
<br>
<br>　　导引
<br>
<br>　　大定三年十月祫享顺銮应钟宫
<br>
<br>　　礼行清庙，华黍荐年丰。圣孝与天通。六龙回驭千官卫，玉振佩环风。黄麾金辂严天仗，霏雾郁葱葱。工歌迭奏升平曲，福禄自来崇。
<br>
<br>
<br>　　导引
<br>
<br>　　大定二十七年三月皇太孙受册谢庙
<br>
<br>　　璇源浚发，衍庆自灵长。圣运日隆昌。震闱显册遵彝典，基绪焕重光。拣时庙见严昭报，礼乐粲成章。精诚潜格神明助，福禄永无疆。
<br>
<br>　　以上五首导引并见金史卷四十乐下案金史卷四十，尚有天眷三年九月一首鼓吹导引曲，据大金国志，乃翰林邢具瞻作。
<br>
<br>
<br>　　减字木兰花
<br>
<br>　　原无调名，兹据律补
<br>
<br>　　并州霜早。禾黍离离成腐草。马困人疲。惟有郊原雀鼠肥。分明有路。好逐衡阳征雁去。鼓角声中。全晋山河一半空。
<br>
<br>　　浩然斋雅谈谓为鬼词
<br>
<br>
<br>　　望江南
<br>
<br>　　才举意，玄象照离宫。坎女离男金水火，几多铁骑漫英雄。最苦是云中。辽阳鹤，惊起老苍龙。四海九州沾惠泽，狼烟影里弄清风。堪作主人公。
<br>
<br>　　金完颜亮求仙，依托乩仙词，见舆地纪胜卷一百五十一引夷坚壬志。
<br>
<br>
<br>　　杨柳枝
<br>
<br>　　已谢芳华更不留。几经秋。故宫台榭只荒邱。忍回头。塞外风霜家万里，望中愁。楚魂湘血恨悠悠。此生休。
<br>
<br>　　依托宋宫人玉真鬼词，与金李生遇，见金元好问续夷坚志卷下。
<br>
<br>
<br>　　吴音子
<br>
<br>　　欲要神仙做，抱元炁，胎息绵绵。一回炁满一回煎。阴阳媾，赤龙蟠。地户牢封玄门启，滚丹砂、透入泥丸。昆仑上，明珠晃朗，玛瑙珊珊。一炉火灭一炉丹。灰心显、五色光鲜。双关路上气连连。拥真花，上丹田。姹女婴儿交欢笑，驾河车、地火雷迁。醴泉酒，时时饮罢，醉卧桃源。
<br>
<br>
<br>　　无愁可解
<br>
<br>　　返照人间，忙忙劫劫。昼夜苦辛无歇。大都能几许，这百年、又如春雪。可惜天真逐爱欲，似傀儡、被他牵拽。暗悲嗟，苦海浮生，改头换壳，看何时彻。听说古往今来名利客。今只有兔踪狐穴。六朝并五霸。尽输他云水英杰。一味真慵为伴侣，养浩然、岁寒清节。这些儿冷淡生涯，与谁共赏，有松窗月。
<br>
<br>
<br>　　无俗念
<br>
<br>　　全真大道理无穷，妙得至人端的。说破先天玄妙处，默悟其中消息。体物全彰，应机独露，悟了生前毕。虽明此理，工夫最要绵密。低头泄漏天机，不因师指此事如何识。万类三才谁主运，建立乾坤无一。变化无穷，包含不尽，运用无踪迹。虚空打破，光明遍周无极。
<br>
<br>　　此下原有丘长春黑漆弩侬家鹦鹉洲边住一首、无名氏月中仙日色西沉一首，案黑漆弩乃白贲、曲月中仙乃丘词
<br>
<br>
<br>　　春从天上来
<br>
<br>　　日月高奔。这奥妙机，尘世难闻。太一壶中，清江谷口，芝草发兰薰。看金莲佳景，吐庆云、开显生门。道惟尊。更资成万化，覆载乾坤。如何四时受用，要绵绵默默，固蒂深根。逆顺阴阳，穷通今古，应变无有如神。此希夷至理，超名相、顿了天真。到头人向华胥相会，同赏阳春。
<br>
<br>
<br>　　春从天上来
<br>
<br>　　识破荣枯。万事俱忘，宴处村墟。盖世功名，掀天富贵，不免被物驰驱。叹南柯梦里，断送了、多少贤愚。这田庐。算人人有分，谁肯归欤。独余洒然脱颖，任运止逍遥，自在无拘。蓑笠间堆，琴书高挂，活计冷淡潇疏。向松间石上，吟风月、云水情摅。伴清虚，枕烟霞高卧，真乐无余。
<br>
<br>
<br>　　解红
<br>
<br>　　杖藜徐步。过小桥，逍遥游南浦。韶华暗改，俄然又翠红疏。东郊雨霁，何处绵蛮黄鹂语。见云山掩映，烟溪外，斜阳暮。晚凉趁，竹风清香度。这闲里光阴向谁诉。尘寰百岁能几许。似浮沤出没，迷者难悟。归去来，田园恐荒芜。东篱畔，坦荡笑傲琴书。青松影里，茅檐下，保养残躯。一任世间物态，翻腾催今古。争如我，懒散生涯贫与素。兴时歌，因时眠，狂时舞。把万事纷纷总不顾。从他人笑真愚鲁。伴清风皓月，幽隐蓬壶。
<br>
<br>
<br>　　甘露滴乔松
<br>
<br>　　光阴迅速，叹世人朝朝，贪生无已。假若富过石崇，金玉堆积。谩赢得业相随，镇日假瞒心昧己。阎王请也，从前罪业，待交谁替。争如早早修持，伴物外仙家，抛离凡世。默默湛寂，别有壶中天地。显森罗，月辉辉，观法界、神光一体。归去也，清风送朝上帝。
<br>
<br>
<br>　　瑶台第一层
<br>
<br>　　咏茶
<br>
<br>　　一气才交，雷震动一声，吐黄芽。玉人采得，收归鼎内，制造无差。铁轮万转，罗撼渐急，千遍无查。妙如法用，工夫了毕，随处生涯。堪夸。仙童手巧，泛瓯春雪妙难加。睡魔赶退，分开道眼，识破浮华。赵州知味，虑仝达此，总到仙家。这盏茶。愿人人早悟，同赴烟霞。
<br>
<br>
<br>　　瑶台月
<br>
<br>　　黄粱梦断。把眼底浮华，须当猛省，凡笼跳出，物外有何萦绊。镇相随、霞友云朋，任到处、风邻月伴。逍遥客，无拘管。游绿水，玩青山，疏散。这些儿快乐，千金不换。任人争名夺利权。且俺咱，觅个左转。处箪、瓢活计，占断人间慵懒。乐终朝、一枕高眠，放四大、长舒短展。红尘内，君试看。算谁似我清闲。堪羡。向闲中，别有拿云手段。
<br>
<br>　　此下原有瑶台月平生懒惰一首未注名氏，案此首乃丘处机词
<br>
<br>
<br>　　无俗念
<br>
<br>　　浮生碌碌。算由天由命，也由人福。暑往寒来人渐老，多少兴衰翻覆。点石为金，指山为宝，未满人欲。千方万计，到头那个知足。何似忙里偷闲，山间林下，净扫黄茅屋。明月清风俱是伴，又有山青水绿。斗酒诗篇，饥餐渴饮，且喜无荣辱。醉来还醒，醒来还唱一曲。
<br>
<br>　　此下原有无俗念孤身蹭蹬一首未注名氏，案此首亦丘处机词
<br>
<br>
<br>　　无俗念
<br>
<br>　　茅庵交坐，任清虚冷淡，心香频爇。认得元初真面目，万法同归无别。行若闲云，坐犹空谷，动静成休歇。重玄之妙，信知擘口难说。仰高弥远钻坚，瞻前忽后，一点元无缺。语默仙凡俱契妙，禅道虚无寂灭。遍量忘知，盈壤靡觉，表里圆通彻。玄天独露，一轮无相心月。
<br>
<br>
<br>　　无俗念
<br>
<br>　　参玄龃龉，强钻研道法，坚如钢铁。乌噪猿啼谈不二，切忌随他分别。喝下明心，杖头见性，此理固难说。疑团打破，本来头面轻泄。无根树上花开，脉传今古，脱落轮回劫。拂子龟毛敲兔角，漱石流泉长舌。五派宗乘，六传祖意，空立齐腰雪。为君举似，碧潭冷浸秋月。
<br>
<br>
<br>　　满庭芳
<br>
<br>　　一向沉空，偏枯着静，痴人枉费工夫。磨砖作镜，缘木欲求鱼。见月何须用指，观花悟、总是真如。聪明士，随机解物，无愠无愉。为仙为佛事，不增不减，非实非虚。露堂堂，光赫赫，一颗神珠。混俗凝然不染，居众处、尘法难拘。知常用，巍巍荡荡，何所不虚无。
<br>
<br>
<br>　　水调歌头
<br>
<br>　　东风卷帘幕，时物又新奇。桃花院落，小桥流水柳依依。正是清明天气，茅草池塘鲜丽，何处不相宜。紫燕添新垒，小雨洒芳菲。老生涯，沽酒杖，钓鱼矶。江湖一样，几声鸥鹭夕阳微。百岁光阴石火，万叠云山烟锁，回首顿忘机。蝶梦松窗下，高卧碧云溪。
<br>
<br>　　此首前原有水调歌头不用寻神水一首未注名氏，案此首乃宋葛长庚词
<br>
<br>
<br>　　齐天乐
<br>
<br>　　自清都别后，人间梦中游戏。性本玄虚，君临社稷，洪福齐天康济。冬温夏清，任春水秋山，放怀如意。外物多情，幻身无奈生憔悴。深穷仙方道术，固炼形神，内观返调元气。四大冲和，三彭遁匿，熟境繁华何忌。真空妙有，况千古灵明，自然凋弊。梦觉心开，廓然超万岁。
<br>
<br>
<br>　　永遇乐
<br>
<br>　　试问诸公，本来模样，如何形状。纵使丹青，难描这个，旷劫端严相。无形无影，观之不见，听之又无响。露堂堂、不摇不动，目前甚是明朗。人还省悟，回光返照，莫向外边劳攘。放下诸缘，屏除万事，物物离心上。迷云消散，性天独露，心月永无遮障。与三界、一切诸仙，并无两样。
<br>
<br>
<br>　　永遇乐
<br>
<br>　　行也无忧，坐也无闷，长安长乐。息息绵绵，朝朝暮暮，保养神珠一颗。闲是闲非，莫偢莫采，大忌竞争人我。灭无明、心似寒灰，便是道人功果。猿儿不走，马儿捉住，龙虎定中交媾。阳降阴升，日来月往，炉炼长生药。抽添鼎内，不须炊爨，自有九阳真火。霜心子、明把天机，与君说破。
<br>
<br>　　此下原有满江红昨夜嫦娥一首未注名氏，案此乃葛长庚词
<br>
<br>
<br>　　逍遥乐
<br>
<br>　　天边月，初似弓。庚地又无踪。龙寻虎，虎寻龙。两相逢。结一朵、金花弄风。天边月，似偃炉。铅汞鼎中居。须凭火，炼流珠。一葫芦。三百八十有四铢。
<br>
<br>
<br>　　酴醿香
<br>
<br>　　自小孤云，身外无萦系。披一片，搭一片，逍遥快活计。破葫瓢，腰间挂，别无行李。是人笑我没操持。尽教傍人点指。古庙祠堂，且共泥神作戏。破砂盆，泼瓦罐，折匙无筋。破纸被，糊包定，弯跧打睡。只等待、行满功成朝玉帝。方表男儿有志。
<br>
<br>
<br>　　四块玉
<br>
<br>　　光景如梭，劝早早回头寻活计。莫被利役名牵，酒色昏迷。是非人我，空惹闲气。铅枯汞竭，恁藏休悔，谩尔伤悲。便做从今，下手理会，宁早莫稽迟。呆痴。自落便宜。纵养家千口成何济。枉使身心劳碌，昼夜无眠，老却朱颜，教君憔悴。何须自苦，怎不回首，自家推算，无常有谁能替。
<br>
<br>　　以上鸣鹤余音卷之一
<br>
<br>
<br>　　满江红
<br>
<br>　　雨过东郊，溪痕浅、山堂春晓。堪爱处，桃花流水，闲云幽鸟。物表群分红日□，天涯一点青山小。向绿阴、竹影卷柴扉，终焉了。清闲处，谁知道。方外客，人间少。且襟风杯月，醉眠芳草。大志含容天地考，真情卓立希夷杳。谩将消息寄林泉，烟霞老。
<br>
<br>
<br>　　满江红
<br>
<br>　　今古高情，都缘在林泉江曲。知此身如幻，宁羡锦衣华屋。雅志偏怜雕浦月，达人岂羡金山玉。喜满庭、花影日筛金，苔斑绿。终焉计，东篱菊。虚心杖，南轩竹。枕琴书高卧，坦然无辱。万古兴亡春梦觉，一溪云水平生足。看武陵三秀喷幽香，芝田熟。
<br>
<br>
<br>　　满江红
<br>
<br>　　东里先生，家何在、山阴溪曲。对一川平野，掩映数间茅屋。昨夜江头新雨过，门前流水清如玉。傍小桥、环合柳参天，摇新绿。疏篱畔，丛丛菊。虚檐外，萧萧竹。叹古今得失，是非荣辱。须信人生归去也，世间万事何时足。问此春、新酿酒如何，今朝熟。
<br>
<br>
<br>　　满江红
<br>
<br>　　一片闲心，明洞达、天心无曲。身未能轻举，权作道家梁屋。壶内时看吞日月，世间不羡堆金玉。任自□、虚幻转光阴，披红绿。丹砂井，黄金菊。灵芝草，琅玕竹。对无情潇洒，有何荣辱。大梦百年方外去，平生万事心头足。向人间三度见河清，蟠桃熟。
<br>
<br>
<br>　　满江红
<br>
<br>　　一片闲心，髑髅子、无穷生灭。被化机搬弄，驰骤许多颠蹶。贩骨如山成底事，迷情似海难超越。痛亘初、灵物被尘埋，尘沙劫。求出离，须猛烈。寻知友，谈冰雪。下工夫磨炼，灵光明彻。风定波澄潭底见，云开冷浸天心月。问哑人、食餐蜜味如何，无言说。
<br>
<br>
<br>　　满江红
<br>
<br>　　元本当初，无一物、万缘蒙漠。叹同流学道，谁肯死前除削。两掌三拳空热闹，扬眉瞬目千般作。看眼光、落地见贤家，抬手脚。绝妄念，忘人我。名利断，是非躲。伴烟霞深处，坦然行乐。境灭心忘无生豁，断云来往寥天廓。显一轮孤月射寒潭，实无错。
<br>
<br>
<br>　　满江红
<br>
<br>　　买得青山，便收□、草鞋藜杖。更不过建章宫下，灞陵桥上。天地蜗牛蛮触待，功名蚁穴槐安相。近新来、白发几多长，三千丈。从今脱，红尘网。青石枕，松风响。有商山四皓，□闲来往。火枣便宜秋露滴，交梨正要春温养。算古来、谁似我逍遥，陶元亮。
<br>
<br>
<br>　　月上海棠
<br>
<br>　　昨夜因打北邙山过。见个骷髅儿道边卧。雨洒风吹，骷髅被牧童打破。知他是，李四张三王大。低头无语思量我。大限来时怎軃。家有千金，难免这场灾祸。休争我，到底一家一个。
<br>
<br>
<br>　　月上海棠
<br>
<br>　　吾言劝了千千万。无一个回头猛烈汉。教上千般，犹道火院牵缠绊。没计算。一限又推一限。忧儿忧女没衣饭。指望百年永作伴。阎王来追，鬼使上门唤。拖将去也，不道家缘不办。
<br>
<br>
<br>　　山亭柳
<br>
<br>　　世事堪忧。光景难留。春去又逢秋。四季催人老，百年似、蝶梦庄周。勘破从前似假，着甚揽闲愁。慷慨幸遇希夷教，尘情事、一笔都勾。下志速勤修。有等愚痴辈，马丹阳唤不回头。打的无缘业鬼，有分做骷髅。
<br>
<br>　　以上鸣鹤馀音卷之二
<br>
<br>
<br>　　满庭芳
<br>
<br>　　搭手寻思，百年如梦，算来何不清闲。逍遥快乐，且乐一身安。日月韶光似箭，不觉人老花残。思今古，从前勇猛，尽葬在北邙山。不如心行善，无烦恼，养就朱颜。怕无常限到，意马牢拴。神炁休教败坏，锁白牛、常在金栏。修行事，自家性命，莫作等闲看。
<br>
<br>
<br>　　满庭芳
<br>
<br>　　昨日花开，今朝花谢，算来眼下时光。成家立计，劫劫与谁忙。才见青春年少，霎时间、绿鬓成霜。堪嗟叹，人身不识，自恁苦无常。不如早悟，金银过斗，难免无常。思乡岭上，空滴泪成行。儿女无个肯替，到头来、独自承当。听吾劝，回光返照，相伴马丹阳。
<br>
<br>
<br>　　满庭芳
<br>
<br>　　男作行尸，女为走骨，爷娘总是骷髅。子孙后代，番作小骷髅。日久年深长大，办资财、匹配骷髅。聚满堂活鬼，终日玩骷髅。当家骷髅汉，忙忙劫劫，长养骷髅。有朝身丧，谁替你骷髅。三寸主人气断，活骷髅、相送死骷髅。休悲痛，劝君早悟，照管你骷髅。
<br>
<br>
<br>　　满庭芳
<br>
<br>　　归去来兮，不如归去，算来都是便宜。也无烦恼，也没是和非。选个岩前净处，好盖个、小小庵儿。黄昏后，安眠一觉，直睡到大齐斋时。此外别无事，逍遥快乐，几个人知。高官好做，也要追陪。假若前遮后拥，金鱼袋、厌损朝衣。思量后，一个口里，插得几张匙。
<br>
<br>
<br>　　满庭芳
<br>
<br>　　道教初兴，释门微显，一兴一废如然。达磨阐教，东土至西天。都是后学晚辈，贪酒色、损坏真源。争财气，不依教法，也望到西天。三千年一遇全真，大教甲子天年。丘公阐教，万朵金莲。上界群仙。在世诸魔，难道化才贤。君知否，今番不遇，更待万余年。
<br>
<br>
<br>　　满庭芳
<br>
<br>　　儿女如花，妻颜似玉，算来眼下时光。积财千万，难买不无常。蓦地阴公来请，无辞诉、更不推忙。空归去，资财换主，儿女各分张。聪明贤达者，早离火院，躲了忙忙。逍遥散诞，落个清闲，饥后巡门化饭，寒来纸布衣裳。无牵系，神仙未了，落得寿延长。
<br>
<br>
<br>　　满庭芳
<br>
<br>　　身是庵儿，性为庵主，耳目便是门窗。壁中为舍，腹是厨房。心是当厨博士，运水火、炼就元阳。心宁守，依时饭熟，盛与主人尝。休出庵外去，些儿迷路，难奔家乡。端然庵内坐，修补中央。运就金梁玉柱。透清风明月灵光。安然坐，不摇不动，怕甚恶风霜。
<br>
<br>
<br>　　满庭芳
<br>
<br>　　大道无形，难言难说，世人不晓其根。不凭清净，数墨强寻文。若是只凭经典，世间有、多少能人。都成道，九天之上，塞满玉皇庭。何须开辩利，休穷周易，罢讲黄庭。真清真净，心上要无尘。自有神仙提挈，恁时节、得赴玄门。幽微处，逍遥快乐，终日啰哩凌。
<br>
<br>
<br>　　沁园春
<br>
<br>　　按原误作满庭芳，兹据律改。
<br>
<br>　　遇此荒年，天下门徒，受魔受难。过此番才显真诚，道友杀那，慷慨应过天仙。广化天尊，忠昭烈士，甲子旬中要五千。加刚志，九天仙阙，无数金莲。逢魔一志当先。心上休教邪共偏。举刀时，一性如山不动，三清上圣，到处随现，不在功全。不须行满，一志无疑，上圣劝诸门弟，肯忘形忘体，随我升天。
<br>
<br>
<br>　　满庭芳
<br>
<br>　　甘草人参，天麻芍药，薄荷荆芥川芎。乳香没药，白芷共甘松。玉金＊芦桔梗，甘菊花、藁本茯苓。防风等，细辛分两，各自要均停。问甚浑身壮热，管甚偏正，夹脑头风。着将一字嗅鼻中，当下神功有准。李贵妃曾坏双睛。竭的效章宗见喜，加做一提金。
<br>
<br>
<br>　　满庭芳
<br>
<br>　　二气旋还，三宫升降，往来于数无穷。透关神水，铅汞过三峰。返复周流八脉，戊己炼、阴虎阳龙。凝精处，金花的的，外见形容。灵光真造化，天机深远，推测难通。算利名酒色，恰似秋风。大道玄炉进火，三田内、养出神功。功成后，天书来诏，平步赴瑶宫。
<br>
<br>　　案此下原有满庭芳真铁牛儿一首，据悟真篇乃宋张伯端词
<br>
<br>
<br>　　满庭芳
<br>
<br>　　石火光阴，人身不久，算来生死难防。忽生或灭，恰似电争光。识破形骸假合，寻得个、出世仙方。思量后，回心向道，要认个法中王。时时常见面，同行同坐，同饮霞浆。同伴清风明月，同一志、同见天光。同相会，同师访道，同唱满庭芳。
<br>
<br>
<br>　　满庭芳
<br>
<br>　　道释儒门，三教归一，算来平等肩齐。道分天地，万化总归基。佛在灵山证果，六年后、雪岭修持。儒家教，温良恭俭，万代帝王师。道传秘诀，佛流方便，忍辱慈悲。大成至圣，岂辩高低。都是后学晚辈，分人我、说是谈非。休争气，三尊一体，瞻仰共皈依。
<br>
<br>
<br>　　满庭芳
<br>
<br>　　这炷名香，天然清秀，生于象帝之先。金炉焚处，袅袅起祥烟。不是沉檀乳降，亦不是、四和龙涎。括来献，先贤后化，五祖大罗天。此香灵妙处，遍周法界，气味真全。开人鼻窍，入至通玄。愿八荒四海，同沾至化，道气绵绵。从今后，一人有庆，万万余年。
<br>
<br>
<br>　　满庭芳
<br>
<br>　　命似清风，性如朗月，莹然独见辉辉。灵光普照，何日不归依。常在无明之处，任升腾、斗转星移。通真理，不无不有，动静应神机。其间多少事，皆是方寸，或是或非。在人人运用，志见高低。悟者头头皆是，未明时、处处皆迷。修真士，观天行道，功满步云归。
<br>
<br>
<br>　　满庭芳
<br>
<br>　　寿竹长青，寿松高耸，寿山寿水俱全。寿星寿夜，寿象现中天。寿祝长生不老，寿香一炷，宝鼎龙涎。寿童引，寿龟寿鹤，寿烛比金莲。寿盘添寿果，寿桃初熟，寿满三千。寿筵歌寿曲，寿酒与流连。寿从今，去福寿无边。寿仁者，寿门高大，福寿永绵绵。
<br>
<br>
<br>　　满庭芳
<br>
<br>　　辰出街头，酉归堂内，切须规矩随身。志诚香火，早晚去朝真。遍历名山福地，不耻问、参访高人。休夸逞，断除人我，心地放教平。烧丹并炼药，琴棋书画，各有司存。应干请祈法术，都是谩劳神。且任随缘乞化，省多少、劳碌精神。团圞坐，齐同慈爱，异骨总成亲。
<br>
<br>
<br>　　满庭芳
<br>
<br>　　减饭除情，敌魔战睡，圣贤学道根基。进人退己，用事契心机。遇境休生烟火，安闲处、性要无疑。争知道，洪波跳出，却还入希夷。罢贪酒色酒气，掣开利锁，截断嗔痴。完全性命，物外何为。悟彻元初色相，功成也、归去来兮。乘丹凤，蓬莱宫里，独步访锺离。
<br>
<br>
<br>　　满庭芳
<br>
<br>　　稽首诸兄，略听吾劝，化饭朝日随缘。残余好恶，只要自心坚。饱后归庵静坐，无益语、闭口藏言。他人过，见如不见，方寸得安然。且休寻玄妙，牢拴意马，紧锁心猿。去除人我，灭火消烟。昼夜敌魔战睡，常寂静、调息绵绵。君知否，如斯妙用，子母自团圆。
<br>
<br>
<br>　　满庭芳
<br>
<br>　　今日荣华，前生福善，悟来更好重修。百年光景，生灭水浮沤。贩骨无休歇，劝未尽、又遭愁。然嗟人世，忙忙造业，几个肯抽头。清闲归物外，逍遥独步，身内闲搜。把汞铅颠倒，性月如秋。直待功成行满，超三界、永列仙俦。乘云去，真容不朽，免再卧荒丘。
<br>
<br>
<br>　　满庭芳
<br>
<br>　　清净家风，如常合道，本来面目休迷。行住坐卧，何处不相随。达理头头解脱，明心无作无为。君还悟，丝毫放过，画饼不充饥。古今贤达者，仗无情慧剑，斩断昏迷。把三尸赶退，六贼分离。云散天心独露，吐红霞、烹炼须弥。真功至，长生活计，能有几人知。
<br>
<br>
<br>　　满庭芳
<br>
<br>　　恬淡家风，寂寥活计，无为无作无言。行住坐卧，莫放马猿颠。性有调和柔弱，触来无火无烟。通真理，无情无欲，无罪亦无愆。诸公休外觅，天真一点，元在心间。被黑云遮障，不计余年。好用清风吹散，云收处、露出青天。森罗见，一轮明月，光耀照无边。
<br>
<br>
<br>　　满庭芳
<br>
<br>　　过去休思，未来莫想，见前一念俱忘。三心灭去，显出法中王。便是生前面目，无形貌、独露堂堂。玄玄理，四方真炁，攒结聚中黄。闲闲常内守，胜如尘世，苦海茫茫。任随缘随分，柔弱和光。渐渐轮回路出，看看近、来到蓬庄。功成日，携云独步，朝见礼虚皇。
<br>
<br>
<br>　　满庭芳
<br>
<br>　　百岁光阴，浑如一梦，不觉过春秋。憨痴愚昧，日夜为家忧。衣食前生注定，更何须、物外贪求。当思忖，深坑火院，终日个如囚。诸公听我劝，儿孙福禄，莫与为牛。把恩情挫碎，物外精求。管甚红轮西坠，尽教他、月出东头。降心定，回头是岸，咫尺到瀛洲。
<br>
<br>
<br>　　满庭芳
<br>
<br>　　尽说烟消，皆言火灭，触来总是无明。不知不觉，怎得离众生。道本易行易晓，奈心迷、难晓难行。心魔障，未成大善，方寸不能营。同流听嘱咐，是非休辩，人我休争。叹行尸走骨，何辱何荣。急救自家性命，炁神和、清洁真形。灵灵语，蓬莱阆苑，三岛是前程。
<br>
<br>
<br>　　沁园春
<br>
<br>　　不喜轻裘，布衣芒履，任春与秋。傍人笑我生涯拙，尘寰碌碌，毕竟何求。物外蓬瀛，壶中方寸，论此宗风没价酬。谁知道，无为快乐，不羡王侯。多谋转使多愁。恰似吞他名利钩。看日前些子升沉事，把天机丧尽，不肯抽头。蜂为花忙，蛾因灯逝，只恁迷前忘后忧。嗟身事，庄周蝶梦，蝶梦庄周。
<br>
<br>
<br>　　沁园春
<br>
<br>　　大道无名，大音希声，大器晚成。笑迷人管见，不言便了，似钻冰取火，纽石为绳。使尽精神，虚劳神用，缘木求鱼甚日烹。愚痴辈，磨砖作镜，怎睹光明。何须百计经营。守朴朴淳淳绝爱憎。澄虚心实腹，谷神不死，深根固蒂，久视长生。湛湛澄澄，先天先地，一炁寥寥混杳冥。希夷理，这一轮皎月，无缺无盈。
<br>
<br>
<br>　　沁园春
<br>
<br>　　瑞雪翻云，长风舞浪，仙家画图。问城南老树，如今在否，洛中强客，还再来无。独上君山，渺观磊石，八百里清波漾巨区。何曾错，有茶中上灶，酒里仙姑。终须度了肩吾。却稽首终南众老夫。自太平寺里，题诗去后，东林沉宅，大醉归欤。天上巡多，人间到少，更不向庐山索鲙鱼。相怜否，好借君黄鹤，上我清都。
<br>
<br>　　此下原有沁园春黄鹤楼前一首未注名氏，案此首乃葛长庚词
<br>
<br>
<br>　　沁园春
<br>
<br>　　切劝学人，悟取灵台，休得外求。这天机玄妙，非容易，与君今日，细说根由。没口婆婆，偏能言语，没脚童儿，擅蹴戏球。真消息，见云埋玉洞，月照金楼。有谁似我能修。把狮子擒来变作牛。向黄河浪里翻筋斗。太阳宫里，捉住猕猴。白雪花开，青云子结，占得玄关第一筹。仙宫舍，跨骊龙归去，永玩瀛洲。
<br>
<br>
<br>　　沁园春
<br>
<br>　　昨夜南京，今朝北岳，倏焉忽然。遇洞中有酒，渴来好饮，君山作枕，醉后高眤。出入无迹，往来不定，半似痴呆半似颠。随身处，有一襟风月，两袖云烟。人间漂荡多年。又排办东华第二筵。把玉楼推倒，种吾琪树，黄河放浅，栽我金莲。击碎珊瑚，翻身蓬岛，稽首虚皇御座前。无难事，功成八百，行满三千。
<br>
<br>
<br>　　沁园春
<br>
<br>　　打破疑团，谢了空花，饮啄随缘。有蒲团禅版，消磨白日，临风对月，可度流年。携个山童，拖条藜杖，闲趁松风影里眠。从今后，袖金针玉线，顿锁为烟。何须祖祖相传。被渭水松风泄尽禅。昔年会向，水中摸月，如今却解，火里生莲。向上宗乘，别无玄妙，十百元来是一千。翻身处，见沤停巨海，云散长天。
<br>
<br>
<br>　　沁园春
<br>
<br>　　瑞雪长空，布满周天，色似银。况此物不论贫富，应无深远，触处皆均。片片不教尘污，落处冥冥不听声。江天静，见天华宇宙，景物皆新。教人蓦地欢欣。似一派银河彻底清。聚时节如铺玉，散来后，无迹无影无形。此是天机真造化，一比寻常假造成。阴消尽，待三阳数足，别换新春。
<br>
<br>
<br>　　沁园春
<br>
<br>　　自古贤愚，日月轮催，尽沉下泉。汉张陈义，断因名利，恣奢华后，破坏家园。坟庙江边，汉陵原畔，势尽还空皆亦然。英雄辈，尽道傍坏冢，衰草绵绵。呜呼往事堪怜。染虚幻浮花逐逝川。又争如省悟尘劳，爱趣贫闲。居素保炼丹田。越过轮回，超升苦海，直上清凉般若船。逍遥岸，会玄妙云路，同访桃源。
<br>
<br>
<br>　　沁园春
<br>
<br>　　好无来由，名利区区，几时尽头。算荣华富贵，名高位显，妻儿艳女，肯做持修。冷淡玄门，清虚妙道，苦涩难行孰意留。修行路，悟轮回生死，有分仙流。除身外尽是闲愁。猛割断冤情去便休。顶帻巾布素，随缘度日，逍遥云水，物外遨游。闲里寻闲，损之又损，火灭烟消绝外求。将归去，这酆都路变，蓬岛瀛洲。
<br>
<br>
<br>　　沁园春
<br>
<br>　　绝品龙团，制造幽微，建溪路赊。向南山采的，蟾酥乌血，和合北海，七宝灵芽。时遇阳春，收归璚室，碾磨捣、香尘腻水加。玉瓯内，仗仙童手巧，烹出金花。奇茶堪献仙家。但啜罢香生两腋，侥幸赵州难遇，虑仝不见，苦中甘味，意与谁夸。涤尽凡心，洗开道眼，返老还童鬓似鸦。真奇瑞，愿人人解饮，同赴烟霞。
<br>
<br>
<br>　　沁园春
<br>
<br>　　自古神仙，隐迹终南，万代流传。说经台上，针活枯柏，炼丹炉下，化女石泉。四皓商山，十老古洞，尹喜亲闻道德篇。结庵处，有青牛系柏，白鹿升天。翊圣古迹依然。雪样三朝画得全。有元真文涧，松阴一梦，锺离悟道，跨鹤金仙。二祖披毡，甘河引度，传受重阳七朵莲。全真教，洞天福地，象帝之先。
<br>
<br>
<br>　　沁园春
<br>
<br>　　古往今来，一刹那间，又早百年。任石崇富贵，陈平贫贱，颜回短命，盗跖长年。南陌新阡，北邙旧冢，尽是许多愚共贤。全不见，金钗十二，珠履三千。只因不炼还丹。个个道凡夫无宿缘。庭前顽石，尚能听法，城南老树，犹解成仙。斗酒篇诗，张琴只剑，且结人间欢喜缘。人问我，如何是道，笑指青天。
<br>
<br>
<br>　　烛影摇红
<br>
<br>　　金菊初开，玉蟾新满升天皎。重阳佳致始恢弘，圆鉴亭亭照。上界中央奋矫。桂花鲜、云收八表。绿枝袅袅。素魄团团，于中奇妙。细蕊繁英，洞天幽圃知多少。高台深夜最堪观，得遇圆明了。风动清香盘绕。烂银霞、交光池沼。一丛霜气，万古冰轮，冲和谁晓。
<br>
<br>
<br>　　临江仙
<br>
<br>　　达道逍遥无事客，狂歌度日欣欣。孤然一性朗然真。清如三岛月，闲似九霄云。语话参差绝世梦，心头不挂微尘。四时游玩百花亲。壶中天不夜，物外景长春。
<br>
<br>　　以上鸣鹤余音卷之三
<br>
<br>
<br>　　苏幕遮
<br>
<br>　　叹人身，如傀儡，五彩妆成，尽是虚瞒昧。叉手棚头谈今古。相呼相唤，空向人前舞。出来时，如风雨。气断之时，七魄三魂去。饶你棚前捶画鼓。唤不回头，终没回来路。
<br>
<br>
<br>　　生查子
<br>
<br>　　夜来忽睹一场希，乍见几个灯蛾儿，堪人嗟呀。爱欲贪嗔不肯舍。错认灯光，随高随下。火焰根前，百般颠耍。十分烧着，全然不怕。直待灯盏内做个焦巴。这回休也。休也。休也。奉劝你诸公，略听予劝。休似灯蛾儿，心生爱恋。恋着恩爱老了面。面皱发白，腰曲头低，耳聋眼暗，觅个回转。把往日风流，一刀两断。闻身康健。早做个惺惺洒洒汉。猛跳出凡笼，便是一个了办。
<br>
<br>　　此下原有解冤结北方一日一首未注名氏，案此首乃丘处机词
<br>
<br>
<br>　　喜迁莺
<br>
<br>　　死生都怕。这轮回贩骨，如何得罢。不悟真常，强生枝节，性命了达不下。有中不解，无中无里，难明真假。离万法。这本来一点，何处安搭。敢问些儿话。修真养性，如何凭执把。甚是明心，甚为见性，甚是万缘不挂。甚为明月清风，甚是玲珑脱洒了。真法告，师父慈悲，提携点化。
<br>
<br>
<br>　　喜迁莺
<br>
<br>　　死生不怕。仗刚风一扫，般般都罢。独露真常，不生枝节，性命亦无高下。亦无内外，其中就里，元无真假。明万法。这真如一点，不须安搭。悟得无生话。无作无为，大道无执把。六二明心，时时见性，只此万缘不挂。处处明月清风，端的玲珑脱洒了。真法真空自在，不生不化。
<br>
<br>
<br>　　红窗迥
<br>
<br>　　情欲消亡，脱了根尘。乐虚恬淡崇真。形如野鹤，性似孤云。到处为家，风为伴，月为邻。住世无心，异俗超群。握玄机、哩啰哩仑。省一点颜貌常新。得至真功，全真行，侍真君。
<br>
<br>
<br>　　昭君怨
<br>
<br>　　坐后谈禅说道。起后不依些少。心口自寻思。好呆痴。目用机关千万。何曾灭了一件。欲望做神仙。好难天。
<br>
<br>
<br>　　昭君怨
<br>
<br>　　学道须凭一志。无志难逃生死。对境志如山。自然安。万法不离清净。性定方能得命。会得这玄空。道必通。
<br>
<br>
<br>　　霜天晓角
<br>
<br>　　浮生碌碌。尽飘流世欲。空恁苦争活计，被情爱海没。梦中竞利禄。谩俦机狡，纵有百般荣贵，谁念光阴迅速。
<br>
<br>
<br>　　霜天晓角
<br>
<br>　　世事促促。莫劳心役役。弃尘早归林下，盖个低低茅屋。映窗疏竹。洒洒风生玉。万叠青山为友，那管桑田翻覆。
<br>
<br>　　此下原有促拍满路花西风吹渭水一首未注名氏，案此乃吕岩词已见全唐诗
<br>
<br>
<br>　　蓦山溪
<br>
<br>　　不如归去，作个清闲汉。着甚来由，惹别人、三长两短。天公许大，何处不容身，且谩着，有生涯，试待寻思看。鉴湖里面。浅山林畔。住个小庵儿，且随分、粗衣淡饭。嘲风咏月，萧散过平生，尘世事，尽如麻，我也谁能管。
<br>
<br>
<br>　　浪淘沙
<br>
<br>　　修竹间青松。翠影重重。道家楼阁白云中。隔岸红尘飞不到，水浸寒空。此景与谁同。洞口仙翁。素琴弹罢倒金锺。笑傲烟霞无一事，明月清风。
<br>
<br>
<br>　　浪淘沙
<br>
<br>　　一个主人翁。住在灵宫。无形无影亦无踪。铁眼铜睛观不见，体似虚空。出入不通风。天地难笼。被吾擒在药炉中。运起周天三昧火，锻炼真容。
<br>
<br>　　此下原有浪淘沙我有屋三间一首未注名氏，案此乃吕岩词已见全唐诗
<br>
<br>
<br>　　永遇乐
<br>
<br>　　忙里偷闲，闹中取静，利名休竞。有限光阴，无涯尘事，贪爱何时尽。无情乌兔，催人早老，暗里换了绿鬓。此形骸、假合幻化，算来有甚凭准。随缘度日，和光同尘，惹甚闲愁闲闷。富贵由天，荣华是命，休更劳方寸。心中无事，眼前清净，俱是快活时景。你若待、般般称意，耐心且等。
<br>
<br>
<br>　　踏莎行
<br>
<br>　　一领布袍，一床纸被。葫芦拄杖为行李。三杯两盏乐天真，谁能与你争闲气。满眼苍生，争名夺利。朝朝只要巴家计。教他吃个土馒头，方知里面□滋味。
<br>
<br>
<br>　　喝马一枝花
<br>
<br>　　雨过山花绽。雾敛云收天汉。清闲幽雅处游玩。古洞岩前，时把金丹炼。不爱乘肥马，富贵荣华，是非都不管。独坐茅齐斋看古传。把道经时转。横琴膝上抚，鹤来见。紫绶金章，是则是，官高显。五更忙上马，争如我仙家，日午柴门犹掩。
<br>
<br>
<br>　　探春令
<br>
<br>　　草堂三鼓梦游仙，到蓬壶阆苑。正白云满地无人扫，信幽圃，香风旋。群真朝列黄金殿。醉流霞璚宴。顿觉来一片清凉意，似明月，山头见。
<br>
<br>
<br>　　无梦令
<br>
<br>　　猛悟百年弹指。泪似迸珠不止。急解死生忧，管甚石中火起。石中火起。一任停丧在地。
<br>
<br>
<br>　　无梦令
<br>
<br>　　学道非难非易。怎敢已而不已。专下死工夫，悟得长生活计。长生活计。收拾精光神气。
<br>
<br>
<br>　　柳梢青
<br>
<br>　　布袍草履历天涯。朝市与云霞。随分有些活计，杖挑周易南华。客来问我浮世事，无言指落花。炼就水云情性，脚踏到处为家。
<br>
<br>
<br>　　一剪梅
<br>
<br>　　粗布宽衣下领袍。一襟潇洒，两袖飘飘。水云活计伴渔樵。过得今宵，莫问来朝。九节苍龙杖一条。仙经数卷，肩上横挑。腰间悬个小丹瓢。行也逍遥，坐也逍遥。
<br>
<br>
<br>　　醉桃源
<br>
<br>　　本来无说本无言。澄寂湛然。湛然常寂炁神全。希内自观玄。玄中妙，妙中玄。无相貌，莫团圆。往来去，怎遮拦。清风明月前。
<br>
<br>
<br>　　玉交梭
<br>
<br>　　梭疑枝之误
<br>
<br>　　我已叮咛劝。展手心休倦。后巷前街，茶坊酒肆且遍。绕巡门，散喏好降心，与修行方便。一志休回转。趁了今生愿。神气冲和，阴阳升降，虎龙争斗，迸金灿烂。绕丹田，看真人出现。
<br>
<br>
<br>　　归朝欢
<br>
<br>　　天地初分何处寄。父母无生名甚字。须将这个要分明，推穷此理宁论是。细细传不二。亦能整究从前事。往来频，不知迷迷，甚日得言赐。忽尔真灵前面至。认得无形欢喜示。惺惺觑着甚端严，辉辉返照通容易。见时惟觅妙玄微，雅深中透出圆光，五般颜来，复本总祥瑞。
<br>
<br>
<br>　　太常引
<br>
<br>　　光阴迅速不停留。春去又还秋。展破皱眉头。且唱和、仙歌散忧。百年短景，争名竞利，图恁惹闲愁。休恁苦贪求。但得过、随缘便休。
<br>
<br>
<br>　　太常引
<br>
<br>　　百年勋业镜中看。叹行路古来难。风雨换朱颜。更谁管、安仁鬓斑。掀天声价，凌云气势，短梦破槐安。回首问青山。放一片、孤云自闲。
<br>
<br>
<br>　　青玉案
<br>
<br>　　无为大道人难晓。只为工夫少。猛悟回光常返照。三田之内，六府之中，尘垢频频扫。诸缘断处清怀抱。一点虚灵自耀。认得玄元清静道。百关调畅，一性圆明，得出游仙岛。
<br>
<br>　　此下原有青玉案一从东别长安道一首未注名氏，案此乃丘处机词
<br>
<br>
<br>　　贺圣朝
<br>
<br>　　草堂初寐，青衣扃户，丹项归巢。抱瑶琴、高枕梦游仙岛，待闲访三茅。中宵睡觉，声如鸣佩，竹被风敲。隔疏林、斜望断云飞，正月上松梢。
<br>
<br>
<br>　　解佩令
<br>
<br>　　一生蒙懂，世事不晓。吃茶饭、不知饥饱。坐处生根，立一似、顽石当道。任傍人、笑我虚矫。文艺不解，岂知典教。说修行、无分剖。面上尘埃，发髼松、身披衲袄。永长生、浩劫不老。
<br>
<br>
<br>　　粉蝶儿
<br>
<br>　　欲识还丹，认取自家宗祖。便不计、当初来处。是谁人，椿胎骨，谁人捏塑捉住。这一灵性，元来是铅结聚。既已为人，要了自家龙虎。便不会却擒捉住。把金丹一粒，吞来入腹。恁时免得，转回受苦。
<br>
<br>
<br>　　武陵春
<br>
<br>　　物物般般都放下，熟境自然休。忙里偷闲闹处收。不挂一丝头。动静不拘无动静，法界莫能归境丘。逍遥物外，游性似水晶球。
<br>
<br>
<br>　　二郎神
<br>
<br>　　小张歌，也好把、繁华勘破。速认元初真面目，把意马心猿牢锁。百岁光阴能有几，也不可虚过。耳却听嘱咐，仙风道骨，莫向红尘埋堕。省呵。把师父亲言记着。你原是蓬莱洞里仙，为思凡、人间沦落。速整仙胎归上会，莫荏苒、俗情系缚。自思忖，假饶积玉堆金，终久幻化如何。
<br>
<br>
<br>　　青梅引
<br>
<br>　　我笑迷人，不信乖劣。痴心恋，贪名利萦系。落魄狂游，每将术艺养道，用安身己。道知和息。藜杖药瓢，蓑衣蛮笠。纵大地有满地正珠，那的直甚闲气。无限峰峦耸翠。略撰个茅庵，用做栖心，幸有灵苗裔。更兼泉水。饥渴自然无痴。独坐深山里。闷看乾坤间隔，望落落如晓星之势。再遇何年，驾云朝上帝。
<br>
<br>
<br>　　玉胡蝶
<br>
<br>　　捉住玉山赤凤，神舟同泛，激浪漂浮。便使乌龟开口，出头喜谟，吸洪涛、枯干北海，使巨波、浇灌西湖。自舒敷。水纹花面，此日是金铺。光珠。盈盈照耀，恰如明月，晃晃方隅。普遍腾辉，尽成霞彩环纡。见圆珠、深深渐见，结宝丹、空外超逾。得临大罗天上，永永惺苏。
<br>
<br>
<br>　　玉液泉
<br>
<br>　　这消息，几人知，独我全真好。大悟来，心地清凉，便分晓。本来面目常照。最玄妙。金关开，玉户闭，来往通关窍。遍三田，觉上下和冲，降银雪，黄芽遍生芝草。姹婴舞跳。透引动龙吟虎啸。搬运在，斡旋中，坎离颠倒。龟蛇战斗，水火抽添，炉内烧丹，结就明珠晃耀。玉皇深恩宣诏。祥云攒罩。恁时稳跨青鸾，归蓬岛。
<br>
<br>
<br>　　点绛唇
<br>
<br>　　堪嗟人人，波波劫劫贪名利。何时已。眼光落地。到此才方悔。虽有儿孙，要替应难替。思下泪。这场滋味。认着心先碎。
<br>
<br>　　以上呜鹤余音卷之四
<br>
<br>
<br>　　曲江秋
<br>
<br>　　如何是道。这一点、古今寻求颠倒。人人有分，个个不亏少。皆因动念错，染着处、便生烦恼。若也般般放下，有何微奥。随分随缘且过，究本来面目，直须分晓。寒炉冷灶。对虎龙吟啸。目前便是了。更不向、外边寻讨。不问神仙与佛，共同觉照。
<br>
<br>
<br>　　木兰花慢
<br>
<br>　　本轻清体妙，湛然独与天游。为透入凡胎，五行圈圚，四火拘囚。穷年执迷不悟，认声色虚幻故延留。元旧仙乡道域，咫尺天地迢遥。欲求返本还元，诚只在自心头。但默默精思，时时探索，必取功收。虚空忽然粉碎，尽来生、业障一齐休。振袂蓬莱阆苑，不愁弱水无舟。
<br>
<br>
<br>　　失调名
<br>
<br>　　自乐
<br>
<br>　　醉时节、就把青山靠。醒来时、兴取瑶琴操。操的是、鹤鸣九皐，水色清，山色近，迥然闲自乐。俺也一如归阆苑，登蓬岛。且恁底、寄迹人间，与造化、同游太虚，保养得、形神俱妙。
<br>
<br>　　疑此首为曲调
<br>
<br>
<br>　　上平西
<br>
<br>　　这无常，两个字，最难防。要来时、无处潜藏。不论老幼，不管贫富与贤良。不管妻子与儿郎。怎恋爷娘。身居土血逐水气，随风魂魄游扬。细看来、怎不情伤。休贪火院，早早修取上天堂。三千功满赴蓬岛，永在仙乡。
<br>
<br>
<br>　　上平西
<br>
<br>　　引清风，邀明月，去来兮。省多少、闲是闲非。临山近水，近些松竹向些梅。小院活计没多般，诗酒琴棋。无萦无烦恼，无别离。待改变一味愚痴。蝇头蜗角得失，何所更何为。不如闻早乐真机。高卧云梯。
<br>
<br>　　此下原有凤栖梧日月循环一首，缘暗红稀一首，西转金金乌一首，孤僻巉岩一首，得好休来一首，今日思量一首，俱未注名氏。案日月循环一首，得好休来一首，俱丘处机词，见西游记。西转金乌一首，孤僻巉岩一首，今日思量一首，亦俱仔丘词，见磻溪集。绿暗红稀一首乃葛长庚词，见玉蟾先生诗余。词综卷二十四误作于真人词。
<br>
<br>
<br>　　行香子
<br>
<br>　　原误作南香子
<br>
<br>　　一个苍蝇，飞入腥盆。顾甜时、直入中心去，忘了抬身。沾其足，沾其翅，丧其形。我好嗟吁，怎不动心。甜中有苦，福内灾生。既知滋味，便好抽身。你好不惺惺，不伶俐，一个大苍蝇。
<br>
<br>　　此下原有虞美人重阳饮水知多少一首，乃王哲词
<br>
<br>
<br>　　枕屏子
<br>
<br>　　涉历名山，岩峦尽皆游过。上高坡。登峻岭，劳神怎么。道在身，心着物，交加相躲。终不失、本来这个。白日同行，晚来同眠同卧。到天明、相逐定，同行共坐。蓦然地，忽然间，分明识破。元来是大哥。
<br>
<br>
<br>　　喜迁莺
<br>
<br>　　厌离尘垢。便志乐虚闲，清净为友。剑挂寒光，兵安云将，战胜五行之寇。收得洞玄灵宝，跳出阴阳之壳。大丹就。炼摘骑日月，摩挲星斗。英秀。超前后。随应万机，明显神通手。铁板门庭，金针玉线，到处七穿八透。引出锦麒狮子，振水禽山兽。速回首。向碧霞堆里，高眠清昼。
<br>
<br>
<br>　　喜迁莺
<br>
<br>　　莫寻玄妙。我分明说破，修行关窍。战睡敌魔，忘情绝念，此是圣贤正教。饮食则定除疑，每日勤修觉照。莫差了。待无眠无睡，心方合道。别有玄和妙。炼气成神，自有金光罩。五气朝元，三花聚顶，水火运行颠倒。九阳结就还丹，射透灵台八表。功行了。向长生路上，闲游三岛。
<br>
<br>
<br>　　喜迁莺
<br>
<br>　　欲调真息。论根源参到，生前实际。气是心兮，神为气主，心动神气分离。心宁子母相抱，意定自成真液。莫错识。这内调息，非干扭捏，不晓胎元理。开目和鼻指。灵龟蛇戏。祖道家风，回光返照，呼吸自归根蒂。清风瞥然透户，水火刹那既济。至此理。要真常咫尺，三生佛出世。
<br>
<br>
<br>　　喜迁莺
<br>
<br>　　返观尘世。便摆脱羁麼，逍遥能几。短褐纶巾，斑筇焦尾，便是自家归计。个人问为何隐，遥指松萝苍翠。碧霞里。有洞庭猿鹤，交朋知己。无比。清闲贵。高枕老庄，不尚公侯位。水夸山鞋，烟蓑月笛，别是一般风味。安得这些消息，自古神仙网纪。遂吾忘。任桑田改变，浮生兴废。
<br>
<br>
<br>　　喜迁莺
<br>
<br>　　万缘多暇。便杖屦闲游，田园邻舍。雨笠风巾，鹑衣鹤骨，韬晦翠微峰下。眼底世情群扰，方外天机独霸。德风化。乐清虚恬淡，无为华夏。幽雅。云鹤驾。归去故园，莺燕吟王谢。水石清华，岩壑深远，高迈软红车马。千古是非成败，一枕烟霞溪野。妙哉也。这生涯欲卖，谁能酬价。
<br>
<br>
<br>　　喜迁莺
<br>
<br>　　利名抛却。入广莫乡闾，委蛇盘礴。水曲山隈，烟村云屋，随分葛衣藜藿。任他玉堂轩冕，争似茅庐丘壑。志廖廓。向东篱消遣，西园吟酌。绵邈。无为作。不遇个人，何处谈玄略。书笈琴囊，石坛瓦鼎，此外并无真乐。幽雅淡然风范，端的凭谁光烁。自消索。有一溪松月，千年猿鹤。
<br>
<br>
<br>　　喜迁莺
<br>
<br>　　顿消缘虑。觉梦蝶劳生，鹑居蓬户。饭蚁醯鸡，尘衫风帽，赢得百年虚度。利如断霞残照，名若落花飞絮。岂坚固。似风中秉烛，枝头垂露。谁悟。独归去。收拾水云，高卧曹溪路。竹外流泉，篱边丛菊，妆点野棠闲趣。五柳槛前吟醉，一笑人间今古。欲分付。叹烟波渺渺，知音何处。
<br>
<br>
<br>　　水龙吟
<br>
<br>　　玉炉百和发虔心，信香一炷，氤氲缭绕。来往盘旋，结成华盖。报天地恩覆载。报日月照临之德。报国王水土，丰荣快乐，报父母恩怜爱。上谢祖师圣教，丹阳师父传派。红尘普度，全真大教，丘王长在。太古居宁海。共三人暗合法界。愿皇王万岁，千秋臣宰。请门人拜。
<br>
<br>　　此下原有水龙吟算来浮世一首、寥廓初寒一首、昊天空阔一首、混元南岳一首，俱未注名氏，案此四首俱丘处机词，见磻溪集
<br>
<br>
<br>　　水龙吟
<br>
<br>　　本自出家离尘世。更不贪人间华丽。蓬头垢面，终朝独坐，内修活计。古庙窑龛里。任他红轮西坠。向无中认有，知白守黑，绵绵地，默调息。心上别无萦系。有腋袋拄杖相随。草鞋短襦，精＊赤腿，羊皮遮体。饥后巡门乞。饱来唱哩仑啰哩。任傍人笑我，呆痴懒汉，有谁人识。
<br>
<br>
<br>　　瑞鹤仙
<br>
<br>　　百年如梦蝶。叹古往今来，多少豪杰。图王霸业。谩得渔樵，一场闲说。秦宫汉阙。今只有狐踪兔穴。想荣华秉烛当风，富贵似汤浇雪。省也，损身薄利害己，虚名却如吴越。随缘养拙。柴门掩，是非绝。向午窗容膝，小溪垂钓，坐对云山万叠。夜横琴，伴我知音，碧天皓月。
<br>
<br>
<br>　　斗鹌鹑
<br>
<br>　　木马嘶风，我之不然。石人点头，哑子会言。碧眼胡僧，没手指天。画一圈。无所传。任意咆哮，如瓶泻泉。枉费工夫，去磨砌砖。安用机关。夺胜争先。戈甲俱宁，太平四边。不参禅。不问仙。一味醍醐，我知自然。不移一步到西天。木人把住，铁牛便牵。火里生莲。玄之又玄。云雾敛，月正圆。石女停机，金针线穿。谢三郎许我钓鱼船。带甲金鳞，红锦更鲜。不出波澜。浮沉自然。自喜欢。便忘筌。这些消息，谁敢乱传。
<br>
<br>
<br>　　锦堂春
<br>
<br>　　话衷肠。悟南柯一梦黄粱。破繁华、云龛布素，认宗派、返照回光。凭慧剑、挥开爱网，横藜杖、击碎尘寰。那里相逢，峨嵋山下，韬光速迸，东华山旁。林泉隐，南辰北斗，日月袖中藏。朱颜久，天崩地塌，真性如常。舞袍袖、乾坤恨窄，但展手、天地平量。醉陶陶、囊盛四海，笑盈盈、腹注三江。几度瑶池，龙华会上，诸仙筵宴捧霞觞。锺离至，玉皇御宴，无我不成行。重阳会，金莲七朵，齐放神光。
<br>
<br>
<br>　　锦堂春
<br>
<br>　　活骷髅。算来有甚风流。着衣衫、遮形盖体，弄精神、虚度春秋。又不念、无常近也，又不怕、阎老来勾。巧使机关，张罗活计，忙忙劫劫苦贪求。空热闹虚名薄利，分外惹闲愁。三寸气，一朝断了，独卧荒丘。叹古今、几番成败，光阴迅速难留。好翛闲、修真养性，把从前、伎俩都休。放下尘劳，悟明心地，凌风飘荡野云收。江山静，太虚空廓，星月照瀛洲。真个好，逍遥快乐，不羡王侯。
<br>
<br>
<br>　　锦堂春
<br>
<br>　　睡魔王。百般作害为殃。白日间、犹教可，夜更深、无处潜藏。恼得人、昏如痴醉，怀修行、轻送无常。眼若胶粘，头如山压，一团昏闷转羸尩。相勾引，三尸六贼，梦里盗元阳。般般飞腾法界，万种颠狂。似这般、无端乖劣，劝诸公、各自堤防。念死生、前程事大，要殷勤、保护三光。莫得偎佣，全凭觉悟，神通勇猛赛关张。相争战，威锋刚硬，一志向前当。追赶退，云收雾敛，湛湛清凉。
<br>
<br>　　此下原有神光灿修行之士一首未注名氏，案此首乃马钰词，见丹阳神光灿。以上鸣鹤余音卷之五
<br>
<br>
<br>　　八声甘州
<br>
<br>　　一团春雪，抛在玉炉中煎。炎炎进火不住添。要晓得通红无焰烟。须管莫亏折，斤两依然。如此三千。锻炼待不摇不动，方可为禅。全真养命，只在恁么之间。家园自有甘露泉。要浇灌黄芽长瑞莲。幽远待得来，与仙圣齐肩。
<br>
<br>
<br>　　踏雪行
<br>
<br>　　晓古通今，明经解义。纷纷说得天花坠。逐朝看画饼怎充饥，竹影难扫堂前地。寡欲少思，忘言得意。诸家放下难为贵。若离方寸这些儿，踏破铁鞋无觅处。
<br>
<br>　　此下原有柳梢青依稀晓星明灭一首未注名氏，案此首见投辖录词，乃宋人依托词
<br>
<br>
<br>　　柳梢青
<br>
<br>　　悟个不生不灭。更不许、拈花摘叶。兴则高歌，醉眠芳草，梦游仙阙。有时苦劝人人，莫呀我、叮咛切切。走骨行尸，贪财恋色，枉消年月。
<br>
<br>
<br>　　梅花引
<br>
<br>　　嵋山老。头白早。人间善恶都曾造。也曾穷。也曾通。穷通得失，浑如一梦中。因穷落得身无辱，因闲落得心无事，莫才高。莫名高。才名高显，于身展转劳。知事少。烦恼少。心忘腹热何时了。眼休抬。口休开。纷纷是非，如何得到来。独来独往无伴侣，自斟自酌无荣辱，任人非。任人疑。心闲自有，清风皓月知。
<br>
<br>
<br>　　望梅花
<br>
<br>　　死生于身最大。从来与我为害。饥则求餐，渴而索饮，寒来又寻衣盖。好难捱。昼夜相随，殃得我来忒杀。舍了娘生皮袋。分付了、两家自在。行则穿云，倦则卧月，游戏太虚无碍。甚轻快。捉住风轮，跨神鳌、遍超法界。
<br>
<br>
<br>　　望梅花
<br>
<br>　　是是非非休辩。好弱到头自见。莫说他人，休昧自己，暗里圣贤自见。听我劝。自古今，何曾放过一件。好把尘缘拂散。清清净净，始终莫变。固蒂深根，长生久视，难免韶华易换。气神炼。遇个知音，希夷理、说与一遍。
<br>
<br>
<br>　　望梅花
<br>
<br>　　密密彤云覆地。蓬蓬然、朔风又起。大块呼吸，阳凝阴结，遍四野、玉花呈瑞。这些意。圣感丰年，显唐虞、再来治世。敬道尊儒修义。崇三教、共同一体。子孝孙贤，臣忠朝正，上下尽成和气。宝鼎内。爇炷名香，祝皇王、寿延万岁。
<br>
<br>
<br>　　望梅花
<br>
<br>　　日向南窗犹睡。疏篁外、柴门从闭。蓦有人来，轻轻敲户，才是转身慵起。正浓美。一味黑甜，问人间、甚物堪比。除是沉沉烂醉。忘惊悸、又忘乘坠。乘也不知，坠也不知，齐生死、一同天地。这些意。味悟难知，却如同、哑子做谜。
<br>
<br>
<br>　　望梅花
<br>
<br>　　莫见他人长短。搜己过、不教自乱。旧日心猿，元来意马，却唤醒、渐驯羁绊。澄心内观。炼就冲和，把凡胎抽换。事到眼前决断。教神仙、别无手段。地久天长，虚心实腹，善计者、不须筹算。行功满。跨朵祥云，去朝元、得居仙馆。
<br>
<br>
<br>　　望梅花
<br>
<br>　　百岁韶华如电。空回首、又来一遍。贩骨轮回，千生万死，只管改头换面。要得免、捉住清风，把虚空、打破一片。不诵南华经卷。也不要、葛藤相伴。截断中流，剔开心眼。射透玉楼金殿。莫回转。一志无移，看山头、明月出现。
<br>
<br>
<br>　　贺圣朝
<br>
<br>　　野僧归后，渔舟才缆，绿桧生烟。对寒灯、潇洒枕书眠。听石漱流泉。丹炉火灭，琴房人静，风自调弦。待孤峰顶上月明时，正一梦游仙。
<br>
<br>　　此首前尚有贺圣朝夕阳沈后一首亦未注名氏，案此乃丘处机词，见磻溪集
<br>
<br>
<br>　　行香子
<br>
<br>　　寂寂寥寥。洒洒潇潇。淡生涯、一味逍遥。傍临谷口，斜枕山腰。有竹篱门，荆扫帚，草团标。宽布麻袍。大绪长绦。拄一条、曲律藤梢。黄精自煮，苍术亲熬。有瓦汤瓶，砂釜灶，葫芦瓢。
<br>
<br>
<br>　　行香子
<br>
<br>　　阆苑瀛洲。金谷重楼。算不如、茅舍清幽。野花绣地，莫也风流。却也宜春，也宜夏，也宜秋。酒熟堪篘。客至须留。更无荣、无辱无忧。退闲一步、着甚来由。但倦时眠，渴时饮，醉时讴。
<br>
<br>　　词综卷二十四作北宋于真人词，历代诗余卷一百十九及词林纪事卷二十二作元僧明本词。案词综谓此词见鸣鹤余音，但检鸣鹤余音卷六并未注明撰人。
<br>
<br>
<br>　　行香子
<br>
<br>　　短短横墙。矮矮疏窗。忔憎儿、小小池塘。高低叠障，绿水边傍。却有些风，有些月，有些凉。日用家常。木几藤床。据眼前、水色山光。客来无酒，清话何妨。但细烹茶，热烘盏，浅浇汤。
<br>
<br>　　此首历代诗余卷一百十九及词林纪事卷二十二亦作明本词。
<br>
<br>
<br>　　行香子
<br>
<br>　　净扫尘埃。惜取苍苔。任门前、红叶铺阶。也堪图画，还也奇哉。有数株松，数竿竹，数枝梅。花木栽培。取次教开。明朝事、天自安排。知他富贵几时来，我且优游，且随分，且宽怀。
<br>
<br>
<br>　　挂金索（北曲）
<br>
<br>　　我爱闲居，心境常皎洁。境灭情忘，自然无分别。云散长空，露出清霄月。此个家风，有口难分说。
<br>
<br>
<br>　　挂金索（北曲）
<br>
<br>　　一更里，澄心下手端然坐。赶退群魔，队队白羊过。剔起心灯，照见元初我。方寸玲珑，宝珠悬一颗。
<br>
<br>
<br>　　挂金索（北曲）
<br>
<br>　　二更里，人静万事都无染。一对金蟾，上下来盘旋。吓退三尸，奔走如雷电。白雪漫漫，降下琼花片。
<br>
<br>
<br>　　挂金索（北曲）
<br>
<br>　　三更里，阳生子母朝金阙。海底灵龟，吸尽金乌血。一炁绵绵，三关都透彻。万道霞光，捧出西江月。
<br>
<br>
<br>　　挂金索（北曲）
<br>
<br>　　四更里，无事四边都宁静。内放心花，赏玩长春景。戊己门开，有个真人进。一粒金丹，运上昆仑顶。
<br>
<br>
<br>　　挂金索（北曲）
<br>
<br>　　五更里，天行还了修行愿。龙虎相交，倒把黄河卷。半空里雷声，鬼神难测辩。认得元初，本来真头面。
<br>
<br>
<br>　　挂金索（北曲）
<br>
<br>　　斋罢闲行，独唱无人和。山里樵夫，也唱哩凌啰。上了一个坡。下了一个坡。便做高官，也只不如我。
<br>
<br>
<br>　　挂金索（北曲）
<br>
<br>　　过了一年，又是添一岁。每日随缘，争甚闲和气。可怜韶华，奔走如拈指。莫待临头，腊月三十日。
<br>
<br>
<br>　　挂金索（北曲）
<br>
<br>　　奉劝人人，一一听分诉。不晓阴阳，怎知修行路。始初下手，炼就铅汞体。自有龟蛇，引入曹溪路。
<br>
<br>
<br>　　挂金索（北曲）
<br>
<br>　　聪明君子，一一听分诉。甲子天年，看看降真数。跳出凡笼，一个长生路。免教阎王，鬼使来勾取。
<br>
<br>
<br>　　绣薄眉
<br>
<br>　　化愚鲁。抛离火院夫儿女。凭慧剑、斩断三涂。人我山崩，是非海己枯。旧业消除，新殃不做。
<br>
<br>
<br>　　挂金索（北曲）
<br>
<br>　　应仙举。汞铅黑白希夷路。端的下、苦志工夫。昼夜无眠，粗衣淡饭足。乞化街头，十方父母。
<br>
<br>
<br>　　挂金索（北曲）
<br>
<br>　　无忧虑。孤云野鹤无拘束。草庵内、闲看金书。窗外林泉，隈山傍水竹。明月清风，堪为伴侣。
<br>
<br>
<br>　　挂金索（北曲）
<br>
<br>　　养元初。心猿意马牢栓住。六贼尽、不曾贪图。杳杳冥冥，昏昏默默处。湛湛澄澄，性停命住。
<br>
<br>
<br>　　挂金索（北曲）
<br>
<br>　　认真趣。木金间隔通玄路。驱四象、五行圆聚。炁结神凝，阴阳自返复。遍体薰蒸，周天火足。
<br>
<br>
<br>　　挂金索（北曲）
<br>
<br>　　破昏衢。地雷震动山头雨。黄芽长、白雪飞舞。露洒琼浆，瑞草满园圃。玉蕊纷纷，金花绽吐。
<br>
<br>
<br>　　挂金索（北曲）
<br>
<br>　　境堪图。翱翔云水纵横步。曲江上、飞乌走兔。虎绕龙蟠，坎离相会聚。斡转天关，运动地轴。
<br>
<br>
<br>　　挂金索（北曲）
<br>
<br>　　法轮鼓。河车稳稳三十幅。搬日月、辊入金炉。玉鼎烹煎，九阳真火煮。万道霞光，千重翠雾。
<br>
<br>
<br>　　挂金索（北曲）
<br>
<br>　　罩明珠。化生养就胎仙舞。真庆会、姹女圆聚。渴饮琼浆，玉琴自然抚。韵定仙音，敲金击玉。
<br>
<br>
<br>　　挂金索（北曲）
<br>
<br>　　有中无。无中更有些儿做。有无中、里面搜取。无内藏真，有内却如无。有无双忘，还同太虚。
<br>
<br>
<br>　　挂金索（北曲）
<br>
<br>　　行功足。蓬莱三岛群仙聚。瑶池会、圣贤无数。尽是修真，学道列仙侣。侍奉高真，西王圣母。
<br>
<br>
<br>　　挂金索（北曲）
<br>
<br>　　享天厨。仙衣挂体身轻举。乘鸾凤、玩赏清都。宝殿璚楼，金钉满朱户。不夜长春，无来无去。
<br>
<br>
<br>　　步步娇
<br>
<br>　　传得一口诀。教我去栽接。自从栽接后，全别。玉蕊金花果结子，哑子吃饧蜜，难说。
<br>
<br>
<br>　　步步娇
<br>
<br>　　柔弱好家风。大道不脱空。真个真个有，铅汞。水火既济上下冲。文武两交战，齐功。
<br>
<br>
<br>　　步步娇
<br>
<br>　　真行与真功。刀圭快如风。不遇真师匠，难明。你若做时第一功。浑身百关节，齐通。
<br>
<br>
<br>　　步步娇
<br>
<br>　　俺在炕上坐。唱个啰哩啰。困来睡一觉，如何。俺把阴阳颠倒过。俺笑俺笑你，空坐。
<br>
<br>
<br>　　步步娇
<br>
<br>　　贫子吃好酒。吃得酩酊休。万事都不挂心头。任毁任谤落一筹。痴聋喑哑汉，真修。
<br>
<br>
<br>　　步步娇
<br>
<br>　　无为自然道。清净长芝草。默默相知了，便好。杳杳冥冥闭了灶。工夫片时间，成了。
<br>
<br>
<br>　　步步娇
<br>
<br>　　休执性为真。如何出阳神。十个九个守，顽空。若得命基带了性。白面做烧饼，有准。
<br>
<br>
<br>　　步步娇
<br>
<br>　　遍地有灵芝。人人都不识。作得业又大，难敌。我今欲待说与你，只恐你不信，谈非。
<br>
<br>
<br>　　步步娇
<br>
<br>　　信则你自信，不信你休行。莫待临渴时，掘井。每日见尔费辛苦，不济不济事，休论。
<br>
<br>　　以上鸣鹤余音卷六，卷六中，尚有梧叶儿十一首，俱曲调。又有满庭芳石火光阴一首，与卷三重。
<br>
<br>
<br>　　遍地锦
<br>
<br>　　吾本当初水竹村。甘河镇上便狂风。七朵金莲朵朵新。丘刘谭马郝王孙。
<br>
<br>
<br>　　遍地锦
<br>
<br>　　吾本当初马半州。因与先师说根由。独坐圜墙向内修。功成行满赴瀛洲。
<br>
<br>
<br>　　遍地锦
<br>
<br>　　四大假合本姓谭。前缘相遇弃俗缘。天下云游不住庵。功成行满赴仙坛。
<br>
<br>
<br>　　遍地锦
<br>
<br>　　莱州武观是吾乡。因遇先生号长生。穿街柳巷也无妨。不染尘埃性月朗。
<br>
<br>
<br>　　遍地锦
<br>
<br>　　三宣赐紫住天长。便是云光铁脚王。因遇先生赴洛阳。功成行满到仙乡。
<br>
<br>
<br>　　遍地锦
<br>
<br>　　十九抛家弃俗缘。磻溪下志便安然。悟得长春不夜天，大教门开万古传。
<br>
<br>
<br>　　遍地锦
<br>
<br>　　太古今日说因由。赵州桥下度春秋。唱住桥边水不流。一叶落时天下秋。
<br>
<br>
<br>　　遍地锦
<br>
<br>　　吾本当初本姓孙。马家门下结婚姻。因为先师点破心。各自分头觅主人。
<br>
<br>
<br>　　步步高（北曲）
<br>
<br>　　一更里，澄心披襟坐。猿马牢擒锁。慧剑磨。六贼三尸尽奔波。退群魔。困也和衣卧。醒觉朦胧清风送。悟人桃源洞。阆苑中。闲访三茅兴无穷。透窗风。惊觉游仙梦。
<br>
<br>
<br>　　步步高（北曲）
<br>
<br>　　二更里，白牛溪边睡。牧童醺醺醉。蓑笠堆。月下方堪把笛吹。乐然后，归去华胥国。得到华胥宽怀抱。闲把瑶琴操。声韵高。火里乌龟产，白鹤弄云萧。紫雾红光照。
<br>
<br>
<br>　　步步高（北曲）
<br>
<br>　　三更里，银汉星移淡。出户将身探。月正南。二八娇娥配童男。炼三三。手把天关撼。五明宫里元辰聚。七宝山头去。祷玉虚。元始高悬黍米珠。演金书。国泰民安富。
<br>
<br>
<br>　　步步高（北曲）
<br>
<br>　　四更里，玄圃清风细。来往无凝滞。解垢衣。心月高悬照云溪。上天梯。独折蟾宫桂。三界十方惟独步。认得曹溪路。一物无。真欢真乐饮醍醐。不须沽。高唱无声曲。
<br>
<br>
<br>　　步步高（北曲）
<br>
<br>　　五更里，架上金鸡叫。路上行人俏。方欲晓。没底篮儿杖头挑。跨风飚。同赴蓬莱岛。此个家风谁知道。得也无衰老。琅板敲。碧波深处钓鲸鳌。出波涛。采就长生药。
<br>
<br>
<br>　　南乡子
<br>
<br>　　真汞与真铅。产在先天与后天。大要知时勤采取，玄玄。得穴何愁不作仙。进火要精专。番究前弦与后弦。屯卦抽添蒙卦止，难传。毫发差殊不结丹。
<br>
<br>
<br>　　南乡子
<br>
<br>　　两手擘鸿蒙。慧剑飞来第一峰。外道修罗惊缩项，神通。造化元来在掌中。锻炼玉炉红。槖籥吹嘘藉巽风。十月脱胎吞入腹，坤宫。立见三清太上翁。
<br>
<br>
<br>　　南乡子
<br>
<br>　　温养象周天。须要微微火力全。爱护婴儿惟藉母，三年。运用抽添象缺圆。牛斗会河边。舍取玄珠种玉田。定意如如行火候，精专。剖腹分明说与贤。
<br>
<br>
<br>　　南乡子
<br>
<br>　　生甲更生庚。此是丹头切要明。药嫩采来归土釜，煎烹。文武刚柔次第行。片饷结丹成。沐浴防危更守城。到此不须行火候，持盈。火若加临必定倾。
<br>
<br>
<br>　　南乡子
<br>
<br>　　木兔与金鸡。刑德临门有偶奇。炉内丹砂宜沐浴，防危。神水溶溶满玉池。年月日并时。刻里工夫一例推。着意研穷丹造次，毫厘。十月殷勤自保持。
<br>
<br>
<br>　　南乡子
<br>
<br>　　鼎器法乾坤。上是天元下地元。若也更能颠倒运，交番。阖辟循环在八门。搬运上昆仑。龟与蛇儿自吐吞。百尺竿头牢把线，掀腾。从此元神命永存。
<br>
<br>
<br>　　南乡子
<br>
<br>　　关锁自周天。升降循环三寸田。不在嘘呵并数息，天然。九转无亏火力全。胎息谩流传。要在阴阳不可偏。呼吸吹嘘毕赖巽。风绵。妙在前弦与后弦。
<br>
<br>
<br>　　南乡子
<br>
<br>　　复卦起潜龙。戊己微调未可攻。九二见龙临卦主，神通。从此炉中次第红。泰卦却相逢。猛火烧乾藉巽风。炼就黄芽并白雪，奇功。还返归坤道始穷。
<br>
<br>
<br>　　南乡子
<br>
<br>　　识得水中金。锻炼烹煎理更深。进退抽添须九转，浮沉。温养潜龙复与临。妙运自天心。托杖黄婆是丙壬。酝就醍醐山顶降，频斟。慢拨无弦一曲琴。
<br>
<br>
<br>　　南乡子
<br>
<br>　　长子到西方。少女归乾变六阳。便好下功修二八，堤防。至九方知道自昌。牛斗共商量。巧夺天工妙莫扬。离坎夫妻交媾后，难忘。始觉壶中日月长。
<br>
<br>
<br>　　南乡子
<br>
<br>　　白雪与黄芽。两味晶华共一家。摘采辩时衰与旺，堪夸。文候毫厘不可差。顶上结三花。驾动羊车与鹿车。乌免往来南北面，交加。从此天河稳泛槎。
<br>
<br>
<br>　　南乡子
<br>
<br>　　净尽露天机。只恐时人自执迷。颔下藏珠当猛取，休迟。道在身中更问谁。尘网急抛离。百岁年华七十稀。莫待老来铅汞少，堪悲。业报前途难自欺。
<br>
<br>
<br>　　一寸金
<br>
<br>　　堪叹群迷，梦空花几人悟。更假饶锦帐铜山，朱履玉簪，毕竟于身何故。未若红尘外，幽隐竹篱蓬户。青松下，一曲高歌，笑傲年华换今古。紫府。春光清，都雅会时，妙有真趣。看自然天乐，星楼月殿，鸾飞凤舞。白云深处。壶内神仙景，谁肯少年回顾。逍遥界，独我归来，复入寥阳去。
<br>
<br>
<br>　　一寸金
<br>
<br>　　赏雪
<br>
<br>　　暮鸿嘹唳。更晚来地籁，阴风齐起。造作严凝，同云黯黯，四海玉龙呈端。妆点万家清景，普绽琼花鲜丽。最好是，命诗朋，纸帐围炉沉醉。吟缀。搜佳制，竹外清香，金蕾喷新蕊。似糁银沙，或为粉蝶，高下乱飞空里。庆知太平，先兆阴阳和矣。这玄理，遇子猷，同赏江天真味。
<br>
<br>　　以上鸣鹤余音卷七，卷七中尚有风入松单片十九首，金字经九首，迎仙客单片二十五首，皆曲调。以下有西江月十三首未注名氏，皆宋张伯端词以下西江月十四至二十五共十二首，据金丹大成集乃宋萧迁芝词
<br>
<br>
<br>　　一寸金
<br>
<br>　　食饱伤心损气，睡多梦里迷真。眼观心动丧元神。耳听灵台昧尽。要见元初面目，慧刀割断红尘。无情应物本来真。此是修行捷径。
<br>
<br>
<br>　　一寸金
<br>
<br>　　顿悟修行道理，除情战睡敌魔。不贪名利少风波。懒散随缘且过。饥后寻街乞饭，饱时信步蹉跎。闲来古庙唱哩啰。逍遥谁人似我。
<br>
<br>
<br>　　一寸金
<br>
<br>　　富贵又争人我，贫穷更待如何。有缘有分是非多。无福无灾无祸。教他一任奢侈，箪瓢也是存活。劝君休要苦张罗。大限临头怎躲。
<br>
<br>
<br>　　一寸金
<br>
<br>　　一不轻师慢法，二诵清净仙经。三存真气养神灵。四把尘劳拂尽。五断无明业火，六除俗里人情。七擒猿马永安宁。八味璚浆得饮。
<br>
<br>
<br>　　永遇乐
<br>
<br>　　个个修行，人人咽纳，谁悟真道。同径多歧，旁门小法，误了人多少。容成岂是神仙，究竟采药，谩多炉灶。忽一朝、脱却桶底，性根坏倒。争如内观，无为清静，学取本来庄老。匹配阴阳，抽添铅汞，八卦为端表。人生如梦，流年似箭，回首也须闻早。贪迷恋，春花秋月甚时了。
<br>
<br>
<br>　　永遇乐
<br>
<br>　　万法由心，应观法界，一切心造。瞿昙同归，去揆不离，即心是道。自从识得坎离，交际炼药，粗知昏晓。看鸡飞蟾宫，兔走丹阙，更无烦恼。气中真液，液中真气，和合不多不少。种得黄芽，炼成赤水，龙虎交围绕。九还七返，工夫到后，还我旧时年少。待三千，功圆行满，恁时是了。
<br>
<br>
<br>　　永遇乐
<br>
<br>　　学道修心，存神炼性，直要轻举。补脑还精，流水不腐，户枢终不蠧。日魂月魄，抟归炉鼎，真气自然留聚。把心猿缚系，意马追回，迥无尘虑。定中明有，阳龙阴虎。水火透时为度。八段奇文，千口活法，向上有一路。吕公高尚，不离人世，有分也须相遇。约十洲三岛，骖鸾跨鹤，大家同去。
<br>
<br>
<br>　　永遇乐
<br>
<br>　　养水养精，养神养血，先须养气。日月阴阳，六爻八卦，细看参同契。虚躯虚宝，千言万语，不过坎离两字。向昆仑顶上，返本还元，要明终始。一身虽小，如同天地。八万四千余里。玄牝之门，千生万化，都在冲和内此。真真外，别无真谛。方信道一而已。异时见锺吕，如有未明，请师指示。
<br>
<br>
<br>　　渔家傲
<br>
<br>　　至道不遥只在迩。毫厘差失如千里。道是难求元却易。如相契。一超直入如来地。水火交时为既济。三尸六贼都回避。只此长生仍久视。身口意。化成一点冲和气。
<br>
<br>
<br>　　渔家傲
<br>
<br>　　神是气兮气是命。神不外驰心自定。幸有崔公入药镜。如究竟。全真固蒂归根静。主客内明方外应。灵台粲发天光莹。两个壶中一片景。急修省。莫待临渴去掘井。
<br>
<br>
<br>　　渔家傲
<br>
<br>　　精养灵根神守气。天然子母何曾离。昼夜六时长在意。三田内。温温天地中和水。十二楼前白雪腻。九宫台畔黄芽遂。日月山头朝上帝。神光起。腾身直上烟霄外。
<br>
<br>
<br>　　渔家傲
<br>
<br>　　我有光珠无买价。光明常照芝田下。更无之乎并者也。知音寡。世间谁是能行者。一万精光神守舍。四百四病都齐罢。透出火龙归造化。回仙驾。更无一点尘随马。
<br>
<br>
<br>　　促拍满路花
<br>
<br>　　抱元能守一，四大自轻安。心中须返照，几曾闲。□□金乌冲耀，飞入烂银盘。心心心是道，只在心心。更于何处求丹。
<br>
<br>
<br>　　促拍满路花
<br>
<br>　　又何须衣冕，燕处欲超然。荣华能有几日，便凋残。□□修真甚易，积行累功难。劝君强为善，五浊三途，变为云岛神山。
<br>
<br>
<br>　　促拍满路花
<br>
<br>　　人能常清静，天地悉皆归。一真含众妙，入希夷。□□昭文不会，气候有成亏。妄心寂灭尽，困睡饥餐，更无作用施为。
<br>
<br>
<br>　　促拍满路花
<br>
<br>　　自然炉鼎就，光彩透帘帏。玉池神水涌，上生肥。□□如鱼饮水，冷暖自家知。自家性命事，自家了得，自家性命便宜。
<br>
<br>
<br>　　促拍满路花
<br>
<br>　　若论修养事，知有几多门。谛当归宿处，是虚源。□□至真至道，简易合乾坤。坎离并水火，止是筌蹄，萃然一点长存。
<br>
<br>
<br>　　促拍满路花
<br>
<br>　　个中如荐得，悟了五千言。金晶飞肘后，透昆仑。□□清江九曲，一棹破烟昏。水击三千里，九万鹏程，化成元是冥鲲。
<br>
<br>
<br>　　江神子
<br>
<br>　　林泉养素拙。放落魄、慵居世缘绝。志如铁。翛然处、一味真欢杂说。日逍遥，野鹤岩畔为道侣，松轩下、沉烟犹未歇。夜深独听孤猿，高峰上叫明月。他年功成行满，驾祥云、直至瑶池仙阙。个时节。神游自有鸾鹤迎接。舞空碧。仙杖飘飘来迎竭。桃源会、琼林方信别。到此无限逍遥，作蓬莱客。
<br>
<br>
<br>　　春从天上来
<br>
<br>　　乐道安贫。叹自古英雄，林下无人。满堂金玉，谓授儿孙。毕竟与属亲。问当初无物，被贪爱、引入迷津。早抽身。向槐安宫内，刚恁劳神。朝菌蟪蛄短景，又岂信壶中，别有长春。暂游万里，少别千年，归去跨凤骖麟。念浮生一瞬，几度见、沧浪扬尘。莫因循。彼空华扬艳，轻丧天真。
<br>
<br>
<br>　　玉抱肚
<br>
<br>　　若论玄妙，听周风一诀。把婴儿姹女，木金间隔。从头分别。先擒六贼三尸灭。后捉玉兔饮乌血。仗剑锋，麾魔障，荡袄邪。全凭志猛烈。那些个手段最奇绝。龙奔虎走，来往放乖劣。两兽擒来吾怎舍。炉烹鼎炼无暂歇。乾坤至宝，阴阳造化，斡运龟蛇。东鸡叫出西江月。会入黄庭赏白雪。上丹温，中丹暖，下丹热。三田宝结。众仙举我赴金阙。寥阳胜境，教我怎生说。
<br>
<br>
<br>　　水调歌头
<br>
<br>　　五行不到处，一气未生前。清光赫赫，无何乡里独超然。日月岂能照鉴，天地不能包裹，晃朗妙无边。赖有竹涧水，却向世人传。杳兮冥，恍兮惚，湛兮然。这些消息，浑身是口也难诠。截断千差歧路，屏除万般机巧，缆住钓鱼船。往事都休问，静坐一炉烟。
<br>
<br>　　此下原有沁园春七返还丹一首，乃吕岩词，见全唐诗
<br>
<br>
<br>　　苏幕遮
<br>
<br>　　水中金，冲牛斗。玉锁金关，护法灵童守。赤水丹基龙虎走。万象森罗，勃勃投珠口。饮灵液，明火候。太乙炉开，丹熟神光透。浮名浮利终不久。下手速将，穷取无中有。
<br>
<br>
<br>　　解佩令
<br>
<br>　　穇行之士，功勤不小。识五行、逆顺颠倒。妙理玄玄，玉炉中、龙蟠虎绕。金鼎内、炼成至宝。阳神离体，杳杳冥冥，刹那间、游遍三岛。出入纯熟按捺住，别寻玄妙。合真空、太虚是了。
<br>
<br>　　以上并见鸣鹤余音卷八
<br>
<br>
<br>　　满路花岩
<br>
<br>　　四大元无我，五蕴本来空。休争人与我，逞英雄。贵贱贤愚，到了梦魂中。百年亲眷属，电里红光，早宜各自牢笼。劝君勤修炼，常照主人公。来时无一物，去时空。人生有限，贪爱转无穷。不如随分过，一点灵光，自然明月清风。
<br>
<br>　　依托锺离，见鸣鹤余音卷五
<br>
<br>
<br>　　八声甘州
<br>
<br>　　千门万户，尽七倾八倒，掘地寻天。真个玄妙，返作笑胡言。无为大道人行少，向捏怪途中，有万千伤感，蜣球却做灵丹。无奈伤嗟最苦，又不知端的，枉弃了家缘。时间清净，岂解汞收铅。心思意想何曾遣，暂合眼、阴魔作睡缠。展转越思深，返作雠冤。谁信无中生有，有中生无，万派归源。
<br>
<br>　　依托何仙姑，见鸣鹤余音卷六
<br>
<br>
<br>　　苏幕遮
<br>
<br>　　精气神，须保爱。一粒金丹，每在街头卖。四十年来无人买。闹花丛里，还了鸳鸯债。九三爻，地天泰。离上金乌，飞入银蟾界。百尺竿头做一解。这些工夫，任使傍人赛。
<br>
<br>
<br>　　满庭芳
<br>
<br>　　武当降笔
<br>
<br>　　玉皇传宣，搜求仙子，六百余员。仙官仙位，补阙大罗天。勑下诸神采访，随方所、选觅高贤。三元日，书人功行，飞奏御炉前。全真门弟子，修功积行，专要心坚。猛降龙伏虎，炼汞烹铅。一旦天书选举，云霄路、快着仙鞭。朝金阙，三清殿下，作个状元仙。
<br>
<br>　　依托辛天君，见鸣鹤余音卷三
<br>
<br>
<br>　　点绛唇
<br>
<br>　　小小瓢儿，生得天然诧。身矬矮。瓢儿元有口，难开解。认得乾坤，此理谁能解。腰间常道人偏爱。不换金鱼袋。
<br>
<br>　　依托梁桓真人，见鸣鹤余音卷四，案此词又见宋张继先虚靖词
<br>
<br>
<br>　　望江南
<br>
<br>　　十月满，开鼎一团红。数片残云含五彩，解胎神水响玲珑。气复异香秾。
<br>
<br>
<br>　　望江南
<br>
<br>　　长生药，本是五行仙。子午二门开卯酉，四时运火合乾坤。龙虎自相吞。
<br>
<br>　　以上二首，依托陶隐居，见金液还丹百问诀
<br>
<br>
<br>　　望江南
<br>
<br>　　还丹术，切要经手传。若信故方终自误，颠来倒去倒来颠。不得怨神仙。
<br>
<br>
<br>　　菩萨蛮
<br>
<br>　　家家尽有长生药。时人取用皆差错。气候若飞沉。问君何处寻。眼看犹不识。误向铅中觅。此物没黄芽。徒劳岁月赊。
<br>
<br>　　以上二首依托陶植，见金液还丹百问诀
<br>
<br>
<br>　　解红
<br>
<br>　　洞天深处。道非远，咫尺人难悟。浮沉内景。须凭匠手工夫。专候晓来，一点阳生通玄路。尽藏在碧波深深处，恁时主。地雷震动山头雨。渐浇灌黄芽，乍离土。婴儿采得携篮去。向真霞六阳，鼎内烹煮。搬运转，东西与南北，铺八卦九宫，要知宗祖。十干数内分左右，要显龙虎。玄武后随，朱雀当先，祥云布。曲江上，万神都来聚，夫与妇。癸母跨赤龙，归洞府。要寻觅金翁，问凭据。阴阳会合三千数。指天地海山，同寿坚固。
<br>
<br>　　鸣鹤余音卷一
<br>
<br>
<br>　　莺啼序
<br>
<br>　　三峰路险，雪满空崖，瑞祥烟雾起。涧畔听、龙吟虎啸，电闪星辉，迸出红光，鬼神惊避。铅凝汞结，炉中养就丹点，瓦史成至宝，愚人餐一粒，延年纪。那堪更有，神珠万颗，流霞晃耀，遍穿宫里。
<br>
<br>　　鸣鹤余音卷三尚有沁园春世事纷纷一首，乃邱处机词，余音误作吕洞宾
<br>
<br>
<br>　　江神子
<br>
<br>　　人生七十古来稀。叹愚迷。不修持。光阴有限，成败是和非。盖世功名都占取，空赢得，业相随。暂时花酒气财迷。得便宜。落便宜。暗里朱颜，渐改气神亏。阳少阴多染患，命尽也，更推谁。
<br>
<br>　　鸣鹤余音卷五
<br>
<br>
<br>　　梧桐树
<br>
<br>　　一更里，调神气。意马心猿尽拘系。莫放闲游戏。昏昏默默炼胎息。开却天门地户闭。果然通玄理。
<br>
<br>
<br>　　梧桐树
<br>
<br>　　二更里，传宇宙。一点灵光渐通透。虎龙功交严抵备，三尸莫教走。慧剑空中报冤雠。斩却群魔首。
<br>
<br>
<br>　　梧桐树
<br>
<br>　　三更里，一阳动。金鼎熬煎玉炉烹。炼就真铅汞。匠手凿开玉莲蓬。两道霞光照昆顶。万颗珍珠迸。
<br>
<br>
<br>　　梧桐树
<br>
<br>　　四更里，云收彻。海底星龟弄明月。处处琼花结。火候抽添按时节。子午氤氲降红屑。猛把天机泄。
<br>
<br>
<br>　　梧桐树
<br>
<br>　　五更里，朦胧定。心养浩月一轮镜。照破贪嗔病。这回须要鬼神惊。只要真清为真静。功满朝上圣。
<br>
<br>　　鸣鹤余音卷七，以上八首，鸣鹤余音皆依托吕洞宾
<br>
<br>
<br>　　西江月
<br>
<br>　　世有学人无数，愚痴妄意如麻。铅汞错认结为砂。运火欲觅黄芽。千日虚劳心力，人人尽破其家。真铅似火本无瑕。将凤欲比狂鸦。
<br>
<br>
<br>　　西江月
<br>
<br>　　至道不烦不远，至人只在目前。淮王炼石得冲天。汉世已经千年。全在低心下人，事该缘分偶然。安炉致数尽周圆。须得汞去投铅。
<br>
<br>
<br>　　西江月
<br>
<br>　　听说金公两字，何物唤作金孙。寻枝寻叶必知根。无智便乃心昏。若用凡铅为体，都来少魄无魂。水银渐结必难存。秘诀要处谁论。
<br>
<br>
<br>　　西江月
<br>
<br>　　真假两般玄字，金公所料重遗。凡铅纵与岳山齐。不肯假与金妻。听说真铅住处，他家跳在深溪。两情恩爱事因媒。义重争敢东西。
<br>
<br>
<br>　　西江月
<br>
<br>　　水火运来周岁，四六勿错如初。水多火少失功夫。胜地方始安炉。直须认鼎与药，却如鸡子无殊。内黄处白结凝酥。一颗圆明汞珠。
<br>
<br>
<br>　　西江月
<br>
<br>　　彼此离于生处，火遭水破惊忙。分身各自拟深藏。半路再遣萧郎。夫为无衣裹体，妻因水浸衣黄。丙丁甲乙有形相。刚遣令合阴阳。
<br>
<br>　　以上六首依托吕洞宾，见道书全集吕洞宾文集
<br>
<br>
<br>　　苏幕遮
<br>
<br>　　日常行游四海。每日街前，闹处为乞丐。口口相违化不回。暗损精神，只为凡情昧。苦劝君，生死大。颇奈顽愚，作业贪心煞。不肯修真犯天戒。堕落酆都，受苦无年代。
<br>
<br>　　依托吕洞宾，见董真人遇仙记
<br>
<br>
<br>　　苏幕遮
<br>
<br>　　子细听吾教诲。说与门生，莫把真心昧。若是不除堕口债。走入轮回，今世人身败。鬓发苍，休得怪。莫恋凡胎，假合终须坏。无事清闲炼丹台。自尔纯阳，随我蓬莱会。
<br>
<br>　　依托刘海蟾，见董真人遇仙记
<br>
<br>
<br>　　西江月
<br>
<br>　　丹是色身妙宝，法身即是真心。从来无色亦无音。一体不须两认。万法非无非有，有无亦莫搜寻。二边俱遣弃中心。选佛斯为上品。
<br>
<br>
<br>　　西江月
<br>
<br>　　一理无今无古，此心何喜何嗔。无相乃为真相。色身即是法身。不消一句半句，活得千人万人。咦，这里便是到头，何须只管翻身。
<br>
<br>　　以上二首见丹经极论，未注作者
<br>
<br>
<br>　　渔歌子
<br>
<br>　　题松泽西亭
<br>
<br>　　一叶虚舟一副竿。了然无事坐烟滩。忘得丧，任悲欢。却教人唤有多端。
<br>
<br>
<br>　　渔歌子
<br>
<br>　　一任孤舟正又斜。乾坤何路指生涯。抛岁月，卧烟霞。在处江山便是家。
<br>
<br>
<br>　　渔歌子
<br>
<br>　　愚人未识主人公。终日孜孜恨不同。到彼岸，出樊笼。原来只是旧时翁。
<br>
<br>
<br>　　贺新郎
<br>
<br>　　题西湖官驿水阁
<br>
<br>　　倩来鸾传语，问陆家、兄弟翩翩，今归何处。留下文章藏万壑，时作云烟吞吐。谩徙倚、朱兰凝伫。阑外瑁湖谁管领，叹先生、旧宅僧分住。天下事，尽如许。英雄总被虚名误。览遗编浩叹，寂寞一抔寒土。惟有春风长往，催却几多人去。但岁岁、垂杨自舞。今日我来怀古后，算后人又以今为古。留此曲，伴鸥鹭。
<br>
<br>　　松江府志卷十九，注元无名氏至正十三年作。
<br>
<br>
<br>　　西江月
<br>
<br>　　至元十三年，江南初内附，民间盛传武当山真武降笔
<br>
<br>　　九九乾坤已定，清明节后开花。米田天下乱如麻。直待龙蛇继马。依旧中华福地，古月一阵还家。当初指望瓮生涯。死在西江月下。
<br>
<br>　　宋遗民录卷十五原注云，有词近世皆传为太保刘秉忠所作，而陶宗仪记之如此，未如孰是。
<br>
<br>
<br>　　鹊桥仙
<br>
<br>　　月蚀
<br>
<br>　　前年蚀了，去年蚀了，今年又盏来了。姮娥传语这妖蟆，逞脸则管不了。锣筛破了，鼓擂破了，谢天地早是明了。若还到底不明时，黑洞洞、几时是了。
<br>
<br>
<br>　　鹊桥仙
<br>
<br>　　大雨
<br>
<br>　　城中黑潦，村中黄潦，人都道天瓢翻了。出门溅我一身泥，这污秽、如何可扫。东家壁倒，西家壁倒，窥见室家之好。问天工还有几时晴，天也道、阴晴难保。
<br>
<br>　　以上二首见静斋至正直记卷三，谓是江西世人之作。原注云，此二词虽近俚俗，然非深於今乐府者不能作也。咏其词旨，盖亦有深意焉，岂非三百篇之后，其讽刺之遗风耶。此闻诸亡友杨大同云。
<br>
<br>
<br>　　青门引
<br>
<br>　　题古阳关
<br>
<br>　　凭雁书迟，化蝶梦速，家遥夜永，翻然已到。稚子欢呼，细君迎迓，拭去故袍尘帽。问我假使万里封侯，何如归早。归运且宜斟酌。富贵功名，造求非道。靖节田园，子真岩谷，好记古人真乐。此言良可取，被驴嘶、恍然惊觉。起来时，欲话无人，赋与黄沙衰草。
<br>
<br>　　静斋至正直记卷一
<br>
<br>
<br>　　谒金门
<br>
<br>　　真堪惜。锦帐夜长虚掷。挑尽银灯情脉脉。绣花无气力。女伴声停刀尺。蟋蟀争题四壁。自起卷帘窥夜色。天青星欲滴。
<br>
<br>
<br>　　眼儿媚
<br>
<br>　　石榴花发尚伤春。草色带斜曛。芙蓉面瘦，蕙兰心病，柳叶眉颦。如年长昼虽难过，入夜更消魂。半窗淡月，三声鸣鼓，一个愁人。
<br>
<br>
<br>　　踏莎行
<br>
<br>　　香罢宵薰，花孤昼赏。粉墙一丈愁千丈。多情春梦苦抛人，寻郎夜夜离罗幌。好句刊心，佳期束想。甫愁春到还愁往。消魂细柳一时垂，断肠芳草连天长。
<br>
<br>
<br>　　踏莎行
<br>
<br>　　花径争穿，珠帘屡认。正逢梅雨芹泥润。画梁无处可安巢，玉纤为把花枝衬。社日才来，端阳已近。寻巢为甚偏迟钝。算来一似凤鸾期，蹉跎渐觉无真信。
<br>
<br>
<br>　　临江仙
<br>
<br>　　花影半帘初睡起，绣鞋着罢慵移。窥妆强把绿窗推。隔花双蝶散，犹似梦初回。纤指弹瓯呼女伴，出帘那共徘徊。闲将罗袖倚朱扉。楼台临水处，日午燕争飞。
<br>
<br>
<br>　　临江仙
<br>
<br>　　昨夜惊眠梅雨大，枕前窗上频敲。天明翻觉梦魂遥。起来看女伴，薰袖已香消。云锁房栊烟锁竹，卷帘水湿鲛绡。菱花低照拂眉梢。玉梳云发润，不喜上兰膏。
<br>
<br>
<br>　　孤鸾
<br>
<br>　　虾须初揭。正社日停针，窗风鸣铁。懒自梳妆，乱挽鬟儿非滑。追想昨宵瞥见，有多少、动情谁说。枉在屏风背后，立歪罗袜。听玉人言去苦难泄。任树上黄莺叹离别。强欲排余恨，反寸肠悲裂。试使侍儿挽住，想未离、画桥东折。传道行踪已远，但垂杨烟结。
<br>
<br>　　前段末句少一字
<br>
<br>
<br>　　念奴娇
<br>
<br>　　鸳帏睡起，正飞花兰径，啼莺琼阁。对镜梳妆，愁见那、怯怯容颜瘦弱。一任仙郎，题诗寄简，屡订西厢约。墙花拂影，独眠何事如昨。谁怜潘果空投，贾香难与，愁肠安托。带眼轻拴须看取，杨柳腰肢如削。珠履玲珑，罗衫雅淡，件件无心着。何时厮近，得偿今日萧萦。
<br>
<br>　　后段第三句少一字
<br>
<br>
<br>　　玉胡蝶
<br>
<br>　　为甚夜来添病，强临宝鉴，憔悴娇慵。一任钗横鬓乱，永日薰风。恼脂消、榴花径里，羞玉减、蝶粉丛中。思悠悠，垂帘独坐，倚遍熏笼。朦胧。玉人不见，罗裁囊寄，锦写笺封。约在春归，夏来依旧各西东。粉墙花、影来疑是，罗帐雨、梦断成空。最难忘，屏边瞥见，野外相逢。
<br>
<br>　　以上九首，依托洞天女，见林下词选卷五，注云原有十八阕，今录其半。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
