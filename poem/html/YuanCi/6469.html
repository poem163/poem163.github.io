<HTML>
<HEAD>
<TITLE>金元词 卷020 马钰（一） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷020 马钰（一）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷020 马钰（一）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6469"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷020 马钰（一）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷020 马钰（一）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【马钰：词作880首】
<br>
<br>　　满庭芳
<br>
<br>　　立门户内持
<br>
<br>　　全真门户，清净根源。住行坐卧归元。日用时时擒捉，意马心猿。常行无憎无爱，便施恩、先复雠冤。下手处，炼冲和修补，有漏之园。瑞气祥光深处，收神水，徐徐自没潺湲。红锦蛇儿虽小，闲视灵鼋。两般混成一物，现元初、性月团圆。恁时节，礼重阳师父太原。
<br>
<br>
<br>　　满庭芳
<br>
<br>　　立誓状外戒
<br>
<br>　　专烧誓状，谨发盟言。遵依国法为先。但见男儿女子，父母如然。水除气财酒色，弃荣华、戒断腥膻。常清静，更谦和恭谨，无党无偏。布素婪耽度日，饥寒后，须凭展手街前。不得贪财诳语，诈做高贤。常怀慎终如始，遇危难、转要心坚。如退道，愿分身万段，永镇黄泉。
<br>
<br>
<br>　　满庭芳
<br>
<br>　　重阳真人升霞之前
<br>
<br>　　重阳师父，遇吕真人。养成神内之神。心起慈悲不住，开阐良因。时时出神入梦，化人人、要出迷津。登州北，有布王曾见，海里腾身。华表巨才高氏，在东牟郊外，或见其真。曾共南京针李，中都开尊。当初幻躯在日，尚如斯、出现频频。况今也，得成蝉蜕，永占长春。
<br>
<br>
<br>　　满庭芳
<br>
<br>　　重阳真人升霞之后
<br>
<br>　　重阳师父，预指南京。果然得赴蓬瀛。四假凡躯弃下，真性超升。浚仪桥边出现，劝臧公、早做修行。垂教语，遮性命事大，名利休争。更有登州大薛，在终南一遇，端的分明。刘蒋张翁得药，身体康宁。昆明池西人见，向空中、舞袖轻轻。因得道，做神仙，久视长生。
<br>
<br>
<br>　　满庭芳
<br>
<br>　　咏和师叔辞世
<br>
<br>　　和公师叔，猛悟良缘。弃官纳印休权。远俗终南山下，庵盖茅椽。身披麻衣纸袄，乐清闲、笑傲林泉。怀美玉，便韬光隐迹，二十馀年。因甚山侗侍奉，遇风仙曾说，活底神仙。端的非常辞世，满室祥烟。经年忽然空里，便贻子、画钓诗篇。专诫我，莫教失见，休要夸玄。
<br>
<br>
<br>　　满庭芳
<br>
<br>　　谢咸阳王法师
<br>
<br>　　山侗入道，远离巢窝。专心一志如何。决要烟消火灭，保养冲和。谁知因而借宿，稍相违、便起风波。伤功行，起无明怪劣，诗曲嘲他。蓦想从前自咒，将身比驴牛，象马驼骡。追悔无由，不免放效廉颇。专专负荆谢罪，望吾师、痛挞则个。琢磨过，免教真性，再见阎罗。
<br>
<br>
<br>　　满庭芳
<br>
<br>　　邀姚公书
<br>
<br>　　山侗稽首，自别姚仙。思心度日如年。即此清清雨霁，遍润芝田。伏惟神明协相，处安闲、法体翛然。钰如昨，荷寻常留念，书信相传。辄有微言相恳，谭仙去相邀，鹤羽翩翩。傥若携云光访，感激难言。些儿闲中闲事，待贤来、面罄不宣。山侗拜，上玄中玄玉座前。
<br>
<br>
<br>　　满庭芳
<br>
<br>　　寄马行街董公书
<br>
<br>　　同侗稽首，董公道伟。自远清论三岁。渴德之怀，笔舌岂能尽意。伏想迩来法候，愈冲和、燕居无滞。予今则，处环墙养拙，毋劳齿记。幸遇便风经过，把狂吟尺牍，通为一寄。岁月堂堂归去，有如流水。性命速宜了干，启虔诚、幸恕僭易。山侗拜，董公道伟，及诸道契。
<br>
<br>
<br>　　满庭芳
<br>
<br>　　赠刘守初
<br>
<br>　　道家活计，少说些个。清闲一味无过。并没攀缘爱念，俗事相魔。逍遥水云自在，任东西、日月如梭。忺游历，便携筇趿履，项笠披蓑。不论天涯海畔，飚飚地，如痴似醉狂歌。外即虽然疏散，内养冲和。神丹一朝炼就，放霞光、万道非多。恁时节，礼拜风仙，直上大罗。
<br>
<br>
<br>　　满庭芳
<br>
<br>　　赠朱官人张书表
<br>
<br>　　诸公听我，自有神京。垆中亦有蓬瀛。五色霞光上下，来往飞升。识得水云活计，更无劳、足力游行。固性命，便般般打过，有甚闲争。好事先人后己，守清虚，营养一点灵明。应物真常自在，动止安宁。一朝功成行满，去朝元、云步身轻。真了了，似重阳师父，无灭无生。
<br>
<br>
<br>　　满庭芳
<br>
<br>　　赠爨公
<br>
<br>　　蓬头垢面，秘奥埋名。颐神养气忘形。并没纤尘挂染，意静心明。逍遥自然快乐，握玄机、修进长生。清闲处，管胜如火院，苦海冤坑。卧月眠云弄斗，调龙虎，婴娇女姹堪凭。斡运飞金走玉，杳杳冥冥。灵光一点来往，现元初、妙相身轻。乘鸾凤，指蓬瀛路上前行。
<br>
<br>
<br>　　满庭芳
<br>
<br>　　赠权知微
<br>
<br>　　因何绝利，为甚忘名。曾观五岳真形。玉性如珠似印，灿烂光明。从斯假躯识破，便灰心、更不劳生。寻出路，恐灵光一点，落在迷坑。割断攀援爱念，搜玄妙，无中捉个为凭。静静清清湛湛，杳默昏冥。功成七还九转，挂仙裳、鹤羽轻轻。朝元去，指瑶台阆苑云行。
<br>
<br>
<br>　　满庭芳
<br>
<br>　　赠骆先生刘石二先生
<br>
<br>　　诸公学道，莫学奇怪。无为无作无赛。百不歌中四句，偈内持戒。身心木雕泥捏，遇千魔、万难不采。常宁耐，常宁耐常耐，宁耐宁耐。悟彻观天之道，执天行关要，自是交泰。常处真常常应，常静常在。真常真欢真乐，现真如、超越三界。真无坏，真无坏，无坏无坏。
<br>
<br>
<br>　　满庭芳
<br>
<br>　　寄段录事孙助教道友等
<br>
<br>　　诸公学道，略听予言。如同干句家缘。试看登杆踏索，走马行船。何曾说辛道苦，遇艰难、转转心坚。忘危险，更忘身忘命，忘后忘前。不管傍人冷笑，殷勤地，常常谨谨专专。假是苏秦陆贾，说不回肩。人能如斯向道，可搜真、搜妙搜玄。无不悟，又何愁不做神仙。
<br>
<br>
<br>　　满庭芳
<br>
<br>　　赠王知玄
<br>
<br>　　儿孙枷杻，妻妾干戈。惺惺灵利邪魔。蜗角蝇头名利，宠辱惊多。寻思上床鞋履，到来朝、事节如何。遮性命，奈一宵难保，争个甚麽。好伴山侗马钰，松峰下逍遥，醉舞狂歌。膝上琴弹碧玉，调格冲和。炉中养成大药，现胎仙、舞袖婆娑。恁时节，礼风仙，同上大罗。
<br>
<br>
<br>　　满庭芳
<br>
<br>　　臧刘石公献石羊索词
<br>
<br>　　拔山举鼎，射虎穿杨。难同搬运青羊。悟得玄中玄妙，豁豁洋洋。自然如痴似醉，远人情、风害猖佯。环堵里，且埋光隐迹，岂望名扬。但愿人人似我，内行持，云水恣意飘扬。金木随波流转，火运炎炀。自是虎龙交战，吐神珠、结正晶旸。恁时节，驾云轩归去，同礼重阳。
<br>
<br>
<br>　　满庭芳
<br>
<br>　　赠徐道渊
<br>
<br>　　猛抛俗海，一志投玄。全真清静为先。心上无思无虑，无党无偏。无中得些雅趣，守清贫、度日随缘。自然理算，从今至古，罕有人言。惟有神翁苗裔，能承当，身中自是周圆。海底灵龟灵口，灵吸灵泉。灵光复喷绛阙，结金丹、一颗新鲜。无生灭，与山侗，共礼风仙。
<br>
<br>
<br>　　满庭芳
<br>
<br>　　赠宋先生
<br>
<br>　　休夸富贵，莫骋荣华。无常事紧堪嗟。休学云阳朱判，利锁名枷。好继风仙悟道，弃家缘、仙路无差。长久志，炼凡心似玉，绝尽纤瑕。度日唯凭乞化，憨憨地，逍遥云水生涯。常处常清常静，常有黄芽。无中功成九转，现胎仙、手掌灵砂。恁时节，与山侗，同步烟霞。
<br>
<br>
<br>　　满庭芳
<br>
<br>　　赠张小仙
<br>
<br>　　松峰之下，闲饮刀圭。荐杯火枣交梨。抚动心琴，鸾鹤上下争飞。虎龙一齐哮吼，便唬回、六贼三尸。阴魔散，觉天清地静，日月辉辉。斡运金光玉艳，聚祥烟瑞气，结正婴儿。体挂仙裳，足履霞彩云霓。口称不生不灭，指蓬瀛、路上堪归。遮些个，道家活计，说与人知。
<br>
<br>
<br>　　满庭芳
<br>
<br>　　赠长安徐先生
<br>
<br>　　一明玄理，二曜交宫。三才四象究穷。通五彩霞光，来往清雨蒙蒙。六欲七情涤尽，八衢流、运转回风。九窍内，十分颠倒，显现真功。十极晴空虚白，九重门开阐，金玉重重。八色琉璃洞里，卧虎眠龙。七宝花开六出，五方中、四位归宗。三光照，二仪相从，一个神翁。
<br>
<br>
<br>　　满庭芳
<br>
<br>　　赠姜师兄
<br>
<br>　　持功打坐，礼上哦吟。餐霞辟谷看经。符水精专存想，嗽咽劳形。多迷房中之术，服还元、水火为凭。且不罪，这般般功法，错了修行。若悟无为大道，绝攀援爱念，喜怒尘情。意静心清精秘，气结神凝。自然性停命住，起真慈、功行双成。金童诏，便携云跨凤，得赴蓬瀛。
<br>
<br>
<br>　　满庭芳
<br>
<br>　　赠众道友
<br>
<br>　　色财粘惹，如漆如胶，要他清爽爻爻。那更名缰怎解，利锁难敲。终日忧儿愁女，又何曾、暂开眉梢。火院里，把身躯陷了，如灸如炮。若悟无常事紧，将恩爱尘缘，猛烈俱抛。物外逍遥性命，便是知交。日用心清意静，看云涛、龙虎咆哮。神光灿，现本来面目，天地难包。
<br>
<br>
<br>　　满庭芳
<br>
<br>　　寄与平杜公
<br>
<br>　　星移斗转，四时交换。无人暂时思算。恰做婴童，不觉渐为老汉。酒色气财历遍。好休心、也好舍拚。好回首，好把元初事，好生了干。奉劝疾些下手，恐阎罗不测，差鬼叫唤。早与丘刘谭马，物外为伴。静意清心径路，便名为、长生彼岸。神光灿，跨青鸾归去，天地难管。
<br>
<br>
<br>　　满庭芳
<br>
<br>　　劝道友
<br>
<br>　　怜妻爱妾，忧儿愁女。一心千头万绪。竞利争名来往，岂曾停住。如蜂采花成蜜，谓谁甜、独担辛苦。迷迷地，似飞蛾投火，好大暮故。上启阿爷老子，火坑中，谁是留心悯汝。个个唆贤贪爱，他享富贵。死来无人肯替，愿回头、疾些省悟。归物外，处无为清静，便是仙路。
<br>
<br>
<br>　　满庭芳
<br>
<br>　　寄零口孙可道
<br>
<br>　　幻躯模样，走骨行丘。算来骋甚风流。父母生你之处，杀你因由。奉劝疾些识破。恋儿孙、有甚程头。早回首，把家缘撇下，物外真修。一个无为清静，是仙家秘诀，大道机谋。凭此行持，何必身外搜求。自然汞铅易结，九还丹、数日全周。神光灿，乘羽轮飚驾，直入瀛洲。
<br>
<br>
<br>　　满庭芳
<br>
<br>　　赠姜王二先生
<br>
<br>　　人人须道，次叙须知。始初屏子休妻。次则离家乞食。无作无为。但见老人童稚，便须当、礼乐先施。行大善，但生心举意，念念慈悲。挫锐摧强忍，把攀援爱念，莫起些儿。自是灵台渐莹，与道相宜。山上赤龙汞绕，海中间、黑虎铅围。大丹熟，指蓬瀛，跨朵云归。
<br>
<br>
<br>　　满庭芳
<br>
<br>　　赠赵抱玄
<br>
<br>　　抱玄远俗，不恋荣华。恬然滋味无加。一片闲心物外，别有生涯。无为自然清静。结些儿、密妙堪夸。丹田内，便拍塞塞地，白雪黄芽。内有真阳锻炼，把元初根蒂，复变灵砂。得见通明真性，似玉无瑕。功夫十分圆备，访蓬瀛、步步烟霞。空虚里，有金童玉女，迎入仙家。
<br>
<br>
<br>　　满庭芳
<br>
<br>　　赠姚玄玉
<br>
<br>　　道家活计，坦荡蓑衣。住行坐卧相宜。悟彻清贫快乐，绝尽狐疑。生涯逍遥自在，水云游、海角天涯。无系绊，纵闲闲来往，有甚归依。把握玄中妙趣，除心病，修炼有似良医。谁信男儿有孕，不可思议。气结神凝命住，产胎仙、超越九嶷。恁时节，显朝元，归去容仪。
<br>
<br>
<br>　　满庭芳
<br>
<br>　　赠严公
<br>
<br>　　昨宵梦里，幸遇重阳。授予秘密仙方。杳杳冥冥恍惚，太白其黄。便是刀圭颜色，往来流、饮似琼浆。成丸弹，服之一粒，八脉安康。携执增添刚刃，生光彩辉辉，晃耀明堂。諕得邪魔鬼魅，远远潜藏。自然化生儿现，跨青鸾、得赴蓬庄。这玄妙，示同流，各要消详。
<br>
<br>
<br>　　满庭芳
<br>
<br>　　寄＊县晏公及道众
<br>
<br>　　山侗马钰，闲吟闲咏。不是夸强逞俊。谓见人居火院，受苦不忍。时时诗词劝化。启丹诚、阐开玄径。常哭告，望人人回首，个个听信。割断情缰欲索，归物外，无萦无系。无病自在，清闲快乐，修完性命。一朝功成行满，有金童、持诏邀请。如此事，奈人人不肯，折了伊甚。
<br>
<br>
<br>　　满庭芳
<br>
<br>　　赠涂山于先生
<br>
<br>　　闲闲搜获，人家儿女。生前住在何处。有甚亲亲恩爱，与他相聚。生死不相替代，甚劳劳、为他辛苦。还省悟，便须当拆火，拂袖归去。云水姿情游历，无萦系，自然忘机绝虑。三叠心琴，引动姹婴歌舞。虎龙一齐蟠绕，结金丹、转增开悟。积阴德，行功圆，真师来度。
<br>
<br>
<br>　　满庭芳
<br>
<br>　　赠淳化染何先生
<br>
<br>　　染家为作，闲闲思忖。讲些是非试听。揽下绫罗纨绮，满椿一甑。缘甚炼教伤熟，为惜他、颜色故恁。染轴了，更须碾砑，且图光莹。抛散水浆无限，遇人来、取要即当便认。解了瑕头缠缚，自然见姓。恰如修行一著，无萦系、可观真性。常清静，显神光，灿汕有准。
<br>
<br>
<br>　　满庭芳
<br>
<br>　　寄兴平张先生
<br>
<br>　　超然悟道，怡然舍俗。宁肯泥拖水漉。决烈回头趖了，恩山爱狱。堪为风邻月伴，与云朋霞友相逐。无系栏，在人间，先占半仙之福。那更真修真炼，得逍遥自在，澄心遣慾。渐觉溪田芝草，异香馥郁。虎龙绕蟠何处，在丹炉、变成金玉。神光灿，赴前程，蓬莱宝陆。
<br>
<br>
<br>　　满庭芳
<br>
<br>　　赠汝车赵三仙
<br>
<br>　　休言嗽咽，莫说存想。吞霞服气虚妄。打坐持功，抽手挽脚劳嚷。采战神丹散失，服还元、水火不当。端的处，是无为至理，最堪倚仗。心好逍遥快乐，做逍遥快乐，常教豁畅。神好清闲供应，清闲坦荡。冲和自然成宝，得亘初、一点明朗。神光灿，现本来面目模样。
<br>
<br>
<br>　　满庭芳
<br>
<br>　　赠陈公王先生
<br>
<br>　　逍遥自在，云水遨游。身如不系孤舟。坦荡无拘无管，无喜无忧。时时恣情歌舞，任傍人、笑＊飍飍。清贫志，且随缘度日，誓不贫求。处世鹧空相似，如莲花不著，水之踪由。便把三坛等施，六度齐修。自然果圆无漏，心清静、超彼优游。稽首礼，无上尊圣，佛道仙俦。
<br>
<br>
<br>　　满庭芳
<br>
<br>　　师叔和公升霞之后，有临潼县开彩帛铺张公，久患病（原无病字，疑脱）治疗不痊。忽一夕梦见师叔说，以药饵治疗之法，问其姓名，乃终南和先生也。觉来依此服饵，其病自愈。至甲午岁重九日，张公亲诣师叔坟前烧香礼谢，及立碣安於墓塔之上，因以词赠之
<br>
<br>　　和公师叔，升霞之后。奇哉妙矣希有。医可临潼必死，张公道友。神仙不求人报，望贤家、省悟回首。谁知道，却远来地肺，烧香胡走。作个小词奉劝，譬无常决烈，疾些拂袖。物外降心修炼，虎龙交媾。一朝行功圆满，九还丹、自然成就。神光灿，跨鸾归，谢师拯救。
<br>
<br>
<br>　　满庭芳
<br>
<br>　　赠皇甫先生
<br>
<br>　　始初一著，仙凡争交。须知斗敌爻爻。俗意俗心力大，投漆没胶。真心裂来周正，免火坑、里面身炮。牢把捉，切堤防失脚，身卧荒郊。若悟无常不测，仗慧刀刚志，战退猿猱。自是心清意静，龙虎咆哮。神气湛澄凝结，大丹成、天赐仙袍。驾云去，赴蓬莱，宴赏蟠桃。
<br>
<br>
<br>　　满庭芳
<br>
<br>　　赠于九皐先生
<br>
<br>　　休言百岁，七十者稀。那更不测之期。闲想妻男，自己总是行尸。眼前荣华境界，是昏迷、性命根基。如省悟，把家缘撇下，物外修持。灵利翻成懵懂，便蓬头垢面，密护玄机。真息绵绵，祥瑞遍满华夷。欲赴蓬莱径路，仗三千、功满云归。神光灿，与大仙相聚，有甚亏伊。
<br>
<br>
<br>　　满庭芳
<br>
<br>　　赠湖口王先生
<br>
<br>　　山侗谨劝，名利人人。只知富贵安身。岂悟吾门一著，出世根因。虎龙交驰凤阙，更无中、婴姹成亲。谁信道，并不忓凡俗，夫妇婚姻。金木三般问隔，用玄机斡运，混合成真。顿觉男儿怀孕，不神而神。性命不由天地，自心知、永占长春。神光灿，跨云归，参礼洞宾。
<br>
<br>
<br>　　满庭芳
<br>
<br>　　赠姚元明
<br>
<br>　　荣华不藉，富贵不恋。妻男任交生怨。万事俱忘，一志十分修炼。心意常清常静，觉壶中、天开地展。堪赏玩，见龙蟠虎绕，坎离宫殿。或变婴娇女姹，向明堂，便把悲翠帘卷。祥瑞中间，认得本来头面。手擎金丹大药，显无为、功成九转。神光灿，便跨鸾，奔赴琼宴。
<br>
<br>
<br>　　满庭芳
<br>
<br>　　赠三水县三老先生
<br>
<br>　　志当坚确。性常柔弱。心猿意马牢缚。爱欲尘情俗念，一齐拂却。过去未来事理，莫寻思、更休计度。居物外，守清贫潇洒，莫嫌寂寞。慎勿忧愁衰老，如有病，心中转生欢乐。若是临行好弱，境界休著。常守真常无伴，得灵明、自然辉霍。神光灿，管惺惺洒洒，超升碧落。
<br>
<br>
<br>　　满庭芳
<br>
<br>　　赠宁海颜先生
<br>
<br>　　降心一著，有些法度。要你自心省悟。闲想骷髅模样，缘甚作做。因贪气财酒色，损精神、堕於恶趣。如恐怖，管不须擒捉，自然得住。觉照心开坦荡，见浮名浮利，如无归素。内外倒颠颠倒，道家活路。触来不摇不动，遮本来、一点堪顾。神光灿，上九霄，跨云归去。
<br>
<br>
<br>　　满庭芳
<br>
<br>　　赠路宿刘先生
<br>
<br>　　伊予同里。自来交契。各贪浮名浮利。总悟无常，物物般般捐弃。予先别离宁海，又继而、贤来关里。愿同志，更同心同德，同搜玄理。慎勿攀援爱念，便宁心宁意，全神养气。尘世之中，不染不著为最。殷勤完全功行，常清静、有些消息。神光灿，泼焰焰焰地，是你真底。
<br>
<br>
<br>　　满庭芳
<br>
<br>　　赠文登小王先生
<br>
<br>　　身为环堵，重封重锁。无著无漏无破。闲里寻闲，闲中有闲功果。常守常清常静，便独行、独坐独卧。忘机狡，更忘名忘利，忘人忘我。朴实实心实做，把多疑多惑，多多打过。得得来来得得，得个甚麽。真如如如不动，觉灵明、灵灵则个。真消息，是真直相济，真仙来贺。
<br>
<br>
<br>　　满庭芳
<br>
<br>　　赠醴泉县任公
<br>
<br>　　任公决裂，也待风流。专心道上搜求。子细研穷，何者名为真修。认正即心是佛，除心外、匪是良由。无别法，便澄心遣慾，捉住猿猴。心上纤毫不挂，更那堪，时复闲想骷髅。自是心忘境灭，真性优游。常常心怀恻隐，起真慈、功行圆周。神光灿，向大罗，恣意云游。
<br>
<br>
<br>　　满庭芳
<br>
<br>　　赠醴泉吴郎中
<br>
<br>　　黄金满屋，白玉盈房。儿孙罗列成行。饶你般般遂意，难免无常。要脱轮回生灭，除非是、云水溪傍。常清净，也不须礼念，只爇心香。仿效风仙了道，继史公归逝，豁豁洋洋。两个神仙，尽是与你同乡。即非远年传说，是迩来、亲见嘉祥。但放下，便管教云步蓬庄。
<br>
<br>
<br>　　满庭芳
<br>
<br>　　赠淳化老乔先生
<br>
<br>　　顿抛世纲，猛跳迷坑。物外兀兀腾腾。恰似孤云野鹤。来往纵横。遮枚清贫懒汉，谢心神、不肯劳生。无染著，另偎偎拈的，做著修行。藏伏聪明智慧，肯争头竞角，妒贤嫉能。万事俱忘清静，天地归宁。三田自然结宝，现胎仙、当面澄澄。神光灿，指蓬瀛，便是前程。
<br>
<br>
<br>　　满庭芳
<br>
<br>　　赠于瓦罐先生
<br>
<br>　　有荣有辱，有利有害。有喜有忧相待。有得有失，自是有成有败。为人有生有死，但有形、必然有坏。休著有，自古来著，有有谁存在。好认无为无作，道无情无念，无憎无爱。无我无人无染，无著无碍。无心有消业障，这无无、人还悟解。无中趣，得无生无灭，超越三界。
<br>
<br>
<br>　　满庭芳
<br>
<br>　　赠潍州苗先生
<br>
<br>　　休夸美妙。休夸年少。休夸惺惺傻俏。休要夸张，能运心机奸狡。休夸多才多艺，更休夸、善耽家小。休夸衒，也休夸富贵，比贤校少。闲想轮回生死。闲闲看，丹经子书庄老。闲里寻闲，自是通玄明奥。闲中澄心养气，用闲功、炼成真宝。得闲趣，做清闲仙子最好。
<br>
<br>
<br>　　满庭芳
<br>
<br>　　赠乔李郭三仙
<br>
<br>　　修行之士，不在居山。勿劳环堵弯跧。何必驱驱来往，远远相参。休要持功打坐，又何须、耕种艰难。休劳苦，更不须出药，博换衣餐。看你留心何处。但无些染著，打破般般。好向廛中展手，乞觅馀残闲看浮名浮利，叹死生、灰了心间。忘尘念，管将来，位列仙班。
<br>
<br>
<br>　　满庭芳
<br>
<br>　　赠赵雷二先生
<br>
<br>　　听予叮嘱，休捱饥寒。休执外乐歌欢。休做风狂九伯，谄诈多般。休起无明业火，更休思、名利相干。休心急，也休迷休执，休受人谩。只守平常度日，处无为清静，自是长安。大道冲和真气，全在心闲。欲要性停命住，万缘消、自结金丹。神光灿，定将来，云步仙坛。
<br>
<br>
<br>　　满庭芳
<br>
<br>　　赠杜公及众道友
<br>
<br>　　勤勤香火，谨谨看经。专专供养他人。种种作福，惟恐失了人身。明明将来富贵，奈区区、贩骨艰辛。终何济，愿人人听劝，别有良因。拂袖归於物外，占道逍遥自在，燕处申申。相结云朋霞友，风月亲亲。斡运亘初一点，炼本来、真个真真。神光灿，做长生，久视人人。
<br>
<br>
<br>　　满庭芳
<br>
<br>　　赠宋何二先生
<br>
<br>　　舍家学道，争奈心魔。心中憎爱尤多。心意如猿如马，如走如梭。心生尘情竞起，纵顽心、不肯消磨。心念恶罪，皆因心造，怎免阎罗。奉劝专降心意，把胜心摧挫，如切如磋。心若死灰，自是神气冲和。真心无染无著，起慈心、更没偏颇。心念善道，皆因心造，超越娑婆。
<br>
<br>
<br>　　满庭芳
<br>
<br>　　赠曹八先生
<br>
<br>　　妙玄易解，心意难善。穷究如何长便。牢捉牢擒，争奈马猿跳健。十二时中返倒，斗唆人、生情起念。当发愿，便至死来来，与他征战。饶你十分颠傻，却怎禁，坚志专专锻炼。达悟知空，自是内观不见。才方生育天地，药炉中、日月运转。常清静，圣功生，神明出现。
<br>
<br>
<br>　　满庭芳
<br>
<br>　　看清静经，因作是词，赠徐司判
<br>
<br>　　孤眠独处，不迷外境。常常留心内认。悟彻男清女浊，男动女静。即非世间男女，是无中、些儿结正。谁信道，却元来便是，自家性命。捉住这般妙趣，便澄心遣慾，绝乎视听。杳杳冥冥恍恍，忽忽相应。其中有精有物，觉男儿、自然怀孕。常清静，产胎仙，出现有准。
<br>
<br>
<br>　　满庭芳
<br>
<br>　　赠道友徐司判
<br>
<br>　　名缰相引，别离登州。远来积石时秋。司判美任，止是一载因由。才到瓜期相逼，岂都无、行色忧愁。叹往复，是八千馀里，毕竟何求。好学渊明解职，效海蟾纳印，慷慨云游。相继神翁决裂，物外真修。保养先天之物，运自然、火锻丹丘。功行满，驾祥云，趋赴瀛洲。
<br>
<br>
<br>　　满庭芳
<br>
<br>　　赠零口康先生
<br>
<br>　　人人学道，个个心急。急要妙玄端的。搜索刀圭铅汞，洞天月日。采访木金间隔，紧搜求、天机秘密。听予劝，这异名异相，且休寻觅。先断气财酒色，把尘心俗念，速当洗涤。万事俱忘，精气自无走失。心清自然明道，万神灵、自通消息。能如此，望蓬莱三岛咫尺。
<br>
<br>
<br>　　满庭芳
<br>
<br>　　赠武功薛先生
<br>
<br>　　同流相聚，递相觉察。须当外搜内恻。斗做修行，有若争头竞角。见贤思齐休妒，把神珠、时时擦抹。如开悟，便宜乎先觉，觉乎后觉。更且听予重劝，论修行全在，无为绝学。莫使尘缘间隔，本来素朴。净清能分真假，自然明、道非遥邈。功夫到达幽微，神仙掌握。
<br>
<br>
<br>　　满庭芳
<br>
<br>　　赠韩四机宜
<br>
<br>　　机宜韩氏，不就承荫，无心进修举业。惟恐名缰相引，无休无歇。更有一般高见，鼓盆歌、转生欢悦。常落魄，访村杯闲饮，不拘时节。不管儿孙生计，便拖条藜杖，远离巢穴。经载忘归，惟好嘲风咏月。稍似山侗活路，傥留心、搜寻秘诀。转开悟，做真修，仙班同列。
<br>
<br>
<br>　　满庭芳
<br>
<br>　　赠吴知纲先生
<br>
<br>　　外功外行，作福因由。不如身内真修。调养真铅真汞，上下交流。山前金龙嬉戏，大海中、玉虎遨游。便警动，这无形无影，婴姹绸缪。走上灵台对舞，更不须启口，恣意歌讴。烂饮刀圭醉卧，宝藏琼楼。结成胎仙踊跃，引青鸾、稳驾神舟。归蓬岛，有金童邀赴瀛洲。
<br>
<br>
<br>　　满庭芳
<br>
<br>　　化胡了仙兄弟四首
<br>
<br>　　三尸调引，六贼迷惑。自然斗乱魂魄。镇日争财竞气，恋酒贪色。举意先存己便，纵心机、更不厘勒。呆老子，你身躯有限，骋甚标格。寿数休言百岁，从今古人生，七十难得。计日都来，二万五千二百。那堪夜消其半，更堤防、一著不测。如省悟，从山侗，不为凡客。
<br>
<br>
<br>　　满庭芳
<br>
<br>　　心狂意乱，歌迷酒惑。损伤三魂七魄。不顾危亡，一向贪恋财色。追陪花朋酒友，便联镳、夸衒玉勒。宴赏处，向笙歌丛里，卖弄俊格。纵有石崇富贵，这朱颜绿鬓，怎生留得。止是行尸走骨，呆老九伯。时间荣华虽好，奈无常之事怎测。如省觉，做修持，非凡宾客。
<br>
<br>
<br>　　满庭芳
<br>
<br>　　家缘猛弃，更不疑惑。辨认阴魂阳魄。咄出尸虫，屏尽气财酒色。好事先人后己，做憨憨、有似弥勒。修大道，处无为无作，渐通妙格。物外逍遥自在，真欢乐，清中静中招得。功累三千，更要行满八百。时时运行日月，这些儿、他人难测。真了了，便得为蓬莱仙客。
<br>
<br>
<br>　　满庭芳
<br>
<br>　　般般识破，物物难惑。自然安魂定魄。视听如聋如瞽，绝尽声色。身心逍遥自在，没家缘、恩爱系勒。无为作，乞残馀度日，无耻无格。游历恣情坦荡，似孤云野鹤，有谁管得。不羡荣华富贵，革车三百。终日澄心遣慾，觉玄机、密妙易测。功行满，做十洲三岛真客。
<br>
<br>
<br>　　满庭芳
<br>
<br>　　梦中见珍宝不知其数，至於衣襟盈满。次有玄中子姚先生引章台街赵公父子入予环堵。谈话之次，忽闻钟响，人皆惨然。於是赵公跪告诗词，方受纸笔，撒然觉来，遂作神光灿半首，叙梦中之事，录呈堂下道友。翌日，却有云中子苏先生引梦中所见者赵公至，言斯人新悟道，专投全真堂下修行。渠见其词，不胜忻忭，乞缀后篇
<br>
<br>　　昨宵梦见，遍地黄金。珍珠玛瑙盈襟。满目珊瑚琥珀，玉树琼林。蓦闻不时钟响，谑人人、各有灰心。天水子，便前来稽首，索我清吟。接得花笺象管，方吟咏，梦回谁是知音。幸有清风皓月，悦我心琴。些儿的端妙处，看何人、有分搜寻。如同志，定将来，云步高岑。
<br>
<br>
<br>　　满庭芳
<br>
<br>　　和霭戒师师父
<br>
<br>　　戒师和尚，可称吾徒。明禅悟道通儒。子细研穷正觉，并段差殊。温良恭俭让礼，生老病死苦嗟吁。当修进，炼木金水火，土证无馀。三教门人省悟，忘人我，宜乎共处茅庐。物外玄谈，句句营养毗卢。常怀博施济众，气神和、丹结明珠。归兜率，向大罗，蓬岛同居。
<br>
<br>
<br>　　满庭芳
<br>
<br>　　赠三一居士张明道
<br>
<br>　　昔年在俗，常畏三久，三张绵被重重。取笑风仙训诲，三髻山侗。古来马氏三宝，如今有、三被扶风。三一法，便悟来雪里，高卧三峰。从此依凭三教，把三乘妙法，子细研穷。内运三光照耀，坎虎离龙。存三守一三载，觉三田、一粒丹红。三三数，要心琴三叠，得与仙同。
<br>
<br>
<br>　　满庭芳
<br>
<br>　　劝沃州孙仙进道
<br>
<br>　　神仙何处，只在蓬莱。逍遥坦荡奇哉。或向虚无缥缈，去去来来。赏玩十洲三岛，纵闲游、阆苑瑶台。无穷乐，与云朋霞友，携手咍咍。开阐琼林雅宴，遣青衣鼓掌，引凤毰毸。玉女金童，不住歌舞传杯。醉卧清风明月，任祥烟、瑞我来回。勤修道，管将来，得与相陪。
<br>
<br>
<br>　　满庭芳
<br>
<br>　　示同流
<br>
<br>　　修行之士，莫要浮憢。十方饮膳难消。试看锄田日午，汗滴禾苗。匙饭百鞭何啻，诳他人、休望天饶。还省悟，觉寒毛耸耸似水浇。若要不还口债，捱潇潇洒洒，寂寂寥寥。常处常清常静，莫犯天条。大慈大悲心起，助真功、夺取仙标。归蓬岛，享天厨，珍馔琼瑶。
<br>
<br>
<br>　　满庭芳
<br>
<br>　　见人错失，动我心肠。交予怎不悲伤。思想燃指然臂，顶上然香。假饶投崖喂虎，尽舍身、拚命非常。争知得，有些儿妙理，别是嘉祥。清静无为鼎内，觉心中真火，下降肾堂。肾水化为真气，气结红霜。常常熏蒸四大，便玲珑、响喨玎珰。神光灿，得携云，归去蓬庄。
<br>
<br>
<br>　　满庭芳
<br>
<br>　　劝道友
<br>
<br>　　堪嗟夫妇，错了良因。当元未结婚姻。各自人家儿女，并没亲亲。都缘媒妁配偶，贪淫欲、败坏精神。求后嗣，得成群成队，不肯抽身。终日恋儿恋女，岂思量，咫尺失脚沈沦。身喂蛆虫，骸骨化做微尘。若悟如斯冤苦，便回头、保养天真。神光灿，向蓬瀛，赏玩长春。
<br>
<br>
<br>　　满庭芳
<br>
<br>　　劝化
<br>
<br>　　人皆好色，妻常设计。巧笑语言诈伪。日日梳妆，图要见他忔喜。时时耳边低呃，紧唆人、争财竞气。存自便，更不询富贵，义与不义。欢喜冤家没解，岂思量，好意却是弱意。昼要衣餐，入夜偷盗精髓。悟来心惊胆颤，怕追魂、取命活鬼。归大道，处无为，谨修仙位。
<br>
<br>
<br>　　满庭芳
<br>
<br>　　破迷
<br>
<br>　　名成利遂，男婚女娉。不觉容衰霜鬓。转使譊謑，岂想大限将近。小鬼傍观失笑，且从他、残喘胡骋。忽染患，便卢医扁鹊，药无相应。尚自忧家念计，追魂贴前来，讒方自省。都谓儿孙妻妾，送了性命。气断魂归冥路，自心知、并无功行。阎老恶，便教又去，地狱永镇。
<br>
<br>
<br>　　满庭芳
<br>
<br>　　叹骷髅
<br>
<br>　　携筇信步，郊外闲游。路傍忽见骷髅。眼里填泥，口内长出臭莸。潇洒不肯重说，更难为、再骋风流。想在日，劝他家学道，不肯回头。耻向街前求乞，到如今，显现白骨无羞。若悟生居火院，死堕阴囚。决裂心灰慷慨，舍家缘、物外真修。神光灿，得祥云衬步，直赴瀛洲。
<br>
<br>
<br>　　满庭芳
<br>
<br>　　赠洞云散人陈姑
<br>
<br>　　清清净净，搜获玄玄。观天可认根源。敷布参罗万象，日月相传。仿效女娲手段，撮虚无、五色新鲜。下火炼，大功成，了了无缺无圆。得一清宁人地，无为作，自然永永绵绵。杳杳冥冥，娠德产个胎仙。便是本来面目，更明知、无口能言。恁时节，有金童来报，得去朝元。
<br>
<br>
<br>　　满庭芳
<br>
<br>　　赠零口杨悟一
<br>
<br>　　杨姑悟道，猛烈难比。便把镜楼摔碎。识破皮囊臭腐，誓不梳洗。一志蓬头垢面，便披蓑、策杖顶笠。绝聪慧，戒无明业火，自常挫锐。断制男儿何似，比追魂取魄，索命活鬼。富贵荣华弃尽，更不留意。常守常清常静，处无为、自然之理。功行满，向十洲三岛。占个仙位。
<br>
<br>
<br>　　满庭芳
<br>
<br>　　赠姚守清李守静
<br>
<br>　　休将清净，却做寻常。可凭秘密仙方。昼夜行持，决要万事俱忘。奈何从前熟景，便时时、斗乱心肠。常断制，似两家征战，各举刀枪。剿尽尸虫猿马，处无为无作，无事之乡。常应常清常静，常得嘉祥。更凭真慈相助，行功成、得赴蓬庄。乘云去，访重阳师父，师祖纯阳。
<br>
<br>
<br>　　满庭芳
<br>
<br>　　赠小胡村李姑
<br>
<br>　　姑姑修炼，听予重告。先要断除烦恼。擒捉心猿意马，休使返倒。如同男儿决裂，莫踌躇、更休草草。速下手，仗十分苦志，免参阎老。万种尘缘一削，得真欢真乐，渐通玄奥。密护无为清静，自然之道。应物真常幽閴，气神相结成丹宝，功行满，跨祥云，归去三岛。
<br>
<br>
<br>　　满庭芳
<br>
<br>　　寄长安王姑
<br>
<br>　　奇哉慧剑，无影无形。纯钢斩铁截钉。劈碎恩山，斫断爱欲尘情。剿除三尸六贼，不须弹、神鬼皆惊。常把握，镇龟蛇二物，足下安宁。此剑人人皆有，但专心向道，自显功能。更以常清常静，涤刃光明。自然通玄通妙，又何愁、性不灵灵。功行满，也须当，须去蓬瀛。
<br>
<br>
<br>　　满庭芳
<br>
<br>　　赠泾阳县二女姑
<br>
<br>　　奇哉至理，常净常清。易知易晓难行。要做神仙，须索认此为凭。休别搜玄搜妙，便登心、遣欲忘情。无染著，更无憎无爱，无竞无争。悟后触来不动，觉无中尺地，悉皆归宁。日月同官，昼夜团聚光明。不神而神显现，驾祥云、奔赴蓬瀛。朝玉帝，显真功，清静道成。
<br>
<br>
<br>　　满庭芳
<br>
<br>　　赠长安吉祥散人王姑
<br>
<br>　　死生事紧，悬甚儿孙。怡然跳出家门。物外逍遥，住个无事闲轩。常常澄心绝虑，便名为、捉马擒猿。尘念断，觉惺惺洒洒，自悟玄言。至妙精微去处，在风邻月伴，两脚云根。寂静方知洞里，别是乾坤。性命岂由天地，这灵明、返本还元。归蓬岛，更无生无灭常存。
<br>
<br>
<br>　　满庭芳
<br>
<br>　　赠零口通明散人害风魏姑
<br>
<br>　　身为女子，志似男儿。悟来跳出门儿。道上搜寻，恋其美女娇儿。性似孤云野鹤，世尘缘、不惹些儿。真脱洒，便堪称，比个大丈夫儿。认正本来清净，农何须，谓认虎儿龙儿。也不整理离坎，姹女婴儿。无为大功成就，产一个、无相人儿。阳纯了，便得与，太上做儿。
<br>
<br>
<br>　　满庭芳
<br>
<br>　　赠众女姑
<br>
<br>　　嫌风怕日，爱惜容仪。画堂深处相宜。对镜梳妆，整理金缕罗衣。因闻风仙蝉蜕，慕真修、决烈无疑。弃华丽，便蓬头垢面，布素归依。昔日灵根受病，知今却，须当下手亲医。搬运身中日月，直接天涯。自然木金成宝，现神珠、晃曜清沂。主知道，这些儿，不可思议。
<br>
<br>
<br>　　满庭芳
<br>
<br>　　恐人退道预诫之
<br>
<br>　　人人学道，因何退怠。都缘心不宁耐。富贵修行，或遇艰难阻阨。贫者受人供养，自骄矜、必然败坏。或好贿便，自招自揽，非常灾害。或有炼心不尽，起攀缘爱念，决定破戒。若悟韶光迅速，生死事大。常怀慎终如始，处无为、清静无赛。功行满，与九玄七祖，共超三界。
<br>
<br>
<br>　　满庭芳
<br>
<br>　　叹世
<br>
<br>　　行尸走骨，逐利争名。伤神损气劳形。镇日谩天昧地，不顾神明。都缘为儿为女，惹尘劳、一向贪生。何事尽待，无常限到，送入深坑。金玉珍珠弃了，惟留得，平生善恶为凭。甚处分明打算，直至幽冥。无情业镜来照，觉从前、罪弃非轻。放声哭，恨当初，不做修行。
<br>
<br>
<br>　　满庭芳
<br>
<br>　　师父画骷髅相诱引稍悟
<br>
<br>　　风仙化我，无限词章。仍怀犹豫心肠。儿画骷髅省悟，断制从长。欲待来年学道，恐今年、不测无常。欲来日，恐今宵身死，失却佳祥。管甚儿孙不了，脱家缘街上，恣意猖狂。遣兴云游水历，别是风光。经过无穷腾景，更那堪、得到金方。专一志，炼丹阳，须继重阳。
<br>
<br>
<br>　　满庭芳
<br>
<br>　　蒙师父训诲
<br>
<br>　　丘刘谭马，四个小鲜。蒙师钓出深渊。到岸才方磨琢，取火搜烟。餐柴痛如割切，炼顽心、有似油煎。諕得＊，便常常屏气，似不能言。万种千般锻炼，赖予懑，各各志确心坚。苦处曾经乐处，退步争先。惟恐猿颠马劣，见人人、父母如然。常忍辱，处无为清静，谨谨修仙。
<br>
<br>
<br>　　满庭芳
<br>
<br>　　因梦作
<br>
<br>　　时当春社，庵里闲眠。梦魂飞上峰颠。忽见山中神道，万万千千。个个无些喜色，予闲问、因何惨然。闻此语，便一齐大恸，却诉因缘。某等当元学道，都缘谓，贪杯爱恋腥膻。罚做灵只，以是失了神仙。如今才方省悟，便见他、酒肉如冤。须当避，劝先生进道，戒行精专。
<br>
<br>
<br>　　满庭芳
<br>
<br>　　看围棋
<br>
<br>　　争名竞利，恰似围棋。至於谈笑存机。口幸相谩，有若蜜里藏砒。见他有些活路，向前侵、更没慈悲。夸好手，起贪心不顾，自底先危。深类孙庞斗智，忘仁义，惟凭巧诈譊謑。终日相征相战，无暂闲时。常存杀心打劫，往来觅、须要便宜。一著错，似无常限至，扁鹊难医。
<br>
<br>
<br>　　满庭芳
<br>
<br>　　自咏
<br>
<br>　　昔年在俗，常用心机。挑生剜死为谁。欢喜冤家，惹得一向遇痴。恰如飞蛾投火，身焦烂、犹自迷迷。争些个，被儿孙妻妾，送了头皮。因遇风仙开悟，回光照，怨亲不可相随。尽是狼虫虎豹，蛇蝎狐狸。把似养他毒物。又何如、物外修持。功行满，跨云归，侍奉吾师。
<br>
<br>
<br>　　满庭芳
<br>
<br>　　昔年名利，役碎顽心。气财酒色深沈。方寸之间，荆棘仿佛成林。因遇风仙省悟，觉从前、罪业弥深。便改正，便改正改正。改正改正。游历天心地肺，结云朋霞友，月伴风邻。自在逍遥快乐，绝尽搜寻。假使贫人退道，得荣华、富贵人钦。我不肯，我不肯不肯，不肯不肯。
<br>
<br>
<br>　　满庭芳
<br>
<br>　　山侗昔日，火院中间，千斤重担常耽。镇日争名竞利，嫉妒悭贪。万般忧愁思虑，又何曾、时暂心闲。因个甚，养怨亲人口，二十有三。正在迷津受苦，风仙至，专专救度愚顽。二载才方省悟，跳出乡关。如今逍遥坦荡，炼身中、七宝还丹。功行满，访蓬瀛，再见师颜。
<br>
<br>
<br>　　满庭芳
<br>
<br>　　山侗昔日，名利忙忙。身如著箭香獐。心似汤煎火炙，无暂清凉。万般忧愁思虑，为儿孙、恼断肝肠。不知苦，似游鱼在鼎，尚自游扬。因遇心方开悟，觉从前为作，尽是刀枪。唬得心惊胆颤，远离家乡。常析梦也不梦，敢生情、起念思量。人问著，觉浑身汗流，失措张惶。
<br>
<br>
<br>　　满庭芳
<br>
<br>　　山侗昔日，忒煞暮故。肯替儿孙死去。正受艰难，忽尔风仙救度。提出迷津海，到长生、彼岸回顾。方知得，在前时事错，养家冤苦。或问乡中俗里，先号咷，而后恣意歌舞。乐道声音笑貌，有似愚鲁。此者傍人怎晓，我咱知、就中元素。神光灿，处无为玄妙，出自师父。
<br>
<br>
<br>　　满庭芳
<br>
<br>　　波波劫劫，劫劫波波。殷勤葺垒巢窝。只恐儿孙不办，意要如何。欲教轻肥具足，更安闲、坐处笙歌。与他干，肯留心向道，自顾些个。逼得形骸瘦瘁，生华发，流年渐下高坡。尚自愚顽不省，罪业增多。若非风仙救度，定将来、参谒阎罗。争些个，落洪崖万丈，好险马哥。
<br>
<br>
<br>　　满庭芳
<br>
<br>　　人居浮世，身是浮生。贪婪浮利浮名。有若浮云聚散，无准无凭。浮华不坚不固，似浮沤、石火风灯。浮虚事，奈人人不悟，却以为荣。儿女金枷玉杻，厅堂是，囚房火院迷坑。妻妾如刀似剑，近著伤形。无常苦中最苦，细寻思、胆颤心惊。諕得我，便回头，却做修行。
<br>
<br>
<br>　　满庭芳
<br>
<br>　　无涯火院，如牢如狱。气财酒色拘束。万苦千辛，来往波波碌碌。因悟回光返照，叹从前、冤苦不足。说不得，便放声痛哭，痛哭痛哭。今日十分识破，妻男是，冤家债主厮督。有甚因情，不可与他相逐。既没攀援爱念，觉心清、易调金木。神光灿，是大罗，仙福仙福。
<br>
<br>
<br>　　满庭芳
<br>
<br>　　师如子产，我似嘉鱼。儿孙有若校人。放者慈悲，烹者何其不仁。恩雠复当别辨，弃怨亲、参从师真。修大道，免轮回生灭，跳出迷津。便把凡心裂另，常清静自然，结就良因。坎虎离龙嬉戏，无价之珍。瑞云重重笼罩，现胎仙、丈六金身。神光灿，向蓬莱，赏玩长春。
<br>
<br>
<br>　　满庭芳
<br>
<br>　　专违宁海，专游陕右。专来有何干勾。专住环墙，专守天长地久。专远气财酒色，专清静、专修九九。专一志，更专心专意，专寻知友。专垒真功真行，专专地，专心劝人回首。专与云朋，专炼宝瓶真玖。专投玉关金锁，专同饮、琼浆仙酒。专等候，有风仙师父，专来拯救。
<br>
<br>
<br>　　满庭芳
<br>
<br>　　人生七十，罕希寿数。我今四旬有五。一个形骸，便是七分入土。其馀晚霞残照，遇风仙、才方省悟。好险咱，争些儿失脚，鬼使拖去。本合阴司受苦，却如今，物外修行得做。自在逍遥，掌握幽微妙趣。枯树再生花卉，占长生、性命坚固。将来去，向蓬瀛，添个仙侣。
<br>
<br>
<br>　　满庭芳
<br>
<br>　　访友寻朋
<br>
<br>　　披蓑携杖，坦荡逍遥。都缘识破尘嚣。终日狂歌狂舞，有似王乔。好与童稚嬉戏，更有时、相伴渔樵。无萦系，得真欢真乐，真寂真寥。闲访山居禅老，使予心，云鹤引过溪桥。月下归来，拉得三两知交。松间庵前小酌，抚玉琴，宝鼎香烧。无俗论，愿将来，同上丹霄。
<br>
<br>　　丹阳神光灿
<br>
<br>
<br>　　遇仙亭
<br>
<br>　　继重阳韵
<br>
<br>　　喜喜蓬头。达达根由。永永誓不贪求。渐渐归于正觉，申申燕处优游。万万尘缘识破，专专志做持修。遇遇风仙传口诀，疑疑涤尽更何搜。灿灿不昏幽。玉玉金光结，心心愿做渡人舟。累累功成行满，真真去访瀛洲。
<br>
<br>
<br>　　三光会合
<br>
<br>　　继重阳韵
<br>
<br>　　乡关不住。谨依教语。脱身要归去。何思何虑。略而分诉。任他魔阻。丹诚显露。真心定处。云朋霞友聚。修行美事，在乎勤做。九转大功数。无中要取。个中敷布。得瞻眉宇。可登云路。性灵昭著。神仙自是度。
<br>
<br>
<br>　　心月照云溪
<br>
<br>　　继重阳韵
<br>
<br>　　一心离俗，二气调和宝。清净聚三光，四时花、五方运造。断除六慾，不使七情牵，持八戒，九关通，十载功须到。十年锻炼，九变金光草。八脉总和匀，有七圣、六丁助道。五行咄出，四假不中留，礼三清，成不二，一性投仙岛。
<br>
<br>
<br>　　心月照云溪
<br>
<br>　　继重阳韵
<br>
<br>　　我今得遇，便向难中做。决要脱家缘，细寻思、不堪回顾。黜妻屏子，绝利更忘名，离乡关，归物外，称个超然悟。马猿捉住。修葺真园所。岂敢恋冤亲，要龟蛇、时时厮觑。援其性命，出自太原公，掌元初，成圆相，踏碎根源路。
<br>
<br>
<br>　　心月照云溪
<br>
<br>　　继重阳韵
<br>
<br>　　死生生死，镇日常惊怕。忽尔遇风仙，便说开、些儿妙话。忻然顿觉，猛烈弃家缘，向无中，铸经营，烹炼丹无价。投真得趣，自是增惺洒。方寸要清凉，把尘缘、般般放下。颐神养气，心月照云溪，处无私，凭真实，无谄亦无诈。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　火院须当远。尘事难为染。因遇风仙弃冤亲，做个投真马，得得超彼岸。既达逍遥岸。炼气如素练。专下工夫分假真，做个惺惺马。悟道何愁晚。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　身是精神店。无个人曾叹。舍漏垣颓主翁行，也不见他马，怎得闻嘶喊。我悟尘头偃。富贵无心羡。离坎相交玄更玄，搬运动也马，来往如同战。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　拯救扶风活。逗引扶风耍。故遣扶风颠更狂。扶风马。家累扶风舍。业火扶风洒。云鹤扶风跨。这个扶风灵更灵，扶风马。真称扶风也。
<br>
<br>
<br>　　黄鹤洞中仙
<br>
<br>　　咏瓦罐继重阳韵
<br>
<br>　　瓦罐真真实。须假良工造。十二时中下火烧。自有三光照。大肚物能容，圆正通明道。清净法身牢护持，不敢破坏了。
<br>
<br>
<br>　　无梦令
<br>
<br>　　继重阳韵
<br>
<br>　　人我两无分别。个内须教莹彻。营养本来如，渐觉真欢真悦。亲说。亲说。得见洞天明月。
<br>
<br>
<br>　　无梦令
<br>
<br>　　继重阳韵
<br>
<br>　　入道休愁不肯。回首不过寒况。一志不荣身，愿把众生提拯。救＊。救＊。救＊心行平等。
<br>
<br>
<br>　　无梦令
<br>
<br>　　继重阳韵
<br>
<br>　　不论赵州几碗。更不卢仝请唤。祷告太原公，免了睡魔厮玩。明灿。明灿。得见长生道岸。
<br>
<br>
<br>　　无梦令
<br>
<br>　　继重阳韵
<br>
<br>　　师父说开颠倒。别是一般运造。外事削来无，便得里头寻讨。大道。大道。清净身有丹灶。
<br>
<br>
<br>　　无梦令
<br>
<br>　　继重阳韵咏围棋藏头
<br>
<br>　　视手谈欢乐。子观之迷错。本运玄机。个却为戏谑。作。言作。怎解搜这着。
<br>
<br>　　拆起目字
<br>
<br>
<br>　　满庭芳
<br>
<br>　　继重阳韵藏头
<br>
<br>　　感重阳，然下访，是得悟黄粱。精麦髓，弟子谨供当。上田田难种，恳告、神怎飞扬。仙道，初心善，无刺亦无芒。而无死寿，珠能语，句句难忘。怀真实宝，肯换珪璋。内金花自绽，知得、别是清香。常谨，谈妙用，不久性芬芳。
<br>
<br>　　拆起方字
<br>
<br>
<br>　　满庭芳
<br>
<br>　　继重阳韵藏头
<br>
<br>　　谢王公，令身脱，田耕出祥光。然省悟，汞内结铅霜。识尘缘恩爱，须当、念断情忘。猿退，乎者也，从此便潜藏。臧。堪可用，分修葺，玉洞金房。通得玄妙，知味闻香。日逍遥豁畅，申处、同话琅琅。辰好，端午正，玉性自然芳。
<br>
<br>　　拆起方字
<br>
<br>
<br>　　金莲堂
<br>
<br>　　俗惜黄花藏头
<br>
<br>　　传心悟。中堪睹。婴娇并女姹。会封门户。灭更虫销，木相交做。事绝，财不觑。内个中主。从识汝。升火降自是，丹阳坚固。往与今来人，谁肯慕。子明通玄路。
<br>
<br>　　拆起口字
<br>
<br>
<br>　　报师恩
<br>
<br>　　俗瑞鹧鸪继重阳韵
<br>
<br>　　弟兄雠解遇风仙。从此和同喜面圆。不习儒风不义手，便遵道教便擎拳。九玄决救离於地，七祖起升得上天。更对师前当发誓，化人修善结良缘。
<br>
<br>
<br>　　折丹桂
<br>
<br>　　继重阳韵
<br>
<br>　　父师痛教频频引。在俗心宁忍。须当酒色气财捐，到如今，有甚尽。冲和气脉何劳诊。一志修行准。参随鹤驾纵云游，离乡关，心意紧。
<br>
<br>
<br>　　折丹桂
<br>
<br>　　继重阳韵
<br>
<br>　　养家想著心先凛。何必重重审。残躯已过下坡年，不灰心，更候甚。家缘撇下安然寝。饥渴求餐饮。天机秘诀暗传来，外琢磨，直要恁。
<br>
<br>
<br>　　折丹桂
<br>
<br>　　继重阳韵
<br>
<br>　　父师不住威言引。弟子忻然忍。寻思世事悉皆空，不灰心，且自尽。悟来八脉闲调诊。虎啸龙吟准。修完性命敢迟迟，念前程，生死紧。
<br>
<br>　　重阳教化集卷之一
<br>
<br>
<br>　　玉女摇仙佩
<br>
<br>　　次重阳韵
<br>
<br>　　我今得遇，把气财并酒色，心中常涤。缚马擒猿，牢封紧闭。唯恐精光觑滴。渐渐知空寂。况余今已向，下坡年历。当归道、相宜进迪。俗念尘情，慧剑频劈。凭师教，通关节，要功夫、勤勤妙绩。调引乌龟赤凤，搬运青龙白虎，同成幽闃。个内得乎，真欢真乐，更不闲搜闲觅。应自然符檄。烹炼三丹，灵锋鸣镝。便散尽、妖魔罢敌。永成嘉趣，性增明晳。无忧戚。蓬莱路、幸知端的。
<br>
<br>
<br>　　香山会
<br>
<br>　　次重阳韵
<br>
<br>　　木金交，天地活，真真渐好。澄清淇寂深通奥。祥光瑞气，把丹砂覆焘。方知得、人能弘道。仙承妙号。定是受、金书诰。玄中妙。净中来到。心通意晓。这天机大道。当行教，荐赴蓬岛。
<br>
<br>
<br>　　解冤结
<br>
<br>　　凤仙符水。陆公药饵。两处住，一山一市。遣钰居鄽敢相违，便当离此。怀真一、难为有二。予非秀士。道通奥旨。认根源，伏降心意。缚马擒猜觉狂游，喝声便止。休相侮、假身是寄。
<br>
<br>
<br>　　七宝玲珑
<br>
<br>　　继重阳韵
<br>
<br>　　至愚至鲁，怎晓妙中玄。便再拜、告风仙。口诀金身长丈六，二十八宿会圣贤。此理方知合自然。坎虎离龙，蟠绕五方莲。渐渐得、好因缘。火里木人能采药，海底泥牛会种田。迸出灵光入洞天。
<br>
<br>
<br>　　金鼎一溪云
<br>
<br>　　次重阳韵
<br>
<br>　　净里传章句，清中悟句章。通玄达妙得嘉祥。自是绝炎凉。玉户三封清浅。金鼎一溪云篆。蓬瀛方丈是家乡。卧月醉云堂。
<br>
<br>
<br>　　上丹霄
<br>
<br>　　次重阳韵
<br>
<br>　　遇风仙，心开悟，骋颠狂。黜妻屏子便迎祥。逍遥坦荡，恣情吟咏谩成章。就中行化觅知友，同共闻香。烹丹鼎，下丹结，中丹热，大丹凉。不须炼白更烧黄。自然玉性，万般霞彩射人光。上丹霄，去住蓬岛，永永圆方。
<br>
<br>
<br>　　踏云行
<br>
<br>　　次重阳韵
<br>
<br>　　恳告前言，师前重审。传来秘诀元来恁。方知我是一鳌鱼，素鳞晃日如铺锦。坦荡无拘，逍遥恣任。利名识破干求甚。专归物外下功夫，清心净意刀圭饮。
<br>
<br>
<br>　　忆王孙
<br>
<br>　　次重阳韵
<br>
<br>　　方知口是是非门。紧闭牢藏舌祸根。训我无言更不论。削迷昏。性命从今永永存。
<br>
<br>
<br>　　踏云行
<br>
<br>　　次重阳韵
<br>
<br>　　因遇风仙，头分丫角。从今陡顿忘形壳。攀援爱念上心来，被予慧照先知觉。景灭澄明，道光遥邈。炉中露就灵灵雹。功成专待紫书来，胎仙捧出长生药。
<br>
<br>
<br>　　无梦令
<br>
<br>　　继重阳韵藏头
<br>
<br>　　载忧多欢少。遇修仙无老。者离家缘，蚁穿珠通道。脑。首脑。郎田生瑞草。
<br>
<br>　　拆起十字重阳教化集卷之二
<br>
<br>
<br>　　遇仙槎
<br>
<br>　　继重阳韵
<br>
<br>　　迷迷苦海游，缘甚尘抛摆。深谢本师钩，钓向关西界。心无喜与忧，化道崇真快。未敢上丹霄，且结金莲会。
<br>
<br>
<br>　　风马儿
<br>
<br>　　继重阳韵
<br>
<br>　　意马颠狂自由纵。来往走、珰滴瑠玎。更加之、心猿厮调弄。歌迷酒惑财色引，珰滴瑠玎。幸遇风仙把持鞚。便不敢、珰滴瑠玎。待清清、堪归云霞洞。浑身白彻再不肯，珰滴瑠玎。
<br>
<br>
<br>　　万年春
<br>
<br>　　继重阳韵
<br>
<br>　　悟彻梨分，常清常净新营构。神添秀。食其真母。展出拿星手。从此收心，磨琢慵开口。通前后。始知元旧。参从风仙走。
<br>
<br>
<br>　　报师恩
<br>
<br>　　继重阳韵藏头
<br>
<br>　　云言语已曾闻。下山侗再告君。诀传来成造化，情咄去没毫分。圭烂饮醺醺醉，卯相吞灿灿雯。义显彰真宝录，京山上个眠云。
<br>
<br>　　拆起云字
<br>
<br>
<br>　　蓬莱阁
<br>
<br>　　俗秦楼月藏头继重阳韵攒三拆字
<br>
<br>　　漠。洗涤蓬莱阁。蓬莱阁。浮动，撼摇琼廓。炉炼丹阳药。镇日精神恶。精神恶。钰得诀，无堕落。
<br>
<br>
<br>　　蓬莱阁
<br>
<br>　　和重阳韵
<br>
<br>　　清清漠。漂漂运转蓬莱阁。蓬莱阁。盈盈个内，即非凡廓。炎炎火炼超升药。时时虎啸龙吟恶。龙吟恶。真真惊起，永无沈落。
<br>
<br>
<br>　　蓬莱阁
<br>
<br>　　和重阳韵
<br>
<br>　　云烟漠。往来浮动蓬莱阁。蓬莱阁。虎龙蟠绕，飞升灵廓□□。自然结就金丹药。亘初真性难生恶。难生恶。功成行满，得归碧落。
<br>
<br>
<br>　　青莲池上客
<br>
<br>　　俗青玉案攒三拆字继重阳韵
<br>
<br>　　财宝俱捐也。忆些潇洒。真修无苟且。调畅，自然舒＊。马回公惹。炉炼丹难舍。功如冶。山侗成清雅。神彩，莫能摹写。马天高下。
<br>
<br>
<br>　　青莲池上客
<br>
<br>　　继重阳韵
<br>
<br>　　马风忽尔风风遇。自然得、昭然著。协气横横和气煦。汞铅交结，虎龙蟠住。玉马驸。相曳云霞步。根源寂寂灵源聚。元神显，天神护。道可成兮丹可顾。青莲池上客，来同赴。金马驻。直入蓬莱路。
<br>
<br>
<br>　　青莲池上客
<br>
<br>　　继重阳韵
<br>
<br>　　将来一志环墙坐。没水漉，并泥拖。旦望何须人拜贺。有心做小，无心做大。马自佐。锁灭从前过。净清力壮无灾祸。见祥云，朵头亸。玉户金门封爝火。青莲池上客，来开锁。马感荷。得得真功果。
<br>
<br>
<br>　　青莲池上客
<br>
<br>　　继重阳韵
<br>
<br>　　元宵内景闲闲看。见云雾、风吹散。洞里天晴如碧案。一轮心月，十分明更，性烛非常灿。灵台结个灯球焕。慧照中间按。不使三尸分片段。青莲池上，客来推要，混入长生观。
<br>
<br>
<br>　　黄鹤洞中仙
<br>
<br>　　俗卜算子继重阳韵
<br>
<br>　　得遇无思算。自是能明彖。极谢风仙特地来，把我专专唤。要脱轮回难，锻炼神光灿。真乐真欢永没愁，愿作云霞伴。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　清将功夫做。自是生玄露。密洒灵苗溉紫芝，渐觉气神住。谨谨须当诉。决定参随去。物外勤修大药成，同上蓬莱路。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　知味又闻香，因得非凡遇。更说祖师两个来，教我修行赋。一志访秦川，乡井宁回觑。火灭烟消心死灰，名挂神仙簿。
<br>
<br>
<br>　　黄鹤洞中仙
<br>
<br>　　继重阳韵前后各喝马一声
<br>
<br>　　癸卯到人间，本是非凡兔。因为玲珑罚下来，马氏住。愿再修行做。复遇害风仙，传得深深趣。黄鹤洞中仙道成，马风去。直指蓬莱路。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　一个本来容，妙手应难尽。风貌清严神彩英，无意马。永永安闲也。浮利与浮名，心上何曾挂。黄鹤洞中仙子成，乘云马。出入常游冶。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　因遇出嚣尘，终日常颠耍。狂舞狂歌任自然，无意马。收得灵灵帕。真水涌来高，真火降来下。黄鹤洞中仙要成，扶风马。两曜交光射。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　大悟明明也。大智闲闲也。大道行行应自然，风风马。永永逍遥也。大水高高也。大火炎炎也。大药辉辉晃宝瓶。真真马。得得长生也。
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　传得清虚剑。心内深深点。木上金丝来往牵。马风占。更把风摇飐。卦象常推渐。功行时时检。黄鹤沿中仙要成，马风赡。日有真灵验。
<br>
<br>
<br>　　黄鹤洞中仙
<br>
<br>　　继重阳韵藏头
<br>
<br>　　日风仙活。我惺惺洒。去关西阐妙玄，么马。宅须当舍。利子无价。事心难挂。德方而著德圆，口马。月齐高下。
<br>
<br>
<br>　　玉炉三涧雪
<br>
<br>　　继重阳韵
<br>
<br>　　火院出离勇猛。发心急救残生。丹田难仗本师耕。岂敢常怀徼幸。得遇明明有幸。通玄暗暗勤行。便教日午打三更。玉里掏开金矿。
<br>
<br>
<br>　　玉炉三涧雪
<br>
<br>　　继重阳韵藏头
<br>
<br>　　别乡关宁海，持真实为凭。怀三教作良朋。内日光为证。悟清清净净，知湛湛澄澄。中养火虎龙吞。诀传来游泳。
<br>
<br>　　拆起永字
<br>
<br>
<br>　　黄鹤洞中仙
<br>
<br>　　继重阳韵藏头
<br>
<br>　　里悟传灯，炼真如镜。把光辉，满载驱风省。视风轮莹。内显琼釭面。灵童静。肯婪尘复载驰。风惺月仙家景。
<br>
<br>　　拆起京字
<br>
<br>
<br>　　定风波
<br>
<br>　　继重阳韵
<br>
<br>　　做个逍遥出世人。都缘传得好根因。收聚琼花香馥郁，新新。自然不住饮甘津。便把虚无常作伴，更将清净永为邻。贪养胎仙宁著假，真真。真贞能占万年春。
<br>
<br>
<br>　　超彼岸
<br>
<br>　　继重阳韵
<br>
<br>　　家缘不藉。遇风仙传得，修补清虚之架。懒里寻慵，慵里更寻闲暇。上街来，除我相，先乞化。木人箭指云溪射。觉正中周，天通明八卦。见粒神丹，灿烂果然无价。水云游，访秦川，行教化。
<br>
<br>　　重阳教化集卷之三
<br>
<br>
<br>　　水云游（北曲）
<br>
<br>　　继重阳韵
<br>
<br>　　不住不住。火院当离，深宜别户。害风仙、化我扃门，这修行须做。腥膻戒尽常餐素。挂体唯麻布。待百朝、锁钥开时，效吾师内顾。
<br>
<br>
<br>　　水云游
<br>
<br>　　继重阳韵
<br>
<br>　　玉性玉性。玉户牢封，金门紧钉。玉房中、见个骊龙，玉虎来吞并。玉关能启通捷径。玉童传宣令。玉皇天、至矣无私，玉诏今番定。
<br>
<br>
<br>　　水云游
<br>
<br>　　继重阳韵
<br>
<br>　　思算思算。妻妾儿孙，休来戏玩。这冤亲、系脚绳儿，宜一刀两段。灵源悟彻元灿烂。这一番更换。马风子、辞别家乡，与风仙作伴。
<br>
<br>
<br>　　爇心香
<br>
<br>　　继重阳韵
<br>
<br>　　此个扶风。幼习儒风。遇风仙、传得清风。风狂便做。总笑余风。这风风风，风得煞，似心风。脱俗宜风，离境收风。向玄关、要捉云风。香风不断，悦我松风。待好风来，灵风至，便乘风。
<br>
<br>
<br>　　恣逍遥
<br>
<br>　　继重阳韵
<br>
<br>　　二气绵绵，调来细细。向琼壶里头封闭。子午宫前，玉金周济。这玄妙分明，免教商谜。天上灵苗，海中根蒂。霞光布灿无涯际。忽见真容，如同玉腻。通元始修行，在乎子细。
<br>
<br>
<br>　　神光灿
<br>
<br>　　继重阳韵
<br>
<br>　　风仙锁户，马钰辞巢，寂然澹乎自持。了干根源，岂肯攀恋妻儿。识破气财酒色，凭清净、固养灵芝。当下手，暗修完功行，不许人知。隐密藏机蓄响，便须常做个玉褐怀披。泼杀无明火烛，自是心慈。忍辱得何味况，善芽生、仙佛常随。通玄妙，这真功，却是无为。
<br>
<br>
<br>　　无调名
<br>
<br>　　继重阳韵
<br>
<br>　　重阳仙，设芋栗。赠我夫妻莫前失。要知命。要知性。从此超凡要入圣。妙玄知。妙玄知。身中子午倒颠时。水乡无漏金丹结，自然云步赴瑶池。
<br>
<br>
<br>　　真欢乐
<br>
<br>　　继重阳韵
<br>
<br>　　酒色气财关远钥。事务简、当而略。方堪可、水里寻金，固元初、修持仙药。锻炼须教明更灼。祥烟自然磅礴。这个好功夫，并无些为作。昏昏默默无依托。湛澄中，有期约。真消息、只在灵台，对云霞、琼林花萼。灿烂光辉真渐烁。性灵灵、有何佳作。阐大道清吟，显清欢清乐。
<br>
<br>
<br>　　爇心香
<br>
<br>　　继重阳韵
<br>
<br>　　此个扶风。不会祥风。遇风仙、传得玄风。奇哉风味，清净家风。这一般风，风得好，屏淫风。施布仁风。阐出祥风。教风行、处处闻风。知风妙趣，舍俗如风。补破伤风，风光好，得真风。
<br>
<br>
<br>　　玉花洞
<br>
<br>　　继重阳韵
<br>
<br>　　得其真遇，怎敢怠慢，勤修功果。紧擒意马，无令颠劣，便把心猿锁。逢魔逢难全然可。盖谓无烟火。本师说破。元初这个。争甚闲人我。
<br>
<br>
<br>　　无梦令
<br>
<br>　　继重阳韵
<br>
<br>　　师父今朝烛。尘事不堪齿录。离别富春姑，各自炼烹金玉。听属。听属。了了真如愿足。
<br>
<br>
<br>　　爇心香
<br>
<br>　　继重阳韵
<br>
<br>　　仙侣王风。来化扶风。启虔诚、特显家风。出这主梦，跨鹤乘风。要马风风，风取信，便随风。见景投风。藉甚儒风。脱家缘、故做心风。不迷假相，直认真风。更捉风飚，乘风马，驾云风。
<br>
<br>　　重阳分梨十化集卷上
<br>
<br>
<br>　　黄鹤洞中仙
<br>
<br>　　继重阳韵
<br>
<br>　　不敢心狂走。极谢师真守。芋栗今番六次餐，美味常甘口。不作东牟叟。不恋东风柳。参从风仙物外游，共饮长生酒。
<br>
<br>
<br>　　黄河清
<br>
<br>　　继重阳韵
<br>
<br>　　师父专专封闭户，非干固济云洞。亦非夸衒，能受三冬饥冻。为我遇顽恋俗，用机化、玄言必中。等待子自悟知其愚，舍家物外拿弄。怡然顿觉元初，捐尘累，便烹铅更烹汞。於澄湛中，保养神珠为贡。直待功成行满，恁时节、携云跨凤。赴蓬莱岛，仙童远远来迎羾。
<br>
<br>
<br>　　忆王孙
<br>
<br>　　继重阳韵
<br>
<br>　　风仙师父妙谈论。说透无为清净门。舌上甘津味得吞。溉精魂。阴里阳生万劫行。
<br>
<br>
<br>　　玉京山
<br>
<br>　　继重阳韵
<br>
<br>　　慷慨男儿跳出来。名缰并利锁，豁然开。宜乎了干死生灾。超彼岸，休望再头回。师父教方催。道装当结裹，没心推。任教妻子哭哀哀。关西去，做个驾云材。
<br>
<br>
<br>　　临江仙
<br>
<br>　　继重阳韵
<br>
<br>　　大悟立身蓑笠好，遇投相应回头。训予全道号无忧。慧眸观玉洞，云步上琼楼。赤雁头钻清宴地，白鸥足捧浮沤。两般混合最休休。要除三界苦，堪把一灵修。
<br>
<br>
<br>　　黄河清
<br>
<br>　　继重阳韵
<br>
<br>　　九曲黄河流转九，阳阴逆顺清净。九池之内，涌出龙泉端正。九会亘初湛寂，九关现、灵波永定。美芝祥瑞天然秀，九茎自是无影。九霞覆鼎澄辉，九还火，炼神丹转光莹。九玄神，先要救，攀仙肩并。九九重阳口诀，暗传得、非凡游泳。累真功行将来去，九霄参圣。
<br>
<br>
<br>　　临江仙
<br>
<br>　　继重阳韵
<br>
<br>　　八识通知心已定，遍观物物皆阴。不如留意则追寻。水中闲养火，玉内要生金。直待阳纯丹不漏，恁时可称知音。超然云步上瑶岑。不劳极目望，自见好光临。
<br>
<br>
<br>　　莫思乡
<br>
<br>　　继重阳韵
<br>
<br>　　意马下功收。不放心猿暂出头。一点灵明归太素，何求。通六幽微罢运筹。芋栗更闲搜。知味闻香识破＊。须向空中寻响亮，无休。真乐真欢散尽愁。
<br>
<br>
<br>　　望蓬莱
<br>
<br>　　继重阳韵
<br>
<br>　　通真九，通真九，个内下功裁。便使龙蛇腾地去，却教云鹤下天来。晨看暮潮回。白莲绽，白莲绽，自有碧莲开。清净门中通出入，无为路上免抟猜。定是到蓬莱。
<br>
<br>
<br>　　虞美人
<br>
<br>　　继重阳韵
<br>
<br>　　马风得遇心尘少。通得玄中妙。自然耻戴皂罗巾。真息绵绵，营养不神神。慧灯不住通天照。性命须当了。金炉便是炼丹身。坦荡逍遥，做个散闲人。
<br>
<br>
<br>　　蕊珠宫
<br>
<br>　　继重阳韵即夜游宫
<br>
<br>　　芋栗又分六个。遇投三、谓怀真个。立子三人总忘个。细搜寻，就中认，个中个。□□性月圆圆个。真欢乐、不愁些个。或问扶风因甚个。报君知，舍那个，得这个。
<br>
<br>
<br>　　感皇恩
<br>
<br>　　继重阳韵
<br>
<br>　　锺吕遣风仙，专行教化。故锁庵门即非假。用机诱我，暗剔灵明惺洒。脱家风狂做，弃儒雅。真个内容，难描难画。六铢衣光彩，体披挂。手擎丹颗。莹莹光明无价。盖因传得些，非常话。
<br>
<br>
<br>　　报师恩
<br>
<br>　　继重阳韵
<br>
<br>　　今朝跪领本师诗。秘密玄机喜得知。勘破万缘忘假相，涤除六慾起真慈。男婚女嫁休心日，意灭情忘舍俗时。恭从吾师云水去，将来决定到天池。
<br>
<br>
<br>　　无调名
<br>
<br>　　次重阳韵
<br>
<br>　　醉中醒。睡中惊。暗中明。个中平。心开悟，得前程。
<br>
<br>
<br>　　悟南柯
<br>
<br>　　继重阳韵
<br>
<br>　　立遇心通彻，清香味得餐。水中红焰结成团。雪里琼花，烂漫不凋残。性烛明金阙，神丹晃玉盘。齐修六度与三坛。出自吾师，内景自然看。
<br>
<br>
<br>　　玉堂春
<br>
<br>　　继重阳韵
<br>
<br>　　玉悟金通，心心从教化。玉虎金龙，时时相迓。玉滟金波，澄澄成次亚。见玉溪中，产玉芽。玉叶金枝，荣荣无朽谢。玉姹金婴，闲闲看舍。玉户金关，明明开上下，唱玉堂春，赏玉花。
<br>
<br>　　重阳真人分梨十化集卷下
<br>
<br>
<br>　　贺圣朝
<br>
<br>　　二首赠王司公
<br>
<br>　　祥烟瑞气常敷布。便觉心归素。世人为处我无为，更无思无虑。绛房姹女婴儿聚。慧目看乌兔。斡旋离坎两交宫。这些儿谁悟。
<br>
<br>
<br>　　贺圣朝
<br>
<br>　　衣装纸袄并麻布。固亘初元素。风前月下抚心琴，并无些尘虑。□□云朋霞友常相聚。看飞乌走兔。玉中养就紫金丹，这些儿谁悟。
<br>
<br>
<br>　　采桑子
<br>
<br>　　出家人道（原调误作卜算子兹据律改）
<br>
<br>　　扶风全道名通一，道号无忧。见画骷髅。猛烈收心事事休。四旬有六霜侵鬓，拂袖云游。休要刚留。譬似无常限到头。
<br>
<br>
<br>　　采桑子
<br>
<br>　　行尸走骨贪名利，分定刚图。不念身躯。皮与骷髅作殡居。劝人割断攀援索，跳出红炉。整顿元初，有个山侗著力扶。
<br>
<br>
<br>　　采桑子
<br>
<br>　　山侗舍俗投玄趣，结正良因。深谢师真。便做逍遥自在人。我今誓不东归去，死在西秦。骸骨虽尘。不与儿孙葬海滨。
<br>
<br>
<br>　　采桑子
<br>
<br>　　重阳师父百端诱化，予终有攀援爱念。忽一夜，梦立於中庭，自叹曰，我性命有一只细磁碗，失手怕碎。言未讫，从空碗坠，惊哭觉来，师翌日乃曰，汝昨晚惊惧，才方省悟
<br>
<br>　　吕公大悟黄粱梦，舍弃华轩。返本还源。出自锺离作大仙。山侗猛悟细磁梦，割断攀援。炼汞烹铅。出自风仙性月圆。
<br>
<br>
<br>　　采桑子
<br>
<br>　　内容未显名先显，事可伤悲。坏道根基。失了元初更怨谁。寻思懵懂胜伶俐，做个憨痴。无作无为。缀甚闲词写甚诗。
<br>
<br>
<br>　　采桑子
<br>
<br>　　誓死赤脚，夏不饮水，冬不向火
<br>
<br>　　我今誓死环墙内，夏绝凉泉。冬鄙红烟。认正丹炉水火缘。师恩欲报勤修养，炼汞烹铅。行满功圆。做个蓬瀛赤脚仙。
<br>
<br>
<br>　　探春令
<br>
<br>　　赠王知玄
<br>
<br>　　洞天几阵清清雨。遥指琼林堪睹。一条玉杖，随行探得，性内金莲吐。婴娇女姹来相聚。更有真龙虎。自然显出，祥光覆载，一个灵明主。
<br>
<br>
<br>　　惜芳时
<br>
<br>　　赠李官人
<br>
<br>　　伊子癸卯同生世。不觉流年五十二。我先入道搜玄理。自然不敢相遗你。无分昼夜常留意。诗曲谩书千幅纸。劝公早把家缘弃。免交失脚黄泉底。
<br>
<br>
<br>　　惜芳时
<br>
<br>　　赠无欲卢守慈
<br>
<br>　　清清净净祥云脚。九窍内、往来交错。谁知妙用缘无作。自然理炼成丹药。骊龙吐出神珠烁。现万道霞光罩却。虚堂莹彻添光灼。蓬莱路、有些期约。
<br>
<br>
<br>　　杨柳枝
<br>
<br>　　赠赵道济
<br>
<br>　　日里金鸡叫一声。梦初惊。清风枕上有馀清。酒初醒。雾卷云收天似水，月初明。虚堂寂寂绝尘情。性初平。
<br>
<br>
<br>　　杨柳枝
<br>
<br>　　寄四乡先生
<br>
<br>　　杨柳枝词扫一篇。寄谁边。一于一郝二刘仙。诉些言。好与丘刘谭马子，共搜玄。九还七返行功全。去朝元。
<br>
<br>
<br>　　杨柳枝
<br>
<br>　　赠云中子苏铉
<br>
<br>　　猛弃荣华儿女妻。悟玄机。腾腾兀兀任无为。做憨痴。云水不游芳草径，内行持。功成行满独何之。赴瑶池。
<br>
<br>
<br>　　渔家傲
<br>
<br>　　自觉
<br>
<br>　　梦见娇妻称是母。又逢爱妾还称女。因为前生心不悟。心不悟。改头换面为夫妇。从此山侗常恐惧。那堪更得风仙度。决要净清清净做。清净做。紫芝彼岸通玄路。
<br>
<br>
<br>　　渔家傲
<br>
<br>　　七十光阴能几日。大都二万五千日。过了一日无一日。无一日。看看身似西山日。不做修行虚度日。悟来岂肯经终日。斡运洞天真月日。真月日。蟾宫里面擎红日。
<br>
<br>
<br>　　渔家傲
<br>
<br>　　赠孙姑
<br>
<br>　　奉劝孙姑修大道。时时只把心田扫。杀了三尸并六耗。无烦恼。常清常净知玄奥。休问异名炉与灶。冲和上下通颠倒。铅汞自然成至宝。非常好。霞光簇拥归蓬岛。
<br>
<br>
<br>　　渔家傲
<br>
<br>　　赠众师兄
<br>
<br>　　奉劝同流听仔细。断荤戒酒全容易。不恋浮财浑小事。深可畏。轻轻独著无明起。大抵色心难拚弃。算来断制须由你。便把如雠如活鬼。宜远离。至於梦寐须回避。
<br>
<br>
<br>　　渔家傲
<br>
<br>　　叮嘱庖人常作善。殷勤供养人休倦。莫把煎汤倾地面。摊凉冷。恐伤虫蚁行方便。日用柴薪并米面。无抛无撒无奢俭。内外净清忘俗念。真堪羡。将来决得居仙院。
<br>
<br>
<br>　　渔家傲
<br>
<br>　　牛驾重车逢恶路。奈人不顾艰难处。加力用鞭鞭不住。鞭不住。牛儿忽作人言语。你为养家予受苦。我今怜汝须词诉。你若今生心不悟。心不悟。我身便是将来汝。
<br>
<br>
<br>　　柳梢青
<br>
<br>　　和古词韵二首
<br>
<br>　　悟个不生不灭。更不肯、拈花摘叶。忻则高歌，醉眠芳草。攀游仙阙。有时普劝人人，莫讶我、丁宁切切。走骨行尸，贪财竞色，枉销年月。
<br>
<br>
<br>　　柳梢青
<br>
<br>　　藏头
<br>
<br>　　轮不催生灭。焰里莲开五叶。得金花，成芝草，分无阙。生马钰愚人，然悟家缘痛切。劈恩山，明千古，谈心月。
<br>
<br>
<br>　　迎春乐
<br>
<br>　　赠汝先生
<br>
<br>　　身中应候腾清秀。何须律管泥牛。芝田凭仗云耕透。更无用，扶犁手。养生布德功夫就。黄芽遍吐胜花柳。玉洞彦胎仙，自然饮，长生酒。
<br>
<br>
<br>　　迎春乐
<br>
<br>　　赠刘先生
<br>
<br>　　斗杓运转初临阵。自然阳气腾腾。那堪青鸟传消信。土牛击，知时分。日行西陆金光莹。黄芽瑞草灵芝润。赏玩九还丹，开琼宴，宜齐整。
<br>
<br>
<br>　　玉楼春
<br>
<br>　　赠姜道全
<br>
<br>　　先生饮罢琼浆酒。卧月眠云闲弄斗。依时斡运不交差，这个功夫凭匠手。满堂金玉无中有。国富民安神气秀。玉楼春色十分奇，不是莺花并缘柳。
<br>
<br>
<br>　　夜游宫
<br>
<br>　　识破尘劳苦。苦乐清闲，恣情歌舞。有似孤云来又去。没牵缠，得逍遥，内自补。日夜调龙虎。时时姹婴相聚。养就神珠空里吐。放光明，现元初，相貌主。
<br>
<br>
<br>　　玉堂春
<br>
<br>　　闲论修持，修持非草草。猛舍家缘，方求大道。灭尽无明，如轲能养浩。肯逐人情似桔槔。鷇食鹑居，自然无烦恼。垢面蓬头，心田频扫。金木相生，就中成至宝。便觉灵光出一毫。
<br>
<br>
<br>　　踏云行
<br>
<br>　　三十首赠曹仙、甘仙、张仙同居烟霞洞
<br>
<br>　　两县三仙，一心同处。递相传授玄玄语。水云溪畔乐逍遥，烟霞洞里忘思虑。炼汞烹铅，调龙引虎。静中结正三田主。功成跨鹤去朝元，大罗天上为仙侣。
<br>
<br>
<br>　　踏云行
<br>
<br>　　自在闲人，逍遥烈士。清贫快乐忘尘事。风前月下抚心琴，龙吟虎啸来参侍。或隐山林，或居鄽市。劝人回首头头是。尘中诱化结良缘，云朋霞友应翘俟。
<br>
<br>
<br>　　踏云行
<br>
<br>　　赠吕守真
<br>
<br>　　此个姑姑，谪仙姓吕。肯来贩骨为商旅。蓬头垢面道家风，云朋霞友非凡侣。莫骋容仪，一团臭腐。恩情劈碎非斤斧。心灰念断乐逍遥，大罗天上居仙府。
<br>
<br>
<br>　　踏云行
<br>
<br>　　六出飘扬，万峰耸翠。琼花陨地风吹起。穿帘透幕逞逍遥，人前故要呈祥瑞。渔父莎披，子猷兴至。高阳酒价重增贵。万民何事有馀欢，来年定是成丰岁。
<br>
<br>
<br>　　踏云行
<br>
<br>　　赠冯守慈
<br>
<br>　　男女虽亲，死生难躲。浮名浮利浮云朵。万缘一撇恰如无，长生路上修仙果。玉户频开，金关紧锁。灵珠里面持经课。功成轻举踏云行，大罗天上端严坐。
<br>
<br>
<br>　　踏云行
<br>
<br>　　重遇重阳，重重悟道。扶风马子何愁老。调龙引虎弄明珠，明珠出路应须早。以钰为名，字呼玄宝。云中子得为佳号。木牛小字字山侗，山侗指日登仙好。
<br>
<br>
<br>　　踏云行
<br>
<br>　　重到兴平，广开言路。蓦然兴尽思归去。踏莎行计指长安，愿人早早心开悟。贫富由天，子孙阴注。算来分定休思虑。闻身康速修持，真诚博个真师度。
<br>
<br>
<br>　　踏云行
<br>
<br>　　赠无为散人
<br>
<br>　　三髻山侗，拜闻张氏。看人布施终非是。临渊休羡锦鳞肥，退而结网脂瞻视。欲住蓬瀛，何劳翘俟。蓬头垢面忘尘事。焚香百拜本夫心，同修愿继庞居士。
<br>
<br>
<br>　　踏云行
<br>
<br>　　赠丫髻姚玄玉
<br>
<br>　　丫髻之中，明藏两吉。师名顶戴休更易。锺离昔日亦如斯，姚公仿效宁无益。性烛修完，命灯挑剔。灵光朗照知无极。迎仙客唱踏云行，瑶台月里投端的。
<br>
<br>
<br>　　踏云行
<br>
<br>　　师父赠谭仙词曰，张公吃酒李公来，李公夺了张公饮，击发钰谨和
<br>
<br>　　豁豁洋洋，详详审审。仙家出语何须恁。山侗自揣一鳌鱼，金鳞晃日如新锦。云水逍遥，身心恣任。欲为上士相争甚。大家共喜白衣来，玄中玄酒宜同饮。
<br>
<br>
<br>　　踏云行
<br>
<br>　　师父引马钰上街求乞
<br>
<br>　　不说龟毛，无论兔角。幻躯闲想如蝉壳。怎生亦得显金容，算来全在心知觉。志不回环，道非遥邈。洞天白雪成红雹。化为自在个灵童，自然掌握长生药。
<br>
<br>
<br>　　踏云行
<br>
<br>　　茶
<br>
<br>　　绝品堪称，奇名甚当。消磨睡思功无量。仲尼不复梦周公，山侗大笑陈抟强。七碗庐仝，赵州和尚。曾知滋味归无上。宰予若得一杯尝，永无昼寝神清爽。
<br>
<br>
<br>　　踏云行
<br>
<br>　　道士索
<br>
<br>　　东布烟萝，西排雪柳。秦川渭水添清秀。四方八表涌金莲，祥光瑞气轻轻覆。九转经营，一时功就。自然玉殿成无漏。三清高坐宝花台，谁知此景无中有。
<br>
<br>
<br>　　踏云行
<br>
<br>　　赴刘公斋
<br>
<br>　　玉液琼浆，调和玉屑。便教玉案堆冰雪。须凭玉杖作良工。捍成玉饼轻轻叠。蓦听金声，金刀细切。金炉里面烹无歇。馨香软美喂金牛，金牛饱后无生灭。
<br>
<br>
<br>　　踏云行
<br>
<br>　　葡萄
<br>
<br>　　根蒂蟠虬，龙须围绕。枝枝叶叶青青好。三光照曜结云棚，就中几穗非常宝。初似琉璃，终成码瑙。攒攒簇簇圆圆小。数珠相似恐人偷，马风吃了归蓬岛。
<br>
<br>
<br>　　踏云行
<br>
<br>　　三髻轩昂，一般仙格。宜乎花戴青黄白。这些道意少人知，马风再遇亲传得。欲要修持，须依法则。日来月往通关脉。烹铅炼汞结金丹，功成行满蓬瀛客。
<br>
<br>
<br>　　踏云行
<br>
<br>　　全真堂竹帘
<br>
<br>　　白刃持籋，青丝作线。一经一纬挨排遍。功成不敢挂茅檐，全真堂里垂方便。隔断尘嚣，内容自见。闲闲不用他人卷。月钩高钓入青霄，恁时争看扶风面。
<br>
<br>
<br>　　踏云行
<br>
<br>　　马钰平生，心平性善。因师钓出牟平县。逍遥坦荡过东平，平安无事身康健。得到兴平，治平为念。清平快乐无征战。云游地脉太平宫，平平稳稳行方便。
<br>
<br>
<br>　　踏云行
<br>
<br>　　偶尔心明，自然灵感。宝珠出入骊龙颔。真常常应显昭彰，性通通达无昏暗。处世悭贪，则吾岂敢。緼袍共敝而无憾。争名竞利我输君，眠云卧月君输＊。
<br>
<br>
<br>　　踏云行
<br>
<br>　　真武宫道士索
<br>
<br>　　真武藏机，真君弃假。荣华富贵须当舍。手持慧剑样三尸，龟蛇一气相迎迓。灵应通明，神清幽雅。知白守黑些儿话。愿人省悟踏云行，好来相伴扶风马。
<br>
<br>
<br>　　踏云行
<br>
<br>　　谢李师叔鞋
<br>
<br>　　高尚先生，先生姓李。怜予乡远三千里。教言滋味胜琼浆，寻思不让元王醴。见赠予鞋，鞋非鞋履。藏机隐密传玄理。从今无分踏红尘，有缘走上青霄里。
<br>
<br>
<br>　　踏云行
<br>
<br>　　赠骆进道先为铁匠
<br>
<br>　　跳出红炉，身无烧烙。水云游历非流落。晨昏调弄自然琴。清清滋味胜酥酪。逗引灵童，常交欢乐。八渠流水成璎珞。兀谁占得此家风，知新进道长安乐。
<br>
<br>
<br>　　踏云行
<br>
<br>　　赠张公
<br>
<br>　　不惑之年，心宜不动。常思玉杻金枷重。无常一著可伤悲，悟时速把良缘种。鄙了惺惺，装成懵懂。修完内貌频看供。功成行满去朝元，瑞云衬步香风送。
<br>
<br>
<br>　　踏云行
<br>
<br>　　先祖兄弟四人，因唐末去山东，一居莱阳，一住黄县，一在文登，一居牟平
<br>
<br>　　祖住云阳，嵯峨山下。自来生计之乎者。却因唐末去东牟，到今三百馀年也。数世哀荣，不堪重话。我今因遇家缘舍。水云游历入潼关，超然显个还乡马。
<br>
<br>
<br>　　踏云行
<br>
<br>　　仵寿之生日，设醮索词
<br>
<br>　　谨写青词，专修黄箓。香茶酒果并香烛。钟声磬韵透青霄，科仪款款当宣读。瑞气氤氲，祥烟馥郁。金童玉女传言速。不惟寿永过松筠，仁人可以同仙福。
<br>
<br>
<br>　　踏云行
<br>
<br>　　遍室清凉，满堂功德。四方八表无遮塞。灵光万道出昆仑，人前岂敢夸仙格。缄口无言，灰心有则。姓名已录华胥国。逍遥自在看长安，金花玉蕊亲收得。
<br>
<br>
<br>　　踏云行
<br>
<br>　　谢于公鞋
<br>
<br>　　走入玄门，牵回白鲤。缀词感谢吾侪履。从今步步出红尘，无心著去观桃李。采访幽微，搜寻至理。因师大悟离乡里。一朝功满踏云行，邀公同去青霄里。
<br>
<br>
<br>　　踏云行
<br>
<br>　　耳听金经，口餐玉饼。手持象管书心印。虽然事事竞相萦，真如不动常清净。欲要灵明，须磨内镜。居尘不染真常应。真常应后显胎仙，胎仙显后真常定。
<br>
<br>
<br>　　踏云行
<br>
<br>　　捉住飞乌，牢擒走兔。二轮日月常相聚。光明照耀洞中天，清清雨降如甘露。拨散浮云，宁留薄雾。蓬莱仙子时时遇。从斯道号号丹阳，将来决定朝元去。
<br>
<br>
<br>　　踏云行
<br>
<br>　　赠薛公藏头
<br>
<br>　　敢轻传，专秘诀。谈岂比寻常说。田震地坎离攒，珠颗颗须调摄。子佳人，然离别。圭欲炼朝金阙。生马钰踏云行，咛嘱汝心猿歇。
<br>
<br>
<br>　　卜算子
<br>
<br>　　人识山侗字。谁晓山侗意。大貌山侗人倚山，故作山侗谜。财色山侗弃。玄妙山侗秘。一日侗乐道成，永占山侗位。
<br>
<br>
<br>　　卜算子
<br>
<br>
<br>　　燕至清明近。花到清明盛。奉劝清明游赏人，别有清明景。我得清明永。旷劫清明净。一点清明无价珍，便是清明性。
<br>
<br>
<br>　　卜算子
<br>
<br>　　我为中秋说。休赏中秋节。外景中秋不益人，内景中秋别。心到中秋歇。尘自中秋绝。金遇中秋结大丹，性似中秋月。
<br>
<br>
<br>　　卜算子
<br>
<br>　　洒扫阳关路。开阐阳关户。此个阳关无点尘。堪饯阳关侣。既得阳关趣。怎肯阳关住。放出阳关成道人，起自阳关悟。
<br>
<br>
<br>　　卜算子
<br>
<br>　　师父重阳号。炼就重阳宝，紫诏重阳赴玉京，方显重阳好。我为重阳到。庵为重阳造。特为重阳守服居，符合重阳道。
<br>
<br>
<br>　　卜算子
<br>
<br>　　我遇重阳悟。曾得重阳趣。炼就重阳绝尽阴，阴就重阳著。性命重阳聚。三曜重阳辅。不到重阳不做仙，仙自重阳做。
<br>
<br>
<br>　　卜算子
<br>
<br>　　和师韵
<br>
<br>　　业重多思算。岂悟爻和象。深谢风仙特地来，便把顽遇唤。忿怒常思难。性烛须教灿。真乐真欢散尽愁，师弟常为伴。
<br>
<br>
<br>　　卜算子
<br>
<br>　　带喝马一声
<br>
<br>　　终日驾盐车，鞭棒时时打。自叹精神久屈沉，如病马。怎得长游冶。伯乐相师来，见后频嗟讶。巧计多方赎了身，得志马。须报师恩也。
<br>
<br>
<br>　　卜算子
<br>
<br>　　天地水三官，下界吹龙笛。蓦听开元虎啸声，风伯雨师寂。至孝养孀亲，红锦蛇吞鳖。六路青牛驾宝车，显圣功端的。
<br>
<br>
<br>　　卜算子
<br>
<br>　　干禄已无心，唯应三清举。锺吕天差作试官，取舍非诗赋。考校实修持，功行三千数。相应希夷得自然，名录神仙簿。
<br>
<br>
<br>　　恣逍遥
<br>
<br>　　赠韩守玄
<br>
<br>　　恣意逍遥，逍遥恣意。逍遥自在无萦系。行坐逍遥，逍遥似醉。逍遥到处，似云似水。悟彻逍遥，逍遥养气。逍遥里面修仙计。这个逍遥，逍遥无比。逍遥去蓬岛，十洲有位。
<br>
<br>
<br>　　长思仙
<br>
<br>　　茶
<br>
<br>　　一枪茶。二旗茶。休献机心名利家。无眠为作差。无为茶。自然茶。天赐休心与道家。无眠功行加。
<br>
<br>
<br>　　长思仙
<br>
<br>　　紫芝汤。紫芝汤。一遍煎时一遍香。一杯万事忘。神砂汤。神砂汤。服罢主宾分两厢。携云现玉皇。
<br>
<br>
<br>　　长思仙
<br>
<br>　　与刘处玄并示孟四元
<br>
<br>　　看阳刘。看阳刘。福杖心持占岸头。眠云枕逆流。万缘休。万缘休。金木相生性转柔。丹成赴十洲。
<br>
<br>
<br>　　长思仙
<br>
<br>　　梦轩辕。弃田园。难继夷门孟四元。惟修性月圆。缚心猿。认根源。小小蛇儿俯视鼋。阳纯礼太原。
<br>
<br>
<br>　　长思仙
<br>
<br>　　遇重阳。牧青羊。不著虚名远远扬。惟修性日旸。慕荀扬。乐飘扬。豁豁洋洋豁豁洋。通玄风害佯。
<br>
<br>
<br>　　长思仙
<br>
<br>　　往南京搬取风仙灵衬
<br>
<br>　　马风乾。有微言。一别风仙恰二年。思心似倒县。去无缘。阙盘缠。乞化长安自肯钱。成人在众贤。
<br>
<br>
<br>　　长思仙
<br>
<br>　　马山侗。马山侗。与个丘仙和不同。心交有始终。合西东。合西东。慧目相看别有功。时时现内容。
<br>
<br>
<br>　　长思仙
<br>
<br>　　正家丰。不争锋。猛烈灰心王害风。先归三岛峰。马山侗。过临潼。三髻头梳似小童。专专化个同。
<br>
<br>
<br>　　长思仙
<br>
<br>　　入南京。赴蓬瀛。显出王风九转成。超然得上升。宠何荣。辱何惊。三髻山侗绝利名。何愁性不灵。
<br>
<br>
<br>　　长思仙
<br>
<br>　　赠小张仙
<br>
<br>　　小张仙。小张仙。款款搜寻汞与铅。先须缚马猿。气绵绵。气绵绵。龙虎相交玉蕊鲜。金丹一粒圆。
<br>
<br>
<br>　　长思仙
<br>
<br>　　赠任仙
<br>
<br>　　左擎苍。右牵黄。昔日存心飞走忙。如今万事忘。饮琼浆。宴明堂。瑞气祥光入绛房。无中得弄璋。
<br>
<br>
<br>　　长思仙
<br>
<br>　　爇银釭。龙虎降。自在逍遥吸九江。从思恶肉腔。结红霜。赴蓬庄。万朵金莲簇宝幢。方知好道庞。
<br>
<br>
<br>　　长思仙
<br>
<br>　　寄长春子丘通密
<br>
<br>　　长思仙。长思仙。思忆长春子最贤。何时得面圆。展花笺。展花笺。写就清吟三两篇。专凭鸾鹤传。
<br>
<br>
<br>　　长思仙
<br>
<br>　　功要圆。行要圆。修炼身中子母圆。何愁性不圆。喜团圆。十分圆。云水风邀月正圆。无分昼夜圆。
<br>
<br>
<br>　　长思仙
<br>
<br>　　遇重阳。梦纯阳。爇起心香礼正阳。三师助我阳。炼阴阳。固元阳。五色霞光簇太阳。云中子抱阳。
<br>
<br>
<br>　　长思仙
<br>
<br>　　酒初醒。梦初惊。幻化何须恋利名。灰心远世情。月初明。性初平。倒溯清流过玉京。黄芽渐渐荣。
<br>
<br>
<br>　　长思仙
<br>
<br>　　屋贪多。地贪多。不若灰心厌事多。崇真利益多。天如何。地如何。富贵荣华待若何。轮回奈我何。
<br>
<br>
<br>　　长思仙
<br>
<br>　　赠魏害风
<br>
<br>　　害风仙。害风仙。万事俱忘理太玄。调和汞与铅。结金莲。结金莲。九转功成性月圆。超凡入洞天。
<br>
<br>
<br>　　长思仙
<br>
<br>　　赠零口权先生
<br>
<br>　　出家儿。处无为。至死如同初出时。何愁道不知。内慈悲。外憨痴。绝虑忘机无执迷。刀圭有分携。
<br>
<br>
<br>　　长思仙
<br>
<br>　　朝清清。暮清清。清净清闲清净清。清清清更清。抱灵灵。固灵灵。灵显灵明灵显灵。灵灵灵更灵。
<br>
<br>
<br>　　长思仙
<br>
<br>　　垒浮图。垒浮图。悟彻浮生恶假躯。回头认本初。莫踟蹰。莫踌蹰。急急修完无价珠。功成蓬岛居。
<br>
<br>
<br>　　长思仙
<br>
<br>　　赠众女姑
<br>
<br>　　女姑听。女姑听。学取麻姑至净清。依他妙善行。莫惺惺。莫惺惺。外做憨痴内自灵。功成赴玉京。
<br>
<br>
<br>　　长思仙
<br>
<br>　　赠六曲社丁李张三道友
<br>
<br>　　休哀人。休哀人。急急灰心哀自身。回头结善因。早搜真。早搜真。营养身中神内神。功成礼洞宾。
<br>
<br>
<br>　　望蓬莱
<br>
<br>　　十七首首化姚玹
<br>
<br>　　破故纸，缀袄可防风。坐卧不愁寒水石，雪中敢采麦门冬。从此得苁蓉。浪荡子，常有自然铜。鼎内朱砂烹炼就，天仙子入白云中。蝉壳显山侗。
<br>
<br>
<br>　　望蓬莱
<br>
<br>　　马风子，独自赏元宵。剔正命灯胜白昼，放开心月透青霄。掌握紫芝苗。金童舞，玉女更吹箫。酒饮琼浆虽是美，有些闲事不逍遥。惟恨少知交。
<br>
<br>
<br>　　望蓬莱
<br>
<br>　　马风子，因遇弃荣华。乞觅残馀为活计，真清真净做生涯。烹炼白朱砂。人莫笑。一志实堪夸。大道朝闻甘夕死，水清玉洁绝纤瑕。不敢辱师家。
<br>
<br>
<br>　　望蓬莱
<br>
<br>　　马风子，昔日在迷津。寻个出期真没计，欲知山上路儿真。须问去来人。风仙至，端的话良因。指我一条真捷径，无差无错越红尘。昼夜感师恩。
<br>
<br>
<br>　　望蓬莱
<br>
<br>　　马风子，忽想在家时。火院熬煎无限苦，心惊胆战哭声悲。悔恨出离迟。号啕罢，感谢我真师。钓出凡笼修不二，逍遥自在处玄机。有分看瑶池。
<br>
<br>
<br>　　望蓬莱
<br>
<br>　　闻蝉
<br>
<br>　　秋蝉噪，声细又声长。饮罢餐风声不困，声声都了显行藏。使我起凄惶。堪嗟叹，模样是蜣蜋。尚自超然蝉退去，为人宁忍昧三光。急急养铅霜。
<br>
<br>
<br>　　望蓬莱
<br>
<br>　　八日
<br>
<br>　　来朝九，今日访龙山。预赏黄花先落帽，免教郑谷叹多端。终要久长难。马风子，别话一般般。性结重阳花馥郁，万年千载不凋残。永永有馀欢。
<br>
<br>
<br>　　望蓬莱
<br>
<br>　　九日吟
<br>
<br>　　酬佳节，争赏菊花忙。尽说陶潜深得趣，孟嘉落帽兴偏长。终久落空亡。马风子，别有好风光。阳里养阳阳养处，水牛牵向牧牛场。永永庆重阳。
<br>
<br>
<br>　　望蓬莱
<br>
<br>　　十日吟
<br>
<br>　　今朝菊，人见意阑珊。只是秋香经一夜，致令郑谷叹多端。终要久长难。马风子，别有一般般。万顷白云知去处，金莲花朵不教残。永永道人欢。
<br>
<br>
<br>　　望蓬莱
<br>
<br>　　寻大道，不在路迢迢。云水清闲真自在，姹婴相伴做逍遥。此理有谁消。马风子，悟彻十分乔。两脚轻狂街上舞，往来独许弄风飙。明月杖头挑。
<br>
<br>
<br>　　望蓬莱
<br>
<br>　　道友修庵
<br>
<br>　　丘与马，入道绝贪求。欲报师恩常念念，三年守服岂能休。何处好藏头。旧居址，深谢许同修。但愿我公同我志，同心同德做同流。同步访瀛洲。
<br>
<br>
<br>　　望蓬莱
<br>
<br>　　外颠倒，爱欲似冤雠。富贵荣华都不顾，人情浓处急抽头。物外做持修。内颠倒，真火戏清流。六月降霜麻麦秀，三冬时雨润丹丘。云步访瀛洲。
<br>
<br>
<br>　　望蓬莱
<br>
<br>　　修大道，何必住深山。混俗和光都看破，万千尘冗不相干。别有一般般。马风子，闲里更寻闲。见个木牛哮吼走，路逢石女笑痴顽。喝去入长安。
<br>
<br>
<br>　　望蓬莱
<br>
<br>　　马风子，业障忒愚顽。不认洞天真供养，却迷俗礼假修完。心意怎清闲。著外境，欲要塑师颜。建塔修堂并立石，不思施主出钱难。罪业积成山。
<br>
<br>
<br>　　望蓬莱
<br>
<br>　　马风子，创置屋三间。动土兴工经一载，杀伤虫蚁命须还。死堕鬼门关。错中错，追悔亦应难。造下业缘须受苦，刀山剑树定跻攀。怎得列仙班。
<br>
<br>
<br>　　望蓬莱
<br>
<br>　　罗公上树隔环墙乞词
<br>
<br>　　马风子，不悟坏修行。虽在环墙居处稳，诗词引出假声名。惹得不安宁。夸伶俐，却是不惺惺。自愧隐身身不密，空成潦倒白头生。怎得赴蓬瀛。
<br>
<br>
<br>　　望蓬莱
<br>
<br>　　春日＊县道友索
<br>
<br>　　真消息，律管定春期。应候土牛先击碎，芒儿闲散独何之。此理有谁知。马风子，凭仗做修持。恰到人牛俱不见，澄澄湛湛入无为。正是月明时。
<br>
<br>
<br>　　西江月
<br>
<br>　　三十四首自勉
<br>
<br>　　识破家缘冤苦。忻然跳出乡闾。秦川秀处作庵居。永住永住永住。物外逍遥自在，如今寄甚家书。还乡便得赴仙都。不去不去不去。
<br>
<br>
<br>　　西江月
<br>
<br>　　长安运同惠道袍
<br>
<br>　　昨日道袍破敝。今朝便著新衣。有人问我这因依。且显同知厚惠。又恐著他华丽。弃之更不生疑。道家蓑笠最相宜。贫后安眠稳睡。
<br>
<br>
<br>　　西江月
<br>
<br>　　心内常搜己过，口中不说他非。世人为处我无为。乞食街前不耻。日日饱餐玉蕊。时时烂饮刀圭。一朝引出化生儿，方显道家活计。
<br>
<br>
<br>　　西江月
<br>
<br>　　赠吴知纲
<br>
<br>　　学道休妻别子，气财酒色捐除。攀缘爱念永教无。绝尽忧愁思虑。不得无明暂起，逍遥物外闲居。常清常净是功夫。相称全真门户。
<br>
<br>
<br>　　西江月
<br>
<br>　　学道休迷导引，不宜修饰容仪。相违纪俗处无为。生计水云无系。功行修持何幸，施为杀了三尸。一灵性月越瑶池。奇异方知容易。
<br>
<br>
<br>　　西江月
<br>
<br>　　赠清净散人
<br>
<br>　　一则降心灭意。二当绝虑忘机。三须戒说是和非。四莫尘情暂起。五便完全神气。六持无作无为。七教功行两无亏。八得超凡出世。
<br>
<br>
<br>　　西江月
<br>
<br>　　赠明月散人
<br>
<br>　　一道经花玉线。二轮日月烹煎。三车搬运入丹田。四海云游走遍。五色霞光出现。六情变作青莲。七真攒聚性圆圆。八臂金刚伏善。
<br>
<br>
<br>　　西江月
<br>
<br>　　地肺重阳师父，吕公专遗云游。秘玄隐奥访东牟。钓我夫妻两口。十化分梨匠手。百朝锁户机谋。千篇诗曲拽回头。万劫同杯仙酒。
<br>
<br>
<br>　　西江月
<br>
<br>　　不耻蓬头垢面，不嫌粝食粗衣。不惭求乞做贫儿。不羡荣华富贵。一日功成行满，仙裳天赐威仪。星冠月帔履云归。节步玎珰玉佩。
<br>
<br>
<br>　　西江月
<br>
<br>　　人总贪生尽死，我今认死长生。这般径路少人行。悟后舍家勇猛。休说玄元难解，我观容易分明。要君守拙绝多能。天地悉归清静。
<br>
<br>
<br>　　西江月
<br>
<br>　　赠安静散人俱守极
<br>
<br>　　休要寻龙寻虎，不须搜姹搜婴。勿劳讲论汞铅精。尽是虚名惑恁。只要心中清静。无为便是功成。慈悲相助气神凝。如此神仙有准。
<br>
<br>
<br>　　西江月
<br>
<br>　　大道都来六字。自然清静无为。有人依得合希夷。视听何须眼耳。清静内容欢喜。无为功就神飞。自然云步赴瑶池。三岛十洲仙会。
<br>
<br>
<br>　　西江月
<br>
<br>　　莫论离龙坎虎，休言赤髓黄芽。勿谈搬运紫河车。不说婴娇女姹。绝虑忘机最妙，澄神养浩尤佳。无为无作路无差。豁达灵根无价。
<br>
<br>
<br>　　西江月
<br>
<br>　　守拙宜乎宁耐。曾分秀气三台。龙吟虎啸去还来。明月清风自在。五道霞光覆载。神珠养就辞胎。一声霹雳洞门开。始觉山侗奇怪。
<br>
<br>
<br>　　西江月
<br>
<br>　　赠任守一
<br>
<br>　　一不轻师慢法，二遵清静仙经。三存精气养神灵。四把尘劳拂尽。五戒无明业火，六除俗礼人情。七擒猿马未安宁。八味琼浆得饮。
<br>
<br>
<br>　　西江月
<br>
<br>　　江畔溪边雪里。阴阳造化希奇。黄芽瑞草出幽微。别是一般香美。用玉轻轻研细。烹煎神水相宜。山侗啜罢赴瑶池。不让卢仝知味。
<br>
<br>
<br>　　西江月
<br>
<br>　　海岛丘刘谭马。因师各弃荣华。逍遥自在乐无涯。休论高高下下。不会琴棋书画。些儿营运无差。眠云卧月饮流霞。醉后惺惺洒洒。
<br>
<br>
<br>　　西江月
<br>
<br>　　是是非非远远。尘尘冗冗捐捐。人人肯肯解冤冤。步步湾湾浅浅。善善常常恋恋。玄玄永永绵绵。明明了了这圆圆。杳杳冥冥显显。
<br>
<br>
<br>　　西江月
<br>
<br>　　物物般般认认。常常战战兢兢。心心念念恐沉沉。得得来来损损。日日清清净净。时时湛湛澄澄。惺惺洒洒这灵灵。灿灿辉辉永永。
<br>
<br>
<br>　　西江月
<br>
<br>　　莫讶马风厮哄。人情且要和同。至於行步敢从容。踏地仍怀恐痛。无作无为妙用。常清常净真功。住行坐卧逐王风。岂敢心猿内动。
<br>
<br>
<br>　　西江月
<br>
<br>　　劝刘先生夫妇
<br>
<br>　　欲继许君庞老，扪心自忖须知。同心同德做修持。稍有相霞远离。三个不如两个，两人谈是谈非。孤云野鹤任东西。岂有纤毫萦系。
<br>
<br>
<br>　　西江月
<br>
<br>　　尽说仙家饮酒，仙家不饮糟浆。自然玉液味偏长。浇溉黄芽荣旺。月下风前清爽。荐杯玉蕊馨香。醉经饱德访蓬庄。高卧仙宫方丈。
<br>
<br>
<br>　　西江月
<br>
<br>　　学道腥膻不戒，明知断了慈悲。五辛爽口慾滋基。怎比米精麦髓。二物包藏秀气。吾门啖素相宜。修持功行稍相亏。怎得长生久视。
<br>
<br>
<br>　　西江月
<br>
<br>　　莫论心肝肾肺。休搜南北东西。勿言震兑坎和离。别有些儿奥旨。吸尽江河淮济。星辰日月辉辉。精神气血赴丹池。便得超凡出世。
<br>
<br>
<br>　　西江月
<br>
<br>　　运用无时不可，悟来有甚羞惭。前三三与后三三。欲漏天机未敢。顾我完全玉性，劝人省悟银蚕。好归物外访玄谈。认个不增不减。
<br>
<br>
<br>　　西江月
<br>
<br>　　赠姚守清李守静
<br>
<br>　　学道须离火院。搜玄参访良缘。守清守静绝般般。乞觅於身大便。云水须明内外，牢擒意马心猿。万缘不著得神全。酬了修行大愿。
<br>
<br>
<br>　　西江月
<br>
<br>　　赠党先生
<br>
<br>　　心坐胜如打坐，心灰自没心猿。形如槁木自安然。物外般般怎染。养气勿劳呼吸，颐神全在抽添。云房深处永绵绵。产个胎仙出现。
<br>
<br>
<br>　　西江月
<br>
<br>　　赠孙先生
<br>
<br>　　学道完全性命，养身乞觅残馀。真功清净证无初。真行救人疾苦。此外并无作做，心同惊食鹑居。逍遥自在恰如愚。应过三清仙举。
<br>
<br>
<br>　　西江月
<br>
<br>　　赴胡公斋
<br>
<br>　　我会调和美鳝。自然入口甘甜。不须酱醋与椒盐。一遍香如一遍。满满将来不浅。那人吃了重添。虚心实腹固根元。饱后云游仙院。
<br>
<br>
<br>　　西江月
<br>
<br>　　赠段知一
<br>
<br>　　道隐身披布素，心慈口远肥甘。逍遥物外住云庵。昔日作为岂敢。伶俐番成懵懂，惺惺变作憨憨。段公休说不悭贪。广占云烟似唵。
<br>
<br>
<br>　　西江月
<br>
<br>　　卧化胜如坐化，修行所贵真常。假躯难以做馨香。何必临归著要。说破飞升一著，成仙只是神光。天宫无用臭皮囊。携去深山掉样。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
