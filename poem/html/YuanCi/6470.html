<HTML>
<HEAD>
<TITLE>金元词 卷021 马钰（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷021 马钰（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷021 马钰（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6470"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷021 马钰（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷021 马钰（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　西江月
<br>
<br>　　我欲只言清净，恐人入道徘徊。阐扬龙虎去还来。初地多便奇怪。我倦论持婴姹，恐人别意胡猜。谁知男子产婴孩。回首自然悟解。
<br>
<br>
<br>　　西江月
<br>
<br>　　赠古知观藏头
<br>
<br>　　貌先生姓古。中不讲之乎。壬妙处用功夫。道是他省悟。亦玄门得趣。飞玉兔金乌。君相伴化顽愚。意如同数罟。
<br>
<br>
<br>　　西江月
<br>
<br>　　赠悟真（原未注藏头）
<br>
<br>　　我石榴栗果，金却要公猜。衣引个白衣来。是人非不采。学非干大道，元营养婴孩。端午正出君怀。印何曾姓蔡。
<br>
<br>
<br>　　凤栖梧
<br>
<br>　　范蠡张良当日悟。得宠还惊，防患寻归路。若恋功名尖险处。如何却得蓬庄住。或问扶风缘甚去。京兆风仙，远远亲来度。便觉灵明常有主。从今直入长生户。
<br>
<br>
<br>　　凤栖梧
<br>
<br>　　物外逍遥修九九。慕乐清贫，寂净无中有。不谒侯门常内守。脱离天地人三彀。子午门封真卯酉。白虎青龙，对凤频哮吼。佛面婴儿披锦绶。蓬瀛路上堪游走。
<br>
<br>
<br>　　清心月
<br>
<br>　　起念破清斋。贪爱必为灾。灵明何事别三台。窃蟠桃、非止两三次，因谪降，出蓬莱。岂比栋樑材。仙质肯尘埋。大罗天上好安排。炼金丹、九转功成日，重去也，免投胎。
<br>
<br>
<br>　　玩丹砂
<br>
<br>　　一片无为霜雪心。自然尘事不能侵。长舒云袖舞双林。九转丹砂生紫雾，一溪白玉养黄金。山侗唯恨少知音。
<br>
<br>
<br>　　玩丹砂
<br>
<br>　　物外修持物外圆。搜玄搜妙认根源。牢擒意马与心猿。先把虎龙收在鼎，自然铅汞得归元。神凝气结性团圆。
<br>
<br>
<br>　　玩丹砂
<br>
<br>　　过渼陂道友索词
<br>
<br>　　若非云游到渼陂。争知此处隐瑶池。人人怪我不留题。壁上珠玑碑上玉，交光灿烂有馀辉。何须马钰再吟诗。
<br>
<br>
<br>　　玩丹砂
<br>
<br>　　赠赵公
<br>
<br>　　万种全般教得人。怎生教你绝心尘。悟来方可得良因。怕死自然恩爱断，忘机决定气神淳。无为清净合天真。
<br>
<br>
<br>　　玩丹砂
<br>
<br>　　寄南京道友
<br>
<br>　　自愧无缘去大梁。亦无心意学贤良。夷门道友我思量。予在环墙调水火，诸公何日绝炎凉。山侗叮嘱悟黄粱。
<br>
<br>
<br>　　玩丹砂
<br>
<br>　　因观无为庵记忆胡子金
<br>
<br>　　霞友中条胡子金。金波玉滟涤胸襟。襟襟云水到如今。今看无为庵妙记，记中字字灿予衿。衿拖光彩怎生禁。
<br>
<br>
<br>　　玩丹砂
<br>
<br>　　赠药赵仙
<br>
<br>　　一志投玄绝利名。二无尘事气神清。三光攒聚永安宁。四序不分真造化，五般霞彩结成形。六铢衣挂鹤来迎。
<br>
<br>
<br>　　玩丹砂
<br>
<br>　　思胡子金
<br>
<br>　　好个中条胡讲师。通儒明道达禅机。自然悟解这些儿。石女醉归金虎窟，铁牛耕入火龙池。胎仙采得紫灵芝。
<br>
<br>
<br>　　玩丹砂
<br>
<br>　　劝道众
<br>
<br>　　七十光阴似箭忙。夜消其半可悲伤。那堪日日顿无常。更想上床鞋履别，寻思恋个甚郎娘。不如物外做风狂。
<br>
<br>
<br>　　玩丹砂
<br>
<br>　　赠解刘仙
<br>
<br>　　奉劝须看清静经。脱仙模子好搜寻。湛然常寂理幽深。常处真常常应物，自然无欲亦无心。运行日月作知音。
<br>
<br>
<br>　　玩丹砂
<br>
<br>　　赠刘处玄
<br>
<br>　　无作无为道庶几。不须把钓坐渔矶。常清常净好根基。玉液通传心绝虑，金光溉济性忘机。处玄通妙合三机。
<br>
<br>
<br>　　玩丹砂
<br>
<br>　　赠清风散人明月散人
<br>
<br>　　炼到无心正用功。玉堂深处弄清风。倒颠颠倒结殷红。万派寒泉枯药鼎，一轮明月出圭峰。本来面目赴仙宫。
<br>
<br>
<br>　　玩丹砂
<br>
<br>　　自咏
<br>
<br>　　昔日施为狡猾心。闻人活路向前侵。暗生荆棘闹如林。不顾伤神并损气，欲求积玉更堆金。行尸走骨作知音。
<br>
<br>
<br>　　玩丹砂
<br>
<br>　　今日常行恻隐心。幽微玄妙要人侵。双垂云袖舞琼林。水里搜寻木上火，火中营养水中金。云朋霞友作知音。
<br>
<br>
<br>　　玩丹砂
<br>
<br>　　寄呈道众
<br>
<br>　　澹泊修行不肯行。常忧冻馁逞多能。岂知饱暖慾性生。且恁寂寥潇洒过，休迷尘事与华荣。常清常静大丹成。
<br>
<br>
<br>　　玩丹砂
<br>
<br>　　思郝仙
<br>
<br>　　决裂修持是郝仙。孤云野鹤最翛然。我虽环堵望齐肩。日日炼心烹药鼎，时时运火补丹田。功成同上大罗天。
<br>
<br>
<br>　　玩丹砂
<br>
<br>　　赠张山老
<br>
<br>　　休羡罗帏与绛绡。红炉跳出碧尘销。玄中玄妙有缘消。颠倒阴阳真了了，不分白昼与清宵。一轮性月上丹霄。
<br>
<br>
<br>　　玩丹砂
<br>
<br>　　赠马姑姑
<br>
<br>　　玉女瑶仙佩玉瓢。芰荷香里弄风飙。西江月内采芝苗。九转功成长寿乐，三田宝结恣逍遥。迎仙客去上清霄。
<br>
<br>
<br>　　玩丹砂
<br>
<br>　　赠王公
<br>
<br>　　玄上玄玄且莫寻。日常除划我人心。清闲欢乐作知音。莫向灵台留一物，自然结正水中金。恁时云步上瑶岑。
<br>
<br>
<br>　　玩丹砂
<br>
<br>　　化卧单
<br>
<br>　　三髻山侗化卧单。诸公休要做艰难。三条乾布有馀宽。每幅度量须六尺，通为二九体长安。不愁炎暑与严寒。
<br>
<br>
<br>　　玩丹砂
<br>
<br>　　赠于瓦罐
<br>
<br>　　瓦罐先生俗姓于。三千里路乞残馀。逍遥坦荡称吾徒。常认此般真活计，自然不受世情拘。修完性月照冰壶。
<br>
<br>
<br>　　玩丹砂
<br>
<br>　　寄赵居士
<br>
<br>　　净净清清净净清。澄澄湛湛湛澄澄。冥冥杳杳杳冥冥。永永坚坚坚永永，明明朗朗朗明明。灵灵显显显灵灵。
<br>
<br>
<br>　　无调名
<br>
<br>　　赠王公叠字调（原误作玩丹砂）
<br>
<br>　　运三车入宝瓶。花灿烂，玉堂明。光照耀，鬼神惊。散阴魔，精自秘，藏丹颗，性灵灵。明出现，绝多能。
<br>
<br>
<br>　　西楼月
<br>
<br>　　勉道友
<br>
<br>　　闲行闲坐闲眠。养丹田。常把东西南北，合和煎。处玄妙。波中燎。用抽添。五彩霞光覆载，一胎仙。
<br>
<br>
<br>　　西楼月
<br>
<br>　　常清常净常闲。脱尘凡。自在逍遥云水，访龙山。琼浆酒。无中有。养金丹。炼就重阳归去，列仙班。
<br>
<br>
<br>　　抛球乐
<br>
<br>　　赠岳悟道
<br>
<br>　　情忘念断生光莹。自然现澄清景。琼花满树都无影。於中好，挂心镜。光明灿烂分邪正。这身体终归粪。元初面目今番净。专专候，玉童请。
<br>
<br>
<br>　　夜行船
<br>
<br>　　秘奥岂愁天地管。处玄机，故然贫懒。守服环墙，高而不短。马风性，无寒暖。常爇心香慵执卷。师恩报，何时愿满。功行周圆得云汉。云步向前相赶。
<br>
<br>
<br>　　菊花新
<br>
<br>　　碧洞深藏真景致。黄白花开金玉异。不住有祥云，甘露降、瑞中增瑞。孟嘉落帽陶潜志。又争知、这头瞻视。日日庆重阳，功行满、六铢衣赐。
<br>
<br>
<br>　　炼丹砂
<br>
<br>　　天水劫云庵。远胜精蓝。云朋霞友日常参。恰似栽松招引鹤，岂是贪婪。若肯悟清谈。管有香甘。田园分付与儿男。欲住蓬瀛先改作，落魄婪耽。
<br>
<br>
<br>　　化生儿
<br>
<br>　　和重阳真人
<br>
<br>　　得遇忻然别东州。访地肺，恣遨游。水云自在没忧愁。这攀援，爱念休。保护根元二尾牛。运玉汞，倒颠流。金丹结正不持修。阐玄谈，般若舟。
<br>
<br>
<br>　　临江仙
<br>
<br>　　乞觅残馀真活计，无羞无耻无荣。舍身岂是喂饥鹰。亦非为虎食，不著假身形。万种尘劳齐放下，自然神气灵灵。心猿意马两停停。无缘沉苦海，有分看蓬瀛。
<br>
<br>
<br>　　临江仙
<br>
<br>　　长安新出家者
<br>
<br>　　此个陇西明大道，看来俗累难拘。报予天水慕清虚。彭城归正觉，割爱后来闾。更有段公明慧性，悟来巧变痴愚。山侗闻得证无馀。忻然如大醉，认得本来如。
<br>
<br>
<br>　　无调名
<br>
<br>　　赠风翔酒郎中
<br>
<br>　　杜康造底。昔日文君，当垆沽底。蓦想古业毕卓，亲曾偷底。是刘伶，十分偏爱底。帝前李白曾吐底。栾巴起慈，救火遥噀底。司马相公，常常专专诫底。又争知，是郎中贵姓底。
<br>
<br>　　渐悟集卷上
<br>
<br>
<br>　　南柯子
<br>
<br>　　十二首赠陈三翁
<br>
<br>　　在俗非为俗，居尘不染尘。如莲不著水之因。万卉千花，一叶不沾身。营养心中性，修完身内神。各人了了继何人。庞老全家，拔宅许真君。
<br>
<br>
<br>　　南柯子
<br>
<br>　　予戒酒肉茶果久矣，特蒙公见惠梨枣，就义成乱道一篇
<br>
<br>　　悟彻梨和枣，宁贪酒与茶。我今云水作生涯。奉劝依予，早早早离家。我得醉醒趣，君当生死趖。同予物外炼丹砂。九转功成，步步步烟霞。
<br>
<br>
<br>　　南柯子
<br>
<br>　　自诫
<br>
<br>　　儿女心头尽，田园意上除。金银财宝与妻孥。物物般般，屏弃恰如无。却著人情事，堪嗟性蠢愚。不如一拨守清虚。无作无为，便是好功夫。
<br>
<br>
<br>　　南柯子
<br>
<br>　　赠众道友
<br>
<br>　　心地频频扫，尘情细细除。莫教坑堑陷毗卢。常静常清，方可论元初。性烛频挑剔，曹溪任吸呼。勿令喘息气声粗。昼夜绵绵，端的好功夫。
<br>
<br>
<br>　　南柯子
<br>
<br>　　赠马怀玉
<br>
<br>　　意动心须动，心除意亦除。无无寂寂寂还无。神气和同，子母得安居。莫觅曹溪路，何须问尾闾。真清真静养真如。真乐真闲，真个好功夫。
<br>
<br>
<br>　　南柯子
<br>
<br>　　昨日因何喜，今朝为甚悲。喜他向道慕希夷。悲则因他，华丽不相宜。既欲搜玄妙，须当做乞儿。蓬头垢面嘴累垂。意静心清，便是上天梯。
<br>
<br>
<br>　　南柯子
<br>
<br>　　七夕吟
<br>
<br>　　天上初流火，人间乍变秋。鹊桥银汉瑞云浮。织女今宵，何处唤牵牛。闺女离闺阁，无愁自起愁。焚香乞巧拜无休。恁肯灰心，守拙列仙俦。
<br>
<br>
<br>　　南柯子
<br>
<br>　　梦里游郊野，骷髅告我来。哀声声切切声哀。自恨从前，酒色气兼财。四害於身苦，人心竟不灰。致令万劫落轮回。悔不当初，学道做仙材。
<br>
<br>
<br>　　南柯子
<br>
<br>　　王与马相见，心交应宿缘。太原梁苑已升天。记得当初，留语再相传。守服须三载，持心更五年。诱人归善行功全。此个扶风，重礼害风仙。
<br>
<br>
<br>　　南柯子
<br>
<br>　　但愿三丹结，何愁两鬓皤。蓬头垢面啰哩啰。十二时中，谨谨养冲和。不羡相如志，无心继伏波。马风题柱意如何。不做神仙，不过灞陵河。
<br>
<br>
<br>　　南柯子
<br>
<br>　　无使名过实，常教实若虚。藏机隐密恰如愚。闲问心王，何处用功夫。性做长生宝，身为大药炉。炼丹须要饮醍醐。醉卧琼楼。调弄夜明珠。
<br>
<br>
<br>　　南柯子
<br>
<br>　　不羡人先悟，惟愁我未愚。蓬头垢面嘴卢都。身做行庵，到处得安居。不著人情绊，常教我相除。逍遥自在个尘无。物外山侗，不解会功夫。
<br>
<br>
<br>　　虞美人
<br>
<br>　　遇真人（原无调名，兹据律补）
<br>
<br>　　重阳师父谈炉灶。全在心田了。山侗亦认本来真。性停命住，永永是吾神。从今内外成颠倒。渐渐通明道。故将诗曲劝多人。猜得春花秋月好为亲。
<br>
<br>
<br>　　惜黄花
<br>
<br>　　和师韵赠长安范公
<br>
<br>　　弃财戒酒。药囊系肘。常清静，便把虎龙引逗。心起大慈悲，人人尽欲救。化愚迷、诗词如咒。休要攀花柳。速修神秀。玉壶中，有个自然红狗。日日吠青霄，谁知合著口。更披云、能飞解走。
<br>
<br>
<br>　　无梦令
<br>
<br>　　四十一首赠景公
<br>
<br>　　物外先生姓景。酒色气财常警。稍稍觉偏颇，不待他人自儆。自儆。自儆。得步长生内境。
<br>
<br>
<br>　　无梦令
<br>
<br>　　赠蓬莱散人
<br>
<br>　　一志孤清守道。十地遍生芝草。百行谨行持，千日炼成真宝。真宝。真宝。万劫容光转好。
<br>
<br>
<br>　　无梦令
<br>
<br>　　莫讶迩来栽竹。非恋眠前碧绿。惟爱岁寒心，使我自然不俗。不俗。不俗。清静志坚仙福。
<br>
<br>
<br>　　无梦令
<br>
<br>　　赠岳散人
<br>
<br>　　悟道散人姓岳。秘密玄机把握。终日抚心琴，便是蓬莱仙乐。仙乐。仙乐。聒透身中华岳。
<br>
<br>
<br>　　无梦令
<br>
<br>　　物外洞天金雨。浇溉九还之数。猿马两澄澄，自是性停命住。命住。命住。产个胎仙飞举。
<br>
<br>
<br>　　无梦令
<br>
<br>　　三髻山侗爱笑。好弱归之一笑。不是我如斯，有个内容欣笑。欣笑。欣笑。真乐自然欢笑。
<br>
<br>
<br>　　无梦令
<br>
<br>　　赠京兆权先生
<br>
<br>　　妻妾儿孙一假。金玉珍珠二假。三假是荣华，幻化色身四假。知假。知假。说破浮名五假。
<br>
<br>
<br>　　无梦令
<br>
<br>　　一避无涯火院。二避利名萦绊。三避敬钦频，自是田分三段。堪看。堪看。金玉结成光灿。
<br>
<br>
<br>　　无梦令
<br>
<br>　　感师
<br>
<br>　　地肺重阳师父。化我百朝扃户。却欲报师恩，三载愿心环堵。餐素。餐素。体挂灵明纸布。
<br>
<br>
<br>　　无梦令
<br>
<br>　　谭马丘刘四绝。好弱各无分别。因遇别东牟，故访西秦养拙。养拙。养拙。直要清贫做彻。
<br>
<br>
<br>　　无梦令
<br>
<br>　　赠傅散人
<br>
<br>　　此个散人姓傅。不恋荣华贵富。物外做修持，玄妙性中分付。分付。分付。蓬岛将来趋赴。
<br>
<br>
<br>　　无梦令
<br>
<br>　　赠李悟道
<br>
<br>　　悟道姑姑姓李。弃了人情俗礼。决裂似男儿，搜获玄中玄理。玄理。玄理。只在西江月里。
<br>
<br>
<br>　　无梦令
<br>
<br>　　赠纪散人
<br>
<br>　　悟彻人生能几。笓了满头虱虮。乐道处真常，十二时中炼己。炼己。炼己。做个神仙纲纪。
<br>
<br>
<br>　　无梦令
<br>
<br>　　赠于面前先生
<br>
<br>　　惆怅烟霞伴侣。坚意辞予归去。不念我伶仃，守一清清环堵。环堵。环堵。终日无情无绪。
<br>
<br>
<br>　　无梦令
<br>
<br>　　志在环墙养拙。是是非非不说。终日似憨痴，逗引个中欢悦。欢悦。欢悦。便是山侗活业。
<br>
<br>
<br>　　无梦令
<br>
<br>　　马劣猿颠浊梦。虎绕龙蟠清梦。无作更无为，性住命停仙梦。仙梦。仙梦。气结神凝无梦。
<br>
<br>
<br>　　无梦令
<br>
<br>　　宝殿金门玉锁。要看搜寻云朵。无影钥匙儿，便把转关剔过。剔过。剔过。自是无升无堕。
<br>
<br>
<br>　　无梦令
<br>
<br>　　长安贾散人
<br>
<br>　　此个散人姓贾。悟彻身躯是假。急急便投真，物外修完纯嘏。纯嘏。纯嘏。内饮何须持斝。
<br>
<br>
<br>　　无梦令
<br>
<br>　　赠宋知柔
<br>
<br>　　欢乐涤除烦恼。清静自无尘恼。真气遍三田，结聚琉璃玛瑙。玛瑙。玛瑙。自是还金补脑。
<br>
<br>
<br>　　无梦令
<br>
<br>　　赠权知微
<br>
<br>　　权老万缘一撇。意马心猿顿歇。杳默湛澄中，无影人人欢悦。欢悦。欢悦。性似清风明月。
<br>
<br>
<br>　　无梦令
<br>
<br>　　赠刘先生
<br>
<br>　　不得迎之见首。怎得随之见后。仰视愈弥高，钻刺转加坚厚。坚厚。坚厚。悟彻头头观透。
<br>
<br>
<br>　　无梦令
<br>
<br>　　赠元公
<br>
<br>　　德茂元公兄弟。月帔星冠随意。奉劝更修持，炉炼丹砂无比。无比。无比。占得蓬瀛仙位。
<br>
<br>
<br>　　无梦令
<br>
<br>　　传语两宫道士。日用剪除尘事。炉炼白朱砂，内境内容瞻视。瞻视。瞻视。此际山侗参侍。
<br>
<br>
<br>　　无梦令
<br>
<br>　　传语终南道众。早把良缘勤种。保守气精神，调摄乌龟赤凤。赤凤。赤凤。化粒金丹高耸。
<br>
<br>
<br>　　无梦令
<br>
<br>　　便把那人喝住。莫使狂行一步。日日处真常，自有神珠堪顾。堪顾。堪顾。共作长生伴侣。
<br>
<br>
<br>　　无梦令
<br>
<br>　　赠谢散人
<br>
<br>　　此个散人姓谢。富贵荣华不藉。猛烈入玄门。修葺洞天台榭。台榭。台榭。自有花开不谢。
<br>
<br>
<br>　　无梦令
<br>
<br>　　信步如同云水。看遍秦川入水。不似栋梁间，万派逆留神水。神水。神水。便是山侗真水。
<br>
<br>
<br>　　无梦令
<br>
<br>　　物外茅斋映竹。一饱残羹冷粥。乐亦在其中，记得风仙叮嘱。叮嘱。叮嘱。保养灵明性烛。
<br>
<br>
<br>　　无梦令
<br>
<br>　　赠安静散人
<br>
<br>　　欲要病源除削。便把尘缘拈却。心上去忧愁，性内真欢真乐。真乐。真乐。此者仙家一著。
<br>
<br>
<br>　　无梦令
<br>
<br>　　泼杀无明业火。保守炉中水火。固养本根源，决要水中生火。生火。生火。便是山侗真火。
<br>
<br>
<br>　　无梦令
<br>
<br>　　京兆谭急脚索
<br>
<br>　　且做尘中急足。有日清闲愿足。随分更随缘，自是常常知足。知足。知足。捉住金乌三足。
<br>
<br>
<br>　　无梦令
<br>
<br>　　五更寄赵居士
<br>
<br>　　一鼓孤眠内守。宝陆用云耕透。密种紫芝苗，自是洞天无漏。无漏。无漏。坎虎离龙交媾。
<br>
<br>
<br>　　无梦令
<br>
<br>　　二鼓孤眠内守。云绽遍天星宿。日月两交光，自是宝瓶无漏。无漏。无漏。起陆龙蛇战斗。
<br>
<br>
<br>　　无梦令
<br>
<br>　　三鼓孤眠内守。重把玄门频扣。唤觉个中人，自是玉关无漏。无漏。无漏。姹女婴儿携手。
<br>
<br>
<br>　　无梦令
<br>
<br>　　四鼓孤眠内守。谨谨小心防寇。慧照破邪魔，自是金精无漏。无漏。无漏。一点灵光结就。
<br>
<br>
<br>　　无梦令
<br>
<br>　　五鼓孤眠内守。湛寂无中得有。应物处真常，自是神丹无漏。无漏。无漏。显现胎仙清秀。
<br>
<br>
<br>　　无梦令
<br>
<br>　　五更
<br>
<br>　　一鼓乾坤入洞。便把虚无拈弄。离坎自交宫。澄湛寂然无梦。无梦。无梦。别我魔军大恸。
<br>
<br>
<br>　　无梦令
<br>
<br>　　三鼓玉金深种。始觉无阳运动。丹鼎紫烟生，气爽神清无梦。无梦。无梦。一点灵光堪宠。
<br>
<br>
<br>　　无梦令
<br>
<br>　　四鼓婴儿跨凤。姹女欣然持鞚。性命两停停，自是睡轻无梦。无梦。无梦。瑞气祥光簇捧。
<br>
<br>
<br>　　无梦令
<br>
<br>　　五鼓众星相供。应物无劳擒纵。时显夜明珠，无睡无眠无梦。无梦。无梦。五彩云踪继踵。
<br>
<br>
<br>　　木兰花令
<br>
<br>　　和师韵
<br>
<br>　　诸公日日闲团聚。饭罢时时眼厮觑。专专惟望马风言，怎敢玄玄轻泄露。常常只把气神护。谨谨调和龙虎步。徐徐炼就九还丹，个个成仙云外去。
<br>
<br>
<br>　　万年春
<br>
<br>　　缘甚修持，风仙钓出侵云构。灵苗秀。斡运真母。非是调羹手。小过谁无，语失当缄口。班行后。怎生依旧。除是随风走。
<br>
<br>
<br>　　万年春
<br>
<br>　　自己园亭。无分昼夜宜重构。黄芽秀。欲携云母。那里须垂手。无相人人，蓦地开金口。明先后。须当遗旧。拿出元初走。
<br>
<br>
<br>　　万年春
<br>
<br>　　堪叹人人，波波劫劫贪名利。何时已。眼光落地。到此才方悔。虽有儿孙，要替应难替。辞生泪。甚家滋味。想着心先碎。
<br>
<br>
<br>　　万年春
<br>
<br>　　奉劝人人，尘中莫竞锥刀利。心先已。勿欺天地。事在前头悔。欲免轮回，休望儿孙替。休垂泪。道家真味。把恩爱先锤碎。
<br>
<br>
<br>　　万年春
<br>
<br>　　梦得一枝白笔
<br>
<br>　　昨夜山侗，梦游蓬岛逢锺吕。文房数。一枝纯素。不让蒙恬做。远胜江淹，五色何曾污。相宜处。书心开悟。堪应三清举。
<br>
<br>
<br>　　无梦令
<br>
<br>　　二鼓孤清妙用。颠倒倒颠看供。遍地长黄芽，便觉个中无梦。无梦。无梦。八味水流梁栋。
<br>
<br>
<br>　　万年春
<br>
<br>　　冬至阳生，迎春拨雪黄芽好。人惊早。香如芝草。玉碾胜磨捣。神水烹煎，自是除阴耗。金童报。绝品珍宝。啜罢游蓬岛。
<br>
<br>
<br>　　万年春
<br>
<br>　　赠陈知命
<br>
<br>　　地肺陈公，白毫显出非常异。人难比。希夷苗裔。肯著尘凡累。猛舍家缘，物外搜玄理。清心意。自然浇溉。太一冲和气。
<br>
<br>
<br>　　万年春
<br>
<br>　　赠兴国寺修塔僧
<br>
<br>　　物外高僧，澄澄湛湛真禅刹。真禅刹。心无察察。理趣常搜刷。玉性玲珑，处处皆通达。皆通达。无拘无辖。垒起黄金塔。
<br>
<br>
<br>　　万年春
<br>
<br>　　宁解元许却庵门以词督之
<br>
<br>　　谭马丘刘，专专卓个庵儿住。修行处。未知门户。有个先生许。翘俟嘉音，万里垂青顾。如无误。决登云路。岂敢忘恩府。
<br>
<br>
<br>　　万年春
<br>
<br>　　劝道友
<br>
<br>　　去去来来，来来去去何时了。堪失笑。利名缠倒。衣换知多少。奉劝人人，早把元阳保。休虚耗。结成珍宝。得赴蓬莱岛。
<br>
<br>
<br>　　万年春
<br>
<br>　　咏李实庵名静乐
<br>
<br>　　常守行庵，常清常静常常快。常搬载。日常宁耐。自是常交泰。真乐真欢，应物真常在。真无坏。真如光彩。得做真良价。
<br>
<br>
<br>　　万年春
<br>
<br>　　咏李公慵轩
<br>
<br>　　物外慵轩，闲居放坦无为作。无为作。自然期约。心肾相交错。二气成形，结就灵丹药。灵丹药。银霞覆却。展起腾云脚。
<br>
<br>
<br>　　巫山一段云
<br>
<br>　　赠三一居士
<br>
<br>　　斡运清神境，修完耀洞天。九层台上聚祥烟。端坐碧霞轩。开阐琼林雅宴。赏玩个中深浅。咆哮金虎戏波涛。警动未成鳌。
<br>
<br>
<br>　　巫山一段云
<br>
<br>　　玉女开金殿，金公锁玉关。真清真净养胎仙。云透坎离间。贪看灵光上下。忘了之乎也者。神珠吐出九般霞。跨鹤赴仙家。
<br>
<br>
<br>　　巫山一段云
<br>
<br>　　赤子餐青母，红蛇啖黑龟。祥光瑞气要成衣。尚自更持危。调引姹婴嬉戏。紧把玉关封闭。一轮性月晃清霄。云步访三茅。
<br>
<br>
<br>　　巫山一段云
<br>
<br>　　霞友无尘虑，云朋绝事情。气神相结净中清。谈笑大丹成。好把碧桃采摘。专献蓬瀛仙客。大家同共庆重阳。开宴一齐尝。
<br>
<br>
<br>　　巫山一段云
<br>
<br>　　休要呼师叔，相看若弟兄。炼心云补玉京城。何必谒公卿。因抚心琴益寿。谓饮刀圭戒酒。瑶台上面放琼花。同去步烟霞。
<br>
<br>
<br>　　巫山一段云
<br>
<br>　　赠胡了仙兄弟
<br>
<br>　　会握青钢剑，能衔白玉杯。虚心实腹养琼瑰。平地一声雷。唬杀三尸六贼。火里金莲开坼。自然显现个灵童。云步太虚中。
<br>
<br>
<br>　　巫山一段云
<br>
<br>　　炉养长生药，园开不谢花。充饥旋旋采灵芽。消渴饮流霞。闲看玉蟾光灼。忽见金鳌踊跃。两般游戏上青莲。凤历怎排年。
<br>
<br>
<br>　　巫山一段云
<br>
<br>　　醉卧琉璃帐，闲看悲翠帘。自然俗虑绝毫纤。宝鼎玉花添。爇起心香性炷。引动麟飞凤舞。龙蟠虎绕戏神珠。丹结赴仙都。
<br>
<br>
<br>　　巫山一段云
<br>
<br>　　黄鹤松间睡，青鸾涧畔栖。白牛困卧紫灵芝。丹凤宿瑶池。唯有灵童放耍。来往恣情游冶。通天彻地月明中。显现至真功。
<br>
<br>
<br>　　巫山一段云
<br>
<br>　　洞里乾坤异，翛然看不穷。虎龙斗入白云中。不见往来踪。姹女婴儿忒煞。争把昆仑顶戴。琼瑶撞透出灵胎。跨鹤去蓬莱。
<br>
<br>
<br>　　巫山一段云
<br>
<br>　　玉线穿三穴，金针透九关。自然得见内容颜。云神凭朱栏。正看琼花烂熳。蓦地青衣叫唤。紫微诏下赴蓬莱。仙籍已安排。
<br>
<br>
<br>　　巫山一段云
<br>
<br>　　性烛生青焰。心香袅紫烟。命灯结正玉花鲜。慧目看金莲。此个山侗雅趣。出自风仙师父。一朝九转大丹成。玉帝诏仙卿。
<br>
<br>
<br>　　苏幕遮
<br>
<br>　　在长安寻铁马骑，道友索词
<br>
<br>　　马风儿，悟玄理。不得檐楹，看您成家计。参从风仙何事喜。舞袖轻摇，撼动声清美。胜骅骝，无萦系。不恋银鞍，免使人鞭捶。蓦地玎珰声韵起。自在逍遥，直上青霄里。
<br>
<br>
<br>　　苏幕遮
<br>
<br>　　闹角儿，梳得好。妙手奇功，悟后呈些巧。个个疏来无倚靠。各各惺惺，虮虱须教少。张打油，李骲老。见我风狂，鼓掌呵呵笑。此个机关人怎晓。返老还童，内外成颠倒。
<br>
<br>
<br>　　苏幕遮
<br>
<br>　　赠张善道
<br>
<br>　　耳门闻，心烦恼。日日忧愁，不觉容颜老。眼做看门招病早。口是祸门，德丧身亡了。鼻玄门，通大道。日用不勤，喘息绵绵好。传透九宫成至宝。久视长生，云步归蓬岛。
<br>
<br>
<br>　　苏幕遮
<br>
<br>　　到莱州，复归宁海辞坟
<br>
<br>　　此回来，缘甚故。不谓营生，不为儿和女。不谓荣华夸五裤。思忆劬劳，特地辞坟墓。奠酒时，开地府。九祖生天，共结神仙侣。非是修行难救度。何必三牲，祭祀千千数。
<br>
<br>
<br>　　苏幕遮
<br>
<br>　　别乡
<br>
<br>　　弃荣华，披破席。养假崇真，茶饭须求觅。忘了从前亲与识。此别乡关，恣意闲游历。主人翁，须爱惜。六贼三尸，慧剑频频劈。逗引灵童常跳踯。真荣真闲，大道成无极。
<br>
<br>
<br>　　苏幕遮
<br>
<br>　　劝长安道众
<br>
<br>　　苦海中，劳四大。竞利争名，个个皆宁耐。争把元阳都损坏。前有轮回，著甚机谋解。道门中，超三界。太上巾包，悟者欣然戴。意净心清无挂碍。固养灵根，性命长长在。
<br>
<br>
<br>　　苏幕遮
<br>
<br>　　看送孝
<br>
<br>　　有微言，深可说。兔死孤悲，伤类声凄切。人见人亡宁喜悦。大限来时，莫也无分别。愿回头，搜秘诀。猛舍家缘，频把心猿歇。修炼金丹收白雪。九转功成，永永无生灭。
<br>
<br>
<br>　　苏幕遮
<br>
<br>　　别子
<br>
<br>　　出凡笼，无系绊。落魄婪耽，日作无常观。十四儿孙都弃拚。自在逍遥，风月为吾伴。背葫芦，携铁罐。壶贮琼浆，罐内灵芝按。渴饮饥餐增寿算。天助真风，有个琅琊唤。
<br>
<br>
<br>　　苏幕遮
<br>
<br>　　自害风
<br>
<br>　　遇王风，风传我。风发＊＊，风害家缘破。拈弄风飚团水火。风子飍飍，风韵闲吟和。顺风行，迎风坐。饮罢真风，更枕清风卧。施布仁风功行大。自许扶风，风里成因果。
<br>
<br>
<br>　　苏幕遮
<br>
<br>　　赠马公
<br>
<br>　　好云游，是马钰。幸遇华宗，一视如亲族。拜礼从今为骨肉。仰荷恩怜，终日闲相逐。告吾兄，听我嘱。莫虑儿孙，自有儿孙禄。愿早灰心明性烛。占取清闲，修取将来福。
<br>
<br>
<br>　　苏幕遮
<br>
<br>　　鄠县晏公惠面
<br>
<br>　　晏先生，惠我面。亲做庖人，妙手＊和软。细细搓来成玉线。致在锅中，水火同烹炼。觉馨香，成美膳。四个平分，各各无深浅。欲要充饥须九转。饱后云游，处处行方便。
<br>
<br>
<br>　　苏幕遮
<br>
<br>　　风发
<br>
<br>　　害风王，扶风马。各做心风，总把家缘舍。吟咏清风明月下。风里寻风，搜得真风雅。顺风行，随风耍。处处风传，结正风无价。掌握风飚持玉斝。驰骋风流，共把风云跨。
<br>
<br>
<br>　　苏幕遮
<br>
<br>　　自戒
<br>
<br>　　不悭贪，不谄诈。不忆家缘，不说乡中话。不著世情不著假。不做诗词，不敢言行化。志弥高，心转下。云水清闲，内养内无价。乐在其中欣放耍。姓氏人询，倦应扶风马。
<br>
<br>
<br>　　苏幕遮
<br>
<br>　　遇风仙，心开悟。人我心无，无爱无憎妒。一切女男同父母。三教门人，尽是予师父。好清闲，喜歌舞。昼乞残馀，夜宿悲田所。上下中丹常密护。九转功成，蓬岛通云路。
<br>
<br>
<br>　　苏幕遮
<br>
<br>　　在南京乞化
<br>
<br>　　穿茶坊，入酒店。后巷前街，日日常游遍。只为饥寒仍未免。度日随缘，展手心无倦。愿人人，怀吉善。舍一文钱，亦是行方便。休知山侗无识见。内养灵明，自有长生验。
<br>
<br>
<br>　　苏幕遮
<br>
<br>　　赠李哥缘再要出家
<br>
<br>　　李先生，难舍俗。出去还来，坏了昆山玉。覆水重收弦断续。一事无成，惹得空捞漉。悔前非，明性烛。火灭烟消，心上休怀毒。欲与马风闲厮逐。直待年深，看透伊心腹。
<br>
<br>
<br>　　苏幕遮
<br>
<br>　　劝李哥
<br>
<br>　　羊儿皮，虎儿质。害物心机，尽夜无宁息。虽恶肯将儿子食。休逞威风，真性宜调习。亲非亲，识非识。云水清闲，内外常游历。日用三餐凭乞觅。灭尽无明，便是波罗蜜。
<br>
<br>
<br>　　苏幕遮
<br>
<br>　　乡中上街求乞
<br>
<br>　　舍家缘，须用斧。劈碎恩山，岂肯重修补。猛烈灰心寻出路。自在逍遥，认个清闲处。有因缘，方可悟。改变衣装，道服惟麻布。莫讶乡中求乞去。灭尽无明，直上青霄步。
<br>
<br>
<br>　　苏幕遮
<br>
<br>　　和师韵
<br>
<br>　　清净门，柔弱户。忍辱家风，朴实为公据。无作无为成活路。自在逍遥，云水通行步。绝聪明，效愚鲁。兀兀腾腾，不起闲思虑。面垢头蓬身粪土。万事俱忘，堪应三清举。
<br>
<br>
<br>　　苏幕遮
<br>
<br>　　李公实索慵轩词
<br>
<br>　　不梳头，不洗面。馁在其中，吃饭心怀倦。无病闲眠身懒转。有客来寻，问著仍慵喘。不烧香，不礼念。落魄婪耽，酬了今生愿。日用不勤功怎见。紫诏来宣，大道无为显。
<br>
<br>
<br>　　苏幕遮
<br>
<br>　　怀宁伯功惠鞋
<br>
<br>　　清叟冠，伯功履。见惠山侗，别有非常意。使我顶天并立地。俯仰观瞻，无怍兼无愧。得斯因，无限喜。出户迎宾，何患殊无礼。更向就中搜奥旨。上下冲和，得赴青霄里。
<br>
<br>
<br>　　瑞鹧鸪
<br>
<br>　　寄华清道众
<br>
<br>　　环墙围合洞中天。瑞气祥光愈接连。白鹿怀中常稳坐，青牛背上得闲眠。骊山不到经三载，华岳相违近四年。霞友云朋应怪我，争知此处结金莲。
<br>
<br>
<br>　　瑞鹧鸪
<br>
<br>　　劝道友
<br>
<br>　　清虚虽好恋家缘。著甚因由上得天。顶戴恩山犹论道，身居苦海尚擎拳。是非窟里功难就，名利丛中果怎圆。若不回头寻出路，如何只恁做神仙。
<br>
<br>
<br>　　瑞鹧鸪
<br>
<br>　　住环堵
<br>
<br>　　冬虽无火抱元阳。夏绝清泉饮玉浆。蜡烛不烧明性烛，沉香无用爇心香。三年赤脚三年愿，一志青霄一志长。守服山侗环堵内，无恩相报害风王。
<br>
<br>
<br>　　瑞鹧鸪
<br>
<br>　　过杨柳渡
<br>
<br>　　马风宁海遇重阳。西入关来放肆狂。好看梅溪杨柳渡，喜游竹径杏花冈。秦川铺锦宜春睡，渭水横丝系日长。胜景无穷吟不尽，命工图画比仙乡。
<br>
<br>
<br>　　瑞鹧鸪
<br>
<br>　　咏茶
<br>
<br>　　卢仝七碗已升天。拨雪黄芽傲睡仙。虽是旗枪为绝品，亦凭水火结良缘。兔毫盏热铺金蕊，蟹眼汤煎泻玉泉。昨日一杯醒宿酒，至今神爽不能眠。
<br>
<br>
<br>　　瑞鹧鸪
<br>
<br>　　居庵
<br>
<br>　　闲人相访有何妨。唯恐闲人话短长。真乐真闲无议论，至微至妙绝商量。是非欲说气神散，名利谗言道德忘。不若澄心常默默，自然彼此得清凉。
<br>
<br>
<br>　　瑞鹧鸪
<br>
<br>　　督韩三官人
<br>
<br>　　男儿决烈在方谈。口契相违亦害惭。虽是韩三疏马二，奈何马二忆韩三。养家便是甘中苦，学道须知苦里甘。甘苦苦甘还省悟，出离火院住云庵。
<br>
<br>
<br>　　瑞鹧鸪
<br>
<br>　　收家书
<br>
<br>　　家书接得急开封。正值糊窗要避风。我愿难随你意去，道心不与俗心同。行功未满大千数，云水须游太一宫。传语儿孙并弟侄，后来书至撇墙东。
<br>
<br>
<br>　　瑞鹧鸪
<br>
<br>　　心香爇起唱行香。真乐真闲兴味长。便觉眉头无利锁，何愁身上有名缰。昔年曾作肥家子，今日还为出舍郎。到此逍遥常自在，哩凌哩啰又何妨。
<br>
<br>
<br>　　瑞鹧鸪
<br>
<br>　　赠众道契
<br>
<br>　　修行何处用功夫。马劣猿颠速剪除。牢捉牢擒生五彩，暂停暂住免三涂。稍令自在神丹漏，略放从容玉性枯。酒色气财心不尽，得玄得妙恰如无。
<br>
<br>
<br>　　万年春
<br>
<br>　　道人财色酒虽无。一点无明著甚除。恶念不生归莹素，触来勿竞证元初。我人起处愁无极，烟火消时乐有馀。欲学神仙须忍辱，莫交烧了那真如。
<br>
<br>
<br>　　万年春
<br>
<br>　　闻乡人来到，以词聊代家书
<br>
<br>　　斩钉截铁不思家。永绝孤疑永弃家。足履白云寻羽客，杖挑明月返仙家。乡中园馆非吾宅，物外蓬瀛是我家。自在逍遥无宿虑，何须重话旧时家。
<br>
<br>
<br>　　万年春
<br>
<br>　　人人学道总劳劳。个个心高志不高。烟火靡除生怨恶，尘情不断起贪饕。欲搜玄妙消三业，猛向根芽下一刀。常净常清常忍辱，无为无作列仙曹。
<br>
<br>
<br>　　万年春
<br>
<br>　　昔年常被利名枷。苦海波中喜戴枷。常下儿孙如玉杻，眼前妻妾似金枷。至迷马钰因何悟，得遇风仙便脱枷。闲里寻闲得闲趣，如今宁肯复投枷。
<br>
<br>
<br>　　万年春
<br>
<br>　　劝人休要问前缘。但肯回头是宿缘。不想浮生难猛悟，稍知虚患近良缘。无心入道须无分，有意投玄是有缘。自古神仙皆出离，在家怎得好因缘。
<br>
<br>
<br>　　万年春
<br>
<br>　　风仙风害得真风。留下家风要害风。通密丘仙能继踵，山侗马钰应扶风。劝人休作梦中梦，学我能寻风里风。或问风因亲说破，投玄远俗做心风。
<br>
<br>
<br>　　万年春
<br>
<br>　　赠斗门李公
<br>
<br>　　不须远远远寻师。自是神仙自是师。真净真清真至理，至微至妙至真师。爱憎不尽难求道，人我仍存枉拜师。你意不能随我意，我心怎做你心师。
<br>
<br>
<br>　　万年春
<br>
<br>　　秦川胜景果非常。最好终南珍藏乡。竹径梅溪生秀气，凤巢龙窟吐祥光。云庵处处成云集，道友多多论道长。刘蒋村名今改变，人人传说会仙庄。
<br>
<br>
<br>　　遇仙槎
<br>
<br>　　赠清风散人
<br>
<br>　　勤勤物外修，谨谨心中扫。渐渐绝尘缘，细细通玄奥。灵灵大药成，灿灿神光好。得得遇仙槎，稳稳归蓬岛。
<br>
<br>
<br>　　遇仙槎
<br>
<br>　　和师韵
<br>
<br>　　三光固下元，六度清中阙。九转上元灯，照见长生月。无分昼夜明，光彩连绵发。显出个胎仙，生死今番越。
<br>
<br>
<br>　　遇仙槎
<br>
<br>　　寄晏公
<br>
<br>　　休心绝是非，灭意除人我。酒色气财无，生死轮回躲。祥光结宝花，玄露成珠颗。自是遇仙槎，便得携云朵。
<br>
<br>
<br>　　遇仙槎
<br>
<br>　　名成好息心，利遂堪回首。猿马不轻狂，龙虎相交媾。常教玉户开，莫使金关漏。九转大丹成，万劫神清秀。
<br>
<br>
<br>　　养家苦
<br>
<br>　　赠宁伯功
<br>
<br>　　养家苦，火坑深。万尘埋没不能禁。遇风仙，物外寻。修行好，炼阳阴。净清能见水中金。现光辉，罩宝岑。
<br>
<br>
<br>　　养家苦
<br>
<br>　　养家苦，镇常忙。忙来忙去到无常。作阴囚，住鬼房。修行好，不曾忙。闲闲闲里守真常。得修完，玉洞房。
<br>
<br>
<br>　　养家苦
<br>
<br>　　养家苦，赡他人。衣丰食足尚嫌贫。运机心，丧了真。修行好，作闲人。自然忧道不忧贫。炼顽心，养至真。
<br>
<br>
<br>　　养家苦
<br>
<br>　　养家苦，似蜂虔。采花成蜜为谁甜。肯堤防，蛛网粘。修行好，做风虔。舌生津液玉浆甜。溉黄芽，无惹粘。
<br>
<br>
<br>　　养家苦
<br>
<br>　　养家苦，特贪饕。家丰又待望官高。遇危难，无计逃。修行好，不贪饕。埋光隐迹恐名高。处无为，生死逃。
<br>
<br>
<br>　　养家苦
<br>
<br>　　养家苦，恋尘缘。铺谋活计望千年。奈凡躯，不久坚。修行好，结良缘。功成行满不排年。做神仙，因志坚。
<br>
<br>
<br>　　养家苦
<br>
<br>　　养家苦，没程头。一朝身死作阴囚。见阎王，不自由。修行好，有程头。三千功满不为囚。做神仙，得自由。
<br>
<br>
<br>　　养家苦
<br>
<br>　　养家苦，喜相违。常常思想死生危。怕从前，火院围。修行好，处无为。神珠光彩透帘帏。现灵童，相貌威。
<br>
<br>
<br>　　养家苦
<br>
<br>　　养家苦，没休期。危危险险似围棋。被人祈，无祷祈。修行好，最稀奇。姹婴争把虎龙骑。献胎仙，凤与麒。
<br>
<br>
<br>　　养家苦
<br>
<br>　　养家苦，为妻男。是非荣辱饱经谙。限临头，事怎甘。修行好，子端南。神丹灿烂弃行庵。宴瑶池，德饱酣。
<br>
<br>
<br>　　养家苦
<br>
<br>　　修行易，断情难。始初分解最艰难。譬无常，破尽难。心开悟，没疑难。觉从前事养家难。学神仙，有甚难。
<br>
<br>
<br>　　养家苦
<br>
<br>　　思微妙，想尘缘。两般搜索要精研。但知空，向道坚。心清净，意通玄。自然知道没言传。达无为，作大仙。
<br>
<br>
<br>　　解佩令
<br>
<br>　　和古韵
<br>
<br>　　山侗猛省，因师法旨。觉从前、不是不是。剔正根源，要日月、壶中并至。透玄关、应希夷理。龙吟虎啸，能行能止。剖昏迷、慧刀锋利。炼就神丹，金盘托、聊充微礼。献风仙、博本师喜。
<br>
<br>
<br>　　解佩令
<br>
<br>　　摧强挫锐，常搜己过。处真常、毋劳打坐。每向人前，须做小、无心做大。坎离中、虎眠龙卧。不憎不爱，无人无我。又何愁、非灾横祸。自在逍遥，与云朋、霞友唱和。占清闲，自家几个。
<br>
<br>
<br>　　梅花引
<br>
<br>　　赠白先生
<br>
<br>　　脱尘子。逃生死。物外逍遥云水似。起真慈。起真慈。暗助真功，常常得自知。逗引蛟龙归虎兕。水里灯光明久视。结灵芝。结灵芝。携去蓬瀛，专专献我师。
<br>
<br>
<br>　　梅花引
<br>
<br>　　赠众师兄
<br>
<br>　　子端提。龙蟠虎。莫使马猿偷眼睹。气神苏。气神苏。海底灵龟，依从鼻吸呼。女姹婴娇云里聚。欲赴蓬瀛路上去。炼江湖。炼江湖。结就金丹，方知玉性孤。
<br>
<br>
<br>　　梅花引
<br>
<br>　　赠老李先生
<br>
<br>　　怎分晓。迷虚矫。爱恋家缘何日了。著尘嚣。著尘嚣。铁做人人，遭他火院销。猛悟无常非事小。跳出凡笼搜密妙。乐逍遥。乐逍遥。坎虎离龙，降来入玉瓢。
<br>
<br>
<br>　　忆王孙
<br>
<br>　　和重阳真人
<br>
<br>　　心清步步入玄门。意静霰霰溉本根。蓦地听闻没口论。性无昏。一点灵光万劫存。
<br>
<br>
<br>　　忆王孙
<br>
<br>　　长安云步去还来。万朵金莲火里开。独饮刀圭胜浊醅。两三杯。涤尽凡心有甚灾。
<br>
<br>
<br>　　忆王孙
<br>
<br>　　麻衣纸袄度冬寒。暖阁红炉永不堪。认正些儿理端的。气神安。结就无为九转丹。
<br>
<br>
<br>　　憨郭郎（北曲）
<br>
<br>　　赠重阳真人侄王周臣
<br>
<br>　　休要强贪名利，休要恋妻男。免轮回，生死苦，做痴憨。清净自然明道，神气自相参。功成朝玉帝，跨云骖。
<br>
<br>
<br>　　金花叶
<br>
<br>　　赠徐安神
<br>
<br>　　欲要灵明莹彻。向心上、速宜解结。便莫受、家缘火熁。弃妻男产业。逞俊宁如养拙。引龙虎、休教急切。自然悟、神仙妙诀。本来真难灭。
<br>
<br>
<br>　　青玉案
<br>
<br>　　赠染何先生
<br>
<br>　　无涯火院常笼罩。似醉梦，难分晓。卖弄惺惺非耍俏。争财竞气，恋妻男，算到底，终须掉。譬似无常坑窖了。便急急，搜玄妙。固养灵根真火燎。澄澄湛湛，证元初，大药就，天书诏。
<br>
<br>
<br>　　调笑令
<br>
<br>　　和师韵赠张马二公
<br>
<br>　　调笑。论微妙。月内银蟾端千跳。中宵日里金鸡叫。坎虎离龙围绕。忽然撞著姹婴召。共守丹炉了了。
<br>
<br>
<br>　　调笑令
<br>
<br>　　山峭。彩霞照。一颗神珠常吐耀。无穷瑞气长笼罩。更有祥烟袅袅。三清专遣青童诏。报道无为功要。
<br>
<br>　　此首与前一首原作一首，兹从律分为二首
<br>
<br>
<br>　　四仙韵
<br>
<br>　　即减兰
<br>
<br>　　丘刘谭马。幸遇风仙亲教化。一别山东。云水秦川兴不穷。清贫快乐。自在逍遥无做作。清净门庭。阐出家风合圣经。
<br>
<br>
<br>　　四仙韵
<br>
<br>　　丘仙通密。隐迹磻溪人不识。通妙刘仙。永住终南屏万缘。谭仙通正。志在清贫修大定。三髻山侗。愿处环墙也放慵。
<br>
<br>
<br>　　四仙韵
<br>
<br>　　赠徐玄之
<br>
<br>　　神翁苗裔。骨格非凡人怎比。猛舍家缘。物外搜寻玄上玄。天长地久。走玉飞金常在手。营养黄芽。道号从今称碧霞。
<br>
<br>
<br>　　四仙韵
<br>
<br>　　赠烟霞散人
<br>
<br>　　谪仙猛悟。富贵荣华都不顾。改变衣装。道服云包傲带长。擒猿捉马。不骋容仪多娅姹。玉性无尘。相称烟霞一散人。
<br>
<br>
<br>　　四仙韵
<br>
<br>　　谭仙通正。悟彻长真修玉性。马钰山侗。豁豁洋洋似害风。刘仙通妙。把握长生真了了。通密丘仙。修养长春不夜天。
<br>
<br>
<br>　　四仙韵
<br>
<br>　　处端通正。道号长真真上认。自在逍遥。摵碎岩前汲水瓢。处玄通妙。道号长生真了了。慎勿先归。且伴长春丘处机。
<br>
<br>
<br>　　四仙韵
<br>
<br>　　山侗马钰。学道宜乎除爱慾。却殢诗词。怎得功成现紫微。如何猛悟。减字木兰花里诉。百拜诗魔。休似从前返倒何。
<br>
<br>
<br>　　四仙韵
<br>
<br>　　诗词作孽。妨我清闲仙举业。猛悟心惊。如向深渊履薄冰。便疏笔砚。却与气神相眷恋。懒里寻慵。无作无为是马风。
<br>
<br>
<br>　　四仙韵
<br>
<br>　　别南京拆字
<br>
<br>　　今拜别。住逍遥金玉宅。处门开。里人人不复来。金成宝。脉婴儿擎玛瑙。与山侗。去蓬瀛礼吕公。
<br>
<br>
<br>　　四仙韵
<br>
<br>　　过静远镇
<br>
<br>　　兵辱我。戟丛中谁解祸。辩如锋。木和同是夏公。今清脱。兔日乌同作活。底然香。谢恩人鱼鼓张。
<br>
<br>
<br>　　挂金灯
<br>
<br>　　赠重阳师父侄王周臣
<br>
<br>　　绝攀缘，心上生光莹。朗然变化。无穷异景。这密妙、教贤省。内貌宜，手速整。悟后分凡圣。亘初灵明，火内正劲。锻炼出、清中静。
<br>
<br>
<br>　　滴滴金
<br>
<br>　　赠蔡公
<br>
<br>　　水云自在逍遥客。木金聚，更无隔。婴姹从此认知识。看无中颜色。虎龙战斗曹溪侧。鼎炉内，炼黄白。大丹成就有谁尝，蔡先生消得。
<br>
<br>
<br>　　德报怨
<br>
<br>　　赠吴知纲
<br>
<br>　　急性更为慢性。意静自然心静。憎爱两俱忘。绝炎凉。虎绕龙蟠光莹。丹结玉童邀请。舞袖出昆冈。赴蓬庄。
<br>
<br>
<br>　　金鸡叫
<br>
<br>　　化李仲达
<br>
<br>　　撞着鲸鲵须索钓。抛香饵、时时引调。洋洋不顾迷波淼。休要相趖，与你如胶鳔。掷下金钩常搅扰。如回首、牵归玄妙。将来决定成仙了。朝拜三清，出自我金鸡叫。
<br>
<br>
<br>　　金鸡叫
<br>
<br>　　日日朝朝常报晓。谁知道、人人错了。孳孳为利贪虚矫。性命俱忘，财色心奸狡。恶业无涯阴德少。将来事、一场不小。无常限满酆都召。鬼使挐拏嗔，不悟我金鸡叫。
<br>
<br>
<br>　　金鸡叫
<br>
<br>　　日日朝朝常报晓。徒人省、搜玄搜妙。孳孳为善回光照。勘破浮生，便把家缘掉。九曲明珠安九窍。丝连蚁、火光频燎。往来穿透功夫了。得赴蓬瀛，出自我金鸡叫。
<br>
<br>
<br>　　金鸡叫
<br>
<br>　　火院中间常火燎。忧儿女、形容衰了。傍人替你生烦恼。投献诗词，万望心明晓。不测无常非事小。悟来后、便搜玄妙。蓬莱云路通关要。炼就金丹，出自我金鸡叫。
<br>
<br>
<br>　　金鸡叫
<br>
<br>　　外骋惺惺非是俏。内修持、些儿最妙。真如一点三光照。爇起心香。自有祥烟罩。李四高人如悟晓。无中有、非常冥杳。胎仙舞袖麾灵耀。跨鹤腾空，出自我金鸡叫。
<br>
<br>
<br>　　金鸡叫
<br>
<br>　　元是神仙何不晓。听予劝、家缘事小。迷津苦海须当跳。一个灵明，免使尘笼罩。物外澄心通密妙。常清净、龙蟠虎绕。神丹结正腾辉耀。返老还童，出自我金鸡叫。
<br>
<br>
<br>　　金鸡叫
<br>
<br>　　日暮残辉何不晓。好收心、回光返照。宜乎急急搜玄妙。疾速修持，莫待西沉了。物外修仙非是矫。早认取、言钩语钓。诗词香饵吞些小。跃出迷津，悟得我金鸡叫。
<br>
<br>
<br>　　金鸡叫
<br>
<br>　　入道已蒙相许了。火坑深、宜乎猛跳。男儿出语无虚矫。慎勿迟疑，休使傍人笑。断制家缘回日早。休似鹤、留言华表。从斯马钰登高眺。奉劝吾兄，莫忘我金鸡叫。
<br>
<br>
<br>　　金鸡叫
<br>
<br>　　三髻山侗闲失笑。离乡井、无愁买恼。忧他性命无心了。终日哀人，忘了自家道。堪可垂钩须索钓。且不免、厮煎打炒。耐羞耐耻频频告。谨劝贤家，早悟我金鸡叫。
<br>
<br>
<br>　　金鸡叫
<br>
<br>　　许我年时来入道。想贤家、心无虚矫。劝公早早家缘掉。稍稍迟迟、做出诸宫调。若肯回头保事好。乐清闲、持杯欢笑。抚琴月下沈香袅。搜获玄机，别有个金鸡叫。
<br>
<br>
<br>　　神清秀
<br>
<br>　　寄看庞总管园赵公
<br>
<br>　　些儿微妙非常好。猛焰里、自然芝草。玉虎与金龙，密护三田宝。丹成九转青童报。便授取、紫微宣诰。体挂六铢衣，跨鹤归蓬岛。
<br>
<br>
<br>　　道成归
<br>
<br>　　阮郎归改道成归。修行人喜知。松峰影里乐希夷。何须唱艳词。姹婴动，虎龙随。云耕坎与离。三千功满赴瑶池。神光相貌奇。
<br>
<br>
<br>　　道成归
<br>
<br>　　藏头赠岳秀才
<br>
<br>　　年苦志不求奇。公寻者希。夷猛悟笑微微。华枉用机。予偃，婴肥。宫祥瑞围。传心印谨相依。灵神自飞。
<br>
<br>
<br>　　迎仙客
<br>
<br>　　日中乌，月中兔。走飞子午何曾住。虎随龙，龙随虎。东西来往，自是明琼路。姹娘歌，婴子舞。玉堂里面金为主。云为朋，霞为侣。逍遥自在，开阐全真户。
<br>
<br>
<br>　　系云腰
<br>
<br>　　昆嵛山上丹阳子，真得得、遇风仙。今生相应前生约，访秦川。居地肺，结良缘。离清坎静水生火，婴姹睡，虎龙眠。神凝气聚灵光现，驾云轩。透祥烟。去朝元。
<br>
<br>
<br>　　登仙门
<br>
<br>　　师也师也。重阳师也。处玄机，静中清也。起金莲，玉花社，有谁知也。化人人，渐归道也。这扶风，非开悟，亦非愚也。辨假真，稍能明也。细寻思，心豁畅，略无疑也。想师范，没人过也。
<br>
<br>
<br>　　登仙门
<br>
<br>　　难也难也。舍家难也。绝爱憎，屏尘难也。处无为清静，有始终难也。譬如死，又何难也。论玄元，谈微妙，要人听也。但小童，肯来询也。便须当，开言路，与其进也。我不能，保其往也。
<br>
<br>　　渐悟集卷下
<br>
<br>
<br>　　十报恩
<br>
<br>　　本名瑞鹧鸪
<br>
<br>　　山侗一愿报师恩。物外生涯世罕闻。锻炼玉炉三涧雪，修完金鼎一溪云。蛟龙宜向火中溉，猛虎堪于水里焚。一粒神丹光透壁，不神神彩独超群。
<br>
<br>
<br>　　十报恩
<br>
<br>　　山侗二愿报师恩。立誓修行志炼心。火焰灭除火养木，水银枯尽水生金。木金三间通玄路，水火同流结宝岑。久视大丹成不漏，携云归去绝升沉。
<br>
<br>
<br>　　十报恩
<br>
<br>　　山侗三愿报师恩。锻炼灵胎在玉京。铅汞烹煎先有验，虎龙交媾岂无声。三光并秀超三味，五岳同峰出五行。三五丹成真造化，自然云步访蓬瀛。
<br>
<br>
<br>　　十报恩
<br>
<br>　　山侗四愿报师恩。天地收来入宝瓶。日月山川添壮观，虎龙婴姹得安宁。清轻浊重阴阳正，博厚高明品物灵。赫赤丹成全性命，超然跨鹤过天庭。
<br>
<br>
<br>　　十报恩
<br>
<br>　　山侗五愿报师恩。酒色气财誓不侵。便把日乌先赶退，次将月兔更牢擒。月轮重显无圆缺，日色增辉没缩沉。功满丹成何处去，得超云汉绝阳阴。
<br>
<br>
<br>　　十报恩
<br>
<br>　　山侗六愿报师恩。坦荡逍遥不惹尘。识破假躯端的假，研穷真性的端真。方知可道非常道，始觉不神所以神。清净丹成乘赤凤，大罗天上赏长春。
<br>
<br>
<br>　　十报恩
<br>
<br>　　山侗七愿报师恩。掌握虚无死水银。满目牛羊当道卧，一轩风月证人纯。清清净净难迷假，净净清清易见真。龙虎丹成无九转，自然永永做仙人。
<br>
<br>
<br>　　十报恩
<br>
<br>　　山侗八愿报师恩。返覆阴阳仗炼烹。火降水升抛雪浪，龙吟虎啸发雷声。玉炉瑞雪重重结，金鼎祥光霭霭生。无价丹成无老死，长生路上法身轻。
<br>
<br>
<br>　　十报恩
<br>
<br>　　山侗九愿报师恩。意净心清路坦平。便把无为为造化，不凭有作作经营。恰如逗引龙和虎，还似般调姹与婴。活乐丹成蓬岛去，和公师叔远来迎。
<br>
<br>
<br>　　十报恩
<br>
<br>　　山侗十愿报师恩。劈碎金枷玉杻情。久视门中修久视，长生路上得长生。昏昏默默澄澄湛，杳昔冥冥净净清。响喨丹成蓬岛去，重阳师父远来迎。
<br>
<br>
<br>　　十报恩
<br>
<br>　　述怀
<br>
<br>　　利名场上没萦牵。人我丛中绝焰烟。举意游山山岭上，兴心乐水水云边。往来飘逸孤如鹤，去住安闲静似蝉。据此逍遥能有几，从教人道活神仙。
<br>
<br>
<br>　　十报恩
<br>
<br>　　上街求乞
<br>
<br>　　人人休惜一文钱。好与贫儿且结缘。暗暗还贤增万倍，明明助我养三田。舍悭自是开心地，割爱方能达妙玄。一日悟来离苦海，逍遥物外共修仙。
<br>
<br>
<br>　　十报恩
<br>
<br>　　勉门人
<br>
<br>　　道人活计不相侵。各自衣餐各自寻。莫为闲言闲斗气，休争俗事俗萦心。搜玄绝虑龙随虎，索隐记机水养金。清净色身全法体，一炉丹熟步瑶岑。
<br>
<br>
<br>　　十报恩
<br>
<br>　　道友问在家能修行否
<br>
<br>　　神仙要做恋妻男。忙里偷闲道上参。清净门庭无意认，淫情术法入心贪。欲求家道两全美，怎悟寂寥一著甘。莫待酆都追帖至，早归物外住云庵。
<br>
<br>
<br>　　十报恩
<br>
<br>　　赠李校尉
<br>
<br>　　一身便做个丹丘。於内常常云水游，离坎交宫真子午，甲庚易位没春秋。五行四象皆无用，三岛十洲却有由。功行无亏云鹤引，大罗天上列仙俦。
<br>
<br>
<br>　　十报恩
<br>
<br>　　遇禁烟道友索
<br>
<br>　　禁烟禁火禁心猿。真息调来永永绵。云水不游芳草径，身心岂著杏花天。为人勿作坟中鬼，学我能修物外仙。异日大丹成九转，腾空何必打秋千。
<br>
<br>
<br>　　十报恩
<br>
<br>　　赠陉阳张书表
<br>
<br>　　六旬有四卦将休。猛悟灰心离俗游。访我搜真归正觉，搜玄索隐做持修。头分丫髻云霞友，手显擎拳风月俦。稽首更明珍重理，自然得去赴瀛洲。
<br>
<br>
<br>　　十报恩
<br>
<br>　　赠段先生
<br>
<br>　　公物外好生涯。火相逢结大砂。女盘桓看大药。牛哮吼戏灵葩。云铺地丹炉赫，子观天碧眼华。有三生君省悟，中无事步烟霞。
<br>
<br>　　折段字起
<br>
<br>
<br>　　十报恩
<br>
<br>　　宁海长春庵主姜公，同众道友怜予行步艰难，造一奚车。工既成，日就福山来投，故作是词以报焉
<br>
<br>　　青牛白鹿与黄羊。稳驾云舆昼夜忙。运载乾坤常会合，推般日月永交光。法轮响喨投玄窟，云辂玎珰入道场。九转功夫如省悟，自然得继马丹阳。
<br>
<br>
<br>　　十报恩
<br>
<br>　　文登县黄箓醮，赠道众
<br>
<br>　　昆嵛三髻马风歌。得遇修仙厌事多。我处无为酬本愿，人求追荐苦相魔。加持助醮居环堵，救拔亡灵上大罗。滞魄孤魂诚有幸，一齐超度喜无过。
<br>
<br>
<br>　　十报恩
<br>
<br>　　一从得遇乐清贫。忻住环墙怕惹尘。炼气气和神恋气，愿神神爽气安神。宰公请我求追荐，小子慈心奉善因。救拔亡灵超上界，孤魂滞魄总朝真。
<br>
<br>
<br>　　爇心香
<br>
<br>　　本名行香子夫妇分离
<br>
<br>　　你是何人。我是何人。与伊家、元本无亲。都缘媒妁，遂结婚姻。便落痴崖，贪财产，只愁贫。你也迷尘。我也迷尘。管家缘、火里烧身。牵伊情意，役我心神。幸遇风仙，分头去，各修真。
<br>
<br>
<br>　　爇心香
<br>
<br>　　上街化导
<br>
<br>　　师父重阳，真个真师。教马钰、专做贫儿。生涯清净，活路无为。应抚心琴，调龙虎，饮刀圭。誓不山东，缘在关西。且和光、混俗随时。＊篱闲把，惟望人知。愿不蚤归，休空过，疾修持。
<br>
<br>
<br>　　爇心香
<br>
<br>　　示众师兄
<br>
<br>　　未至丹阳，怎敢为师。对同流、说破些儿。长生妙处，似有施为。聚五采云，五行气，五方圭。酉雉生东，卯兔生西。是木金、间隔之时，净中意会，清里心知。愿早清心，早净意，早行持。
<br>
<br>
<br>　　爇心香
<br>
<br>　　劝众师兄求乞残馀
<br>
<br>　　物外飘蓬。馁在其中。蓦然闻、撞动斋钟。残馀求乞，祷告玄宗。念出家儿，无家地，道家穷。麻麦充餐，消灭尸虫。觉虚心、实腹和冲。婴儿跨虑，姹女骑龙。在虚无中，来无迹，去无踪。
<br>
<br>
<br>　　爇心香
<br>
<br>　　悟道翛然。出世因缘。但闻人、修建斋筵。长舒臂膊，立在傍边。便乞残羹，觅残饭，度残年。无耻无羞，灭火消烟。便留心、搜妙搜玄。阐开玉蕊，攒结金莲。觉气神清，精神秀，做神仙。
<br>
<br>
<br>　　爇心香
<br>
<br>　　赠王五先生送环墙内饮膳
<br>
<br>　　教去当除，争办斋厨。弟兄懑、错用功夫。不如休歇，早认元初。便觅云根，寻云脚，履云衢。喘息如龟，似有如无。觉冲和、来往宽舒。斡旋山岳，呼吸江湖。得产仙胎，成仙质，赴仙都。
<br>
<br>
<br>　　爇心香
<br>
<br>　　咏香
<br>
<br>　　不爇沉香。闲爇心香。布仁风、处处闻香。人人向善，个个崇香。愿处无为，常清净，自然香。妙洞云香。虎啸喷香。更龙吟、吐出馨香。玉为宝篆，金结丹香。得赴蓬瀛，超三界，献真香。
<br>
<br>
<br>　　爇心香
<br>
<br>　　咏鹤
<br>
<br>　　虽处鸡群，如凤＊＊。自丁令、化现如斯。霜毛朱顶，玉羽琼肌。唼太湖萍，潭鼻粟，唳云霓。朝戏芝田，夕饮瑶池。待五乔、来控当归。舞吴市显，乘卫轩奇。便指蓬壶，朝金阙，赴丹墀。
<br>
<br>
<br>　　爇心香
<br>
<br>　　劝世
<br>
<br>　　颜貌苍苍，髭鬓斑斑。愈遇迷、嫉妒贪悭。不忧自己，抚谓妻男。便巧心生，无心肯，放心闲。苦海波中，火院常耽。运机谋、积业如山。不求大道，一向痴顽。算有谁知，修仙易，养家难。
<br>
<br>
<br>　　爇心香
<br>
<br>　　善恶报
<br>
<br>　　造恶之人，凶横无过。细寻思、最易奈何。生遭官法，死见阎罗。向狱儿囚，碓儿捣，硙儿磨。积善之人，恭顺谦和。细寻思、却总输他。难收黑簿，怎入刑科。更神明祐，家门庆，子孙多。
<br>
<br>
<br>　　爇心香
<br>
<br>　　题仵先生东廊
<br>
<br>　　六月严凝，腊月炎蒸。这真功、颠倒分明。阳中阴极，阴里阳生。出五行中，谁行到，我行程。万朵金莲，火里常荣。水中看、红焰升腾。两般攒聚，一性圆成。便戴三花，梳三髻，礼三清。
<br>
<br>
<br>　　爇心香
<br>
<br>　　赠张刘二都料
<br>
<br>　　奉劝清河，酷告彭城。暨诸公、休苦劳神。速离火院，早出迷津。纵水云游，归物外，作闲人。端的修行，洗涤心尘。以云朋、霞友为亲。研穷久视，讲论长生。便悟玄玄，通妙妙，得真真。
<br>
<br>
<br>　　爇心香
<br>
<br>　　谢兴平县李公翁母，布施一子学道
<br>
<br>　　布施非凡，出俗因缘。舍娇儿、入道搜玄。人人称善，个个称贤。便远扬名，名扬远，出秦川。父母深恩，要报听言。我人除、擒捉心猿。气通八脉，功满三田。救九玄尊，七祖父，共成仙。
<br>
<br>
<br>　　爇心香
<br>
<br>　　客人樊公索
<br>
<br>　　三髻山侗。叹个樊公。贩淄矾、苦海波中。要除烦恼，助一帆风。便弃繁华，离燔火，出凡笼。真个逍遥，真不迷蒙。守真清、真净真功。真真相济，真性玲珑。便得真风，成真趣，显真容。
<br>
<br>
<br>　　爇心香
<br>
<br>　　赠彭官人
<br>
<br>　　昨日官人，今日仙俦。悟浮生、水上浮沤。忽生忽灭，难保难留。便做风狂，成风雅，骋风流。心意清闲，云水遨游。以气财、酒色为雠。法名得得，道号休休。认本来如，无来去，好来由。
<br>
<br>
<br>　　爇心香
<br>
<br>　　赠扶风县杨公马公
<br>
<br>　　但愿人人，识破浮生。速抽身、猛弃尘情。休妻别子，绝利忘名。便洒然惺，豁然悟，顿然明。虎啸龙吟，气爽神清。做真修、汞炼铅烹。心平行满，丹结功成。得跨云霓，朝玉帝，住蓬瀛。
<br>
<br>
<br>　　爇心香
<br>
<br>　　岐阳镇张同监问修行
<br>
<br>　　休问因缘，各做修行。古人言、两句堪听。人人有分，个个圆明。但事情疏，心情净，达长生。元气盈盈，大法成成。＊初观、日月停停。光辉莹莹，龙虎平平。觉本真真，常寂寂，永宁宁。
<br>
<br>
<br>　　爇心香
<br>
<br>　　赠阎知宫
<br>
<br>　　此个知宫，本是神仙。外修持、错了因缘。听予劝化，索隐搜玄。便弃繁华，离尘境，访林泉。净意情心，耕种丹田。更常常、炼息绵绵。命灯灿烂，性月团圆。待行功成，超达去，得升天。
<br>
<br>
<br>　　爇心香
<br>
<br>　　寄白水冯公淄阳长老
<br>
<br>　　白水冯公。宁海扶风。更淄阳、长老仙翁。三人一意，一志三通。便剿妖魔，擒猛虎，捉蛟龙。俗虑俱忘，真气和冲。得自然、晓达灵踪。金丹灿烂，玉性玲珑。待行功，超上界，住蓬宫。
<br>
<br>
<br>　　爇心香
<br>
<br>　　寄柳巨济学录
<br>
<br>　　奉劝书生。早悟浮生。舍荣华、物外游行。无思无虑，无爱无憎。便纵闲心，寻霞友，访云朋。常处常真，常净常清。做修持、自是灵明。铅为汞药，汞乃铅精。炼大丹成，乘鸾去，赴蓬瀛。
<br>
<br>
<br>　　爇心香
<br>
<br>　　赠三水三老先生
<br>
<br>　　猛悟无常，顿绝悭贪。脱轮回、恋甚妻男。出离火院，放肆婪耽。更头如蓬，面如垢，语如憨。万事俱忘，志炼行庵。灭尸虫、敷布云昙。幽微穷究，道征相参。便讲玄玄，搜六六，论三三。
<br>
<br>
<br>　　爇心香
<br>
<br>　　赠灵阳子李大乘
<br>
<br>　　悟彻阳元。便把阳牵。要阳阳、彻地通天。阳穿八脉，阳透三田。觉一阳周，一阳就，一阳全。水养灵烟。火养灵泉。更灵灵、真秀相传。灵砂无漏，灵物牢坚。便结灵光，成灵宝，做灵仙。
<br>
<br>
<br>　　爇心香
<br>
<br>　　赠华亭张大悟
<br>
<br>　　大悟之人，能放心闲。弃利名、爱海恩山。食无求饱，居不求安。更不狂思，不下忽，不高攀。协气横横，甘露珊珊。用牛羊、车载循还。坎离交结，龙虎盘桓。得至精微，水精热，火精寒。
<br>
<br>
<br>　　爇心香
<br>
<br>　　华亭县西庵主王公请住方丈
<br>
<br>　　誓戒肥甘，欣气馀残。以惺惺，变作痴憨。不居方丈，不住华轩。把浴堂来，为睡室，且弯跧。外乐无心，内养真颜。叹尘中、独占清闲。将来功满，离了凡间。向大罗天，云霞洞，列仙班。
<br>
<br>
<br>　　悟黄粱
<br>
<br>　　本名燕归梁
<br>
<br>　　词名本是燕归梁。无理趣，忒寻常。马风思忆祖纯阳。故更易，悟黄粱。百年一梦暂时光。如省悟，弃家乡。常清常净处真常。累功行，赴蓬庄。
<br>
<br>
<br>　　悟黄粱
<br>
<br>　　终南居环堵
<br>
<br>　　董宣强项岂寻常。如燕颔，即非殃。掀髯虚长不名疮。无破处，又何妨。道家贫后计多方。无腋袋，用皮囊。搘颐悬挂度炎凉。里面有，万般香。
<br>
<br>
<br>　　悟黄粱
<br>
<br>　　赠兴平杨先生
<br>
<br>　　密密相传理最深。向水里，自生金。个人无口解哦吟。能云步，曳云襟。寻思今古修仙道，今如古，古如今。古今难得遇知音。知音者，似予心。
<br>
<br>
<br>　　战掉丑奴儿
<br>
<br>　　本名添字丑奴儿紫极宫加持，忽闻左右宰猪之声，因作是词
<br>
<br>　　莱州道众修黄箓，各各虔诚。无不专精。邀我加持默念经。救亡灵。奈何邻舍屠魁刽，不顾前程。宰杀为生。猪痛哀鸣不忍听。最伤情。
<br>
<br>
<br>　　战掉丑奴儿
<br>
<br>　　赠醮首刘大官
<br>
<br>　　彭城兄弟皆官样，富贵之家。酷好荣华。未解回心悟落花。路途差。吾亲若肯搜玄理，别有生涯。炉炼丹砂。大药烧成迸彩霞。泛仙槎。
<br>
<br>
<br>　　战掉丑奴儿
<br>
<br>　　赠刘叔建马长吉
<br>
<br>　　吾亲叔建并长吉，两个同监。来解婪耽。来往奔波名利贪，似痴憨。劝他早把元阳整，恋甚妻男。卓个云庵。一句玄言匪俗谈。离尘参。
<br>
<br>
<br>　　战掉丑奴儿
<br>
<br>　　赠莱州平等会首
<br>
<br>　　世传斑竹佳人泪。语话皆非。因击三尸。血染斑斑事最奇。马风知。专投正直无私杖，休笑轻微。最好闲携。屏尽妖魔玉性辉。赴瑶池。
<br>
<br>
<br>　　战掉丑奴儿
<br>
<br>　　咏筇杖
<br>
<br>　　愿君妆点逍遥客，鹤膝同随。闲步云霓。笑傲清风明月溪。乐希夷。海芦尚有三三节，阳数明知。与道相宜。好伴云游风马儿。莫推辞。
<br>
<br>
<br>　　战掉丑奴儿
<br>
<br>　　自叹
<br>
<br>　　念身破旧如茅舍，雨渍风掀。惹火招烟。鼠＊蛇钻柱脚偏。悉牢坚。遇师变作银霞洞，修整云轩。悬挂珠帘。赏玩光明不夜天。决成仙。
<br>
<br>
<br>　　战掉丑奴儿
<br>
<br>　　悟来修炼身中宝，不骋髯掀。唯喜沉烟。施布仁风无党偏。愿心坚。劝人识破浮生梦，恋甚华轩。更不观帘。随我扶摇入洞天。做神仙。
<br>
<br>
<br>　　战掉丑奴儿
<br>
<br>　　自戒
<br>
<br>　　我因醉里曾疏脱，誓不衔杯。识破浮财。气不闲争色怎埋。免非灾。重重得遇修行做，洗涤灵台。保护灵胎。直待灵珠变个孩。赴蓬莱。
<br>
<br>
<br>　　战掉丑奴儿
<br>
<br>　　前生不种今生福，求乞街前。冻馁＊邅。心似汤锅沸镬煎。愿哀怜。明明舍一文钱与，暗暗还贤。最大因缘。自古慈悲总做仙。不虚言。
<br>
<br>
<br>　　战掉丑奴儿
<br>
<br>　　茶来酒去人情事，匪道根由。惟献惟酬。酒去无茶回奉休。便为雠。怜贫设粥非求报，建德如偷。更好真修。定是将来看十洲。步云游。
<br>
<br>
<br>　　战掉丑奴儿
<br>
<br>　　恤饥共设三冬粥，稽首诸公。但愿家丰。些小慈悲米济穷。好那容。道心长在常行善，性命圆融。自是心通。缚马擒猿引虎龙。赴蓬宫。
<br>
<br>
<br>　　战掉丑奴儿
<br>
<br>　　世人个个便宜爱，争要便宜。半使心机。赢得便宣却是亏。少人知。劝他好把便宜舍，建德施为。非是遇痴。暗积洪禧达紫微。做仙归。
<br>
<br>
<br>　　战掉丑奴儿
<br>
<br>　　浮云聚散如财物，不义之财。休要贪来。那底招殃惹祸灾。好生乖。不如心地行平等，各不伤怀。远胜持斋。定是将来免落崖。赴蓬来。
<br>
<br>
<br>　　战掉丑奴儿
<br>
<br>　　三冬设粥宜长久，岁岁如然。恻隐心坚。种下今生真福田。不亏贤。虽然出了些儿米，获福无边。积行功圆。定是将来证果仙。上青天。
<br>
<br>
<br>　　战掉丑奴儿
<br>
<br>　　斋前收拾行香火，供养饥贫。当办辛勤。决定於中隐好人。莫相轻。我今已得真消息，说与人听。须要虔诚。恭谨如同祭祀神。遇真真。
<br>
<br>
<br>　　战掉丑奴儿
<br>
<br>　　街头冻馁求乞者，欢喜哀怜。供养如仙。惟恐中间隐圣贤。要精专。胜如修建千坛醮，别种因缘。福行周圆。定是将来步碧莲。去朝元。
<br>
<br>
<br>　　战掉丑奴儿
<br>
<br>　　三冬设粥当周急，饥者堪怜。美事堪传。他处人闻此善缘。亦如然。济贫拔苦慈悲福，功德无边。胜爇沉笺。定是将来得上天。做神仙。
<br>
<br>
<br>　　战掉丑奴儿
<br>
<br>　　当厨听取扶风劝，煮粥休稀。稠厚些儿。慎勿谩他人肚皮。起慈悲。朝朝日日心休倦，好趁辰时。兼解寒威。积此真功莫要亏。得洪禧。
<br>
<br>
<br>　　战掉丑奴儿
<br>
<br>　　慈悲道友怜贫乏，设粥三冬。总获真功。更启虔诚有始终。遂年供。惠而不费人闻得，但愿家丰。肯济贫穷。管取将来不落空。赴仙宫。
<br>
<br>
<br>　　战掉丑奴儿
<br>
<br>　　千门万户人听劝，好结良因。恤念饥人。共设三冬粥济贫。福弥臻。一抄半撮慈悲米，功行非轻。远胜看经。恻隐之心达玉京。注仙名。
<br>
<br>
<br>　　战掉丑奴儿
<br>
<br>　　风刀雪箭三冬苦，当恤贫儿。身上无衣。口里无餐常抱饥。忒孤恓。人人正好修功德，当起慈悲。拯溺扶危。设粥都来百日期。立仙梯。
<br>
<br>
<br>　　战掉丑奴儿
<br>
<br>　　冬天设粥，益利甚多。烦孙公副正留心，无令断绝，甚荷。奉呈小词二阕
<br>
<br>　　三冬设粥来宫观，善事光临。休起愁心。悟取慈悲行最深。足人钦。休生倦怠常宁耐，胜爇檀沉。妙处闲寻。水火相生玉里金。上瑶岑。
<br>
<br>
<br>　　战掉丑奴儿
<br>
<br>　　孙公副正居何处，紫极之宫。待客谦恭。高下相看动已躬。似张弓。劝贤早认真修炼，斡运灵宫。省可恭恭。锦箭如丝射宝躬。不须弓。
<br>
<br>
<br>　　离苦海
<br>
<br>　　本名离别难谨继重阳师父韵
<br>
<br>　　缘遇离苦海，修真寂真寥。向真风里捉真飙。种琪瑶真真，瑞满青霄。引真个玉兔，真个金难，自是能消。更收聚真龙真虎，缭绕真象肯偏饶。真恍惚，直彰昭。见真婴真姹相招。访真离真坎真处，要真真相济服灵苗。忽结亘古真容，因真清净，功力和调。蓬岛去，拜礼重阳师父，永逍遥。
<br>
<br>　　洞玄金玉集卷之七
<br>
<br>
<br>　　斗修行
<br>
<br>　　本名斗百花犯正宫
<br>
<br>　　同流宜斗修行，斗把刚强摧挫。斗降心忘，酒色财气人我。斗不还乡，时时斗悟清贫，逍遥。放慵闲过。斗要成功果。斗没纤尘，斗进长生真火。斗炼七返九还，灿烂丹颗。斗起慈悲、常常似斗无争，斗早得携云朵。
<br>
<br>
<br>　　捣练子
<br>
<br>　　赠云中子苏铉
<br>
<br>　　云中子，是苏公，听予休要头髼松。顶华阳，巾九峰。当行化，代山侗。云游西北访崆峒。阐善缘，立教风。
<br>
<br>
<br>　　捣练子
<br>
<br>　　劝众师兄访道
<br>
<br>　　马风子，未通玄。性昏识昧不翛然。倚仗予，枉了贤。听予劝，莫推延。速当离我便参禅。就有道，而正焉。
<br>
<br>
<br>　　捣练子
<br>
<br>　　离尘
<br>
<br>　　离尘纲，出凡笼。髼头垢面类愚蒙。眼如盲，耳如聋。金为箭，玉为弓。木人射透水晶宫。赴蓬瀛，玉路通。
<br>
<br>
<br>　　捣练子
<br>
<br>　　赠中条山无为子
<br>
<br>　　志为剑，慧为刀。石娥劈玉见金鳌。戏青莲，跃碧涛。刀圭饮，胜香醪。六三公子著绯袍。系云腰。万万遭。
<br>
<br>
<br>　　捣练子
<br>
<br>　　华州王待诏乞词
<br>
<br>　　王待诏，善传神。日常心意在他人。便都忘，自己身。如省觉，出迷津。逍遥坦荡啰哩凌。乐清闲，得悟真。
<br>
<br>
<br>　　捣练子
<br>
<br>　　赠清净散人
<br>
<br>　　休执拗，莫痴顽。休迷假相莫悭贪。休起愁，莫害惭。听予劝，访长安。逍遥坦荡得真欢。守清净，结大丹。
<br>
<br>
<br>　　捣练子
<br>
<br>　　赠京兆蓝党谢敬人
<br>
<br>　　休执著，莫贪求。心头休要起闲愁。住行处，常自由。能如此，应真修。擒猿捉马炼霜球。行功成，赴十洲。
<br>
<br>
<br>　　捣练子
<br>
<br>　　赠李舍人
<br>
<br>　　张都料，最奔波。盖因手作忒偻儸，惹偻儸，没奈何。听予劝，离巢窝。闲闲闲里炼冲和。得真修，止大罗。
<br>
<br>
<br>　　捣练子
<br>
<br>　　赠终南三道友
<br>
<br>　　张谦天，慕子迁。李公实等恋家缘。怎生得，通妙玄。离俗海，水云边。会仙庄上种金莲。行功成，性月圆。
<br>
<br>
<br>　　捣练子
<br>
<br>　　赠三水贾仙
<br>
<br>　　炎炎火，滚滚汤。中间一点忒清凉。更玲珑，分外香。生祥瑞，吐祥光。瑞祥光彩结红霜。产胎仙，现玉皇。
<br>
<br>
<br>　　捣练子
<br>
<br>　　赠醴泉三毕先生
<br>
<br>　　外休著，外休搜。外边并没好因由。外无真，外事休。内堪补，内填修。内中清净水云游。内光明，内貌周。
<br>
<br>
<br>　　捣练子
<br>
<br>　　陇州萧防判言，将来宜人分娩，是儿是女，有无灾难，索词
<br>
<br>　　好性子，好性怀。不须香火不须斋。戴云包，免了灾。内修个，不凡胎。忘机绝虑屏尘埃。产灵童，有大才。
<br>
<br>
<br>　　捣练子
<br>
<br>　　赠华亭完颜知县
<br>
<br>　　知县女，个真真。年将二六乐天真。敢求乞，任求真。天赋性，慕修真。将来功满内全真。跨祥云，礼上真。
<br>
<br>
<br>　　捣练子
<br>
<br>　　密州李节副求拄杖
<br>
<br>　　灵寿杖，寄何人。陇西节副拨红尘。剔开道，离苦津。常携执，求为亲。擒猿捉马气和神。挑圆相，现本真。
<br>
<br>
<br>　　捣练子
<br>
<br>　　灵寿杖，献夫人。拨开世纲易开尘。助行步，出爱津。打有著，拄为亲。敲昏琢暗求清神。挑明月，显至真。
<br>
<br>
<br>　　捣练子
<br>
<br>　　赠五会道众
<br>
<br>　　心平等，寿延长。修完七宝聚三光。悟全真，万事忘。玉花绽，金莲芳。馨香滋味满斋肠。行功成，现玉皇。
<br>
<br>
<br>　　捣练子
<br>
<br>　　赠宁海州于清一
<br>
<br>　　玄中妙，没言传。劝君休纵马猿颠。爇心香，达圣贤。圣贤喜，赐良缘。暗中细细剔根源。性灵灵，得做仙。
<br>
<br>
<br>　　捣练子
<br>
<br>　　赠文登马彦高
<br>
<br>　　长寿酒，安乐杯。能医百病正当时。助清吟，乐道归。将进酒，凤衔杯。香山会上惜芳时。醉仙吟，月下归。
<br>
<br>
<br>　　捣练子
<br>
<br>　　赠张无尘先生
<br>
<br>　　擒云马，纵云骖。行歌蹈舞放婪耽。任傍人，笑我憨。明六六，悟三三。三三六六味香甘。广收拾，不属贪。
<br>
<br>
<br>　　临江仙
<br>
<br>　　和赵殿试
<br>
<br>　　访庚辛成造化，常清净童颜。哉表里得翛然。生真水纼，去复牵还。子投贤贤不面，庵辱教来干。分修炼在三关。人真宿契，悟放心闲。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
