<HTML>
<HEAD>
<TITLE>金元词 卷001 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷001</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷001</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6450"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷001')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷001]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
  
<br>
<br>【安熙：词作5首】
<br>
<br>　　酹江月
<br>
<br>　　登古容城有感，城阴则静修刘先生故居
<br>
<br>　　天山巨网，尽牢笼、多少中原人物。赵际燕陲空老却，千仞岩岩苍壁。古柏萧森，高松偃蹇，不管飞冰雪。慕膻群蚁，问君谁是豪杰。重念禹迹茫茫，免狐荆棘，感慨悲歌发。累世兴亡何足道，等是轰蚊飞灭。湖海襟怀，风云壮志，莫遣生华发。中天佳气，会须重见明月。
<br>
<br>
<br>　　酹江月
<br>
<br>　　前日归途，偶记和仲欲把锄犁门人愿助之语，甚恨不获请其详，而亦独喜其先得我心之所同也。中夕不寐，卒尔成章，写寄和仲，可为后日（原无后日二字，据丁藏旧钞本补）相见一笑。大德乙巳上元日神峰野客书
<br>
<br>　　世途艰阻，正堪悲、万里清秋摇落。况复乾坤还闭物，奚啻切床肤剥。消长盈虚，循环反覆，夜半惊孤鹤。东君着意，惠风先到岩壑。悦亲原有清欢，簟瓢食饮，不害贫家乐。多病留侯空自苦，惭愧长身诸葛。先手躬耕，卧龙冈上，准备丰年获。豚蹄社鼓，几时同醉寥廓。
<br>
<br>
<br>　　太常引
<br>
<br>　　和王治书仲安
<br>
<br>　　求田问舍欲婆娑。算无地，不风波。胸次尽嵯峨。世间事、都能几多。登山临水，望花随柳，独此未消磨。便拟借行窝。正齐月、光风气和。
<br>
<br>
<br>　　石州慢
<br>
<br>　　寄题龙首峰
<br>
<br>　　龙蟠虎踞，朝楚暮秦，世路艰蹇。夕阳淡淡余晖，阊阖九重天远。千秋万古，先天消长图深，何人解识兴亡本。夜鹤渺翩翩，尽平林鸦满。萧散。不须黄鹤遗书，不用洪崖相挽。苍狗浮云，平日惯开青眼。拟将书剑，西山采蕨食薇，自应不属春风管。只恐汝山灵，怪先生来晚。
<br>
<br>
<br>　　鹊桥仙
<br>
<br>　　徘徊尊俎。徜徉笑语。俯仰乾坤今古。世间豪杰数元龙，想未识、圣门风度。也非学圃。也非怀土。静看落花风雨。安排便买钓鱼蓑，□底是、沧浪深处。
<br>
<br>　　强村丛书用善本书室藏钞默庵文集本，兹据另一旧钞本校补。
<br>
<br>
<br>
<br>
<br>
<br>
<br>
<br>
<br>【白贲：词作1首】
<br>
<br>　　鹦鹉曲
<br>
<br>　　侬家鹦鹉洲边住。是个不识字渔父。浪花中一叶扁舟。睡煞江南烟雨。觉来时满眼青山，抖擞绿蓑归去。算从前错怨天公，甚也有安排我处。
<br>
<br>　　阳春白雪后集卷一（案鹦鹉曲原名黑漆弩，王恽、卢挚、姚燧、刘敏中等人所作，皆名黑漆弩。白贲所作起句有侬家鹦鹉洲边住语，因名鹦鹉曲。冯子振和白词亦名鹦鹉曲，实即黑漆弩调。北宋田为不伐曾作黑漆弩，可能原为民间词，流传至元，音律有变。）
<br>
<br>
<br>
<br>
<br>
<br>
<br>
<br>【白华：词作1首】
<br>
<br>　　满庭芳
<br>
<br>　　示刘子新
<br>
<br>　　光禄池台，将军楼阁，十年一梦中间。短衣匹马，重见镇州山。内翰当年醉墨，纱笼在、高阁依然。今何夕，灯前儿女，飘荡喜生还。衣冠初北渡，几人能得，对酒常闲。算唯君日日，陶写余欢。得陇且休望蜀，南山卧、白额黄班。茅檐底，男儿未老，勋业后来看。
<br>
<br>　　永乐大典卷一万三千三百四十四示字韵引元寓斋
<br>
<br>
<br>
<br>
<br>
<br>
<br>
<br> 
<br>
<br>【白云山翁：词作1首】
<br>
<br>　　水调歌头
<br>
<br>　　兀颜分宪至邑，奉和前题
<br>
<br>　　忆分司时节，秋雨正连天。官路满篙流水，舟楫驶如川。陌上漫漫泥潦，徙远马瘏人倦，堪赋去来篇。雪冷梅花萼，春早绿杨颠。问东君，春几许，为君怜。浮生恍如蝶梦，栩栩羡高贤。客里渐磨岁月，两眼青山图画，松翠看云眠。安得王乔术，飞舄颇通元。
<br>
<br>　　河南通志卷七十四
<br>
<br>
<br>
<br>
<br>
<br>
<br>
<br>
<br> 
<br>
<br>【蔡珪：词作1首】
<br>
<br>　　江城子
<br>
<br>　　王温季自北都归，过予三河，坐中赋此
<br>
<br>　　鹊声迎客到庭除。问谁欤。故人车。千里归来，尘色半征裾。珍重主人留客意，奴白饭，马青刍。东城入眼杏千株。雪模糊。俯平湖。与子花间，随分倒金壶。归报东垣诗社友，曾念我，醉狂无。
<br>
<br>　　中州乐府
<br>
<br>
<br>
<br>
<br>
<br>
<br>
<br>【曹伯启：词作35首】
<br>
<br>　　满江红
<br>
<br>　　次元复初韵
<br>
<br>　　四十年间，问何似、古人方略。时自笑、致身无策，疗贫无药。世事从来如意少，宦情已比当年薄。更不须、勋业镜中看，今非昨。眠矮榻，登高阁。携短杖，＊长杓。放屈伸由己，碧空盘鹗。较短量长无定论，抗尘走俗非真乐。算从前、有铁铸难成，求人错。
<br>
<br>
<br>　　水龙吟
<br>
<br>　　用杨修甫学士登岳阳楼韵
<br>
<br>　　岳阳西望荆州，倚楼曾为思刘表。国亡家破，当时豪俊，鱼沉雁渺。王霸纷更，乾坤摇荡，废兴难晓。记观山纵酒，巡檐索句，宿官舫，篷窗小。不畏黑风白浪，伴一点、残灯斜照。棹歌明发，天光无际，得舒晴眺。万里驰驱，千年陈迹，数声悲啸。试闲中想像，兴来陶写，付时人笑。
<br>
<br>
<br>　　如梦令
<br>
<br>　　赠道夫二首
<br>
<br>　　学有探奇索妙。命有人僧鬼笑。难与老天争，寂寞汉陵周庙。权要。权要。林樾有人清啸。
<br>
<br>
<br>　　如梦令
<br>
<br>　　荣悴本来何处。看取岸花汀树。醉眼眩青红，欲问真源无路。归去。归去。风外数声齐女。
<br>
<br>
<br>　　酹江月
<br>
<br>　　次王君阳李敏之过龙门韵
<br>
<br>　　洪崖中断，似蜃楼幻出、层檐叠脊。欲问真源凌绝顶，安得乘风羽翮。势利相忘，驱驰不惮，面背皆京国。源泉混混，恍如夹右碣石。遥想巢父襟怀，东溟烟雾里，片帆如席。逸气峥嵘今老矣，惆怅剑门千尺。细草平沙，敝裘羸马，长路无人识。家山回首，不应犹作行客。
<br>
<br>
<br>　　酹江月
<br>
<br>　　用子周佥司咏雪韵
<br>
<br>　　六花凌乱，算神工、不用并州刀剪。乍密还疏斜复整，眼底万更千变。宿麦连云，遗蝗入地，四海愁颜展。呼童洗酌，更宜帘幕高卷。还念去岁无聊，来秋有望，仰戴天行健。江上渔人应笑我，世路萦迥如篆。何日言归，此心无竞，茅屋临清浅。满怀春意，坐令寒谷生暖。
<br>
<br>
<br>　　满江红
<br>
<br>　　次白君举州倅所寄韵。君举三十年前友，屡示佳制，读之信人起敬。比以簿书倥偬，不＊酬答，闻改除天台，恐因得簪盍於惠泉之侧，用以叙怀
<br>
<br>　　壮岁分携，凝望眼、略无虚日。嗟我辈、江南江北，为谁形役。自愧散材非管鲍，遥怜老友真元白。况文章之外有良能，安民策。谈笑兴，浮云隔。离别恨，流年逼。试赓歌雅韵，不论呼吸。百粤溪山应好在，半生萍梗无终毕。□流行坎止任天公，吾难必。
<br>
<br>
<br>　　水调歌头
<br>
<br>　　次复初韵
<br>
<br>　　山林隐君子，无意事王侯。天戈一日南指，多少贾胡留。不效熊舒龟息，却羡蝇头蜗角，我亦滞南州。十载厌奔走，赢得雪飞头。苦思归，归未得，恨悠悠。身世何物，野渡一横舟。用舍随时无定，得失于人有命，谁解曲如钩。兀坐阅今昔，风露一天秋。
<br>
<br>
<br>　　水龙吟
<br>
<br>　　用史药房韵
<br>
<br>　　匆匆沙际春归，草如绶带交加翠。白云缥缈，四年相望，季鹰归未。拘束微官，踉跄俗状，较人间气。想颠鸾倒凤，天公不管，谁会□，空中意。自要看时拨置。问谁家、小栏堪倚。云间公子，为谁邀致，愁怀一洗。红玉擎杯，朱弦理调，偶然成醉。又门前俗事，催人上马，不堪凝睇。
<br>
<br>
<br>　　水调歌头
<br>
<br>　　用崔子由韵
<br>
<br>　　攀鳞年少志，未要叹羲娥。人生沧海一粟，何在两飞梭。多事蜂衙蜂穴，十载蜗蟠猬缩，勋业任蹉跎。触目世途险，举步强颜多。誓从今，陶颖事，罢研磨。丈夫功名谈笑，一曲饭牛歌。尽道权门炙手，自是臣心如水，犯露肯相过。袖手待真赏，未及鬓生皤。
<br>
<br>
<br>　　摸鱼子
<br>
<br>　　用药庄韵
<br>
<br>　　怅人生、百年如寄，虚舟沧海难舣。是非荣辱云千变，光景算能消几。尘世里。耻婢膝奴颜，不觉长欷矣。凭谁荐起。望几处侯门，要开怀抱，将进又还止。凝眸处，往往修程万里。飞黄跛鳖相比。酣歌点检平生事，惟恐老之将至。铛有耳。况识字能言，莫负天公意。文章信美。既不用毛锥，寸长无有，寻我泮池水。
<br>
<br>
<br>　　水调歌头
<br>
<br>　　和卢仲敬太守
<br>
<br>　　尝为武林客，欢洽快平生。谁知分袂江浒，西往复东行。今日簿书旁午，明日山川迢递，愁恨几时清。回首旧游地，天远暮云平。鬓双皤，肠百结，意何成。多应故山猿鹤，笑我尚争名。尽自轰轰烈烈，到底休休莫莫，何处觅卿卿。梦寐想归路，濡笔写心声。
<br>
<br>
<br>　　南乡子
<br>
<br>　　二阕四川道中作
<br>
<br>　　蜀道古来难。数日驱驱兴已阑。石栈天梯三百尺，危栏。应被旁人画里看。两握不曾乾。俯瞰飞流过石滩。到晚才知身是我，平安。孤馆青灯夜更寒。
<br>
<br>
<br>　　南乡子
<br>
<br>　　十月出秦关。竟日悠悠杳霭间。直到蚕鱼开国地，跻攀。行尽千山复万山。归辔动欢颜。江路梅花笑往还。稚子候门何日到，痴顽。好把虚名付等闲。
<br>
<br>
<br>　　鹊桥仙
<br>
<br>　　舟行辰沅江中，小词数阕，呈建中御史
<br>
<br>　　杜鹃声诉。鹧鸪声助。催上黔阳归路。轻舟短棹泛沧浪，沾两袖、夜郎烟雾。云山如暮。滩流如怒。石齿嶃然无数。天涯愁绪不堪论，这光景、能消几度。
<br>
<br>
<br>　　临江仙
<br>
<br>　　水出五溪成一派，滔滔日夜东流。倦乘鞍马却乘舟。向来危处怯，此去险中愁。伊轧数声离岸橹，异乡身世悠悠。暂教杯酒放眉头。痴儿官事了，聊作子长游。
<br>
<br>
<br>　　临江仙
<br>
<br>　　来橹声喧鹅鹳，中流石散牛羊。岸边茅屋伴戎羌。淡烟笼寂寞，微雨助凄凉。畛麦缘山糁绿，岩花落水流香。离骚记诵不成章。殷勤兰与芷，千古为谁芳。
<br>
<br>
<br>　　浣溪沙
<br>
<br>　　世态纷纷几变更。天南地北只虚名。一簪华发可怜生。旅食惊心三月到，浪花吹面一舟轻。中宵屈指计归程。
<br>
<br>
<br>　　浣溪沙
<br>
<br>　　解缆西南杳霭间。万重烟水闲云山。舻声摇荡五溪蛮。世路看来行欲遍，头颅到此合知还。从今犹得十年闲。
<br>
<br>
<br>　　木兰花慢
<br>
<br>　　寿郝仲明益都人
<br>
<br>　　论寰中英气，人尽说，古青州。看东坼沧溟，西瞻泰岳，南控营丘。千古能称管晏，道而今、人物更风流。磊落曝书公子，从前从事公侯。勋名初不愿依刘。耿耿连良筹。听万里揄扬，一门冠盖，三世箕裘。屈指瓜期已还，愿平生、相遇尽卿俦。好记寿觞先举，莼鲈江上新秋。
<br>
<br>
<br>　　沁园春
<br>
<br>　　和复初省郎韵，纪仲春陪诸名胜游西山，同行都首掾元明善复初，行省掾尉迟亨亨甫，福建同提举毛吉甫
<br>
<br>　　山色湖光，宜雨宜晴，春来恼人。笑劳生强半，登临有兴，身司莞库，所向无亲。马服车辕，鹰罹绦镟，也算人间一度春。情无赖，怕岸花汀草，弹指成尘。朋簪契我天君。更不管、长须喜与嗔。任把酒论文，且行且止，幕天席地，谁主谁宾。敬德猖狂，春陵笑傲，延寿丹青画不真。归鞍好，向梅山东下，数点行云。
<br>
<br>
<br>　　八声甘州
<br>
<br>　　和郑泽民
<br>
<br>　　算人生南北□何如，彷佛过青春。似断蓬飞絮，平生怀抱，何处通津。欢逢故山佳友，终日藉陶薰。芥蒂净如此，咸与维新。男子十年勋业，漫无成一事，负却晨昏。使功名都了，转首是非尘。又滞此、蝇营狗苟，料山英、也笑趁墟人。谁相约，重寻故步，经理遗文。
<br>
<br>
<br>　　水龙吟
<br>
<br>　　再和修甫学士
<br>
<br>　　高楼壮观东南，迥然突出千秋表。月檐明烂，风棂萧爽，烟波浩渺。菊径新秋柳溪薄暮，桃源清晓。□登临感慨，悠然引兴，银盘内，青螺小。自念当时行役，顾菱花、不堪频照。江山如故，中原在眼，几番危眺。浩浩洪流，茫茫尘世，尽堪吟啸。但优游老景，浮沉里閈，任邦人笑。
<br>
<br>
<br>　　木兰花慢
<br>
<br>　　和史显甫左丞韵，略颂平日所长，兼道比年区区之怀，老疾互攻，（苦原作恐，从景元本改）无佳思，祈相望一笑
<br>
<br>　　羡紫芝眉宇，正台阁，济时人。况公是公非，知常知变，乐道安贫。案前簿书旁午，抱丹诚、一点伴青春。偶遇科条隐密，不辞辨雪殷勤。德星今日是乡邻。癃老阻蹄轮。喜陆地神仙，山中宰相，词语清新。河滨预沽佳酿，待幽花、相对乐情真。幸有清风皓月，何须翠袖红巾。
<br>
<br>
<br>　　清平乐
<br>
<br>　　寄徐都司
<br>
<br>　　昨朝＊诺。世事真难托。旅舍淙淙冬雨恶。怎地觥筹交错。东篱尚有花丛。他时不避悭风。传语徐卿二子，佳怀足慰衰翁。
<br>
<br>
<br>　　清平乐
<br>
<br>　　寄复初省郎，兼简希孟文友
<br>
<br>　　情怀渺渺。客舍天将晓。百虑攻心浑未了。不似漫郎多少。人生傀儡棚中。此行那计西东。指日云泥超异，重占口角春风。
<br>
<br>
<br>　　西江月
<br>
<br>　　西京客中，用寿卿路教和雪庵居士，并赠赵李二君子词韵
<br>
<br>　　归兴浓如山色，宦情薄似秋光。含残相伴说网常。笑杀湖中鲁望。制用先须府库，兴戎必待餱粮。世间良贾会深藏。胜我追寻影响。
<br>
<br>
<br>　　鹊桥仙
<br>
<br>　　牛毛胥役，蝇头文字。终日疲神役志。何人昆顶坐垂钩，应笑我、徒能鄙事。起家寒士，从师夫子。不识苍头阍寺。夜郎旋辔又平城，只把做、槐安梦里。
<br>
<br>
<br>　　齐天乐
<br>
<br>　　和蒋四清病暍逢秋所作
<br>
<br>　　普天炎赫衣流汗。号呼坐恨更浅。节序推移，阴阳代谢，谁敢心怀咨怨。冥迷展转。梦远壑层冰，澄江匹练。大地嗸嗸，秋空忽散仁风扇。此身惯经寒暑，喧烦俱净尽，古炉灰篆。屈指交游，转头零落，举目残星数点。轰雷掣电。任百计营为，亦难周遍。日向西山，气机随吐咽。
<br>
<br>
<br>　　沁园春
<br>
<br>　　用中丞敬相谢承卿送菊韵
<br>
<br>　　菊有黄华，惠然肯来，思量意勤。见秋容淡泊，寒香馥郁，妖红俗紫，爱恶由分。玉露金风，豚蹄豆酒，不论文尊与义尊。重阳过，看匆匆暮景，苒苒行云。宾朋相与欢欣。况咀嚼颐精好致神。笑量长较短，到头是梦，春三秋九，夫复何言。冠盖名流，搢绅处士，特赠新诗可以群。从今后，但有花即饮，卿自纷纷。
<br>
<br>
<br>　　鹧鸪天
<br>
<br>　　寄翟德温
<br>
<br>　　六度他乡指月牙。旅怀无日不思家。归来漫读苏秦传，愁比他乡日更加。贫活计，拙生涯。几人曾爱屋头鸦。一襟朱墨才经浣，土锉重亲两部蛙。
<br>
<br>
<br>　　减字木兰花
<br>
<br>　　为监司寿
<br>
<br>　　乾坤清气。崧岳生申名盖世。白简霜飞。不为人间鼠发机。要期庄算。九十春光都占断。平秩南讹。管领薰风入舜歌。
<br>
<br>
<br>　　糖多令
<br>
<br>　　释怀寄友人
<br>
<br>　　衰境日匆匆。浮生一梦中。笑愁怀、万古皆同。越水燕山南北道，来不尽，去无穷。萍水偶相逢。晴天接远鸿。似人间、马耳秋风。山立扬休成底用，闻健在，好归农。
<br>
<br>
<br>　　鹧鸪天
<br>
<br>　　示次男河南书吏履亨
<br>
<br>　　斗垒衡门笔砚生。清流不弃作豪英。宦途始步防颠踬，人海论交戒满盈。临事惧，好谋成。百年到手是功名。群雏已逐云萍散，又挂西南一点情。
<br>
<br>
<br>　　鹊桥仙
<br>
<br>　　用吕正学所赠韵
<br>
<br>　　昔居清署。今为编户。要仿古人襟度。尽收风月伴残年，更岂望、当途垂顾。江干徐步。林皋归路。不受营营相污。闲来渐觉日舒长，似挽得、韶光迟住。
<br>
<br>　　强村丛书用善本书室藏钞本汉泉乐府，兹另据景元本漠泉乐府校订。
<br>
<br>
<br>
<br>
<br>
<br>
<br>
<br> 
<br>
<br>【曹方父：词作1首】
<br>
<br>　　清平乐
<br>
<br>　　碧梧苍石图
<br>
<br>　　断肠肠断。愁满斜阳岸。远水遥山情浩漫。春燕参差秋雁。夜长闲梦空成。离魂不遇君卿。月转梧桐有影，天高河汉无声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>【曹光辅：词作1首】
<br>
<br>　　水龙吟
<br>
<br>　　世间清苦禅和，了心才到安闲地。藜床兀兀，经年打坐，颓然假寐。却甚床边，偶闻牛斗，不知喧蚁。怪藤条临济，饥餐困卧，方会得、个中味。争似横江楼上，入帘栊、好山供翠。悠悠万事，从今都付，黄梁炊里。朝暮阴晴，定应不废，平生甘睡。笑傍人问我，何当梦觉，为苍生起。
<br>
<br>　　附见四印斋本天籁集卷上内。原题云，曹光辅教授凡和三十首，不能尽录，姑记其一云。
<br>
<br>
<br>
<br>
<br>
<br>
<br>
<br>【曹居一：词作1首】
<br>
<br>　　木兰花慢
<br>
<br>　　白莲
<br>
<br>　　爱幽花带露，映晓色，淡秋塘。恨太华峰高，庐山社远，身世相妨。谁知半溪烟景，且乘闲、华发照沧浪。羡杀风标公子，一生何限清香。仙家摇曳水云乡。高韵却浓妆。看脉脉盈盈，何消解语，已断人肠。呼童更须沽酒，待夜凉、和月卷荷觞。明日醒来信笔，新声付与秋娘。
<br>
<br>　　元草堂诗余卷上
<br>
<br>
<br>
<br>
<br>
<br>
<br>
<br> 
<br>
<br>【陈参政：词作1首】
<br>
<br>　　木兰花慢
<br>
<br>　　送陈石泉自北归
<br>
<br>　　北归人未老，喜依旧，著南冠。正雪暗滹沱，云迷芒砀，梦落邯郸。乡心促、日行万里，幸此身、生入玉门关。多少秦烟陇雾，西湖净洗征衫。燕山。望不见吴山。回首一征鞍。慨故宫离黍，故家乔木，那忍重看。钧天。紫微何处，问瑶池、八骏几时还。谁在天津桥上，杜鹃声里阑干。
<br>
<br>　　志雅堂杂钞
<br>
<br>
<br>
<br>
<br>
<br>
<br>
<br>
<br> 
<br>
<br>【陈孚：词作2首】
<br>
<br>　　太常引
<br>
<br>　　端阳日当母诞不得归
<br>
<br>　　彩彩堂上簇兰翘。记生母，在今朝。无地捧金蕉。奈烟水、龙沙路遥。碧天迢递，白云何处，风急雨潇潇。万里梦魂消。待飞逐、钱唐夜潮。
<br>
<br>
<br>　　太常引
<br>
<br>　　短衣孤剑客乾坤。奈无策，报亲恩。三载隔晨昏。更疏雨、寒灯断魂。赤城霞外，西风鹤发，犹想倚柴门。蒲醑谩盈尊。倩谁写、青衫泪痕。
<br>
<br>　　以上二首见词品卷五
<br>
<br>
<br>
<br>
<br>
<br>
<br> 
<br>
<br>【陈栎：词作16首】
<br>
<br>　　玉楼春
<br>
<br>　　代和金沧洲韵
<br>
<br>　　新篁摇翠添波绿。妆点珰溪深一曲。青衫司马缓来游，卜夜清欢孤继烛。江心桃杖聊开束。更好着鞭驰骏足。樽前聊有遏云声，劣可纤纤扶药玉。
<br>
<br>
<br>　　玉楼春
<br>
<br>　　庭槐郁郁云屯绿。新霁彩移阶砌曲。丽词入手可弦歌，想是咄嗟成刻烛。牙签高阁应难束。黄奶有时夸睡足。觉来课读爱诸孙，他日登金仍步玉。
<br>
<br>
<br>　　金菊对芙蓉
<br>
<br>　　九月二十五日寿金桐冈
<br>
<br>　　寿宿腾光，寿香袅碧，郁葱枝上梧桐。记紱麟令旦，门挂弧蓬。今年东阁郎皆侍，怀章绶、拜捧金锺。荣华富贵，眼前谁似，堪展眉峰。秋高景物俱浓。正阶前金菊，巧对芙蓉。爱菊名寿客，寿与公同。醉蓉初莹凝脂面，酣天酒、芳脸潮红。何妨判饮，与花双醉，醉似花容。
<br>
<br>　　金氏园有醉芙蓉
<br>
<br>
<br>　　水调歌头
<br>
<br>　　贺汪觉翁受吉水州判兹者，恭承芝检，荣膺竹符，分赞江西，地千里推吉水为名州斗南。公一人擢高才而上佐，除书星耀，喜气云蒸。僭揭短歌，用旌抃手，倅以芹香之赞，少见柏悦之诚。以斯道觉斯民，志本同耕莘之志，佐天子相天下，堂重新画锦之堂。赞庆罙深，涵容多幸
<br>
<br>　　殿阁微凉迥，吹到敕书新。定知盘谷深处，草木焕精神。帝念水纹成吉，合得卷阿吉士，州政佐经纶。婉婉幕中画，行矣细敷陈。负公望，行自此，列朝绅。志伊所志，将以斯道觉斯民。家有青毡钧轴，□□□□□□，振武接芳尘。自秉浮溪笔，昼绣记逢辰。
<br>
<br>
<br>　　水调歌头
<br>
<br>　　贺金沧洲花甲
<br>
<br>　　天遣东莱吕，丁巳瑞南州。秺侯芳裔如此，生岁媲前修。偻指六旬逾一，过眼流光两世，花甲又从头。浩气塞天地，吾道付沧洲。暮日望，排日宴，九霞流。齐眉偕老如愿，桂子播芳猷。孙禀箕张双宿，祖付诗书千卷，此外复何求。但愿延椿算，燕翼更贻谋。
<br>
<br>
<br>　　西江月
<br>
<br>　　代毕仲永作，迓汪梅庵御史
<br>
<br>　　御史乘驄刚直，庑车揽辔澄清。先声应播五羊城。一道凛然尊敬。庵外疏花破玉，枝头佳实调羹。催归不入秉钧衡。岂但动公诗兴。
<br>
<br>
<br>　　临江仙
<br>
<br>　　次月卿贺生日词韵戊午岁
<br>
<br>　　吾族英才常接迹，年来似晓星稀。子言日出喜能卮。先兄元不死，儿白马良眉。青佩次孙欣得与，樊川小侄名宜。香分甲午月宫枝。各当传祖钵，教养愿观颐。
<br>
<br>　　时奇学于孙从月卿
<br>
<br>
<br>　　满江红
<br>
<br>　　贺金子西生日十一月初十日兹者，恭遇初度令辰，谨填满江红一阙为寿
<br>
<br>　　乾鹊鸣檐，殷勤振、玉人生旦。端巧遇、迎长添线，的堪称赞。律转一阳葭已动，复来七日梅初绽。符羲经、□数迓新祺，绵高算。萱春永，斑衣绚。兰房焕，琴声衎。盎一门和气，流霞深泛。世济忠贞貂珥七，羊登强仕鹏程万。未起家、清赏敌神仙，闲游玩。
<br>
<br>
<br>　　满庭芳
<br>
<br>　　送陈德翁（原无翁字，据刻本补）
<br>
<br>　　标格冲夷，声名洋溢，德人泰宇春融。一团和气，还与伯淳同。成就灯窗弟子，今升擢、论铸颜功。弹冠兴，依稀贡禹，应聘教王宫。公家梅涧老，皋比戚畹，声振江东。矧诜诜胄子，得坐春风。自此先生升矣，班玉笋、文补山龙。充德量，薰陶宇宙，和气一团中。
<br>
<br>
<br>　　满庭芳
<br>
<br>　　寿判县梧山先生（七字原缺，据刻本补）兹者，恭遇判县翰相梧山先生初度，敢尾贺宾，以祝千岁之寿。窃以为梧桐月向怀中照，此康节翁，极言天下之清致也。必閒世之贤始能锺毓此清。必铢视轩冕，超然于荣名利达之表者，始能对越此清。必福寿康宁百禄俱全者，始能领略此清。三者先生奄有之，盖人间世千万人而一见者欤。谨以意倚满庭芳调而歌之，伏乞尊览
<br>
<br>　　偻指中秋，齐头十日，后庚玉兔初弦。当年此际，天地恰生贤。自旦骎骎至望，清咏永、翻胜规圆。高挂在，碧梧山上，清绝绿生烟。怀中梧月照，天知心事，铢视貂蝉。彩衣无价宝，乐自无边。此去古稀近也，长生箓、世世相传。慈萱侧，金杯满泛，梧月吸年年。
<br>
<br>
<br>　　满江红
<br>
<br>　　代送朱姓吏满归
<br>
<br>　　只说琳川，精吏道、恢恢余地。元来是、深衣儒者，将儒饰吏。传世四书端实学，待人一县皆和气。及芳辰、美解赋归来，真堪醉。肩已息，心无愧。青鬓在，苍颜未。符君家翁子，□年当贵。九十月终行鹜退，三千水击抟鹏易。岂有材、如此不超迁，行知遇。
<br>
<br>
<br>　　浣溪沙
<br>
<br>　　寿汪茂盘隐即竹逸戊午四月二十五日
<br>
<br>　　盘隐谁云必太行。神交李愿蹑遗芳。今朝南极一星光。野处襟期尤顺适，退藏滋味更悠长。歌中元说寿而康。
<br>
<br>
<br>　　清平乐
<br>
<br>　　寄惠山壬戌四月十二日
<br>
<br>　　惠山苍翠。远与毗陵媲。彼处锡泉标第二。此更锺奇毓异。年年初度浮觞。醉余新沦茶香。山下冰濡雪乳，淡中滋味悠长。
<br>
<br>
<br>　　清平乐
<br>
<br>　　寿彬斋四月二十八日
<br>
<br>　　清和天气。三荚萱犹翠。恰喜先生初度至。近迓薰弦佳致。几年人物彬彬。文华质实惟均。寿宿临之在上，龙溪文脉常新。
<br>
<br>
<br>　　沁园春
<br>
<br>　　代寿张起斋四月十一日
<br>
<br>　　首夏清和，望三夕前，天现寿星。恰先庚三日，释迦浴佛，后庚三日，吕洞宾生。慈佛神仙，引前从后，来作人间瑞世英。今耆艾，久提纲诸道，凡万儒灯。金瓯行覆香名。天再遗留侯佐太平。会荣封万户，编符黄石，算绵千岁，经诵黄庭。从赤松游，足知雅尚，好待他年功已成。如今且，向寿星明处，满捧霞觥。
<br>
<br>
<br>　　水调歌头
<br>
<br>　　代寿朱子章
<br>
<br>　　七十古稀有，今喜见先生。紫阳家学渊奥，场屋旧家声。鹗荐西风早岁，豹隐南山晚节，天爵自尊荣。桂子兰孙拥，南极老人星。杜陵老，多酒债，羡修龄。岂如寿富兼得，熊掌与鱼并。八十老翁为将，九十武公为相，不足为公称。鹤算与同久，道重藐公卿。
<br>
<br>　　强村丛书用裘杼楼藏鈔陈定宇文集本，兹以康熙刻本定宇文集校补。
<br>
<br>
<br>
<br>
<br>
<br>
<br>
<br>
<br>【陈思济：词作1首】
<br>
<br>　　木兰花慢
<br>
<br>　　望西南之柱，插开翠，一峰寒。尽泄雾喷云，撑霆拄月，气压群山。神仙。旧家洞府，但金堂、玉室画中看。苔壁空留陈迹，碧桃何处骖鸾。兵余城郭半凋残。制锦古来难。喜村落风烟，桑麻雨露，依旧平安。兴亡视今犹昔，问渔樵、何处笑谈间。斜倚西风无语，夕阳烟树空闲。
<br>
<br>　　右与宣慰赵中顺谳岳浙西之余杭，相过洞霄故宫，因作乐府木兰花慢，以道吾怀。至元十七年秋七月二十二日，秋岗陈思济为吴清虚周清溪题于琳宇之一庵。洞霄诗集卷九。
<br>
<br>
<br>
<br>
<br>
<br>
<br>
<br>
<br> 
<br>
<br>【陈益之：词作1首】
<br>
<br>　　贺新郎
<br>
<br>　　满酌开怀酒。算人生、不如意事，十常八九。造化小儿真厮戏，到了翻前覆后。谩只向、尘中奔走。多满时贤口。
<br>
<br>　　残词见鸣鹤余音卷四
<br>
<br>
<br>
<br>
<br>
<br>
<br>【党怀英：词作5首】
<br>
<br>　　青玉案
<br>
<br>　　癸巳暮冬小雪，家集作
<br>
<br>　　红纱绿蒻春风饼。趁梅驿、来云岭。紫桂岩空琼窦冷。佳人却恨，等闲分破，缥缈双鸾影。一瓯月露心魂醒。更送清歌助清兴。痛饮休辞今夕永。与君洗尽，满襟烦暑，别作高寒境。
<br>
<br>
<br>　　感皇恩
<br>
<br>　　赋叠罗花
<br>
<br>　　碧玉捻柔条，蓝袍裁叶。明艳黄深软金叠，道装仙子，谪堕蕊珠仙阙。为春闲管领，花时节。汉额妆秾，楚腰舞怯。襞积裙馀旧宫褶。东君著意，留伴小庭风月。任教鶗鴂唤，群芳歇。
<br>
<br>
<br>　　鹧鸪天
<br>
<br>　　云步凌波小凤钩。年年星汉踏清秋。只缘巧极稀相见，底用人间乞巧楼。天外事，两悠悠。不应也作可怜愁。开帘放入窥窗月，且尽新凉睡美休。
<br>
<br>
<br>　　感皇恩
<br>
<br>　　一叶下梧桐，新凉风露。喜鹊桥成渺云步。旧家机杼，巧织紫绡如雾。新愁还织就，无重数。天上何年，人间朝暮。回首星津又空渡。盈盈别泪，散作半空疏雨。离魂都付与，秋将去。
<br>
<br>
<br>　　月上海棠
<br>
<br>　　用前人韵
<br>
<br>　　傲霜枝袅团珠蕾。冷香霏、烟雨晚秋意。萧散绕东篱，尚仿佛、见山清气。西风外，梦到斜川栗里。断霞鱼尾明秋水。带三两、飞鸿点烟际。疏林飒秋声，似知人、倦游无味。家何处，落日西山紫翠。
<br>
<br>　　以上五首见中州乐府
<br>
<br>
<br>
<br>
<br>
<br>
<br>
<br>
<br>
<br>【邓千江：词作1首】
<br>
<br>　　望海潮
<br>
<br>　　上兰州守
<br>
<br>　　云雷天堑，金汤地险，名藩自古皋兰。营屯绣错，山形米聚，喉襟百二秦关。鏖战血犹殷。见阵云冷落，时有雕盘。静塞楼头，晓月依旧玉弓弯。看看定远西还。有元戎阃令，上将斋坛。区脱昼空，兜零夕举，甘泉又报平安。吹笛虎牙间。且宴陪珠履，歌按云鬟。未拓兴灵，醉魂长绕贺兰山。
<br>
<br>　　中州乐府
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【杜仁傑：词作2首】
<br>
<br>　　太常引
<br>
<br>　　碧幮冰簟午风凉。都是好风光。独自守空床。泪滴了、千行万行。别时情意，去时言约，刚道不思量。不是不思量。说着后、教人语长。
<br>
<br>
<br>　　朝中措
<br>
<br>　　汴梁三月正繁华。行路见双娃。遍体一身明锦，遮尘满面乌纱。车鞍似水，留伊无故，去落谁家。争奈无人说兴，新来憔悴因他。
<br>
<br>　　以上二首见元草堂诗余卷上
<br>
<br>
<br>
<br>
<br>
<br>
<br>【范真人：词作1首】
<br>
<br>　　步步娇
<br>
<br>　　住在古窑墓。行坐立歌舞。捉住这真空，猛悟。自古及今说龙虎。无一无一个人悟。
<br>
<br>　　鸣鹤余音卷六
<br>
<br>
<br>
<br>
<br>
<br>
<br>
<br>【梵琦：词作32首】
<br>
<br>　　渔家傲
<br>
<br>　　娑婆苦十六首
<br>
<br>　　听说娑婆无量苦。能令智者增忧怖。寿命百年如晓露。君须悟。一般生死无穷富。绿发红颜留不住。英雄尽向何方去。回首北邙山下路。斜阳暮。千千万万寒鸦度。
<br>
<br>
<br>　　渔家傲
<br>
<br>　　听说娑婆无量苦。风前陡觉双眉竖。贪欲如狼嗔猛虎。魔军主。张弓架箭痴男女。日月往来寒又暑。乾坤开合晴还雨。白骨茫茫销作土。嗟今古。何人踏着无生路。
<br>
<br>
<br>　　渔家傲
<br>
<br>　　听说娑婆无量苦。千思万算劳肠肚。地水火风争胜负。何牢固。到头尽化微尘去。一颗心珠离染污。声前色后常披露。打破髑髅无觅处。除非悟。如来金口亲分付。
<br>
<br>
<br>　　渔家傲
<br>
<br>　　听说娑婆无量苦。死生总作轮回主。六贼操刀为伴侣。同居住。何曾顷刻抛离去。功德天和黑暗女。两人最是难相聚。有智主人俱不取。依吾语。从今更莫登门户。
<br>
<br>
<br>　　渔家傲
<br>
<br>　　听说娑婆无量苦。箧中四大蚖蛇聚。重者好沉轻好举。相凌侮。况兼合宅空无主。早觉参差梁与柱。风飘雨打难撑拄。毕竟由他倾坏去。教人惧。不如觅个安身处。
<br>
<br>
<br>　　渔家傲
<br>
<br>　　听说娑婆无量苦。人皆染色贪尊俎。玉镂笙箫金贴鼓。长鼓舞。梨园弟子邯郸女。冬衣紫貂春白苎。凉亭暖阁消寒暑。一旦神魂归地府。应难取。空教泪点多如雨。
<br>
<br>
<br>　　渔家傲
<br>
<br>　　听说娑婆无量苦。为君一一分明举。风俗淫邪人跋扈。多囹圄。命终未免沉冥府。检点恶名看罪簿。因兹惹起阎罗怒。炉炭镬汤烧又煮。争容汝。自家作业非人与。
<br>
<br>
<br>　　渔家傲
<br>
<br>　　听说娑婆无量苦。高夸富足惭贫窶。无食无衣无栋宇。悬空釜。举头又见红轮午。只有磵边芹可食。黄昏坐听饥肠语。多粟多金多子女。同欢聚。看来总是前生注。
<br>
<br>
<br>　　渔家傲
<br>
<br>　　听说娑婆无量苦。家家未免为商贾。出入江山多险阻。非吾土。磨牙噬肉遭人虎。魂魄欲归迷去所。烟横北岭云南坞。一望连天皆莽卤。知何许。荒村飒飒风吹雨。
<br>
<br>
<br>　　渔家傲
<br>
<br>　　听说娑婆无量苦。人当乱世投军旅。寇至不分男与女。摧腰膂。鸣蝉竟断螳螂斧。纵有才能超卒伍。几人衣锦还乡土。燕颔虎头封万户。虚相误。奈何李广逢奇数。
<br>
<br>
<br>　　渔家傲
<br>
<br>　　听说娑婆无量苦。凶兵解散还屯聚。昨日为齐今日楚。更奴虏。乾坤毕竟归神武。赵括才疏空自许。强秦用间欺其主。四十万军生入土。悲前古。至今鬼哭长平下。
<br>
<br>
<br>　　渔家傲
<br>
<br>　　听说娑婆无量苦。星分海角船居户。东望扶桑朝日吐。迷洲渚。炮车云起青天雨。卸却云帆停却橹。打头风急鲸鱼舞。滚滚潮声喧万鼓。愁肝腑。遭逢患难谁依怙。
<br>
<br>
<br>　　渔家傲
<br>
<br>　　听说娑婆无量苦。茶盐坑冶仓场务。损折课程遭箠楚。赔官府。倾家卖产输儿女。口体将何充粒缕。飘蓬未有栖迟所。苛政酷于蛇与虎。争容诉。劝君莫犯雷霆怒。
<br>
<br>
<br>　　渔家傲
<br>
<br>　　听说娑婆无量苦。如今业债前来负。贼劫货财身被虏。逢狼虎。挑生咒死兼巫蛊。奴婢辛勤依恶主。黑疮白癞聋和瞽。丑恶愚痴相与处。谁怜汝。发心归命慈悲父。
<br>
<br>
<br>　　渔家傲
<br>
<br>　　听说娑婆无量苦。横遭狱讼拘官府。大杖击身疮未愈。重鞭楚。血流满地青蝇聚。牒诉纷纷皆妄语。无人敢打登闻鼓。天上群仙司下土。能轻举。何时一降幽囚所。
<br>
<br>
<br>　　渔家傲
<br>
<br>　　听说娑婆无量苦。三农望断海天雨。车水种苗苗不举。难禁暑。被风扇作荒茅聚。久旱掘泉唯见土。海潮又入蒹葭浦。南北东西皆斥卤。枯禾黍。官粮更要徵民户。
<br>
<br>
<br>　　渔家傲
<br>
<br>　　听说西方无量乐。三贤十圣同依托。稽首弥陀圆满觉。长参学。川流赴海尘成岳。佛性在躬如玉璞。须凭巧匠勤雕琢。凡圣皆由心所作。难描邈。华台宝座珠璎珞。
<br>
<br>　　西方乐
<br>
<br>
<br>　　渔家傲
<br>
<br>　　听说西方无量乐。庄严七宝为楼阁。玛瑙珊瑚兼琥珀。光堪摘。金绳界道何辉赫。宝树灵禽皆化作。满地凫雁鸳鸯鹤。鹦鹉频伽并孔雀。争鸣跃。更看朵朵金莲折。
<br>
<br>
<br>　　渔家傲
<br>
<br>　　听说西方无量乐。琉璃田地金城郭。翡翠鲜明珠磊落。莲披萼。几多青赤并黄白。大士声闻随所适。天华烂漫沾衣裓。各各化身千百亿。神通力。须臾游遍微尘国。
<br>
<br>
<br>　　渔家傲
<br>
<br>　　听说西方无量乐。法王治化消诸恶。天上人间元不隔。相参错。圣凡平等同圆觉。长见宝花空际落。朝朝暮暮闻音乐。衣食自然非造作。香台阁。遍周国界常宽廓。
<br>
<br>
<br>　　渔家傲
<br>
<br>　　听说西方无量乐。凡夫浅智难图度。随有愿度无不获。何劳萦。珠衣绮馔黄金宅。地似掌平尤广博。八功德水非穿凿。白藕花中胎可托。三生约。如今岂可轻抛却。
<br>
<br>
<br>　　渔家傲
<br>
<br>　　听说西方无量乐。君王便是如来作。不立三光并五岳。除沟壑。红霞紫雾长笼络。四八仪容金闪烁。钵中美味随斟酌。发愿往生真上策。堪呵责。死生路上飘蓬客。
<br>
<br>
<br>　　渔家傲
<br>
<br>　　听说西方无量乐。风林水鸟声交作。法句时时相警觉。贪嗔薄。能教有学成无学。不染六尘离五浊。如蝉蛇去无明壳。肯受涅盘生死缚。空捞摸。语言文字皆糟粕。
<br>
<br>
<br>　　渔家傲
<br>
<br>　　听说西方无量乐。一闻妙道忘知觉。胸次不留元字脚。真标客。光明遍界红轮赫。鹏翅展开沧海窄。谁能更问篱边雀。多少凡毛并圣角。都拈却。尘尘刹那归无着。
<br>
<br>
<br>　　渔家傲
<br>
<br>　　听说西方无量乐。长生不假神仙药。胎就眼开花正拆。心彰灼。永为自在逍遥客。来度众生离火宅。命终免被阎王责。露地牛儿如雪白。无鞭索。黄金地上从跳跃。
<br>
<br>
<br>　　渔家傲
<br>
<br>　　听说西方无量乐。娑婆已悔从前错。佛号自呼还自讷。思量着。惟心净土谁云隔。一贯由来双五百。婴儿谩把空拳吓。拟议不来遭一掴。诸禅客。凡情圣解曾销铄。
<br>
<br>
<br>　　渔家傲
<br>
<br>　　听说西方无量乐。四方上下天垂幕。不比娑婆田地恶。无垠堮。纯将一片琉璃作。能扫爱河波浪涸。尽翻苦树枝条落。智焰争容蚊蚋泊。神超卓。径登广大毗卢阁。
<br>
<br>
<br>　　渔家傲
<br>
<br>　　听说西方无量乐。且教影与形商略。收拾神情归淡泊。重磨削。觚圆更复雕为朴。世事休休还莫莫。谁论天爵并人爵。一念未生谁善恶。俄然觉。紫鳞掣断黄金索。
<br>
<br>
<br>　　渔家傲
<br>
<br>　　听说西方无量乐。未曾闻见须扬榷。异宝奇珍光间错。同栖泊。如来大士并缘觉。诸上善人皆许诺。谈空说苦相酬酢。百騺群中随一鹗。翔寥廓。从兹永断凡夫恶。
<br>
<br>
<br>　　渔家傲
<br>
<br>　　听说西方无量乐。乐邦是我心开拓。根阙女人皆不着。谁强弱。一人一朵金莲萼。行树七重珠网络。宝楼风韵金铃铎。天上乐音相间作。须诚悫。返闻自性同先觉。
<br>
<br>
<br>　　渔家傲
<br>
<br>　　听说西方无量乐。娑婆自恨身飘泊。注想存心连晦朔。归皇觉。全台接引休忘约。架厦区区同燕雀。成桥渺渺随乌鹊。早晚无常来逼迫。难推却。西游快展摩霄翮。
<br>
<br>
<br>　　渔家傲
<br>
<br>　　听说西方无量乐。弥陀圣主垂恩泽。洗我禅心清且白。难寻迹。月光倒射寒潭碧。旧债新冤都解释。通身变作黄金色。一念须臾圆万德。真奇特。十方拂授如来职。
<br>
<br>　　以上西斋净土诗卷三
<br>
<br>
<br>
<br>
<br>
<br>
<br>
<br>
<br> 
<br>
<br>【冯延登：词作1首】
<br>
<br>　　玉楼春
<br>
<br>　　宴河中瑞云亭
<br>
<br>　　长原迤逦孤麋卧。野色微茫河界破。草承行屦绿云深，花触飞丸红雨妥。高亭初试煎花火。醉玉渐哗春满座。行杯莫压转筹频，佳节等闲飞鸟过。
<br>
<br>　　中州乐府
<br>
<br>
<br>
<br>
<br>
<br>
<br>
<br>
<br>【冯子翼：词作1首】
<br>
<br>　　江城子
<br>
<br>　　胭脂坡上月如钩。问青楼。觅温柔。庭院深沈，窗户掩清秋。月下香云娇堕砌，花气重，酒光浮。清歌皓齿艳明眸。锦缠头。若为酬。门外三更，灯影立骅骝。结习未忘吾老矣。烦恼梦，赴东流。
<br>
<br>　　中州乐府
<br>
<br>
<br>
<br>
<br>
<br>
<br>
<br>【冯子振：词作41首】
<br>
<br>　　鹧鸪天
<br>
<br>　　赠珠帘秀
<br>
<br>　　凭倚东风远映楼。流莺窥面燕低头。虾须瘦影纤纤织，龟背香纹细细浮。红雾敛，彩云收。海霞为带月为钩。夜来卷尽西山雨，不着人间半点愁。
<br>
<br>　　青楼集
<br>
<br>
<br>　　鹦鹉曲
<br>
<br>　　序云，白无咎有鹦鹉曲云，侬家鹦鹉洲边住。是个认字渔父。浪花中一叶扁舟，睡江南烟雨。觉来时满眼青山，抖擞绿蓑归去。算从前错怨天公，甚也有安排我处。余壬寅岁，留上京，有北京伶妇御园秀之属，相从风雪中，恨此曲无续之者。且谓前后多亲炙士大夫，拘於韵度，如第一个父字，便难下语，又甚也有安排我处，甚字必须去声字，我字必须上声这，音律始谐，不然不可歌，此一节又难下语。诸公举酒，索余和之，以汴吴上都天京风景试续之山亭逸兴
<br>
<br>　　嵯峨峰顶移家住。是个不唧留樵父。烂柯时树老无花，叶叶枝枝风雨。故人曾唤我归来，却道不如休去。指门前万叠云山，是不费青蚨买处。
<br>
<br>
<br>　　鹦鹉曲
<br>
<br>　　荣华短梦
<br>
<br>　　朱门空宅无人住。村院快活煞耕父。霎时间富贵虚花，落叶西风残雨。总不如水北相逢，一棹木兰舟去。待霜前雪后梅开，傍几曲寒潭浅处。
<br>
<br>
<br>　　鹦鹉曲
<br>
<br>　　愚翁放浪
<br>
<br>　　东家西舍随缘住。是个忒老实愚父。赏花时暖薄寒轻，彻夜无风无雨。占长红小白园亭，烂醉不教人去。笑长安利锁名缰，定没个身心稳处。
<br>
<br>
<br>　　鹦鹉曲
<br>
<br>　　农夫渴雨
<br>
<br>　　年年牛背扶犁住。近日最懊恼杀农父。稻苗肥恰待抽花，渴煞青天雷雨。恨残霞不近人情，截断玉虹南去。望人间三尺甘霖，看一片闲云起处。
<br>
<br>
<br>　　鹦鹉曲
<br>
<br>　　燕南百五
<br>
<br>　　东风留得轻寒住。百五闹蝶母蜂父。好花枝半出墙头，几点清明微雨。绣弯弯湿透罗鞋，绮陌踏青回去。约明朝后日重来，靠浅紫深红暖处。
<br>
<br>
<br>　　鹦鹉曲
<br>
<br>　　故园归计
<br>
<br>　　重来京国多时住。恰做了白发伧父。十年枕上家山，负我湘烟潇雨。断回肠一首阳关，早晚马头南去。对吴山结个茅庵，画不尽西湖巧处。
<br>
<br>
<br>　　鹦鹉曲
<br>
<br>　　野渡新晴
<br>
<br>　　孤村三两人家住。终日对野叟田父。说今朝绿水平桥，昨日溪南新雨。碧天边云归岩穴，白鹭一行飞去。便芒鞋竹杖行春，问底是青帘舞处。
<br>
<br>
<br>　　鹦鹉曲
<br>
<br>　　渔父
<br>
<br>　　沙鸥滩鹭褵依住。镇日坐钓叟纶父。趁斜阳晒网收竿，又是南风催雨。绿杨堤忘系孤桥，白浪打将船去。想明朝月落潮平，在掩映芦花浅处。
<br>
<br>
<br>　　鹦鹉曲
<br>
<br>　　市朝归兴
<br>
<br>　　山林朝市都曾住。忠孝两字报君父。利名场反覆如云，又要商量阴雨。便天公有眼难开，袖手不如家去。更蛾眉强学时妆，是老子平生懒处。
<br>
<br>
<br>　　鹦鹉曲
<br>
<br>　　陆羽风流
<br>
<br>　　儿啼漂向波心住。舍得陆羽唤谁父。杜司空席上从容，点出茶瓯花雨。散蓬莱两腋清风，未便玉川仙去。待中泠一滴分时，看满注黄金鼎处。
<br>
<br>
<br>　　鹦鹉曲
<br>
<br>　　顾渚紫笋
<br>
<br>　　春风阳羡微喧住。顾渚问苕叟吴父。一枪旗紫笋灵芽，摘得和烟和雨。焙香时碾落云飞，纸上凤鸾衔去。玉皇前宝鼎亲尝，味恰到才情写处。
<br>
<br>
<br>　　鹦鹉曲
<br>
<br>　　园父
<br>
<br>　　紫门鸡犬山前住。笑语听伛背园父。辘轳边抱瓮浇畦，点点阳春膏雨。菜花间蝶也飞来，又趁暖风双去。杏梢红韭嫩泉香，是老瓦盆边饮处。
<br>
<br>
<br>　　鹦鹉曲
<br>
<br>　　野客
<br>
<br>　　春归不恋风光住。向老拙问讯槎父。叹匡山李白飘零，寂寞长安花雨。指沧溟铁网珊瑚，袖卷钓竿西去。锦袍空醉墨淋漓，是万古声名响处。
<br>
<br>
<br>　　鹦鹉曲
<br>
<br>　　城南秋思
<br>
<br>　　新凉时节城南住。灯火诵鲁国尼父。到秋来宋玉生悲，不赋高唐云雨。一声声只在芭蕉，断送别离人去。甚河桥柳树全疏，恨正在长亭短处。
<br>
<br>
<br>　　鹦鹉曲
<br>
<br>　　赤壁怀古
<br>
<br>　　茅庐诸葛亲曾住。早赚出抱膝梁父。笑谈间汉鼎三分，不记得南阳耕雨。叹西风卷尽豪华，往事大江东去。彻如今话说渔樵，算也是英雄了处。
<br>
<br>
<br>　　鹦鹉曲
<br>
<br>　　处士虚名
<br>
<br>　　高人谁恋朝中住。自古便有个巢父。子陵滩钓得虚名，几度桐江春雨。睡神仙别有陈抟，拂袖华山归去。漫纷纷少室终南，怎不是神仙隐处。
<br>
<br>
<br>　　鹦鹉曲
<br>
<br>　　洞庭钓客
<br>
<br>　　年光流水何曾住。早忘却姓吕岩父。记蓬莱阆苑相逢，一别风流如雨。算人间碧海桑田，只似燕鸿来去。岳阳楼剑气凌云，度老树神仙此处。
<br>
<br>
<br>　　鹦鹉曲
<br>
<br>　　黄阁清风
<br>
<br>　　箕尾传说商岩住。空桑子伊尹无父。汉萧何昂宿分英，李靖唐时行雨。出山来济了苍生，却卷白云闲去。一千年黄阁清风，是万古声名响处。
<br>
<br>
<br>　　鹦鹉曲
<br>
<br>　　夷门怀古
<br>
<br>　　人生只合梁园住。快活煞几个白头父。指他家五辈风流，睡足胭脂坡雨。说宣和锦片繁华，辇路看元宵去。马行街直转州桥，相国寺灯楼几处。
<br>
<br>
<br>　　鹦鹉曲
<br>
<br>　　都门感旧
<br>
<br>　　都门花月蹉跎住。恰做了白发伧父。酒微醒曲榭回廊，忘却天街酥雨。晓锺残红被留温，又逐马蹄声去。恨无题亭影楼心，画不就愁城惨处。
<br>
<br>
<br>　　鹦鹉曲
<br>
<br>　　磻溪故事
<br>
<br>　　非熊无梦淹留住。吕望八十钓鱼父。白头翁晚遇文王，闲煞磻溪蓑雨。运来时表海封齐，放下一钩丝去。至今人想像筌箵，靠藓石苔矶稳处。
<br>
<br>
<br>　　鹦鹉曲
<br>
<br>　　泣江妇
<br>
<br>　　曹娥江主婆娑住。五月五水面迎父。蔡中郎幼妇碑阴，古刻荒云深雨。夏侯瞒智肖杨修，强说不多来去。怕文章泄漏风光，谜语到难开口处。
<br>
<br>
<br>　　鹦鹉曲
<br>
<br>　　兰亭手卷
<br>
<br>　　兰亭不肯昭陵住。老逸少是献之父。过江来定武残碑，剥落刓烟剜雨。纵新新茧纸临摹，乐事赏心俱去。永和年小草斜行，到野鹜家鸡窘处。
<br>
<br>
<br>　　鹦鹉曲
<br>
<br>　　庞隐图
<br>
<br>　　团栾话里禅龛住。灵昭女对老庞父。利名心不挂丝毫，更肯沾风粘雨。叹黄金散尽还家，逝水看流年去。只寻常卖簟篱休，这眷属今无讨处。
<br>
<br>
<br>　　鹦鹉曲
<br>
<br>　　拔宅冲生图
<br>
<br>　　淮南仙客蓬莱住。发漆黑变雪髯父。八公山九转丹成，洗尽腥风醎雨。想云霄犬吠鸡鸣，拔宅向青霄去。劝长安热客回头，镜影到流年老处。
<br>
<br>
<br>　　鹦鹉曲
<br>
<br>　　忆西湖
<br>
<br>　　吴侬生长西湖住。舣画舫听棹歌父。苏堤万柳春残，曲院风荷番雨。草萋萋一道腰裙，软绿断桥斜去。判兴亡说向林逋，醉梅屋梅梢偃处。
<br>
<br>
<br>　　鹦鹉曲
<br>
<br>　　感事
<br>
<br>　　江湖难比山林住。种果父胜刺船父。看春花又看秋花，不管颠风狂雨。尽人间白浪滔天，我自醉歌眠去。到中流手脚忙时，则靠着柴扉深处。
<br>
<br>
<br>　　鹦鹉曲
<br>
<br>　　买臣负薪手卷
<br>
<br>　　赭肩腰斧登山住。耐得苦是采薪父。乱云升急澍飞来，拗青松遮风雨。记年时雪断溪桥，脱度前湾归去。买臣妻富贵休休，气焰到寒灰舞处。
<br>
<br>
<br>　　鹦鹉曲
<br>
<br>　　燕南八景
<br>
<br>　　芦沟清绝霜晨住。步落月问倚阑父。蓟门东直下金台，仰看楼台飞雨。道陵前夕照苍茫，叠翠望居庸去。玉泉边一派西山，太液畔秋风紧处。
<br>
<br>
<br>　　鹦鹉曲
<br>
<br>　　松林
<br>
<br>　　山围行殿周遭住。万里看牧羊父。听神榆树北车声，满载松林寒雨。应昌南旧日长城，带取上京愁去。又秋风落雁归鸿，怎说到无言语处。
<br>
<br>
<br>　　鹦鹉曲
<br>
<br>　　至上京
<br>
<br>　　澶河西北征鞍住。古道上不见耕父。白茫茫细草平沙，日日金莲川雨。李陵台往事休休，万里漠长城去。趁燕南落叶归来，怕迤逦飞狐冷处。
<br>
<br>
<br>　　鹦鹉曲
<br>
<br>　　忆难鸣山旧游
<br>
<br>　　鸡鸣山下荒丘住。客吊古问驿亭父。几何年野屋丛祠，灭没犁烟锄雨。默寻思半晌无言，逆旅又催人去。指峰前代好磨笄，是血泪当时洒处。
<br>
<br>
<br>　　鹦鹉曲
<br>
<br>　　南城赠丹砂道伴
<br>
<br>　　长松苍鹤相依住。骨老健称褐衣父。坐烧丹忘记春秋，自在溪风山雨。有人来不问亲疏，淡饭一杯茶去。要茅檐卧看闲云，梅影转幽窗雅处。
<br>
<br>
<br>　　鹦鹉曲
<br>
<br>　　别意
<br>
<br>　　花骢嘶断留侬住。满酌酒劝据鞍父。柳青青万里初程，点染阳关朝雨。怨春风雁不回头，一个个背人飞去。望河桥敛衽频啼，早蓦到长亭短处。
<br>
<br>　　以上三十六首见太平乐府卷一，用隋树森校本
<br>
<br>
<br>　　鹦鹉曲
<br>
<br>　　钱塘初夏
<br>
<br>　　钱塘江上亲曾住。司马槱不是村父。缕金衣唱彻流年，几阵纱窗梅雨。梦回时不见犀梳，燕子又衔春去。便人间月缺花残，是小小香魂断处。
<br>
<br>
<br>　　鹦鹉曲
<br>
<br>　　溪山小景
<br>
<br>　　长绳短系虚名住。倾浊酒劝邻父。草亭前矮树当门，画出轻烟疏雨。看燕南陌上红尘，马耳北风吹去。一年年月夜花朝，自占取溪山好处。
<br>
<br>
<br>　　鹦鹉曲
<br>
<br>　　四皓屏
<br>
<br>　　张良更姓记桥住。夜待旦遇个师父。一编书不为封留，字字咸阳膏雨。借箸筹灭项兴刘，到底学神仙去。待商山西皓还山，再不恋人间险处。
<br>
<br>
<br>　　鹦鹉曲
<br>
<br>　　逃吴辞楚无家住。解宝剑赠津父。十年间隶越鞭荆，怒卷秋江潮雨。想空城组练三千，白马素车回去。又逡巡月上波平，暮色在烟光紫处。
<br>
<br>
<br>　　鹦鹉曲
<br>
<br>　　青衫司马江州住。月夜笛厌听村父。甚有传旧谱琵琶，切切嘈嘈檐雨。薄情郎又泛茶船，近日又浮梁去。说相逢总是天涯，诉不尽柔肠苦处。
<br>
<br>
<br>　　鹦鹉曲
<br>
<br>　　才郎于祐咸阳住。是个不识字的田父。御沟西绿水东流，乍歇长安秋雨。恨匆匆一片题情，红叶为谁流去。恰殷勤离得深宫，便得到人间好处。
<br>
<br>
<br>
<br>
<br>
<br>
<br>
<br>
<br>
<br>
<br>【冯尊师：词作24首】
<br>
<br>　　苏武慢
<br>
<br>　　饭了从容，消闲策杖，野望有何凭仗。帆归远浦，鹭立汀洲，千树好花微放。芳草池塘，锦江楼阁，隐隐云埋青嶂。向东郊、极目天涯，不见故人惆怅。归去也、翠麓崎岖，林峦掩映，消遣晚来情况。幽禽巧语，弱柳摇金，绿影小桥清响。挥扫龙蛇，领略风光，陶写丹青吟唱。这云山好景，物外烟霞，几人能访。
<br>
<br>
<br>　　苏武慢
<br>
<br>　　返照回光，终焉活计，何处可为依托。凋零郑圃，竹坞松溪，林下胜游行乐。霞友云朋，水色山光，幽隐烟萝岩壑。更堂堂、气概摩天，一点浩然廖廓。堪爱处、蝶戏花梢，苔生石径，风细日高帘幕。清虚器量，咀嚼乾坤，高迈市朝欢约。疏葛宽裁，瘦玉横拖，笑傲东篱吟酌。把真情欲写，柰何尘世，故人萧索。
<br>
<br>
<br>　　苏武慢
<br>
<br>　　识破尘寰，樊笼跳出，飘荡幸无拘束。萍踪自在，雅操孤高，还若野云麋鹿。遇坎乘流，混俗和光，知止有何荣辱。恣陶陶、海上人间，不管岁华催促。从此后、笔砚生尘，蝇蜗绝念，安分翠微云屋。般般放下，事事都休，静对小轩梅竹。一味疏慵，万古淳风，便是真常清福。任群情昼夜，世路奔波，竞争蛮触。
<br>
<br>
<br>　　苏武慢
<br>
<br>　　梦断槐宫，倚天长啸，勘破物情今古。担簦映雪，射虎诛龙，曾把少年身误。金谷繁华，汉苑秦宫，空有落花飞絮。叹浮生、终日茫茫，谁肯死前回顾。争似我、玉麈清谈，金徽雅弄，高卧洞天门户。逍遥畎亩，肆任情怀，闲伴蓼汀鸥鹭。收拾生涯，紫蟹黄柑，江上一蓑烟雨。醉归来、依旧芦花深处，月明幽浦。
<br>
<br>
<br>　　苏武慢
<br>
<br>　　试问禅关，参求无数，往往到头虚老。磨砖作镜，积雪为粮，迷了几多年少。毛吞大海，芥纳须弥，金色头陀微笑。悟时超、十地三乘，凝滞四生六道。谁听得、绝相岩前，无阴树下，杜宇一声春晓。曹溪路险，鹫岭云深，此处故人音窅。千丈冰崖、五叶莲开，古殿帘垂香袅。免葛藤丛里，婆娑游子，梦魂颠倒。
<br>
<br>
<br>　　苏武慢
<br>
<br>　　出世登真，须凭刚志，决要顿开灵慧。消尘止念，绝爱忘忧，恬淡自然知味。雷震一声，火发三田，半夜乌飞千里。透帘帏、铅鼎温温，恣饮玉壶香腻。堪下手、策凤攀鸾，烹金间木，游赏洞房佳瑞。倾光吐秀，塞海冲山，真气遍充天地。乘履风云，摘骑日月，不比寻常儿戏。把玄珠收取，大罗归去，圣贤同域。
<br>
<br>
<br>　　苏武慢
<br>
<br>　　大道幽深，如何消息，说破鬼神惊骇。挟藏宇宙，剖判玄元，真乐世间无赛。灵鹫峰前，宝珠拈出，明显玉般光彩。照乾坤、上下群生，知者寿同山海。最至极、翠霭轻分，琼花乱坠，空里结成雯盖。金身玉骨，月帔星冠，符合水晶天籁。清净门庭，圣贤风范，千古俨然常在。愿学人、达此希夷微理，共游方外。
<br>
<br>
<br>　　苏武慢
<br>
<br>　　避世安时，同尘处顺，渊默至人谁识。鹑居鷇食，藓径萝龛，深密养廉宁极。浮枕有定，出入无方，逆顺神机难测。乐箪瓢、笑傲林泉，未肯折腰形役。当此际、棐几松窗，唇歌舌弹，渴饮玉壶春色。一怀皓月，两袖清风，真个个中消息。方外生涯，静中意味，不许等闲攀摘。待迷云、吹散玉绳高洁，自知端的。
<br>
<br>
<br>　　苏武慢
<br>
<br>　　堪叹群情，迷津宛转，飘荡甚时休歇。争头竞角，抵死漫生，一向恋家贪业。利锁名缰，欲浪恩山，酒市花衢颠蹶。骋喽啰似蚁循环，不念鬓华如雪。谁肯向、大朴林中，无为乡里，闲伴老聃庄列。珠获象罔，梦断华胥，高枕洞天日月。三界廓然，八表冲虚，湛湛灵光通彻。这逍遥劫外，妙哉真乐，世间难说。
<br>
<br>
<br>　　苏武慢
<br>
<br>　　过隙年光，如毛尘事，暗把物情移换。浮生扰扰，背觉随尘，酒色利名萦绊。凭君看取，历代英雄，楚越周秦唐汉。漫遗留、坏冢颓碑，千古是非不断。闻早悟、碧玉壶中，白云堆里，别有翠霞宫殿。三天雅会，五彩光攒，朝赴紫微琼宴。阆苑瑶池，绛阙清都，信任逍遥游玩。笑愚顽苦海，贩骨无休，往来流转。
<br>
<br>
<br>　　苏武慢
<br>
<br>　　悟人曹溪，鹤冲霄汉，云水道人活计。临川举楫，对镜掷钩，涝漉锦鳞红鲤。风送渔舟，透人双峰，影里骇然明霁。见烟霞、极目金丹，一粒贵珍难比。玄妙处、太一含真，玄元成象，升降个中无滞。坚持九载，志炼三千，精进五华琼液。都在灵源，洞彻神光，真境了然超彼。这长生久视，天机深奥，上仙真理。
<br>
<br>
<br>　　苏武慢
<br>
<br>　　创建灵坛，初修丹灶，保养太和真命。风上虎啸，火起龙腾，燮理要依时令。金木交并，斗觉天关，旋绕涤除心径。睹玄珠、一粒流霞，闪烁送归金鼎。壶中景、造化希夷，玄机要妙，点制魄仙魂圣。元中体用，旨里明真，悟得本来真性。还返无穷，渐入清阳，仙境照盈虚静。这一轮明月，年年蒙蔽，豁然开莹。
<br>
<br>
<br>　　苏武慢
<br>
<br>　　运气吞霞，乘风饮露，须列五云为则。南山赤凤，北海乌龟，坚志用心求得。铅汞相迎，造化炉中，烹就一丸端的。这阴阳、神用虚无，长养浩然消息。玄关悟、到此方知，盲聋耳目，得遇至人开剔。用符妙道，默运玄机，琼液转流增益。云水清闲，太虚空寂，寥廓本无踪迹。这金丹一诀，平生疑难，涣然冰释。
<br>
<br>
<br>　　苏武慢
<br>
<br>　　日月高奔，金波满泛，七返九还延祚。真精应物，大道潜身，恍惚妙通玄路。直待阳生，造化神丹，龙虎紫霄天府。这瑶函、宝篆天机，须仗至人开悟。长生道、固蒂深根，仙家活计，烹炼汞铅为务。炉辉五彩，鼎耀三光，识取本来宗祖。明月楼前，睹个金蝉，飞舞翠峰明宇。把凌云一志，精诚精进，上仙科举
<br>
<br>
<br>　　苏武慢
<br>
<br>　　元气充餐，麻衣遮体，万事转头何济。黄芽白雪，黑水红云，轩帝注传名世。深谢名师，说破希夷，妙理本来精粹。把仙胎、养就云＊，缭绕万神咸备。持造化、个个圆成，人人具足，一气返还资质。周游八景，遍赏三山，不离目前亲诣。堪笑迷途，岂识阴阳，宗祖任教邪魅。炼金丹、悉是乾坤英秀，闲生豪气。
<br>
<br>
<br>　　苏武慢
<br>
<br>　　绝粒停厨，餐霞饮露，返照自然相制。铅生五彩，汞发三光，方显大丹苗裔。开启朱扉，跃出金乌，飞入玉蟾宫里。把阴阳、交会神炉，烹就浩然真体。虚无内、紫气盘旋，玄珠闪铄，射透混成宗睿。忘机修道，隐迹求仙，常默心无凋弊。贪恋荣华，误了赫赫神丹，恣情抛弃。有人人识道，专精谨守，决然超彼。
<br>
<br>
<br>　　苏武慢
<br>
<br>　　洞晓玄机，深明丹奥，赖与祖宗符契。龙耕虎种，玉液金芝，好个道家活计。丹灶容光，睹个婴儿，旋绕惊天骇地。驭紫云、翠凤相迎，真的上仙苗裔。三阳首、玉药天香，琪花宝树，掩映瑞云佳丽。天光潋滟，桂影扶疏，鲲化大鹏相继。休谓狂言，性理分明，消息至人才艺。在英豪决烈，精诚果敢，性情高志。
<br>
<br>
<br>　　苏武慢
<br>
<br>　　志气凌云，精神英秀，得脱遍求真理。虚空炉户，自已天真，遭遇便能修制。师不高明，咫尺如隔，千里安分真伪。这黄芽赤髓，时人皆有，柰何愚昧。真烈士、斡运机关，凿开混沌，夺得夜明如意。辉辉宝盖，赫赫灵光，影隐大渊无滞。休纵心猿，盗了金鼎还丹，谩劳虚费。起三阳真火，时时烹炼，九还逃避。
<br>
<br>
<br>　　苏武慢
<br>
<br>　　冒雪冲霜，迎风沐雨，得遇至人开悟。通微入妙，起死回生，可谓炼丹规矩。离坎相交，反覆阴阳，须藉木龙金虎。把乾坤鼎器，五行罗列，煅圭成土。玄妙处、种就黄芽，烧成丹药，此理向谁分诉。玻璃凤孕，碧玉龙珠，飞出瑞云深处。摯电摇空，諕得三尸奔走，六贼逃去。显仙胎飞舞，五云缭绕，乐声齐举。
<br>
<br>
<br>　　苏武慢
<br>
<br>　　静室修心，云山养道，几个遇人传诀。钻攒八卦，鼎备三才，修建道家基业。阴与阳并，斡转枢机，旋走虎龙蟠结。这天机逆顺，学流不晓，岂能分别。希夷理、瑞气腾腾，祥云霭霭，紫雾罩笼金阙。千神咸备，万化全成，方应大丹熟也。琪树瑶花，遍满虚无真景，翠红相列。观心澄晓月，清风满目，洞天清彻。
<br>
<br>　　以上二十首见鸣鹤余音卷二
<br>
<br>
<br>　　春从天上来
<br>
<br>　　大道幽玄。似月满寒空，水湛深渊。皎洁澄清，鉴物无私，端的此理难言。问高人遥指，指落花飞絮翩翩。草连天。叹黄花翠竹，何异真禅。云山万重断续，更寂寥溪壑，冷浸石田。雾锁松亭，风轻兰榭，时凭净几忘诠。对虚堂潇洒，灰心性一味翛然。与谁传。有瓶盂灯火，瓦鼎沉烟。
<br>
<br>　　鸣鹤余音卷一
<br>
<br>
<br>　　玩瑶台（北曲）
<br>
<br>　　直指玄元路。叹苦海迷人不悟。在目前平平稳稳，又无眦险难相阻。把万缘一切放下，他自有圣贤提举。似断云野鹤飞腾，向物外青霄信步。庆会神仙侣。渴时饮蟠桃醁醑。出入在星楼月殿，笑人间生死今古。跨彩凤祥鸾上太虚，归来卧碧霞深处。这逍遥活计难传，分付与蓬莱伴侣。
<br>
<br>
<br>　　满江红
<br>
<br>　　寒暑相催，俄然又秋传□信。惊往事几番成败，百年如瞬。轩冕未酬黄卷志，琴书早赋青山隐。占五湖烟月乐希夷，无盈损。人间事，多愁恨。方外趣，别风韵。这瀛洲宁美，玉堂金印。徇物情怀儿女操，摩天头角神仙分。看碧霄归去彩凤迎，白云引。
<br>
<br>　　鸣鹤余音卷二
<br>
<br>
<br>　　沁园春
<br>
<br>　　旷劫威音，顿悟之时，不假外缘。任腾腾兀兀，天涯海角，闲云野鹤，岂管流年。月下风前，逍遥自在，兴则高歌困则眠。回头处，落花飞絮，远水轻烟。本来无说无传，道乃□强名岂有禅。这桃红柳绿，自然消息，何须扭捏，击竹拈莲。大相无形，真空非有，论甚纤毫与大千。石狮子，敢胡言貉语，说地谈天。
<br>
<br>　　鸣鹤余音卷三
<br>
<br>
<br>
<br>
<br>
<br>
<br>
<br>
<br>
<br>
<br>【傅按察：词作1首】
<br>
<br>　　鸭头绿
<br>
<br>　　钱塘怀古
<br>
<br>　　静中看。记昔日淮山隐隐，宛若虎踞龙盘。下樊襄、指挥湘汉，鞭云骑、围绕江干。势不成三，时当混一，过唐之数不为难。陈桥驿、孤儿寡妇，久假当还。挂征帆、龙舟催发，紫宸初卷朝班。禁庭空、土花晕碧，辇路悄、呵喝声乾。纵余得西湖风景，花柳亦凋残。去国三千，游仙一梦，依然天淡夕阳间。昨宵也、一轮明月，还照临安。
<br>
<br>
<br>
<br>
<br>
<br>
<br>
<br> 
<br>
<br>【高道宽：词作26首】
<br>
<br>　　西江月
<br>
<br>　　混沌屯蒙如卵，昏昏默默盈空。浩然太素抱鸿蒙。一气循环凝重。内隐真水真火，氤氲盘结如冰。中心元始造玄功。三气齐分太定。
<br>
<br>
<br>　　苏幕遮
<br>
<br>　　原调误作浪淘沙，兹据律改
<br>
<br>　　大参同，人难会。点开圆明，照觉迷天睡。举动施为明与昧。乾里丹元，休把真空背。坤中药，方以类。采得将来，付与丁公配。合就一丸先天味。食了登仙，鹤驾游方外。
<br>
<br>
<br>　　浪淘沙
<br>
<br>　　稽首众神仙。勘破乾坤。九真息出运江烟。箭射红心师资准，赢得周天。方外采汞铅。丹药双全。一般消息两般玄。拈起二阴硃砂鼎，打罢圆全。
<br>
<br>
<br>　　逍遥令
<br>
<br>　　君问道，只要谷神通。但把乾坤为鼎器，两般消息妙无穷。湛湛越澄清。瑶池客，方外运玄功。放下万缘都不挂，明珠在掌好参同。撞透海云锺。
<br>
<br>
<br>　　苏幕遮
<br>
<br>　　玉炉中，烧丹药。锻炼三成，最上真个妙。海底龟蛇勤收捉。纳在壶中，炼就圆明觉。照无边，光灼灼。顺手拈来，直下长生勺。功行十分凭戒约。一对芒鞋，穿上踏云脚。
<br>
<br>
<br>　　苏幕遮
<br>
<br>　　药无穷，频收采。丹鼎纯烹，一味通三昧。万法都无真个会。清静家风，最上为精粹。付知音，偏可意。开口参同，方外生智慧。乾里圆明添活计。了见之时，衲被蒙头睡。
<br>
<br>
<br>　　望蓬莱
<br>
<br>　　真消息，明月照天涯。玉兔彩蟾十五夜，金乌飞去吐红霞。一点道人茶。清霄外，静隐紫丹砂。偃月炉中烹玉蕊，硃砂鼎内结金花。赠与道人家。
<br>
<br>
<br>　　苏幕遮
<br>
<br>　　灭无争，真火候。升降全凭，一点丹无漏。锁定元初兴宇宙。月到离宫，自有神明祐。炼天和，真药就。片饷工夫，看是谁参透。玉笋钻冰仙乐奏。朝现三清，万劫长春寿。
<br>
<br>
<br>　　临江仙
<br>
<br>　　宝剑重磨光色显，圆明正照无边。月华皓皓锁蟾天。一轮含弘处，松桧几居仙。满目玉尘风舞动，银峰铺翠云轩。鹤来先报玉皇宣。跨鸾归去也，拂袖朝天。
<br>
<br>
<br>　　苏幕遮
<br>
<br>　　闭玄关，通三昧。采药仙翁，收得真消息。柳岸芦花添青翠。满地白云，只许人不会。但拈来，偏如意。本分家风，分付真心地。一颗神珠明丽丽。照破尘沙，相遇人授记。
<br>
<br>
<br>　　浪淘沙
<br>
<br>　　虚运一周天。消息乾坤。阴阳升降月华鲜。铅汞点就七千数，渐入功圆。锻炼体绵绵。放下周全。正当子午罢抽添。八万四千功行满，顿了神仙。
<br>
<br>
<br>　　西江月
<br>
<br>　　妙本三元真火，收来锻炼成丹。药全二百四十元。颗颗圆明体现。丹里红霞缭绕，丁公食了飞仙。黄房睡觉总无言。方始婴儿才恋。
<br>
<br>
<br>　　苏幕遮
<br>
<br>　　聚三华，合四象。一气流通，上下频升降。飞入泥丸光百丈。岁久年深，炼成琉璃帐。证先天，朝无上。当位中庸，三五三十棒。打就不来亦不往。这个家风，端的无虚妄。
<br>
<br>
<br>　　西江月
<br>
<br>　　七返硃砂返本，丹须日用烹煎。坤宫药物采归乾。黑虎赤龙相见。泰否调和得一，中庸三五还元。灵光射透九重天。静处当峰月现。
<br>
<br>
<br>　　苏幕遮
<br>
<br>　　觅元因，恰一对。七返真药，雨味丹才配。火候刀圭深青翠。上下升降，睹面人不会。下功夫，休贪睡。不属中间，要妙非内外。夹脊双关飞紫瑞。一颗明珠，飞上苍龙背。
<br>
<br>
<br>　　西江月
<br>
<br>　　九转灵丹妙药，从来一点元真。仙家收得做天人。普度人人有分。本来硃砂一味，还元黑锡白银。河车搬运与心君。了见不离方寸。
<br>
<br>
<br>　　苏幕遮
<br>
<br>　　妙还元，镇常在。丹药白银，那个人不爱。武士将来教君解。琢就银壶，提向街头卖。要三成，弃两坏。最上功夫，巧造十分大。圆满一旬遍饮快。醉赴蟠桃，归去君休怪。
<br>
<br>
<br>　　苏幕遮
<br>
<br>　　采壶中，凝日月。片饷工夫，锻炼无休歇。满岸芦花白如雪。丹蕊飞来，教我如何说。道无明，真一诀。得也第庐，自在闲守拙。直待鹤来方外接。白日飞升，有分朝金阙。
<br>
<br>
<br>　　苏幕遮
<br>
<br>　　出五行，修方外。彼岸芦花，郁郁彤云坠。浩浩风光贪困睡。唤觉从头，点对都交会。雪中月，壶中日。独跨扁舟，虚运松风瑞。妙本将来医尔醉。普劝诸公，休把元初昧。
<br>
<br>
<br>　　西江月
<br>
<br>　　拨转飞天妙本，炼就一粒丹砂。朝求暮采道人茶。圆满一旬点罢。玉衡缠教定正，运动八面云霞。小庵独坐俺仙家。除睡万缘不挂。
<br>
<br>
<br>　　挂金索
<br>
<br>　　万万余车，白面一和。调饼圆成，彷似天来大。混沌蒸熟，恰好则一个。顺手拈来，看是谁嚼破。
<br>
<br>
<br>　　苏幕遮
<br>
<br>　　大真元，超法界。锻炼精华，历劫常不坏。七朵金莲神通大。普度群迷，同赴蟠桃会。紫金丹，白玉块。处处圆明，朗朗常现在。一派清流通方外。遍体阳神，出入谁能赛。
<br>
<br>
<br>　　逍遥令
<br>
<br>　　真大道，脱体做神仙。两个一般无二样，功成行满玉皇宣。鹤驾赴朝元。浮空去，万法总无言。我本独超三界外，玄元不二妙真全。寰海度人船。
<br>
<br>
<br>　　苏幕遮
<br>
<br>　　这无为，先天造。有有无无，端的无穷妙。最上不空谁曾到。强曰为名，假作字之号。道真常，大秘奥。觉象圆明，得一元顿教。代代相承心印宝。压尽傍门，独显真大道。
<br>
<br>
<br>　　望蓬莱
<br>
<br>　　无无处，大道本无言。万法拈来则一句，强名曰道字丹仙。象帝乃根元。真无处，妙化有无先。不空寂无传最上，希夷微妙谷神篇。宗祖在先天。
<br>
<br>
<br>　　满庭芳
<br>
<br>　　顿悟玄机，渐离尘境，双忘顿渐无为。修真大道，了见本希夷。戒律精持道德，做神仙、方外先知。凭心地，三千功满，八百行无亏。诸公休生退，勤劳谨务，慈俭明白，先人后己，忍让慈悲。割断俗缘最上，遇玄门、加志无移。神明祐，超拔七祖，同赴彩云归。
<br>
<br>
<br>
<br>
<br>
<br>
<br>
<br>
<br>
<br>
<br>
<br>【高明：词作1首】
<br>
<br>　　鹧鸪天
<br>
<br>　　题顾氏景筠堂
<br>
<br>　　绿玉参差傍短楹。高堂清梦已冥冥。满枝只带湘灵点，一曲空听秦凤鸣。天莫问，物多情。此君潇洒若平生。风声月色来亭榭，老泪年来湿几更。
<br>
<br>　　明词综卷一
<br>
<br>
<br>
<br>
<br>
<br>
<br>
<br>【高士谈：词作4首】
<br>
<br>　　玉楼春
<br>
<br>　　为伯求作
<br>
<br>　　少年人物江山秀。流落天涯今白首。形容憔悴不如初，文采风流仍似旧。百花元是仙家酒。千岁灵根能益寿。都将万事付天公。且伴老人开笑口。
<br>
<br>
<br>　　减字木兰花
<br>
<br>　　西湖睡起。飞絮游丝春老矣。涨绿涵空。十顷玻璃四面风。时平事少。天与湖山供坐啸。他日西州。却怕羊昙感旧游。
<br>
<br>
<br>　　朝中措
<br>
<br>　　琅琊山色最清雄。心赏待衰翁。路转峰回如画，新亭半湿青红。风流宾从，清闲岁月，且共从容。莫笑尊前老大，犹堪管领春风。
<br>
<br>　　以上三首见中州乐府
<br>
<br>
<br>　　好事近
<br>
<br>　　谁打玉川门，白娟斜封团月。晴日小窗活火，响一壶春雪。可怜桑苧一生颠，文字更清绝。直拟驾风归去，把三山登彻。
<br>
<br>　　中州乐府元德明词内附
<br>
<br>
<br>
<br>
<br>
<br>
<br>
<br>
<br>
<br>【高氏：词作1首】
<br>
<br>　　失调名
<br>
<br>　　促段功归
<br>
<br>　　风卷残云，九霄冉冉逐。龙池无偶，水云一片绿。寂寞倚屏帏，春雨纷纷促。蜀锦半床闲，鸳鸯独自宿。好语我将军，只恐乐极生悲冤鬼哭。
<br>
<br>　　尧山堂外纪卷七十四
<br>
<br>
<br>
<br>
<br>
<br>
<br>【高宪：词作2首】
<br>
<br>　　梅花引
<br>
<br>　　蒿火目。藜羹腹。书生宁有封侯骨。长须奴。下泽车。艰关险阻，谁教涉畏途。半生落漠长安道。一事无成双鬓老。南辕胡。北辕吴。功名富贵，情知不可图。槐安梦。鼓笛弄。驰骤百年尘一哄。陶渊明。张季鹰。一杯浊酒，焉知身後名。有溪可渔林可缴。须信在家贫也乐。熊门春。浿江云。几时作个，山间林下人。
<br>
<br>　　中州乐府案此下中州乐府原有梅花引城下路一首，乃贺铸词误入，因删去。
<br>
<br>
<br>　　三奠子
<br>
<br>　　留襄州
<br>
<br>　　上楚山高处，回望襄州。兴废事，古今愁。草封诸葛庙，烟锁仲宣楼。英雄骨，繁华梦，几荒邱。雁横别浦，鸥戏芳洲。花又老，水空流。著人何处在，倦客若为留。习池饮，庞陂钓，鹿门游。
<br>
<br>　　花草粹编卷七
<br>
<br>
<br>
<br>
<br>
<br> 
<br>
<br>【高永：词作1首】
<br>
<br>　　大江东去
<br>
<br>　　滕王阁
<br>
<br>　　闲登高阁，叹兴亡满目，风烟尘土。画栋珠帘当日事，不见朝云暮雨。秋水长天，落霞孤鹜，千载名如故。长空淡澹，去鸿嘹唳谁数。遥忆才子当年，如椽健笔，坐上题佳句。物换星移知几度，遗恨西山南浦。往事悠悠，昔人安在，何处寻歌舞。长江东注，为谁流尽今古。
<br>
<br>　　元草堂诗馀卷上
<br>
<br>
<br>
<br>
<br>
<br>
<br> 
<br>
<br>【顾阿瑛：词作4首】
<br>
<br>　　水调歌头
<br>
<br>　　天香词
<br>
<br>　　金粟缀仙树，玉露浣人愁。谁道买花载酒，不似少年游。最是宫黄一点，散下天香万斛，来自广寒秋。蝴蝶逐人去，双立凤钗头。向尊前，风满袖，月盈钩。缥缈羽衣天上，遗响遏云流。二十五声秋点，三十六宫夜月，横笛按伊州。同蹑彩鸾背，飞过小红楼。
<br>
<br>　　旧抄本玉山璞稿
<br>
<br>
<br>　　清平乐
<br>
<br>　　题桐花道人卷桐花道人吴国良雪中自云林来，持所制桐花烟见遗。留玉山中数日，今日始晴，相与同坐雪巢，以铜博山，焚古龙涎，酌雪水，烹藤茶，出万壑雷琴，听清癯生陈维允弹石泉流水调，道人复以碧玉箫作清平乐，虚室生白，尘影不动，清思不能已已。道人出所携卷索和民瞻石先生所制清平乐词，予遂以紫玉池试想花烟，书以赠之，且邀座客郯云台同和，时至正十年腊月二十二日也
<br>
<br>　　凤箫声度。十二瑶台暮。开遍琼花千万树。才入谢家诗句。仙人酌我流霞。梦中知在谁家。酒醒休扶上马，为君一洗筝琶。
<br>
<br>　　旧抄本玉山璞稿
<br>
<br>
<br>　　蝶恋花
<br>
<br>　　三月二十日，陈浩然招游观音山，宴张氏楼，徐姬楚兰佐酒，以琵琶度曲，郯云台为之心醉，口占
<br>
<br>　　春江暖涨桃花水。画舫珠帘，载酒东风里。四面青山青似洗。白云不断山中起。过眼韶华浑有几。玉手佳人，笑把琵琶理。枉杀云台标外史。断肠只合江州死。
<br>
<br>　　旧抄本玉山璞稿
<br>
<br>
<br>　　青玉案
<br>
<br>　　彦成以他故去，作此怀之
<br>
<br>　　春寒侧侧春阴薄。整半月，春萧索。旭日朝来升屋角。树头幽鸟，对调新语，语罢双飞却。红入花腮青入萼。尽不爽花期约。可恨狂风空做恶。晓来一阵，晚来一阵，难道都吹落。
<br>
<br>　　读画斋本玉山璞稿卷二以上周泳先校补旧抄玉山璞稿本词四首
<br>
<br>
<br>
<br>
<br>
<br>
<br>
<br> 
<br>
<br>【管道升：词作4首】
<br>
<br>　　渔父
<br>
<br>　　遥想山堂数树梅。凌寒玉蕊发南枝。山月照，晓风吹。只为清香苦欲归。
<br>
<br>
<br>　　渔父
<br>
<br>　　南望吴兴路四千。几时回去霅溪边。名与利，付之天。笑把渔竿上画船。
<br>
<br>
<br>　　渔父
<br>
<br>　　身在燕山近帝居。归心日夜忆东吴。斟美酒，脍新鱼。除却清闲总不如。
<br>
<br>
<br>　　渔父
<br>
<br>　　人生贵极是王侯。浮利浮名不自由。争得似，一扁舟。弄月吟风归去休。
<br>
<br>　　以上四首见清河书画舫卷十
<br>
<br>
<br>
<br>
<br>
<br>【贯云石：词作2首】
<br>
<br>　　水龙吟
<br>
<br>　　咏扬州明月楼
<br>
<br>　　晚来碧海风沉，满楼明月留人住。璚花香外，玉笙初响，修眉如妒。十二阑干，等闲隔断，人间风雨。望画桥檐影，紫芝尘暖，又唤起、登临趣。回首西山南浦。问云物、为谁掀舞。关河如此，不须骑鹤，尽堪来去。月落潮平，小衾梦转，已非吾土。且从容对酒，龙香涴茧，写平山赋。
<br>
<br>　　南濠词话
<br>
<br>
<br>　　蝶恋花
<br>
<br>　　钱塘灯夕
<br>
<br>　　灯意留人云自列。六市轻帘，斗露钱塘月。十二修鬟流翠结。东风摇落仙肌雪。浅浅银壶催晓色。兰影香中，总是江南客。去国一场春梦灭。关情不记分吴越。
<br>
<br>　　永乐大典卷二万三百五十四夕字韵
<br>
<br>
<br>
<br>
<br>
<br>
<br>
<br>
<br>
<br>
<br>
<br> 
<br>
<br>【韩奕：词作28首】
<br>
<br>　　女冠子
<br>
<br>　　元夕
<br>
<br>　　又元宵近。冷风寒雨成阵。春泥巷陌，悄无车马，数碗残灯，依稀相映。夜深光已暝。是处败垣颓砌，荧荧青磷。但隆隆鼓，珰珰漏，打破一城荒静。古来此地繁华盛。歌舞欢相竞。何事如今，恁地都无些剩。空传下几句，旧腔新令。故老风流尽。漫唱西楼月转，也无人听。自剔残红灺，半窗梅影，伴人愁鬓。
<br>
<br>
<br>　　贺新郎
<br>
<br>　　送别
<br>
<br>　　烟雨枫桥路。算年来、几番送别，故人千里。君亦当初缘底事，不念平生俦侣。容易把、幽欢间阻。岁晚却思来访旧，旧处亭馆，废垣荒圃。寒日照，残桑梓。同游似我今余几。且留连、小窗清夜，挑灯疑语。身外事多何必问，□□□□□□。况鬓影、相看如许。秋草萧萧连茂苑，正堪愁、杜牧诗中意。谁画在，行装里。
<br>
<br>
<br>　　清平乐
<br>
<br>　　房深户密。不放朝寒入。睡起就床梳洗毕。背坐半窗红日。衣香易冷频烧。琴弦正紧慵调。望断山中人信，几多春到梅梢。
<br>
<br>
<br>　　百字令
<br>
<br>　　次韵答毗陵蒋公冕见寄
<br>
<br>　　问余何事，未中年、已觉心情欢少。对青镜、频伤往事，白发鬓边生早。水上题红，花间拾翠，到如今休了。年年春色，应笑闭门人老。故人咫尺，江云几回吟眺，目断扁舟小。荒后人家依旧好。空记梦中曾到。一曲高歌，知君别后，也恁多愁抱。甚时乘兴，山阴去访安道。
<br>
<br>
<br>　　柳梢青
<br>
<br>　　梁溪道中
<br>
<br>　　柳暗花明。江村□路，微雨才晴。一个扁舟，尽容渔叟，到处闲情。往来凫渚鸥汀。新朋间、旧人争送迎。麦饭榆羹，故园寒食，误却归程。
<br>
<br>
<br>　　鹊桥仙
<br>
<br>　　渔父词和放翁韵
<br>
<br>　　三江秋水，五湖春雨。只在钓船中住。滔滔波浪与天浮，钓时认得鱼多处。杏坛有树。桃源有路。罢钓有时间去。虽年八十尚垂纶，□不是、姓姜渔父。
<br>
<br>
<br>　　河传
<br>
<br>　　送俞彦行
<br>
<br>　　天际舟去水和烟。路遥遥知几千。广州又在海西边。堪怜。行人方少年。回首吴台连楚馆。云树远。眼与肠俱断。念归期。是何时。休迟。莺花容易稀。
<br>
<br>
<br>　　水龙吟
<br>
<br>　　次韵题涌金飞雪画扇
<br>
<br>　　苍寒收尽红尘，四山一色俄惊晓。楼台宫阙，冰壶影里，莹然清悄。独有游人，画船青盖，笙歌犹绕。遍园林松竹，光浑□□，人住处，皆蓬岛。罗扇画来轻小。乍时人、见多惊倒。谁留古本，到今付与，良工涂扫。夏日携时，且挥且玩，暑都消了。更词人亲笔题题，这风景，古犹少。
<br>
<br>
<br>　　百字令
<br>
<br>　　为沈画师题写山楼
<br>
<br>　　软红尘里，爱君家、缥缈半空楼倚。曲槛外，江南江北，两岸好山无际。日涌浮金，烟凝积翠，朝夕映窗几。抛书卧看，丘壑在人胸次。兴来把笔临池，浓涂淡抹，咫尺论千里。内一段精神聚处，□甚诗人能拟。却笑米颠，结庵京□，也便写图夸美。生绡半幅，漫赋新词同寄。
<br>
<br>
<br>　　柳梢青
<br>
<br>　　过了清明。江□郭外，云淡烟轻。几家台沼，萍芜自绿、残柳还青。何人楼外吹笙。彷佛□、梨园旧声。唤起闲愁，暗思往事，老去忘情。
<br>
<br>
<br>　　清平乐
<br>
<br>　　晓云狼藉。淡淡烟中日。柳絮欲飞无气力。满院绿阴清寂。熏篝香恋残煤。画罗衣试新裁。春尚有些寒在，银屏到晚慵开。
<br>
<br>
<br>　　四字令
<br>
<br>　　茶蘼送香。枇杷映黄。园池偷换春光。正人间昼长。鸠鸣在桑。莺啼近窗。行人远去他乡。正离愁断肠。
<br>
<br>
<br>　　□□□
<br>
<br>　　落花数点悬蛛网。风蹙文如浪。看来也似惜春光，留住残红不肯放。柳烟槐雨连门巷。要做绿阴模样。绿阴终不似花时，这夏景曲儿休唱。
<br>
<br>
<br>　　踏莎行
<br>
<br>　　秋夕，宿上方寺
<br>
<br>　　秋水平湖，夕阳低树。扁舟还觅来时路。到城料得几多程，停桡为欲寻僧去。沓沓松萝，泠泠钟鼓。上方更在云深处。鬓丝禅榻话今宵，从师要了无生句。
<br>
<br>
<br>　　高阳台
<br>
<br>　　七夕
<br>
<br>　　织锦停机，服箱休驾，两情此夕交欢。碧汉无云，银波万顷茫然。凭谁为泛仙槎去，问佳期、何事经年。柰玉蟾易老不多光景连。老□□节欢怀少，漫随他儿女，瓜果开筵。今古无情，算来最是青天。不曾见与何人巧□，只知间阻因缘。信而今悲欢离合，遍满人间。
<br>
<br>
<br>　　齐天乐
<br>
<br>　　寺内，时值端阳
<br>
<br>　　白头尚举齐眉案，相敬未忘宾礼。细数流年，平头六十，恰好一周甲子。吾生贫贱，汝不厌糟糠，不嫌褴缕。□喜而今，已将婚嫁了儿女。顾顾共伊老矣。又何须更问，有无家计。翠艾成人，红榴结子，隐映薰风庭宇。年年到此。愿身健心安，共倾香醑。好添几个，好孙儿戏舞。
<br>
<br>
<br>　　花犯
<br>
<br>　　题步障亭
<br>
<br>　　海棠开，谁家亭馆，依然旧标致。彩云深处。有半湿青红，画阑雕砌。繁英密蕊重重树。望中迷数里。似蜀锦、张成步障，石家徒僭侈。夜深把银烛高烧，有时更折向、铜瓶斜贮。微风度，朱唇似，迎人笑语。□坡老、当年一见，何事在、天涯僧舍底。争似此、安排华屋，长相从富贵。
<br>
<br>
<br>　　糖多令
<br>
<br>　　湖中
<br>
<br>　　买得个扁舟。乘闲到处游。载将图册与衾绸。不问人家僧舍里，堪住处，便夷犹。雨歇淡烟浮。黄鹂鸣麦秋。石湖西畔碧悠悠。倘遇桃花源里客，随着去，莫归休。
<br>
<br>
<br>　　菩萨蛮
<br>
<br>　　山寺夏日
<br>
<br>　　重重树杪高高阁。悬泉千尺檐前客。度夏爱僧居。一来慵下梯。睡余无气力。坐数遥峰碧。闲咏不成诗。斜阳在涧西。
<br>
<br>
<br>　　卜算子
<br>
<br>　　九日
<br>
<br>　　白发对黄花，又一番重九。相会年年少旧人，独酌杯中酒。世短意恒多，此语君知否。莫问明年健似今，且折茱萸寿。
<br>
<br>
<br>　　瑞龙吟
<br>
<br>　　钱塘怀古
<br>
<br>　　佳丽地。寂寞涛响空城，草深荒垒。龙飞凤舞山神，宛然不复，当时王气。西湖外，缺岸断桥冷落，几湾烟水。画船总有笙歌，向甚处，有垂杨可系。遍野离离禾黍，月观风亭，杳无遗址。惟有两峰南北，在夕阳里。因思当日，翠辇尝南驻。二百年、生民同乐，楚中歌舞。一自重华去。算几□曾经瘦，不似如今最。辽鹤倘重归，到东门市。怎知城郭，也应非故。
<br>
<br>
<br>　　卜算子
<br>
<br>　　雨中
<br>
<br>　　急霰打窗纱，正是愁时候。无柰愁多着酒消，反被愁消酒。又灭又明灯，还短还长漏。为问梅花有甚愁，也似愁人瘦。
<br>
<br>
<br>　　谒金门
<br>
<br>　　早秋
<br>
<br>　　秋已到。秋到今年何早。秋未到时愁动了。到秋愁不少。愁尚疏浓难扫。愁下肠空易绕。要得没愁惟睡好。愁还将睡觉。
<br>
<br>
<br>　　点绛唇
<br>
<br>　　初冬
<br>
<br>　　午梦初回，半窗影转斜阳树。起看梅蕊。向暖曾开未。一霎清寒，卷地西风起。无人至。把门儿闭。自了闲文字。
<br>
<br>
<br>　　浪淘沙
<br>
<br>　　重午
<br>
<br>　　细雨折红榴。花满枝头。客边相对思悠悠。欲换金泥题帖子，无复风流。蓬鬓老堪羞。节去难留。一尊重午与谁酬。歌罢楚辞新月上，曲影如钩。
<br>
<br>
<br>　　水龙吟
<br>
<br>　　海蓱许氏舟名
<br>
<br>　　软红尘里忙人，有谁能识沧洲趣。飘然一叶，也无根蒂，御风千里。禅客芦茎，仙翁莲瓣，笑他方外。任浮家不繁，行踪无定，算前身，岂飞絮。不着风花浪蕊，护篷窗、青帘休起。卧游容与，笔床茶灶，安如屋里。待约灵槎，银河秋夕，访牛寻女。且先载我月明中，洗脚唱歌归去。
<br>
<br>
<br>　　清平乐
<br>
<br>　　寿内
<br>
<br>　　炉烟拂拂。生愿长同室。还度新腔调旧瑟。四十三年今日。当初黄卷相逢。后来红线相从。此去白头相守，榴花无限薰风。
<br>
<br>
<br>　　生查子
<br>
<br>　　夏日
<br>
<br>　　虚牖落桐花，疏箔通荷气。独自绕闲庭，不住来还去。屦滑旧苔滋，衣润残香腻。没一个人来，细说心中事。
<br>
<br>　　强村丛书用明刊韩山人集本
<br>
<br>
<br>
<br>
<br>
<br>
<br> 
<br>
<br>【郝大通：词作2首】
<br>
<br>　　无俗念
<br>
<br>　　十年学道，遇明师、指破神仙真诀。一句便知天外事，万载千年疑绝。见色明心，闻声悟道，此理难言说。玄关斡运，心生无限欢悦。放开匝地清风，迷云散尽，露出青霄月。万里乾坤明似水，一色寒光皎洁。玉户推开，珠帘高卷，坐对千岩雪。人牛不见，悟个不生不灭。
<br>
<br>　　鸣鹤馀音卷之一
<br>
<br>
<br>　　南柯子
<br>
<br>　　示众
<br>
<br>　　地肺重阳子，昆嵛太古仙。二人结约未生前。托居凡世，飞下大罗天。共阐玄元教，行藏度有缘。奈何不悟似流泉。别后相逢，再约一千年。
<br>
<br>　　金莲正宗记卷五
<br>
<br>
<br>
<br>
<br>
<br>
<br> 
<br>
<br>【郝贞：词作1首】
<br>
<br>　　清平乐
<br>
<br>　　题碧梧苍石图
<br>
<br>　　暮云飞断。潮落吴江岸。忆昔佳人愁思漫。那更楼头闻雁。此时有意还成。争知恼杀兰卿。画作碧梧苍石，至今图得风声。
<br>
<br>　　珊瑚网名画题跋卷八
<br>
<br>
<br>
<br>
<br>
<br>
<br>
<br>【何继高：词作1首】
<br>
<br>　　采桑子
<br>
<br>　　醉归那忍旋分手，竹屋灯明。石鼎茶声。坐久听来酒力轻。粉笺染就芙蓉滑，小句初成。转自凄清。寒逼春衫欲二更。
<br>
<br>　　词综卷三十三
<br>
<br>
<br>
<br>
<br>
<br>
<br>
<br>【何景福：词作1首】
<br>
<br>　　虞美人
<br>
<br>　　别鲁道源
<br>
<br>　　三年奔走荒山道。喜说苕溪好。苕溪秋水漫悠悠。载将离恨上杭州。干戈未已身如寄。安乐知何处。青溪溪上钓鱼矶。纵使无鱼，还有蟹螯肥。
<br>
<br>　　词综卷三十三
<br>
<br>
<br>
<br>
<br>
<br>
<br>
<br>【何可视：词作2首】
<br>
<br>　　蝶恋花
<br>
<br>　　送春
<br>
<br>　　金井啼鸦深院晓。扬尽东风，柳絮吹难了。燕子多情相识早。杏梁依旧双双到。一缕沉烟帘幕悄。满眼飞花，只觉人怀抱。十二玉楼春树杪。天涯不断青青草。
<br>
<br>
<br>　　玉楼春
<br>
<br>　　邻鸡喔喔晨窗白。檐树深沉初辨色。鸳鸯瓦上露溶溶，翡翠帘边风瑟瑟。小楼一半屏山隔。不灭银缸通照夕。还乡好梦却忘愁，梦破那堪仍在客。
<br>
<br>　　以上二首词综卷三十三
<br>
<br>
<br>
<br>
<br>
<br>
<br>
<br>【何守谦：词作2首】
<br>
<br>　　临江仙
<br>
<br>　　山下清溪溪上渡，舟回九曲皆奇。诸峰罗列翠屏围。烟霞今阆苑，花木昔瑶池。念念神仙无觅处，洞天留在灵祠。从教猿鹤笑吾痴。还山非不乐，未忍负明时。
<br>
<br>
<br>　　临江仙
<br>
<br>　　梦寐武夷仙岛上，一来欲浣羁愁。山灵何事厌人游。白云生洞口，微雨暗溪头。顾我平生非俗客，豸冠此日清流。好将仙籍姓名收。他年勋业了，准拟卜菟裘。
<br>
<br>　　以上二首见武夷山志卷十五
<br>
<br>
<br>
<br>
<br>
<br>
<br>
<br>
<br>
<br>【洪希文：词作33首】
<br>
<br>　　八声甘州
<br>
<br>　　宪司循行召试
<br>
<br>　　秋光如此，摧落堪嗟，菊颖正新黄。对远山如画，残霞似缕，淡淡烟光。怪得数声喜鹊，好语绕山墙。报道黄华使，载酒登冈。回望碧云深处，凛绣衣霄汉，玉斧光芒。况幕中二客，辣手试风霜。看醉蘸龙蛇键笔，借时人、脍炙齿牙香。侬才薄，如何七步，急就成章。
<br>
<br>
<br>　　临江仙
<br>
<br>　　暑剧，移酒就溪流盥漱，因少憩松阴
<br>
<br>　　欲借明光无问处，野怀雅趣林丘。不妨枕漱事迟留。千岩如竞秀，万壑欲争流。月观风亭随处好，顿令热恼全收。一觞一咏足清游。世情看白发，心事付沙鸥。
<br>
<br>　　汉武帝太和四年起明光殿近桂宫，成都侯商病欲避暑，促上借明光宫。
<br>
<br>
<br>　　阮郎归
<br>
<br>　　焙茶
<br>
<br>　　养茶火候不须忙。温温深盖藏。不寒不暖要如常。酒醒闻箬香。除冷湿，煦春阳。茶家方法良。斯言所可得而详。前头道路长。
<br>
<br>
<br>　　海棠春
<br>
<br>　　剖瓜
<br>
<br>　　青门瓜地连芳草。富贵不来年少老。雨露不曾偏，颜色天然好。朅来就把并刀破。粟样生金圆颗颗。细味杜陵诗，慰我怀枯槁。
<br>
<br>
<br>　　浣溪沙
<br>
<br>　　试茶
<br>
<br>　　独坐书斋日正中。平生三昧试茶功。起看水火自争雄。势挟怒涛翻急雪，韵胜甘露透香风。晚凉月色照孤松。
<br>
<br>
<br>　　清平乐
<br>
<br>　　风车
<br>
<br>　　风随车走。唤做天公否。试运州犁高下手。砂砾糠秕前后。谁言天籁难移。即今神柄谁持。若问红炉点雪，从来理欲分歧。
<br>
<br>
<br>　　鹊桥仙
<br>
<br>　　水碓
<br>
<br>　　山容叠翠，水光拖练，澎湃奔腾远势。输他心匠动机舂，应笑杀、伯鸾左计。引渠激水，连房凿臼，捣尽□糠和秕。朝朝暮暮不曾闲，又岂问、丰年歉岁。
<br>
<br>
<br>　　桃源忆故人
<br>
<br>　　砭顽
<br>
<br>　　西风摇落梧桐井。气入韩堂凄冷。百炼江心铜镜。照尽孤鸾影。利锥早脱囊中颖。跃冶怎逃顽鑛。独抱素心谁省。漏瓮劳修绠。
<br>
<br>
<br>　　青门引
<br>
<br>　　棋
<br>
<br>　　白日沉西永。棋局闲寻清兴。两贤既不为山河，强令南北，黑白交分阵。雌雄未决谁能省。势若曹刘竞。英雄到底谁是，劝君动也何如静。
<br>
<br>
<br>　　品令
<br>
<br>　　试茶
<br>
<br>　　旋碾龙团试。要着盏无留腻。矞云献瑞，乳花斗巧，松风飘沸。为致中情，多谢故人千里。泉香品异。迥休把寻常比。啜过惟有，自知不带，人间火气。心许云谁，太尉党家有妓。
<br>
<br>
<br>　　鹧鸪天
<br>
<br>　　渔父
<br>
<br>　　万顷玻璃浩荡浮。桃李小岸蓼花洲。春风秋月等闲度，雨笠烟簑得自由。移桂棹，下纶钩。功名利禄不须求。得鱼换了茅柴吃，船放长江自在流。
<br>
<br>
<br>　　如梦令
<br>
<br>　　樱桃
<br>
<br>　　四月朱樱乍熟，甘露一般清味。禽嘴夺将来，卸在赤牙盘里。何似。何似。清净麾尼珠子。
<br>
<br>
<br>　　踏莎行
<br>
<br>　　雪中山茶
<br>
<br>　　风掠寒条，雪封冻蕊。行人蚁冻荒崖里。千岩万壑白皑皑，孤红杰出真堪美。生类歼夷，芳心销歇。玄冥漏泄春生意。冲寒折得一枝来，徐熙画底应难比。
<br>
<br>
<br>　　沁园春
<br>
<br>　　寿东泉郡公
<br>
<br>　　农乐丰年，击坏西东，千仓腐红。正火剂漫山，丹青炫转，朱华冒水，云锦缤纷。锺秀燕山，分付壶峤，郁郁葱葱初度辰。人争道，卿云甘露，毓瑞储精。公余玉麈纶巾。远赛过唐贤辈行人。看笔军扫阵，羊欣给役，诗工缀锦，王翰求邻。咀嚼群经，搜罗百史，办下功夫日日新。东泉水，愿永沾学海，混混涯津。
<br>
<br>　　汉文帝纪，初为郡守，为铜虎符，竹使符剖，竹分符各，留其半，右留京师，左以与之。史记天官书，若烟非烟，若云非云，郁郁纷纷，萧瑟轮囷，是谓卿云。卿音庆，轮音菅。
<br>
<br>
<br>　　水龙吟
<br>
<br>　　寿夏改斋闰八月初二
<br>
<br>　　一年两度中秋，这回初度尤堪喜。蓂生二叶，荷开十丈，荔丹千里。令肃貔貅，业安畎畎，戍安隍垒。况莆民截镫，帅垣攽檄，人欢悦、雷声起。自古将门出将，贵三品、腰金绶紫。他年领取，莫公官职，黄公年纪。彩袖翩翩，慈闱强健，诸孙环侍。待婆娑酒醺，呵笑花下，含饴耍戏。
<br>
<br>
<br>　　浣溪沙
<br>
<br>　　雪夜病起
<br>
<br>　　入室天然恼病禅。打窗风雨闷吟仙。归心一点落灯前。犹有十三楼上酒，可无三百杖头钱。一年心老一年年。
<br>
<br>
<br>　　柳梢青
<br>
<br>　　春恨
<br>
<br>　　问讯梨花，不知还解否，几番风。雨打黄昏，泥香白雪，愁与谁同。可堪凤懒莺慵。飞不到、萧娘镜中。望断碧山，恨迷芳草，春太匆匆。
<br>
<br>
<br>　　玉楼春
<br>
<br>　　重书灵岩旧题处
<br>
<br>　　燕语垂杨春又暮。往事空随流水去。当时杰句倩谁题，尘笔只今无着处。酒债寻常随所寓。烟竹风花堪笑语。偷闲将学少年游，终不似邯郸故步。
<br>
<br>
<br>　　水龙吟
<br>
<br>　　代洋尾李氏寿柯竹圃
<br>
<br>　　降庭佳气葱葱，辉联南极光如昼。门弧纪瑞，华筵开宴，兜离仙奏。梨枣功深，汞铅诀秘，内丹初就。咽壶中日月，放怀诗酒，这安乐、窝中叟。梦语喧传万口。况鸡林、有人亲售。当家句律，早传骥子，孙枝又秀。自愧长文，远离车膝，几时回首。料得今朝欢笑，大家拜舞，外翁千寿。
<br>
<br>
<br>　　齐天乐
<br>
<br>　　寿方君会
<br>
<br>　　山阴文会才三日，怀阵迹都如扫。郁郁葱葱，融融溢溢，和气偏薰瑶草。春光未老。便撒放莺花，收回梨枣。醉咽霞浆，寿星侧畔神仙岛。墙屏翩翩学子。总芝兰玉树，映入娟好。德耀新归，子平毕娶，来岁掌珠可抱。名缰利锁。任禄食千锺，位登八座。贵不如闲，与儿郎自效。
<br>
<br>
<br>　　满庭芳
<br>
<br>　　送张译史东州秩满归代方驿史作
<br>
<br>　　卓卓声名，英英人物，翠壶肯暂遨游。与君聚散，鸿雁自春秋。位置六曹上客，挥洒处、文彩风流。莼鲈好，故乡人梦，留不住东州。骅骝。从此去，嘶鸣北向，志气悠悠。指燕台路近，唾手公侯。料想春风得意，醉眠韦杜最高楼。天付与，男儿事业，姓字覆金瓯。
<br>
<br>
<br>　　贺新郎
<br>
<br>　　寿李西隐馆於李氏
<br>
<br>　　今日知何日。听瑶池、西来青鸟，密传消息。阿母临行宣曼倩，留取蟠桃休吃。因则甚、鸾骖未出。约待西方无量寿，贺西家、大隐开筵席。蓬莱岛，神仙客。壶公满眼春光溢。正千花万草薰人，芳菲红碧。快意长江都是酒，放出韩湘奇术。况两鬓苍苍如漆。记得晋公留好语，□二三百岁何难划。耐松柏，坚金石。
<br>
<br>
<br>　　倦寻芳
<br>
<br>　　春词
<br>
<br>　　卧鸭炉边，翔鸳屏底，正断肠处。烟草风花，妆点春愁无数。贪睡海棠酣晕脸，欹眠杨柳狂飞絮。倚东风，子规叫月，乱莺啼树。尽游赏吞花卧酒，握月担风，谁诉离绪。镜里朱颜，还被青春领去。簌簌红飞愁万点，丝丝绿织愁千缕。这光阴，那堪几番风雨。
<br>
<br>
<br>　　念奴娇
<br>
<br>　　冬月
<br>
<br>　　月华似水，正同云天气，流光如烁。冷气射入寒瘁竦，走下深帘重幕。十二琼楼，三千玉斧，手冻恁谁断。乘鸾女子，为伊再三惊愕。回顾玉露凄清，恐非人世，怎敢轻谐谑。上界神仙官府足，肝胆骤然倾落。冻合关河，光摇牛斗，飞起横江鹤。平明起视，雪封枝上梅萼。
<br>
<br>
<br>　　满江红
<br>
<br>　　幽居
<br>
<br>　　筑室云屏，连翠巘、断崖如臼。任红尘飞到，借风为帚。谈笑从容无俗客，山花风竹皆吾友。做姬公事业竟明农，终田亩。闲又却，经纶手。紧闭了，谋谟口。看高车公相，寒途仆走。是有命焉那幸致，万锺于我大何有。但卿车我笠勿相忘，须回首。
<br>
<br>
<br>　　踏莎行
<br>
<br>　　示观堂
<br>
<br>　　郡国兴贤，黌宫课试。书生事业从今始。铨衡当道有司明，吹嘘送上青云里。赋要凌云，文如翻水。八音五色惊童稚。时人莫作等闲看，丹墀独对应如是。
<br>
<br>
<br>　　酹江月
<br>
<br>　　酒边
<br>
<br>　　一年佳景，又新橙快意，重呼醽醁。争奈情人垂信约，误听几番风竹。□□□□，鱼沉雁香，懒听相思曲。少年狂梦，黄梁早已先熟。烈士壮心犹在，唾壶敲碎，此恨何时足。太息旧交风雨散，大半已归鬼箓。对酒凄凉，欲□谁诉，唤起苍虬玉。捶床大叫，为予更剪明烛。
<br>
<br>
<br>　　洞仙歌
<br>
<br>　　早梅
<br>
<br>　　野亭驿路，尽是寻幽客。水曲山隈浩无极。见松荒菊老，岁晏江空，摇落尽、几点南枝消息。天寒云淡，月弄黄昏色。绰约真仙藐姑射。占得百花头上，积雪层冰，捱不去，只恁地皑皑白。问广平心事竟何如，纵铁石肝肠，也难赋得。
<br>
<br>
<br>　　风中柳
<br>
<br>　　水碓
<br>
<br>　　锦里人家，桑柘阴连西崦。驶决溪流青似染。引机激水，作碓依山旁，无朝无暮无丰歉。德耀当年，杵臼生涯勤俭。强劝郎温温笑脸。男儿志气，正欲长光焰。任顽石、也须头点。
<br>
<br>
<br>　　如梦令
<br>
<br>　　灯花
<br>
<br>　　报道灯花如昼。烨烨文章摛绣。安顾莫风摇，应恐夜寒花瘦。搔首。搔首。结果望天将就。
<br>
<br>
<br>　　桃源忆故人
<br>
<br>　　别故人
<br>
<br>　　客亭折尽垂杨柳。马箠堤边无有。唱彻阳关杯酒。别我平生友。男儿得意须回首。鸟兔东飞西走。临发不堪分手。恋恋君知否。
<br>
<br>
<br>　　蝶恋花
<br>
<br>　　蜡梅
<br>
<br>　　雪里江梅标致好。千古诗人，总被横斜恼。蜡貌梔言愁杀我。道伊曾向孤山过。检点花房开几朵。错引山峰，酿蜜供残课。三叹楚骚无可考。梅花已不如芳草。
<br>
<br>
<br>　　水调歌头
<br>
<br>　　雪梅
<br>
<br>　　崖谷摇落尽，银海眩花生。霏霏漾漾，闭门三日断行人。我欲寻幽无路，但见砌平凹凸，粲粲尽堆琼。片片匀如翦，散入马蹄轻。梅索笑，竹含贞，酒频倾。矜香斗色，鼻塞无孔眼瞠瞠。昔则寒林水墨，今则瑶台琪树，奇妙孰能名。起舞歌白雪，聊聊我幽情。
<br>
<br>　　以上丁藏钞本续轩渠集卷九词三十三首
<br>
<br>
<br>
<br>
<br>
<br>
<br>
<br>
<br>
<br>【洪翼：词作2首】
<br>
<br>　　浣溪沙
<br>
<br>　　花朝
<br>
<br>　　鸾股先寻斗草钗。凤头新绣踏青鞋。衣裳宫样不须裁。雕玉镂成鹦鹉架，泥金镌就牡丹牌。明朝相约看花来。
<br>
<br>　　曲阿词综翼有诉衷情清晨廉幕卷轻霜一首，乃欧阳修词。
<br>
<br>
<br>　　浣溪沙
<br>
<br>　　上巳
<br>
<br>　　软翠冠儿簇海棠。砑罗衫子绣丁香。闲来芳径踏青阳。风暖有人能作伴，日长无事可思量。水流花落任匆忙。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
