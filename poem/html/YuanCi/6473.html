<HTML>
<HEAD>
<TITLE>金元词 卷024 丘处机 - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷024 丘处机</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷024 丘处机</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6473"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷024 丘处机')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷024 丘处机]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 【丘处机：词作152首】
<br>
<br>　　无俗念
<br>
<br>　　景金本磻溪词注云，十二首亦名酹江月居磻溪
<br>
<br>　　孤身蹬，泛秦川、西入磻溪乡域。旷谷岩前幽涧畔，高凿云龛栖迹。烟火俱无，箪瓢不置，日用何曾积。饥餐渴饮，逐时村巷求觅。选甚冷热残馀，填肠塞肚，不假珍羞力。好弱将来糊口过，免得庖厨劳役。装贯皮囊，熏蒸关窍，图使添津液。色身轻健，法身容易将息。
<br>
<br>
<br>　　无俗念
<br>
<br>　　岁寒守志
<br>
<br>　　同云瑞雪，正三冬、＊闭严凝时节。寂寞山家孤悄悄，终日无人谈说。败衲重披，寒埪独坐，夜永愁难彻。长更无寐，朔风穿户凄冽。求饭朝入西村，临泉夹道，玉叶凌花结。冻手频呵仍自恨，浊骨凡胎为劣。昼夜参差，饥寒逼迫，早晚超生灭。须凭一志，撞开千古心月。
<br>
<br>
<br>　　无俗念
<br>
<br>　　枰棋
<br>
<br>　　前程路远，未昭彰、金玉仙姿灵质。寂寞无功天赐我，棋局开颜销日。古柏岩前，清风台上，宛转晨餐毕。幽人来访，雅怀闲斗机密。初似海上江边，三三五五，乱鹤群鸦出。打节冲关成陈势，错杂蛟龙蟠屈。妙算嘉谋，斜飞正跳，万变皆归一。含弘神用，不关方外经术。
<br>
<br>
<br>　　无俗念
<br>
<br>　　赞师
<br>
<br>　　漫漫苦海，似东溟、深阔无边无底。逯逯群生颠倒竞，还若游鱼争戏。巨浪浮沉，洪波出没，嗜欲如痴醉。漂沦无限，化鹏超度能几。唯有当日重阳，惺惺了了，独有冲天志。学易年高心大悟，掣断浮华缰系。十载丹成，一时功就，脱壳成蝉蜕。从师别后，更谁风范相继。
<br>
<br>
<br>　　无俗念
<br>
<br>　　蓑衣
<br>
<br>　　深溪古岸，到秋来、莎密茸茸无极。楝择修纤归洞府，虚落晴天吹炙。两束丝乾，千条绳就，不假良工织。闲轩亲自，结成渔父装饰。时伴樵牧嬉游，青山绿水，带雨和烟适。妙绝珍幽径晚，披雪冲开芦荻。我本忘名，人皆易号，唤作蓑衣客。佗年功满，化云天上无迹。
<br>
<br>　　景金本注云，亦作化云岩上留迹
<br>
<br>
<br>　　无俗念
<br>
<br>　　竹
<br>
<br>　　虚心翠竹，禀天然、一气生来清独。月下风前堪赏玩，嘲谑令人无俗。嫩叶萧骚，隆冬掩映，秀出千林木。英姿光润，状同玄辅寒玉。好事东里田侯，南溪新种，使我开青目。尽日高吟窗外看，风飐筠梢摇绿。冉冉幽香，萧萧疏影，坐卧清肌肉。云龛闲伴，雅怀惟称仙福。
<br>
<br>
<br>　　无俗念
<br>
<br>　　月
<br>
<br>　　偎岩傍陇，搤长更、萧索昏魔非一。皓月澄澄山上显，天角辉辉初出。露结霜凝，金华玉润，淡荡何飘逸。清临寰宇，发扬神秀姿质。凄怆六合群情，淹沉幽昧，惨怛劬劳疾。大阐良因弘济度，皆得逍遥宁谧。浩气腾腾，馀光蔼蔼，至性那亏失。圆明法界，法轮常自充实。
<br>
<br>
<br>　　无俗念
<br>
<br>　　暮秋
<br>
<br>　　霜风荡扬，舞飘零、木叶斜飞阡陌。极目长郊凝望处。衰菊斓斑犹坼。点点苍苔，漫漫朝露，渐结清霜白。山川高下，尽成一片秋色。潇潇万物摧残，凄凉天气，愁损征途客。水谷云根无可玩，独有苍苍松柏。悟道真仙，忘机逸士，亘古同标格。欺寒压众，自来天地饶得。
<br>
<br>
<br>　　无俗念
<br>
<br>　　述怀
<br>
<br>　　群山四渎，暮天晴、挥斥阴魔潜伏。太一岩前风道快，千尺波翻蟾足。怒雪惊涛，冲堤拍岸，雷辊云翻逐。青鸥白鹭，月明江上飞速。高下万叠千群，相呼相召，会合清江曲。宝月神珠时逗引，辊出都忘钤束。踊跃飘飘，玲珑灿灿，价忽连城玉。含弘光大，上天入地翻覆。
<br>
<br>
<br>　　无俗念
<br>
<br>　　仙景
<br>
<br>　　十洲三岛，运长春、不夜风光无极。宝阁琼楼山上耸，突兀巍峨千尺。绿桧乔松，丹霞密雾，簇拥神仙宅。漫漫云海，奈何无处寻觅。遥想徐福当时，楼般东下，一去无消息。万里沧波空浩渺，远接天涯秋碧。痛念人生，难逃物化，怎得游仙域。超凡入圣，在乎身外身易。
<br>
<br>
<br>　　无俗念
<br>
<br>　　乐道
<br>
<br>　　迎今送古，叹春花秋月，年年如约。物换星移人事改，多少翻腾沦落。家给千兵，官封一品，得也无依托。光阴如电，百年随手偷却。有幸悟入玄门，擘开疑网，撞透真欢乐。白玉壶中祥瑞罩，一粒神丹挥霍。月下风前，天长地久，自在乘鸾鹤。人间虚梦，不堪回首重作。
<br>
<br>
<br>　　无俗念
<br>
<br>　　性通
<br>
<br>　　法轮初转，慧风生、陡觉清凉无极。皓色凝空嘉气会，豁荡尘烦胸臆。五贼奔亡，三尸逃遁，表里无踪迹。神思安泰，湛然不动戈戟。信步紫陌红尘，饥餐渴饮，度日随缘觅。物外闲中天地宝，时复玎珰敲击。后约参师，前程归路，自有真消息。鹤书来召，坐升云汉游历。
<br>
<br>
<br>　　沁园春
<br>
<br>　　示众
<br>
<br>　　世事纷纷，似水东倾，甚时了期。叹利名千古，争驰虎豹，丘原一旦，总伴狐狸。枳棘丛中，桑榆影里，乱冢堆堆谁是谁。君知否，谩徒劳百载，空皱双眉。争如归去来兮。放四大、优游无所为。向碧岩古洞，完全性命，临风对月，笑傲希夷。一曲玄歌，千锺美酒，日月循环不老伊。童颜在，镇龟龄鹤寿，罢喝黄鸡。
<br>
<br>
<br>　　沁园春
<br>
<br>　　列鼎雄豪，兔走乌飞，转头悄然。似电光开夜，云中乍闪，晨霜迎日，草上难坚。立马文章，题桥名誉，恍惚皆如作梦传。争如我，效忘机息虑，返朴归原。壶中异景堪怜。是别有风花雪月天。玩四时时见，祥云瑞气，三光光罩，玉洞琼筵。满泛流霞，高吟古调，骨健神清丹自圆。真堪爱，待功成一举，永镇飞仙。
<br>
<br>
<br>　　沁园春
<br>
<br>　　智慧男儿，速悟尘劳，勿将性疲。但此身彼物，皆名幼化，多虚少实，不可追随。万种缠绵，千般汩没，荏苒光阴老却伊。争如向，太玄真教法，讨论希夷。乾坤荡荡无依。似一片、闲云出世奇。悟性宗合道，恩山易挫，神舟得岸，苦海难迷。行满功成，仙游羽化，物外何如土底归。无佗事，要升天入地，俱在心为。
<br>
<br>
<br>　　沁园春
<br>
<br>　　景金本题作心通
<br>
<br>　　大智闲闲，放荡无拘，任其自然。寄雅怀幽兴，松间石上，高歌沉醉，月下风前。玉女吹箫，金童舞袖，送我醺醺入太玄。玄中理，尽浮沉浩浩，来去绵绵。奇哉妙景难言。算别是、人间一洞天。傲立身敦厚，山磨岁月，从佗轻薄，海变桑田。神气冲和，阴阳升降，已占逍遥陆地仙。无烦恼，任开怀纵笔，端写灵篇。
<br>
<br>　　道藏作狂写诗篇
<br>
<br>
<br>　　沁园春
<br>
<br>　　赞佛
<br>
<br>　　净梵王宫，太子殷勤，雪山六期。把世情我态，丝毫断念，云根水谷，麻麦充饥。芥纳须弥，毛吞大海，自古男儿了悟时。超生灭，任循环宇宙，不管东西。圆成无得无知。信法界、空空寂灭机。又勿劳习定，安禅作用，偷闲终日，打坐行治。大理无时，真功非相，动静昏昏合圣规。无高下，但能通般若，总证牟尼。
<br>
<br>
<br>　　沁园春
<br>
<br>　　九日虢县傅宅作朝真醮
<br>
<br>　　晔晔重阳，秀气飘飘，廓周大千。正故庵交会，宾朋浩浩，青霄依约，鸿雁翩翩。是处登高，衔杯逸兴，放旷犹如陆地仙。朝真会，赞金风淡荡，玉露新鲜。黄花嫩蕊堪怜。散袅袅、清香满坐传。使众人得味，皆明至道，群莺无语，独王秋天。艳杏妖桃，繁华春景、莫与迎霜敢斗坚。乘佳趣，对芳丛烂饮，一醉千年。
<br>
<br>
<br>　　水龙吟
<br>
<br>　　西虢
<br>
<br>　　凤鸣南邑清佳，大仙降迹行鸾地。琳宫宝阁，星坛月馆，槐阴竹翠。烟盖云幢，影摇寒殿，往来呈瑞。向虚亭东望，平川似锦，洪波泛。渺天际。山秀水甜人义。遍坊村、各生和气。我来不忍，轻归刘蒋，天心地肺。须待他时，暗淘真秀，育成丹桂。去长安路上，眠冰卧日，作终身异。
<br>
<br>
<br>　　水龙吟
<br>
<br>　　警世
<br>
<br>　　算来浮世忙忙，竞争嗜欲闲烦恼。六朝五霸，三分七国，东征西讨。武略今何在，空凄怆，野花芳草。叹深谋远虑，雄心壮气，无光彩，尽灰槁。历遍长安古道。问郊墟、百年遗老。唐朝汉市，秦宫周苑，明明见告。故址留连，故人消散，莫通音耗。念朝生暮死，天长地久，是谁能保。
<br>
<br>
<br>　　水龙吟
<br>
<br>　　夜晴
<br>
<br>　　夜晴寥廓初寒，淡天莹彻琉璃翠。无阴树下，长安楼上，月明风细。百祸潜销，万家同赏，一般清味。见金星朗朗，银河耿耿，交光灿，满天地。流转碧空如水。任纵横、略无凝滞。冲山拍海，倾光腾秀，绵绵吐瑞。达了从兹，宝瓶坚固，玉浆时泥。把衷情欲诉，何人会得，且陶陶醉。
<br>
<br>
<br>　　水龙吟
<br>
<br>　　春兴
<br>
<br>　　昊天空阔初晴，气回万物欣欣茂。亭台俯仰，山川高下，妆成锦绣。碧洞清泉，响闻迢递，一声长溜。更时时注目，悠悠远看，青峰上，白云凑。无限灵禽异兽。慰闲心、不辞柴瘦。含风翠柏，双崖争长，千株竞秀。耀日丹台，四时为伴，百年随寿。任寒来暑往，星移物换，得高眠昼。
<br>
<br>
<br>　　水龙吟
<br>
<br>　　洞天春色盈盈，乱山秀出千堆锦。云收雨敛，晓晴烟淡，碧空横枕。高卧怡怡，顿开怀抱，释迷忘寝。看仙花瑞草，迎风照日，腾光彩，异凡品。欢庆时丰岁稔。万邦宁、百邪俱禁。太平国里，长安陌上，纵横有甚。大道无疑，傍门斜径，不须详审。是从来浩劫，神仙过路，但曾经恁。
<br>
<br>
<br>　　水龙吟
<br>
<br>　　道运
<br>
<br>　　混元南岳初开，瑞云透出昆仑表。星移电转，阴升阳降，红光缥渺。鹤舞鸾翔，看乌龟共，赤龙蟠绕。尽鸿蒙一气，烹成造化，神仙道，片时了。云散十方三岛，洞天深、月明风袅。此时占得，长生门户，遐龄体调。吟咏从佗，海移山变，石枯松老。伴烟霞独向，非非境外，恨知音少。
<br>
<br>
<br>　　满庭芳
<br>
<br>　　述怀
<br>
<br>　　漂泊形骸，颠狂踪迹，状同不系之舟。逍遥终日，食饱恣遨游。任使高官重禄，金鱼袋、肥马轻裘。争知道，庄周梦蝶，蝴蝶梦庄周。休休。吾省也，贪财恋色，多病多忧。且麻袍葛屦，闲度春秋。逐疃巡村过处，儿童尽、呼饭相留。深知我，南柯梦断，心上别无求。
<br>
<br>
<br>　　满庭芳
<br>
<br>　　警世
<br>
<br>　　百尺危楼，千间峻宇，艳歌出入从容。幻身无赖，何异烛当风。旧日掀天富贵，当时耀、绝代英雄。百年后，都归甚处，一旦尽成空。诸公。闻早悟，抽身退迹，跳出樊笼。念本初一点，牢落无穷。幸遇时平岁稔，偷闲好、消息圆融。忘机处，灵波湛湛，独镇水晶宫。
<br>
<br>
<br>　　满庭芳
<br>
<br>　　余自东离海上，西入关中，十五馀年，舍身求道，圣贤是则，坟茔罢修，考妣枯骸，孰加怜悯。迩闻乡中信士，戮力葬之，怀抱不胜感激，无以为报，遂成小词，殷勤寄谢云
<br>
<br>　　幼稚抛家，孤贫乐道，纵心物外飘蓬。故山坟垅，时节轻修崇。幸谢乡豪并力，穿新圹、起塔重重。遗骸并，同区改葬，迁入大茔中。人从。关外至，皆传盛德，悉报微躬。耳闻言，心下感念无穷。自恨无由报德，弥加志、笃进玄功。深回向，虔诚道友，各各少灾凶。
<br>
<br>
<br>　　满庭芳
<br>
<br>　　九日
<br>
<br>　　寒雁声回，园林色变，暮秋别是风光。练波横地，锦树映天长。过雨云山磊落，迎霜茂、金菊芬芳。佳辰会，千门万户，欢笑庆重阳。嘉祥。谁得遇，吾门四友，极味先尝。乃频沾清露，时倒霞浆。饮罢醍醐灌顶，归来后、月满虚堂。无愁思，陶陶快乐，酩酊入仙乡。
<br>
<br>
<br>　　神光灿
<br>
<br>　　景金本注云，三首本名声声慢
<br>
<br>　　悲欢绝念，视听忘怀，从初号曰希夷。不晓根源，刚强说是谈非。百般拈花摘叶，谩徒劳、使尽心机。这些事，算人人易悟，个个难依。不在唇枪舌剑，人前斗、惺惺广学多知。上士无争，只要返朴除疑。冥冥放开四大，把尘劳、一旦纷飞。认得后，管教贤、拍手笑归。
<br>
<br>
<br>　　神光灿
<br>
<br>　　推穷三教，诱化群生，皆令上合天为。慕道修真，行住坐卧归依。先须保身洁净，内常怀、悯物慈悲。挫刚锐，乃初心作用，下手根基。款款磨砻情性，除贪爱、时时剪拂愚迷。福慧双全，开悟自入希夷。灵台内思不疚，任纵横、出处何疑。彻头了，尽虚空、裁断是非。
<br>
<br>
<br>　　神光灿
<br>
<br>　　修真门户，大道家风，长春境界无边。秀气盈盈，闲里别有壶天。天中自然快乐，运三光、日月周旋。忘伎巧，任淳风坦坦，圣道平平。一念还乡寂处，三宫罩、清灵万派归源。浩浩神光，来去透骨绵绵。行人顿除造作，待功成、指日登仙。未行者。向词中、明取一言。
<br>
<br>
<br>　　上丹霄
<br>
<br>　　景金本注云，三首本上平西迷惑
<br>
<br>　　洞天清，神山秀，少人行。尽贪恋、世梦峥嵘。仙风瑞景，眼前虽顿却如盲。爱河终日，竞浮沉、来往纵横。东方出，西方没，南方死，北方生。四方转、异类翻腾。区区甚日，道眸开阐欲心更。愿将灵质，悟空华、彼岸高登。
<br>
<br>
<br>　　上丹霄
<br>
<br>　　赠京兆府统军夹谷龙虎
<br>
<br>　　感皇恩，承天诏，控西南。大门敞、高对烟岚。双权再任，过期无代复登三。晏然军国，事和平，灾割封缄。年将暮，心归道，搜玄路，访清谈。降尊宠、谦下无惭。山人放旷，本来无得有何参。但能慈忍，戒荒淫、名挂仙衔。
<br>
<br>
<br>　　上丹霄
<br>
<br>　　答陇州防御裴满镇国
<br>
<br>　　厌尘劳，抛家计，慕清闲。向物外、观照人间。须臾变灭，蜃楼歌侧海涛翻。暂时光景，转身休、百岁如弹。掀天富，倾城丽，过人勇，彻心奸。尽逐境、颠倒循环。纷纷醉梦，往来争夺苦摧残。不如闻早，伴烟霞、高卧云山。
<br>
<br>
<br>　　月中仙
<br>
<br>　　赏月
<br>
<br>　　日色西沉，上高台回观、天地寥廓。疏星隐现，空一轮明月，昭昭无著。皓然三界外，似百炼、青铜鉴跃。处处恩光被，家家照临，庭户启溟漠。长生万里清风，助乾坤荡摇，云雾难作。仙宫宝殿，正烂霞金碧，相辉参错。大哉销夜景，镇千古、含弘磊落。有志攀青桂，蟾宫兔边看捣药。
<br>
<br>
<br>　　月中仙
<br>
<br>　　景金本作山居
<br>
<br>　　侧磬悬锺，慕巢由隐沦、活计萧索。天然耿介，爱一身孤僻，逍遥云壑。利名千种事，我心上、何曾挂着。幸遇清平世，诸军宴安，刀剑罢挥霍。民歌两穗之丰，教门兴我忘，三岛之约。来宾去友，递日常谷，骖鸾骑鹤。洞前无限景，异花秀、香风喷薄。更谢汧源众，分餐助余长啸乐。
<br>
<br>
<br>　　月中仙
<br>
<br>　　对松
<br>
<br>　　落落长松，倚浮云大山、高占幽僻。亭亭隐士，爱洞天岩穴，深藏虚极。对门开是景，挂猿狖、离罗峭壁。尽日无佗事，唯调虎龙，交媾坐磐石。时时鹤听嘉音，动笙篁转流，空外飘激。人明至道，恶管弦幽噎，花间沉溺。出群常羡此，岁寒重、孤凝黛色。炼性超於彼，身闲永同居寿域。
<br>
<br>
<br>　　瑶台月
<br>
<br>　　自咏
<br>
<br>　　平生懒堕。只赢得、无忧一枕高卧。蓬头垢面，不管形骸摧挫。任三光、日夜奔驰，放四大、林泉担荷。深溪畔，幽岩左。青山拥，白云锁。灾祸。雷轰电掣，无由近我。日午起行了还坐。把旧习般般打破。清闲处，唯有这些儿个。倦贪心、乐受贫穷，爱恣意、慵兴烟火。粮无贮，丹无货。萧然唱，洒然和。堪可。神仙未了，优游且过。
<br>
<br>
<br>　　瑶台月
<br>
<br>　　劝酒
<br>
<br>　　浮名浮利。叹今古、悠悠颠倒人泥。茫茫宇宙，多少含灵愚智。尽劳生、终日贪图，竞抵死、奔波沉滞。观乌兔，嗟身世。百年寿，一春寐。虚费。争如满酌，流霞送醉。助四大聊壮神气。辨万化休论富贵。时时访，出谷道人游戏。效猖狂、物外高吟。庆滑辣、杯中美味。开怀抱，忘愁系。解其忿，挫其锐。遥致。青松皓鹤，绵绵度岁。
<br>
<br>
<br>　　木兰花慢
<br>
<br>　　转轮
<br>
<br>　　叹灵源旷代，本无极，信优游。自朴散形生，销磨混沌，落入行囚。竛竮四方宛转，向迷津、大海苦淹留。法界群情扰扰，梦魂千古悠悠。沦流。贩骨如山，知何日，是程头。好锻炼真空，三光慧照，万劫云收。终须舍身拚命，更惜头护面几时休。裂碎中间一点，便超得岸神舟。
<br>
<br>
<br>　　木兰花慢
<br>
<br>　　西虢作善者多，而感应屡至
<br>
<br>　　伫登临旷望，涌云气，北山兴。旋恍惚阴阳，虚无变化，寥廓充盈。奇峰状如太华，霭棱层、峻极染空青。急雨翻盆泼墨，迅雷激电飞声。威灵。大骋神通，三伏暑，结凝冰。叹是处飘风，良田遇害，厦屋遭倾。唯斯道乡幸感，屡涔涔至也忽然轻。深信皇天辅德，善因恶果分明。
<br>
<br>
<br>　　望海潮
<br>
<br>　　学道
<br>
<br>　　神仙风范，长生门户，从来道德为基。馀外万般，留心一念，颠狂造作皆非。真教示开迷。自上古轩辕，龙驾齐飞。代代相传授，至今日，尽归依。虚无千圣同规。盖摧残嗜欲，剖判天机。贪利喻信雠，观身似梦，婪耽不整容仪。恬素返希夷，任垢面蓬头，纸袄麻衣。行满都抛却，泛寥廓，步云霓。
<br>
<br>
<br>　　望海潮
<br>
<br>　　脱俗
<br>
<br>　　坚牢基址，清闲门户，生涯不比尘缘。幽旷大山，通明上士，逶迤仿效神仙。勤动向岩前。缓植桂栽松，药圃芝田。万仞高峰下，伴龟鹤，度流年。吾常志僻心颠。爱箪瓢淡溥，词翰嘲掀。幽洞小溪，开怀取兴，时成短句长篇。驰马胜花笺。任奋笔狂吟，走雾飞烟。放荡如如性。混终日，恣乾乾。
<br>
<br>
<br>　　醉蓬莱
<br>
<br>　　九月十八日西虢刘氏醮
<br>
<br>　　乍三清鹤降，万里云收，昊天空翠。玉磬琅琅，动乾坤声锐。尽日修斋，虚堂设醮，庆大仙恩惠。满献霞觥，长歌妙曲，留连师意。二九良辰，菊花开遍，正是重阳，素秋佳气。烂漫香风，健飘飖丹桂。秀景稀逢，上真难遇，幸一时相际。雁影沉沙，蟾光照夜，醺醺同醉。
<br>
<br>
<br>　　齐天乐
<br>
<br>　　忆法眷
<br>
<br>　　自东离海上，元本三洲，四人同契。异域殊乡，同行并坐，终日相将游戏。谈玄论妙，究方外清虚，道家真味。唱和从容，一时法眷情何义。如今分显回然，苦志勤心，磨炼各逃倾逝。既昌飘零，难为会合，幽僻关山迢递。乾坤间隔，望落落犹如，晓星之势。再遇何年，驾云朝上帝。
<br>
<br>
<br>　　汉宫春
<br>
<br>　　苦志
<br>
<br>　　二十年间，大魔交正阵，约度千重。狂弓迸箭暗窗，零落无穷。因心睡觉，透历年、无碍真宗。兴慧剑，群魔自然消散，独聘威雄。出入锐光八表，算神机莫测，天网难笼。驱云扫雾荡摇，法界无踪。飞腾变化，任太虚、萧瑟鸣风。巡四海，峥嵘□□，往来几个人同。
<br>
<br>　　此下景金本脱四首
<br>
<br>
<br>　　留客住
<br>
<br>　　修道
<br>
<br>　　四元遇。过华山、共临秦地，咏歌谈笑，暗阐重阳佳趣。无为自令人化，有幸天使，官磨相间阻。东连海上，奋三公高义，大开门户。教行普。叹我离群，忘形慵举。内省无愆，外患何忧何惧。三光盛衰，交变万化，恩害相生天地数。留身且住。待青霄得志，坦然行步。
<br>
<br>
<br>　　梅花引
<br>
<br>　　磻溪旧隐
<br>
<br>　　无名客。无牵迫。无桑无梓无田宅。古岩前。老松边。长歌隐几，徐徐考太玄。玄中默论无生死。实际何曾分彼此。贯千经。协三灵。包含万化，都归一念冥。行不劳坐不倦。任行任坐随吾便。晚风轻。暮天晴。逍遥大道，南溪上下平。溪东幸获忘形友。月下时斟消夜酒。酒杯停。月华清。披补救散发，欣欣唱道情。
<br>
<br>
<br>　　六么令
<br>
<br>　　法性
<br>
<br>　　浑沦朴散，天地始玄黄。乌飞兔走渐生，群物类开张。一点如如至性，扑入臭皮囊。游魂失道，随波逐浪，万年千载不还乡。错了鸿蒙体段，憎爱日相望。却认父母形骸。做我好容光。劫劫轮回贩骨，受尽苦和殃。何人闻早，寻他归路，莹然恢廓旧嘉祥。
<br>
<br>
<br>　　芰荷香
<br>
<br>　　乞食
<br>
<br>　　日奚为。信腾腾绕村，觅饭充饥。拦门饿犬，撑突走跳如飞。张牙怒目，待操心、活龈人皮。是则是教你看家，宁分善恶，不辨高低。可叹狺狺此物，盖多生乖劣，一性昏迷。谈科演教，丁宁掐耳难知。虽然太上，驾亲临、无处慈悲。为人早早修持。还到恁时，发愤应迟。
<br>
<br>
<br>　　喜迁莺
<br>
<br>　　炼心
<br>
<br>　　要离生灭。把旧习般般，从头磨彻。爱欲千重，身心百炼，炼出寸心如铁。放教六神和畅，不动三尸颠蹶。事猛烈。仗虚空一片，无情分别。关结。除缧绁。方遇至人，金口传微诀。顿觉灵风，吹开魔阵，形似木雕泥捏。既得性珠天宝，勘破春花秋月。恁时节。鬼难呼，唯有神仙提挈。
<br>
<br>
<br>　　双双燕
<br>
<br>　　春山
<br>
<br>　　春烟淡荡，青山媚，行云乱飘空界。花光石润，秀出洞天奇怪。户牖平高万丈，尽耳目、临风一快。多生浩劫尘情，旷朗浑无纤芥。堪爱。逍遥自在。疏枷锁，抛离业根冤债。风邻月伴，道合水晶天籁。无限峥嵘胜景，尽赐与、山堂教卖。千圣宝珠，酬价问君谁解。
<br>
<br>
<br>　　凤栖梧
<br>
<br>　　寄东方学道者
<br>
<br>　　天下风光何处好。八水三川，自古长安道。锦树屏山方曲绕。天涯海角谁能到。既是抛家须早早。云水登程，莫恋闲花草。直至潼关西岳庙。教君廓尔清怀抱。
<br>
<br>
<br>　　凤栖梧
<br>
<br>　　道友见访于磻溪
<br>
<br>　　孤僻嵁岩清净界。凿土安身，抱道忘知解。道友相看唯莫怪。贫闲守拙无相待。富贵功名堪倚赖。多是多非，尖凿多成败。玉食馨香终不耐。箪瓢寂淡常安泰。
<br>
<br>
<br>　　凤栖梧
<br>
<br>　　今日思量当日故。知我前程，迢递时难度。福祐不弘天不助。匆匆欲去无门去。走骨行尸心已悟。魂梦悠悠，且向磻溪住。幸谢街坊豪杰户。时时蓦谓来相顾。
<br>
<br>
<br>　　凤栖梧
<br>
<br>　　述怀
<br>
<br>　　西转金乌朝白帝。东望银蟾，皓色笼青桂。渐扣南华排菊会。满斟北海醺醺醉。醉卧终南山色翠。山色清高，夜色无云蔽。一鸟不鸣风又细。月明如昼天如水。
<br>
<br>
<br>　　万年春
<br>
<br>　　景金本注云，四首本名点绛唇上埪
<br>
<br>　　土穴秋来，温温渐觉阳和胜。幽栖兴。道家偏称。疏懒多贫病。凛冽天寒，叶落山川净。窗前竞。雪飘风劲。热焙闲吟咏。
<br>
<br>　　陕西呼炕为焙
<br>
<br>
<br>　　万年春
<br>
<br>　　衲衣
<br>
<br>　　衲袄秋来，著身渐觉时相称。霜天净。畅怀游兴。不怕西风劲。百片千条，上下穿联定。宽还正。外疏狂性。内放明珠莹。
<br>
<br>
<br>　　万年春
<br>
<br>　　杜鹃
<br>
<br>　　春暖烟晴，杜鹃永日啼芳树。声声苦。劝人归去。不道归何处。我欲东归，归去无门路。君提举。有何凭据。空设闲言语。
<br>
<br>
<br>　　万年春
<br>
<br>　　惊睡
<br>
<br>　　秋夜沉沉，漏长睡酷多思想。须依仗。道情和畅。不纵魔军王。打叠神情，物物离心上。虚空帐。慧灯明放。坐待金鸡唱。
<br>
<br>
<br>　　忍辱仙人
<br>
<br>　　景金本注云，七首本名渔家傲虢县元押司求
<br>
<br>　　物外天机唯不审。人间世事无过恁。纵你英雄官极品。身如赁。贪饕逼迫应图甚。我自饥餐并渴饮。布裘不羡披绫锦。饱暖之馀邪僻禁。虚堂任。曲肱展脚和衣寝。
<br>
<br>
<br>　　忍辱仙人
<br>
<br>　　春泽
<br>
<br>　　数载田苗长亢旱。今春雨雪何滋漫。嘉兆分明知过半。将来看。掀天大熟歌讴满。二月花开成片段。千株柳发排堤岸。又待教人装好汉。相呼唤。提壶挈榼争跳窜。
<br>
<br>
<br>　　忍辱仙人
<br>
<br>　　一泽天恩齐庆贺。群生地著无饥饿。愁态眉间都蹴破。还真个。盈街堆亩收田课。酝酒邀宾时唱和。排筵看食重堆棰。醉饱腥膻心不挫。骄矜过。却忧福里潜生祸。
<br>
<br>
<br>　　忍辱仙人
<br>
<br>　　春兴
<br>
<br>　　春日春风春景媚。春山春谷流春水。春草春花开满地。乘春势。百禽弄古争春意。泽又如膏田又美。禁烟时节堪游戏。正好花间连夜醉。无愁系。玉山任倒和衣睡。
<br>
<br>
<br>　　忍辱仙人
<br>
<br>　　声色
<br>
<br>　　豪气冲天居列鼎。笙歌聒地排淫境。玉镫飞龙衫帽整。风流骋。不知扑入琉璃井。滑壁千寻光似镜。交加出路无门径。饶你玲珑机巧性。难逃命。与他送却头皮影。
<br>
<br>
<br>　　忍辱仙人
<br>
<br>　　妙用
<br>
<br>　　千古圣贤皆一轨。亘初得得从心起。除此逍遥安稳地。无馀理。自然消息恬然美。不在劳神并苦己。般般放下头头是。选甚花街并柳市。虚空体。本来一物无凝滞。
<br>
<br>
<br>　　忍辱仙人
<br>
<br>　　天下周游身不动。人间照了心无用。闲把虚空频趯弄。行云从。八方上下轻放纵。兔角锥儿钻骨痛。龟毛拂子敲山重。扫荡邪魔灵物空。清风送。太平国里乘鸾凤。
<br>
<br>
<br>　　黄鹤洞中仙
<br>
<br>　　景金本注云，三首本名卜算子赠同道
<br>
<br>　　都要奔波走。谁肯坚心守。南北东西总一般，此外无佗有。踏尽铁鞋迷，不出庵门透。水到渠成本自然，行满功成就。
<br>
<br>
<br>　　黄鹤洞中仙
<br>
<br>　　虢县渭南濼里
<br>
<br>　　此地风光胜。人物俱相应。水竹深藏数十家，户户知天命。我爱清虚景，策杖寻幽径。每日巡村转一遭，信步闲吟咏。
<br>
<br>
<br>　　黄鹤洞中仙
<br>
<br>　　自述
<br>
<br>　　故里在天涯，海上无名士。因遇终南陆地仙，挈我来游此。素爱断蓬飞，野鹤孤云志。顶笠披蓑人不知，便是风狂子。
<br>
<br>
<br>　　望蓬莱
<br>
<br>　　四首本名望江南王乔二生架屋于渭水之南，颇遂幽旷，因以望蓬莱词赠之
<br>
<br>　　王乔地，一曲甚清嘉。古道弯环连水石，垂杨＊＊带烟霞。桃李间桑麻。其中有，崇道两三家。知命固穷皆淡薄，乐天清俭不奢华。随分保生涯。
<br>
<br>
<br>　　望蓬莱
<br>
<br>　　秦川
<br>
<br>　　秦川好，一片锦纹华。日出雨晴山色秀，月明风急水声嘉。千里净无涯。余到此，喜庆复难加。天祐时丰堪养道，地灵人杰不生邪。时复伴烟霞。
<br>
<br>
<br>　　望蓬莱
<br>
<br>　　南溪竹磻溪旧隐也
<br>
<br>　　南溪竹，腾秀入青冥。直节虚心功未显，深根固蒂道先明。霜雪岂凋零。休怅恨，大器晚圆成。自有孤高栖凤质，能教倜傥化龙形。佗日看超升。
<br>
<br>
<br>　　望蓬莱
<br>
<br>　　游兴
<br>
<br>　　飘蓬客，天赐水云闲。自在行时无日月，相随到处有蓑蛮。风雨亦开颜。修炼事，地轴锁天关。出有入无三尺剑，长生不死一丸丹。名列上仙班。
<br>
<br>
<br>　　青莲池上客
<br>
<br>　　景金本注云，二首本名青玉案入关
<br>
<br>　　重阳羽化登仙路。兄弟如何措。各各勤修生觉悟。通无入有，静思忘念，密考丹经祖。一时浩劫真容露。放荡情怀任诗句。直待人间功行具。云朋霞友，爽邀风月，笑指蓬瀛去。
<br>
<br>
<br>　　青莲池上
<br>
<br>　　幽栖
<br>
<br>　　一从东别长安道。西住磻溪庙，渐扣南山名迹杳。洪沟冷淡，土龛潇洒，北府何曾到。夜深陌上行人悄。独听岩前子规叫。切切松梢啼到晓。声声相劝，不如归去，争奈功夫少。
<br>
<br>
<br>　　报师恩
<br>
<br>　　景金本注云，五首本名瑞鹧鸪削发留髭
<br>
<br>　　不僧不道不温柔。九伯人前不害羞。觉性一时超法界。知身亿劫是吾囚。改头换面人难悟，走骨行尸我不忧。得意忘形还朴去，从教人笑不风流。
<br>
<br>
<br>　　报师恩
<br>
<br>　　虢县渭南濼里
<br>
<br>　　一方胜景满川稀。水竹弯环四面围。簇槛名花红冉冉，当门幽桧绿依依。争歌稚子春风舞，斗巧灵禽晓树啼。社内人家三十户，崇真修道压磻溪。
<br>
<br>
<br>　　报师恩
<br>
<br>　　一横嘉景日常新。古柏森森四季春。福地清高稀俗事，名坛时复会仙宾。人人尽喜生中国，户户虔心敬上真。唯愿诸公皆省悟，同登无漏出红尘。
<br>
<br>
<br>　　报师恩
<br>
<br>　　赠众道友
<br>
<br>　　神仙缥缈太虚私。世俗无由得见之。幸遇门庭开教化，临逢斋醮莫推辞。担家造孽常终日，作福治心只暂时。更到时来心不谨，终身何以报恩慈。
<br>
<br>
<br>　　报师恩
<br>
<br>　　疏慵
<br>
<br>　　懒看经教懒烧香。兀兀腾腾似醉狂。日月但知生与落，是非宁辨短和长。客来坐上心慵问，饭到唇边口倦张。不是故将形体纵，养成贫病疗无方。
<br>
<br>
<br>　　金莲出玉花
<br>
<br>　　案调名即减字木兰花得遇行化
<br>
<br>　　重阳师父。昔日甘河曾得遇。大道心开。设教东游海上来。天涯回首。挈得吾乡三四友。魏国升遐。惊动秦川百万家。
<br>
<br>
<br>　　金莲出玉花
<br>
<br>　　自述
<br>
<br>　　蓬头垢面。不管形骸贫与贱。抱朴颐神。恬淡无忧乐本真。冰姿玉体。到了难趋趖土底。子羽潘安。泉下骷髅总一般。
<br>
<br>
<br>　　金莲出玉花
<br>
<br>　　法门寺李生求
<br>
<br>　　一团臭肉。千古迷人看不足。万种狂心。六道奔波浮更沉。天真佛性。昧了如何重显证。宝范仙宗。觉后凭君豁蔽蒙。
<br>
<br>
<br>　　金莲出玉花
<br>
<br>　　夏旱
<br>
<br>　　时当正热。正值天高时雨阙。万里晴晖。云欲生来风旋吹。如炉天地。尽日炎炎熔暑气。物困人疲。忆得前春嫌雨时。
<br>
<br>
<br>　　金莲出玉花
<br>
<br>　　西虢南村
<br>
<br>　　南村地胜。曲水横斜穿柳径。是处池塘。拍塞荷花映粉墙。高堂大厦。户户如屏堪入画。峻岭崇冈。日日生云遥降祥。
<br>
<br>
<br>　　金莲出玉花
<br>
<br>　　青峰
<br>
<br>　　云收雨霁。露出青峰寒骨势。野静天空。岌岌高横碧落中。南溪无景。与尔炎天销日永。永日题诗。不赋闲愁只赋伊。
<br>
<br>
<br>　　金莲出玉花
<br>
<br>　　至虢州，与丹阳致魔作外界人被囚
<br>
<br>　　登莱潍密。四海皆闻头插笔。爱诤多词。不肯饶人些子儿。余今向道。非似从前生计较。好弱都休。脑后如今没笔头。
<br>
<br>
<br>　　悟南柯
<br>
<br>　　景金本注云，三首本名南柯子西虢刘氏作下元醮时，乔生簪菊满头
<br>
<br>　　白露三秋尽，清霜十月初。群花零落共萧疏。唯有重阳，嘉景独魁梧。烂漫真堪爱，馨香不可辜。人人皆插满头敷。试问乔公，簪著一枝无。
<br>
<br>
<br>　　悟南柯
<br>
<br>　　烂漫黄金蕊，轻盈白玉枝。重阳留得下元时。醮谢星官，特地献真师。牒秦三天主，声闻九地司。存亡福庆已潜资。大道洪恩。兼付出家儿。
<br>
<br>
<br>　　悟南柯
<br>
<br>　　陇州防卸裴满镇国，因病召余下山，将还，乃子觅言，遂书此以赠。
<br>
<br>　　浩浩尘埃境，翩翩幻化躯。中情不解了须臾。任意奔波，颠倒走崎岖。逗引中丹坏，销靡内藏虚。悲愁灾患共萦纡。百便千方，医疗不能除。
<br>
<br>
<br>　　炼丹砂
<br>
<br>　　景金本注云，一首本名浪淘沙赠西虢周道全
<br>
<br>　　守分莫强图。遣日闲居。乐天知命忍萧疏。万事休论成与败，兀兀前途。失去本来虚。得也何如。百年反覆乃须臾。不似中心存道念，贤圣相扶。
<br>
<br>
<br>　　清心镜
<br>
<br>　　景金本注云，三首本名红窗迥警杀生
<br>
<br>　　万灵中，人最贵。超群化，数属三才品位。愚夫甚却骋凶顽，便将为容易。杀害生灵图作戏。全不念地狱，重重暗记。一朝若大限临头，与佗家恺气。
<br>
<br>
<br>　　清心镜
<br>
<br>　　鬼神擒，鞭挞跪。愁开眼，强欲思量巧计。当头把业镜高悬，那冤家怎讳。拔舌剜心酬快意。全不似旧日，馨香美味。三涂任百毒陵迟，再生人卒未。
<br>
<br>
<br>　　清心镜
<br>
<br>　　赠西虢醮众，时强公病噎疾
<br>
<br>　　建斋筵，须省可。休罗列，看食重重堆＊。本来要荐福求恩，却招殃惹祸。强老先生还见麽。莫不是受用，於身太过。如今纵百味珍羞，眼相看咽唾。
<br>
<br>
<br>　　玉炉三涧雪
<br>
<br>　　景金本注云，六首本名西江月劝同道杨公不游海
<br>
<br>　　最苦三冬冰雪，难当万里风尘。天涯海角不离身。何处参同心印。况是中丹宛转，徒劳外景因循。争如作伴到青春。看我行藏远近。
<br>
<br>
<br>　　玉炉三涧雪
<br>
<br>　　勤劳
<br>
<br>　　物外虽明端的，天心未放玲珑。区区陌上走西东。也学浮生作梦。梦寐更劳数载，岩龛复度三冬。待佗消息显真功。放出凌云螮蝀。
<br>
<br>
<br>　　玉炉三涧雪
<br>
<br>　　自咏
<br>
<br>　　夜宿磻溪古庙，晓登竹径荒村。日中无事馁巡门。淡饭求佗一顿。不会深穷造化，随缘且度朝昏。是非人我绝谈论。复返生前混沌。
<br>
<br>
<br>　　玉炉三涧雪
<br>
<br>　　一性昭彰乍显，二仪混合初融。飘飘法界任西东。到处神光覆拥。万籁寒泉凑顶，八方瑞霭腾空。怡然独向九霄中。坐看浮生作梦。
<br>
<br>
<br>　　玉炉三涧雪
<br>
<br>　　暮景
<br>
<br>　　杲日西沉远陇，轻飚南起洪崖。飘飘逸兴爽情怀。吹断愁思俗态。渐渐放开心月，微微射透灵台。澄澄湛湛绝尘埃。莹彻青霄物外。
<br>
<br>
<br>　　玉炉三涧雪
<br>
<br>　　日落风生古洞，夜深月照寒潭。澄澄秋色净烟岚。独弄圆明宝鉴。认得心田要妙，咄回世俗贪婪。自欣山谷卧松岩。情愿被粗食淡。
<br>
<br>
<br>　　诉衷情
<br>
<br>　　九日后作
<br>
<br>　　纷纷霜叶乱飘扬。时令过重阳。黄花烂漫依槛，犹自吐清香。秋渐老，夜弥长。道情昌。云庵入定，法界游仙，不动凄凉。
<br>
<br>
<br>　　诉衷情
<br>
<br>　　孤城寒角韵悠扬。风送入斜阳。池塘菡萏无色，兰畹有馀香。秋日短，暮天长。月华昌。空空寂照，荡荡虚心，一片清凉。
<br>
<br>
<br>　　诉衷情
<br>
<br>　　风景
<br>
<br>　　长安风景古今奇。吾道少人知。天心地肺时正，生杀按枢机。灵物秀，玉芝肥。射虹霓。山头凝望，目下三川，压尽华夷。
<br>
<br>
<br>　　解冤结
<br>
<br>　　景金本注云，三首本名解佩令赠醮众
<br>
<br>　　山河已定，干戈不起，太平时、八方和义。斋醮频修，盛答报、虚空天地。谢洪恩、暗中慈惠。千年一遇，神仙出世。幸遭逢、莫生轻易。供养精严，但一岁、胜如一岁。遇良辰、大家沉醉。
<br>
<br>
<br>　　解冤结
<br>
<br>　　自咏
<br>
<br>　　当初学道、凭空炼己，志冲天、人间无比。放旷山林，次后复、逍遥云水。过夷门、又临秦地。飘蓬十载，游程万里。度关津、崎岖迢递。事事谙来，但悟了、般般总弃。只随缘、布裘芒履。
<br>
<br>
<br>　　解冤结
<br>
<br>　　觅饭
<br>
<br>　　北方一日，南方一日，共东西、四方交日。梦寐沉沉，且往来、游行销日。待佗年、道心开日。百年短景，都来几日。暗推排、今朝明日。不觉推排，到圣贤、嘉音来日。洞天开、是吾归日。
<br>
<br>
<br>　　玩丹砂
<br>
<br>　　景金本注云，三首本名浣溪沙游历
<br>
<br>　　云水飘飘物外吟。醍醐默默醉中斟。神仙活计道人心。容易肯争三寸气，寻常不贮一文金。清贫柔弱祸难侵。
<br>
<br>
<br>　　玩丹砂
<br>
<br>　　土埪避暑
<br>
<br>　　仙院深沉古柏青。森森寒影拂苔轻。萧条终日爽人情。洞冷不知门外暑，心闲唯觉腹中清。绕身浑似积冰凌。
<br>
<br>
<br>　　玩丹砂
<br>
<br>　　退道
<br>
<br>　　剑树刀山雪刃横。千磨百拷死还生。哀声流血苦难登。针刺著身犹害痛，钢鋩刳性莫非疼。如何淫放不修行。
<br>
<br>
<br>　　无漏子
<br>
<br>　　景金本注云，三首本名更漏子乐道
<br>
<br>　　去年禾，今岁麦。陆地如云充塞。丰稔世，太平年。黎民各坦然。众心安，闲客易。到处逍遥无事。昏告宿，馁求餐。坊村没阻颜。
<br>
<br>
<br>　　无漏子
<br>
<br>　　秋霁
<br>
<br>　　夕阳红，秋水澹。雨过碧天如鉴。篱菊绽，塞鸿归，长郊叶乱飞。上西山，斟北海。酩酊神游仙界。霜夜冷，月华清。醺醺醉未醒。
<br>
<br>
<br>　　无漏子
<br>
<br>　　假躯
<br>
<br>　　一团脓，三寸气。使作还同傀儡。夸体段，骋风流。人人不肯休。白玉肌，红粉脸。尽是浮华妆点。皮肉烂，血津乾。荒郊你试看。
<br>
<br>
<br>　　恣逍遥
<br>
<br>　　景金本注云，二首名殢人娇赠众道友虢县渭南也
<br>
<br>　　昔种良因，今生福地。虚空感、上真加卫。开坛阐化，垂恩普济。凡一月、於中建成三会。至日相呼，临时莫避。乘斋且、散心游戏。家中不足，眉头长系。也则是、浮生过了一世。
<br>
<br>
<br>　　恣逍遥
<br>
<br>　　忙里偷闲，师前取意。胜如那、苦求庸昧。连朝抵暮，贪生不已。也道我、为人过了一世。假使狂图，兼能巧智。多方便、蕴成家计。儿孙有靠，金珠没底。终比＊、精神较些憔悴。
<br>
<br>
<br>　　桃源忆故人
<br>
<br>　　丹阳屡传教诲寄答
<br>
<br>　　虚空照耀明如镜。好弱头头皆应。随逐状同形影。稍错还提正。佗人谗报浑虚佞。远道狂言无证。切告后来休听。默默依贤圣。
<br>
<br>
<br>　　桃源忆故人
<br>
<br>　　故人别后闲吟罢。寂寞云溪潇洒。百尺孤松影下。独弄周天卦。清风皓月虽无价。妙手奇工难画。欲向世间夸诧。谁是分真假。
<br>
<br>
<br>　　好离乡
<br>
<br>　　景金本注云，二首本名南乡子述怀
<br>
<br>　　独坐向南溪。一事无能百不知。所爱冥冥烟雨后，东西。云绽峨峨列翠微。苍骨太虚齐。冉冉寒光映日飞。何事中心看不足，忘归。似有膏肓病著肌。
<br>
<br>
<br>　　好离乡
<br>
<br>　　乱草独弯跧。鼓腹高歌自在闲。一枕游仙清梦断，怡颜。笑傲声喧碧嶂间。日午启柴关。雀跃徘徊望远山。山下有人来问道，知难。雀跃无言笑却还。
<br>
<br>
<br>　　蓬莱阁
<br>
<br>　　景金本注云，二首本名秦楼月仙山
<br>
<br>　　蓬莱阙。漫漫巨海深难越。深难越。洪波激吹，怒涛翻雪。玉霄东畔曾闻说。虚无一境天然别。天然别。鳌山不动，蜃楼长结。
<br>
<br>
<br>　　蓬莱阁
<br>
<br>　　述怀
<br>
<br>　　栖霞客。西游栖在南溪侧。南溪侧。千寻赤岸，万株苍柏。无心只有轻云白。举头不见繁华色。繁华色。空华杂乱，世人贪得。
<br>
<br>
<br>　　爇心香
<br>
<br>　　景金本注云，二首本名行香子学道
<br>
<br>　　大道无形。方寸何凭。在人人、智见高明。能降众欲，解断群情。作闹中闲，忙中静，浊中清。情态如婴。怀抱如冰。自蒙笼、觉破前程。吾言至嘱，君耳深听。下十分功，十分志，十分诚。
<br>
<br>　　原作成，据鸣鹤馀音卷之四改
<br>
<br>
<br>　　爇心香
<br>
<br>　　征雁回时，野菊斑斓。向深溪、古洞弯跧。孤吟静境，独炼还丹。被夜萧条，埪局促，坐艰难。一性参差，数载留连。到如今、方露因缘。琼珠达地，宝月通天。便出玲珑，忘机构，没孜煎。
<br>
<br>
<br>　　下手迟
<br>
<br>　　景金本注云，二首本名恨欢迟自咏
<br>
<br>　　落魄闲人本姓丘。住山东、东路登州。自少年、割断攀缘网，从师父西游。兀兀腾腾不系留。似长江、一叶孤舟。任红尘、白日忙如火，但云漾无忧。
<br>
<br>
<br>　　下手迟
<br>
<br>　　物外优游散诞身。似青霄、一片闲云。任虚空、来往呈嘉瑞，但不惹纤尘。八表天游何所亲。会三光、日月星辰。向闲中、别没生涯事，且作伴为邻。
<br>
<br>
<br>　　心月照云溪
<br>
<br>　　景金本注云，一首本蓦山溪乔生丧偶（偶原作隅，据景金本及道藏改）
<br>
<br>　　阴阳变化，万古同於此。得失暂时间，又何必、欣生恶死。存亡寿夭，都在百年中，回头看，北邙山，累累皆相似。身如赁舍，性假权居止。何处是家乡，任六道、循环驱使。觉来放下，不受苦孜煎，非眷属，莫忧佗，且要堤防自。
<br>
<br>
<br>　　离苦海
<br>
<br>　　景金本注云，一首本名离别难赠西虢周道全
<br>
<br>　　知君好事从来慕。争奈染浮华难去。虽然欲意学飘蓬，被系脚绳儿缚住。匆匆顶上旋乌兔。切莫把光阴虚度。神仙咫尺道非遥，但只恐人心不悟。
<br>
<br>
<br>　　武陵春
<br>
<br>　　渭南杨五生朝
<br>
<br>　　新岁才交生万物，时令近元宵。瑞气蒙蒙降碧霄。方诞谪仙苗。貌态堂堂殊胜敏，归道厌凡嚣。石烂松枯寿更遥，龟鹤算都饶。
<br>
<br>
<br>　　水云游
<br>
<br>　　景金本注云，一首本名黄莺儿自咏
<br>
<br>　　且住且住。且向碧岩，忘机绝虑。自知得分溥缘轻，卒难为显露。支离幻化藏名誉。搤年光时序。共磻溪一带豪民，结良因妙趣。
<br>
<br>
<br>　　望远行
<br>
<br>　　因旱，赠渭南王坦公醮上诸道友
<br>
<br>　　九夏疲天旱，万物伤时热。算都为人心，分外生枝节。斗衣鲜马，壮社火班行引拽。小兄弟虚耗村村结。下士无邪正，上帝分优劣。＊咱心不同，彼志胡漂撇。启虔诚修斋念善，因循岁月。望贤圣、空里相提挈。
<br>
<br>
<br>　　乌夜啼
<br>
<br>　　戒洗面
<br>
<br>　　呜呼俗态，行乐恣胸襟。盖论人情，华世度光阴。阴阳反覆，天地有浮沉。福谢殃来，悲痛怎生禁。统年才过，肠胃饱初侵。洗面淘筋，还是竞贪淫。人无远虑，必有祸胎深。祸未萌时，谁解预防心。
<br>
<br>
<br>　　贺圣朝
<br>
<br>　　静夜
<br>
<br>　　夕阳沉后，陇收残照，柏锁寒烟。向南溪独坐，顺风长听，一派鸣泉。迢迢永夜，事忘闲性，琴弄无弦。待云中、青鸟降祥时，证陆地神仙。
<br>
<br>
<br>　　无梦令
<br>
<br>　　诫奢
<br>
<br>　　陕右人人听我。福地好修因果。天下不如斯，贫富一般行坐。轻可。轻可。轻可骄奢太过。
<br>
<br>
<br>　　无梦令
<br>
<br>　　皇统年时饥饿。万户愁生眉锁。有口却无餐，滴泪谩成珠颗。灾祸。灾祸。灾祸临头怎躲。
<br>
<br>
<br>　　渔家傲
<br>
<br>　　夜来又见银河绽。碎翦鹅毛交加乱。染画素山如粉面。路难辨，迢迢万里如铺练。密洒高楼风似箭。江边听得渔翁唤。玉作棹竿银索缆。船行慢。水流冰结梨花绽。
<br>
<br>　　原作绽字，韵复，疑误
<br>
<br>
<br>　　无俗念
<br>
<br>　　灵虚宫梨花词
<br>
<br>　　春游浩荡，是年年、寒食梨花时节。白锦无纹香烂漫，玉村琼葩堆雪。静夜沈沈，浮光霭霭，冷浸溶溶月。人间天上，烂银霞照通彻。浑似姑射真人，天姿灵秀，意气舒高洁。万化参差谁信道，不与群芳同列。浩气清英，仙材卓荦，下土难分别。瑶台归去，洞天方看清绝。
<br>
<br>　　以上强村丛书用晦木斋藏旧钞磻溪集本，脱误颇多，兹以景金本及道藏本校补。
<br>
<br>
<br>　　望蓬莱
<br>
<br>　　听咨告，小事要君知。万事苦求终害己，得便宜处落便宜。伶俐不如痴。真休炼，心外莫行持。只具眼前为见在，自然烦恼不相随。步步入无为。
<br>
<br>　　鸣鹤馀音卷之一
<br>
<br>
<br>　　望江南
<br>
<br>　　四时四首
<br>
<br>　　山中好，最好是春时。红白野花千种样，间关幽鸟百般啼。空翠湿人衣。茶自采，笋蕨更同薇。百结布衫忘世虑，几壶村酒适天机。一醉任东西。
<br>
<br>　　鸣鹤馀音卷之二
<br>
<br>
<br>　　望江南
<br>
<br>　　山中好，长夏正相宜。修竹万竿金锁碎，飞流千尺玉帘垂。何处有炎曦。松影下，散诞更无拘。沉李浮瓜供枕簟，苍松白石伴琴棋。一醉任风吹。
<br>
<br>　　鸣鹤馀音卷之二
<br>
<br>
<br>　　望江南
<br>
<br>　　山中好，秋景不凄凉。白酒黄鸡新稻熟，紫茱金菊有清香。橘绿满林霜。凉月白，松桧郁苍苍。但见村翁歌贺社，不闻丁壮在门傍。一醉又何妨。
<br>
<br>　　鸣鹤馀音卷之二
<br>
<br>
<br>　　望江南
<br>
<br>　　山中好，末后称三冬。纸帐蒲团香淡碧，竹炉茶灶火深红。交袖坐和冲。人如梦，百岁等闲中。梅蕊绽时泉脉动，雪花飞处雁书空。一醉待春风。
<br>
<br>　　鸣鹤馀音卷之二
<br>
<br>
<br>　　拾菜娘
<br>
<br>　　一片顽心要似飞。引入千古不思归。幸遇明师因晓了，肯教熟境再相随。你来时，我却西。我今省悟即从伊。万劫轮回皆为汝，百般魔障更因谁。
<br>
<br>　　鸣鹤馀音卷之四
<br>
<br>
<br>　　戚氏
<br>
<br>　　梦游仙。分明曾过九重天。浩气清英，素云缥渺贯无边。森然。似朝元。金童玉女传宣。当时万圣齐会，大光明罩紫金莲。群仙谣唱，诸天欢乐，尽皆得意忘言。流霞泛饮，蟠桃赐宴，次第留连。□□皆秉道德威权。神通自在，劫劫未能迁。冲虚妙，昊天网极，象帝之先。透重玄。命驾恍惚神游，掷火万里回旋。四维上下，八表纵横，鸾鹤不用挥鞭。□□应念随时到，了无障碍，自有根源。看尽清都绛阙，迈瀛洲紫府笔难传。瑶台阆苑花前。瑞云掩映，百和香风散，四时不夜春长暖，处处觉闲。想因缘，是一点功圆。混太虚，浩劫永绵绵。任阎浮地，山摧洞府，海变桑田。
<br>
<br>　　鸣鹤馀音卷之五以上周泳先补丘处机词七首，原补有黑漆弩一首，乃白贲词，不录。
<br>
<br>
<br>　　点绛唇
<br>
<br>　　昨夜醺醺，醉中似觉乘丹凤。笙歌共。四天飞纵。□入桃源洞。正向深溪，闲把明珠弄。□晨动。一声风送。惊断游仙梦。
<br>
<br>　　鸣鹤馀音卷之四
<br>
<br>
<br>　　贺圣朝
<br>
<br>　　断云归岫，长空凝翠，宝鉴初圆。大光明宏照，亘流沙外，直过西天。人间是处，梦魂沈醉，歌舞华筵。道家门、别是一船清，暗开悟心田。
<br>
<br>
<br>　　贺圣朝
<br>
<br>　　洞天深处，良朋高会，逸兴无边。上丹霄飞至，广寒宫悄，掷下金钱。灵虚晃辉，睡魔奔送，玉兔婵娟。坐忘机、观透本来真，任法界周旋。
<br>
<br>
<br>　　凤栖梧
<br>
<br>　　一点灵明潜启悟。天上人间，不见行藏处。四海八荒惟独步。不空不有谁能睹。瞬目扬眉全体露。混混茫茫，法界超然去。万劫轮回遭一遇。九元齐上三清路。
<br>
<br>
<br>　　凤栖梧
<br>
<br>　　日月循环无定止。春去秋来，多少荣枯事。五帝三皇千百祀。一兴一废长如此。死去生来生复死。轮回变化，□□何时已。不到无心休歇地。不能清净超於彼。
<br>
<br>
<br>　　恨欢迟
<br>
<br>　　一种灵苗体性殊。待秋风、冷透根株。散化开、百亿黄金嫩，照天地清虚。九日持来满座隅。坐中观、眼界如如。类长生、久视无凋谢，称作伴间居。
<br>
<br>　　以上五首见西游记卷上
<br>
<br>
<br>　　凤栖梧
<br>
<br>　　得好休来休便是。赢取逍遥，免把身心使。多少聪明英烈士。忙忙虚负平生志。造物推移无定止。昨日欢歌，今日愁烦至。今日不知明日事。区区著甚劳神思。
<br>
<br>　　以上二首见西游记卷下
<br>
<br>
<br>　　瑶台第一层
<br>
<br>　　宝运龙飞。当四海、群仙降迹时。万机多暇，三灵协赞，不动枪旗。玉楼金殿广，更月台风榭临池。静无为，泛彩舟鸣棹，凉簟枰棋。深惟。前王创业，太平难遇道难期。会逢天祐，遐荒入贡，玄教开迷。坐朝垂听暇，伴赤松、谈论希夷。胜驱骋。向人间一度，天外空归。
<br>
<br>　　见金莲正宗记。记云，金世宗大定二十八年（一一八八）世宗召见，丘处机应制献此词，世宗览之，大悦。
<br>
<br>
<br>　　西江月
<br>
<br>　　屈指追思前世，低头省悟令望。今生若不做修行。又与轮回作争。幸遇直常要妙，点头莫故昏蒙。便挥宝剑杀三朋。諕得龟蛇火遁。
<br>
<br>　　清河书画舫卷六引书史会要案影印洪武九年刊本元陶宗仪书史会要无此词，不知清河书画舫何据。
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
