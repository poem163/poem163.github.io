<HTML>
<HEAD>
<TITLE>金元词 卷035 王哲（二） - 听松阁精品诗词网</TITLE>
<META http-equiv=Content-Type content="text/html; charset=utf-8">
<link Href="../../css.css" Type=text/css Rel=stylesheet>
<META content="MSHTML 6.00.2900.2722" name=GENERATOR>
<meta http-equiv="Page-Exit" content="blendTrans(Duration=1.0)">
<STYLE>
<!--
.article_content {margin-left: 35pt; margin-right: 35pt}
-->
</STYLE>
<NOSCRIPT><NOSCRIPT></HEAD></NOSCRIPT></NOSCRIPT>
<body leftMargin=0 topMargin=0 marginheight="0" marginwidth="0" bgcolor=#655222>
<script language="javascript">
<!--
function checksearch(search) {
if (search.keywords.value==""){
alert("你确定你输入查询内容了吗?");
return false;
}
}
//-->
</script>


      
      
	
		
                 





      
      
	
		
                 





      
      
	
		
                 





      
      
	
		
                 



<TABLE width=770 height="201" border=0 align=center cellPadding=0  cellSpacing=0 
bgColor=#655222 class=table1>
  <TBODY>
  <TR><TD height="65" background="../../images/top.gif" bgcolor="#655222" Align="right"><a href="http://www.htsky.com"><img src="../../images/logo.gif" width="214" height="109" border="0"></a>&nbsp;&nbsp;</TD>
  </TR>
  </TBODY></TABLE>
<TABLE class=table1 cellSpacing=0 cellPadding=0 width=770 height=39 align=center 
background=../../images/banner.gif bgcolor="#655222">
  <TBODY>
  <TR>
    <TD class=top vAlign=center height=30>&nbsp;&nbsp;<A 
      href="../../">首 
      页</A> | 

<a class=no1 href="../../html/TangQian/">唐前诗选</a> | 



<a class=no1 href="../../html/TangChao/">唐朝诗选</a> | 



<a class=no1 href="../../html/TangHou/">唐后诗选</a> | 



<a class=no1 href="../../html/SongQian/">宋前词选</a> | 



<a class=no1 href="../../html/SongCi/">宋朝词选</a> | 



<a class=no1 href="../../html/SongHou/">宋后词选</a> | 



<a class=no1 href="../../html/SanQu/">散曲杂剧</a> | 



<a class=no1 href="../../html/SanWen/">散文骈文</a> | 



<a class=no1 href="../../html/GuJinShiJi/">古今诗集</a> | 

</TD>
  </TR></TBODY></TABLE>
<TABLE class=table1 height=25 cellSpacing=0 cellPadding=0 width=770 align=center 
bgColor=#2D1F04 border=0>
  <TBODY>
  <TR>
    <TD class=fontblue width=450>&nbsp;&nbsp;<IMG src="../../images/arrow.gif" 
      align=absMiddle><FONT color=#BCB6A0>当前位置：</font><a href=../../><FONT color=#BCB6A0>首页</font></a> <FONT color=#BCB6A0>&gt;&gt;</font> <a href="../../html/SongHou/">宋后词选</a> <font color=4C4C4C>&gt;&gt; </font><a href="../../html/YuanCi/">元朝词选</a> <FONT color=#BCB6A0>&gt;&gt;</font> 金元词 卷035 王哲（二）</TD>
    <form method="GET" name="search" onSubmit="return checksearch(this)" action="../../search.php">
	<TD align="right">
<FONT color=#BCB6A0>站内搜索: </font><input class=border type=text name=keywords size=20 style="border: 1px solid #7E7C7E;">
<select size=1 name=area style='color:#000000; border-style:solid; border-width:1; background-color:#efefef'>
<option value="title" selected>标题</option>
<option value="author">作者</option>
<option value="content">内容</option>
<option value="all">全部</option>
</select>
<input class=border type=submit value=搜&nbsp;索 name=search style="border: 1px solid #7E7C7E;">&nbsp;
</TD></form>
    </TR></TBODY></TABLE>

<table width="770" border="0" cellspacing="0" cellpadding="0" bgcolor="#655222" align="center" class="table1">
  <tr bgcolor="#655222">
    <td>
	<table width="100%" border="0" align="center" cellpadding="0" cellspacing="0">
                                    <tr> 
                                      <td width="100%" height=66 background=../../images/art_head.gif bgColor=#655222 border=0> <div align="center" class=txt><br><br><strong>金元词 卷035 王哲（二）</strong></div></td>
                                    </tr>
                                    <tr> 
                                      <td valign="bottom" align="center" width="100%" background=../../images/art_bg.gif bgColor=#655222 border=0>
<table width=100%><tr><td height=25 valign="bottom" align="center">
服务提供:听松阁精品诗词网&nbsp;&nbsp;文章作者:海棠 &nbsp;&nbsp;内容来源:听松阁精品诗词网 &nbsp;&nbsp;发表时间:2013-11-10&nbsp;&nbsp;文章类别:元朝词选&nbsp;&nbsp;阅读次数:<script language=javascript src="../../hits.php?articleid=6484"></script>
</td></tr>
<tr>
<form name=url><td height=25 valign="bottom" align="center">推荐给朋友: <input name="url" size="50" value="" class=border style="border: 1px solid #cccccc;"> 
	<input type="button" class="border"  style="border: 1px solid #cccccc; color:#FF0000" value="和QQ上好友分享" title='点击复制标题和地址到剪贴版,直接在MSN/QQ上粘贴即可.' name='B3' onclick='copyToClipBoard()'>&nbsp;<input type="button" value="收藏本页" title='把本页添加到IE收藏夹' onclick="window.external.addFavorite(document.location,'金元词 卷035 王哲（二）')" class="border"  style="border: 1px solid #cccccc; color:#FF0000">
<script language='javascript'>
<!--
function copyToClipBoard(){
var clipBoardContent=document.location; 
clipBoardContent+='rn这个是我很喜欢的文章，名字叫[金元词 卷035 王哲（二）]真诚向你推荐，希望你也会喜欢哦!';
window.clipboardData.setData("Text",clipBoardContent);
alert("耶！复制成功喽！你可以粘贴在QQ消息里送给你的好朋友呀！再次感谢你对[听松阁精品诗词网]的支持哦！");
}
document.url.url.value=document.location
//-->
</script>
</td></form></tr>
</table>
</td>
</tr>
<tr> 
 <td valign=top width="100%" background=../../images/art_bg.gif bgColor=#655222 border=0>
<div align=center>
<script type="text/javascript"><!--
google_ad_client = "pub-8742386847853865";
google_ad_width = 728;
google_ad_height = 90;
google_ad_format = "728x90_as";
google_ad_type = "text_image";
google_ad_channel ="";
//--></script>
<script type="text/javascript"
  src="http://pagead2.googlesyndication.com/pagead/show_ads.js">
</script></div><br><br>
<p CLASS=article_content>
 　　满庭芳
<br>
<br>　　赠侄
<br>
<br>　　非乐英材，都缘业重，奈何学父相陵。暗思揣已，亘昔并无能。最苦于身学浅，生徒拥、战战兢兢。来咨问，心中諕得，恰似履薄冰。宁曾。为模范，果然当死，偏得人憎。又番成羁绊，早晚超升。拂袖崇真向道，前程访、霞友云朋。真消息，蓬莱路稳，相从去须登。
<br>
<br>
<br>　　黄河清
<br>
<br>　　根固源澄冥锁户，清清坚守深洞。转加温暧，悉屏严凝寒冻。别是风流雅致，顿知得、超升管中。自开悟长生遇，玉花正好拈弄。元初本有真灵，明明处、这回搜见铅汞。便令结成，一粒金丹堪贡。显现祥光瑞耀，更来往、随鸾引凤。十洲三岛神仙喜，庆迎共羾。
<br>
<br>
<br>　　黄河清
<br>
<br>　　按一百八数
<br>
<br>　　九鞠黄河分九转，洪波大浪清净。九江共同合就，俱来归正。九鼎中间显现，九宫阐、端流一定。玉翻金泼盈盈处，倒侵九耀开影。九霄翠碧相齐，九皋有、鹤鸣迎接精莹。九光洞明，返照灵晕堪并。九曲神珠跳跃，九仙至、如然游泳。湛殚澄彻成功行，九天通圣。
<br>
<br>
<br>　　汉宫春
<br>
<br>　　正好修行，得深深幽密，玄玄微妙。枢机是兹，仗此便成关要。惺惺了了。更做就、风流真俏。颜内少、元从亘昔，圆聚那般辉耀。三光起初朗照。却於今认见，当本声调。清音洽浃响亮，转动七窍。昆仑出去，为一个、青童来召。金线钓。灵明授取，天书紫诏。
<br>
<br>
<br>　　夏云峰
<br>
<br>　　做修持。应不在、端坐子午双时。铅汞自然要结，只用真慈。捷中玄迳，谁会得、独我怡怡。密妙放、闲闲坦荡，微细推移。渐令灵曜吐奇。变霞彩、光艳还照相随。盖缘昔堪宜。白云深处，元正是、地肺明师。便许共、丹霄直上，同处无为。
<br>
<br>
<br>　　夏云峰
<br>
<br>　　守株林。无作用、空处独卧高岑。石枕草衣偃仰，极目观临。水桃山杏，随分吃、且盗阳阴。款款脱、尘躯俗状，三叠琴心。舞胎仙论浅深。自然见、不须重恁搜寻。已通玄妙，得步琼林。玉花丛里，从此便、养透真金。莹静与、清风皓月，长做知音。
<br>
<br>
<br>　　瑶台月
<br>
<br>　　闲闲景致，真闲悟清清，方可分付。元来那个本有，须令坚固。便结作、一粒金丹，五色明霞敷布。同相守，能相聚。回光射，返光顾。遭遇。圆成决得，真师举度。此则助正鲜素。更永永、绵绵响慕。应知道还处，亘初存住。逐莹莹瑞彩祥辉，珍宝珞璉琏步。胎仙舞。神仙路。金童引，玉童谕。堪赴。瑶台月照，琼筵雅聚。
<br>
<br>
<br>　　声声慢
<br>
<br>　　金关叩户，玉锁扁门，闲里不做修持。杳默昏冥，谁会舞弄婴儿。睡则擒猿捉马，醒来后、复采琼芝。每依时，这功夫百日，只许心知。自在逍遥做就，唯舒展，红霞光彩敷披。罩定灵明，方见本有真慈。一粒神丹结正，三重焰、紧紧相随。遇瑶池，透青霄、顶上无为。
<br>
<br>
<br>　　绛都春
<br>
<br>　　天然省悟，此一遇转增，清凉尤憬。定里铅汞结就，都缘壬逢丙。元初面目成琼颈。返照长生安静。速令归去，前程已许，久通坚永。好景。光传焕炳。见空外万门道，银霞齐整。渐渐近来，相接相迎，须臾顷。蓬莱路阐神仙境。有个金童邀请。谨持玉诏，亲教害风受领。
<br>
<br>
<br>　　二郎神
<br>
<br>　　观尘境尽。总把浮名修整。此假合形骸皆不悟，犹然待、巧妆驰骋。百岁韶华能有几，到七十、难逃逝景。隳里面真真，罪业愈重，无由祛屏。如省。当初一点，莹清明炳。速认他、从来呼甚麽，元是圆成光影。又唤金丹仍粒粒，好做主、重令永永。愿凡世、人人个个，回头浇淳休逞。
<br>
<br>
<br>　　上平西
<br>
<br>　　向终南，成遭遇，做风狂。便游历、海上嘉祥。闲闲得得，任从词曲作诗章。自然神炁，共交结、认正心香。真清静，唯清湛，还清彻，处清凉。赤青黑白又兼黄。五般彩色，近来围罩宝珠光。这回应许碧霄上，明耀无方。
<br>
<br>
<br>　　齐天乐
<br>
<br>　　做修行要知捷迳，如何置炉安灶。便把丹田，宝贝万象，森罗总齐祈祷。都归此处，向药珠宫前，尽教开道。拥出灵明，一颗神珠衮颠倒。得得晴空上面，玉皇宣诏。青童谨捧金诰。此则缘功与行，两两双全，瑞祥敷焘。绵绵永永，在大罗天中，执携芝草。了了真玄，顿觉无为越三岛。
<br>
<br>
<br>　　登仙门
<br>
<br>　　归也归也。本元归也。两人没观瞻也。被清风白云，全日常招也。王害风此翻去也。劝诸公、寻玄妙，更休思也。看假躯、不如无也。到今方超彼岸，我咱知也。要重见这回难也。
<br>
<br>
<br>　　醉蓬莱
<br>
<br>　　整六十三岁，三月良辰，十一日贺。瑞气祥云，香烟重锁。此际高穹，选降星郎，又天花乱妥。冰玉形容，神仙标格，有谁知那。谨告贤兄，今为见在，名利荣华，石中明火。猛出凡笼，顿悉除人我。自在逍遥，全真真乐，把无常趖。＊摘蟠桃，蓬莱旧路，同行则个。
<br>
<br>
<br>　　雨中花
<br>
<br>　　金菊初开，银蟾渐显，新蕊皓色为俦。绽清芳空外，素魄深秋。便谨按中央雅致，又应当、望夜圆周。称予家赏玩，正许邀枝，迎照琼楼。堪餐秀色艳，好铺明卧影，两两相酬。顿省悟灵英，玉兔因由。馥郁盈盈，喷喷婵娟莹莹悠。遇重阳七八，香传三岛，光满十洲。
<br>
<br>
<br>　　转调斗鹌鹑北曲
<br>
<br>　　一个灵明，作仙子材。响彻瑶宫，蕊金自开。为忒玲珑出蓬莱。降下来。谪在凡间，托生俗胎。只恐身便，酒色气财。混一回。风流此心便灰。复悟前真免轮回。没甚灾。看看却得，重上玉台。
<br>
<br>
<br>　　满路花
<br>
<br>　　元初由大道，遇理做生涯。卜居风月伴，舍荣华。盈盈白气，旋旋结红霞。五般真彩艳，射透圆成，里头遍吐黄芽。三千同八百，数满更无差。路中添雅致，放金花。枝枝秀丽，朵朵聚奇葩。杳默昏冥外，一撞晴空，异香拥上丹砂。
<br>
<br>
<br>　　蓦山溪
<br>
<br>　　观公形貌，俊爽偏清秀。慷慨又雄豪，你肯把、清闲拯救。只知名利，前路做荣华，论文章，说佳吉，衣紫金章绶。肯来随我，闻早植休咎。切虑逐波流，但肯还、迷情恋酒。稍知玄妙，略得悟逍遥，明月里，弄清风，蓬岛同携手。
<br>
<br>
<br>　　蓦山溪
<br>
<br>　　人人不省，日日光阴急。崄路是轮回，前途事、暗中似漆。观公风貌，俊格最青春，多清净，少贪求，善事休交失。虚情娇态，恰似蜂便蜜。晓夜采花忙，合和成、谁人啖汁。若还悟此，目下便回头，蓬莱路，彩云端，有分相随入。
<br>
<br>
<br>　　蓦山溪
<br>
<br>　　一灵真性，二物包囊定。三寸主人翁，四方游、各来邀请。五情六慾，七穷总相连，八山耸，九宫深，十地如何证。十分修炼，九转通贤圣。八道涌琼浆，七门开、洞通清净。六街五彩，四象尽归依，三光照，二仪从，一颗明珠莹。
<br>
<br>
<br>　　蓦山溪
<br>
<br>　　修仙慕道，为甚都担阁。妄想太虚高，皆由骋、外缘欢乐。内中珍宝，未晓是无为，只夸强，又夸能，夸里还销铄。非知下手，怎会重安脚。每谩度饥寒，争似把、阴阳做作。白纯红赫，光艳灿然殊，一方圆，十方明，方现真丹药。
<br>
<br>
<br>　　蓦山溪
<br>
<br>　　公寻做作，认取乌兔。上下要冲和，更左右、交加龙虎。搬传大药，须是入红炉，成锻炼，变银霜，一朵金花聚。清香远远，透过昆仑去。袅袅上青霄，结雯光、辉辉堪睹。玉堂里面，参从大罗仙。自怡喜，得长春，正处逍遥路。
<br>
<br>
<br>　　蓦山溪
<br>
<br>　　笔兼纸墨，砚子同为事。甲乙紧相随，缺一物、难能作使。闲来静坐，屈指细寻思，要为书，不时思，须用清泉水。恰如四季，春夏秋冬是。漫热与凉寒，相结就、年何拟议。元来就上，别有妙玄微，按真玄，合天机，闰月方成岁。
<br>
<br>
<br>　　蓦山溪
<br>
<br>　　凝神遐想，始固铅中雪。滋长是黄芽，使金乌、相攀朗月。黄婆匹配，别是一家风，龙吟啸，虎咆哮，此个谁分别。人还去慾，酸辣餐须节。滋味要堪尝，任清虚、五神畅悦。元阳守定，育养得神灵，功成就，去朝元，住世无休歇。
<br>
<br>
<br>　　蓦山溪
<br>
<br>　　凡躯四假，正好堪论讨。有限是因缘，却何不、修行早早。尘劳不染，则显一家风，没牵萦，无系绊，於已除烦恼。稍能悟晓。财色难相找。养就本元神，这真理、真灵倚靠。昆仑山上，一点处逍遥，对红霞，成自在，鹤引携芝草。
<br>
<br>
<br>　　解红
<br>
<br>　　叹嗟浮世。被荣华、驱策名和利。人人斗作机心起。百般奸计。嫉妒愈增侥巧重，生俱相效皆贪爱。何曾停住常若是。各衒女夸男孙奉侍。更酒迷歌惑望长遂。还知七十应难值，便百年限来，无有推避。早早悟、前途不如意。急回头便许，脱了生死。投玄访妙，搜微密察幽秘。管取自然，神气双全分明见，元初个、真真圆性，诚恁似。玉貌琼颜奇又异。莹宝光、瑶彩吐祥瑞。金丹结就虚空萃，处清静，大罗天上仙位。
<br>
<br>
<br>　　解红
<br>
<br>　　冻云凝住。积琼瑶、祥瑞唯同遇。轻抛细舞。风刀剪旋旋甫布。顷刻遍铺。原野山川并溪渚。兼沟隰长桥孤渡。皆一睹。对此景、暮江堪画处。见三两渔人笑相觑。披蓑荷笠歌声响，指酒旗招飐，投饮欢聚。广锁缀、园林与樵路。更能迷迥邈，点点鸥鹭。鲜胜皓鹤，宜夺白鹇素。晚霁雾开，微显斜阳银霞著。门迎照、浑如仙趣。罗玉户。自有个祝融来吐耀，射虚外、昆仑列琏璐。方当夜静清霄莹，放一轮明月，光彩交互。
<br>
<br>
<br>　　尾犯
<br>
<br>　　举世总痴愚，贪恋财色，无不迷错。一个丹诚，趁轻肥为作。三耀照、宁曾畏慎，四时长，追欢取东。越频频做，恰似飞蛾，见火常投托。光中方省悟，体烂怎追却。悔恨迟迟，已遭逢烧烙。能远害、焉今祸患，会全身、那经灼烁。请於身看，只被利名荣华缚。
<br>
<br>　　此词原有脱误
<br>
<br>
<br>　　解愁
<br>
<br>　　堪叹世间迷误，转转增隆，怎得趖难。被他同等，一例相赞。每每攒头聚复散。总做作、百端缭乱。这鬼使暗里、常常把你细算。待临头看，痴汉□□。越骋惺惺，伶俐高强，欺慢无惮。大遇尤、罔圣昧神厮玩。此则看看业限贯。怎生躲避，也难逃窜。见追贴、个个添烦恼，共拚尽阴司断。
<br>
<br>
<br>　　绿头鸭
<br>
<br>　　叹平生，景光奔走万遄。得名牵。休空劳攘，不须频苦孜煎。这荣耀、趁时显现，似风烛终勿牢坚。走玉常催，飞金每促，更兼愁恼紧缠绵。睹浮世、推来暂处，四序换流年。齐捐舍、争如善根，结取良缘。慧刀开、劈回猛烈，智锋举、刺转英贤。自家声、能调雅趣，旧奇韵、堪应斯弦。认取元初，搜寻本有，幽微密妙总投玄。得归一、长春景致，还也任如然。无来去、蓬莱岛中，做个神仙。
<br>
<br>
<br>　　惜黄花
<br>
<br>　　大仙师父。常来救苦。且作凡间人、说些宗祖。地下一声雷，震动山头雨。怎知道、铁牛耕土。坎离并子午。擒龙捉虎。这般事，无一个、与心为主。越斗巧机关，大限数来取。看你得、那个门户。
<br>
<br>
<br>　　惜黄花
<br>
<br>　　人须猛省，人须猛悟。独不省，独不悟，巧机越做。有日阎王知，差著个特俏措。崄巇底、赶我来去。行到半路。泪珠无数。告鬼使，这里且暂停住。小鬼喝一声，莫要埋冤苦。对判官、你尽分诉。
<br>
<br>
<br>　　惜黄花
<br>
<br>　　主人居屋，绛宫长住。日行持，常关锁，闭门封户。里面种金钱，个个堪分付。好缘顾、即时觉悟。行到清凉处。并无思虑。妙中妙，机密目通玄语。来时复还来，去后复还去，再休回入蓬莱路。
<br>
<br>
<br>　　惜黄花
<br>
<br>　　重九日
<br>
<br>　　万红憔悴。秋光独锐。虽有番，颜色按，中央殊丽。时分惜黄花，九日同天意。冒浓霜、放开金蕊。篱畔渊明喜。白衣来至。忽然间，走出个重阳小子。应手搅清香，认得头间瑞。插三枝、蓬莱一醉。
<br>
<br>
<br>　　惜黄花
<br>
<br>　　这重阳子，今来生此。是非去，烦恼退，逍遥白遂。摆脱一炉香，何有短叩齿。又不用、那道家活计。暗笑俏措的，暗笑伶俐。暗笑他，将相并工商农士。唯我静中清，唯我闲中肆。要到处、跨云便至。
<br>
<br>
<br>　　花心动
<br>
<br>　　渐渐东方，渐冲和鲜明，秀灵相接。渐次转迁南陆，阳晶炽赫。暑炎光晔。渐令西境金华聚，渐轮在北相凝浃。渐成悟，渐见四时，怎生拈捻。渐渐须臾岁业。渐别作仙家，景堪招摄。渐把气神炼，变真丹就上，愈加调燮。渐知行入前程路，渐分朗、足开云蹑。渐无做，渐高道成德猎。
<br>
<br>
<br>　　迎春乐
<br>
<br>　　春日
<br>
<br>　　兹晨瑞气阳和早。泥牛示古农曹。风充彩杖轻轻考。谁似我、重耕道。赏宴怀中珍和宝。滋味广餐芝草。便许结金丹，复归去蓬莱岛。
<br>
<br>
<br>　　雪梅春
<br>
<br>　　睹尘世，人人尽总斗芳容。衒珠珍金玉，绫罗锦乡情悰。儿女妻孥共团聚，管弦歌舞趁时从。没休歇，昨夜今宵，来晚重重。颙颙□□。日常做，怎得回头省悟，深洒直待阴公。取来恁则方忡。千状悲颜钉心剑，百端愁思敛眉峰。见追贴，慈番悔恨，难已藏踪。
<br>
<br>
<br>　　凤栖梧
<br>
<br>　　禀性清闲归寂寂。占得风程，云水长游历。搜出明珠频洗涤。更将霞彩重开剔。任坐任行还在觌。静里亲知，有个相寻觅。每每遭逢金露滴。蓬莱稳路投端的。
<br>
<br>
<br>　　茶瓶儿
<br>
<br>　　孝顺先知金母。更无能、背爹寻父。朝朝供养排簋簠。便认得、自家宗祖。呼儿女。骑龙虎。正好与神为主。惺惺奉侍归紫府。也管录、姓名仙簿。
<br>
<br>
<br>　　柳梢青
<br>
<br>　　天然米精麦髓。谁得快悟予知奥旨。保养冲和，增添灵慧。更兼神水。三光秀气通传，应助正、真阳本始。结作金丹，明明归去，亘初家里。
<br>
<br>
<br>　　解佩令
<br>
<br>　　金郎察察。玉娘揠揠。堪同寿、方年二八。住在何方，一居水，一居山北。入离门、坎户皆劼。时时相拉。频频搜刮。九条街、坊坊俱达。寻得灵珠，取琼浆、神水浇沫。放光明、万道旋斡。
<br>
<br>
<br>　　解佩令
<br>
<br>　　害风王三，前时割税。为酒爱、饮中沉醉。往往来来，眼前事、全然不记。与仁人、当街打睡。腋袋头巾，尽皆遗弃。有经文、里面诀秘。深谢明公，发善心，与予拈起。解珮令、报贤好意。
<br>
<br>
<br>　　山亭柳
<br>
<br>　　能置田庄。买得浮桑。蓬莱路做清凉。渐渐成作用，昆仑上、别有嘉祥。每岛各开三户，殊名号、九般房。渐见初閴寂生祖，次通长聚见元阳。流转遇明堂。好看炎炎景，这毗邻、现出亮光。处此安居已定，住瀛洲、是仙乡。
<br>
<br>
<br>　　山亭柳
<br>
<br>　　春景精研。花草新鲜。夏日赫绽红莲。忽然秋早至，见山亭、柳上鸣蝉。飚地朔风来到，飘白雪、遍山川。百岁光阴如撚指，一灵真性好搜玄。得后搃周全。养就神和气，结成丹、灿灿团圆。五道耀明齐聚，簇拥上、大罗天。
<br>
<br>
<br>　　山亭柳
<br>
<br>　　性本慈悲。要觅玄机。妙理上欲寻思。一身无可脱，被家缘、火院驱驰。爱欲猛捐样下，怎标向、那妻儿。此个丹成分两处，若教行坐总相随。但恐不由伊。双全全举得，人人尽、学取无为。清静到头各就，只庞居士同知。
<br>
<br>
<br>　　耍蛾儿
<br>
<br>　　不会修行空养肚。肾肺心肝脾祖。五团臭肉怎为主。先把黄婆咄去。赶退青龙兼白虎。不用婴儿姹女。诸公要觅长生路。别有一般门户。
<br>
<br>
<br>　　耍蛾儿
<br>
<br>　　如会修行寻捷路。开阐全真门户。汞知铅见作宗祖。管取性停命住。便是阴阳颠倒数。今日分明说諭。只依四个字儿做。指日得归仙去。
<br>
<br>
<br>　　七骑子
<br>
<br>　　真个重阳子，得个好因缘。因缘。待做神仙。神仙。惺惺诚了了，了了金丹一粒圆。圆圆。祥云送上天。上天。明师更与白花莲。花莲莹，最新鲜。新鲜。辉辉清洒洒，清香馥郁妙玄玄。玄上长生玉帝前。
<br>
<br>
<br>　　七骑子
<br>
<br>　　纵步闲闲，游玩出郊西。见骷髅，卧沙堤。问你因缘由恁，似为恋、儿孙女与妻。致得如今受苦恓。眼内生莎，口里更填泥。气应难吐，吐虹霓。雨洒风吹浑可可，大抵孩童任蹈跻。悔不生前善事稽。
<br>
<br>　　重阳全真集卷之十一
<br>
<br>
<br>　　迎仙客
<br>
<br>　　做修持，须搜索。真清真静真心获。这边青，那边白，一头乌色，上面殷红赫。共同居，琉璃宅。琼苞琼蕊琼花坼。玉童歌，金童拍。皇天选中，正是迎仙客。
<br>
<br>
<br>　　迎仙客
<br>
<br>　　这曲破。先入破。迎仙客处休言破。勘得破。识得破。看看把我，肚皮都鳖破。会做麽。是恁麽。柰何子午贪眠麽。说甚麽。道甚麽。自家暗里，独自行持麽。
<br>
<br>
<br>　　迎仙客
<br>
<br>　　这害风，心已破。咄了是非常持课。也无灾，亦无祸。不求不觅，不肯做墨大。大仙唱，真人和。全真堂里无烟火。无忧子，共三个。顿觉清凉，自在逍遥坐。
<br>
<br>
<br>　　香山会
<br>
<br>　　白光生，青艳至，红辉总好。腾玄耀。妙黄深奥。般般彩色，把明珠覆焘。晴空外、来往仙道。封成永号。便受玉皇宣诰。云霞里、上真惟到。香山会聚，发琼言阐道。同归去、长住三岛。
<br>
<br>
<br>　　红芍药
<br>
<br>　　唯会做惺惺，便能夸可可。净清消息见得那。正好孤眠卧。这子午，致使运转精神，宝瓶宫、肯教放过。堤防取、玉户开时，把金关紧锁。把金关紧锁。永不遇淫风，也非遭业火。六道轮回总趖趓。自在逍遥个。上下尽是，白气冲盈、一粒丹、结成金颗。空中早、仙乐来迎，感天花遍妥。感天花遍妥。
<br>
<br>
<br>　　塞孤
<br>
<br>　　自家声，唱出谁能测。有个头青容白。正是石娥来应拍。身窈窕，腰如搦。偏柔软、舞婆娑，金璧珠，□都索。要皆令尽，酬此功格。才闻玉蕊香，正是琼花坼。两叚藓藓同色。便使灵童令采摘。相合就、堪怜惜。呈妙妙、出玄玄，超碧汉，分明顾，动新音、永作仙客。
<br>
<br>
<br>　　双雁儿
<br>
<br>　　奉劝伊家去西州。放散诞、做云游。恁时教你永无忧。这愁烦、渐渐休。款款牵回六只牛。认水草、便风流。浑身白彻得真修。上逍遥、达岸舟。
<br>
<br>
<br>　　双雁儿
<br>
<br>　　自述
<br>
<br>　　意马心猿休放劣。害风姓、王名哲。一从心破做颠厥。恐怕消、些旧业。真性真灵有何说。恰似晓风残月。杨柳崖头是清彻。我咱恣情攀折。
<br>
<br>
<br>　　憨郭郎
<br>
<br>　　清闲真道本，无事小神仙。谨修增些福，免黄泉。愚迷都不晓，只爱几文钱。一朝大限至，告苍天。
<br>
<br>
<br>　　迷神引
<br>
<br>　　偶暇追游，无凝碍。独望锦波青岱。回头处、忽见荒林外。一堆儿，骷髅卧，绿莎内。孤惨谁为主，与排赛。空衒双眸阐，上尘塞。雨洒风吹，日晒星光对。转业增添，重重载。异乡域，甚方客，何年代。遭遇迷神引，怎生奈。
<br>
<br>
<br>　　红窗迥
<br>
<br>　　刘悦道，诚有力。平等社，识来不识。便是道德根源，为清静利益。愿公早把良因积。向真道、心中寻觅。夸则夸，秤秆端停，且莫令点滴。
<br>
<br>
<br>　　红窗迥
<br>
<br>　　磨著墨，木砚瓦。窗前竹，我看真个潇洒。试问点茶人人，得行行行者。慈悲慈悲不可舍。作善缘、敲盏何须音哑。试问自在逍遥，教积善得也。
<br>
<br>
<br>　　红窗迥
<br>
<br>　　观貌好，堪我相。空提去提来，道违家向。能藏薄醋菜盐，蔬干成面酱。奉报张公稳上掌。切莫令、失手扑在地上。百杂碎、片片分离，恁时节掉样。
<br>
<br>
<br>　　红窗迥
<br>
<br>　　七十三，三十七。恁时节思量，王吉王吉。崖畔险也兀底，却堤防脚失。奉劝回头休要执。戴包巾、只在来年元日。若依前、意马心猿，管终寿九十。
<br>
<br>
<br>　　红窗迥
<br>
<br>　　但为人，须仗福。莫慢天欺地，衣食自足。今宵却有个王三，伴父母独宿。也不往来无被褥。和衣睡，静中肯教动触。觉来后、愈觉清凉，唯言诗曲。
<br>
<br>
<br>　　红窗迥
<br>
<br>　　到明年，大丰熟。这崄巇心中，全然不烛。越越底、劫劫波波，贪名利逯逯。地变黄金由未足。因何却、不种来生好福。岂知两两三三，看五五六六。
<br>
<br>
<br>　　红窗迥
<br>
<br>　　把兄嫂，好供养。更是我见在父母，谁人敢向。这里却、有个王三，更朝夕思想。哥哥嫂嫂休悒怏。休烦恼，好把心来涤荡。爇名香、三教俱看，得善芽增长。
<br>
<br>
<br>　　红窗迥
<br>
<br>　　这王三，风得赛。便咄了气财，色游三昧。因何却不断香醪，我神仙也爱。独自行来真自在。要到处掩然，悉除百怪。多心经、记得分明，无挂碍无挂碍。
<br>
<br>
<br>　　红窗迥
<br>
<br>　　王哲我，从来有些施设。道日日勤持搜秘诀。地府不愿瞥。天堂上自然欢悦。蓬仙岛，如归修做彻。
<br>
<br>　　此首原有脱误
<br>
<br>
<br>　　夜行船
<br>
<br>　　王哲害风都不管。乐清闲、恣情慵懒。纸袄麻衣，教人说短。我咱自知凉暖。一炷名香经十卷。三千日、行成功满。稳驾祥云，独通霄汉。尽你夜行船赶。
<br>
<br>
<br>　　黄莺儿（北曲）
<br>
<br>　　平等平等，复过莱州，须行救拯。害风儿、阐化匀均，化良归善肯。二仪三耀常为正。察人心、恰如斗秤。若不高、更没於低，也神仙有应。
<br>
<br>
<br>　　小重山
<br>
<br>　　堪叹犊儿堪叹牛。若还省我语，是同流。性如灯烛命如油。相滋引，明焰出山头。照破一齐休。前程除险路，没深沟。这回与你说根由。成功行，蓬岛永无忧。
<br>
<br>
<br>　　小重山
<br>
<br>　　世上人人做有为。荣华并富贵，衒能为。锦衣肉饭斗多为。饶君会，一品又奚为。王哲不施为。麻衫兼纸袄，自堪为。随缘粝食日常为。唯长久，真外认无为。
<br>
<br>
<br>　　小重山
<br>
<br>　　一个麻囊一个瓢。我咱三口子，过清朝。饥来长采玉芝苗。克肠腹，水向火中烧。舞袖拂风飘。青鸾前引路，蹑云梢。蓬莱须访旧王乔。重相约，同共上丹霄。
<br>
<br>
<br>　　小重山
<br>
<br>　　述梦
<br>
<br>　　梦见街前一只牛。偏能行得稳，性温柔。绳来牵拽便回头。高峰上，卧月最风流。随我任遨游。调和真逸乐，没忧愁。浑身白彻正堪留。超灵岸，相从入瀛洲。
<br>
<br>
<br>　　小重山
<br>
<br>　　失笑迷阴化不来。愚玩心锁硬，怎生开。直饶富贵没殃灾。天年限，终久落轮回。鬼使早相催。儿孙难替得，有何推。恁时悔恨哭声哀。方知道，学道是仙材。
<br>
<br>
<br>　　小重山
<br>
<br>　　道友求问
<br>
<br>　　养性休教起怒嗔。外身须认正，里头真。日施方便做慈因。清凉至，只在气精神。财色莫相亲。自然通大道，觉申申。金丹结就出迷津。登云路，玉洞看长春。
<br>
<br>
<br>　　菊花天
<br>
<br>　　肉衒花糕酒衒油。肥躯润已那休。儿女共嬉游。金银财宝，垒似山丘。何不道前程将不去，限终鬼使来勾。方悟平生总错，点头点头。悔恨无由。
<br>
<br>
<br>　　菊花天
<br>
<br>　　苦劝伊家省自煎。须知每每居鄽。赢取日高眠。卖花天气，别有玄玄。这个元来滋味好，自然灭火消烟。要入无生路上，赵仙赵仙。只在心田。
<br>
<br>
<br>　　菊花天
<br>
<br>　　又是春来虚不空。今朝斗撮和风。使我得飘蓬。前游云水，大路长通。虽是心慵身莫懒，但予好药名芎。服了身轻体健，积功积功。须上穹窿。
<br>
<br>
<br>　　临江仙
<br>
<br>　　游历都京并府郡，更兼县镇坊村。并无术法没谈论。一般真个好，六业铁声浑。莫怪时时清韵响，人人唤出家门。磨伊心镜不教昏。满轮明月莹，光射透昆仑。
<br>
<br>
<br>　　临江仙
<br>
<br>　　正已修行无怠堕，推心上应天机。内容整肃吐光辉。灵真搜得莹，方可许瞻睎。谨谨授持专一守。静中清里归依。法凭条制不相违。九玄并七祖，连汝共升飞。
<br>
<br>
<br>　　临江仙
<br>
<br>　　掌法遵条常谨守，饶人蕴德尤先。孝心自许合神天。长长能后已，永永瞻家缘。便是修行真宝路，正端无党无偏。放开心月照金莲。馨香冲碧汉，堪献大罗仙。
<br>
<br>
<br>　　临江仙
<br>
<br>　　说四象
<br>
<br>　　性命阴阳如可论，心脾肾肺刀圭。更兼南北与东西。甲庚丁与癸，雀武虎龙齐。子午冲和连卯酉，春冬秋夏相携。白赤黑吐虹霓。坎离并震兑，水火木金跻。
<br>
<br>
<br>　　临江仙
<br>
<br>　　咏葫芦
<br>
<br>　　一只葫芦真个好，朝朝长是随予。腹中明朗莹中虚。贮琼浆玉液，滋味胜醍醐。日日饮来依旧有，自然不用钱沽。杖头挑起入云衢。三清前面过，参从黍米珠。
<br>
<br>
<br>　　临江仙
<br>
<br>　　绛帐今朝重到此，榴花对景先开。坐间谁悟害风来。四梧知我意，三耀散予灾。既得相逢休酩酊，洞中别有樽垒。才倒一盏免轮回。自然云满目，举步到蓬莱。
<br>
<br>
<br>　　临江仙
<br>
<br>　　道友问修行
<br>
<br>　　洁己存心归大善，常行恻隐之端。慈悲清静亦频观。希夷玄奥旨，三教共全完。别子休妻为上士，悉捐财色真餐。长全五脏得康年。功成兼行满，真性入仙坛。
<br>
<br>
<br>　　临江仙
<br>
<br>　　太一混元真法箓，清心精锐行持。先擒自己那虫尸。香烟通上界，威力暗施为。救拔亡魂消旧业，见存广得洪禧。鬼惊神骇惧勾追。行功惟显著，指日彩云随。
<br>
<br>
<br>　　临江仙
<br>
<br>　　吸取西江金浪水，朝朝用此盘缠。循环流转复清泉。肌肤偏莹净。寿算得迁延。北斗自然拘姓籍，南辰生注长年。减财节色是因缘。作为依上帝，弃世做神仙。
<br>
<br>
<br>　　临江仙
<br>
<br>　　目贻
<br>
<br>　　为甚风狂偏爱酒，非干愚意多轻。此般道眼最分明。顶门三路显，得伴道人行。三教幽玄深远好，仍将妙理经营。麒麟先悟仲尼觥。青羊言尹喜，舍利唤春莺。
<br>
<br>
<br>　　无调名
<br>
<br>　　题赠道友
<br>
<br>　　杜公寻妙诀，道本先求。认得争持修。恩爱断，便回头。黑烟都去尽，出得无愁。云友与霞俦。蓬岛路，哲同游。
<br>
<br>
<br>　　无调名
<br>
<br>　　翁婆成匹配，跨虎擒龙。结帐作三重。夫妇美，好相从。午前并子后，炼就殷红。住在绛房中。云外路，到蓬宫。
<br>
<br>
<br>　　无调名
<br>
<br>　　昌时须默默，清彻名澄。总弃总无能。轩好景，便依登。赵州茶味好，悟晓如冰。云友与霞朋。分别得，正升腾。
<br>
<br>　　以上三首原误作临江仙
<br>
<br>
<br>　　定风波
<br>
<br>　　每日闲游西复东。随缘且过住尘中。杳杳冥冥今古在，蒙蒙。害风风里得飘蓬。公且只知浮蚁动，我今偏爱满堂红。照破当年昏暗事，空空。灵台一点透穹窿。
<br>
<br>
<br>　　定风波
<br>
<br>　　昔日嘉山第一程。今朝臣海载清清。重泛瑶池真得得，盈盈。昂头堪认自家声。玉浪银波别景致，琼涛朱溜作高名。涌出白莲花一朵，呈呈。馨香直入大罗城。
<br>
<br>
<br>　　剔银灯
<br>
<br>　　今与重添惺惺。只是那亘初元性。急急修持，盈盈圆满，子细剔开周正。通玄传令。炼煅出、自然清静。一颗明珠堪敬。就上揩磨精莹。不则本师，三真共至，更有虚空贤圣。齐来俱庆。这仙子、此中前定。
<br>
<br>
<br>　　风马令
<br>
<br>　　意马擒来莫容纵。长堤备、珰滴瑠玎。被槽头、猢狲相调弄。攒蹄举耳，早临风、珰滴瑠玎。椿上缰儿紧缠鞚。这回你珰滴瑠玎。待驯良、牵归白云洞。逍遥自在，更不肯、珰滴瑠玎。
<br>
<br>
<br>　　卜算子
<br>
<br>　　初见青钢剑。尸内曾加点。木上安来出一丝，乾马占。害后随风飐。得此修行渐。日日频频捡。暗喜欢时只自知，天马赡。与我长生验。
<br>
<br>
<br>　　卜算子
<br>
<br>　　谒友不遇
<br>
<br>　　曩者见张公，索写词中信。王哲今朝故故来，甚没个人相近。回首跨清飚，随足云霞趁。却入全真复旧堂，把一点灵明认。
<br>
<br>
<br>　　特地新
<br>
<br>　　天地人生，同来相遇。应将甚、昭彰显务。道门开，释门阐，儒门堪步。识元初，习元本，睹元辰，元阳自固。日月星辰，齐旋躔度。唯临莅、虚空照布。精关扃，气关达，神关超露。禀三才，立三教，得三光，三丹宝聚。
<br>
<br>
<br>　　特地新
<br>
<br>　　劝世
<br>
<br>　　骋俏多能，身呈体叚。把衣衫、频频脱换。穿茶枋，入酒店，总夸好汉。蓦然遇天高，这精神早减了一半。奉劝风流，惺惺早断。保元阳、休教紊乱。稍回头，开道眼，金莲长看。玉花放，异香来，吐光明，满宽炳焕。
<br>
<br>
<br>　　画堂春
<br>
<br>　　云水王三悟悟。甘河镇、祖师遇遇。元本灵明，便惺惺也，真个诗词做做。丹药内中频顾顾。逍遥处、三光觑觑。全得当时害风风，真个神仙去去。
<br>
<br>
<br>　　青玉案
<br>
<br>　　上元佳致真堪看。更片片行云散。现出天如青玉案。放开心月，慧灯明照，两曜交光灿。球装七宝玲珑焕。把性烛当中按。一对金童呈手段。琼杵推转，顺风归去，衮入那蓬莱观。
<br>
<br>
<br>　　青玉案
<br>
<br>　　带马行
<br>
<br>　　亘初独许能骑坐。这骏驷从牵拖。直走盘旋双庆贺。三册骨健，力筋偏大。马辅佐。万丈红崖过。谢伊驼出深坑楇。衒玉辔金缨亸。喊雾嘶风游水火。月华前面，四蹄轻锁。马负荷。与我成因果。
<br>
<br>
<br>　　青玉案
<br>
<br>　　元初一得从初遇。便端正昭彰著。转作重阳晨彩煦。晴空来往，碧霄堪住。琼马驸。引入长生步。赤光不动神光聚。便攒簇银霞护。满插金花频返顾。青衣鸾鹤，共同来赴。琼马驻。般在清凉路。
<br>
<br>
<br>　　青玉案
<br>
<br>　　既要修持心不晓。这火院须先跳。猛把家缘都不要。元初一点，认来真所，做个惺惺了。欲要妻男固处妙。且只在红尘罩。节色微财应事俏。慈悲广施作均乎也，决定分分晓。
<br>
<br>
<br>　　青玉案
<br>
<br>　　缘化子弟
<br>
<br>　　锁户真成了。百朝甚惺洒。冰餐非苟且，玄妙就中超，亸马眸粘惹。恩爱俱齐舍。闲游冶。教余同幽雅。仙子共成修，写马明星下。
<br>
<br>
<br>　　瑞鹧鸪
<br>
<br>　　昨朝今日与来朝。饮水无加只自浇。醉后恁铺金藓甲，醒时复采玉芝苗。锦衣公子谈三岛，皂帔佳舞六么。一曲合成玄妙处，白云片片恣飘飘。
<br>
<br>
<br>　　瑞鹧鸪
<br>
<br>　　我咱别有赤穷穷。物物俱无事事通。清里清来全寂阒，闲中闲至住虚空。能邀迥照堪亲日，会捉轻飚便害风。此际黑云何处去，莹照衮出一团红。
<br>
<br>
<br>　　瑞鹧鸪
<br>
<br>　　三才剖判做辉华。三教分明吐甲芽。三宝炼烧红焰宝，三车搬运紫河车。三峰影里观真宅，三耀光中是本家。三岛十洲堪捣药，三清十极聚青霞。
<br>
<br>
<br>　　瑞鹧鸪
<br>
<br>　　今朝细细问朱郎。因甚常眠黑鬼房。得与青龙为伴侣，亦令白虎助清凉。便将铅汞堪成宝，好把刀圭更入钢。斫断乌龟四只脚，爽邀风月上昆岗。
<br>
<br>
<br>　　瑞鹧鸪
<br>
<br>　　堪当姹女嫁丁郎。认得婴儿住癸房。幸有甲田知出入，不无兑地做炎凉。铅刀起处通神妙，汞剑开时仗慧钢。杀却三尸阴鬼尽，一团红焰覆琼岗。
<br>
<br>
<br>　　瑞鹧鸪
<br>
<br>　　白灵根蒂长晴空。碧绿枝条袅细风。叶禀月华添雅翠，花凭日气蘸殷红。四般颜色虽然异，一道馨香分外浓。透过丹霄归甚处，便教收在蕊珠宫。
<br>
<br>
<br>　　瑞鹧鸪
<br>
<br>　　石中火隐怎生昭。水里金藏要却遭。石火须凭心火取，水金决得肺金淘。火教煅炼真铅汞，金要增添快剑刀。二件相投成一件，大罗天上列仙曹。
<br>
<br>
<br>　　瑞鹧鸪
<br>
<br>　　这回捉住四时春。夺得温和养本真。跳出世情居异世，尽教人道不凡人。何须苦苦调精气，不在区区漱液津。莹处晴空开日月，锐然特放九光新。
<br>
<br>
<br>　　踏莎行
<br>
<br>　　东海汪洋，西山详审。金钩钓得欢无恁。一头活乐大鲸鱼。万鳞灿烂铺白锦。随我遨游，水云信任。青山绿水相过甚。张公吃酒李公来，李公夺了张公饮。
<br>
<br>
<br>　　踏莎行
<br>
<br>　　干友打斧
<br>
<br>　　片釜如求，那由选拣。良工欲造无钱换。今朝专礼我华宗，慈悲为首诸公办。若得坚钢，劈开道眼。灵台熠耀持金简。腰间柯烂决忘归，白云路上成家产。
<br>
<br>
<br>　　踏莎行
<br>
<br>　　咏钁
<br>
<br>　　铁钁神灵，我心有则。随身应手开端的。种成大药称伊功，载生善果凭君力。绊倒恩山，打摧爱狱。是非烦恼频频斸。锐然敲碎碔砆顽，便令发出昆仑玉。
<br>
<br>
<br>　　踏莎行
<br>
<br>　　总咏
<br>
<br>　　斧钁堪擎，随缘斫斸。钢全生就令分局。一司管刮水中金，一司管伐山头玉。窍子方长，攀儿圆促。头头柄柄常相逐。劈开金母紫芒攒，判通玉祖红光簇。
<br>
<br>
<br>　　踏莎行
<br>
<br>　　咏宦途无定
<br>
<br>　　名路求高，宦途无定。一来一去缘心性。稍知分守得优游，能通止足参贤圣。莫使偏颇，须存直正。花开须是依时令。日轮耀处吐光辉，月华朗后添清莹。
<br>
<br>
<br>　　渔家傲
<br>
<br>　　北海鲲鲸人不识。金风长是传消息。予把钓车宁费力。堪怜忆。香钩掷下离滩侧。吐出神珠光焰赫。化鹏展起垂云翼。日在扶摇无有极。能抟陟。青霄一举应端直。
<br>
<br>
<br>　　渔家傲
<br>
<br>　　咏假俏汉
<br>
<br>　　奸黠人人常不逊。外装内喜能谈论。艳色衣裳香远喷。频整顿。重重结裹粗如囤。眼去眉来常骋俊。前攀后拽夸身分。我便去前亲去问。休风韵。遮藏臭腐并堆粪。
<br>
<br>
<br>　　渔家傲
<br>
<br>　　闲题
<br>
<br>　　生死轮回何太速。改颜换百人难识。有个风狂常自足。常自足。逍遥处处孤眠宿。愁煞诸公欢折哭。恰如堂下三间屋。屋底你咱烦恼黑。烦恼黑。堂中我且燃灯烛。
<br>
<br>
<br>　　渔家傲
<br>
<br>　　赠友人
<br>
<br>　　名宦为盐判。室内同公案。闲心各一半赞。分过如何断。好将云水伴。夫妇山头看。清风明月唤玩。结就无涯算。
<br>
<br>　　此首每句减二字，为渔家傲之拆字格
<br>
<br>
<br>　　河传令
<br>
<br>　　竹冠顶按。更竹作水瓶，至今常将手盥。竹杖竹篮，竹笠竹车竹钻。竹林中，竹笛鸣，声自唤。木鞋衬脚真热暖。木做盘儿，镜磨明圆满。木箸木匙，木杓木盔木碗。木阴间，木牛耕，田三段。
<br>
<br>
<br>　　河传令
<br>
<br>　　营躯手段。这饥寒未免，上街须当唱唤。提个净清，了了惺惺铁罐。觅残馀，声声叫，道摄乱。极承贵府人悯叹。唯愿诸公，心怀常照管。选甚冷吃，将来腹中煎＊。炼重阳，方堪看，害风汉。
<br>
<br>
<br>　　河传令
<br>
<br>　　害风落魄。便飘蓬信任，到处并无篱落。游历水云，管甚身躯零落。觅残馀，傍人家。闲院落。众皆笑我贫沦落。教他骨头，无福长流落。看你不知，将来何方下落。免伊忧，恁时节，超碧落。
<br>
<br>
<br>　　河传令
<br>
<br>　　凡躯莫藉。把惺惺了了，自然明明构架。行住坐卧，须要清清闲暇。气神和，结成珠，堪教化。张弓举箭能亲射。红心正中，赶退周天卦。垛贴中间，迸出霞光无价。五行违，脱阴阳，超造化。
<br>
<br>
<br>　　惜芳时
<br>
<br>　　缘重下手并安脚。顿得来、真真没错。金炉立起琼花作。烧炼出、这般丹药。三田九转明光烁。八脉上、四门开却。虚空一点成灼灼。无言说、自然邀约。
<br>
<br>
<br>　　惜芳时
<br>
<br>　　诸公学道应徒甚。细细把、玄机苒荏。头边认取清凉枕。当风月、莹然成寝。刀圭滋味频频饮。渐渐放、千花似锦。馨香如要详还审。惜芳时、曲中评品。
<br>
<br>
<br>　　惜芳时
<br>
<br>　　咏紫燕
<br>
<br>　　我观紫燕泥巢垒。便下卵、朝朝抱子。雏儿喂大辞窠起。背父母、分飞去离。为人养小还如尔。明知得、攀缘越炽。争如修取长生理。乐清闲、好游云水。
<br>
<br>
<br>　　惜芳时
<br>
<br>　　友索说阴阳
<br>
<br>　　未分混沌何方有。直待定、天高地厚。乾坤一判三光秀。在身中、冲和奔走。水中火起频频斗。又白虎、青龙交媾。儿婴女姹休相守。王害风、别有朋友。
<br>
<br>
<br>　　抛球乐
<br>
<br>　　扶桑祥瑞生芝草。便移在蓬莱岛。金枝玉叶自然好。昆仑上、变珍宝。霞光四面添玄奥。明焰里通颠倒。青童捧诏添嘉号。无为处，这回到。
<br>
<br>
<br>　　探春令
<br>
<br>　　兀然真性，杳杳默默，无微无大。一团莹宝，光明围绕，五彩同随那。逍遥自在堪经过。有玉童相贺。满空馥郁，盈盈里面，来伴神仙坐。
<br>
<br>
<br>　　南乡子
<br>
<br>　　百载镜中容。仰手为祥覆手凶。生死荣华今在目，休逢。疾速回心认祖宗。得得妙相从。灭尽三尸九个虫。一气浩然调养正，冲融。免击精蓝过世钟。
<br>
<br>　　重阳全真集卷之十二
<br>
<br>
<br>　　望蓬莱
<br>
<br>　　听我劝，公莫谩风流。猿马不闲空践野，光阴虚过度春秋。怎得免荒丘。如省悟，急急把心收。对景直须抛妄想，於身若是少贪求。何用道人头。
<br>
<br>
<br>　　望蓬莱
<br>
<br>　　醴泉好，风物雅幽幽。须把恶缘如省悟，宜将善事争持修。闹里莫投头。予省也，遂把内丹收。对景摅情横写字，有时归去倒骑牛。道号号无忧。
<br>
<br>
<br>　　望蓬莱
<br>
<br>　　纸旗上书
<br>
<br>　　边境静，乞觅得便宜。战鼓复为韶乐鼓，征旗还作化缘旗。便见太平时。那减舍，第一莫迟迟。王哲害风无忧子，当三折二小钱儿。伏愿认真慈。
<br>
<br>
<br>　　望蓬莱
<br>
<br>　　咏馎飥
<br>
<br>　　食店好，馎飥最奇瑰。玉屑无穷抟作块，琼瑶一片细匀开。须使宝刀裁。呈妙手，用意稳安排。碗内梨花新贴样，箸头银线稳挑来。餐了趁蓬莱。
<br>
<br>
<br>　　望蓬莱
<br>
<br>　　咏劝道友
<br>
<br>　　赵公好，伟貌正青春。莫把光阴虚度却，愿将功行宝相亲。与我作比邻。清闲在，认得出迷津。稍悟浮生除爱念，如知幻化绝贪嗔。便是洞中人。
<br>
<br>
<br>　　望蓬莱
<br>
<br>　　未入道，休要执中迷。先且牢擒劣马子，切须缚住耍猿儿。款款做修持。如省悟，勘破女男妻。自在假身常锻炼，逍遥真性得推移。应是上瑶池。
<br>
<br>
<br>　　望蓬莱
<br>
<br>　　词谨劝，见在好持修。浮名浮利何日了，劳神劳气几时休。尘世莫淹留。须早悟，三教理玄幽。摆脱恩山祛爱海，得归蓬岛赴瀛洲。只在此心头。
<br>
<br>
<br>　　望蓬莱
<br>
<br>　　词意悟，就上好修修。意马心猿都捉住，攀缘爱念一齐休。善事莫迟留。三教好，妙理最深幽。摆脱浮生并世事，这回前路赴蓬洲。此个是归头。
<br>
<br>
<br>　　望蓬莱
<br>
<br>　　题杏花
<br>
<br>　　春景好，艳杏吐红腮。笑日仙姿真美丽，倚风嫩脸最奇瑰。不羡腊前梅。人岂识，唯许对予开。折得一枝应在手。馨香满袖任还回。携汝到蓬莱。
<br>
<br>
<br>　　武陵春
<br>
<br>　　叮嘱阎公归故里，传语醴泉人。可可贪求莫恨嗔。赢取好精神。只此堪能为大道，何必苦寻真。稍稍诸公悟此身。便是出嚣尘。
<br>
<br>
<br>　　南乡子
<br>
<br>　　咏别道友（原调误作武陵春，兹据律改）
<br>
<br>　　王哲已东迁。经过甘河上众贤。性内饥寒由未免，盘缠。乞觅诸公自肯钱。得得递相传。慧我同为出九莲。多少各人心意会，怜怜。此去如来本气传。
<br>
<br>
<br>　　南乡子
<br>
<br>　　我已入南京。甘镇人人个个听。敬重三光须要认，休轻。五谷中间得致精。此去决前程。写尽平生自己声。若是却来重一过。灵灵。总看真形一气清。
<br>
<br>
<br>　　南乡子
<br>
<br>　　富贵与身贫。肯把荣华只取仁。前定缘由今世用，心纯。自是阴功福自臻。休更苦中辛。恶业休贪作善因。奉劝愚迷须省悟，休嗔。万事由天不在人。
<br>
<br>
<br>　　苏幕遮
<br>
<br>　　省烦人，稀赴会。我自无恩，莫把他人怪。廉俭温良身自在。莫强追陪，免得常耽债。有钱时，人见爱。及至无钱，亲也全疏待。且见世情如此态。察尽人心，暗想除非外。
<br>
<br>
<br>　　苏幕遮
<br>
<br>　　性为真，身是假。认取圆成，可可频占惹。自是康强惺复洒。静里搜闲，急刀投婴姹。说良因，谈道话。开廓灵明，拯出根源也。一颗神珠无有价。衮上瑶台，永永长游冶。
<br>
<br>
<br>　　苏幕遮
<br>
<br>　　会传杯，经每醉。能吃残馀，得饱长长睡。眼里清闲祥又瑞。时复观瞻，白黑黄红翠。出虚空，无堕坠。琼蕊玲珑，显现真嘉致。赑屃灵神来望视。移入金盘，天上夸奇异。
<br>
<br>
<br>　　苏幕遮
<br>
<br>　　女休猜，儿莫识。情慾偷精，盗髓隳筋力。奉劝回头寻歇息。认取身中，三个真端直。姹娘亲，婴子得。专委黄婆，鞠养成渊默。畅饮刀圭通十极。四句同归，随步云霞陟。
<br>
<br>
<br>　　苏幕遮
<br>
<br>　　买背笼
<br>
<br>　　柳条柔，麻线细。妙手玄功，密织牢缠系。合格身儿都捏腻。堪与王风，背上成家计。水云游，灵性慧。应用衣餐，里面深根蒂。脱下凡躯猜得谜。了了超升，全是伊相济。
<br>
<br>
<br>　　苏幕遮
<br>
<br>　　点化道友
<br>
<br>　　个人人，常守铺。瓮里合头，铁索缠缚住。怎识从来光耀处。元是神仙，何不开心悟。觅清凉，搜稳步。若要飘蓬，除是风狂做。也肯依凭云水去。占得清闲，走入逍遥路。
<br>
<br>
<br>　　苏幕遮
<br>
<br>　　个人人，二旬八。勿肯回头，性命成搜刷。扑入沉沦常坠压。镜子前来，著甚言谈答。是神仙，何不察。劈破凡心，认取佛菩萨。一颗明珠频擦抹。七宝宫中，垒起真金塔。
<br>
<br>
<br>　　苏幕遮
<br>
<br>　　赠同友
<br>
<br>　　这华宗，能顺我。净意清心，认取逍遥卧。日日凡尘仍便躲。管取教公，快乐无摧挫。早回头，休漫过。灭尽无明，远了寻常火。点灵光山上锁。稳驾白云，五色霞中坐。
<br>
<br>
<br>　　苏幕遮
<br>
<br>　　咏友人叹身
<br>
<br>　　省其身，钤其口。赢得清闲，自在逍遥走。随分为生应永久。不义之财，且缩拿云手。少追陪，微饮酒。节色搜身，新认元初秀。认正三光兼孝友。不祝神祇，也得长春寿。
<br>
<br>
<br>　　苏幕遮
<br>
<br>　　白告友人
<br>
<br>　　正青春，红貌聚。若肯回头，这下分明觑。愿得回头心早悟。与道为邻，也处逍遥所。善缘来，恶缘去。搜见真容，知向灵台住。七座门开通的祖。跳出之时，便入长生路。
<br>
<br>
<br>　　苏幕遮
<br>
<br>　　赠于道友
<br>
<br>　　要修行，须发愤。除了忧愁，破尽情怀闷。□仗慧刀挥五蕴。劈开双关，稳稳成三分。没商量，休厮问。只把前篇，日日频搬运。好向家中搜土粪。拨见明珠，携入清凉郡。
<br>
<br>
<br>　　苏幕遮
<br>
<br>　　咏赠道友
<br>
<br>　　善修文，能应举。九转金丹，何不搜寻取。若肯回头时暂觑。两足轻狂，走入云霞步。按三光，随师父。别有一条，稳稳长生路。自在逍遥开玉户。好与王风，指日同归去。
<br>
<br>
<br>　　苏幕遮
<br>
<br>　　训徒众
<br>
<br>　　弟兄懑，事下手。与世相逢，日日长钤口。休论汞铅并卯酉。开阐绛宫，自在逍遥走。二仪真，三耀秀。我欲亲传，未肯相成就。直待同流观得透。款款停腾，敢把天机漏。
<br>
<br>
<br>　　苏幕遮
<br>
<br>　　问真修，听我断。莫著凡躯，物物频思算。打破般般常内看。坐卧行住，须作骷髅观。渐令成，常谨按。八亩琼田，别有新条段。性上分明堪正玩。量得无差，便到清凉岸。
<br>
<br>
<br>　　苏幕遮
<br>
<br>　　道无言，禅没说。两道白光，唯许红霞设。真玉山头常摆拽。泼滟滟兮，返照灵峰雪。愈玲珑，元皎洁。射透晴空，莹莹神光别。到此玄玄玄妙彻。一朵金花，里面金丹结。
<br>
<br>
<br>　　□□□
<br>
<br>　　原失调名
<br>
<br>　　邢公分剖，举恩情、割断灵光照。内莲生，真可要。姹婴娇，和会通玄妙。忧愁乐道。气收来、结作成珍宝。玉牢藏，五彩耀。透昆仑，日月真修造。
<br>
<br>
<br>　　浣溪沙
<br>
<br>　　大道无名似有名。达磨面壁九年清。释迦坐雪六年精。夺得真空真妙用，一通门里出圆明。大罗天上聚圆成。
<br>
<br>
<br>　　浣溪沙
<br>
<br>　　会看虚空七宝圆。能开寂静六华轩。希夷微妙在坤乾。理透阴符三百字，搜通道德五千言。害风一任害风虔。
<br>
<br>
<br>　　浣溪沙
<br>
<br>　　绿水傍边上雪山。锐然跳出玉门关。虚中空外一开颜。渺邈那边归正路，的端便是稳居间。白云难比此清闲。
<br>
<br>
<br>　　浣溪沙
<br>
<br>　　重九日
<br>
<br>　　金虎咆哮金马传。金公重九撒金钱。金风过处舞金钿。金地遍成金蕊泛。金音折得步金莲。金盘里面献金仙。
<br>
<br>
<br>　　浣溪沙
<br>
<br>　　一个词儿十二金。修行谨按日时寻。急将猿马紧牢擒。五户自然开阐尽，玉花丛里洞门深。旧来那个是知音。
<br>
<br>
<br>　　浣溪沙
<br>
<br>　　咏笔
<br>
<br>　　毛颖从来意最深。江淹梦里莫生心。班超投处好追寻。放逸真闲摅雅致，诗词不写自高吟，这回捞出水中金。
<br>
<br>
<br>　　忆王孙
<br>
<br>　　四宵得得并无寒。深谢孙公青顾看。霞袖分开拂雾端。入长安。回首教贤结大丹。
<br>
<br>
<br>　　忆王孙
<br>
<br>　　长安为甚便归来。使我莲花五叶开。别有清光旧镇醅。独倾杯。免了轮回九狱灾。
<br>
<br>
<br>　　忆王孙
<br>
<br>　　赠马钰
<br>
<br>　　人云口是祸之门。我道舌为祸本根。不语无言没讨论。度朝昏。便是安闲保命存。
<br>
<br>
<br>　　离别难
<br>
<br>　　游历水云两郡，人休起舞寥。看清轮、认取风飚。晃琼瑶。嘉气满丹霄。玉花吐、馥郁金莲，馨香二物谁消。随缘从覆焘。红霞缭绕。翠雾不相饶。时得得，日昭昭。准蓬莱、定信频招。见空中、彩凤来往，又金童、前捧紫芝苗。此却要、再睹吾颜，除非能、续弦断重调。劝汝等、各各修持。一去洞天遥。
<br>
<br>
<br>　　昭君怨
<br>
<br>　　奉报早离火院。弃了一家攀恋。自在水云前。乐安然。便结长生煅炼。得做上仙亲眷。搜出碧潭玄。月团圆。
<br>
<br>
<br>　　捣练子
<br>
<br>　　捣练子，十怎生。闲来闲去好修行。啰哩凌，哩啰凌。若逢迎，得圆成。从头一一说前程。啰哩凌，哩啰凌。
<br>
<br>
<br>　　捣练子
<br>
<br>　　一为人。做凡身。四般假合怎生真。啰哩凌，哩啰凌。搜玄路，出迷津。静中调养气精神。啰哩凌，哩啰凌。
<br>
<br>
<br>　　捣练子
<br>
<br>　　猿骑马。逞颠耍。难擒难捉怎生舍。啰哩凌，哩啰凌。慧刀开，齐杀下。教君认得根源也。啰哩凌，哩啰凌。
<br>
<br>
<br>　　捣练子
<br>
<br>　　此圆通。住虚空。冥冥杳杳怎生穷。啰哩凌，哩啰凌。分南北，看西东。悟来只在笑谈中。啰哩凌，哩啰凌。
<br>
<br>
<br>　　捣练子
<br>
<br>　　重阳子。全真理。阴阳颠倒怎生使。啰哩凌，哩啰凌。这头行，那头止。冲和上下分明是。啰哩凌，哩啰凌。
<br>
<br>
<br>　　捣练子
<br>
<br>　　用刀圭。剖昏迷。合和一处怎生携。啰哩凌，哩啰凌。人头落，现红霓。白莲花朵出青泥。啰哩凌，哩啰凌。
<br>
<br>
<br>　　捣练子
<br>
<br>　　从来性，本来命。无形无质怎生惺。啰哩凌，哩啰凌。汞中明，铅中莹。霞光里面通贤圣。啰哩凌，哩啰凌。
<br>
<br>
<br>　　捣练子
<br>
<br>　　水中金。忒幽深。玄玄妙妙怎生寻。啰哩凌，哩啰凌。从初得，到如今。西风时复送清音。啰哩凌，哩啰凌。
<br>
<br>
<br>　　捣练子
<br>
<br>　　三丹宝。难分剖。昏昏默默怎生保。啰哩凌，哩啰凌。在虚空，长怀抱。绯衫裹了新乌帽。啰哩凌，哩啰凌。
<br>
<br>
<br>　　捣练子
<br>
<br>　　水兼火，坎和离。两般消息怎生知。啰哩凌，哩啰凌。休烧炼，莫修持。元来只是这些儿。啰哩凌，哩啰凌。
<br>
<br>
<br>　　捣练子
<br>
<br>　　开心月。圆皎洁。人前教我怎生说。啰哩凌，哩啰凌。净清水，玲珑雪。交光朗照知明哲。啰哩凌，哩啰凌。
<br>
<br>
<br>　　捣练子
<br>
<br>　　捣练子，真了了。闲行闲坐任歌叫。啰哩凌，哩啰凌。我咱知，人难晓。曲中有个三光照。啰哩凌，哩啰凌。
<br>
<br>
<br>　　捣练子
<br>
<br>　　潭底月，雪中霜。有人会得便风狂。啰哩凌，哩啰凌。泉底樚，水中金。尖竿尖上细搜寻。啰哩凌，哩啰凌。
<br>
<br>
<br>　　捣练子
<br>
<br>　　搜芳翠，哂轻盈。蓦然听得卖花声。艳阳天，气候明。朝云白，晚风清。遮藏吹转蕊珠精。放馨香，满树荣。
<br>
<br>
<br>　　点绛唇
<br>
<br>　　可惜娇儿，惺惺伶俐聪明作。灵台廓。圆明光烁。我许蓬莱约。断却麻绳，正好修丹药。如今却。买条铜索。缚住踏云脚。
<br>
<br>
<br>　　点绛唇
<br>
<br>　　赠友人
<br>
<br>　　观公形貌，青春伶俐真惺洒。偏幽雅。自然婴姹。莫放猿儿耍。认取清闲，异日成佳话。之乎者，便休书写，养就丹无价。
<br>
<br>
<br>　　瑞鹧鸪
<br>
<br>　　原误作点绛唇，兹依律改。但上下片一二两句俱仄起，又与瑞鹧鸪异
<br>
<br>　　昔日人言拾菜郎。根荄菜甲总盈筐。春夏秋冬闲不得，温炎凉冷镇长忙。今日予言截彩郎。能为斡运做经商。愿静一心休作用，好将四季细消详。
<br>
<br>
<br>　　瑞鹧鸪
<br>
<br>　　春季裁量十四郎。风流玉貌好轻狂。每夜房中怜美妇，常时腹内痛饥肠。以此街前来背箱。利多扑入彩帛行。刀尺使时无作念，妻儿爱处越馨香。
<br>
<br>
<br>　　瑞鹧鸪
<br>
<br>　　夏季裁量十四郎。炎炎火焰越忙忙。百巧场中夸意锐，万人丛里用心刚。丝绢罗纨铺内藏。金银珍宝架头光。独做辛勤心自苦，浑家丰足业谁当。
<br>
<br>
<br>　　瑞鹧鸪
<br>
<br>　　秋季裁量十四郎。忧愁思虑动凄怆。陡改红颜衰体瘦，渐生白发老容光。腰曲头低力不刚。耳聋眼暗泪汪汪。日往月来添疾病，妻嫌女怨受恓惶。
<br>
<br>
<br>　　瑞鹧鸪
<br>
<br>　　冬季裁量十四郎。百端尫瘁早粘床。五藏受寒内结积，三焦发热外生疮。一息不来四假殭。儿孙掇出卧丘荒。七魄有缘归地府。三魂无分上天堂。
<br>
<br>
<br>　　瑞鹧鸪
<br>
<br>　　争似休休事事忘。虚无境内觅清凉。若是会探潭底月，便教认得雪中霜。共我为邻住洞房。凭作伴爇心香。不日修成功与行，骑鸾跨凤入仙乡。
<br>
<br>
<br>　　恣逍遥
<br>
<br>　　物物拈来，般般打破。惺惺用、玉匙金锁。沥沥澄源，炎炎焰火。盈盈处，上下倒颠换过。妙妙神机，玄玄性果。清清做、静中堪可。现现虚空，灵灵真个，明明衮，光莹宝珠一颗。
<br>
<br>
<br>　　千秋岁
<br>
<br>　　汨汨尘寰扰。苦苦尤深窈。长系绊、不分晓。日生还恁地，夜梦魂惊杳。听分表。都缘劫劫波波绍。急急心开肇。早早俱除剿。回首处、见明了。一般真个好。万道银霞绕。这番了。秋潭皓月波光晶。
<br>
<br>
<br>　　巫山一段云
<br>
<br>　　对月成词句，临风写颂章。一枝银管瑞中祥。随手染清凉。玉洞六开深浅，宝树花分篆香。蓬莱仙岛是吾乡。宴罢后琼堂。
<br>
<br>
<br>　　侍香金童
<br>
<br>　　大道修持，物物俱尽悔。莫起黑烟生靉靆。云水净清须慷慨。逸优游、做成奇骇。垒这功行，便恰如山与海。得閴里，真闲诚自在。一块红霞笼宝排。化玉成形。转生光彩。
<br>
<br>
<br>　　菊花新
<br>
<br>　　对月无何添雅致。丛绿花黄偏有异。正是遇重阳，霜露冷、宜呈祥瑞。清香覆我如言志。害风来、且休攀视。应共到蓬莱，琼筵上、众仙颁赐。
<br>
<br>
<br>　　木兰花令
<br>
<br>　　鹤儿每每常相聚。点点苍苔啄食觑。青霄空外唳天时，明月光中频警露。逍遥鲜洁理毛护。自在游行惟顾步。怡然呼取舞风来，六个随余蓬岛去。
<br>
<br>
<br>　　虞美人
<br>
<br>　　四郎须是安炉灶。莫把身心闹。玲珑便是本来真。气精养住，便得好精神。汞铅得得知颠倒。方见无名道。今宵饮酒是何人。认取清风明月日相亲。
<br>
<br>
<br>　　虞美人
<br>
<br>　　以嫂为见在父母
<br>
<br>　　害风王哲遵隆道。自在逍遥好。除眠之外总无知。百花笑我，不会见便宜。功成行满仍须早。云步归蓬岛。好同见在赴瑶池。共摘蟠桃、往昔结实枝。
<br>
<br>
<br>　　月中仙
<br>
<br>　　遭遇中秋，近初更气爽，风定云散。虚空露降，阐万里晴天，显青玉案。举头瞻海岸，涌出金盘烂烂。不特门门焕。人人共喜，贫富总争看。谁能晓悟清辉，这银蟾里面，深隐阳算。星稀宿罕。使鹊为飞去，与离为伴。一轮圆又满。正当午、恰分子半。放光明灿。庵前召我冲霄汉。
<br>
<br>
<br>　　金花叶
<br>
<br>　　名利牵缠怎彻。谁肯把、善缘总结。在火宅、居常炙＊。尚穿聊恶业。斗巧争如守拙。早离了、机心切切。稍能悟、三教秘诀。也无生无灭。
<br>
<br>
<br>　　杨柳枝
<br>
<br>　　性命须将自己观。细详看。一刀项下好疼酸。最艰难。不信且将针略试，痛多端。发心要吃觉心寒。远佳餐。
<br>
<br>
<br>　　刮鼓社
<br>
<br>　　刮鼓社，这刮鼓食中拍。且说豌豆出来后，却胜如大小麦。便接著、五方颜色。青红黄黑更兼白。又同那五方标格。蒸炒煮烧生吃。蒸炒煮烧生吃。
<br>
<br>
<br>　　刮鼓社
<br>
<br>　　刮鼓社，这刮鼓食中饱。我看豌豆将来后，且圌起须入窖。莫收多、不须收少。上头自有三光照。似象棋何劳打炮。有几个人知道。有几个人知道。
<br>
<br>
<br>　　西江月
<br>
<br>　　於已搜寻臧善，虑思绝泯为先。减财节色保丹田。对景须行方便。老幼自然有禄，且休苦苦孜煎。放开一朵白花莲。管取西江月现。
<br>
<br>
<br>　　西江月
<br>
<br>　　王哲心怀好道，害风意要离家。攀缘悉去似团砂。不怕妻儿咒骂。好对清风明月，宁论海角天涯。来来往往跨云霞。此个逍遥无价。
<br>
<br>
<br>　　西江月
<br>
<br>　　养甲争如养性，修身何似修心。从来做作到如今。每日劳劳图甚。好把幽微搜索，便将玄理思寻。教君稍悟水中金。不肯荒郊做恁。
<br>
<br>
<br>　　川拨棹
<br>
<br>　　这修行诀。便安排得有次节。把清静天机，今朝分明漏泄。使人人，玉花结。从头一一稳铺设。向五更里看摆拽。将此脱壳神仙，玲珑玎珰做绝。害风儿，怎生说。
<br>
<br>
<br>　　川拨棹
<br>
<br>　　一更里，瞥看参罗万象列。搜出那坐正昙，内中位貌偏别。向北方也，玉花结。银素将来细得热。把乌龟牢缠绁。然后四只脚，狞狞子一齐打折。害风儿，怎生说。
<br>
<br>
<br>　　川拨棹
<br>
<br>　　二更里，瞥看天河流无竭。忽见耿耿洪波，泼滟滟底昭彻。向西方也，玉花结。灌出黄芽色非担，甲尖上抟白雪。有此一个灵童，摆手亲自去折。害风儿，怎生说。
<br>
<br>
<br>　　川拨棹
<br>
<br>　　三更里，瞥看银蟾圆不缺。吐出一轮光明，满天莹然有别。向南方也，玉花结。白鹿前来行得窃。便衔他新皎洁。将去圭峰山头，独自口中啮齧。害风儿，怎生说。
<br>
<br>
<br>　　川拨棹
<br>
<br>　　四更里，瞥看牛斗光如爇。照遍满宽清虚，放尽灵辉凛冽。向东方也，玉花结。攒烛三山似电掣。熠耀如琼瑶屑。被这惺惺了了，一齐中宵盗窃。害风儿，怎生说。
<br>
<br>
<br>　　川拨棹
<br>
<br>　　五更里，瞥看斗杓无差缺。正合天心斡运，堪作上天喉舌。向中央也，玉花结。捉得清虚这回决。便永永除生灭。此个自在逍遥，唯予独会拈捻。害风儿，怎生说。
<br>
<br>
<br>　　川拨棹
<br>
<br>　　曲中词彻。把来历事亲堪说。住京兆府外县，终南方孤云白雪。自观得，玉花结。活死人兮放些劣。没地埋，真欢悦。道号重阳子，字知明姓王名哲。害风儿，怎生说。
<br>
<br>
<br>　　无调名
<br>
<br>　　性问伊家命。要嫁这、东头儿郎驰骋。昌肌肤莹。昌肌肤莹。铅汞合和正。转气神定。天上面，急敲金钟玉磬。李真仙省。李真仙省。
<br>
<br>
<br>　　憨郭郎
<br>
<br>　　牛子却如浇墨，牵拽不回头。向川原，贪水草，骋风流。禁得这茫儿躁，加力用鞭勾。浑身都打遍、变霜球。
<br>
<br>
<br>　　酹江月
<br>
<br>　　放心坦荡，乐闲闲、应使虫消尸去。清静长施凭雅正，封宝瓶口守护。阐辟双关，非能运转，也得全精固。三阳相见，五神分朗团聚。由此虽寝无眠，颐颜养浩，洁白盈盈数。直待澄鲜方是彻，愈觉真灵开悟。性结成丹，圆光耀赫，决遇明师度。红霞缭绕，恁时迎引归去。
<br>
<br>
<br>　　梅花引
<br>
<br>　　少无福。早孤独。憔悴一身无告嘱。日常思。日常思。此事分明，皇天便得知。见远促。见远促。侍来偏亲增汝禄。孝心推。孝心推。致感神明，洪喜得共随。
<br>
<br>
<br>　　梅花引
<br>
<br>　　为人福，生中国。衣饭阴公注定禄。命中无，少嗟嘘。天与之贫，不得富安居。寻思人似草头露。争奈朝不保暮。莫刚求。莫刚求。假使强图，入手却还休。
<br>
<br>
<br>　　梅花引
<br>
<br>　　随缘过，随分乐。恶觅悭贪都是错。贵非亲。富非邻。矜孤恤老，取舍合天真。当权勿倚欺凌弱。须防运去相逢著。减欺慢。减欺慢。不论高下，平等一般看。
<br>
<br>
<br>　　苏幕遮
<br>
<br>　　荷叶杯
<br>
<br>　　认得之，时休送。碧宕深洞。玛瑙耀光希。龙蟠虎绕玫花垂。西江水上，来往见鸟飞。直待青童交位。恁时休去，顶戴翠华冠。浑身锦绣那人谩。方知此处，有个永相随。
<br>
<br>　　此词疑有误
<br>
<br>
<br>　　采桑子
<br>
<br>　　道友问变化（原误作巫山一段云，兹据律改）
<br>
<br>　　堪嗟万物阴阳内，造化因功。休论西东。只在三光秀气中。公如会得疾安脚，便做飘蓬。脱了凡笼。一个真灵入碧空。
<br>
<br>
<br>　　采桑子
<br>
<br>　　昆仑山
<br>
<br>　　扶桑日出分明照，蓬岛相邻。若要亲亲。除是清闲只一身。逍遥无事方能到，俯瞰迷津。炼就重绕。顶上孤峰现宝珍。
<br>
<br>
<br>　　浪淘沙
<br>
<br>　　事事少相侵。物物无心。固精养气本源深。得得仙人添恻隐，猿马牢擒。玉树可先临。花绽黄金。清香窈袅出高岑。万道银霞攒簇住，方得嘉音。
<br>
<br>
<br>　　浪淘沙
<br>
<br>　　火里生莲
<br>
<br>　　阳气透苍天。照照绵绵。地户猛焰亦如然。发出水中真觉性，一朵红莲。早早认清泉。结取因缘。乌龟口内吐灵烟。助正丹田香馥郁，叶叶新鲜。
<br>
<br>
<br>　　浪淘沙
<br>
<br>　　卖状附口写文
<br>
<br>　　附口做生涯。休写交加。凭他实语莫虚哗。便是於身增福禄，赡己荣家。见似浪淘沙。苦劝深嗟。若还不使到厅衙。两主休和欢又喜，公跨云霞。
<br>
<br>
<br>　　锦堂春
<br>
<br>　　试问修行，才登户牖，应是下手何如。便先令欢乐，於已开舒。待款款寻来，的当端正，意灭情祛。做嬉嬉坦荡，更认闲闲，闲里安居。从前一一细想，好搜玄揣妙，时复亲书。顿省悟，怡然超出，苦海迷衢。这番见真真那个，唯分明本有元初。却还旧处，返光回照，独证无馀。
<br>
<br>
<br>　　瓦盆歌
<br>
<br>　　你敲著得恁响声大。无祥瑞，没灾祸。元谁知得那。外唇有口能发课。内虚有腹成因果。贵贱贤愚，细思量、人人放一个。这风狂悟斯，不肯争人我。除烦恼，灭心火。日日随缘过。逍遥自在任行坐。功成行满携云朵。带壳升腾，恁时节，方知不打破。
<br>
<br>
<br>　　贺圣朝
<br>
<br>　　仲冬佳节，灵童来报，阳气初升。黄芽齐吐，玉浆浇溉，荣布层层。甲方琼秀，庚方金彩，相间星能。把明珠祥艳，瑞光迎在，云外腾腾。
<br>
<br>
<br>　　昼夜乐
<br>
<br>　　藏头
<br>
<br>　　金相隔休教错。年间怎生作。前头说甚惺惺，辰下重安手脚。被蟾光晷运交，平时从根摸索。事有神功，清强气跃。下於予寻倚托。文上没丹药。天知命惟高，中谈谈中别著。公决要觅清凉，兆府城南登阁。各得其宜，昼欢暮乐。
<br>
<br>　　重阳全真集卷之十三
<br>
<br>
<br>　　遇仙亭
<br>
<br>　　急急回头。得得因由。物物更不追求。见见分明把个，般般打破优游。净净自然莹彻，清清至是真修。妙妙中间通出入，玄玄里面细寻搜。了了达冥幽。稳稳拈银棹，惺惺驾、般若神舟。速速去超彼岸，灵灵现住瀛洲。
<br>
<br>
<br>　　三光会合
<br>
<br>　　俗名韵令
<br>
<br>　　扶风且住。听予言语。决定相随去。些儿少虑。对公先诉。遇逢艰阻。饥寒雨露。有恓惶处。眉头莫要聚。长生好事，只今堪做。何必候时数。青巾戴取。更衣麻布。得离凡宇。入云霞路。功昭行著。真师自肯度。
<br>
<br>
<br>　　心月照云溪
<br>
<br>　　俗名蓦山溪
<br>
<br>　　一身之内，二物成真宝。著意辩三才，列四象、五行化造。六贼门外，七魄莫狂游，八卦定，九宫通，功行十分到。十分修炼，九转成芝草。八位上仙知，救七祖、远离六道。五年功满，四大离凡尘，三清路，二童邀，抱一归蓬岛。
<br>
<br>
<br>　　心月照云溪
<br>
<br>　　一身得得，好把逍遥做。莫恋色和财，又名利、荣华不顾。心中逸乐，管取绝忧愁，处清凉，无热恼，事事成开悟。任行任住。坐卧皆从所。玉诀与金科，这两般、频频览觑。玄机密妙，诀许自陈明，结圆成，攒莹玉，捧入长生路。
<br>
<br>
<br>　　心月照云溪
<br>
<br>　　无常二字，说破教贤怕。百岁受区区，细思量、一场空话。躭他火院，刚恁苦熬煎，早收心，采黄芽，药就难酬价。居山寂静，悄悄实潇洒。断念去贪嗔，把意马心猿系下。神清澄静，一点馍长明，无为里，作功成，不许夸奸诈。
<br>
<br>
<br>　　黄鹤洞中仙
<br>
<br>　　俗喝马卜算子
<br>
<br>　　正被离家远。衰草寒烟染。水隔孤村两三家，你不牵上他马，独立沙汀岸。叫得船离岸。举棹波如练。渔叟停船问行人，你不牵他上马，月照江心晚。
<br>
<br>
<br>　　黄鹤洞中仙
<br>
<br>　　夜宿山村店。不觉频嗟叹。独自寻思告他谁，只闻得那马，耳畔频嘶喊。国泰兵戈偃。顷亩农夫羡。不动枪旗动酒旗，你不放他那马，两国无征战。
<br>
<br>
<br>　　黄鹤洞中仙
<br>
<br>　　真人训先生，法名通一，全道道号无忧子
<br>
<br>　　卜算词频话。莫放猿儿耍。疾速先须调姹婴，全道马，好把家缘舍。一个真惺洒。云路堪同跨。自在逍遥永厮随，害风马，管取玲珑也。
<br>
<br>
<br>　　黄鹤洞中仙
<br>
<br>　　咏瓦罐
<br>
<br>　　瓦罐泥中宝。巧匠功成造。修炼之时向炉中，内有金光照。有耳何曾晓。有口何曾道。携向街前叫一声，莫教抛撒了。
<br>
<br>
<br>　　无梦令
<br>
<br>　　赠丹阳
<br>
<br>　　坐卧住行有别。自是逍遥做彻。大道本来真，蓦地哂中欢悦。无说。无说。勘破春花秋月。
<br>
<br>
<br>　　无梦令
<br>
<br>　　春暖回头不肯。直待九冬冼冼。冻得不惺苏，丹药难为救拯。将＊。将＊。却觅长生且等。
<br>
<br>
<br>　　无梦令
<br>
<br>　　啜尽庐仝七碗。方把赵州呼唤。烹碎这机关，明月清风堪玩。光灿。光灿。此日同超彼岸。
<br>
<br>
<br>　　无梦令
<br>
<br>　　此日方知颠倒。一切因心善做。决烈便回头，换面更名堪讨。全道。全道。正好安排炉灶。
<br>
<br>
<br>　　无梦令
<br>
<br>　　咏围棋藏头
<br>
<br>　　下围棋取乐。闲白乌交错。者好关机，度输赢忧谑。作。言作。看这番一着。
<br>
<br>　　拆起目字
<br>
<br>
<br>　　满庭芳
<br>
<br>　　藏头
<br>
<br>　　方觅残，馀蒙庵主，邀便出黄粱。中生秀，唯我最堪当。内冲和九转，般运、二气飘扬。飚动，楼上下，出入呼光芒。殃。取象滋，羊味酒，醴俱忘。灵真一点，圆照珪璋。印白莲秀艳，清净、别恁馨香。华静，衣前引，齐唱满庭芳。
<br>
<br>　　拆起方字
<br>
<br>
<br>　　满庭芳
<br>
<br>　　藏头
<br>
<br>　　莫驱驰，公全道，来真性明光。谁知得，便是水中霜。应相从相见，人悟，物物俱忘。中有，华耀处，怎奈被云藏。详。语锐田，起屋震，地安房。教认清外，别蕴馨香。射昆山片玉，风共、谁话琅琅。辰动，阳佳节，金菊满庭芳。
<br>
<br>　　拆起力字
<br>
<br>
<br>　　金莲堂
<br>
<br>　　俗惜黄花藏头
<br>
<br>　　家自悟。今观睹。扶风安手脚，未知门户。鬼作乖疏，下如何做。人来、金相觑。里为谁主。风语汝。还婴儿复姹，宝瓶牢固。圣说因缘，系能结慕。真洪登云路。
<br>
<br>　　拆起各字
<br>
<br>
<br>　　报师恩
<br>
<br>　　俗瑞鹧鸪
<br>
<br>　　地仙中仙与天仙。认得三田月正圆。自己若能施笑面，那人未肯便兴拳。撇憢弄脚虚粘地，猛烈回头合上天。若被利名牵绊住，十分失了好因缘。
<br>
<br>
<br>　　折丹桂
<br>
<br>　　赠丹阳
<br>
<br>　　气财酒色相调引。迷惑人争忍。因斯染患请郎中，思使言，你且尽。不须把脉休频诊。死病今番准。这回须去不推辞，复勾追，文贴紧。
<br>
<br>
<br>　　折丹桂
<br>
<br>　　近来阴府心寒凛。对判官详审。高呼鬼使急拿拿，不凌迟，更待甚。镬汤浴过铁床寝。铜汗频频饮。高声祷告且饶些，后番儿，不敢恁。
<br>
<br>
<br>　　折丹桂
<br>
<br>　　害风故著言谈引。全道应难忍。荣华攀爱已捐除，谩调和，教你尽。好将心脉时时诊。道服须支准。前篇词意请消详，这番儿，催得紧。
<br>
<br>　　重阳教化集卷之一
<br>
<br>
<br>　　玉女摇仙辈
<br>
<br>　　终南一遇，醴邑相蓬，两次凡心蒙涤。便话修持，重谈调摄，莫使暗魔偷滴。养气全神寂。禀消遥自在，闲闲游历。览清净、常行允迪。应用刀圭，节要开劈。三田会，灵明结，作般般、光辉是绩。先向天涯海畔，访友寻朋，得个知音成阒。直待恁时，相将同步，处处嬉嬉寻觅。暗里瞷瞷檄。觑你为作，如何锋镝。会举箭、张弓对敌。百邪千魅，战回纯皙。无愁戚。方堪教、可传端的。
<br>
<br>
<br>　　香山会
<br>
<br>　　白光生，青＊至，红辉总好。腾玄耀妙黄深奥。般般彩色，把明珠覆焘。晴空外、来往仙道。封成永号。便受玉皇宣诏。云霞里、上真唯到。香山会聚，发琼方阐道。同归去、长住三岛。
<br>
<br>
<br>　　解冤结
<br>
<br>　　今丹阳下山权与陆仙作伴
<br>
<br>　　我行符水。公修药饵。一居山，一居鄽市。两处崇真暗相洽，即非彼此。无为漏、共成不二。扶风儒士。同为教旨。辟得正，上合天意。行满功成去蓬莱。却寻旧址。如今且、休言异寄。
<br>
<br>
<br>　　七宝玲珑
<br>
<br>　　人人每日，问人要求玄。你便待、做神仙。四四一十六个字，二十八字在众贤。会得之时也未然。既要修行，先念乐花莲。次弃了、冗家缘。物物拈来俱不染，打破般般出上田。一道光明入碧天。
<br>
<br>
<br>　　金鼎一溪云
<br>
<br>　　对月成词句，临风写颂章。一枝银管瑞中祥。随山染清凉。玉洞门开深浅，宝树花分香篆，蓬莱仙岛是吾乡。宴罢后琼堂。
<br>
<br>
<br>　　上丹霄
<br>
<br>　　向终南，成遭遇，做风狂。便游历海上嘉祥。闲闲得得，任从词曲作诗章。自然神气共交结，认正心香。真清净，唯清湛，还清彻，处清凉。赤青红白又兼黄。五般彩色，迎来围罩宝珠光。这回应许碧霄上，明耀无方。
<br>
<br>
<br>　　踏云行
<br>
<br>　　激发丹阳
<br>
<br>　　东海汪洋，西山详审。金钩钓得欢无恁。一头活乐大鲸鱼，万鳞灿烂铺白锦。随我遨游，水云信任。青山绿水相过甚。张公吃酒李公来，李公夺了张公饮。
<br>
<br>
<br>　　忆王孙
<br>
<br>　　诫丹阳语言
<br>
<br>　　人云口是祸之门。我道舌为祸根本。不语无言绝讨论。性难昏。便是长生保命存。
<br>
<br>
<br>　　踏云行
<br>
<br>　　昨日青巾，今朝红角。脂腮粉面别躯壳。改头换面有谁知，更形易体无人觉。奉劝诸公，词中想邈。百年迅速如雷雹。早为下手炼精神，顿安炉灶成丹药。
<br>
<br>
<br>　　无梦令
<br>
<br>　　藏头
<br>
<br>　　趁心头事少。绽玉花不老。要认良时，艳分明北道。脑。脑。照返餐芝草。
<br>
<br>　　拆起早字重阳重阳教化集卷二
<br>
<br>
<br>　　遇仙槎
<br>
<br>　　鳌鱼海里游，首尾长摇摆。百日下金钩，钓出娑婆界。应无离水忧，鹏化扶风快。随我上青霄。同赴龙华会。
<br>
<br>
<br>　　风马儿
<br>
<br>　　意马擒来莫容纵。常堤备、珰滴瑠玎。被槽头猢狲相调弄。蹄攒耳举早临风，珰滴瑠玎。椿上缰儿缠鞚。这回你、珰滴瑠玎。待驯良、牵归白云洞。逍遥自在，更不肯、珰滴瑠玎。
<br>
<br>
<br>　　万年春
<br>
<br>　　十化分梨，我於前岁生机构。传神秀。二人翁母。待教作拿云手。用破予心，笑破他人口。从今后。令伊依旧。且伴王风走。
<br>
<br>
<br>　　报师恩
<br>
<br>　　藏头
<br>
<br>　　言云语莫听闻。眼味香不属君。内减除人我相，前无有死生分。圭和合凭三照，水焚烧按九雯。又武平清净出，头临月弄祥云。
<br>
<br>　　拆起云字
<br>
<br>
<br>　　蓬莱阁
<br>
<br>　　俗秦楼月藏头
<br>
<br>　　溟漠。今忘了登飞阁。登飞阁。人自省，身居银廓。能俱养灵丹药。槎稳驾销诸恶。销诸恶。头一点，肯教牢落。
<br>
<br>　　拆起水字
<br>
<br>
<br>　　青莲池上客
<br>
<br>　　俗青玉案攒三拆字
<br>
<br>　　锁户真成也。百朝惺洒。冰餐非苟且。玄妙，就中超＊。马眸粘惹。恩爱俱齐舍。闲游冶。教余同幽雅。仙子，共成修写。马明星下。
<br>
<br>
<br>　　青莲池上客
<br>
<br>　　但词中有喝马，令丹阳行行坐坐要唱
<br>
<br>　　元初一得从初遇。便端正、昭彰著。转作重阳晨彩煦。晴空来往。碧霄堪住。琼马驸。引入长生步。灵光不动神光聚。便攒簇、银霞护。满插金花频返顾。青衣鸾鹤，共同来赴。瑶马驻。般在清凉路。
<br>
<br>
<br>　　青莲池上客
<br>
<br>　　亘初独许能骑坐。这骏驷、从牵拖。直走盘旋双庆贺。三山骨健，力筋偏大。马辅佐。万丈洪崖过。谢伊驼出深坑祸。衒玉辔，金缨亸。喊雾嘶风游水火。月华前面，四蹄轻锁。马负荷。也我成因果。
<br>
<br>
<br>　　青莲池上客
<br>
<br>　　上元看辊灯球
<br>
<br>　　上元景致真堪看。更片片、行云散。现出天如青玉案。放开心月，慧灯明照，两曜交光灿。球妆七宝玲珑焕。把性烛、当中按。一对金童呈手段。琼杆推转，顺风归去，辊入蓬莱观。
<br>
<br>
<br>　　黄鹤洞中仙
<br>
<br>　　俗卜算子
<br>
<br>　　卜算词中算。卦象分爻彖。海岛专寻知友来，堪把扶风唤。莫怪频磨难。只要公明灿。决定坚心没恼愁，永结长生伴。
<br>
<br>
<br>　　黄鹤洞中仙
<br>
<br>　　暗里修持做。不合名张露。却使人人转敬钦，所以难停住。谨对扶风诉。结伴关西去。卓个庵儿累行功，同步烟霞路。
<br>
<br>
<br>　　黄鹤洞中仙
<br>
<br>　　修炼不烦忙，自有人来遇。已与白云作伴俦，常作词和赋。净里转恬然，欢喜回光觑。一个青童立面前，捧出长生簿。
<br>
<br>
<br>　　黄鹤洞中仙
<br>
<br>　　前后各喝马一声
<br>
<br>　　赶退日中乌，捉取月中兔。便著晶光覆了身，金马住。方是重阳做。交位显真功，换质成真趣。到此还知自在游，玉马去。走入云霞路。
<br>
<br>
<br>　　黄鹤洞中仙
<br>
<br>　　一匹好骅骝，精彩浑如画。却被银鞍缚了身，著绊马。怎得逍遥也。不若骋颠狂，掣断缰无挂。摆尾摇头厩枥违，做野马。自在成游冶。
<br>
<br>
<br>　　黄鹤洞中仙
<br>
<br>　　信任水云游，忺放灵猿耍。要去随霞恣害风，乘良马，稳坐香罗帕。南北与东西，选甚高和下。处处来回得自如，呈弓马。会把明珠射。
<br>
<br>
<br>　　黄鹤洞中仙
<br>
<br>　　此个真真也。莹彻灵台也。出入虚无缥缈间，骑风马。信任飘飘也。占得惺惺也。光耀明明也。来往晴空碧落中，乘云马。自在逍遥也。
<br>
<br>
<br>　　黄鹤洞中仙
<br>
<br>　　在金莲堂，每自唱此词，须自顶礼，谓丹阳曰，我临化时，说与汝等。
<br>
<br>　　初见青钢剑。尸内曾加点。木上安来出一丝，乾马占。害后随风飐。得此修行渐。日日频频检。暗喜欢时只自知，天马瞻。与我长生验。
<br>
<br>
<br>　　黄鹤洞中仙
<br>
<br>　　藏头
<br>
<br>　　算词中话。上甘津洒。养灵烟火养莲，意马。院俱齐舍。内丹无价。在山边挂。有屯蒙玉线缝，野马。月同安下。
<br>
<br>　　拆起卜字
<br>
<br>
<br>　　玉炉三涧雪
<br>
<br>　　决烈修行要猛。存亡莫拟先生。心田可否自亲耕。休赖他人侥幸。出离须凭福幸。舍家迷里难行。空宵愁起滴长更。寻甚金山银矿。
<br>
<br>
<br>　　玉炉三涧雪
<br>
<br>　　藏头
<br>
<br>　　引卧於宁海，将宜甫为凭。交霞友做雪朋，郎分明为证。定便除色欲，神玄牝清澄。升火降两相吞。内敢言游泳。
<br>
<br>　　拆起永字
<br>
<br>
<br>　　黄鹤洞中仙
<br>
<br>　　藏头
<br>
<br>　　兆看余灯，炼阳周镜。照他人，返逼驱儿省。下清中莹。豔出银釭面。菱花静。似韬光不骋驰。儿惺内观真景。
<br>
<br>　　拆起京字
<br>
<br>
<br>　　定风波
<br>
<br>　　万万人中这个人。忽然自悟说良因。恰似白莲花一朵，尖新。泥沙脱了出迷律。邀住清风开嫩脸，朗窥明月作毗邻。住向空中胜馥郁，灵真。此时占得四时春。
<br>
<br>
<br>　　超彼岸
<br>
<br>　　凡躯莫藉。把惺惺了了，自然明明构架。行住坐卧，须要清清闲暇。气神和，结成珠，堪教化。张弓举箭能亲射。红心正中，赶退周天卦。垛贴中间，迸出霞光无价。五行违，脱阴阳，超造化。
<br>
<br>　　重阳教化集卷之三
<br>
<br>
<br>　　爇心香
<br>
<br>　　坐杀王风。立杀扶风。只因伊、贪恋家风。争如猛舍，认取清风。好同行，好同坐，共携风。我即真风。你即佯风。小春天、总赖温风。将来雪下，怎奈寒风。窗儿里，六儿外，两般风。
<br>
<br>
<br>　　恣逍遥
<br>
<br>　　若要修行，须当子细，把金关玉门牢闭。上下冲和，位交溉济。得来后，惺惺又同猜谜。混入虚空，却投根蒂。亳光在、烂饮霞际。五彩新鲜，真灵莹腻。分明彻，净清閴然细细。
<br>
<br>
<br>　　神光灿
<br>
<br>　　金关叩户，玉锁扃门，闲里不做修持。杳默昏冥，谁会舞弄婴儿。睡到擒猿捉马，醒来后、复采琼芝。每依时，这功夫百日，只许心知。自在逍遥做就，唯舒展红霞，光彩敷披。罩定灵明，方见本有真葱。一粒神丹结正，三重焰、紧紧相随。过瑶池。透青霄，顶上无为。
<br>
<br>
<br>　　无调名
<br>
<br>　　与丹阳
<br>
<br>　　栗与芋，芋与栗。两般滋味休教失。性与命，命与性。两般出入通贤圣。都要知。都要知。便是长生固蒂时。休想瑶台并阆苑，六家珍宝出天池。
<br>
<br>
<br>　　真欢乐
<br>
<br>　　便把户门安锁钥。内更蕴、最奇略。安炉灶、锻炼金精，养元神、修完丹药。二粒圆成光灼灼。虚空外，往来盘礴。五彩总扶持。也无施无作。冥冥杳杳非投托。占盈盈，赴盟约。蓬莱路、永结前期，定长春、瑶芳琼萼。等接清凉光偏烁。放馨香、自然雯作。里面礼明师，现真欢真乐。
<br>
<br>
<br>　　爇心香
<br>
<br>　　这个王风。自小胎风。大来后、变做心风。遍行游历，正是狂风。每闲闲处，诗曲作，似长风。谒马儒风。说与仁风。諕他成、急急惊风。乱为下手，锁了防风。便怎生，医得你，破伤风。
<br>
<br>
<br>　　玉花洞
<br>
<br>　　要知端的，默默细想，须凭因果。致令喜悦，投归玄妙，便把门儿锁。惺惺了了真堪可。有自然香火。净中寂阒，分明一个。师父来看我。
<br>
<br>
<br>　　无梦令
<br>
<br>　　今则与公照烛。无梦令中详录。古圣富春诗，六白莹光如玉。丁属。丁属。三块各人知足。
<br>
<br>
<br>　　爇心香
<br>
<br>　　谑号王风。实有仙风。性通禅、释贯儒风。清谈吐玉，落笔如风。解著长篇，挥短句，古诗风。斤运成风。鹏化抟风。恣云游、列御乘风。冬寒闭户，念见高风。更坐无炉，眠无被，任霜风。
<br>
<br>　　重阳分梨十化贪集卷上
<br>
<br>
<br>　　黄鹤洞中仙
<br>
<br>　　你待坚心走。我待坚心守。栗子甘甜美芋头。翁母同张口。开取四时花，绽取三春柳。一性昭然全得他，玉液琼浆酒。
<br>
<br>
<br>　　黄河清
<br>
<br>　　根固源澄宜锁户，清清坚守深洞。转加温暖，悉屏严凝寒冻。别是风流雅致，顿知得、超升管中。得自然、开悟长生，遇玉花、正好拈弄。元初本有真灵，明明处，这回搜见铅汞。便令结就，一粒金丹堪贡。显现祥光瑞耀，更来往、随鸾引凤。十洲三岛神仙，喜庆迎共羾。
<br>
<br>
<br>　　忆王孙
<br>
<br>　　分明七宝更休论。七座门开各有门。一四一三各彼吞。返阳魂。便是长生保命存。
<br>
<br>
<br>　　玉京山
<br>
<br>　　失笑迷阴化不来。顽愚心锁硬，怎生开。直饶富贵没殃灾。天年限，终久落轮回。鬼使早相催。儿孙难替得，有何推。恁时悔恨哭声哀。方知道，学道是仙材。
<br>
<br>
<br>　　临江仙
<br>
<br>　　真人训马先生，法名通一，字全道，道号无忧子。
<br>
<br>　　栗子味招全道子，芋头滋味引回头。名人吃了并无忧。四三通十二，个个下重楼。吃得过时冰是水，水中雨点浮沤。一来一去几时休。若教同我愿。管取得真修。
<br>
<br>
<br>　　黄河清
<br>
<br>　　按一百八数
<br>
<br>　　九曲黄河分九转，洪波大浪清净。九江共同，合就俱来归正。九鼎中间显现，九宫阐、端流一定。玉翻金泼盈盈处，倒侵九曜开影。九霄翠碧相齐，九皋有，鹤鸣迎接精莹。九光洞，明返照，灵辉堪并。九曲神珠跳跃，九仙至、如然游泳。淇殚澄彻成功行，九天通圣。
<br>
<br>
<br>　　临江仙
<br>
<br>　　八卦分明铺摆定，二人各四阳阴。中间玄妙细搜寻。若能知此味，便是得真金。恬淡隐藏清与净，甜甘却显佳音。八都山上出高岑。正当堪眺望，方是好登临。
<br>
<br>
<br>　　莫思乡
<br>
<br>　　赠丹阳
<br>
<br>　　栗子味堪收。更出馨香是芋头。今后吃时思想定，追求。为甚般般各六筹。细认细寻搜。芋有青苗栗有＊。空外地中归一处，休休。说破玄玄你越愁。
<br>
<br>
<br>　　望蓬莱
<br>
<br>　　逢九变，逢九变，须用宝刀裁。阴魄莫随魔鬼转，阳魂合赶好梨来。今已免轮回。公听取，公听取，道眼正堪开。四假身躯宜锻炼，一灵真性细详猜。有分看蓬莱。
<br>
<br>　　此下原有虞美人害风饮水知多少一首、已见全真集卷五，故不复出
<br>
<br>
<br>　　蕊珠宫
<br>
<br>　　栗子二三个。这芋头的端六个。分付清闲唯两个。寻思个。甘甜味，怎生个。五脏明明个。又六腑、不差些个。更有金丹此一个。十二个。请翁婆，会则个。
<br>
<br>
<br>　　感皇恩
<br>
<br>　　百日锁庵门，分梨十化。闲闲澄中，净养真假。个人叹问，直受如斯潇洒。我咱知得也，诚清雅。别有一般，分明好画。频频亲擎出、暂悬挂。那懑要看，万斛珍珠酬价。恁时传说下，些儿话。
<br>
<br>
<br>　　报师恩
<br>
<br>　　为何不倦写诗词。这个明因只自知。一笔书开真正觉，三田般过的端慈。回光返照缘观景，固蒂深根恰及时。密锁玄机牢闭户。唤来便去赴瑶池。
<br>
<br>
<br>　　无调名
<br>
<br>　　赠丹阳
<br>
<br>　　酒初醒。梦初惊。月初明。性初平。如觉悟，是前程。
<br>
<br>
<br>　　无调名
<br>
<br>　　誓丹阳
<br>
<br>　　子孙入道，七祖出离地狱。子孙得道，九祖生天。如退道，累祖先。
<br>
<br>
<br>　　悟南柯
<br>
<br>　　芋栗今番彻，贤愚两共餐。一能阳气做团圆。一个沉沦阴魄，愈摧残。来者归清净，迷人俗冗盘。通全跳入好仙坛。恰恰同居。吉吉永相看。
<br>
<br>
<br>　　玉堂春
<br>
<br>　　玉性金真，人人皆可化。玉液金丹，频频迎迓。玉兔金乌，光光相次亚。照玉阑干，种玉芽。玉蕊金茎，长长生不谢。玉女金童，常常看舍。玉锁金匙，六门开阐下。赏玉堂春，对玉花。
<br>
<br>　　重阳真人分梨十化集卷下
<br>
<br>
<br>　　如梦令
<br>
<br>　　大道长生门户。几个惺惺觉悟。铅汞紧收藏，方始澄神绝虑。心慕。心慕。便趋蓬莱仙路。
<br>
<br>　　见终南山石刻，署云，承安五年重阳日，终南山祖庭灵虚观主吕道安毕知常立石
<br>
<br>
<br>　　蓦山溪
<br>
<br>　　曾萧真人
<br>
<br>　　真人已悟，四海名先到。只为有声闻，却隔了、玄元妙道。可怜仙骨，落入鬼形骸，一般衰，一般老。空恁一般了。岂知玄妙。刚被身心傲。度日若聋盲，诮不识、丹砂炉灶。好将二物，鼎内结成丹，服饵了。得长生，携手归蓬岛。
<br>
<br>　　见金莲正宗记
<br>
<br>
<br>　　集贤宾
<br>
<br>　　仔细曾穷究。想六地众生，强揽闲愁。恰才得食饱，又思量、骏马轻裘。有骏马，有轻裘。又思量、建节封侯。假若金银过北斗。置下万顷良田，盖起百尺高楼。儿孙自有儿孙福，莫与儿孙作马牛。贪利禄。竞虚名，惹机勾。岂知身似、水上浮沤。贪恋气财并酒色，不肯上、钓鱼舟。荒尽丹田三顷，荆棘多稠。宝藏库、偷盗了明珠，铁灯盏、渗漏了清油。水银迸散难再收。大丹砂甚日成就。杀曾叮咛劝，劝著后，几曾偢。苦海深，波浪流。心闲无事却垂钩。呜呼锦鳞终不省，摇头摆尾，姿纵来来，往戏波流。愚迷子，省贪求。只为针头上名利。等闲白了少年头。
<br>
<br>　　鸣鹤馀音卷一
<br>
<br>
<br>　　满庭芳
<br>
<br>　　汝奉全真，继分五祖，略将宗派称扬。老君金口，亲付与西王。圣母赐、东华教主，东华降、锺离承当。传玄理，富春刘相，吕祖悟黄梁。登仙弘誓愿，行缘甘水，复度重阳。过山东游历，直至东洋。见七朵金莲出水，丘刘谭马郝孙王。吾门弟，天元庆会，万朵玉莲芳。
<br>
<br>　　鸣鹤馀音卷三
<br>
<br>
<br>　　六么令
<br>
<br>　　真清真静，便是虎和龙。澄澄湛湛，婴儿姹女自升腾。寂默刀圭根本，斋戒换西东。时中十二，常常觉照，内调神气玉炉功。何须寻枝摘叶，岂论语丹经。假馀玄妙，知懒惰亦成空。灭睡忘言除慾，饮膳少丰融。外系疏啬，人情淡薄，念头打破渐幽通。
<br>
<br>　　鸣鹤馀音卷四
<br>
<br>
<br>　　宜靖三台
<br>
<br>　　化丹阳
<br>
<br>　　有限形躯，无涯火院，刹那催促光阴。想人生、有似当风烛，整日家、昼忙夜惊。有等愚迷，千思万想，家缘逼迫浑沉。爱子怜妻，被冤家、系缆萦身。猛悟回头，名缰割断，恩山推倒重重。将爱海跳出，清闲乐道逍遥，半张纸，一张琴。土榻安眠，牢拴意马，莫教斗乱身心。慧剑挥时，斩群魔、万神自宁。二炁相交，龙奔虎走，金乌玉兔相迎。入玉炉、金鼎丹砂，炼阳神、出朝玉京。此个家风，冰清玉洁，点头多谢知音。欲要成双全后，价值千金。
<br>
<br>　　化丹阳
<br>
<br>
<br>　　蜀葵花
<br>
<br>　　上仙传秘诀。只要尘情灭。意马与心猿，牢锁闭，莫放劣。戒悭贪是非，人我无明断绝。把巧辩聪明都守拙。紫殿元君歇。宝鼎丹砂结。也休问龙虎，铅汞絮繁说。向迷云堆里，捧出一轮皎月。方表信，希夷门户列。
<br>
<br>　　鸣鹤馀音卷五
<br>
</p>
<br><br></td>
</tr>
<tr> 
 <td valign=top width="100%" height="61" background=../../images/art_bottom.gif bgColor=#655222 border=0>
<div align="center"><br>
<script src='http://s11.cnzz.com/stat.php?id=1547&web_id=28195&show=pic' language='JavaScript' charset='gb2312'></script></div>
</tr>
</table>
</td>
  </tr>
</table>
<TABLE class="table1" cellSpacing="0" cellPadding="0" width="770" height="188" align="center" 
bgColor="#655222" background="../../images/bottom.gif" border="0">
  <TBODY>
  <TR>
    <TD align=center></TD></TR></TBODY></TABLE>
</BODY>
</HTML>
